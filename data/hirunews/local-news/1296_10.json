{
       "Source": "hirunews",
       "Timestamp": "Sunday, 13 March 2022 - 17:27",
       "Headline": "සිමෙන්ති මිලත් ඉහළට  (වීඩියෝ)",
       "News Content": "ඩොලරයට සාපේක්ෂව රුපියල අවප්‍රමාණය වීමට ඉඩ සැලස්සවීමත් සමඟ මෙරට ඉදි කිරීම් ක්ෂේත්‍රයේ ද්‍රව්‍ය රැසක මිල ඉහල ගොස් තිබෙනවා.\nඒ අනුව මෙරට වෙළදපොළේ අලෙවිවන දේශීයව හා විදේශීයව නිපදවන කිලෝග්‍රෑම් 50ක සිමෙන්ති කොට්ටයක මිල රුපියල් 350කින් ඉහළ දැමීමටයි සිමෙන්ති සමාගම් කටයුතු කර ඇත්තේ.\nමේ අතර, තීන්ත ලීටරයක මිල ද රුපියල් 200ත්, 300ත් අතර අගයකින් ඉහළ දමා ඇති අතර, ඒ අනුව රුපියල් 30,000ක්ව පැවති ලීටර් 20 තීන්ත බාල්දියක මිල මේ වනවිට රුපියල් 45,000 දක්වා ඉහළ ගොස් තිබෙනවා.\nඉදිකිරීම් සදහා යොදා ගන්නා බ්ලොක් ගල් මිල ද රුපියල් 10කින් ඉහළ දමා ඇති බවයි වෙළඳුන් සඳහන් කළේ.\nඑමෙන්ම රුපියල් 254,500කට අලෙවි වූ වානේ කම්බි ටොන් එකක මිල මේ වන විට දැක්වෙන්නේ රුපියල් 292,500ක් ලෙසයි.\nඑමෙන්ම ඉහළ ගිය ඉන්ධන මිලට සාපේක්ෂව බහලුම් ප්‍රවාහන ගාස්තු සියයට හැටකින් ඉහළ දැමීමට සමස්ත ලංකා බහාලුම් ප්‍රවාහන රථ හිමිකරුවන් අද තීරණය කළා.\nඑහි සභාපති සනත් මංජුල කියා සිටියේ වරාය සේවා ඒකාබද්ධ සංගම් අතර අද පැවති සාකච්ඡාවකදී මෙම තීරණයට එළඹුණු බවයි.\nලංකා ඛනිජ තෙල් පෞද්ගලික ටැංකි රථ හිමියන්ගේ සංගමය පෙන්වා දෙන්නේ ඉන්ධන මිල ඉහළ යාම හේතුවෙන් සිය ප්‍රවාහනකරුවන් දැඩි දුෂ්කරතාවට පත්ව සිටින බවයි.\nවාහන අමතර කොටස් සහ අනෙකුත් භාණ්ඩ මිල ඉහළ යාම හේතුවෙන් සිය ක්ෂේත්‍රයේ කටයුතු පවත්වාගෙන යාම සඳහා සියයට 60කින් ප්‍රවාහන ගාස්තු සංශෝධනයක් ලබාදෙනු ඇතැයි බලාපොරොත්තු වන බව එම සංගමය පෙන්වා දෙනවා.\nමේ අතර, ඉන්ධන සහනාධාරයක් ලබා නොදෙන්නේ නම් සිය කර්මාන්තයෙන් ඉවත් වන බව සමස්ත ලංකා බහුදින යාත්‍රා හිමියන්ගේ සංගමයේ සභාපති ටිරෝන් මෙන්ඩිස් ප්‍රකාශ කළා.\nඉන්ධන මිල ඉහළ යාම, පවතින ඉන්ධන හිඟය මෙන්ම වෙළදපොළේ පවතින ගෑස් හිගය හේතුවෙන් ජනතාව තවදුරටත් පීඩාවට පත්ව සිටිනවා.\nඑමෙන්ම වී සඳහා ලබාදෙන සහතික මිල ඉහළ දමන ලෙස ගොවීන් ඉල්ලා සිටිනවා. අනුරාධපුර දිස්ත්‍රික් ඒකාබද්ධ ගොවි සංවිධානයේ සභාපති එච්.එම්. උපාලි ඒකනායක කියා සිටියේ රුපියල් 92 සහ 95 වශයෙන් දැනට පවතින වී කිලෝග්‍රෑමයක් සදහා වන සහතික මිල රුපියල් 115ත්, 120ත් දක්වා ඉහළ දැමිය යුතු බවයි.",
       "URL": "https://www.hirunews.lk/299392/සිමෙන්ති-මිලත්-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1296"
}