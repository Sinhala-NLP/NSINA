{
       "Source": "hirunews",
       "Timestamp": "Thursday, 09 December 2021 - 17:32",
       "Headline": "සජබෙ උපලේකම් තවමත් මන්ත්‍රිනී ඩයනා ද ?",
       "News Content": "සමගි ජන බලවේගයේ පක්ෂ හිමිකාරිත්වය සහ එහි උපලේකම් ධුරය තවමත් හොබවනුයේ, එහි පක්ෂ සාමාජිකත්වය පවා අහිමි වූ, පාර්ලිමේන්තු මන්ත්‍රිනී නීතිඥ ඩයනා ගමගේ වග මැතිවරණ කොමිසම පසුගිය දිනක නිකුත් කරන ලද දත්ත වාර්තාවක් මුහුණු පොත තුළ හුවා දක්වමින් තැබූ සටහනක් මගින් යළිත් සමාජය තුළ කිසියම් පෙරළිකාර දේශපාලන සංවාදයකට මේ වනවිටත් තුඩු දෙමින් පවතිනවා.\nඊට හේතු වී ඇත්තේ, මුහුණු පොතෙහි සමගි ජන බලවේගයේ උපලේකම් ධුරය සම්බන්ධයෙන් විස්මයජනක වූ සටහනක් සාක්ෂි ඇතිව සටහන් කර තිබීමයි.\nඑහි සඳහන් ව ඇත්තේ, මෙරට වැසියෙකු විසින් ශ්‍රී ලංකාවේ දේශපාලන පක්ෂ පිළිබඳ ව අධ්‍යයන කටයුත්තක් සඳහා අවශ්‍ය තොරතුරු ලබා ගැනීමට මැතිවරණ කොමිසමට ගිය අවස්ථාවේ දී, එම පුද්ගලයා වෙත ලද තොරතුරු පත්‍රයේ සඳහන් ව ඇත්තේ, සමගි ජන බලවේගයේ උප ලේකම්වරිය වනාහි තවමත් පාර්ලිමේන්තු මන්ත්‍රිනී ඩයනා ගමගේ බවයි.\nමන්ත්‍රීවරිය 20 වන ආණ්ඩුක්‍රම ව්‍යවස්ථා සංශෝධනය යටතේ වත්මන් රජයට සහාය පළ කිරීමට ආණ්ඩුව බලයට පත් වී කෙටි දිනකින් රජය පාර්ශ්වයට එකතු වීම හේතුවෙන් සමගි ජන බලවේගයේ නායකයින් විසින් ඇයව දැඩි ලෙස විවේචනයට ලක් කරමින්, ඇයට විරුද්ධ ව විනය පරීක්ෂණ සිදු කරන බවට ද ප්‍රකාශ කළ සිද්ධිය ප්‍රසිද්ධ කරුණක්.\nඑමෙන්ම මන්ත්‍රීවරිය සිය පක්ෂයට පිටුපා යෑම හේතුවෙන් ඇයව පක්ෂ සාමාජිකත්වයෙන් ද නෙරපා දැමීමටයි, සමගි ජන බලවේගයේ මහලේකම් පාර්ලිමේන්තු මන්ත්‍රී රංජිත් මද්දුම බණ්ඩාර ඇතුළු පිරිස තීරණය කළේ.\nකෙසේවෙතත්, මන්ත්‍රිනී ඩයනා ගමගේට අදාළ විනය පරීක්ෂණය පක්ෂය විසින් මෙතෙක් සිදු නොකිරීම ද පුදුමසහගත කරුණක්.\nකුමක් වුව ද, මෙතෙක් ඇය පක්ෂය වෙනුවෙන් තැබූ සහ විශ්වසනීයත්වය පළුදු කිරීමේ චෝදනා මත ඇයට එරෙහිව විනය ක්‍රියාමාර්ග ගෙන නොමැති වුව ද, ඇයගේ පක්ෂ සාමාජිකත්වය තහනම් කිරීමකට ද ලක් වූ බව මාධ්‍ය විසින් මීට ඉහතදී වාර්තා කරනු ලැබුවා.\nඑහෙත්, මැතිවරණ කොමිසම මගින් ක්ෂේත්‍ර පරීක්ෂකවරයා වෙත ලබා දුන් තොරතුරු ලේඛනයට අනුව සටහන් ව ඇත්තේ, අන් කිසිවක් නොව, මන්ත්‍රිනී ඩයනා ගමගේ ගේ පක්ෂ සාමාජිකත්වය අහෝසි වුව ද, ඇය තවමත් එම පක්ෂයේ උපලේකම්වරිය බවයි.\nකෙසේවෙතත්, සමගි ජන බලවේගයේ පක්ෂ ඉතිහාසය ගෙන පිරික්සීමේ දී පෙනී යන්නේ, මෙම පක්ෂයේ හිමිකාරිත්වය ඩයනා ගමගේ මන්ත්‍රිනියට අයත් දේපලක් වන අතර, එය කරළියට පැමිණෙන්නේ, \"අපේ ජාතික පෙරමුණ\"පක්ෂය හරහා බවයි.\nමැතිවරණ කොමිසම මගින් නිකුත් කළ මෙම තොරතුරු සහ සාක්ෂි අනුව පෙනී යන්නේ, අන් කිසිවක් නොව, ආණ්ඩු පාර්ශ්වයට මේ වනවිටත් සහාය පළ කෙරෙමින් දේශපාලන කටයුතු සිදු කරන, පාර්ලිමේන්තු මන්ත්‍රිනී නීතිඥ ඩයනා ගමගේ යනු තවමත් සමගි ජන බලවේගයේ අයිතියක් ඇති, එහි ප්‍රධාන ධුරයක් වන උපලේකම් ධුරය හොබවනු ලබන ප්‍රබලයෙකු බව නොවේ දැයි සැකයක් මතු වේ.\nමෙම ධුරය සම්බන්ධයෙන් සහ සමගි ජන බලවේගයේ පක්ෂ හිමිකාරිත්වය සම්බන්ධයෙන් ද අවස්ථා කිහිපයක දී මන්ත්‍රිනිය විසින් පාර්ලිමේන්තුවේ දී ද සිය අදහස් දක්වමින් විපක්ෂයට තම අයිතිය ගැන අවධාරණය කර තිබීම ද අදාළ කාරණාවේ දී පැන නැගෙන සුවිශේෂී කරුණක්.\nමෙම තොරතුරු මැතිවරණ කොමිසම විසින් අදාළ පුද්ගලයා වෙත සපයා ඇත්තේ ද, මෙම මස 02 වැනි දින වීම හේතුවෙන් කිසියම් බැරෑරුම් වූත්, දේශපාලනික වූත්, පක්ෂගත වූත්, අර්බුදයකට සමගි ජන බලවේගයේ ඇතැම් ප්‍රමුඛ පෙළෙහි තනතුරු ලක් වී ඇති බව ද මෙතුළින් විද්‍යමාන නොවන්නේ ද ?\nකෙසේවෙතත් මෙම සිද්ධි දාමයෙන් ගම්‍ය වන්නේ, අන් කිසිවක් නොව, විපක්ෂ නායකවරයා ප්‍රමුඛ පක්ෂ සාමාජිකයින්ට ද සිදුවෙමින් ඇත්තේ, කපුටාගේ කූඩුවෙහි කොවුලෙකු බිජු දැමීමක් හා සමාන වූ සිද්ධියක් බවට සියුම් හාස්‍යයක් මතු කරමින් මෙරට පුරවැසියා විසින් ප්‍රශ්න කරනු ලබනවා.",
       "URL": "https://www.hirunews.lk/290519/සජබෙ-උපලේකම්-තවමත්-මන්ත්‍රිනී-ඩයනා-ද",
       "Category": "Local News",
       "Parent URL": "https://www.hirunews.lk/local-news.php?pageID=1505"
}