{
       "Source": "hirunews",
       "Timestamp": "Friday, 01 April 2022 - 8:14",
       "Headline": "පවුල් සෞඛ්‍ය සේවිකාවන්ගේ උපවාසය අද 2 වන දිනටත්",
       "News Content": "රජයේ පවුල් සෞඛ්‍ය සේවා සංගමයට අයත් පවුල් සෞඛ්‍ය සේවිකාවන් දිවයින පුරා ආරම්භ කළ වර්ජනය සහ සෞඛ්‍ය අමාත්‍යංශය අසල ආරම්භ කළ උපවාසය අද 2 වන දිනටත් ක්‍රියාත්මකයි. එම සංගමයේ සභාපති දේවිකා කොඩිතුවක්කු හිරු ප්‍රවෘත්තී අංශයට කියා සිටියේ සිය ගැටලුවට මෙතෙක් විසඳුමක් ලැබී නොමැති බවයි.\nරජයේ පවුල් සෞඛ්‍ය සේවා සංගමයට අයත් පවුල් සෞඛ්‍ය සේවිකාවන් ඊයේ මෙම වෘත්තීය ක්‍රියාමාර්ගය ආරම්භ කලේ වසර 30 ක සේවා කාලයක් සම්පූර්ණ කරන ලද පවුල් සෞඛ්‍ය සේවිකාවන් විශේෂ ශ්‍රේණිය සඳහා උසස් කිරීම අත්හිටුවීමට සෞඛ්‍ය අමාත්‍යංශය තීරණය කර ඇති බව පවසමින්.\nඑමෙන්ම, සිය උසස් වීම් ගැටලුවට විසඳුම් ලබා නොදෙන්නේ නම් ලබන 6 වනදායින් පසුව වෘත්තීය ක්‍රියාමාර්ග වලට අවතීර්ණ වන බව රජයේ ඖෂධවේදීන්ගේ සංගමය පවසනවා.\nඑහි සභාපති අජිත් තිලකරත්න ඊයේ අනුරාධපුර ප්‍රදේශයේ පැවති මාධ්‍ය හමුවකදී කියා සිටියේ වසර 5කට සහ 7කට වරක් උසස් වීම් ලබාදීමට අමාත්‍ය මණ්ඩල අනුමැතිය හිමිව තිබියදී ඊට අදාල චක්‍ර ලේඛය නිකුත් කිරීමට රාජ්‍ය සේවා කොමිෂන් සභාව පියවර ගෙන නොමැති බවයි.\nමේ අතර, විකිරණ ආරක්ෂණය පිළිබඳ සේවා වෙනත් වෘත්තියකට පැවරීමට විරෝධය පළ කරමින් රජයේ විකිරණ විද්‍යා තාක්ෂණවේදීන්ගේ සංගමය කොළඹ ජාතික රෝහල සහ කුරුණෑගල ශික්ෂණ රෝහල තුළ දින 2ක් පුරා ක්‍රියාත්මක කළ වර්ජනය මේ වන විට අවසන් කර තිබෙනවා.",
       "URL": "https://www.hirunews.lk/300909/පවුල්-සෞඛ්‍ය-සේවිකාවන්ගේ-උපවාසය-අද-2-වන-දිනටත්",
       "Category": "Local News",
       "Parent URL": "https://www.hirunews.lk/local-news.php?pageID=1258"
}