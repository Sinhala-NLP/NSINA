{
       "Source": "hirunews",
       "Timestamp": "Sunday, 31 January 2021 - 14:02",
       "Headline": "රාජ්‍ය ඇමති විමලවීර සමඟ ගැටුණු වනජීවී නිලධාරියාට මාරුවක්",
       "News Content": "පොළොන්නරුව ජල ගැලුම් නිම්න ජාතික වනෝද්‍යානය හරහා මාර්ගයක් ඉදිකිරීමට විරුද්ධව සහ ගෘහස්ථ ගවයින් රක්ෂිතය තුළට ඇතුළු කිරීමට ඉඩ ලබානොදෙන ලෙසට ප්‍රකාශ කරමින් පෙනී සිටි වන සත්ත්ව අඩවි ආරක්ෂක නිලධාරියාට මින්නේරිය ජාතික උද්‍යානය වෙත ස්ථාන මාරුවීමක් ලබාදී තිබෙනවා.\nමෙලෙස මාරුවීම් ලබාදී ඇත්තේ  සෝමාවතිය අඩවි ආරක්ෂක කාර්යාලයේ සේවය කළ ඩබ්ලිව්.එම්.එල්.කේ. වාසලටයි.\nවනජීවී රාජ්‍ය අමාත්‍ය විමලවීර දිසානායක සහ රාජ්‍ය අමාත්‍ය රොෂාන් රණසිංහ පසුගිය දා පොළොන්නරුව ජල ගැලුම් නිම්න රක්ෂිතය ආසන්නයට පැමිණ ජල ගැලුම් නිම්න රක්ෂිතයට පුද්ගලයින්ට ඇතුළු වීමට ඉඩ ලබාදෙන ලෙසට ප්‍රකාශ කිරීමත් සමඟ වනජීවි නිලධාරීන් සහ රාජ්‍ය අමාත්‍ය විමලවීර දිසානායක අතර උණුසුම් තත්ත්වයක් හට ගත්තා.\nඅනතුරුව ඊට එරෙහිව වනජීවී නිලධාරීන් සංකේත වර්ජනයක ද නිරතවූ අතර, පසුව සිද්ධිය සම්බන්ධයෙන් වනජීවී සංරක්ෂන දෙපාර්තමේන්තුව විමර්ශනයක්ද සිදුකළා.\nඑහි මූලික විමර්ශනවලට අනුවයි ඊට සම්බන්ධ වූ වන සත්ව අඩවි ආරක්ෂක නිලධාරීයාට මෙලෙස ස්ථාන මාරුවීම් ලබාදී ඇත්තේ.\nකෙසේ වෙතත් සමස්ත ලංකා ඒකාබද්ධ වනජීවි නිළධාරීන්ගේ සංගමයේ සභාපති ප්‍රභාෂ් කරුණාතිලක ප්‍රකාශ කළේ අදාළ සිද්ධියට  තම සංගමය විරෝධය පළ කරන බවයි.\nරාජ්‍ය සම්පත් ආරක්ෂා කරගැනීමට මැදිහත්වන මෙවැනි නිලධාරීන්ට ස්ථාන මාරුවීම් ලබාදීම හෙළා දකින බවයි  ඔහු කියා සිටියේ.\nඅප මේ පිළිබඳව රාජ්‍ය අමාත්‍ය විමලවීර දිසානායකගෙන් ද විමසීමක් කළ අතර අමාත්‍යවරයා අදහස් දැක්වීම ප්‍රතික්ෂේප කළා.\nකෙසේ වෙතත්  අදාළ වනජීවි නිලධාරියාගේ නිවස ආසන්නයට ස්ථාන මාරුවීම ලැබී ඇති බැවින් ඔහුට එය පහසුවක් වී ඇති බවයි රාජ්‍ය අමාත්‍යවරයා සඳහන් කළේ.",
       "URL": "https://www.hirunews.lk/261223/රාජ්‍ය-ඇමති-විමලවීර-සමඟ-ගැටුණු-වනජීවී-නිලධාරියාට-මාරුවක්",
       "Category": "Local News",
       "Parent URL": "https://www.hirunews.lk/local-news.php?pageID=2178"
}