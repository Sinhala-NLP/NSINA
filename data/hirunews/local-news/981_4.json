{
       "Source": "hirunews",
       "Timestamp": "Saturday, 30 July 2022 - 9:30",
       "Headline": "කොට්ටාව - පිටකොටුව 138 මාර්ගයේ බස්රථ 03ක් අද නොමිලයේ මගී ප්‍රවාහනයේ ! (වීඩියෝ)",
       "News Content": "කොට්ටාව - පිටකොටුව 138 මාර්ගයේ ධාවනය වන පෞද්ගලික බස් රථ තුනක් අද (30) දිනය පුරා නොමිලේ මගීන් ප්‍රවාහනය කිරීමේ පුවතක් වාර්තා වනවා.\nහිරු ප්‍රාදේශීය වාර්තාකරු පැවසුවේ, කොට්ටාව සමන්පුර පදිංචි ඉසුරු අසංක විසින් මෙම සත්කාරය සිදු කරන බවයි.\nමීට තෙවසරකට ඉහතදී අභාවප්‍රාප්ත වූ සිය මවගේ 50 වැනි ජන්ම දිනය වෙනුවෙනුයි මෙම සත්කාරය ඔහු විසින් සිදු කරනු ලබන්නේ.\nඔහුට අයත් බස් රථ 03ක් මෙලෙස නොමිලේ මගී ප්‍රවාහනයට අද දිනයේ එක් කර තිබෙනවා.\nඉන් එක් බස් රථයක් ගමන්වාර 04 බැගින් බස් රථ 03ම ගමන්වාර 12ක් ධාවනය කෙරෙනු ඇති.\nමෙම බස් රථ සඳහා එක් බසයකට දිනකට රුපියල් 35,000ක ඩීසල් වියදමක් දැරිය යුතු අතර මේ සියල්ල සඳහා ම රුපියල් 105,000ක මුදලක් දැරීමට ද සිදු වනවා.\nඑමෙන්ම මෙම සත්කාරය සඳහා සේවකයින් 06 දෙනෙකු ද වැටුප් රහිතව එක්වී ඇති බවයි අප ප්‍රාදේශීය වාර්තාකරු පැවසුවේ.\nමීට අමතරව මෙම බස් රථ හිමිකරු කළුතර, නෙල්ලිගල ,අනුරාධපුරය, සෝමාවතිය, වැනි පුදබිම් සඳහා වසර 20 ක සිට වන්දනා චාරිකා යන අතර ඒ සඳහා වැයවන ආහාරපාන හා ප්‍රවාහන ගාස්තු කිසිවක් බැතිමතුන්ගෙන් අය කර නොගන්නා බව ද වාර්තා වනවා.\nඉන්ධන අර්බුදයක් පවතින මෙවන් කාලයක බස්රථ ධාවනය කිරීමට නොහැකි අවස්ථාවක මෙසේ සත්කාරයක් වශයෙන් හෝ නොමිලේ මගීන් ප්‍රවාහනය කිරීමට බස් රථ තුනක් යෙදවීම සම්බන්ධයෙන් එකී මනුෂ්‍යත්වය ඇගයීම සිදු කිරීම ද වටියි.",
       "URL": "https://www.hirunews.lk/311377/කොට්ටාව-පිටකොටුව-138-මාර්ගයේ-බස්රථ-03ක්-අද-නොමිලයේ-මගී-ප්‍රවාහනයේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=981"
}