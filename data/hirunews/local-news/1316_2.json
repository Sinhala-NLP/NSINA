{
       "Source": "hirunews",
       "Timestamp": "Sunday, 06 March 2022 - 8:11",
       "Headline": "බූස්ටර් එන්නත ගැන යළි සිහිකැඳවීමක්",
       "News Content": "ලබන අප්‍රේල් 30 වනදාට පෙර කොරෝනා ප්‍රතිශක්තිකරණ බූස්ටර් මාත්‍රාව ලබා ගන්නා ලෙස සෞඛ්‍ය අමාත්‍යංශය යළි ජනතාවට සිහි කැඳවීමක් කරනවා.\nමේ අතර භූමදානය කරන කොරෝනා මරණ ප්‍රවාහනය කිරීමේ කටයුතු රජය මගින් සිදුකිරීම අත්හිටුවා ඇති බවයි සෞඛ්‍ය සේවා අධ්‍යක්ෂ ජනරාල්වරයා සඳහන් කළේ.\nතවත් කොරෝනා ආසාදිතයන් 639 ක් ඊයේ (05) වාර්තා වීමත් සමග මෙරට සමස්ත කොරෝනා ආසාදිතයන් සංඛ්‍යාව 649,632 ක් දක්වා ඉහළ ගියා.\nමෙරට සමස්ත කොරෝනා මරණ සංඛ්‍යාව 16,321 ක් දක්වා ඉහළ ගියේ ඊයේ වාර්තා වූ කොරෝනා මරණ 14 ත් සමගයි.\nඑමෙන්ම ලබන අප්‍රේල් 30 වනදා සිට පොදු ස්ථානවලට ඇතුලු වීමට පූර්ණ එන්නත්කරණය සහතික කළ කාඩ්පත අනිවර්ය කර ඇති බැවින් ඊට පෙර බූස්ටර් මාත්‍රාව ලබාගෙන පූර්ණ එන්නත්කරණයට ලක්වන ලෙස සෞඛ්‍ය අමාත්‍යාංශය දැනුම් දෙනවා.\nසෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන සඳහන් කළේ ඊයේ සිට ක්‍රියාත්මක නව සෞඛ්‍ය මාර්ගෝපදේශවලට අනුව කොරෝනා ආසාදනය වී දින 7 කින් පසුව මිය යන පුද්ගලයෙකුගේ මරණය කොරෝනා මරණයක් ලෙස නොසලකන බවයි.\nඒ අනුව එම මරණවල අවසන් කටයුතු නිරෝධායන නීතිවලින් පරිබාහිරව සාමාන්‍ය ක්‍රමවේද යටතේ සිදුකළ හැකි බව ඔහු සඳහන් කළා.\nසෞඛ්‍ය සේවා අධ්‍යක්ෂ ජනරාල්වරයා කියා සිටියේ කොරෝනා මරණ භූමදානය කිරීමේ දී ඒවා ප්‍රවාහනය කිරීම රජය මගින් තවදුරටත් සිදු නොකරන බව යි.",
       "URL": "https://www.hirunews.lk/298758/බූස්ටර්-එන්නත-ගැන-යළි-සිහිකැඳවීමක්",
       "Category": "Local News",
       "Parent URL": "https://www.hirunews.lk/local-news.php?pageID=1316"
}