{
       "Source": "hirunews",
       "Timestamp": "Wednesday, 22 February 2023 - 12:56",
       "Headline": "බුත්තල ආශ්‍රිත ව සුළු භූ කම්පනයක්",
       "News Content": "බුත්තල - වැල්ලවාය ආශ්‍රිත ප්‍රදේශයේ අදත් සුළු භූ චලනයක් වාර්තා වුණා.\nභූ විද්‍යා සමීක්ෂණ හා පතල් කාර්යාංශය සඳහන් කලේ පෙරවරු 11.45 ට පමණ සිදුවූ මෙම භූ චලනයේ විශාලත්වයේ අගය රිච්ටර් පරිමාණීය ඒකක 3.3ක් ලෙස සටහන් වී ඇති බවයි.\nමෙම භූ චලනය උණාවටුන, බුදුරුවගල, ඇතිලිවැව, වැල්ලවාය, පැල්වත්ත, කුඹුක්කන, සියඹලාගුණය, බඩල්කුඹුර, හඳපානාගල ඇතුළු ප්‍රදේශ කිහිපයකට දැනී තිබෙනවා.\nසති දෙකක් තුල ඇති වූ 4 වන භූ චලනය මෙය වන අතර, පසුගිය 10 සහ 11 වනදා ද මෙම ප්‍රදේශය ආශ්‍රිතව භූ චලන 3 ක් වාර්තා වුණා.\nඒවායේ විශාලත්වයේ අගය සටහන් වුණේ රිච්ටර් පරිමාණීය ඒකක 3 යි දශම 5 ත්, 3 යි දශම 0 ත්, දෙකයි දශම 3 ක් ලෙසයි.\nකෙසේ වෙතත්, මීට පෙර ඇතිවූ භූ චලන පොළොව මතුපිට සිට කිලෝමීටර් 40 ක් පමණ ගැඹුරින් හට ගත් නමුත්, අද ඇති වූ භූ චලනය කිලෝමීටර් 7 ක් පමණ ගැඹුරින් සිදුව ඇති බව භූ විද්‍යා සමීක්ෂණ හා පතල් කාර්යාංශයේ ජ්‍යෙෂ්ඨ භූ විද්‍යාඥ මහින්ද සෙනෙවිරත්න කියා සිටියා.",
       "URL": "https://www.hirunews.lk/328014/බුත්තල-ආශ්‍රිත-ව-සුළු-භූ-කම්පනයක්",
       "Category": "Local News",
       "Parent URL": "https://www.hirunews.lk/local-news.php?pageID=520"
}