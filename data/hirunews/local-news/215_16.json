{
       "Source": "hirunews",
       "Timestamp": "Tuesday, 04 July 2023 - 8:04",
       "Headline": "අච්චුවේලී කලහයට තවත් 20 දෙනෙකු අත්අඩංගුවට, හගුරන්කෙත සිද්ධියට 03 දෙනෙකුත් අල්ලයි",
       "News Content": "මුහුණුපොත ඔස්සේ තරුණියකගේ ඡායාරූප සමාජ මාධ්‍යයට මුදාහැරීමේ සිද්ධියක් මුල් කරගෙන අච්චුවේලි නිර්වේලි ප්‍රදේශයේ නිවසකට ඇතුලුවී එහි සිටි පුද්ගලයින්ට සහ දේපළවලට පහරදී අනර්ථයක් සිදුකිරීම සහ රාජකාරියේ යෙදී සිටි පොලිස් නිලධාරියෙකුට පහරදී තුවාල සිදුකිරීමේ සිද්ධියට තවත් සැකකරුවන් 20 දෙනෙකු පොලිසියට භාරවීමෙන් පසු අත්අඩංගුවට ගෙන තිබෙනවා.\nඊයේ(03) අත්අඩංගුවට ගත් මොවුන් අවුරුදු 18ත් 55ත් අතර වයස්වල පසුවන සිරිප්පිඩ්ඩි සහ කලෙයිඔලි ප්‍රදේශවල පදිංචිකරුවන්.\nඒ අනුව මෙම සිද්ධිය සම්බන්ධයෙන් සැකකරුවන් 29 දෙනෙකු අත්අඩංගුවට ගෙන ඇති අතර, සැකකාරියන් 25 දෙනෙකු අත්අඩංගුවට ගෙන පසුව ඇප මත මුදාහරිනු ලැබුවා.\nපසුගිය 29 වනදා සිද්ධියට සම්බන්ධ සැකකරුවන් හයදෙනෙකු සහ පෙරේදා තවත් තුන්දෙනෙකු අත්අඩංගුවට ගෙන මල්ලාකම් මහේස්ත්‍රාත් අධිකරණයට ඉදිරිපත් කිරීමෙන් පසුව මේ මස 12 වනදා දක්වා රිමාන්ඩ් කෙරුණා.\nමුහුණුපොත ඔස්සේ තරුණියකගේ ඡායාරූප සමාජ මාධ්‍යයට මුදාහැරීමේ සිද්ධියක් මුල් කරගෙන පසුගිය 28 වනදා රාත්‍රියේ අච්චුවේලි නිර්වේලි ප්‍රදේශයේදී ප්‍රදේශවාසීන් පිරිසක් අයුතු ලෙස නිවසකට ඇතුලුවී එහි සිටි පුද්ගලයින්ට සහ දේපළවලට අනර්ථයක් සිදුකර තිබුණා.\nමේ අතර හගුරන්කෙත පොලිසිය ඉදිරිපිට කළහකාරි ලෙස හැසිරීමේ සිද්ධියට සම්බන්ධ තවත් සැකකාරියක් ඇතුළු තුන්දෙනෙකු අත්අඩංගුවට ගෙන තිබෙනවා.\nපහර කෑමට ලක්වූ පුද්ගලයෙකුට මියයාමේ සිද්ධියට සම්බන්ධ සැකකරුවන් අත්අඩංගුවට ගන්නා ලෙස ඉල්ලමින් හගුරන්කෙත පොලිසිය ඉදිරිපිට ගම්වාසීන් පිරිසක් විරෝධතාවයේ නිරත වූයේ පසුගිය 26 වනදායි.\nමොවුන් පොලිස් ස්ථානයට ඇතුල්වීමට උත්සාහ කිරීමේ සිද්ධියට අදාළව විමර්ශන සිදුකළ අතර සිද්ධිය සම්බන්ධයෙන් කාන්තාවක් ඇතුලු තුන්දෙනෙකු අත්අඩංගුවට ගෙන සැකකාරිය ඇප මත මුදාහැර සැකකරුවන් දෙදෙනා අනිද්දා දක්වා රක්ෂිත බන්ධනාගාර ගත කරනු ලැබුවා.",
       "URL": "https://www.hirunews.lk/339934/අච්චුවේලී-කලහයට-තවත්-20-දෙනෙකු-අත්අඩංගුවට-හගුරන්කෙත-සිද්ධියට-03-දෙනෙකුත්-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=215"
}