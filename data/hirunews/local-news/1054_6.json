{
       "Source": "hirunews",
       "Timestamp": "Friday, 01 July 2022 - 14:11",
       "Headline": "රැට්ටා, ළහිරු ඇතුළු තිදෙනෙකුට ඇප",
       "News Content": "කොළඹ කොටුවේ හා තලංගම ප්‍රදේශවල දී ජුනි මස 06, 09 හා 10 යන දිනවල දී සිදු වූ කළහකාරී සිදුවීම්වලට අදාළව රක්ෂිත බන්ධනාගාරගත කර සිටි රතිඳු සේනාරත්න (රැට්ටා), ළහිරු වීරසේකර ඇතුළු තිදෙනෙකුට ඇප නියම වී තිබෙනවා.\nඒ අද (01) පෙරවරුවේ කොළඹ කොටුව මහේස්ත්‍රාත් අධිකරණයට ඉදිරිපත් කිරීමෙන් අනතුරුවයි.\nපසුගියදා අත්අඩංගුවට ගත් ගෝඨා ගෝ ගම අරගල භූමියේ ක්‍රියාකාරිකයන් පිරිසක් වූ ජෙහාන් අප්පුහාමි, ජගත් මනුවර්ණ,ධම්මික මුණසිංහ, එරංග ගුණසේකර යන අයට ජුනි මස 24 වැනිදා අධිකරණයෙන් ඇප නියම කෙරුණා.\nරුපියල් ලක්ෂ 5 බැගින් වූ ශරීර ඇප මත ඔවුන් මුදාහැරීමට කොටුව මහේස්ත්‍රාත් තිළිණ ගමගේ නියෝග කළා.\nඑහෙත් රතිඳු සේනාරත්න (රැට්ටා), ළහිරු වීරසේකර සහ රත්කරව්වේ ජිනරතන හිමියන් තවදුරටත් ජූලි මස 1 වනදා, එනම් අද දක්වා රිමාන්ඩ් භාරයේ රඳවා ගැනීමටයි අධිකරණය නියම කළේ.\nඑම නියමයට අනුව අද පෙරවරුවේ යළි නඩු කටයුත්තට කැඳවූ අවස්ථාවේදියි රැට්ටා ඇතුළු අරගලකරුවන් හට ඇප නියම කෙරුණේ.",
       "URL": "https://www.hirunews.lk/308721/රැට්ටා-ළහිරු-ඇතුළු-තිදෙනෙකුට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=1054"
}