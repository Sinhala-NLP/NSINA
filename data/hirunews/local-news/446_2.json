{
       "Source": "hirunews",
       "Timestamp": "Thursday, 30 March 2023 - 10:56",
       "Headline": "ආර්ථික අර්බුදය හමුවේ කොහිල පරිභෝජනය 45%කින් ඉහළට",
       "News Content": "මෙරට කොහිල පරිභෝජනය සියයට 45කින් පමණ ඉහළ ගොස් ඇති බව පර්යේෂණයකින් අනාවරණ වී තිබෙනවා.\nඒ හෙක්ටර් කොබ්බෑකඩුව ගොවි කටයුතු හා පර්යේෂණ ආයතනය සිදුකරන ලද පර්යේෂණයකට අනුවයි.\nආර්ථික අර්බුදය හමුවේ අත්‍යවශ්‍ය ආහාර ද්‍රව්‍ය මිල ඉහළ යාමත් සමග වැඩි පිරිසක් අඩු මුදලට සපයා ගත හැකි ආහාර ද්‍රව්‍ය කෙරෙහි යොමුවීම, මෙම තත්ත්වයට හේතුවී ඇති බවයි එම ආයතනය පවසන්නේ.\n2021 වසරේ සැප්තැම්බර් මස සිට 2022 වසරේ අවසානය දක්වා මෙරට ආහාර උද්ධමනය සියයට 95කින් පමණ ඉහළ ගොස් තිබෙනවා.\nඑම කාලය තුළ ගෘහස්ථ ඒකක වල එළවළු පරිභෝජනය ඉහළ ගොස් තිබු අතර, ඉන් කොහිල සඳහා තිබූ ඉල්ලුම සියයට 45 දක්වා ඉහළ ගොස් ඇති බවයි එම වාර්තාවෙන් අනාවරණ වී ඇත්තේ.\nකෙසේ වෙතත් ඊට සාපේක්ෂව, කැරට්, වට්ටක්කා, වම්බටු පරිභෝජනය පහත වැටී ඇති බව හෙක්ටර් කොබ්බෑකඩුව ගොවි කටයුතු හා පර්යේෂණ ආයතනය පවසනවා.\nඑමෙන්ම, රටේ ජනගහනයෙන් සියයට 45ක් ආහාර ගන්නා වාර ගණන අවම කර ඇති අතර, තවත් සියයට 38ක් ගන්නා ආහාර ප්‍රමාණය අවම කර ඇති බවයි ඔවුන් පවසන්නේ.\nවතු අංශයේ සියයට 68ක් ම තමන් දෛනිකව උපයන මුදලින් වැඩි ප්‍රමාණයක් ආහාර සදහා වැය කර තිබෙනවා.\nඑමෙන්ම, රත්නපුර, අම්පාර, මාතර, හම්බන්තොට යන දිස්ත්‍රික්කවල ජනතාවගෙන් සියයට 75ක් තමන් උපයන මුළු මුදලම ආහාර ලබා ගැනීම සඳහා වෙන් කර තිබීම ද විශේෂත්වයක්.\nහෙක්ටර් කොබ්බෑකඩුව ගොවි කටයුතු පුහුණු හා පර්යේෂණ ආයතනයේ දත්ත කළමනාකරණ ඒකකයේ අංශ ප්‍රධානී ප්‍රසන්න විජේසිංහ හිරු ප්‍රවෘත්ති අංශයට සඳහන් කළේ කොහිලවලට අමතරව කොස් පරිභෝජනය ද ඉහළ ගොස් ඇති බවයි.\nකෙසේ වෙතත්, අද වනවිට වෙළඳපොලේ එළවලු මිල ගණන් සීඝ්‍ර ලෙස පහත බැස තිබෙනවා.\nකැරට්, බෝංචි, ලීක්ස්, පතෝල, බණ්ඩක්කා, වැටකොලු, වට්ටක්කා ආදී එළවළු වර්ග රැසක මිල පහත බැස ඇති බවයි වෙළඳපොල වාර්තා සඳහන් කළේ.\nඑවන් පසුබිමක පිපිඤ්ඤා කිලෝවක මිල රුපියල් 15 දක්වා පහත බැස තිබෙනවා.\nඒ හේතුවෙන් නොච්චියාගම රාජාංගනය ප්‍රදේශයේ පිපිඤ්ඤා වගා කරන ගොවීන් පත්ව ඇත්තේ දැඩි දුෂ්කරතාවකටයි.",
       "URL": "https://www.hirunews.lk/331281/ආර්ථික-අර්බුදය-හමුවේ-කොහිල-පරිභෝජනය-45කින්-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=446"
}