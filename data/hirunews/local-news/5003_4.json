{
       "Source": "hirunews",
       "Timestamp": "Thursday, 16 June 2016 - 19:13",
       "Headline": "උදය ගම්මන්පිල අද එෆ්.සී.අයි.ඩී. යට",
       "News Content": "ව්‍යාජ ඇටර්නි බලපත්‍රයක් මගින්  ඕස්ට්‍රේලියානු සමාගමක කොටස් විකිණීමේ සිද්ධියක් සම්බන්ධයෙන් වූ පැමිණිල්ලට අදාළව ප්‍රකාශයක් ලබාදීම සඳහා පාර්ලිමේන්තු මන්ත්‍රී උදය ගම්මන්පිල පොලිස් විශේෂ විමර්ශන ඒකකය වෙත අද (16) පැමිණියා.\nඊයේ දිනයේදී මේ සම්බන්ධයෙන් ප්‍රකාශයක් ලබාදීමට ඔහුට මෙම ඒකකය වෙත පැමිණෙන ලෙස දැනුම්දී තිබුණත් මන්ත්‍රීවරයා එහි නොපැමිනියේ අසනීප තත්ත්වයක් හේතුවෙන්.\n1997 වසරේ අප්‍රේල් මාසයේදී ලබාදුන් ඇටර්නි බලපත්‍රය ව්‍යාජ බව පවසමින් අදාළ  ඕස්ට්‍රේලියානු සමාගමේ කොටස් හිමිකරු මෙම පැමිණිල්ල සිදුකර තිබුණේ 2015 වසරේයි.\nප්‍රකාශය ලබාදීමෙන් අනතුරුව මාධ්‍ය වෙත අදහස් දක්වමින් පිවිතුරු හෙළ උරුමයේ ප්‍රධාන ලේකම් පාර්ලිමේන්තු මන්ත්‍රී උදය ගම්මන්පිල සදහන් කළේ අපරාධ විමර්ශන ක්‍රියාවලිය මීට වඩා කාර්යක්ෂම විය යුතු බවයි.\nඑමෙන්ම, දෙහිවල - මිහිදු මාවතේ නිවසක් ඉදිකිරිම සම්බන්ධයෙන් ගල්කිස්ස අධිකරණයේ පෙනී සිටි හිටපු ජනාධිපති මහින්ද රාජපක්ෂගේ පුත් යෝෂිත රාජපක්ෂ අද ඇප මත මුදාහැරුණා.\nගල්කිස්ස ප්‍රධාන මහේස්ත්‍රාත් මොහොමඞ් සහබ්දීන් නියෝග කළේ සැකකාර යෝෂිත රාජපක්ෂ රුපියල් ලක්ෂ 10 බැගින් වූ ශරීර ඇප තුනක් මත මුදාහැරීමටයි.\nඅදාළ නිවස ඉදිකිරීම සම්බන්ධයෙන් පොලිස් මූල්‍ය අපරාධ කොට්ඨාශය සැකකරුට එරෙහිව මුදල් විශුද්ධිකරන පනත  යටතේ මෙම නඩුව පවරා තිබෙනවා.",
       "URL": "https://www.hirunews.lk/135755/උදය-ගම්මන්පිල-අද-එෆ්-සී-අයි-ඩී-යට",
       "Category": "Local News",
       "Parent URL": "https://www.hirunews.lk/local-news.php?pageID=5003"
}