{
       "Source": "hirunews",
       "Timestamp": "Friday, 25 November 2022 - 23:01",
       "Headline": "වසන්ත හා සිරිධම්ම හිමියන්ගේ නිදහස වෙනුවෙන් අදත් නිහඬ විරෝධයක් (වීඩියෝ)",
       "News Content": "රක්ෂිත බන්ධනාගාර ගත කර සිටින අන්තර් විශ්වවිද්‍යාල ශිෂ්‍ය බල මණ්ඩයේ කැඳවුම්කරු වසන්ත මුදලිගේ සහ පූජ්‍ය ගල්වැව සිරිධම්ම හිමියන් නිදහස් කරන ලෙස ඉල්ලමින් විශ්වවිද්‍යාල සිසුන් ඇතුළු පිරිසක් අද ශ්‍රේෂ්ඨාධිකරණය ඉදිරිපිට නිහඬ විරෝධතාවක නිරත වුණා.\nමේ අතර ජනාධිපති ලේකම් කාර්යාලය අසලදී පෙළපාළියක් නතර කිරීමට කටයුතු කිරීමට එරෙහිව සිවිල් ක්‍රියාකාරින් පිරිසක් විසින් ජ්‍යෙෂ්ඨ පොලිස් අධිකාරි රොෂාන් ඩයස් ඇතුළු පිරිසකට එරෙහිව ගොනු කර තිබූ පෞද්ගලික පැමිණිල්ලක් විභාගයට නොගෙන නිශ්ප්‍රභ කිරීමට කොටුව මහේස්ත්‍රාත් අධිකරණය අද නියෝග කළා.\nඉකුත් ඔක්තෝබර් මස 10 වැනිදා ගාලු මුවදොරදී පැවති සාමකාමී පෙළපාළියක් අවහිර කිරීමට මාර්ග බාධක යෙදීම මගින් දණ්ඩනීති සංග්‍රහයේ අයුතු අවහිරය සහ ජාතික මංමාවත් පනත උල්ලංඝනය කිරීම සම්බන්ධයෙන් ජ්‍යෙෂ්ඨ පොලිස් අධිකාරි රොෂාන් ඩයස් සහ සහකාර පොලිස් අධිකාරි නලින් දිල්රුක්ට එරෙහිව මෙම පෞද්ගලික පැමිණිල්ල ගොනු කර තිබුණා.\nමෙම පෞද්ගලික පැමිණිල්ල සම්බන්ධයෙන් මූලික විරෝධතා මතු කරමින් රජයේ නීතිඥ ශමින්ද වික්‍රම සඳහන් කර සිටියේ මෙවැනි පෞද්ගලික පැමිණිල්ලක් ඉදිරිපත් කිරීම සඳහා නීතිපතිවරයාගේ අනුමැතිය අවශ්‍ය බවත් එසේ නොමැති නම් එය නීතියට පටහැනි බවයි.\nමෙහිදී ජ්‍යෙෂ්ඨ නීතිඥ ශමින්ද වික්‍රම මහතා වැඩිදුරටත් කියා සිටියේ මාර්ග බාධකයක් දැමීම සම්බන්ධයෙන් පොලිසියට එරෙහිව පෞද්ගලික පැමිණිල්ලක් ඉදිරිපත් වී ඇත්තේ ලංකා ඉතිහාසයේ පළමුවරට බවයි.\nපොලිසියට නඩු පැවරීමට බාහිර පාර්ශ්වයන්ට අවස්ථාව ලැබුණහොත් මින් ඉදිරියට පොලිසියට රාජකාරී කරගැනීමට නොහැකි තත්ත්වයක් උද්ගත විය හැකි බවද ජ්‍යෙෂ්ඨ නීතිඥ ශමින්ද වික්‍රම කරුණු දක්වමින් කියා සිටියා.\nමෙහිදී කරුණු සලකා බැලූ කොටුව මහේස්ත්‍රාත් තිළිණ ගමගේ නඩු තීන්දුව ප්‍රකාශයට පත්කරමින් කියා සිටියේ මෙම නීති කෘත්‍යය විභාගයට ගැනීමෙන් තොරව මුල් අවස්ථාවේදීම නිශ්ප්‍රභ කරන බවයි.",
       "URL": "https://www.hirunews.lk/321292/වසන්ත-හා-සිරිධම්ම-හිමියන්ගේ-නිදහස-වෙනුවෙන්-අදත්-නිහඬ-විරෝධයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=708"
}