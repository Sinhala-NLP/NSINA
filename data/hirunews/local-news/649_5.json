{
       "Source": "hirunews",
       "Timestamp": "Friday, 23 December 2022 - 7:45",
       "Headline": "රාජ්‍ය ඇමති අනුප පස්කුවල්ගෙන් සී.අයි.ඩී.යට පැමිණිල්ලක්",
       "News Content": "දකුණු කොරියානු ආපදා සහන පදනමේ සභාපති චෝසුංලී විසින් පෙරේදා කොළඹ දී පැවති වැඩසටහනකදී ප්‍රමාදය සම්බන්ධයෙන් සිදුකළ අදහස් දැක්වීම තමාට අදාළ නොවන බව සමාජ සවිබල ගැන්වීම් රාජ්‍ය අමාත්‍ය අනුප පස්කුවල් පවසනවා.\nඔහු කියා සිටියේ එය තමාගේ ප්‍රමාදයක් නොවන අතර, අද (23) දිනයේදී මේ පිළිබඳව අපරාධ පරීක්ෂණ දෙපාර්තමේන්තුවට පැමිණිල්ලක් ද ඉදිරිපත් කරන බවයි.\nරාජ්‍ය අමාත්‍ය අනුප පස්කුවල් සහ අමාත්‍යංශ නිලධාරීන් කොළඹදී පැවැත්වීමට සූදානම් කර තිබූ රැස්වීමක් ආරම්භ වීමට පැයක් ප්‍රමාද වීම සම්බන්ධයෙන් ඊට සහභාගි වූ දකුණු කොරියානු ආපදා සහන පදනමේ සභාපති චෝසුංලී විසින් සිය දේශනය අතරතුර අදහස් පළ කළා.\nඒ සම්බන්ධයෙන් ඊයේ දිනයේ අප කළ විමසීමකදී රාජ්‍ය අමාත්‍යවරයා සඳහන් කළේ අදාළ රැස්වීම පැවැත්වීම සඳහා වේලාවක් සැලසුම් කර නොතිබූ බවයි.\nකෙසේ වෙතත්, සමාජ සවිබල ගැන්වීම් රාජ්‍ය අමාත්‍යාංශය මාධ්‍ය ආවරණය ලබා ගැනීම සඳහා යොමුකළ ලිපියේ දැක්වුණේ පෙරවරු 9 ට අදාළ වැඩසටහන පැවැත්වීමට නියමිත බවටයි.\nදකුණු කොරියාව ජාත්‍යන්තර මූල්‍ය අරමුදලේ ණය සම්බන්ධයෙන් අනුගමනය කළ ක්‍රියාමාර්ග සම්බන්ධයෙන් ද එහිදී දකුණු කොරියානු ආපදා සහන පදනමේ සභාපති චෝසුංලී අදහස් පළ කළා.",
       "URL": "https://www.hirunews.lk/323343/රාජ්‍ය-ඇමති-අනුප-පස්කුවල්ගෙන්-සී-අයි-ඩී-යට-පැමිණිල්ලක්",
       "Category": "Local News",
       "Parent URL": "https://www.hirunews.lk/local-news.php?pageID=649"
}