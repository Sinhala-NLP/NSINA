{
       "Source": "hirunews",
       "Timestamp": "Tuesday, 18 October 2016 - 12:45",
       "Headline": "අල්ලස් කොමිසමේ අධ්‍යක්ෂ ජනරාල්වරිය ඉල්ලා අස්වීම ගැන ආණ්ඩුවෙන් තවම ප්‍රතිචාරයක් නැහැ",
       "News Content": "අල්ලස් හෝ දුෂණ විමර්ශන කොමිසන් සභාවේ අධ්‍යක්ෂ ජනරාල් ලෙස කටයුතු කළ දිල්රුක්ෂි ඩයස් වික්‍රමසිංහගේ ඉල්ලා අස්වීමේ ලිපිය භාරගැනීම පිළිබඳව රජය මෙතෙක් නිල ප්‍රකාශයක් සිදු කර නැහැ.\nකෙසේ වෙතත් ජනාධිපති මාධ්‍ය ඒකකය සඳහන් කළේ අදාල ලිපිය ජනාධිපති ලේකම්වරයා වෙත ලැබී ඇති බවයි.\nජනාධිපතිවරයාගේ ප්‍රධානත්වයෙන් අද දිනයේදී අමාත්‍ය මණ්ඩල රැස්වීමක් ද පැවැත්වෙනවා.\nඅල්ලස් කොමිසමේ අධ්‍යක්ෂ ජනරාල් ලෙස කටයුතු කළ දිල්රුක්ෂි ඩයස් වික්‍රමසිංහ සිය ධුරයෙන් ඉල්ලා අස්වන බවට ඊයේ ප්‍රකාශ කළා.\nජනාධිපති නීතිඥවරියක් වන ඇය නිතිපති දෙපාර්තමේන්තුවේ කලක් සේවය කර අල්ලස් කොමිසමේ අධ්‍යක්ෂ ජනරාල් ධුරයට පත්වූයේ 2015 වසරේ පෙබරවාරි මාසයේදීයි.\nකෙසේ වෙතත් ආණ්ඩුක්‍රම ව්‍යවස්ථාව අනුව ස්වාධීන කොමිෂන් සභාවක ප්‍රධාන තනතුරක් හොබවන අයෙකු ඉන් හදිසියේ ඉල්ලා අස්වුවහොත් ඇතිවන පුරප්පාඩුව පිරවීම සහ කොමිසමේ කටයුතු පවත්වාගෙන යෑම කෙලෙස සිදුවිය යුතුදැයි අප විමසා බැලූවා.\nමානව හිමිකම් කොමිසමේ කොමසාරිස්වරයෙකු ලෙසද කටයුතු කළ ජ්‍යෙෂ්ඨ නීතීඥ ප්‍රතිභා මහානාම හේවා ප්‍රකාශ කළේ කොමිසමේ ප්‍රධානීන් සිටීනම් එහි කටයුතු පවත්වාගෙන යෑමට එවැනි ඉල්ලා අස්වීම් බාධාවක් නොවන බවයි.\nජනාධිපතිවරයා විසින් අදාළ පුරප්පාඩුව පිරවිය යුතු බව ඔහු කියා සිටියා.",
       "URL": "https://www.hirunews.lk/145506/අල්ලස්-කොමිසමේ-අධ්‍යක්ෂ-ජනරාල්වරිය-ඉල්ලා-අස්වීම-ගැන-ආණ්ඩුවෙන්-තවම-ප්‍රතිචාරයක්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=4832"
}