{
       "Source": "hirunews",
       "Timestamp": "Monday, 31 January 2022 - 13:09",
       "Headline": "සිව් මසකට පසු දහස පැන්න කොවිඩ් (වීඩියෝ)",
       "News Content": "ගෙවුණු දිනයේදී මෙරටින් කොවිඩ් ආසාදිතයින් 1000 ඉක්මවා වාර්තා වුණා.\nමෙලෙස ආසාදිතයින් 1000 සීමාව ඉක්මවා වාර්තා වී ඇත්තේ මාස 4කට පසුවයි.\nමේ අතර අසල්වැසි ඉන්දියාවේ නවදිල්ලි නගරය, කේරල සහ මහාරාෂ්ට්‍ර ප්‍රාන්ත තුළ ඔමික්‍රොන් ආසාදිතයින් වාර්තාවීම ශීඝ්‍ර ලෙස ඉහළ ගොස් තිබෙනවා.\nමාස 4කට පසු යළිත් මෙරටින් කොවිඩ් ආසාදිතයින් 1000 ඉක්මවා වාර්තා වුණා.\nඒ ඊයේ (30) නව ආසාදිතයින් 1056 දෙනෙකු වාර්තාවීමත් සමඟයි.\nඒ අනුව මෙරටින් සමස්ත කොවිඩ් ආසාදිතයින් 609,047ක් දක්වා ඉහළ ගියා.\nමීට පෙර මෙරට තුළ දෛනික ආසාදිතයින් 1000 ඉක්මවා අවසන්වරට වාර්තා වී තිබුණේ පසුගිය වසරේ සැප්තැම්බර් 27 වැනිදාවන අතර එම සංඛ්‍යාව දැක්වුණේ 1078ක් ලෙසයි.\nමේ අතර සෞඛ්‍ය සේවා අධ්‍යක්ෂ ජනරාල්වරයා විසින් ඊයේ තහවුරු කරන ලද මරණ 20ත් සමඟ මෙරට සමස්ත මරණ සංඛ්‍යාව 15,420ක් ලෙසයි දැක්වුණේ.\nආසාදිතයින් යම් වැඩිවීමක් පෙන්නුම් කළ ද තවමත් එම තත්ත්වය පාලනය කළ හැකි මට්ටමක පවතින බව නියෝජ්‍ය සෞඛ්‍ය සේවා අධ්‍යක්ෂ ජනරාල් හේමන්ත හේරත් පවසනවා.\nමේ අතර ඔමික්‍රොන් ආසාදිතයින් වාර්තාවීම ඉහළ ගියද වාර්තාවන මරණ සංඛ්‍යාව ඉහළ ගොස් නොමැති බව කාසල් රෝහලේ විශේෂඥ වෛද්‍ය සමන්ත කුමාර පවසනවා.\nකෙසේ වෙතත් පවතින තත්ත්වය මඟහරවා ගැනීම සඳහා නිසි සෞඛ්‍යාරක්ෂිත ක්‍රමවේද අනුගමනය කරමින් එන්නත් මාත්‍රාව ලබාගැනීමට කටයුතු කරන ලෙසයි ඔහු වැඩිදුරටත් පෙන්වා දී ඇත්තේ.\nමේ අතර අසල්වැසි ඉන්දියාවෙන් වාර්තාවන ඔමික්‍රොන් ආසාදිතයින් ගණන ශීඝ්‍ර ලෙස ඉහළ ගොස් තිබෙනවා.\nඑරටින් වැඩිම ආසාදිතයින් වාර්තාවන්නේ නවදිල්ලි නගරය, කේරලය සහ මහාරාෂ්ට්‍රය තුළිනුයි.\nපවතින තත්ත්වය මඟ හරවා ගැනීමට නිසි සෞඛ්‍යාරක්ෂිත ක්‍රමවේද අනුගමනය කරමින් කඩිනමින් එන්නත් ලබාදීමට පියවර ගත යුතු බව ද එරට ප්‍රාන්ත රජයන් නිවේදනය කර තිබෙනවා.\nකැනඩාව තුළ පනවා ඇති කොවිඩ් සීමාවලට එරෙහිව එරට ජනතාව විරෝධතාවල නිරතවන අයුරු විදෙස් මාධ්‍ය මෙලෙස වාර්තා කර තිබුණා.",
       "URL": "https://www.hirunews.lk/295769/සිව්-මසකට-පසු-දහස-පැන්න-කොවිඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1385"
}