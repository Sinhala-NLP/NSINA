{
       "Source": "hirunews",
       "Timestamp": "Saturday, 12 October 2019 - 12:38",
       "Headline": "ඡන්දෙන් පසුවත් ඇල්පිටිය සන්සුන්",
       "News Content": "ඇල්පිටිය ප්‍රාදේශීය සභා මැතිවරණයේ ප්‍රතිඵල නිකුත් කිරීමත් සමඟ ඊයේ රාත්‍රියේ රට පුරා ශ්‍රී ලංකා පොදුජන පෙරමුණේ පාක්ෂිකයන් සිය ජයග්‍රහණය සමරනු ලැබුවා.\nප්‍රධාන නගරවලට පැමිණ ඔවුන් රතිඤ්ඤා දල්වමින් සිය ජයග්‍රහණය සමරනු ලැබුවා.\nමේ අතර, ඇල්පිටිය ප්‍රාදේශීය සභා මැතිවරණයේ ප්‍රතිඵල නිකුත් කිරිමෙන් අනතුරුව ද ප්‍රදේශයේ සාමකාමී තත්ත්වයක් පවතින බව පොලීසිය ප්‍රකාශ කළා.\nපොලිස් මාධ්‍ය ප්‍රකාශක කාර්යාලය සඳහන් කළේ ප්‍රදේශයට යොදවා ඇති ආරක්ෂාව තවදුරටත් එලෙසම ක්‍රියාත්මක වන බවයි.\nස්ථාපිත කර ඇති මාර්ග බාධක සහ පොලිස් මුර සංචාර ද අද දිනයේත් ක්‍රියාත්මක කරන බවයි පොලිස් මාධ්‍ය ප්‍රකාශක කාර්යාලය වැඩිදුරටත් සඳහන් කළේ.\nඊයේ පැවති පළාත් පාලන ඡුන්ද විමසීමේදී ඇල්පිටිය ප්‍රාදේශීය සභාවේ කොට්ඨාශ 17ම ජයග්‍රහණය කිරීමට ශ්‍රී ලංකා පොදුජන පෙරමුණ සමත් වුණා.\nඒ, ඡන්ද 23,372ක් ලබා ගනිමින්. සමස්ත ඡන්ද සංඛ්‍යාවෙන් සියයට 56.31ක ඡන්ද ප්‍රතිශතයක් ද ඔවුන්ට හිමියි.\nඒ අනුව පොදුජන පෙරමුණට ඇල්පිටිය ප්‍රාදේශීය සභාවේ මන්ත්‍රී ආසන 17ක් හිමි වුණා.\nඑක්සත් ජාතික පක්ෂය ඡන්ද 10,113ක් ලබා ගත් අතර, එය සමස්ත ඡන්ද සංඛ්‍යාවෙන් සියයට 24.37ක්.\nඔවුන්ට හිමි වන මන්ත්‍රී ධුර සංඛ්‍යාව 7ක්.\nඑක්සත් ජනතා නිදහස් සන්ධානය ඡන්ද 5273ක් ලබා ගත්තේ සියයට 12.7ක ප්‍රතිශතයක් සලකුණු කරමින්.\nඒ අනුව ඔවුන්ට හිමි මන්ත්‍රී ධුර 3ක් හිමි වනවා.\nජනතා විමුක්ති පෙරමුණ මන්ත්‍රී ධුර දෙකක් ජයග්‍රහණය කළේ ඡන්ද 2435ක් ලබා ගනිමින්.\nඔවුන්ට සමස්ත ඡන්ද සංඛ්‍යාවෙන් හිමිව ඇත්තේ සියයට 5.68ක ප්‍රතිශතයක්.",
       "URL": "https://www.hirunews.lk/226094/ඡන්දෙන්-පසුවත්-ඇල්පිටිය-සන්සුන්",
       "Category": "Local News",
       "Parent URL": "https://www.hirunews.lk/local-news.php?pageID=3101"
}