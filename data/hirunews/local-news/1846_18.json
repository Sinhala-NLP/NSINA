{
       "Source": "hirunews",
       "Timestamp": "Friday, 02 July 2021 - 13:00",
       "Headline": "කොරෝනා ජාන පරීක්ෂණ සඳහා තවත් රසායනාගාරයක් - ඊයේ දිනයේත් ආසාදිතයින් 1,883 ක් (වීඩියෝ)",
       "News Content": "ඊයේ දිනය තුළ මෙරටින් හඳුනාගත් කොරෝනා ආසාදිතයින් 1,883 දෙනා අතරින් 68 දෙනෙකු විදෙස්ගතව සිට මෙරටට පැමිණි පුද්ගලයන් වනවා.\nසෙසු 1,815 දෙනා අලු‍ත් අවුරුදු පොකුරේ ආසාදිතයන්.\nඊයේ වැඩිම ආසාදිතයින් ගම්පහ දිස්ත්‍රික්කයෙන් හඳුනාගෙන තිබූ අතර, එම සංඛ්‍යාව 342 ක්.\nකොළඹ දිස්ත්‍රික්කයෙන් ආසාදිතයින් 220 දෙනෙකු හඳුනාගෙන තිබුණා.\nකළුතර දිස්ත්‍රික්කයෙන් ගෙවුණු දිනයේ වාර්තා වූ ආසාදිතයින් සංඛ්‍යාව 247 ක්.\nමීට අමතරව මඩකලපුව සහ නුවරඑළිය යන දිස්ත්‍රික්කවලින්ද ගෙවුණු දිනයේ ආසාදිතයින් 100 ඉක්මවා වාර්තා වී තිබුණා.\nමේ අතර, ඉන්දීය ඩෙල්ටා වෛරස ප්‍රභේදය සම්බන්ධයෙන් ජාන පර්යේෂණ සිදුකිරීම සඳහා තවත් මධ්‍යස්ථානයක් සංවර්ධනය කිරීමේ කටයුතු මේ දිනවල සිදුකරමින් පවතින බව නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් කියා සිටියා.\nකොරෝනා ව්‍යාප්තිය සැලකිල්ලට දිස්ත්‍රික්ක හතරක ප්‍රදේශ කිහිපයක් අද පෙරවරු 6.00 සිට ක්‍රියාත්මක වන පරිදි හුදෙකලා කෙරුණා.\nඒ අනුව කොළඹ දිස්ත්‍රික්කයේ නුගේගොඩ පොලිස් වසමේ ඔබේසේකරපුර ග්‍රාම නිලධාරි වසම හුදෙකලා කර තිබෙනවා.\nඊට අමතරව, ගම්පහ දිස්ත්‍රික්කයේ වත්තල පොලිස් වසමේ හැඳල උතුර ග්‍රාම නිලධාරි වසමේ රබර්වත්ත ගම සහ ඕලන්ද ගම, රත්නපුර දිස්ත්‍රික්කයේ කිරිඇල්ල පොලිස් වසමේ මාටුවාගල වත්තේ උඩ කොටස සහ නුවරඑළිය දිස්ත්‍රික්කයේ බගවන්තලාව පොලිස් වසමේ කොටියාගල වත්ත පහළ කොටස හුදෙකලා කෙරුණා.\nමේ අතර පාළාත් සංචරණ සීමා උල්ලංඝණය කරමින් කොළඹ සිට මඩකළපුව දක්වා ධාවනය කළ බස්රථ 03ක් පුද්ගලයින් 49 දෙනෙකු සමඟ මඩකලපුව - තුන්පලන්චෝලෙයි ප්‍රදේශයේදී හුද හමුදාව භාරයට ගෙන තිබෙනවා.\nඅද අලු‍යම 03.30 ට පමණ හමුදා මාර්ග බාධකයකදී මෙම වැටලීම සිදු කර තිබූ අතර අනතුරුව අදාළ බස් රථ සහ මගීන් ඉදිරි පරීක්ෂණ කටයුතු සඳහා කරදියනාරු පොලිසියට භාර දී තිබුණා.\nපසුව අත්අඩංගුවට ගත් පුද්ගලයින් සඳහා කොරෝනා පරීක්ෂණ සිදුකර තිබූ අතර එහිදී පුද්ගලයින් තුන් දෙනෙකුට කොරෝනා ආසාදිත බව තහවුරු වී තිබෙනවා.\nඊයේ දිනයේදීද පළාත් සංචරණ සීමා උල්ලංඝනය කරමින් මඩකලපුවේ සිට කොළඹ බලා ධාවනය වූ පෞද්ගලික බස් රථයක් ද ග්‍රෑන්ඩ්පාස් පොලිසිය භාරයට ගත්තා.\nඒ පුද්ගලයින් 40 දෙනෙකු සමගින්.\nමේ අතර, තවත් සයිනොෆාම් එන්නත් මාත්‍රා මිලියනයක් අද අලු‍යම දිවයිනට රැගෙන ආවා.\nඅද අලු‍යම පහට පමණ මෙම එන්නත් තොගය දිවයිනට රැගෙන ආවේ යූ.එල්. 869 දරන ගුවන් යානයෙන්.\nඅද ලැබුණු මාත්‍රා මිලියන 10 ත් සමඟ මේ වනවිට සයිනොෆාම් එන්නතේ මාත්‍රා මිලියන 4 යි දශම 1 ක් දිවයිනට ගෙන්වා තිබෙනවා.\nමේ අතර මෙරට කොරෝනා මර්දන එන්නත්කරණ වැඩසටහන යටතේ ගතවූ දිනය තුළ එන්නත් මාත්‍රා එක්ලක්ෂ 69,957ක් ලබා දී ඇති බව සඳහන්.\nමේ අතර, වයස අවුරුදු 60ට වැඩි පුද්ගලයින්ට රජයේ රෝහල් මගින් එන්නත් ලබාදීමේ වැඩසටහන අදත් ක්‍රියාත්මකයි.\nඑමෙන්ම සංචාරක ක්ෂේත්‍රයේ නියැලී සිටින්නන්ට ද කොරෝනා එන්නත ලබාදීමට විශේෂ වැඩසටහනක් ක්‍රියාත්මක කරන බව සංචාරක අමාත්‍ය ප්‍රසන්න රණතුංග ප්‍රකාශ කළා.",
       "URL": "https://www.hirunews.lk/275859/කොරෝනා-ජාන-පරීක්ෂණ-සඳහා-තවත්-රසායනාගාරයක්-ඊයේ-දිනයේත්-ආසාදිතයින්-1883-ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1846"
}