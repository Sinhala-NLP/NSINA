{
       "Source": "hirunews",
       "Timestamp": "Monday, 01 February 2016 - 18:53",
       "Headline": "ධීවර විරෝධතාවකින් ප්‍රංශ ජාතිකයින් රැගත් දුම්රියක් මීගමුවේ සිරවේ",
       "News Content": "පුත්තලම, හලාවත සහ මීගමුව, ඇතුළු ප්‍රදේශ කිහිපයක ධීවරයන් පිරිසක් ආරම්භ කර ඇති විරෝධතාවයක් නිසා කොළඹ - හලාවත ප්‍රධාන මාර්ගයේ සහ දුම්රිය මාර්ගයේත් ගමනාගමන කටයුතුවලට බාධා එල්ල වී තිබෙනවා.\nවිරෝධතාවය හේතුවෙන් ප්‍රංශ සංචාරකයන් පිරිසක් රැගෙන මීගමුවට පැමිණි විශේෂ දුම්රියක ධාවන කටයුතුවලට ද බාධා එල්ල වුණා.\nහිරු වාර්තාකරු සඳහන් කළේ මේ වනවිට එම දුම්රිය අදාළ සංචාරකයින් පිරිස ද සමග කුරණ දුම්රිය ස්ථානයේ නවතා තබා ඇති බවයි.\nමේ අතර, කොළඹ සිට හලාවත දක්වා ධාවනය වන කාර්යාල දුම්රියක් ද විරෝධතාවය හේතුවෙන් කුරන දුම්රිය ස්ථානයේ නවතා දැමීමට සිදුවුණා.\nඊට අමතරව, මේ හේතුවෙන් හලාවත - කොළඹ ප්‍රධාන මාර්ගය මීගමුව - ගල්කන්ද මංසන්ධියෙන් අවහිර වුණා.\nඅද උදෑසන ආරම්භ කළ මෙම විරෝධතාවයේදී ධීවරයන් ඉල්ලා සිටියේ තහනම් ආම්පන්න ක්‍රම යොදා ගනිමින් මසුන් මැරීමට ධීවරයන්ට ලබාදී ඇති බලපත්‍ර අහෝසි කරන ලෙසයි.",
       "URL": "https://www.hirunews.lk/125238/ධීවර-විරෝධතාවකින්-ප්‍රංශ-ජාතිකයින්-රැගත්-දුම්රියක්-මීගමුවේ-සිරවේ",
       "Category": "Local News",
       "Parent URL": "https://www.hirunews.lk/local-news.php?pageID=5186"
}