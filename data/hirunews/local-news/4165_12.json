{
       "Source": "hirunews",
       "Timestamp": "Tuesday, 19 December 2017 - 18:38",
       "Headline": "තහනම් ඖෂධ පෙති තොගයක් අම්පාරෙන් (ඡායාරූප)",
       "News Content": "මෙරට විකිණීම තහනම් කර ඇති නීති විරෝධී ට්‍රැමඩෝල් වර්ගයේ ඖෂධ පෙති තොගයක් සමග සැකකරුවෙකු අම්පාරේදී පොලිස් අත්අඩංගුවට ගෙන තිබෙනවා.\nමහනුවර සිට අම්පාර දක්වා ධාවනය වු බස් රථයකට නුවරදී ලබාදුන් පාර්සලයක් පිළිබඳ සැක සිතු බස් රථයේ කොන්දොස්තරවරයා පොලිසියට කළ දැනුම්දීමකට අනුවයි මෙම ඖෂධ හමුවී ඇත්තේ.\nබස් රථය අම්පාර දක්වා පිටත්වීමට සුදානම් වන අවස්ථාවේ පැමිණි පුද්ගලයෙකු කොන්දොස්තරවරයාගෙන් විමසා ඇත්තේ අම්පාර දක්වා පාර්සලයක් රැගෙන යා හැකිද යන්නයි.\nඑහි ඇත්තේ මොනවාදැයි ඔහු විමසු විට  ක්‍රීම් වර්ග කිහිපයක් ඇති බවට පැමිණි පුද්ගලයා ප්‍රකාශකර තිබෙනවා.\nඅනතුරුව අදාළ පාර්සලය බස් රථයට දමා ඇති අතර එය අම්පාරේදී ලබාගන්නා පුද්ගලයාගේ දුරකථන අංකය ද ලබාදී තිබෙනවා.\nබස් රථය මහියංගණයට පැමිණි පසු පාර්සලය ලබාගැනීමට පැමිණෙන පුද්ගලයා කොන්දොස්තරවරයාට දුරකථන ඇමතුමක් ලබාදී බස් රථය ඇති ස්ථානය විමසා ඇතැයි සඳහන්.\nබස් රථය මහියංගණය පසු කරමින් පැමිණෙන බවට ඔහු ප්‍රකාශකර ඇති අතර අනතුරුව පාර්සලය ලබාගැනීමට පැමිණෙන පුද්ගලයා අවස්ථා ගණනාවක්ම දුරකථන ඇමතුම් ලබාදෙමින් බස් රථය ඇති ස්ථානය විමසීම හේතුවෙන් සැක සිතු කොන්දොස්තරවරයා පාර්සලය විවෘත කර බලා තිබෙනවා.\nඑහිදී එහි තිබු ඖෂධ පිළිබඳ සැක මතුවීම හේතුවෙනුයි අම්පාර පොලිසියට තොරතුරු දැනුම්දී ඇත්තේ.\nඅනතුරුව පාර්සලය ලබාගැනීමට පැමිණි සැකකරු පොලිස් අත්අඩංගුවට ගෙන තිබෙනවා.\nඅප වාර්තාකරු සඳහන් කළේ අදාළ පාර්සලයේ ඖෂධ පෙති 23000 ක් ඇති බවයි.\nඉන් එක් පෙත්තක් රුපියල් 500 කට අලෙවි කරන බවට ද ආරක්ෂක අංශවලට තොරතුරු ලැබී තිබෙනවා.\nමෙම පෙති වර්ගය මෙරට අලෙවි නොකරන බවට තොරතුරු ලැබී ඇති අතර මෙම ඖෂධවල වටිනාකම මෙතෙක් තක්සේරු කර නැහැ.\nසැකකරු පොලිස් අත්අඩංගුවේ පසුවන අතර අම්පාර පොලිසිය වැඩිදුර විමර්ශණ ආරම්භ කර තිබෙනවා.\nඡායාරූප - අම්පාර වසන්ත චන්ද්‍රපාල / සමන් චන්ද්‍රතිලක",
       "URL": "https://www.hirunews.lk/178800/තහනම්-ඖෂධ-පෙති-තොගයක්-අම්පාරෙන්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4165"
}