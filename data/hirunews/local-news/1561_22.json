{
       "Source": "hirunews",
       "Timestamp": "Sunday, 14 November 2021 - 19:35",
       "Headline": "පහළ කඩුගන්නාව විවෘත කරනවා ද නැද්ද ? තීරණය හෙට (වීඩියෝ)",
       "News Content": "කොළඹ - නුවර ප්‍රධාන මාර්ගය පහළ කඩුගන්නාව ප්‍රදේශයෙන් විවෘත කරනවා ද නැද්ද යන්න පිළිබදව හෙට ප්‍රකාශයට පත් කරන බව කෑගල්ල දිස්ත්‍රික් ලේකම් මහින්ද එස්. වීරසූරිය පවසනවා.\nප්‍රදේශයට පවතින කාලගුණ තත්ත්වය සහ ජාතික ගොඩනැගිලි පර්යේෂණ සංවිධානයේ උපදෙස් මත මෙම තීරණය ගන්නා බවයි ඔහු කියා සිටියේ.\nඅධික වර්ෂාව හේතුවෙන් පස් කඳු කඩා වැටීමේ අවදානමක් නිසා පසුගිය 9 වන දා සිට කොළඹ - නුවර ප්‍රධාන මාර්ගය පහල කඩුගන්නාව ප්‍රදේශයෙන් වසා තැබීමට බලධාරීන් පියවර ගනු ලැබුවා.\nඑමෙන්ම, ජාතික ගොඩනැගිලි පර්යේෂණ සංවිධානයේ නිලධාරීන් පහළ කඩුගන්නාව ප්‍රදේශයේ අද ක්ෂේත්‍ර පරීක්ෂාවක නිරත වුණා.\nඒ අනුව අස්ථාවර වූ පස් තට්ටුවේ වැසි ජල තෙරපුම අඩු කිරීම සඳහා අවශ්‍ය ක්‍රියාමාර්ග සිදුකළ බවයි ප්‍රදේශයේ හිරු වාර්තාකරු සදහන් කළේ.\nමේ අතර, මිරිගම සිට කොළඹ දෙසට ගමන් ගන්නා දුම්රිය මාර්ගයේ මීරිගම - විජයරජදහන දුම්රිය ස්ථානය ආසන්නයේ මාර්ගයේ එක් ස්ථානයක සිදුවූ ගිලා බැසීමක් හේතුවෙන් ප්‍රධාන මාර්ගයේ දුම්රිය ධාවනය වේයන්ගොඩට පමණක් සීමා කර තිබෙනවා.",
       "URL": "https://www.hirunews.lk/288005/පහළ-කඩුගන්නාව-විවෘත-කරනවා-ද-නැද්ද-තීරණය-හෙට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1561"
}