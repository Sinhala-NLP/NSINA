{
       "Source": "hirunews",
       "Timestamp": "Monday, 05 June 2023 - 14:34",
       "Headline": "දරුවන්ට ශ්වසන රෝග වැළදීමේ අවදානමක්",
       "News Content": "පවතින වැසි තත්ත්වය හමුවේ දරුවන් හට ශ්වසන රෝග වැළදීම ඉහළ යා හැකි බව සෞඛ්‍ය අංශ පවසනවා.\nමේ හේතුවෙන් ඒ පිළිබද වඩාත් අවධානයෙන් කටයුතු කිරීම වැදගත් බවයි රිජ්වේ ආර්යා ළමා රෝහලේ විශේෂඥ වෛද්‍ය දීපාල් පෙරේරා ප්‍රකාශ කළේ.\nඑමෙන්ම මේ මාසයේ ගතවූ දින පහතුළ ඩෙංගු රෝගීන් 1221 දෙනෙකු හදුනාගෙන තිබෙනවා.\nසාමාන්‍යයෙන් දෛනිකව ඩෙංගු රෝගීන් 400ක පමණ සංඛ්‍යාවක් වාර්තා වෙමින් තිබෙනවා.\nබස්නාහිර, සබරගමුව, ඌව සහ මධ්‍යම පළාත්වලටත්, ගාල්ල, මාතර, අම්පාර සහ මඩකලපුව දිස්ත්‍රික්කවලටත් තවදුරටත් වැසි හෝ ගිගුරුම් සහිත වැසි ඇතිවිය හැකි බව කාලගුණ විද්‍යා දෙපාර්තමේන්තුව ප්‍රකාශ කළා.\nඇතැම් ස්ථානවලට මිලිමීටර 75 ඉක්මවූ තද වැසි පතිත විය හැකි බවයි එම දෙපාර්තමේන්තුව නිකුත් කළ නිවේදනයේ දැක්වෙන්නේ.\nඑමෙන්ම වැසි ඇතිවනවිට තාවකාලිකව තද සුළං ද ඇතිවිය හැකියි.\nමේ අතර පුත්තලම සිට මන්නාරම සහ කන්කසන්තුරය හරහා ත්‍රිකුණාමලය දක්වා සහ හම්බන්තොට සිට පොතුවිල් දක්වා වෙරළට ඔබ්බෙන් වන මුහුදු ප්‍රදේශ විටින් විට රළු විය හැකි බව ද කාලගුණ විද්‍යා දෙපාර්තමේන්තුව සඳහන් කළා.",
       "URL": "https://www.hirunews.lk/337102/දරුවන්ට-ශ්වසන-රෝග-වැළදීමේ-අවදානමක්",
       "Category": "Local News",
       "Parent URL": "https://www.hirunews.lk/local-news.php?pageID=293"
}