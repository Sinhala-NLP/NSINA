{
       "Source": "hirunews",
       "Timestamp": "Tuesday, 09 November 2021 - 19:58",
       "Headline": "සෞඛ්‍ය වෘත්තිය සමිති සංකේත වර්ජනය හෙට අවසන් කෙරේ  (වීඩියෝ)",
       "News Content": "සෞඛ්‍ය වෘත්තීය සමිති 15 ක් එක්ව ආරම්භ කල සංකේත වැඩ වර්ජනය හෙට පෙරවරු 7ට  අවසන් කරන බව එම වෘත්තීය සමිති පවසනවා.\nඔවුන් සඳහන් කළේ එතැන් සිට සතියක කාලයයක් තුල සිය ගැටලු වලට විසඳුමක් ලබා නොදෙන්නේ නම් අඛණ්ඩ වර්ජනයක් ක්‍රියාත්මක කිරීමට කටයුතු කරන බවයි.\nහෙද, ඖෂදවේදීන්, වෛද්‍ය රසායනාගාර විද්‍යාඥයන්, අක්ෂි තාක්ෂණවේදීන්, පවුල් සෞඛ්‍ය සේවා නිලධාරීන් සහ මහජන සෞඛ්‍ය පරීක්ෂකවරුන් ඇතුලු සෞඛ්‍ය වෘත්තීය සමිති 15ක් මෙම වර්ජනය ආරම්භ කලේ වැටුප් විෂමතා ගැටලු මෙන්ම සෞඛ්‍ය සේවකයන්ගේ දීමනා සහ පහසුකම් පිළිබඳ ගැටලු මුල් කර ගනිමින්.\nඅද පෙරවරු 8ට ආරම්භ කල මෙම සෞඛ්‍ය සේවක වර්ජනය හේතුවෙන් ප්‍රතිකාර සහ පරීක්ෂණ කටයුතු සඳහා රෝහල් වෙත පැමිණි රෝගීන් දැඩි අපහසුතාවයට පත් වුනා.\nඑමෙන්ම  ගුරු - විදුහල්පති ගැටලුවට කඩිනමින් විසඳුමක් ලබා දෙන ලෙස රජයට බල කරමින් ගුරු - විදුහල්පති ඒකාබද්ධ වෘත්තීය සමිති සන්ධානය අද දිවයිනේ ප්‍රදේශ රැසක විරෝධතා වල නිරත වුනා.\nමේ අතර ජනාධිපති ලේකම් කාර්යාලය අසල උද්ඝෝෂණ සඳහා වෙන් කර ඇති ස්ථානයේ දින 15 ක් පුරාවට උපවාසයක නිරතව සිටි ගුරු වෘත්තීය සමිති නියෝජිතයන් අද එම උපවාසය තාවකාලිකව අවසන් කළා.\nඒ ගැටලුව සම්බන්ධයෙන් අග්‍රාමාත්‍යවරයා සමග සාකච්ඡාවක් ලබා දෙන බවට රජය දැනුම් දීමත් සමගයි.\nඑමෙන්ම කැළණිය ටයර් සංස්ථා සේවකයන් ජීවන වියදම ඉහල යාමට එරෙහිව සහ සේවක අයිතිවාසිකම් සුරක්ෂිත කරන ලෙස බල කරමින් අද කැළණිය නගරයේදී විරෝධතාවයක නිරත වුනා.\nරජයේ මුද්‍රණාලයේ වෘත්තීය සමිති එකමුතුව අද විරෝධතාවයක නිරත වුනේ එළඹෙන අයවැයෙන් වැටුප් වර්ධකයන් ලබා දෙන ලෙස ඉල්ලමින්.\nඑමෙන්ම අන්තර් විශ්ව විද්‍යාලයීය ශිෂ්‍ය බල මණ්ඩලය සහ පෙරටුගාමී සමාජවාදී පක්ෂය ද කඩුවෙල මහේස්ත්‍රාත් අධිකරණය ඉදිරිපිටදී අද විරෝධතාවයක නිරත වුනා.\nඒ රක්ෂිත බන්ධනාගාර ගත කර සිටින සිසු සහ වෘත්තීය සමිති නායකයින් නිදහස් කරන ලෙස ඉල්ලමින්.\nඑමෙන්ම අත්‍යවශ්‍ය ද්‍රව්‍ය වල මිල ඉහල දැමීමමට එරෙහිව දිවයිනේ තවත් ප්‍රදේශ කිහිපයක අද විරෝධතා පැවැත්වුණා.",
       "URL": "https://www.hirunews.lk/287518/සෞඛ්‍ය-වෘත්තිය-සමිති-සංකේත-වර්ජනය-හෙට-අවසන්-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1572"
}