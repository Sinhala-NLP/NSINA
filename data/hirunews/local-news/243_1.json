{
       "Source": "hirunews",
       "Timestamp": "Friday, 23 June 2023 - 16:50",
       "Headline": "මිය ගිය පුද්ගලයකුගේ දේහය නිවෙසේ තිබියදී ගවයකු මරා මස් කරලා",
       "News Content": "ගලෙන්බිදුණුවැව ප්‍රදේශයේ පුද්ගලයකු දීයේ ගිලි මිය ගොස් ඇති අතර මිය ගිය තැනැත්තාගේ දේහය නිවෙසේ තිබියදීම ඔහුගේ නිවෙස අසල බැඳ තිබු ගවයකු නිවෙස පිටුපස මරා මස් කර තිබෙනවා.\nගව ඝාතනයේ සොරුන් සොයා පොලිස් නිල සුනඛයන් යොදාගෙන ගලෙන්බිදුණුවැව පොලිස් මෙහෙයුමක් ආරම්භ කළ බව පොලිසිය පවසනවා.\nපසුගිය 18වන දින ගලෙන්බිදුණුවැව පොලිස් වසමේ වෙම්බුවැව ගම්මානයේ වෙම්බුවැවට ජලස්නානය කිරිමට ගිය මෙම පුද්ගලයා ජලයේ ගිලි සිටියදී ගම්වාසින් විසින් ඔහු වැවෙන් ගොඩට ගෙන යකල්ල හුරුළුවැව රෝහලට ඇතුළත් කිරීමේදී ඔහු මිය ගොස් තිබෙනවා.\nමෙලෙස මිය ගොස් තිබුණේ වෙම්බුවැව ගම්මානයේම පදිංචි වයස අවුරුදු 80ක පුද්ගලයෙක්.\nමේ අතර මිය ගිය අයගේ දේහය නිවෙසට රැගෙන විත් තැන්පත් කොට තිබියදී\nඑම නිවෙස පිටුපස වත්තෙහි ගැට ගසා සිටි ගවයකු මරා මස් කර මිය ගිය ගවයාගේ ඉවලත කොටස් ඒ අසල තිබු කුඩා දිය කඩිත්තකට විසි කර තිබෙනවා.\nමේ සම්බන්ධව ගලෙන්බිඳුණුවැව පොලිස් ස්ථානය විසින් පරික්ෂණ ආරම්භ කර තිබෙන අතර මේ සදහා මැදවච්චිය පොලිස් නිල සුනඛයින් ද යොදා ගෙන තිබෙන බවයි පොලිසිය පැවසුවේ.\nමේ වන තෙක් කිසිදු සැකකරුවකු අත්අඩංගුවට ගෙන නොමැති අතර වැඩිදුරටත් පරික්ෂණ සිදු කරමින් පවතින බව‍යි වාර්තා වන්නේ.",
       "URL": "https://www.hirunews.lk/338848/මිය-ගිය-පුද්ගලයකුගේ-දේහය-නිවෙසේ-තිබියදී-ගවයකු-මරා-මස්-කරලා",
       "Category": "Local News",
       "Parent URL": "https://www.hirunews.lk/local-news.php?pageID=243"
}