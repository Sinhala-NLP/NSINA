{
       "Source": "hirunews",
       "Timestamp": "Monday, 23 May 2022 - 12:52",
       "Headline": "අරගලකරුවන් පිරිසක් සී.අයි.ඩී.යට (වීඩියෝ)",
       "News Content": "මහජන ආරක්ෂක අමාත්‍ය ටිරාන් අලස් එම අමාත්‍යාංශයේදී අද වැඩ භාරගනු ලැබුවා.\nඒ, ආගමික වතාවත්වල නිරතවීමෙන් අනතුරුවයි.\nටිරාන් අලස් අමාත්‍යවරයා මෑතක ස්වාධීන වූ පක්ෂ දහය නියෝජනය කරන එක්සත් මහජන පක්ෂයේ ලේකම් වරයා ලෙස කටයුතු කරනවා.\nමේ අතර ගාලු මුවදොර පිහිටි ගෝඨාගෝගම අරගල භූමියේ පසුගිය 9 වනදා සිදුවූ ගැටුම අවස්ථාවේ සිටි තුන්දෙනෙකු අද අපරාධ පරීක්ෂණ දෙපාර්තමේන්තුව හමුවේ පෙනී සිටියා.\nරංගන ශිල්පී ජගත් මනුවර්ණ, ඒකාබද්ධ සෞඛ්‍ය සේවක සංගමයේ ප්‍රධාන ලේකම් පූජ්‍ය ටැම්පිටියේ සුගතානන්ද හිමියන් සහ තවත් අරගලකරුවෙකු මෙලෙස අපරාධ පරීක්ෂණ දෙපාර්තමේන්තුව හමුවේ පෙනී සිටියේ ඔවුන් පදිංචි පොලිස් බල ප්‍රදේශවල පොලිස් ස්ථාන හරහා කළ දැනුම්දීමකට අනුවයි.\nමේ අතර අරලියගහ මන්දිරය ඉදිරිපිට සහ ගාලු මුවදොරදී ඉකුත් 9 වනදා ඇතිවූ ගැටුම සම්බන්ධයෙන් ප්‍රකාශ ගැනීම සඳහා හිටපු අමාත්‍ය ජොන්ස්ටන් ප්‍රනාන්දු අද අපරාධ පරීක්ෂණ දෙපාර්තමේන්තුව හමුවට කැඳවා තිබෙනවා.\nමෙම ගැටුම සම්බන්ධයෙන් දැනටමත් අපරාධ පරීක්ෂණ දෙපාර්තමේන්තුව පාර්ලිමේන්තු මන්ත්‍රීවරුන් වන නාමල් රාජපක්ෂ, පවිත්‍රා වන්නිආරච්චි, රෝහිත අබේගුණවර්ධන, සී.බී. රත්නායක, ඉන්දික අනුරුද්ධ සහ සංජීව එදිරිමාන්න මෙන්ම සබරගමු පළාත් සභාවේ හිටපු සභාපති කංචන ජයරත්නගෙන් ප්‍රකාශ ලබාගත්තා.\nඊට අමතරව පොලිස්පති සී.ඩී.වික්‍රමරත්න, විශේෂ කාර්ය බලකායේ අණදෙන නිලධාරි නියෝජ්‍ය පොලිස්පති වරුණ ජයසුන්දර, බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් සහ පොලිස් විශේෂ කාර්යාංශය භාර නියෝජ්‍ය පොලිස්පති ඒ.සී.ධනපාලගෙන් අපරාධ පරීක්ෂණ දෙපාර්තමේන්තුව ප්‍රශ්න කරනු ලැබුවා.\nමේ අතර ජනතා විමුක්ති පෙරමුණේ නායක පාර්ලිමේන්තු මන්ත්‍රී අනුර කුමාර දිසානායක ඇතුලු පිරිසක් අද පොලිස්පති සී.ඩී. වික්‍රමරත්න හමුවීමට නියමිතයි.\nඒ, රට පුරා පසුගිය දිනවල ඇතිවූ ප්‍රචණ්ඩ ක්‍රියා සම්බන්ධයෙන් සාකච්ඡා කිරීම සඳහායි.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව සඳහන් කළේ පසුගිය 9 වනදා දිවයින පුරා ඇතිවූ කළහකාරී සිද්ධීන්වලට අදාළව තවත් පුද්ගලයින් 91 දෙනෙකු ඊයේ දිනයේදීත් අත්අඩංගුවට ගත් බවයි.\nඒ අනුව එම සිදුවීම්වලට අත්අඩංගුවට ගත් මුළු සංඛ්‍යාව 1,591 ක්.",
       "URL": "https://www.hirunews.lk/305073/අරගලකරුවන්-පිරිසක්-සී-අයි-ඩී-යට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1149"
}