{
       "Source": "hirunews",
       "Timestamp": "Saturday, 05 March 2022 - 8:54",
       "Headline": "පිළිගත නොහැකි චෝදනා වාර්තාවට ඇතුළත් - විදේශ ඇමති ජී.එල්. කියයි (වීඩියෝ)",
       "News Content": "එක්සත් ජාතීන්ගේ මානව හිමිකම් කොමසාරිස් මිෂෙල් බැචලේ ශ්‍රී ලංකාව පිළිබඳ සිය ලිඛිත වාර්තාව ජිනීවා මානව හිමිකම් කොමිසමේ 49 වන සැසිවාරය වෙත ඊයේ (04) ඉදිරිපත් කරනු ලැබුවා.\nඑහිදී ඇය සඳහන් කළේ සංහිඳියාව සහ වගවීම උදෙසා සංක්‍රාන්ති යුක්තිය ඉටුකිරීමට ශ්‍රී ලංකාව විශ්වසනීය මාර්ග සිතියමක් මෙතෙක් ඉදිරිපත් කිරීමට අපොහොසත් වී ඇති බවයි.\nකෙසේ නමුත් මානව හිමිකම් කොමිසම සමඟ එක්ව කටයුතු කිරීමට ලක් රජය මෑතක සිට දක්වන නැඹුරුව සහ ඇතැම් ප්‍රතිසංස්කරණ පියවර ද ඇගේ අවධානයට යොමුවුණා.\nවිශේෂයෙන් ත්‍රස්තවාදය වැළැක්වීමේ පනතේ වගන්ති සංශෝධනය සඳහා ගෙන ඇති මූලික පියවර මානව හිමිකම් කොමසාරිස්වරියගේ ප්‍රසාදයට ලක්වුණා.\nඑමෙන්ම ත්‍රස්තවාදය වැළැක්වීමේ පනත මගින් ඇතිවී තිබෙන මූලික ගැටළුවලට විසඳුම් ලබාදීම සඳහා ලක් රජය දිරිගන්වන බවයි ඇය සඳහන් කළේ.\nමානව හිමිකම් උල්ලංඝනය කිරීම් සහ යළි ඇතිවීම වැළැක්වීම සඳහා නීතිමය ආයතනික සහ ආරක්ෂක ක්‍ෂේත්‍රයේ ගැඹුරු ප්‍රතිසංස්කරණ අත්‍යවශ්‍ය වන බව මානව හිමිකම් කොමසාරිස් මිචෙල් බැචලේ අවධාරණය කළා.\nඑමෙන්ම පසුගිය වසරක කාලය මෙරට මානව හිමිකම් තත්වයෙහි පසුබෑමක් දක්නට ලැබුණු අතර, වගවීම් ක්‍රියාවලිය සඳහා බාධා පැවති බවයි මානව හිමිකම් කොමසාරිස්වරිය සඳහන් කළේ.\nවින්දිතයන් සහ ඔවුන්ගේ පවුල් වෙත සත්‍ය සහ යුක්තිය ඉටුකිරීම පමාවී තිබෙනවා.\nවිශේෂයෙන් මානව හිමිකම් වෙනුවෙන් පෙනී සිටීම ඇතුලු විවේචනය සඳහා වන ප්‍රජාතන්ත්‍රවාදී සහ සිවිල් අවකාශය අවහිර කර ඇති බවයි ඇය කියා සිටියේ.\nකෙසේ නමුත් ජගත් මානව හිමිකම් කොමසාරිස්වරියගේ ලිඛිත ප්‍රකාශයට ප්‍රතිචාර දක්වමින් විදේශ අමාත්‍ය මහාචාර්ය ජී.එල්. පීරිස් සඳහන් කළේ මතුපිටින් පමණක් පෙනෙන තහවුරු නොකළ චෝදනා රැසක් එම වාර්තාවට ඇතුළත් කර ඇති බවයි.\nවිශේෂයෙන් සාක්ෂි එක්රැස් කිරීමේ යාන්ත්‍රණය සම්බන්ධයෙන් ශ්‍රී ලංකාව සහ අනෙකුත් සාමාජික රටවල් විරුද්ධත්වය පළ කරනු ලබනවා.\nදෝෂ සහිත ක්‍රියාදාමයන් තුළින් පිළිගත නොහැකි කරුණු අදාළ වාර්තාවට ඇතුළත් කර ඇති බැවින් ඊට එකඟ විය නොහැකි බවයි ලක් රජය අවධාරණය කළේ.",
       "URL": "https://www.hirunews.lk/298692/පිළිගත-නොහැකි-චෝදනා-වාර්තාවට-ඇතුළත්-විදේශ-ඇමති-ජී-එල්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1317"
}