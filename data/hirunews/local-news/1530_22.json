{
       "Source": "hirunews",
       "Timestamp": "Monday, 29 November 2021 - 8:09",
       "Headline": "පොහොර ගැසට්ටුව ප්‍රමාදය ගැන නලින්ගෙන් ප්‍රකාශයක්",
       "News Content": "රසායනික පොහොර තහනම් කිරීමට අදාළ ගැසට් නිවේදනය නිකුත් කිරීමට ප්‍රමාද වීමට හේතුව පෞද්ගලික සමාගම් හරහා පොහොර ආනයනය කිරීම බව සමගි ජන බලවේගයේ පාර්ලිමේන්තු මන්ත්‍රී නලීන් බණ්ඩාර ප්‍රකාශ කළා.\nග්ලයිෆොසෙට් ඇතුළු පළිබෝධනාශක වර්ග 5ක් භාවිතය හෝ විකිණීම තහනම් කරමින් 2014 වසරේ දෙසැම්බර් 22 වන දා නිකුත් කෙරුණු ගැසට් නිවේදනය පසුගිය 22 වන දා  පළිබෝධනාශක රෙජිස්ට්‍රාර්වරයා නිකුත් කළ ගැසට් නිවේදනයක් මගින් අවලංගු කෙරුණා.\nඒ අනුව ග්ලයිෆොසෙට් වල් නාශකයට අමතරව ප්‍රොපනිල් වල්නාශකය, සඳහා පැන වූ තහනම මෙලෙස ඉවත් කෙරුණු  අතර, කාබරිල්, ක්ලෝෆයිරිපොස් සහ කාබොෆියුරාන් යන කෘමිනාශක සඳහා පැනවූ තහනම ද එම ගැසට් නිවේදනයෙන් ඉවත් කර තිබුණා.\nකෙසේ වෙතත්, රසායනික පොහොර තහනම් කරමින් යළි ගැසට් නිවේදනයක් මේ මස 26 වන දා නිකුත් කරන බවට කෘෂිකර්ම අමාත්‍ය මහින්දානන්ද අලුත්ගමගේ පසුගිය දා අයවැය විවාදය අතරතුර දී කියා සිටිය ද මේ දක්වා එය නිකුත් කර නැහැ.\nමේ අතර, පොහොර මෙතෙක් නොලැබීම නිසා සිය බඩඉරිගු වගාවන්, මේ වන විට සේනා දළඹු උවදුරට ගොදුරු වී ඇති බව හොරොව්පතාන - කකුල්බැදිදිගිලිය ගම්මානයේ ගොවීන් ප්‍රකාශ කළා.",
       "URL": "https://www.hirunews.lk/289495/පොහොර-ගැසට්ටුව-ප්‍රමාදය-ගැන-නලින්ගෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=1530"
}