{
       "Source": "hirunews",
       "Timestamp": "Wednesday, 12 January 2022 - 16:00",
       "Headline": "B.R - N.R හමුවෙයි තීරණය හෙට කියන්නට පොරොන්දු වෙයි",
       "News Content": "ජාත්‍යන්තර ක්‍රිකට් ක්‍රීඩාවට සමුදුන් ශ්‍රී ලංකා ක්‍රිකට් ක්‍රීඩක භානුක රාජපක්ෂ අද පෙරවරුවේ අරලියගහ මන්දිරයේදී ක්‍රීඩා අමාත්‍ය නාමල් රාජපක්ෂ හමුවී තිබෙනවා.\nමෙහිදී, භානුක රාජපක්ෂ ජාත්‍යන්තර ක්‍රිකට් පිටියෙන් සමුගැනීමට ගත් තීරණය පිළිබඳව අමාත්‍ය නාමල් රාජපක්ෂ සමඟ දීර්ඝ සාකච්ඡාවක් පවත්වා ඇති බවයි වාර්තා වන්නේ.\nමෙහිදී විශ්‍රාම ගැනීමට ගත් තීරණය යළි සලකා බලන ලෙස ක්‍රීඩා අමාත්‍යවරයා නැවතත් භානුකගෙන් ඉල්ලා ඇති අතර එහිදී ඔහු පවසා ඇත්තේ මේ සම්බන්ධයෙන් තවදුරටත් සලකා බලා හෙට දින සිය තීරණය ක්‍රීඩා අමාත්‍යවරයාට දැනුම් දෙන බවයි.\nජනවාරි 03 වැනි දින ශ්‍රී ලංකා ක්‍රිකට් ආයතනයට ලිපියක් යවමින් භානුක රාජපක්ෂ ජාත්‍යන්තර ක්‍රිකට් පිටියෙන් සමුගැනීමට තීරණය කළේය.\nමෙම සාකච්චාවේදී ශ්‍රී ලංකා ක්‍රිකට් ආයතනය විසින් හඳුන්වා දී ඇති නවතම ශාරීරික යෝග්‍යතා ප්‍රමිතීන්, විශේෂයෙන්ම නව සම නැමීම් මට්ටම් සමඟින් ක්‍රීඩා කිරීමට තමාට ඇති අපහසුතාවන් පිළිබඳවත් ක්‍රීඩා අමාත්‍යවරයා ව දැනුවත් කර තිබෙනවා.\nමෙම යෝග්‍යතා මට්ටම් කරා පැමිණීමට සිය ශරීරය හැඩ ගැසුවහොත් එය ඔහුගේ පහර දීමේ බලයට දැඩි හානියක් සිදුකරනු ඇති බවට තමන් විශ්වාස කරන බවත් මෙහිදී භානුක ක්‍රීඩා අමාත්‍යවරයාට පවසා තිබෙනවා.\nභානුක රාජපක්ෂ ජාත්‍යන්තර ක්‍රීඩාවට සමුදෙන බව ප්‍රකාශ කළ සැනෙන් මෙරටින් බිහි වූ සුපිරි වේග පන්දු යවනනෙකු වූ ලසිත් මාලිංග ඔහුගේ තීරණය නැවත සලකා බලන ලෙස දෙවරක් ඉල්ලා සිටියා.\nඑමෙන්ම ශ්‍රී ලංකා ක්‍රිකට් මෙහෙයුම් ප්‍රධානි හිටපු සුපිරි ක්‍රිකට් ක්‍රීඩක මහේල ජයවර්ධනත් භානුක රාජපක්ෂ සමඟ දීර්ඝ සාකච්ඡාවක නිරත වුණා.\nක්‍රීඩා අමාත්‍යවරයා සමඟ පැවති මෙම හමුව සම්බන්ධීකරණය කර තිබුනේ ශ්‍රී ලංකා පොදුජන පෙරමුණේ නාගරික මන්ත්‍රී ක්‍රිස් බල්තසාර් විසින්.\nඔහු මෙම හමුව පිලිබඳ ඡායාරූපයක් ඔහුගේ ෆේස්බුක් පිටුවේ පළ කර තිබුණා.",
       "URL": "https://www.hirunews.lk/293811/b-r-n-r-හමුවෙයි-තීරණය-හෙට-කියන්නට-පොරොන්දු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1429"
}