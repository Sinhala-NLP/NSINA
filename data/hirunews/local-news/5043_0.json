{
       "Source": "hirunews",
       "Timestamp": "Tuesday, 17 May 2016 - 12:55",
       "Headline": "කාලගුණයෙන් පීඩාවට පත් සංඛ්‍යාව දෙලක්ෂය දක්වා ඉහළට -  එක්ලක්ෂ 34000ක් අවතැන්",
       "News Content": "පවතින අයහපත් කාලගුණ තත්ත්වය හේතුවෙන් පීඩාවට පත්ව සිටින පුද්ගලයින්ගේ සංඛ්‍යාව දෙලක්ෂ 7576 දක්වා ඉහළ ගොස් තිබෙනවා.\nඑමෙන්ම පවුල් 29004කට අයත් පුද්ගලයින් එක්ලක්ෂ 34000ක පිරිසක් අවතැන් වී සිටින බවයි ආපදා කළමනාකරණ මධ්‍යස්ථානය සදහන් කළේ.\nපුද්ගල මරණ 12ක් මේ වන විට වාර්තා වී ඇති අතර අතුරුදන් වී සිටින පුද්ගලයින්ගේ සංඛ්‍යාව 5ක්.\nඅද උදෑසන 8.30න් අවසන් වූ පැය 24ක කාලය තුළ වැඩිම වර්ෂාපතනය වන මිලිමීටර් 267.8 මහඉලූප්පල්ලම ප්‍රදේශයට ලැබී තිබෙනවා.\nඅනුරාධපුරයට ද මිලිමීටර් 192.5ක වර්ෂාපතනයක් ඇද හැලූණා.\nමේ නිසා ඊයේ රාත්‍රියේ රාජාංගනය, කලාවැව, නාච්චදූව, නුවරවැව යන ජලාශවල වාන් දොරටු විවෘත කර තිබෙනවා.\nතබ්බෝව ජලාශයේ වාන් දොරටු 15ක් විවෘත කිරීම හේතුවෙන් පුත්තලම -  තම්බපන්නි ප්‍රදේශය ජලයෙන් යටවීම නිසා අතරමංවී සිටින පවුල් 30කට ආසන්න පුද්ගලයින් බේරා ගැනීමට නාවික හමුදාව සහ ගුවන් හමුදාව අද උදෑසන මෙහෙයුමක් ආරම්භ කළා.\nඑහෙත් එම ප්‍රදේශයට ඇද හැලෙන අධික වර්ෂාව ඊට බාධා එල්ල කර ඇති බවයි ආපදා කළමනාකරණ මධ්‍යස්ථානය සදහන් කළේ.\nඑප්පාවල - මහවැවේ වැව් බැම්ම කඩාගෙන යාම හේතුවෙන් උතුරු දුම්රිය මාර්ගයේ තලාව සහ තඹුත්තේගම කොටස තවමත් ජලයෙන් යට වී තිබෙනවා.\nමේ නිසා උතුරු මාර්ගයේ දුම්රිය ධාවනය තවදුරටත් ගල්ගමුව සහ අනුරාධපුර දුම්රිය ස්ථානවලට සීමා කර ඇති බවයි දුම්රිය පාලක මැදිරිය කියා සිටියේ.\nඅද පස්වරුවේ උතුරු දුම්රිය මාර්ගයේ ධාවනය වන දුම්රිය 4ක් අවලංගු කර තිබෙනවා.\nඅයහපත් කාලගුණ තත්ත්වය නිසා කැළණි සහ කළු ගංඟා තවදුරටත් පිටාර ගලමින් පවතිනවා.\nකොළඹ - අවිස්සාවේල්ල පරණ පාරේ ජල ගැලීම් තත්ත්වය හේතුවෙන් කඩුවෙල පිවිසුමෙන් අධිවේගී මාර්ගයට ඇතුළුවීම සහ පිටවීම අත්හිටවනු ලැබුවා.\nඊයේ දිනයේදී කඩුවෙල හුවමාරුවෙන් බියගම මාර්ගයට පිවිසීම සහ අධිවේගී මාර්ගයට ඇතුළුවීම නතර කෙරුණා.\nකැළණි ගඟ පිටාර ගැලීම නිසා හංවැල්ල පොලිස් වසමේ වනහගොඩ පහළ හංවැල්ල සහ ඇඹුල්ගම ප්‍රදේශ ජලයෙන් යට වී ඇති අතර හංවැල්ල ප්‍රදේශයේ මාර්ගය කැළණි ගඟට ගිලා බැසීමේ අවදානමක් පවතින නිසා කොළඹ - අවිස්සාවේල්ල - පරණ මාර්ගයේ ගමනාගමන කටයුතු තවදුරටත් අත්හිටුවා තිබෙනවා.\nකඩුවෙල ප්‍රදේශයේ මාර්ග කිහිපයක් ජලයෙන් යටවීම හේතුවෙන් කොළඹ - පිටත අධිවේගී මාර්ගයේ කොට්ටාවේ සිට  කඩවත දක්වා කොටසේ ගාස්තු අය කිරීමකින් තොරව ධාවනය කිරීමට අවසර ලබාදී තිබෙනවා.\nකැළණි ගඟ පිටාර ගැලීම නිසා බියගම - කැළණිය මාර්ගයේ ගමනාගමන ද මේ වන විටත් සිදුවන්නේ නැහැ. කැළණිය, තල්වත්ත, නාගහමුල්ල, හුණුකඬේ හන්දිය, වෙලේ කඬේ සහ පට්ටිවිල යන ප්‍රදේශ තවදුරටත් ජලයෙන් යට වී තිබෙනවා.\nකෙසේ වෙතත්, තමන්ට රජයෙන් හෝ කිසිදු ආයතනයකින් මේ දක්වා ප්‍රමාණවත් පහසුකම් ලැබී නොමැති බවයි එම ප්‍රදේශවල අවතැන් වී සිටින ජනතාව හිරු ප්‍රවෘත්ති අංශයට කියා සිටියේ.\nමේ අතර, අත්තනගලූ ඔය, මහඔය සහ හොරොව්පතාන ප්‍රදේශයේ යාන්ඔය පිටාර මට්ටමේ පවතින බවයි වාරිමාර්ග දෙපාර්තමේන්තුවේ ජල විද්‍යා අංශයේ අධ්‍යක්ෂිකා ප්‍රේමා හෙට්ටිආරච්චි සඳහන් කළේ.\nඅද දිනය තුළ ද දිවයින පුරා වැසි කාලගුණයක් පවතින අතර ඇතැම් ස්ථානවලට මිලිමීටර් 75ත්, 100ත් අතර තද වර්ෂාපතනයක් ලැබිය හැකි බවයි කාලගුණ විද්‍යා දෙපාර්තමේන්තුව ප්‍රකාශ කළේ.",
       "URL": "https://www.hirunews.lk/133408/කාලගුණයෙන්-පීඩාවට-පත්-සංඛ්‍යාව-දෙලක්ෂය-දක්වා-ඉහළට-එක්ලක්ෂ-34000ක්-අවතැන්",
       "Category": "Local News",
       "Parent URL": "https://www.hirunews.lk/local-news.php?pageID=5043"
}