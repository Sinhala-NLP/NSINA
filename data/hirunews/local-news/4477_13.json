{
       "Source": "hirunews",
       "Timestamp": "Friday, 09 June 2017 - 13:09",
       "Headline": "ප්‍රින්ස්ගේ සොයුරියගෙන් ඉල්ලීමක්",
       "News Content": "අභාවප්‍රාප්ත ජනප්‍රිය ගායන ශිල්පී ප්‍රින්ස් උදයප්‍රියන්තගේ දේහය මේ වනවිට කොළඹ බණ්ඩාරණායක සම්මන්ත්‍රණ ශාලාව ඉදිරිපිට පිහිටා ඇති සුදර්ශි ශාලාව මහජන ගෞරවය සදහා තැන්පත් කර තිබෙනවා.\nහෙට (10) පෙරවරු දහය දක්වා දේහය එහි තැන්පත් කර තිබෙන අතර පසුව ඇල්පිටිය - නවදගල පිහිටි ඔහුගේ නිවසට දේහය රැගෙන යාමට නියමිතයි.\nකලක සිට කොළඹ පෞද්ගලික රෝහලක ප්‍රතිකාර ලබමින් සිටි ඔහු ඊයේ අභාවප්‍රාප්ත වනවිට 44 වන වියේ පසුවුණා.\nප්‍රින්ස් උදයප්‍රියන්ත ගායන ශිල්පියාගේ සොහොයුරිය වන ශිරෝමි ප්‍රියංගිකා සිය සොහොයුරා වෙනුවෙන් රසික රසිකාවියන්ගෙන් ඉල්ලීමක් සිදුකරමින් කියා සිටියේ තම සහෝදරයා අවසන්වරට ප්‍රතිකාර ලබා ගත් පෞද්ගලික රෝහලේ ගාස්තුව ගෙවීමට උපකාරයක් සිදුකරන ලෙසයි.\nඒ සම්බන්ධයෙන් වැඩිදුර තොරතුරු 0777 366 128 යන දුරකථන අංකයෙන් ප්‍රින්ස් උදයප්‍රියන්ත ගායන ශිල්පියාගේ සොහොයුරිය වන ශිරෝමි ප්‍රියංගිකා ඇමතීමෙන් ලබා ගත හැකියි.\nප්‍රින්ස් උදය ප්‍රියන්තගේ අභාවය පිළිබඳ අදහස් දක්වමින් ශ්‍රී ලංකා ගායක ගායිකා සංගමයේ සභාපති ප්‍රවීන ගායන ශිල්පී කීර්ති පැස්කුවෙල් සඳහන් කළේ ප්‍රින්ස්ට පැවති රසික ප්‍රතිචාර තමා දැක ඇති බවයි.\nසුහද කලාකරුවෙකු වන ප්‍රින්ස් එම සුහදතාව රසිකයන් වෙනුවෙන් ද පැවති බව ඔහු සඳහන් කළා.\nමෙවැනි ගායකයෙකු අහිමි වීම සිදුවු විශාල පාඩුවක් බව ද කීර්ති පැස්කුවෙල් සඳහන් කළා.\nප්‍රින්ස්ගේ සමකාලීන සහෝදර ගායන ශිල්පියෙකු වන චන්දන ලියනාරච්චි කියාසිටියේ ප්‍රින්ස් ලබාගත් රසික ප්‍රසාදය අති මහත් වන අතර ඔහු ගැයු ගී සදාකල් රසිකයන් අතර පවතිනු ඇති බවයි.",
       "URL": "https://www.hirunews.lk/163178/ප්‍රින්ස්ගේ-සොයුරියගෙන්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=4477"
}