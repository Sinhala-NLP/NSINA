{
       "Source": "hirunews",
       "Timestamp": "Thursday, 20 May 2021 - 14:50",
       "Headline": "ඊයේ වැඩිම ආසාදිතයින් ගම්පහින් (වීඩියෝ)",
       "News Content": "දෛනිකව වාර්තාවන කොරෝනා ආසාදිතයන් සංඛ්‍යාව තවදුරටත් ඉහළ යා හැකි බවත්, එය වළක්වාගත නොහැකි මට්ටමක පවතින බවත්, සෞඛ්‍ය සේවා නියෝජ්‍ය අධ්‍යක්ෂ ජනරාල් විශේෂඥ වෛද්‍ය හේමන්ත හේරත් ප්‍රකාශ කළා.\nමෙරට දෛනික වැඩිම ආසාදිත සංඛ්‍යාව ඊයේ වාර්තා වූ අතර, 3,623 න් වන එම ආසාදිතයින්ගෙන් වැඩිම ප්‍රමාණය වන 761 හමුවී ඇත්තේ ගම්පහ දිස්ත්‍රික්කයෙන්.\nඑම ආසාදිතයන් 761 දෙනාගෙන් 101 දෙනෙකුම වාර්තාවී ඇත්තේ දිවුලපිටිය ප්‍රදේශයෙන්.\nමීට අමතරව කඩවතින් ආසාදිතයන් 100 දෙනෙකු වාර්තාවී තිබෙනවා.\nඑමෙන්ම රාගම, මිනුවන්ගොඩ සහ කටාන යන ප්‍රදේශවලින්ද ඊයේ වැඩි ආසාදිතයන් සංඛ්‍යාවක් වාර්තාවී ඇති බවයි කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළේ.\nකළුතර දිස්ත්‍රික්කයෙන්ද ගෙවුණු දිනයේදී ආසාදිතයන් 493 ක් වාර්තාවී තිබෙනවා.\nමීට අමතරව කොළඹ, කුරුණෑගල, ගාල්ල, යාපනය සහ කෑගල්ල යන දිස්ත්‍රික්කවලින් ආසාදිතයන් 200 ඉක්මවා ඊයේ දිනයේදී වාර්තා වුණා.\nඑමෙන්ම අනුරාධපුර, මාතර සහ හම්බන්තොට යන දිස්ත්‍රික්කවලින්ද ඊයේ දිනයේදී ආසාදිතයන් 100 ඉක්මවා තිබෙනවා.\nමේ වනවිට මෙරටින් වාර්තාවන සමස්ත කොරෝනා ආසාදිතයන් සංඛ්‍යාව එක්ලක්ෂ 51,343ක්.\nඅලුත් අවුරුදු පොකුරෙන් පමණක් ආසාදිතයන් 54,362 ක් වාර්තා වුණා.",
       "URL": "https://www.hirunews.lk/271941/ඊයේ-වැඩිම-ආසාදිතයින්-ගම්පහින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1940"
}