{
       "Source": "hirunews",
       "Timestamp": "Monday, 22 July 2013 - 12:39",
       "Headline": "දියණියගේ ඇඟිලි කැපූ පියෙකු අත්අඩංගුවට.",
       "News Content": "අට හැවිරිදි සිය දියණියගේ දකුණු අතේ ඇඟිලි 5 ම බ්ලේඞ් තලයකින් කපා එම තුවාලවලට ලූණු දැමූ පියෙකු සම්බන්ධ පුවතක් අනුරාධපුරය හොරොව්පතාන ප්‍රදේශයෙන් වාර්තා වුණා. හොරොව්පතාන පොලීසිය සඳහන් කළේ සැකකාර පියා ඊයේ (21) අත්අඩංගුවට ගෙන අද දිනයේදී කැබිතිගොල්ලෑව මහේස්ත්‍රාත් අධිකරණයට ඉදිරිපත් කිරීමට නියමිත බවයි.\nපියා විසින් පවත්වාගෙන යනු ලබන සිල්ලර වෙළඳසැලෙන්, විකිණීමට තබා තිබූ චුවින්ගම් දෙකක් ගැනීමයි මෙම දැරියට දඩුවම් කිරීමට හේතුවී ඇත්තේ. පසුගිය මාර්තු මාසයේ දිනක පියා මෙලෙස දැරියට මෙලෙස වධහිංසා කර ඇති නමුත් එය වාර්තාවූයේ ඊයේ ඇයගේ මව විසින් හොරොව්පතාන පොලීසියට පැමිණිල්ලක් ඉදිරිපත් කිරීමට ගිය අවස්ථාවේදියි. පියා විසින් මෙම අමානුෂික ක්‍රියාව සිදුකොට එය හෙළි නොකරන ලෙසට කුඩා දැරියට තර්ජනය කර තිබෙනවා.\nදැනට අත්අඩංගුවේ පසුවන දැරියගේ පියාගෙන් දික්කසාද වීම සඳහා  පැමිණිල්ලක් ඉදිරිපත් කිරීමට දැරියගේ මව ඊයේ හොරොව්පතාන පොලීසියට ගොස් තිබෙනවා. එහිදී මව මෙම සිද්ධිය අනාවරණය කර ඇති අතර ඉන් අනතුරුව දැරිය පොලීසියට කැඳවා පරීක්ෂා කිරීමෙන් පසුවයි සැකකරු අත්අඩංගුවට ගෙන ඇත්තේ.\nහොරොව්පතාන - මොරකෑව විද්‍යාලයේ තුන්වන ශ්‍රේණියේ මෙම දැරිය ඉගෙනුම ලබනවා. පියාගේ වදහිංසාවලට ලක්ව දකුණු අතේ ඇඟිලිවල තුවාල සහිතව පාසල් ගිය අවස්ථාවේදී ඒ පිළිබඳ පන්ති භාර ගුරුතුමිය ඇයගෙන් විමසා තිබෙනවා. පියාට ඇති බිය නිසා ඇය ගුරුවරියට අසත්‍යක් ප්‍රකාශ කර ඇති බවයි පොලීසිය කරන ලද ප්‍රශ්නකිරීම්වලදී අනාවරණය වී ඇත්තේ.\nහොරොව්පොතාන - ඇලපත්තාව ප්‍රදේශයේ පදිංචි 28 හැවිරිදි සැකකරුට මෙම දියණියට අමතරව තවත් බාල දියණියක් සිටිනවා. ඔහු මත්පැන්වලට ඇබ්බැහිවූවෙකු බවත් පොලිස් පරීක්ෂණවලදී අනාවරණය වුණා. හිංසාවට ලක්වූ දැරිය අද දිනයේදී අනුරාධපුර ශික්ෂණ රෝහලේ විශේෂ අධිකරණ වෛද්‍ය නිලධාරිවරයා වෙත ඉදිරිපත් කිරීමට නියමිතයි.",
       "URL": "https://www.hirunews.lk/63524/දියණියගේ-ඇඟිලි-කැපූ-පියෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=5901"
}