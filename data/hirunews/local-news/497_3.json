{
       "Source": "hirunews",
       "Timestamp": "Sunday, 05 March 2023 - 9:49",
       "Headline": "ලොව විශාලතම මගී ප්‍රවාහන ගුවන් යානය දිවයිනට",
       "News Content": "ලොව විශාලතම මගී ප්‍රවාහන ගුවන් යානය දිවයිනට අද (05) අලුයම දිවයිනට පැමිණ තිබෙනවා.\nමගීන් 413 දෙනෙකු සහ කාර්ය මණ්ඩලයේ 29 දෙනෙකු රැගත් ඒ 380 - 800 වර්ගයේ එමිරේට්ස් ගුවන් සේවයට අයත් ඊ.කේ. 449 යානය අද අලුයම 3.10 ට කටුනායක ගුවන් තොටුපලට ගොඩබැස්සවූ බවයි ගුවන් තොටුපල හිරු වාර්තාකරු කියා සිටියේ.\nමෙම යානය මීට පෙර ද දෙවතාවක් දිවයිනට පැමිණ ඇති බව සඳහන්.\nනවසීලන්තයේ ඕක්ලන්ඩ් නුවර සිට ඩුබායි බලා ගමන් ගනිමින් සිටියදී අවශ්‍ය තරම් ඉන්ධන ලබාගැනීමේ අරමුණිනුයි මෙලෙස කටුනායකට පැමිණ ඇත්තේ.\nඒ අනුව කටුනායක ගුවන් තොටුපල ඛනිජතෙල් පර්යන්තයෙන් රුපියල් එක්කෝටි හැට අට ලක්ෂයක ජෙට් ඒ වර්ගයේ ඉන්ධන ලීටර 62,800 ක් ලබාගෙන ඇති බව සඳහන්.\nඩුබායි ගුවන් තොටුපල අවට මේ දිනවල පවතින මීදුම් සහිත අයහපත් කාලගුණ තත්ත්වය නිසා එකවරම ගුවන්තොටුපලට ගොබැස්සවීමට නොහැකි වුවහොත් වට කිහිපයක් ගමන් කිරීමටයි එම යානය මෙලෙස ඉන්ධන ලබාගෙන ඇත්තේ.",
       "URL": "https://www.hirunews.lk/329029/ලොව-විශාලතම-මගී-ප්‍රවාහන-ගුවන්-යානය-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=497"
}