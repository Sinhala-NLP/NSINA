{
       "Source": "hirunews",
       "Timestamp": "Tuesday, 05 February 2019 - 11:48",
       "Headline": "පර්පචුවෙල් සභාපතිට රට යන්න අවසර",
       "News Content": "පර්පචුවෙල් ටෙ‍්‍රෂරීස් සමාගමේ සභාපති ජෙෆ්රි ඇලෝසියස්ට වෛද්‍ය ප්‍රතිකාර ගැනීම සඳහා සතියක කාලයකට විදෙස් ගතවීමට කොළඹ ප්‍රධාන මහේස්ත්‍රාත් ලංකා ජයරත්න අද (05) අවසර ලබා දුන්නා.\nතමාට වෛද්‍ය ප්‍රතිකාර ලබා ගැනීම සඳහා මාස දෙකක කාලයකට සිංගප්පූරුවට සහ ඉන්දියාවට යාමට අවසර ලබාදෙන ලෙසට ඔහුගේ නීතිඥවරයා පසුගිය 31 වනදා මෝසමක් ඉදිරිපත් කරමින් අධිකරණයෙන් ඉල්ලා තිබුණා.\nඒ අනුව අද යළි මෝසම කැදවූ අවස්ථාවේදී මහේස්ත්‍රාත්වරිය දැනුම් දුන්නේ මේ මස 13 වනදා සිට 20 වනදා දක්වා සතියක් කාලයක් සඳහා මොහුට ඉන්දියාවට යාමට අවසර හිමි වන බවයි.\nජෙෆ්රි ඇලෝසියස්ට ප්‍රතිකාර සඳහා සිංගප්පූරුවට යාමට අවශ්‍ය වෛද්‍ය නිර්දේශ ඉදිරිපත් කර නොමැති බැවින් ඒ සඳහා අවසර ලබාදීමට තමන් විරුද්ධ බව අපරාධ පරීක්ෂණ දෙපාර්තමේන්තුව අධිකරණයට දැනුම් දී තිබෙනවා.\nඒ අනුව විනිසුරුවරිය දැනුම් දී ඇත්තේ වෛද්‍ය ප්‍රතිකාර ලබා ගැනීම සඳහා සිංගප්පූරුවට යාමට අවශ්‍ය නිර්දේශ ඉදිරිපත් කිරීමෙන් පසුව ඒ සම්බන්ධයෙන් සලකා බැලිය හැකි බවටයි.\nමේ අතර තමන්ට එරෙහිව ගොනු කර ඇති නඩුව විශේෂ ත්‍රිපුද්ගල මහාධිකරණය හමුවේ විභාග කිරීමට බලයක් නොමැති බවට හිටපු ජනාධිපති කාර්ය මණ්ඩල ප්‍රධානී ගාමිණී සෙනරත් ශ්‍රේෂ්ඨාධිකරණය හමුවේ ගොනු කර තිබූ පෙත්සම ඉල්ලා අස්කරගෙන තිබෙනවා.\nමීට පෙර ඔහු විශේෂ මහාධිකරණය හමුවේ මේ සම්බන්ධයෙන් මූලික විරෝධතාවයක් ගොනු කර තිබූ අතර එය විශේෂ මහාධිකරණය ප්‍රතික්ෂේප කරනු ලැබුවා.\nලිට්රෝ ගෑස් සමාගමේ රුපියල් මිලියන 500ක මුදලක් සාවද්‍ය ලෙස පරිහරණය කළ බවට ගාමිණී සෙනරත් ඇතුළු පිරිසට චෝදනා එල්ල වනවා.\nගාමිණී සෙනරත් ඇතුළු පිරිස වෙනුවෙන් පෙනී සිටි නීතිඥයන් අධිකරණයට දැනුම් දුන්නේ ඉදිරියේදී අවශ්‍ය වුවහොත් නඩු පැවරීමට ඇති අයිතිය පවත්වාගෙන යමින් මෙලෙස මෙම පෙත්සම ඉල්ලා අස්කර ගන්නා බවයි.",
       "URL": "https://www.hirunews.lk/209754/පර්පචුවෙල්-සභාපතිට-රට-යන්න-අවසර",
       "Category": "Local News",
       "Parent URL": "https://www.hirunews.lk/local-news.php?pageID=3518"
}