{
       "Source": "hirunews",
       "Timestamp": "Monday, 22 May 2017 - 7:29",
       "Headline": "සම්මුතිවාදී ආණ්ඩුවේ පළමු කැබිනට් සංශෝධනය අද",
       "News Content": "සම්මුතිවාදී රජයේ පළමු අමාත්‍ය මණ්ඩල සංශෝධනය අද සිදු කෙරෙනවා.\nසියලුම කැබිනට්, රාජ්‍ය සහ නියෝජ්‍ය අමාත්‍යවරුන්ට අද පෙරවරු 8.30ට ජනාධිපති ලේකම් කාර්යාලයට පැමිණෙන ලෙසයි ජනාධිපති මෛත්‍රිපාල සිරිසේන දැනුම් දී ඇත්තේ.\nඅමාත්‍ය මණ්ඩල සංශෝධනය පිළිබඳව ජනාධිපතිවරයා සහ අග්‍රාමාත්‍යවරයා අතර ඊයේ පස්වරුවේ අවසන් වරට සාකච්ඡා කර එකඟතාවන්ට පැමිණ ඇති බවයි දේශපාලන ආරංචි මාර්ග සඳහන් කළේ.\nමෙම හමුවෙන් පසුව සම්මුතිවාදී රජයේ එක්සත් ජාතික පක්ෂය නියෝජනය කරන අමාත්‍යවරුන් ඊයේ රාත්‍රී 9.30ට පමණ අරලියගහ මන්දිරයේදී අග්‍රාමාත්‍ය රනිල් වික්‍රමසිංහ හමුවුණා.\nමෙම සාකච්ඡාව රාත්‍රී 10.30 පමණ වනතෙක් පැවති බවයි වාර්තාවන්නේ.\nඑහිදී අග්‍රාමාත්‍යවරයා අද දිනයේ කැබිනට් සංශෝධනයක් සිදුවන බවට අමාත්‍යවරුන් දැනුවත් කළ බවයි ජ්‍යෙෂ්ඨ අමාත්‍යවරයෙකු හිරු ප්‍රවෘත්ති අංශය කළ විමසීමකදී සඳහන් කළේ.\nඑමෙන්ම එක්සත් ජාතික පක්ෂයට සහ ශ්‍රී ලංකා නිදහස් පක්ෂයට ලබාදී ඇති අමාත්‍ය ධුරවල වෙනසක් සිදු නොවන බවද අග්‍රාමාත්‍යවරයා එක්සත් ජාතික පක්ෂ අමාත්‍යවරුන්ට දැනුම්දී තිබෙනවා.\nමුදල් සහ ජනමාධ්‍ය අමාත්‍ය ධුර බොහෝදුරට විදේශ කටයුතු අමාත්‍ය ධුරය දැරූ මංගල සමරවීරට හිමිවනු ඇති බවයි වාර්තාවන්නේ.\nඑමෙන්ම මුදල් අමාත්‍ය ධුරය දැරූ රවී කරුණානායකට විදේශ කටයුතු අමාත්‍ය ධුරය හිමිවනු ඇති බවද දේශපාලන ආරංචි මාර්ග සඳහන් කළා.\nපසුගියදා අමාත්‍ය ධුරයෙන් ඉල්ලා අස්වූ තිලක් මාරපනට යළිත් අමාත්‍ය ධුරයක් පිරිනැමිය යුතු බවද අග්‍රමාත්‍යවරයා සමග පැවති මෙම හමුවේදී යෝජනා වී තිබෙනවා.\nඑමෙන්ම ගයන්ත කරුණාතිලකට පාර්ලිමේන්තු ප්‍රතිසංස්කරණ සහ ඉඩම් අමාත්‍ය ධුරය හිමිවනු ඇති බවයි වාර්තාවන්නේ.\nමේ අතර, අද දිනයේදී සිදුවන  අමාත්‍ය මණ්ඩල සංශෝධනය සම්බන්ධයෙන් අමාත්‍ය එස්.බී. නාවින්න මහව ප්‍රදේශයේ ඊයේ පැවැති උත්සවයකට එක්වෙමින්  කියා සිටියේ කුමන අමාත්‍ය ධුර හිමිවුවද කැපවීමෙන් වැඩකරන අයට ඉන් බලපෑමක් සිදු නොවන බවයි.\nහිරු ප්‍රවෘත්ති අංශයට අදහස් දක්වමින් නිදහස් සන්ධාන මහලේකම් අමාත්‍ය මහින්ද අමරවීර ද කියා සිටියේ අද සිදුවන කැබිනට් සංශෝධනයත් සමඟ ජනතාවට හිතකර අන්දමින් රට නව මාර්ගයක ගමන් කරනු ඇති බවයි.\nකැබිනට් සංශෝධනය ගැන සම කැබිනට් ප්‍රකාශක ඇමති ගයන්ත කරුණාතිලක මහතා ඊයේ රාත්‍රියේ ප්‍රකාශ කළේ අද (22) දිනයේ අමාත්‍ය මණ්ඩල සංශෝධනක් සිදුවන බවයි.",
       "URL": "https://www.hirunews.lk/161858/සම්මුතිවාදී-ආණ්ඩුවේ-පළමු-කැබිනට්-සංශෝධනය-අද",
       "Category": "Local News",
       "Parent URL": "https://www.hirunews.lk/local-news.php?pageID=4506"
}