{
       "Source": "hirunews",
       "Timestamp": "Friday, 21 January 2022 - 20:18",
       "Headline": "පොලිස් අණ නොතකා රිය පැදවූ පිරිසකට වැඩ වරදියි",
       "News Content": "මාරවිල පොලිසියට ලද තොරතුරකට අනුව අද (21) අලුයම සිදු කළ වැටලීමක දී පුද්ගලයෙකු අත්අඩංගුවට ගෙන තිබෙනවා.\nමෙම සැකකරු අත්අඩංගුවට ගෙන ඇත්තේ මාරවිල - ගොඩවෙල හන්දියේ දී යි.\nමාරවිල සිට මීගමුව දෙසට ධාවනය වෙමින් තිබූ මෝටර් රථයක් පරීක්ෂා කිරීමට අදාළ රථය නවත්වන ලෙස පොලීසිය සිදු කළ අණ කිරීම් නොතකා ධාවනය කිරීමේ දී, මීගමුව පොලීසිය විසින් එය පසුපස හඹා ගොස් මෝටර් රථය නවත්වා ගෙන තිබෙනවා.\nඒ කොච්චිකඩේ පොලිස් වසමේ දී යි.\nඑහිදී මෝටර් රථය පරීක්ෂා කිරීමේ දී ප්‍රවාහනය කෙරෙමින් තිබූ නීතිවිරෝධී මත්පැන් ලීටර් 262.5ක් සොයා ගැනුණේ, අදාළ මත්ද්‍රව්‍ය පොහොර උර 08ක බහා තිබිය දී බවයි පොලිස් මාධ්‍ය ප්‍රකාශක කාර් යාලය නිකුත් කළ නිවේදනයේ දැක්වෙන්නේ.\nමෙම මත්ද්‍රව්‍ය ප්‍රවාහනය කළ ලුණුවිල ප්‍රදේශයේ පදිංචි 38 හැවිරිදි පුද්ගලයෙකු පොලීසිය විසින් අත්අඩංගුවට ගනු ලැබුවා.\nසැකකරු අද (21) මාරවිල මහේස්ත්‍රාත් අධිකරණයට ඉදිරිපත් කිරීමෙන් අනතුරුව 27 වැනි දින රක්ෂිත බන්ධනාගාරගත කිරීමටයින් අධිකරණය නියෝග කළේ.\nකෙසේවෙතත් මෝටර් රථය පැදවූ රියැදුරු පලා ගොස් ඇති අතර, ඔහු සොයා වැඩිදුර පරීක්ෂණ කටයුතු ක්‍රියාත්මකයි.",
       "URL": "https://www.hirunews.lk/294731/පොලිස්-අණ-නොතකා-රිය-පැදවූ-පිරිසකට-වැඩ-වරදියි",
       "Category": "Local News",
       "Parent URL": "https://www.hirunews.lk/local-news.php?pageID=1408"
}