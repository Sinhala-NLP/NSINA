{
       "Source": "hirunews",
       "Timestamp": "Friday, 19 May 2023 - 12:19",
       "Headline": "මෙරට රිලව් චීනයට අපනයට එරෙහිව ගොනුකල පෙත්සම විහාගයට දින නියම වේ",
       "News Content": "මෙරට රිලවුන් ලක්ෂයක් චීන සමාගමක් වෙත අපනයනය කිරීම වැළැක්වීමේ ආඥාවක් නිකුත් කරන ලෙස ඉල්ලා පරිසර සංවිධාන විසින් ගොනු කර ඇති පෙත්සම මැයි මේ මස 26 වනදා කැඳවන ලෙස අභියාචනාධිකරණය අද (19) නියෝග කළා.\nමෙම පෙත්සම අද (19) අභියාචනාධිකරණයේ සභාපති විනිසුරු නිශ්ශංක ඛන්දුල කරුණාරත්න සහ ඒ මරික්කාර් යන විනිසුරුවරුන්ගෙන් සමන්විත අභියාචනාධිකරණ විනිසුරු මඩුල්ල ඉදිරියේ කැඳවනු ලැබුවා.\nඑහිදී නීතිපතිවරයා වෙනුවෙන් පෙනී සිටි රජයේ නීතිඥවරයා අධිකරණය හමුවේ කරුණු දක්වමින් ප්‍රකාශ කර සිටියේ මෙම නඩුවට අදාළව කරුණු දැක්වීම සඳහා දිනයක් ලබා දෙන ලෙසයි.\nඑම නිසා පෙත්සම නැවත ලබන 26 වනදා කැඳවන ලෙස අධිකරණය නියම කර සිටියා.\nපෙත්සම්කරුවන් ප්‍රකාශ කර සිටියේ සිටින්නේ මෙරට රිලව් ලක්ෂයක් චීනයේ පිහිටි පෞද්ගලික සමාගමක් වෙත අපනයනය කිරීමේ සූදානමක් පවතින බවට පැතිර යන කරුණු තුළින් බරපතළ සත්ව හිංසනයක් සිදුවන බව‍යි.\nඑබැවින් මෙරට රිලවුන් චීනයට අපනයනය කිරීම වැළැක්වීමේ නියෝගයක් නිකුත් කරන ලෙසත් එසේ අපනයන කිරිම සඳහා බලපසු නිකුත් කිරීම වැළැක්වීමේ නියෝගයක් වනජීවී අධ්‍යක්ෂ ජනරාල්වරයා වෙත නිකුත් කරන ලෙසත් අදාළ පෙත්සමෙන් වැඩිදුරටත් ඉල්ලා තිබෙනවා.",
       "URL": "https://www.hirunews.lk/335616/මෙරට-රිලව්-චීනයට-අපනයට-එරෙහිව-ගොනුකල-පෙත්සම-විහාගයට-දින-නියම-වේ",
       "Category": "Local News",
       "Parent URL": "https://www.hirunews.lk/local-news.php?pageID=333"
}