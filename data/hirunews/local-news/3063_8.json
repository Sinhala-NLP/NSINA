{
       "Source": "hirunews",
       "Timestamp": "Tuesday, 05 November 2019 - 15:11",
       "Headline": "වවුනියාවේ විදුලිබල මණ්ඩල සේවකයින් විරෝධතාවක",
       "News Content": "වවුනියාව විදුලිබල මණ්ඩලයට අනුයුක්තව සේවය කරන නිලධාරීන් පිරිසකට ආච්චිපුරම් ප්‍රදේශයේදී ඊයේ සිදුකළ පහරදීමට සම්බන්ධ පුද්ගලයින් වහාම අත්අඩංගුවට ගන්නා ලෙස ඉල්ලමින් අද විරෝධතාවක් පැවැත්වුණා.\nවවුනියාව විදුලිබල මණ්ඩලයේ සියලූම සේවකයින් මෙම විරෝධතාවට එක්ව සිටි බවයි හිරු ප්‍රාදේශීය වාර්තාකරු ප්‍රකාශ කළේ.\nඔවුන් පා ගමනින් වවුනියාව පොලිස් කොට්ඨාශ සංකීර්ණය ඉදිරිපිටට පැමිණ විරෝධතාවයේ නිරතවෙමින් ඉල්ලා ඇත්තේ ඉදිරි පැය 24 තුළ පහරදීම සිදුකළ පිරිස අත්අඩංගුවට ගන්නා ලෙසයි.\nආච්චිපුරම් ප්‍රදේශයේදි විදුලි පරීක්ෂාවකට ගිය වවුනියාව විදුලිබල මණ්ඩලයේ විදුලි අධිකාරීවරයාට සහ නිලධාරීන් පිරිසකට එම ගම්මානයේ පිරිසක් මෙම පහරදීම සිදුකළ අතර, ඉන් තුවාල ලැබූ පස්දෙනෙකු මේ වනවිට වවුනියාව රෝහලේ ප්‍රතිකාර ලබනවා.",
       "URL": "https://www.hirunews.lk/227691/වවුනියාවේ-විදුලිබල-මණ්ඩල-සේවකයින්-විරෝධතාවක",
       "Category": "Local News",
       "Parent URL": "https://www.hirunews.lk/local-news.php?pageID=3063"
}