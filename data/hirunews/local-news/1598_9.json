{
       "Source": "hirunews",
       "Timestamp": "Friday, 29 October 2021 - 12:57",
       "Headline": "මූඩීස් ශ්‍රේණිගත කිරීමට මහ බැංකුවෙන් පිළිතුරු (වීඩියෝ)",
       "News Content": "මූඩීස් ජාත්‍යන්තර ආයෝජන සේවාව මඟින් මෙරට ක්‍රයශක්ති වර්ගීකරණය පහත හෙළීම කාලානුරූප නොවන බව මහබැංකුව පවසනවා.\n2022 අයවැය ප්‍රකාශයට පත් කිරීමට ආසන්නව සිටිද්දී එම පියවර ගැනීම රජයේ මූල්‍ය සැළසුම් වටහා ගැනීමෙන් තොරව සිදු කර ඇති බවයි එමඟින් නිකුත් කළ නිවේදනයක දැක්වෙන්නේ.\nමූඩීස් ආයෝජන සේවාව මගින් මෙරට දිගුකාලීන විනිමය නිකුත් සහ ජ්‍යෙෂ්ඨ අනාරක්ෂිත ණය වර්ගීකරණය සී ඒ ඒ එකේ සිට සී ඒ ඒ දෙක දක්වා පහත හෙළනු ලැබුවා.\nඒ සඳහා මූඩිස් ආයතනය සලකා බලා ඇත්තේ මෙරට කල්පිරෙන විදේශ විනිමය බැඳුම්කර සහ විදේශ විනිමය සංචිත පහත වැටීමයි.\nකෙසේ නමුත් මෙහිදී මෙරට සුභවාදී වර්ධනයන් සැලකිල්ලට ගෙන නොමැති බව මහ බැංකු අධිපති අජිත් නිවාඩ් කබ්රාල්ගේ අදහසයි.\nඑමෙන්ම එමඟින් නැඟී එන වෙළඳපොළවල ධනාත්මක වර්ධනයන් සහ අපේක්ෂාවන් සිතාමතාම නොසලකා හරිමින් ඍණාත්මක අවදානම් හුවා දැක්වීමට කටයුතු කරන බව ද මහ බැංකුව පෙන්වා දෙනවා.\nඑය, අදාළ ආයෝජන සේවා සමාගම්වල බරපතළ පාලන දුර්වලතා පිළිබිඹු කරන බවයි මහ බැංකුව නිකුත් කළ නිවේදනයේ වැඩිදුරටත් දැක්වෙන්නේ.",
       "URL": "https://www.hirunews.lk/286378/මූඩීස්-ශ්‍රේණිගත-කිරීමට-මහ-බැංකුවෙන්-පිළිතුරු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1598"
}