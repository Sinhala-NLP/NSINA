{
       "Source": "hirunews",
       "Timestamp": "Sunday, 19 June 2022 - 8:29",
       "Headline": "ආනයනික භාණ්ඩ මිලදී ගැනීමේ අඩුවක්",
       "News Content": "ඉන්ධන අර්බුදය හේතුවෙන් ආනයනකරුවන්ගෙන් භාණ්ඩ මිලදී ගැනීම සඳහා පැමිණෙන වෙළඳුන්ගේ අඩුවක් දක්නට ලැබෙන බව අත්‍යවශ්‍ය ආහාර ද්‍රව්‍ය ආනයනකරුවන්ගේ සංගමය පවසනවා.\nමේ වනවිට බහාළුම් ප්‍රවාහනය සඳහා වැය වන මුදල පෙර පැවති මිල ගණන්වලට වඩා පස් ගුණයකින් පමණ ඉහළ ගොස් ඇති බවයි එම සංගමයේ මාධ්‍ය ප්‍රකාශක නිහාල් සෙනෙවිරත්න කියා සිටියේ.\nමීට පෙර වරායෙන් බහාළුමක් කොළඹ හෝ ඒ ආසන්න ගුදමකට රැගෙන යෑම සඳහා රුපියල් 10,000 ත්, 12,000 ත් අතර ගාස්තුවක් අය කෙරුණත්, මේ වනවිට ඒ සඳහා රුපියල් 50,000 ක් පමණ මුදලක් දැරීමට සිදුව ඇති බවයි ඔහු සඳහන් කළේ.\nඒ හේතුවෙන් භාණ්ඩවල පිරිවැයටද මෙම තත්ත්වය බලපෑම් එල්ල කර ඇති බව සඳහන්.\nඉන්ධන ගැටළුවත් සමඟ බහාළුම් ප්‍රවාහනය කරන රථ ප්‍රමාණවත් පරිදි සපයා ගැනීමට නොහැකි වීම හේතුවෙන් වරායෙන් බහාළුම් නිෂ්කාශනය කර ගැනීමේ ක්‍රියාවලියද ප්‍රමාද වී ඇති බව අත්‍යාවශ්‍ය ආහාර ද්‍රව්‍ය ආනයනකරුවන්ගේ සංගමයේ මාධ්‍ය ප්‍රකාශකවරයා කියා සිටියා.",
       "URL": "https://www.hirunews.lk/307534/ආනයනික-භාණ්ඩ-මිලදී-ගැනීමේ-අඩුවක්",
       "Category": "Local News",
       "Parent URL": "https://www.hirunews.lk/local-news.php?pageID=1084"
}