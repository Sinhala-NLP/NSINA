{
       "Source": "hirunews",
       "Timestamp": "Tuesday, 01 August 2017 - 13:13",
       "Headline": "රත්නපුරයට සහ මාතරට නාය යාම් අවදානම තවදුරටත්",
       "News Content": "රත්නපුර සහ මාතර දිස්ත්‍රික්කවලට නිකුත් කර තිබූ නායයෑම් අනතුර ඇඟවීමේ නිවේදනය තවදුරටත් ක්‍රියාත්මක බව ජාතික ගොඩනැගිලි පර්යේෂණ සංවිධානය පවසනවා.\nරත්නපුර දිස්ත්‍රික්කයේ කුරුවිට ප්‍රාදේශීය ලේකම් කොට්ඨාශයේ එරත්න, අඩවිකන්ද, දෙවිපහල, අදිරියන්වල, සුදාගල, ලක්ෂකන්ද සහ කෑරගල යන ප්‍රදේශවල ජීවත් වන පවුල්වලට වර්ෂාව පවතින අවස්ථාවලදී සැලකිලිමත් වන ලෙසයි එම සංවිධානය දැනුම් දී සිටින්නේ.\nඑමෙන්ම මාතර දිස්ත්‍රික්කයේ පස්ගොඩ ප්‍රාදේශීය ලේකම් කොට්ඨාශයට අයත් ප්‍රදේශ කිහිපයකට ද මෙම නායයෑමේ අනතුරු ඇගවීම් නිවේදන බලාත්මක වනවා.\nමේ අතර නිරිත දිග මෝසම් වැස්ස මේ වනවිට සක්‍රීය වී ඇති බව  කාලගුණ විද්‍යා දෙපාර්තමේන්තුව සඳහන් කළා.\nඒ හේතුවෙන් බස්නාහිර, දකුණ, සබරගමුව, මධ්‍යම සහ වයඹ පලාතේ දකුණු කොටස්වලට වැසි ඇති විය හැකි බවද එම දෙපාර්තමේන්තුවේ සහකාර අධ්‍යක්ෂිකා අනූෂා වර්ණසූරිය කියා සිටියා.\nඑමෙන්ම දිවයිනේ උතුරු ප්‍රදේශවලට බලපා ඇති නියං කාලගුණ තත්ත්වය හේතුවෙන් පුද්ගලයින් ලක්ෂ 11කට අධික පිරිසක් පීඩාවට පත්ව තිබෙනවා.\nආපදා කළමණාකරණ මධ්‍යස්ථානය සඳහන් කළේ පීඩාවට පත් පිරිස් සඳහා පානීය ජලය සැපයීමට මේ වනවිට විශේෂ වැඩපිළිවෙලක් සකස් කර ඇති බවයි.",
       "URL": "https://www.hirunews.lk/167317/රත්නපුරයට-සහ-මාතරට-නාය-යාම්-අවදානම-තවදුරටත්",
       "Category": "Local News",
       "Parent URL": "https://www.hirunews.lk/local-news.php?pageID=4392"
}