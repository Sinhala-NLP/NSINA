{
       "Source": "hirunews",
       "Timestamp": "Monday, 19 September 2022 - 7:33",
       "Headline": "හිරු නොබසින අධිරාජ්‍යයේ මහ රැජිණගේ රාජකීය අවමංගල්‍ය අදයි (සජීවී විකාශය)",
       "News Content": "හිරු නොබසින කිරුළ පළන් දෙවන එළිසබෙත් මහ රැජිණගේ රාජකීය අවමංගල්‍ය උත්සවය අද (19) පැවැත්වෙනවා.\nමේ වනවිට ලන්ඩනයේ වෙස්මිනිස්ටර් ශාලාවේ තැන්පත් කර ඇති රැජිණගේ දේහයට අවසන් ගෞරව දැක්වීම සඳහා ජනතාවට එරට වේලාවෙන් අද උදෑසන 6.30 දක්වා අවස්ථාව හිමිවනු ඇති.\nඉන් අනතුරුව මහ රැජිණගේ දේහය උදෑසන 10.44 ට වෙස්මිනිස්ටර් ඇබේ දේවස්ථානය වෙත රැගෙන ඒමට නියමිතයි.\nඑම අවස්ථාවට රාජකීයයන් ද පා ගමනින් එක්වනවා.\nපසුව වෙස්මිනිස්ටර් ඇබේ දේවස්ථානයේ සිට රැජිණගේ දේහය වින්ඩ්සර් මාළිගය වෙත රැගෙන ගොස් පැයක කාලයක් එහි තැන්පත් කෙරෙනු ඇති.\nඉන් අනතුරුව ශාන්ත ජෝර්ජ් දේවස්ථානයේ රැජිණගේ ස්වාමි පුරුෂයා වන පිලිප් ආදිපාදවරයාගේ දේහය තැන්පත් කර ඇති ස්ථානයේම පසෙකින් රැජිණගේ දේහය ද තැන්පත් කිරීමට නියමිතයි.\nමේ අතර මහරැජිණගේ දේහය මේ වනවිට තැන්පත් කර ඇති වෙස්මිනිස්ටර් ශාලාවේ ඊයේ රාත්‍රි දේව මෙහෙයක් පැවැත්වුණු අතර, ඊට විලියම්, හැරී මෙන්ම ඔවුන්ගේ ආර්යාවන් සහ මුණුබුරු මිණිබිරියන් එක්ව සිටියා.\nමෙහිදී රාජකීය වරප්‍රසාද අත්හළ හැරී කුමරු රාජකීය ගුවන් හමුදා නිල ඇඳුමින් සැරසී සිටීම විශේෂත්වයක්.\nඑමෙන්ම තුන්වන චාල්ස් රජු සහ විලියම් කුමරු රැජිණගේ දේහයට අවසන් ගෞරව දැක්වීමට පැමිණ සිටින ජනතාව හමුවී කථාබහක නිරතව තිබුණා.\nදශක හතක කාලයක් බ්‍රිතාන්‍යයට නායකත්වය දුන් දෙවන එළිසබෙත් රැජිණට අවසන් ගෞරව දැක්වීම සඳහා ලෝක නායකයන් රැසක් මේ වනවිට ලන්ඩනයට එක්රැස්වී තිබෙනවා.",
       "URL": "https://www.hirunews.lk/315768/හිරු-නොබසින-අධිරාජ්‍යයේ-මහ-රැජිණගේ-රාජකීය-අවමංගල්‍ය-අදයි-සජීවී-විකාශය",
       "Category": "Local News",
       "Parent URL": "https://www.hirunews.lk/local-news.php?pageID=858"
}