{
       "Source": "hirunews",
       "Timestamp": "Thursday, 05 January 2023 - 22:53",
       "Headline": "ශ්‍රී ලංකා කණ්ඩායමට ලකුණු 16ක ජයක්",
       "News Content": "සංචාරක ශ්‍රී ලංකා කණ්ඩායම සහ ඉන්දීය කණ්ඩායම අතර පැවැත්වෙන තරග තුනකින් සමන්විත පන්දුවාර 20 තරගාවලියේ දෙවැනි තරගයෙන් ශ්‍ර්‍රී ලංකා කණ්ඩායමට ලකුණු 16ක ජයග්‍රහණයක් හිමි වුණා.\nලකුණු 207ක ජයග්‍රාහි ඉලක්කයක් හඹා යෑම සඳහා පිටියට පිවිසි ඉන්දීය කණ්ඩායමට ලැබුණේ ඔවුන් කිසිසේත් බලාපොරොත්තු නොවූ ආරම්භයක්.\nමුළු ලකුණු සංඛ්‍යාව 12 ක් ව තිබියදී ඉෂාන් කිෂාන් දවා ගන්නට කසුන් රාජිත සමත් වුණේ ඔහුගේ පළමු පන්දුවාරයේ පළමු පන්දුවෙන්.\nදැවී යනවිට ඉෂාන් කිෂාන් රැස්කර සිටියේ ලකුණු දෙකක් පමණයි.\nඉන් අනතුරුව සුබ්මන් ගිල් එම පන්දුවාරයේ අවසන් පන්දුවේදී ලකුණු 5 කට දවා ගන්නට කසුන් රාජිත සමත් වුණා.\nඉන්දීය කණ්ඩායමේ තුන්වැනි කඩුල්ල ලෙස දැවී ගියේ අද පන්දුවාර 20 කුළුඳුල් වරම් දිනා ගත් රාහුල් ත්‍රීපති.\nඔහු ලකුණු 5කට දැවී ගියේ ඩිල්ශාන් මධුසංඛගේ පන්දුවක් හමුවේ.\nඉන්පසු සූර්‍ය කුමාර් යාදව් සහ හර්දික් පාන්ඬ්‍යා දෙදෙනා එක්වී බිඳ වැටුණු ඉන්දීය ඉනිම සෙමෙන් ස්ථාවර කරන්නට උත්සාහ දැරුවද ලකුණු 12ක් ලබා සිටි පාන්ඬ්‍යා දවා ගන්නට චාමික කරුණාරත්න සමත්වුණා.\nඒ කුසල් මෙන්ඩිස් ගේ විශිෂ්ට උඩ පන්දුව රැක ගැනීමක් හමුවේයි.\nඉන්දීය කණ්ඩායමේ මුළු ලකුණු සංඛ්‍යාව 57ක් ව තිබිය දී වනිදු හසරංග ගේ පන්දුවක් හමුවේ ඔවුන්ගේ පස්වැනි කඩුල්ල ලෙස දීපක් හූඩා දැවී ගියා.\nදීපක් හූඩා දැවී යන විට පන්දු 12කට මුහුණ දී ලකුණු 9ක් රැස් කර ගෙන සිටියා.\nඉන්පසු පිටියෙ ස්ථාවර වූ අක්ෂාර් පතෙල් සහ සූර්‍යකුමාර් යාදව් දෙදෙනා 6 වැනි කඩුල්ල සඳහා ලකුණු 91ක සම්බන්ධතාවක් ගොඩ නැගුවා.\nඒ ඉන්දීය කණ්ඩායමට ජයග්‍රහණයේ බලාපොරොත්තු ඇති කරමින්.\nඑම සම්බන්ධතාවට තිත තබන්නට තරගයේ 16 වැනි ඕවරය ක්‍රියාත්මක කළ ඩිල්ශාන් මදුශංක සමත් වුණා.\nඒ සූර්‍යකුමාර් යාදව් ලකුණු 51කට දවාගනිමින්.\nයාදව් මෙම ලකුණු 51 ලබා ගැනීම සඳහා පන්දු 36 ට මුහුණ දුන් අතර හතරේ පහර සහ හයේ පහර 3 බැගින් එල්ල කර තිබුණා.\nඉන්දීය කණ්ඩායම ජයග්‍රහණය එළිපත්තට රැගෙන ආ අක්ෂාර් පතෙල් තරගයේ 19 වැනි පන්දුවාරයේ තුන්වෙනි පන්දුවේදී දැවී ගියේ ලකුණු 65 ක් ලබා සිටියදී.\nපන්දු 20කින් සිය අර්ධ ශතකය ලබාගත් අක්ෂාර් පතෙල් දැවී යන විට හයේ පහර හයක් සහ හතරේ පහර තුනක් එල්ල කර කළේ පන්දු 31 කට පමණක් මුහුණ දෙමින්.\nඔහුගේ දැවී යාමෙන් අනතුරුව ඉන්දීය කණ්ඩායම පන්දුවාර 20 තුළදී ලකුණු 190 කට නවතාලන්නට ශ්‍රී ලංකා පන්දු යවන්නන් සමත් වුණා.\nමේ අනුව දෙරට අතර පැවැති දෙවැනි පන්දුවාර 20 තරගයෙන් ලකුණු 16ක ජයග්‍රහණයක් අත්කර ගන්නට ශ්‍රී ලංකා කණ්ඩායම සමත්වුණා.\nපන්දු යැවීමේදී දසුන් ශානක ලකුණු හතරකට කඩුලු දෙකක්, කසුන් රාජිත ලකුණු 22 කට කඩුලු දෙකක් සහ ඩිල්ෂාන් මධුශංක ලකුණු 45ක ට කඩුලු දෙකක් දවා ගත්තා.",
       "URL": "https://www.hirunews.lk/324392/ශ්‍රී-ලංකා-කණ්ඩායමට-ලකුණු-16ක-ජයක්",
       "Category": "Local News",
       "Parent URL": "https://www.hirunews.lk/local-news.php?pageID=620"
}