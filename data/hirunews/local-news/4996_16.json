{
       "Source": "hirunews",
       "Timestamp": "Tuesday, 21 June 2016 - 19:15",
       "Headline": "මධ්‍යම පළාතේ  සෙංකෝලය උස්සයි",
       "News Content": "උණුසුම් වාද  විවාද අතරතුර මන්ත්‍රිවරයෙකු සෙංකෝලය රැගෙන යාම නිසා ඇතිවූ කලබලකාරී තත්ත්වයක් හේතුවෙන් අද රැස්වූ මධ්‍යම පළාත් සභා රැස්වීම ලබන මස 7 වනදා දක්වා කල් තැබුණා.\nතමාට නොදන්වා ප්‍රදේශයේ රෝහල් පිළිබඳ තීන්දු තීරණ ගැනීමට අමාත්‍ය රවුෆ් හකීම් සහ සෞඛ්‍ය නියෝජ්‍ය අමාත්‍ය ෆයිසාල් කාසීම් ඊයේ මහනුවරදී රැස්වීමක් පැවැත්වීම සම්බන්ධයෙන්  පළාත් සෞඛ්‍ය අමාත්‍ය බන්දුල යාලේගම ප්‍රශ්න කිරීමත් සමඟයි මෙම ගැටළුව මතුවුණේ.\nඑහිදී නිමල් පියතිස්ස, ප්‍රමිත බණ්ඩාර තෙන්නකෝන් ඇතුලූ සන්ධාන මන්ත්‍රීවරුන් කිහිපදෙනෙකුද දැඩි විරෝධයක් පළ කළ අතර, එක්සත් ජාතික පක්ෂ මන්ත්‍රිවරුන්ද ඊට මැදිහත්වීමත් සමඟ සභාව තුළ මතුවුණේ දැඩි උණුසුම් තත්ත්වයක්.\nමේ අතරතුර මධ්‍යම පළාත් නිදහස් සන්ධාන මන්ත්‍රී ගුණතිලක රාජපක්ෂ සෙංකෝලය සභාවෙන් පිටතට ගෙන ගියා.\nඔහු පසුපස දිවගිය පළාත් සභා සේවකයන් දෙදෙනෙකු එය යළි රැගෙන නියමිත ස්ථානයේ තැන්පත් කළ අතර අනතුරුවයි සභාව ලබන මස 7 වනදා දක්වා කල් තැබීමට සභාපති එල්.ඩී. නිමලසිරි පියවර ගත්තේ.\nඔහු එහිදී තවදුරටත් ප්‍රකාශ කළේ මධ්‍යම පළාත් සභාවේ සෞඛ්‍ය අමාත්‍යවරයාට නොදන්වා මධ්‍යම ආණ්ඩුවේ ඇමතිවරුන් මෙවැනි රැස්වීමක් පැවැත්වීම සම්බන්ධයෙන් මධ්‍යම පළාත් සභාව විරෝධය පළ කරන බවයි.",
       "URL": "https://www.hirunews.lk/136116/මධ්‍යම-පළාතේ-සෙංකෝලය-උස්සයි",
       "Category": "Local News",
       "Parent URL": "https://www.hirunews.lk/local-news.php?pageID=4996"
}