{
       "Source": "hirunews",
       "Timestamp": "Tuesday, 22 June 2021 - 6:54",
       "Headline": "රාජ්‍ය අමාත්‍ය සදාසිවම්ගේ නිවස ඉදිරිපිට සිදුවූ වෙඩි තැබීමට හේතුව හෙළිවෙයි",
       "News Content": "රාජ්‍ය අමාත්‍ය සදාසිවම් වියාලේන්ද්‍රන්ගේ මඩකලපුව, සින්නිවුර්නි ප්‍රදේශයේ පිහිටි සිය නිවස ඉදිරිපිට සිදුවූ වෙඩි තැබීම පුද්ගලික ආරවුලක් මත සිදුවූවක් බවට අනාවරණය වී ඇති බව පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ පවසනවා.\nරාජ්‍ය අමාත්‍යවරයාගේ නිවස ඉදිරිපිට ආරක්ෂාවට සිටි පොලිස් කොස්තාපල්වරයෙක් විසින් ඊයේ (21) පස්වරුවේ සිදුකළ වෙඩි තැබීමෙන් පුද්ගලයෙකු ජීවිතක්ෂයට පත් වුණා.\nමෙලෙස මිය ගියේ වැලි ටිපර් රථ රියදුරෙකු ලෙස කටයුතු කළ 35 හැවිරිදි වියේ පසුවූ අයෙක්.\nඅදාල පොලිස් කොස්තාපල්වරයා සහ වැලි ටිපර් රථ රියදුරා අතර මීට දින කිහිපයකට පෙර ඇති වූ බහින්බස් වීමක් හේතුවෙන් පැවැති පුද්ගලික ආරවුලක් මෙම වෙඩි තැබීමට හේතුවී තිබෙනවා.\nවෙඩි තැබීම සිදුකළ සැකකාර පොලිස් කොස්තාපල්වරයා අද (22) දින අධිකරණය හමුවට ඉදිරිපත් කිරීමට නියමිත අතර මෘත දේහය සම්බන්ධයෙන් වන පශ්චාත් මරණ පරීක්ෂණය සහ මහේස්ත්‍රාත් පරීක්ෂණය ද අද (22) දින සිදුකිරීමට නියමිතයි.",
       "URL": "https://www.hirunews.lk/274973/රාජ්‍ය-අමාත්‍ය-සදාසිවම්ගේ-නිවස-ඉදිරිපිට-සිදුවූ-වෙඩි-තැබීමට-හේතුව-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1869"
}