{
       "Source": "hirunews",
       "Timestamp": "Friday, 31 May 2019 - 20:49",
       "Headline": "කොළඹ මහ නගර සභාවට පත් කළ වැඩබලන නාගරික කොමසාරිස්වරයා නිසා අර්බුධකාරී තත්වයක්",
       "News Content": "කොළඹ මහ නගර සභාව සඳහා නව වැඩබලන නාගරික කොමසාරිස්වරයෙකු පත්කිරීමට බස්නාහිර පළාත් ආණ්ඩුකාර අසාද් සාලි මහතා කටයුතු කිරීම හේතුවෙන් අර්බුදකාරී තත්ත්වයක් මතුව තිබෙනවා.\nඒ හිටපු නාගරික කොමසාරිස්වරයා සිය කාර්යාලයෙන් ඉවත්ව නොයාම හේතුවෙන්.\nබස්නාහිර පළාත් ආණ්ඩුකාර අසාද් සාලි මහතා විසින් කොළඹ මහ නගර සභාවේ වැඩබලන නාගරික කොමසාරිස්වරයා ලෙස පත්කර ඇත්තේ ලලිත් වික්‍රමරත්න මහතායි.\nඒ අනුව ඔහු මෙම මස 28 වැනි දින සිට කොළඹ මහ නගර සභාවේ වැඩබලන නාගරික කොමසාරිස්වරයා නියෝජ්‍ය නාගරික කොමසාරිස්වරයාගේ කාර්යාලයේදී රාජකාරි කටයුතු සිදුකරමින් සිටිනවා.\nකෙසේ වෙතත් හිටපු නාගරික කොමසාරිස් වී.කේ.ඒ. අනුර මහතා නාගරික කොමසාරිස්වරයා ලෙස කොළඹ මහනගර සභාවේ නාගරික කොමසාරිස් කාර්යාලයේ තවදුරටත් රැඳී සිටින්නේ සිය ස්ථානමාරුවට එරෙහිව අභියාචනයක් ඉදිරිපත් කළ බව පවසමින්.\nතමන් සුපුරුදු පරිදි සිය තනතුරේ රාජකාරිවල නිරතව සිටින බව කොළඹ ඩාර්ලි පාරේ පිහිටි නාගරික කොමසාරිස් නිල නිවසේදී අද ප්‍රවෘත්ති සාකච්ඡාවක් පවත්වමින් ඔහු සඳහන් කළා.\nකෙසේ වෙතත් කොළඹ මහ නගර සභාවේ උද්ගත වී ඇති මෙම අර්බුදකාරී තත්ත්වය සම්බන්ධයෙන් බස්නාහිර පළාත් ආණ්ඩුකාර අසාද් සාලි මහතා අදහස් පළ කළේ කොළඹ නව නගර ශාලාවේ පැවති උත්සවයකින් අනතුරුවයි.",
       "URL": "https://www.hirunews.lk/217483/කොළඹ-මහ-නගර-සභාවට-පත්-කළ-වැඩබලන-නාගරික-කොමසාරිස්වරයා-නිසා-අර්බුධකාරී-තත්වයක්",
       "Category": "Local News",
       "Parent URL": "https://www.hirunews.lk/local-news.php?pageID=3324"
}