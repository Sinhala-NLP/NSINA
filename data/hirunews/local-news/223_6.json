{
       "Source": "hirunews",
       "Timestamp": "Saturday, 01 July 2023 - 11:05",
       "Headline": "දේශීය ණය ප්‍රතිව්‍යුහගතකරණ යෝජනාව පිළිබඳ විවාදය ඇරඹේ",
       "News Content": "දේශීය ණය ප්‍රතිව්‍යුහගතකරණ කිරීමේ යෝජනාව පිළිබඳ පාර්ලිමේන්තු විවාදය මේ වන විට ආරම්භ වී තිබෙනවා.\nඑය රාත්‍රී 7 යි 30 දක්වා පැවැත්වන අතර, අනතුරුව ඡන්ද විමසීම සිදුකිරීමට නියමිතයි.\nයෝජනාව පාර්ලිමේන්තුවට සභානායක සුසිල් ප්‍රේමජයන්ත විසින් ඉදිරිපත් කළ අවස්ථාවේ පාර්ලිමේන්තුවේ නොසන්සුන්තාවක් හටගත්තේ රාජ්‍ය මුදල් කාරක සභාවේදී අනුමත වූ යෝජනාව වෙනුවට වෙනත් යෝජනාවක් න්‍යාය පත්‍රයට ඇතුළත් කර ඇති බවට විපක්ෂයේ මන්ත්‍රීවරුන් පිරිසක් හඬ නැගීම හේතුවෙන්.\nඑහිදී මුදල් කාරක සභාවේ සභාපති ආචාර්ය හර්ෂ ද සිල්වා යෝජනාව සම්බන්ධයෙන් ඉදිරිපත් කළ සංශෝධන මුලින් ප්‍රකාශයටට පත් කරන ලෙසයි.\nඅනතුරුව සභානායකවරයා ඊට සංශෝධන ඉදිරිපත් කිරීමෙන් පසුවයි විවාදය ආරම්භ වූයේ.\n“ස්වෛරීත්ව ණය තිරසරභාවය නැවත ඇති කිරීමට දේශීය ණය ප්‍රශස්තකරණය\nක්‍රියාත්මක කිරීම සඳහා වන යෝජනාව“ අද පාර්ලිමේන්තුවට ඉදිරිපත් කෙරුණා.\nපිටු 33 කින් සමන්විත එම යෝජනාවේ දැක්වෙන්නේ, රාජ්‍ය ණයවලින් සැලකිය යුතු කොටසක් නියෝජනය කරමින් ශ්‍රී ලංකාවේ දේශීය මුදලින් පවතින ණය, මුළු රාජ්‍ය ණය ප්‍රමාණයෙන් සියයට 42 ක් වන අතර, එය රටේ දළ දේශීය නිෂ්පාදිතයෙන් සියයට 50කට වඩා වැඩි ප්‍රමාණයක් බවයි.\nරජයේ දේශීය ණයවලින් සියයට 60කට වැඩි ප්‍රමාණයක් වාණිජ බැංකු නොවන\nඅංශය විසින් දරන බවත් එහි සඳහන්.\nඒ අනුව, මහ බැංකුවේ භාණ්ඩාගාර බිල්පත් තොගය ණය ප්‍රශස්තකරණය සඳහා\nසලකා බලන බව අද පාර්ලිමේන්තුවට ඉදිරිපත් කෙරුණු යෝජනාවේ දැක්වෙනවා.\nදේශීය ණය ප්‍රතිව්‍යූහගතකරන යෝජනාවේ දැක්වෙන්නේ, මහ බැංකුවේ\nභාණ්ඩාගාර බිල්පත් සහ රජයට ලබා දී ඇති අත්තිකාරම් භාණ්ඩාගාර බැඳුම්කර\nබවට පත් කෙරෙන බවයි.\nවිශ්‍රාමික අරමුදල් සතු භාණ්ඩාගාර බැඳුම්කර දිගුකාලීන කල් පිරෙන භාණ්ඩාගාර\nබැඳුම්කරවලට හුවමාරු කරනු ඇති බව ද එහි සඳහන් වනවා.\nඒ අනුව විශ්‍රාමික අරමුදල් සඳහා මෙම ණය ප්‍රශස්තකරණ ක්‍රියාවලියට දායකත්වය\nදැක්වීමට දිරිගන්වන අතර, එසේ සහභාගී නොවන විශ්‍රාමික අරමුදල් මත පනවන\nආදායම් බදු ප්‍රමාණය ඉහළ නැංවෙනු ඇති බවත් යෝජනාවේ සඳහන්.\nඒ අනුව අද පාර්ලිමේන්තු විවාදය පැවැත්වෙන්නේ, මෙරට ආර්ථිකය ප්‍රකෘතිමත්\nකිරීමේ අරමුණින් දේශීය ණය ප්‍රතිව්‍යූහගතකරණය සඳහා අවශ්‍ය සියලුම අවසර\nමුදල්, ආර්ථික ස්ථායීකරණ සහ ජාතික ප්‍රතිපත්ති අමාත්‍යවරයා වෙත ලබා දීම\nසඳහා බවයි පාර්ලිමේන්තු න්‍යය පත්‍රයේ දැක්වුණේ.\nඒ අනුව මෙම යෝජනාව අද දින පාර්ලිමේන්තුවේ සම්මත වුවහොත්, මුදල්\nඅමාත්‍යවරයා ලෙස ජනාධිපතිවරයාට දේශීය ණය ප්‍රතිව්‍යූහගතකරණය සඳහා\nඅවශ්‍ය සියලුම තීන්දු තීරණ ගැනීමේ බලය හිමිවනු ඇති.",
       "URL": "https://www.hirunews.lk/339637/දේශීය-ණය-ප්‍රතිව්‍යුහගතකරණ-යෝජනාව-පිළිබඳ-විවාදය-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=223"
}