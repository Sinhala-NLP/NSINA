{
       "Source": "hirunews",
       "Timestamp": "Sunday, 11 December 2016 - 12:53",
       "Headline": "සිරිපා වන්දනා සමය ඇරඹීමට සියල්ල සූදානම්",
       "News Content": "සිරිපා වන්දනා සමය ආරම්භ කරමින් පැල්මඩුල්ල - ගල්පොත්තාවල රජමහා විහාරස්ථානයේ තැන්පත් කර ඇති සුමන සමන් දේව ප්‍රතිමාවල සධාතුක කරඬුව සහ දේවාභරණ අද පස්වරුවේ යෙදෙන සුබ නැකතින් තැන්පත් කර ඇති කුටියෙන් පිටතට වැඩම කෙරෙනවා.\nඅනතුරුව හෙට ශ්‍රී පාදස්ථානය වෙත පෙරහරින් වැඩම කරවීමට නියමිතයි.\nඅද පස්වරුවේ සිට බැතිමතුන්ට පැල්මඩුල්ල - ගල්පොත්තාවල රජමහා විහාරස්ථානයේ තැන්පත් කර ඇති සමන් දේව ප්‍රතිමාව වැඳ පුදාගත හැකියි.\nඅනිද්දාට යෙදෙන උඳුවප් පොහොය දිනයෙන් ඇරඹෙන සිරිපා වන්දනා සමය ලබන වසරේ වෙසක් පුර පසළොස්වක පොහොය දිනයෙන් අවසන් වනු ඇති.\nශ්‍රී පාදස්ථානාධිපති පූජ්‍ය බෙංගමුවේ ධම්මදින්න නාහිමියන් සඳහන් කළේ බැතිමතුන්ගේ පහසුව සහ ශ්‍රී පාදස්ථානයේ චිරස්ථිතිය වෙනුවෙන් නව වැඩසටහන් රැසක් ක්‍රියාත්මක කර ඇති බවයි.\nශ්‍රී පාදස්ථානය අවට පරිසර පද්ධතිය අපවිත්‍ර නොකරන ලෙස උන්වහන්සේ බැතිමතුන්ගෙන් ඉල්ලා සිටියා.",
       "URL": "https://www.hirunews.lk/149438/සිරිපා-වන්දනා-සමය-ඇරඹීමට-සියල්ල-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=4758"
}