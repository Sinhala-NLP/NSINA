{
       "Source": "hirunews",
       "Timestamp": "Tuesday, 09 July 2019 - 12:05",
       "Headline": "හේමසිරිට සහ පූජිත්ට ඇප",
       "News Content": "අත්අඩංගුවට ගනු ලැබූ අනිවාර්ය නිවාඩු යවා සිටින පොලිස්පති පූජිත් ජයසුන්දර සහ හිටපු ආරක්ෂක ලේකම් හේමසිරි ප්‍රනාන්දු ඇප මත මුදා හැරීමට කොළඹ ප්‍රධාන මහේස්ත්‍රාත් ලංකා ජයරත්න අද නියෝග කළා.\nඒ අනුව රුපියල් ලක්ෂ 05 බැගින් වූ ශරීර ඇපයක් මතයි මොවුන් මුදා හරිනු ලැබුවේ.\nබන්ධනාගාර ආරක්ෂාව යටතේ කොළඹ ජාතික රෝහලේ ගෙවන වාට්ටුව ප්‍රතිකාර ලබමින් සිටින හිටපු ආරක්ෂක ලේකම් හේමසිරි ප්‍රනාන්දු සහ නාරාහේන්පිට පොලිස් රෝහලේ ප්‍රතිකාර ලබන පොලිස්පති පූජිත් ජයසුන්දර අද අධිකරණයට ඉදිරිපත් කරන ලෙස අවසන් වරට මෙම නඩුව කැදවූ පසුගිය 03 වනදා මහේස්ත්‍රාත්වරිය බන්ධනාගාර අධිකාරිවරයා වෙත නියෝග කළා.\nකෙසේ වෙතත් හිරු අධිකරණ වාර්තාකරු සඳහන් කළේ සැකකරුවන් අද අධිකරණයට ඉදිරිපත් කර නොසිටි බවයි.\nප්‍රධාන මහේස්ත්‍රාත්වරිය තවදුරටත් නියෝග කළේ මොවුන්ගේ ඇප බැදුම්කර, සැකකරුවන් ප්‍රතිකාර ලබන රෝහල්වලට ගොස් අත්සන් කර ගන්නා ලෙසටයි. එමෙන්ම රෝගී තත්ත්වය සුව වූ වහාම අපරාධ පරීක්ෂණ දෙපාර්තමේන්තුව හමුවේ පෙනී සිට ප්‍රකාශයක් ලබාදෙන ලෙසටද මොවුන්ට නියෝග කෙරුණා.\nකොළඹ ජාතික රෝහලේ හෘද රෝග දැඩි සත්කාර ඒකකයේ ප්‍රතිකාර ලබමින් සිටි හිටපු ආරක්ෂක ලේකම් හේමසිරි ප්‍රනාන්දු පසුගිය 02 වනදා අත්අඩංගුවට ගනු ලැබුවා. එදිනම නාරාහේන්පිට පොලිස් රෝහලේ ප්‍රතිකාර ලැබූ පොලිස්පති පූජිත් ජයසුන්දර ද අපරාධ පරීක්ෂණ දෙපාර්තමේන්තුව භාරයට ගනු ලැබුවේ සැකකරුවන් අත්අඩංගුවට ගන්නා ලෙසට නීතිපතිවරයා, වැඩබලන පොලිස්පති චන්දන වික්‍රමරත්න වෙත කළ නියෝගයකට අනුවයි.\nපාස්කු ඉරිදා ප්‍රහාරය වලක්වා ගැනීමට කටයුතු නොකිරීම සහ වගකීමෙන් බැහැර වී සාපරාධී මනුෂ්‍ය ඝාතන සිදුකිරීමට අනුබල දීම මොවුන්ට එල්ල වී ඇති චෝදනායි. මෙම නඩුව මේ මස 22 වනදා යලි කැදවීමට නියමිතයි.\nමේ අතර පොලිස්පති පූජිත් ජයසුන්දර සහ හිටපු ආරක්ෂක ලේකම් හේමසිරි ප්‍රනාන්දුට එරෙහිව ශ්‍රේෂ්ඨාධිකරණය හමුවේ ගොනුකර ඇති පෙත්සම් සලකා බැලීම සඳහා සත්පුද්ගල විනිසුරු මඩුල්ලක් අගවිනිසුරු ජයන්ත ජයසූරිය ඊයේ නම් කරනු ලැබුවා. අගවිනිසුරුවරයාගේ සභාපතීත්වයෙන් යුතුව පත් කර ඇති විනිසුරු මඩුල්ලේ සෙසු  සාමාජිකයන් වන්නේ බුවනෙක අළුවිහාරේ, සිසිර ද ආබෲ, ප්‍රසන්න ජයවර්ධන, ප්‍රියන්ත ජයවර්ධන, එල්.ටී.බී. දෙහිදෙනිය සහ මුර්දු ප්‍රනාන්දුයි. අදාල ප්‍රහාරයෙන් සිය දරු දෙදෙනා අහිමි වූ වැල්ලම්පිටිය ප්‍රදේශයේ පදිංචි නන්දන සිරිමාන්න, ශ්‍රී ලංකා නීතිඥ සංගමය ඇතුළු පාර්ශව කිහිපයක් මෙම පෙත්සම් ඉදිරිපත් කර තිබෙනවා. ඒ අනුව මෙම පෙත්සම සත් පුද්ගල විනිසුරු මඩුල්ල හමුවේ ලබන සිකුරාදා විභාගයට ගැනීමට නියමිතයි.",
       "URL": "https://www.hirunews.lk/219955/හේමසිරිට-සහ-පූජිත්ට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=3258"
}