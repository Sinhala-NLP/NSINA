{
       "Source": "hirunews",
       "Timestamp": "Monday, 29 March 2021 - 8:32",
       "Headline": "උඩවලවේ රම්බෝගේ ස්ථාන මාරුව ගැන, පරිසරවේදීන්ගෙන් චෝදනා",
       "News Content": "උඩවලව ජලාශය හා වනෝද්‍යානය ආශ්‍රිතව රැදී සිටින ජනතාවගේ ආකර්ශනයට ලක්වූ 'රම්බෝ' නැමති වන අලියා එම ප්‍රදේශයෙන් වෙනත් ස්ථානයකට රැගෙන යාමට වනජීවි නිලධාරීන් මේ වන විට කටයුතු කරන බවට පරිසරවේදීන් හා සත්ත්ව අවිහිංසාවාදී සංවිධාන චෝදනා කරනවා.\nඋඩවලවේ උපන් වයස අවුරුදු 50ක් පමණ වන රම්බෝ ජනතා ආකර්ශනයට ලක්ව ඇත්තේ උඩවලව ජලාශය ආශ්‍රිතව නිරන්තරයෙන් රැදී සිටිමින් ජනතාව ලබාදෙන පළතුරු ආහාරයට ගැනීම හේතුවෙන්.\nවසර 50ක පමණ කාලයක් රම්බෝ මෙම ප්‍රදේශයේ ජීවත් වුවද මේ දක්වා කිසිවෙකුට හෝ දේපළකට හානියක් සිදුකර නොමැති බවයි වාර්තාවන්නේ.\nකෙසේ වෙතත්, ප්‍රදේශයේ උක් වගාවන්ට රම්බෝ නිරන්තරයෙන් හානි සිදුකරන බවටයි ප්‍රදේශවාසීන් චෝදනා කරන්නේ.\nප්‍රදේශවාසීන්ගේ එම චෝදනා හමුවේ රම්බෝ උඩවලවෙන් වෙනත් ප්‍රදේශයකට රැගෙන යාමට වනජීවි නිලධාරීන් කටයුතු කර ඇති අතර, මීට පෙර එවැනි ආකාරයෙන් වන අලි වෙනත් ප්‍රදේශවලට රැගෙන යාම තුළ එම සතුන්ගේ ජීවිතවලට තර්ජන එල්ලවූ අවස්ථා බහුලව වාර්තා වුණා.",
       "URL": "https://www.hirunews.lk/266858/උඩවලවේ-රම්බෝගේ-ස්ථාන-මාරුව-ගැන-පරිසරවේදීන්ගෙන්-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=2055"
}