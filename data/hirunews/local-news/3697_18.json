{
       "Source": "hirunews",
       "Timestamp": "Tuesday, 16 October 2018 - 6:23",
       "Headline": "ප්‍රවීණ ගායන ශිල්පිනී අමරා රණතුංග අභාවප්‍රාප්ත වෙයි",
       "News Content": "මෙරට සංගීත ක්ෂේත්‍රයේ ප්‍රථම මහාචාර්යවරිය වූ විශාරද අමරා රණතුංග අභාවප්‍රාප්ත වී තිබෙනවා.\nඇය ප්‍රවීන ගායක සහ සංගීතවේදී ආචාර්ය දයාරත්න රණතුංගගේ බිරිඳයි.\nහෘදයාබාධයකට ලක්ව මිය යන විට ඇය 79 වන වියේ පසුවුණා.\nකොළඹ ජාතික රෝහලේ දැඩි සත්කාර ඒකකයේ ප්‍රතිකාර ලබමින් සිටියදී ඇය ඊයේ (15) රාත්‍රියේ මිය ගිය බවයි පවුලේ ඥාතීන් ප්‍රකාශ කර ඇත්තේ.\nමෙරට රාගධාරී සංගීතයේ පුරෝගාමීන් වන රණතුංග යුවළ භාරතීය සංගීතය දේශීය සිංහල සංගීතය හා මුසු කළ නිර්මාණ රැසක් ඉදිරිපත් කළා.\nමහරෑ යාමේ, ඊයේ රෑ ඔබ සිහිනෙන් දෙඩ වූ, සපුමල් සුවඳක් සේ, එක කිරුළක් පළදින්නට බෑ, පාලූ පැළේ මට තනි නෑ හිමියනේ, සැළලිහිනියෝ ඔබ දන්නේ නෑ ආදී ජනප්‍රිය ගීත රැසක් ඇය විසින් ගායනා කළා.\nඅභාවප්‍රාප්ත  සංගීතවේදිනී, මහාචාර්ය අමරා රණතුංගගේ දේහය පිළිබඳ අවසන් කටයුතු ලබන බ්‍රහස්පතින්දා සිදුකිරීමට නියමිතයි.",
       "URL": "https://www.hirunews.lk/202207/ප්‍රවීණ-ගායන-ශිල්පිනී-අමරා-රණතුංග-අභාවප්‍රාප්ත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=3697"
}