{
       "Source": "hirunews",
       "Timestamp": "Wednesday, 14 December 2022 - 19:11",
       "Headline": "60න් විශ්‍රාම ගැන්වීමේ තීන්දුව ගැන අධිකරණයෙන් දුන් නියෝගය",
       "News Content": "අමාත්‍ය මණ්ඩල තීරණයකට අනුව රාජ්‍ය සේවකයින් වයස අවුරුදු 60 දී විශ්‍රාම ගැන්වීම සඳහා ගෙන ඇති තීරණය \"විශේෂඥ වෛද්‍යවරු හා වෛද්‍යවරුන්\" සම්බන්ධයෙන් පමණක් ජනවාරි මස 25 වනදා දක්වා ක්‍රියාත්මක කිරීම අත්හිටුවමින් අභියාචනාධිකරණය අතුරු නියෝගයක් නිකුත් කළා.\nවිශේෂඥ වෛද්‍යවරු 176 දෙනෙකු විසින් ගොනුකළ රිට් පෙත්සමක් සලකා බැලීමෙන් අනතුරුව සෝභිත රාජකරුණා සහ ධම්මික ගනේපොල විනිසුරුවරුන්ගෙන් සමන්විත අභියාචනාධිකරණ විනිසුරු මඩුල්ල විසින් මෙම නියෝගය නිකුත් කරනු ලැබුවා.\nමෙම පෙත්සම අද සලකා බැලූ අවස්ථාවේ දී වගඋත්තරකරුවන් වෙනුවෙන් පෙනී සිටි අතිරේක සොලිසිටර් ජනරාල් නෙරින් පුල්ලේ මූලික විරෝධතාවක් මතු කරමින් මෙය රාජ්‍ය සේවා කොමිසම විසින් ක්‍රියාත්මක කරන තීරණයක් බැවින් ඒ පිළිබඳ කරුණු සලකා බැලීමට අභියාචනාධිකරණයට අධිකරණ බලයක් නොමැති බව සඳහන් කළා.\nකෙසේ වෙතත් කරුණු සලකා බැලූ අභියාචනාධිකරණය පෙත්සම පිළිබඳ වැඩිදුර කරුණු සලකා බැලීම ජනවාරි මස 24 වනදා දක්වා කල් දැමීමටයි තීන්දු කෙරුණේ.\nඉන් අනතුරුව ජනවාරි මස 25 වනදා තෙක් බල පැවැත්වෙන පරිදි අදාළ අතුරු නියෝගය නිකුත් කළා.\nපෙත්සම්කාර විශේෂඥ වෛද්‍යවරුන් සඳහන් කර සිටින්නේ විශේෂඥ වෛද්‍යවරුන් වයස අවුරුදු 60 දී අනිවාර්ය විශ්‍රාම ගැන්වීමට ඉකුත් ඔක්තෝබර් මස 17 වනදා රැස්වූ අමාත්‍ය මණ්ඩලය විසින් තීරණයක් ගෙන ඇති බවයි.\nමෙය අත්තනෝමතික මෙන්ම අසාධාරණ තීන්දුවක් යැයි පෙන්වා දෙන පෙත්සම්කරුවන් විශේෂඥ වෛද්‍යවරුන්ට අවම වශයෙන් අවුරුදු 63 දක්වා සිය සේවය කිරීමට අවස්ථාව තිබිය යුතු බවත් පවසනවා.\nඑබැවින් අමාත්‍ය මණ්ඩලය විසින් ගනු ලැබූ එම අත්තනෝමතික තීරණය බල රහිත කිරීමේ රිට් ආඥාවක් නිකුත් කරන ලෙසත් පෙත්සම්කරුවන් අධිකරණයෙන් ඉල්ලා සිටිනවා.",
       "URL": "https://www.hirunews.lk/322687/60න්-විශ්‍රාම-ගැන්වීමේ-තීන්දුව-ගැන-අධිකරණයෙන්-දුන්-නියෝගය",
       "Category": "Local News",
       "Parent URL": "https://www.hirunews.lk/local-news.php?pageID=666"
}