{
       "Source": "hirunews",
       "Timestamp": "Thursday, 16 February 2017 - 7:21",
       "Headline": "ආනන්ද - නාලන්ද ගැටුමේදී පොලිස් භාරයට ගත් සිසුන් 10 දෙනෙකුට ඇප",
       "News Content": "කොළඹ ආනන්ද සහ නාලන්ද විද්‍යාලවල සිසුන් දෙපිරිසක් අතර ඇතිවූ ගැටුම සම්බන්ධයෙන්  අත්අඩංගුවට ගත් සිසුන් 10 දෙනා අවවාද කිරීමෙන් පසුව ඇප මත මුදාහැරීමට නියෝග කළා.\nඒ මෙම සිසුන් ඊයේ රාත්‍රියේ මාළිගාකන්ද මහේස්ත්‍රාත්වරයා හමුවට ඉදිරිපත් කිරීමෙන් අනතුරුවයි.\nඅද දිනයේ සිය දෙමව්පියන්ද සමඟ අධිකරණයේ පෙනී සිටින ලෙස මහේස්ත්‍රාත්වරයා මෙම සිසුන්ට තවදුරටත් දැනුම්දී තිබෙනවා.\nආනන්ද විද්‍යාලය ආසන්නයේ ඊයේ ඇතිවූ මෙම ගැටුමෙන් සිසුන් අටදෙනෙකු තුවාල ලබා කොළඹ ජාතික රෝහළට ඇතුළත් කළා.\nකෙසේ වෙතත් එම සිසුන් සියලූදෙනා මේ වනවිට ප්‍රතිකාර ලබා පිටව ගොස් ඇති බවයි රෝහල් ප්‍රකාශකයෙකු අප කළ විමසීමකදී කියා සිටියේ.\nමේ අතර ඊයේ ඇතිවූ මෙම ගැටුම හේතුවෙන් එම අවස්ථාවේ මාර්ගයේ ගමන් ගත් ශ්‍රී ලංගම බස් රථයකට, පෞද්ගලික බස් රථයකට, වෑන් රථ දෙකකට සහ මෝටර් රථයකටද අලාභහානි සිදුව තිබුණා.\nමේ අතර බොරැල්ල පොලීසිය විසින් අත්අඩංගුවට ගත් තවත් සිසුන් පස්දෙනෙකු අද අලූත්කඩේ මහේස්ත්‍රාත් අධිකරණය වෙත ඉදිරිපත් කිරීමට නියමිතයි.\nමේ අතර නුගේගොඩ ශාන්ත ජෝන් විද්‍යාලයේ සහ කොතලාවල විද්‍යාලයේ සිසුන් දෙපිරිසක් අතර ද ඊයේ ගැටුමක් හටගෙන තිබෙනවා.\nමෙම ගැටුමෙන් තුවාල ලැබූ කොතලාවල විද්‍යාලයේ සිසුන් හයදෙනෙකු ලූණාව රජයේ  රෝහලට ඇතුළත් කර තිබෙනවා.\nපාසල් දෙක අතර මොරටුව ජනජය විදුහල් ක්‍රීඩාංගණයේ ඊයේ පැවති සැහැල්ලූ පන්දු ක්‍රිකට් තරඟයක් අවසානයේදී මෙම ගැටුම හටගෙන ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nසිද්ධිය සම්බන්ධයෙන් නුගේගොඩ ශාන්ත ජෝන් විද්‍යාලයේ සිසුන් 10 දෙනෙකු අත්අඩංගුවට ගෙන ඇති අතර ඔවුන් අද මොරටුව මහේස්ත්‍රාත් අධිකරණය වෙත ඉදිරිපත් කිරීමට නියමිතයි.",
       "URL": "https://www.hirunews.lk/154595/ආනන්ද-නාලන්ද-ගැටුමේදී-පොලිස්-භාරයට-ගත්-සිසුන්-10-දෙනෙකුට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=4659"
}