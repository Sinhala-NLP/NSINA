{
       "Source": "hirunews",
       "Timestamp": "Wednesday, 02 February 2022 - 16:23",
       "Headline": "දුබල අබල වූ බදුලු ඔය පාලම (වීඩියෝ)",
       "News Content": "බදුල්ල, මීගහකිවුල ප්‍රාදේශීය ලේකම් කොට්ටාසයේ ගම්මාන රැසක ප්‍රධාන අවශ්‍යතාවක් සපුරාලමින් ඉදිකිරීම් ආරම්භ කර තිබූ පාලමක වැඩ අතරමග නතර වීමක් පිළිබදව අප අනාවරණ කළේ මීට වසරකට පමණ පෙරයි.\nකෙසේ වෙතත්, අපගේ අනාවරණයෙන් දින කිහිපයක් යන්නට මත්තෙන් අරුණු බලධාරීන්ගේ දෑස් යළි පියවී ඇති බවට ගම්වාසීන් මැසිවිලි නගනවා.\nබදුලු ඔය, මාලිගාතැන්න අහස්මංකඩ තොටුපල හරහා එගොඩ මෙගොඩ යාම සඳහා පලමක් නොමැතිකමින් මීගහකිවුල ප්‍රාදේශීය ලේකම් කොට්ඨාසයේ තල්දෙන, 11 කනුව, කුකුරුමහන්තැන්න, කොහාන ඇතුළු ගම්මාන රැසක ජනතාව පිඩාවට පත්ව සිටින්නේ දිගු කාලයක සිටයි.\nමෙම ස්ථානය හරහා පාලමක් ඉදිකිරීමේ අවශ්‍යතාවය අවබෝධ කර ගත් බලධාරීන් පාලමක් ඉදිකිරිම සදහා අවශ්‍ය මුලික අත්තිවාරම් හා බැමි බැඳ ඉදිකිරීම් ආරම්භ කලද එම වැඩ කටයුතු හිටි හැටියේ ඇණ හිට තිබුණා.\nනමුත් නැවතත් යකඩ ආදී අමුද්‍රව්‍ය පාලමට නුදුරින් වන බදුල්ල මහියංගන ප්‍රධාන මාර්ගය අසලට ගෙනවිත් දැමීමට පියවර ගැනුනේ පාලමේ වැඩ එලෙස අතරමග නතර කිරීම සම්බන්ධව අප මිට පෙර සිදුකළ අනාවරණයෙන් පසුවයි.\nඉදිකිරීම් සඳහා යොදා නොගැනීම හේතුවෙන් වසරකට ආසන්න කාලයක් තිස්සේ මෙම ස්ථානයේ ගොඩගසා ඇති යකඩ සහ බාල්ක ද මේ වනවිට දිරාපත්වීමේ අවදානමකට ලක්ව තිබෙනවා.\nගම්වාසින් බලධාරීන්ගෙන් ඉල්ලා සිටින්නේ තම ගමනාගමන පහසුකම් සපුරා ගැනීමේදී අත්‍යවශ්‍ය වන මෙම පාලම කඩිනමින් සකස් කර දෙන ලෙසයි.",
       "URL": "https://www.hirunews.lk/295981/දුබල-අබල-වූ-බදුලු-ඔය-පාලම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1380"
}