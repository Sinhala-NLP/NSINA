{
       "Source": "hirunews",
       "Timestamp": "Wednesday, 18 March 2020 - 9:11",
       "Headline": "ඉන්දියාවේ සිටින ශ්‍රී ලාංකික වන්දනාකරුවන් පිරිස අද දිවයිනට",
       "News Content": "ඉන්දියාවේ සිටින ශ්‍රී ලාංකික වන්දනාකරුවන් 900කට ආසන්න පිරිස අද මධ්‍යම රාත්‍රියට පෙර දිවයිනට ගෙන්වා ගැනීමට සියළු කටයුතු සූදානම් කර ඇති බව බුද්ධශාසන, සංස්කෘතික සහ ආගමික කටයුතු අමාත්‍යාංශ ලේකම් එම්.කේ. බන්දුල හරිස්චන්ද්‍ර ප්‍රකාශ කළා.\nහිරු ප්‍රවෘත්ති අංශය කළ විමසීමකදී ඔහු කියා සිටියේ විශේෂ ගුවන් යානයක් මගින් ඔවුන් මෙරටට ගෙන්වීමට කටයුතු කරන බවයි.\nදඹදිව වන්දනා චාරිකා තාවකාලිකව අත්හිටුවීමට රජය තීරණය කිරීමට පෙර මෙම පිරිස ඉන්දියාවට ගොස් තිබෙනවා.\nමේ අතර,  ඕස්ට්‍රේලියානු අගමැති ස්කොට් මොරිසන්, ජනතාවට දැනුම් දී ඇත්තේ රට තුළ පුද්ගලයින් 100කට වැඩි පිරිසක් එක්රොක් නොවන ලෙසටයි.\nකොරෝනා වෛරසය පැතිරීම වැළැක්වීම සඳහා ඔහු මෙම පියවර ගෙන ඇති අතර,  ඕස්ට්‍රේලියාවෙන් රෝගය ආසාදනය වූ පුද්ගලයින් 450ක් වාර්තා වන අතර මිය ගිය සංඛ්‍යාව 5ක්.\nකොරෝනා වසංගතයේ තිඹිරිගෙය වූ චීනයේ මසකට පසුව පාසල් කිහිපයක් විවෘත කර තිබෙනවා. චීනයේ රෝගීන් 81,074ක් වාර්තා වන අතර, 56,883ක් සුවය ලබා ඇති බවයි විදෙස් වාර්තා සඳහන් කළේ.\nමේ වන විට රටවල් 153ක පැතිර ඇති කොරෝනා වෛරසය ආසාදිත සංඛ්‍යාව එක්ලක්ෂ 97,121ක්.",
       "URL": "https://www.hirunews.lk/236732/ඉන්දියාවේ-සිටින-ශ්‍රී-ලාංකික-වන්දනාකරුවන්-පිරිස-අද-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=2847"
}