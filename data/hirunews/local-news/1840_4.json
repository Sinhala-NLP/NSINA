{
       "Source": "hirunews",
       "Timestamp": "Monday, 05 July 2021 - 16:50",
       "Headline": "ඔන්ලයින් නැති දරුවන්ට පහසුම් සපයන සම්පත් මධ්‍යස්ථාන 2096ක් (වීඩියෝ)",
       "News Content": "කොවිඩ් වසංගත තත්ත්වය හේතුවෙන් දුරස්ථ - මාර්ගගත ක්‍රම හරහා පාසල් දරුවන්ට අධ්‍යාපනය ලබාදීමේ දී මතු වී තිබෙන ප්‍රායෝගික ගැටලු සඳහා පිළියමක් වශයෙන් රටපුරා සම්පත් මධ්‍යස්ථාන 2,096ක් අද දින සිට විවෘත කෙරෙන බව අධ්‍යාපන අමාත්‍ය මහාචාර්ය ජී.එල්.පීරිස් පවසනවා.\nඅමාත්‍යවරයා මේ බව කියාසිටියේ  මතුගම දොඩම්පාපිටිය ප්‍රාථමික විද්‍යාලයේ සහ මතුගම ඕමත්ත ජනපද කනිෂ්ඨ විද්‍යාලයේ අද දින සිට ආරම්භ කෙරෙන සම්පත් මධ්‍යස්ථාන විවෘත කිරීමේ උත්සවයට සහභාගී වෙමින්.\nඅමාත්‍යවරයා පෙන්වා දුන්නේ පවතින සෞඛ්‍ය තත්ත්වය මත දූ දරුවන්ගේ අධ්‍යාපනය අඛණ්ඩව පවත්වාගෙන යාම සඳහා දූරස්ථ-මාර්ගගත ක්‍රමය උපයෝගී කරගෙන තිබුණ ද බොහෝ දුෂ්කර ප්‍රදේශවලට දුරකථන සංඥා, දුරකථන පහසුකම් නොමැතිවීම හේතුවෙන් එම දූ දරුවන් මුහුණදෙන ගැටලුවට විසඳුමක් ලෙස ‘සම්පත් මධ්‍යස්ථාන’ 2,096ක් රට පුරා විවෘත කරන බවයි.\nමෙම මධ්‍යස්ථාන හඳුනාගෙන ඇත්තේ දිස්ත්‍රික් සම්බන්ධීකරණ කමිටු සභාපති, සාමාජිකයින්, පළාත් අධ්‍යාපන අධ්‍යක්ෂවරු, කලාප අධ්‍යාපන අධ්‍යක්ෂවරු සහ විදුහල්වතිවරුන් සමඟ සාකච්ඡා කිරීමෙන් අනතුරුවයි.\nමෙම සෑම මධ්‍යස්ථානයකම පරිගණක, ටැබ් යන්ත්‍ර, ලැප්ටොප් පරිගණක, අන්තර්ජාල පහසුකම් ඇතුළු දුරස්ථ-මාර්ගගත අධ්‍යාපනයට අදාළ සියලු ම පහසුකම්වලින් සමන්විත වනවා.\nමේ අතර හැකි ඉක්මනින් පාසල් ආරම්භ කිරීම සඳහා සෞඛ්‍ය අංශවල නිර්දේශ මත 240,000ක් පමණ වූ සියලු ම ගුරුවරුන් එන්නත්කරණය සිදු කිරීම සතියක් වැනි කාලයක් තුළ අවසන් කිරීමට පසුගියදා ජනපතිතුවරයා උපදෙස් ලබාදී තිබුණා.\nඒ අනුව මේ වනවිටත් සැලකියයුතු ගුරුවරුන් ප්‍රමාණයකට එන්නත් ලබා දී අවසන් බවයි අමාත්‍යවරයා කියාසිටියේ.\nපියවරෙන් පියවර පාසල් ආරම්භ කිරීමට බලාපොරොත්තුවන අතර එහි පළමු පියවර වශයෙන් ළමුන් 100ට අඩු දිවයිනේ පාසල් 2,996ක් පමණ සෞඛ්‍ය නිර්දේශ ලැබීමෙන් පසු ව විවෘත කිරීමට අපේක්ෂිතයි.\nඅවසන් වශයෙන් සෞඛ්‍ය අංශවල නිසි නිර්දේශයන්ට අනුව පාසල් විවෘත කිරීමට හැකිවනු ඇති.",
       "URL": "https://www.hirunews.lk/276152/ඔන්ලයින්-නැති-දරුවන්ට-පහසුම්-සපයන-සම්පත්-මධ්‍යස්ථාන-2096ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1840"
}