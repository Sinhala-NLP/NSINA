{
       "Source": "hirunews",
       "Timestamp": "Monday, 08 February 2021 - 12:58",
       "Headline": "නිසි අනුමැතිය හිමිවූ නිසා ගම්පහ 'සෙලනිකා' ශාකය විතැන් කරන බව මාර්ග සංවර්ධන අධිකාරිය කියයි (වීඩියෝ)",
       "News Content": "මධ්‍යම අධිවේගී මාර්ගය ඉදිකිරීමට යෝජිත බිමෙහි ගම්පහ - දාරලුව දුම්රිය ස්ථානයට නුදුරු ඉඩමක පිහිටි ආන්දෝලනයට තුඩු දී ඇති ශාකය එම ස්ථානයෙන් ඉවත් කිරීමට කටයුතු සම්පාදනය කළේ නිසි අනුමැතියකට යටත්ව බව මාර්ග සංවර්ධන අධිකාරිය ප්‍රකාශ කළා.\nඒ අනුව, ඉදිරි දින කිහිපයේදී අදාළ ශාකය එම ස්ථානයෙන් ඉවත් කිරීමට කටයුතු කරන බවයි එම අධිකාරියේ ව්‍යාපෘති අධ්‍යක්ෂ ඩබ්ලිව්.කේ. කොඩිතුවක්කු හිරු ප්‍රවෘත්ති අංශයට සඳහන් කළේ.\nමෙරටට ආවේණික ශාකයක් ලෙස මෙන්ම, ලොව දැනට ඉතිරිව ඇති දුර්ලභම ශාකයක් බවට හඳුනාගෙන ඇති කෲඩියා සෙලනිකා නමැති මෙම ශාකය අදාල ස්ථානයෙන් ඉවත් කිරීමට කටයුතු කිරීමේදී එය වැළැක්වීමට ගම්පහ දිසා වන නිලධාරිනි දේවානි ජයතිලක ඊයේ කටයුතු කර තිබුණා.\nමේ සම්බන්ධයෙන් සිදුකළ විමසීමකදී මාර්ග සංවර්ධන අධිකාරියේ ව්‍යාපෘති අධ්‍යක්ෂ ඩබ්ලිව්.කේ. කොඩිතුවක්කු වැඩිදුරටත් සඳහන් කළේ අදාළ ශාකය මුල පිටින් උදුරා වෙනත් ස්ථානයක සිටුවීමට මේ වනවිට අනුමැතිය ලැබී ඇති බවයි.\nවනජිවි දෙපාර්තමේන්තුව, පේරාදෙණිය උද්භිද උද්‍යානය හා මධ්‍යම පරිසර අධිකාරිය යන ආයතනවලින් මාර්ග සංවර්ධන අධිකාරිය වෙත එම අනුමැතිය හිමිව තිබෙනවා.\nඒ අනුව, අදාළ ශාකය මුල පිටින් උදුරා වෙනත් තැනක යළි සිටුවීමට කටයුතු කරන බවයි මාර්ග සංවර්ධන අධිකාරිය වැඩිදුරටත් සඳහන් කළේ.\n1868 වසරේදී මුලින්ම සොයා ගත් මෙම ශාකයේ නියැදියක් 1911 වසරේ හමුවී ඇති බවට, වාර්තා වී තිබෙනවා.\nපසුව මෙම ශාකය යළිත් සොයා ගනු ලැබුවේ ශාක පර්යේෂක හිමේෂ් ජයසිංහ විසින්.",
       "URL": "https://www.hirunews.lk/261999/නිසි-අනුමැතිය-හිමිවූ-නිසා-ගම්පහ-සෙලනිකා-ශාකය-විතැන්-කරන-බව-මාර්ග-සංවර්ධන-අධිකාරිය-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2160"
}