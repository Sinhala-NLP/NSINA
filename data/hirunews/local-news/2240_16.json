{
       "Source": "hirunews",
       "Timestamp": "Friday, 01 January 2021 - 14:36",
       "Headline": "කාත්තන්කුඩි පොලිස් වසම සහ කල්මුණේ ග්‍රාම සේවා වසම් 11ක් හුදකලා කෙරේ",
       "News Content": "වහාම ක්‍රියාත්මක වන පරිදි කාත්තන්කුඩි පොලිස් වසම සහ කල්මුණේ ග්‍රාම සේවා වසම් 11 ක් හුදකලා කර ඇති බව රජයේ ප්‍රවෘත්ති දෙපාර්තමේන්තුව සඳහන් කළා.\nකොරෝනා ව්‍යාප්තිය හේතුවෙන් මෙම ප්‍රදේශ මෙලෙස හුදකලා කර තිබෙනවා.\nරජයේ ප්‍රවෘත්ති දෙපාර්තමේන්තුවේ අධ්‍යක්ෂ ජනරාල් නාලක කළුවැවගේ අත්සනින් යුතුව එවන ලද එම නිවේදනයේ සඳහන් වන්නේ කල්මුණේ එක, එක සී, එක ඊ, දෙක, දෙක ඒ, දෙක බී, තුන, සහ තුන ඒ යන ග්‍රාම සේවා වසම් මෙන්ම, කල්මුණේ කුඩි 1,2,3 යන ග්‍රාම සේවා වසම් මෙලෙස ලෙස හුදකලා කර ඇති බවයි.\nඊයේ දිනයේ දිවයිනෙන් වාර්තා වූ කොරෝනා ආසාදිතයන් 597 දෙනෙකු අතුරින් 63 දෙනෙකු හඳුනා ගැණුනේ ද මඩකලපුව දිස්ත්‍රික්කයෙන්.\nමේ අතර, මීගමුව - දළුපොත ප්‍රදේශයේ දේවස්ථානයක ගීතිකා කණ්ඩායමේ සාමාජිකයින් වන එකම පවුලේ දරුවන් දෙදෙනෙකුට සහ ඔවුන්ගේ දෙමව්පියන්ට කොරෝනා වෛරසය ආසාදනය වී තිබෙනවා.\nඒ හේතුවෙන් ඔවුන් ආශ්‍රය කළ දේවස්ථානයට පැමිණි පවුල් 14 ක පුද්ගලයින් 54 දෙනෙකු ස්වයං නිරෝධායනයට ලක් කර ඇති බවයි ප්‍රාදේශිය සෞඛ්‍ය බලධාරින් සඳහන් කළේ.\nකොළඹ අද පැවති මාධ්‍ය හමුවකදී රජයේ වෛද්‍ය නිලධාරීන්ගේ සංගමයේ සංස්කාරක වෛද්‍ය හරිත අලුත්ගේ පවතින කොරෝනා අවදානම සම්බන්ධයෙන් අදහස් පළ කළ අතර, ඊට එක්වූ එහි සභාපති විශේෂඥ වෛද්‍ය අනුරුද්ධ පාදෙනිය කොරෝනා සඳහා නිපදවා ඇති එන්නත් සම්බන්ධයෙන් අදහස් පළ කළා.",
       "URL": "https://www.hirunews.lk/258493/කාත්තන්කුඩි-පොලිස්-වසම-සහ-කල්මුණේ-ග්‍රාම-සේවා-වසම්-11ක්-හුදකලා-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=2240"
}