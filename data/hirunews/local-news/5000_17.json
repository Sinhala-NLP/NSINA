{
       "Source": "hirunews",
       "Timestamp": "Saturday, 18 June 2016 - 19:26",
       "Headline": "විප්ලවවාදීයා සමුදෙයි",
       "News Content": "මෙරට දේශපාලනය තුළ කෘතහස්ත වාමංශික දේශපාලනඥයෙකු ලෙස විප්ලවීය සටහනක් තැබූ ජනතා විමුක්ති පෙරමුණේ හිටපු නායක සෝමවංශ අමරසිංහ අද (18) සිය ජීවන ගමන අවසන් කරමින් නික්ම යනවා.\nසෝමවංශ අමරසිංහගේ දේහය පිළිබඳ අවසන් කටයුතු මේ වනවිට බොරැල්ල කනත්තේදී සිදු කෙරෙන්නේ සිය දේශපාලන සඟයන්, සිවිල් සංවිධාන නියෝජිතයන් සහ පාක්ෂිකයන් රැසකගේ සහභාගීත්වයෙන්.\nසිය වාමාංශික දේශපාලන දර්ශනය හරහා මෙරට දේශපාලන සංස්කෘතියට නව පරිච්ඡේදයක් එක් කළ 73 හැවිරිදි වියේ පසුවූ සෝමවංශ අමරසිංහ අභාවප්‍රාප්ත වූයේ පසුගිය 15 වනදා අලූයමයි.\nඒ, රාජගිරියේ පිහිටි ඔහුගේ සහෝදරයෙකුගේ නිවසේදියි.\n1965 වසරේදී රෝහණ විජේවීර සමඟ එක්ව ජනතා විමුක්ති පෙරමුණ නිර්මාණය කරමින් මෙරට දේශපාලන ක්‍රියාවලියට විප්ලවීය වෙනසක් එක් කරන්නට උත්සුක වූ සෝමවංශ අමරසිංහ ජීවන ගමනින් සමුගන්නා තුරු මෙරට ක්‍රියාකාරී දේශපාලනයට සිය දායකත්වය සපයනු ලැබුවා.\nජනතා විමුක්ති පෙරමුණේ හිටපු නායකයා වූ සෝමවංශ අමරසිංහ සිය දේශපාලන ගමන අවසන්  කළේ ජනතා සේවක පක්ෂය නිර්මාණය කරමින් එහි නායකයා ලෙස කටයුතු කරන  අතරතුරයි.\nඅභාවප්‍රාප්ත  වූ සෝමවංශ අමරසිංහගේ දේහය අද (18) පස්වරුව වනතෙක් බත්තරමුල්ල  - සිංහපුර ඔහුගේ සහෝදරියකගේ නිවසේ තැන්පත්  කර තිබුණා.\nගතවූ දින කිහිපය තුළ ජනාධිපතිවරයා අග්‍රාමාත්‍යවරයා  මෙන්ම  මෙරට ප්‍රමුඛ පෙළේ දේශපාලනඥයන් බොහෝ පිරිසක්  මෙම වාමාංශික අසහය දේශපාලනඥයාට අවසන් ගෞරව  දැක්වීමට එක්වුණා.\nසෝමවංශ අමරසිංහගේ දේහය පිළිබඳ ආගමික වතාවත් අද පස්වරු දෙකට පමණ, දේහය තැන්පත් කර තිබූ සිංහපුර නිවසේදී සිදු කෙරුණේ ආචාර්ය පූජ්‍ය පලේගොඩ ගුණසිරි අනුනායක හිමියන්ගේ ප්‍රධානත්වයෙන්.\nඉන් අනතුරුව දේහය රැගත් රිය  පෙරහර පස්වරු තුනට පමණ නිවසින් පිටත්ව පාර්ලිමේන්තු පාර ඔස්සේ රාජගිරියට පැමිණ,\nකාසල්වීථිය හරහා බොරැල්ල පොදු සුසාන භූමියට පැමිණියා.\nඉන් අනතුරුවයි එහිදී සෝමවංශ අමරසිංහගේ දේහය පිළිබඳ  අවසන් කටයුතු  ආරම්භ වූයේ.",
       "URL": "https://www.hirunews.lk/135894/විප්ලවවාදීයා-සමුදෙයි",
       "Category": "Local News",
       "Parent URL": "https://www.hirunews.lk/local-news.php?pageID=5000"
}