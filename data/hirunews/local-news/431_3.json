{
       "Source": "hirunews",
       "Timestamp": "Thursday, 06 April 2023 - 11:48",
       "Headline": "ත්‍රීවීල් උස්සා චැසි අංක වෙනස් කර විකුණූ ජාවාරම හසුවේ",
       "News Content": "කිසියම් පිරිසක් විසින් සොරකම් කරන ලද වාහන සහ ලීසිං පහසුකම මත ලබා ගෙන ඇති වාහන සොරකම් කරමින් එහි චැසි අංක සහ හැඩය වෙනස් කර යළි අලෙවි කළ තිදෙනෙකු මොරගහහේන ප්‍රදේශයේදී අත්අඩංගුවට ගෙන තිබෙනවා.\nත්‍රී රෝද රථ සොරකම් කිරීමේ සිද්ධියක් සම්බන්ධයෙන් විමර්ශනයක් පවත්වමින් සිටි කැස්බෑව පොලීසියට ලද තොරතුරක් මත කරන ලද වැටලීමකදීයි මෙම සැකකරුවන් අත්අඩංගුවට ගෙන ඇත්තේ.\nඑහිදී සැකකරුවන් සමඟ චැසි අංක සහ එන්ජින් අංක වෙනස් කොට සාදන ලද ත්‍රීරෝද රථ 08ක් සහ ඒ සඳහා භාවිත කළ උපකරණ කිහිපයක් ද තවත් ලියාපදිංචි අංක තහඩු කිහිපයක් ද පොලීසිය විසින් අත්අඩංගුවට ගෙන තිබෙනවා.\nමෙලෙස අත්අඩංගුවට ගෙන ඇති සැකකරුවන් වයස අවුරුදු 19, 31 සහ 39 යන වයස්වල පසුවන හෝමාගම, මොරගහහේන සහ කැස්බෑව ප්‍රදේශවල පදිංචිකරුවන් බවයි පොලීසිය පවසන්නේ.\nපොලීසිය සැකකරුවන්ගෙන් කරන ලද ප්‍රශ්න කිරීම් වලදී අණාවරණය වී ඇත්තේ, මෙම පිරිස විසින් මේ ආකාරයෙන් සකස් කරන ලද ත්‍රී රෝද රථ 09 ක් මින් පෙර අලෙවි කළ ඇති බවයි.\nඅත්අඩංගුවට ගත් මෙම පිරිස අද (06) දින කැස්බෑව මහේස්ත්‍රාත් හමුවට ඉදිරිපත් කිරීමට නියමිතයි.",
       "URL": "https://www.hirunews.lk/331822/ත්‍රීවීල්-උස්සා-චැසි-අංක-වෙනස්-කර-විකුණූ-ජාවාරම-හසුවේ",
       "Category": "Local News",
       "Parent URL": "https://www.hirunews.lk/local-news.php?pageID=431"
}