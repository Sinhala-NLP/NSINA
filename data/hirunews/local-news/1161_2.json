{
       "Source": "hirunews",
       "Timestamp": "Wednesday, 18 May 2022 - 13:42",
       "Headline": "Lanka IOC සමාගමෙන් මහජනතාවට දැනුම්දීමක්",
       "News Content": "ලංකා අයි.ඕ.සී සමාගමේ ඉන්ධන බෙදා හැරීම මුල් කර ගනිමින් සමාජ මාධ්‍යයේ සංසරණය වන නිවේදනය අසත්‍යයක් බව එම සමාගම ප්‍රකාශ කළා.\nසමාගම සතු සීමිත පෙට්‍රල් සංචිත අද සහ හෙට දිනවලදී පිරවුම්හල් වෙත නිකුත් කරන බවත්, තොග සීමා වීම නිසා එලෙස ඉන්ධන නිකුත් කරනු ලබන්නේ වාහන අංකය අදාළ ප්‍රදේශයන්හි ලියාපදිංචි වී තිබේ නම් පමණක් බවත් මෙලෙස සංසරණය වන නිවේදනයේ දැක්වෙනවා.\nදිස්ත්‍රික්ක කිහිපයකට වෙන් කළ දුරකථන අංක ද එමගින් දක්වා ඇති අතර, අදාළ අංකවලට විස්තර ලබාදුන් පසු ඉන්ධන සංචිත පිරවුම්හල් වෙත පැමිණි විගස කෙටි පණිවුඩයක් මගින් දැනුම් දෙන බවයි අදාළ නිවේදනයේ සඳහන් වන්නේ.\nකෙසේ වෙතත්, පාරිභෝගිකයින් නොමග යවන මෙම නිවේදනය අසත්‍යයක් බව ලංකා අයි.ඕ.සී සමාගම සඳහන් කළා.\nමේ අතර, ඉන්ධන ඉල්ලා සිදුකරන විරෝධතා හේතුවෙන් හයිලෙවල් මාර්ගය ගොඩගම මංසන්ධියෙන් ද මාර්ග අංක 120 හොරණ - කොළඹ මාර්ගය කැස්බෑව මංසන්ධියෙන් සම්පූර්ණයෙන්ම අවහිර වී තිබෙනවා.",
       "URL": "https://www.hirunews.lk/304655/lanka-ioc-සමාගමෙන්-මහජනතාවට-දැනුම්දීමක්",
       "Category": "Local News",
       "Parent URL": "https://www.hirunews.lk/local-news.php?pageID=1161"
}