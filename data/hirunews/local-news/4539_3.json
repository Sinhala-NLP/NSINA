{
       "Source": "hirunews",
       "Timestamp": "Monday, 01 May 2017 - 13:09",
       "Headline": "මැයි පෙළපාලි ඇරඹීමට මහනුවර සහ කොළඹ සූදානම්",
       "News Content": "මැයි දින සැමරුම වෙනුවෙන් ප්‍රධාන දේශපාලන පක්ෂ පවත්වන පෙළපාලි ආරම්භ කිරීමට තවත් ඇත්තේ හෝරා කිහිපයක් පමණයි.\nමේ වනවිට ඊට අදාළව සියලු කටයුතු සූදානම් කර ඇති බව දේශපාලන පක්ෂ නියෝජිතයන් හිරු ප්‍රවෘත්ති අංශයට සඳහන් කළා.\nදිවයින පුරා අද දිනයේ මැයි දින රැළි සහ පෙළපාලි 23 ක් පැවැත්වෙන අතර කොළඹ නගරයේ පමණක් මැයි රැලි 15 ක් සංවිධාන කර තිබෙනවා.\nශ්‍රී ලංකා නිදහස් පක්ෂය ප්‍රමුඛ එක්සත් ජනතා නිදහස් සන්ධානයේ මැයි රැළිය පක්ෂ නායක ජනාධිපති මෛත්‍රීපාල සිරිසේනගේ ප්‍රධානත්වයෙන් පැවැත්වෙන්නේ මහනුවර ගැටඹේ ක්‍රීඩාංගනයේදීයි.\nඒ වෙනුවෙන් පෙළපාලි දෙකක් පැවැත්වෙන අතර, ඉන් එක් පෙළපාලියක් පස්වරු එකට මහනුවර උසස් බාලිකා විද්‍යාලය අසලින් ආරම්භ වනවා. අනෙක් පෙළපාලිය ගන්නෝරුව මංසන්ධියේ සිට පේරාදෙණිය මාර්ගය ඔස්සේ ගැටඹේ ක්‍රීඩාංගනය වෙත ළඟාවීමට නියමිතව තිබෙනවා.\n‘‘එක මිටට හරි අතට‘‘ යන තේමාව යටතේ ශ්‍රී ලංකා නිදහස් පක්ෂ සමගි මැයි රැළිය අද පස්වරු 3 ට ආරම්භ කරන බවයි එම පක්ෂයේ මහලේකම් අමාත්‍ය දුමින්ද දිසානායක කියා සිටියේ.\nඑක්සත් ජාතික පක්ෂ මැයි පෙළපාලිය දහවල් 12 යි 30 ට මරදාන මංසන්ධියෙන් ආරම්භ කිරීමට නියමිතයි.\nටවර් හෝල් හන්දිය, පුංචි බොරැල්ල, බොරැල්ල ඔස්සේ මැයි පෙළපාලිය කැම්බල් පිටියට ළගා වනු ඇති. දිනන ජනතාවගේ මැයි රැළිය යන තේමාව යටතේ අද පස්වරු 3 ට එක්සත් ජාතික පක්ෂ මැයි දින රැළිය ආරම්භ වන්නේ පක්ෂ නායක අග්‍රාමාත්‍ය රනිල් වික්‍රමසිංහගේ ප්‍රධානත්වයෙන්.\nඑම පක්ෂයේ මහලේකම් අමාත්‍ය කබීර් හෂීම්  කියා සිටියේ මරදාන මංසන්ධියෙන් සාර්ථකව මැයි පෙළපාලිය ආරම්භ කිරීමට සූදානම් බවයි.\nශ්‍රී ලංකා පොදුජන පෙරමුණ ද මෙවර වැඩබිම, මව්බිම, ගොවිබිම සුරකින අරගලය යන තේමාව යටතේ සිය මැයි දින රැළිය ගාලූමුවදොර පිටියේදී පස්වරු 2 යි 30 ට ආරම්භ කිරීමට නියමිතයි.\nඒකාබද්ධ විපක්ෂය නියෝජනය කරන දේශපාලන පක්ෂ සහ වෘත්තීය සමිතිවල ප්‍රධානත්වයෙන් මැයි පෙළපාලිය පස්වරු 1 ට කොම්පඤ්ඤවීදියෙන් ආරම්භ වනවා.\nමේ අතර, ජනතා විමුක්ති පෙරමුණේ මැයි රැළිය ආර්ථික සංවර්ධනය, සමාජ සාධාරණාත්වය, ජාතික සමගිය වෙනුවෙන් ජනබලය ගොඩනගන රතු මැයි රැළිය මැයෙන් කොළඹ බී.ආර්.සිී පිටියේදී පස්වරු 4 ට ආරම්භ කෙරෙනවා.\nඒ පක්ෂ නායක පාර්ලිමේන්තු මන්ත්‍රී අනුර කුමාර දිසානායකගේ ප්‍රධානත්වයෙන්.\nජනතා විමුක්ති පෙරමුණේ මැයි පෙළපාලිය දෙහිවල එස්.ද එස් ජයසිංහ ක්‍රීඩාංගණයෙන් ආරම්භ කරන බව එම පෙරමුණේ ප්‍රධාන ලේකම් ටිල්වින් සිල්වා කියා සිටියා.\nපෙරටුගාමී සමාජවාදී පක්ෂය මෙවර සිය මැයි දින පෙළපාලිය සහ රැළිය පස්වරු 2 ට කොළඹ - පිටකොටුව බැස්ටියන් මාවත ප්‍රවේශයේදී පැවැත්වීමට සූදානමින් සිටිනවා.\nලංකා කම්කරු කොංග්‍රසයේ මැයි දින පෙළපාලිය සහ රැළිය ගිනිගත්හේන නගරයේදී පැවැත්වෙන්නේ එහි මහ ලේකම්, හිටපු අමාත්‍ය ආරුමුගම් තොණ්ඩමන්ගේ ප්‍රධානත්වයෙන්. එමෙන්ම, දෙමළ ජාතික සන්ධානය අම්පාර, අක්කරෙයිපත්තු , ආලිඅඩිවෙම්බු ධර්ම සංගරී ක්‍රීඩාංගනයේදී මැයිදින සැමරුම පැවැත්වීමට කටයුතු යොදා තිබෙනවා.\nදෙමළ ප්‍රගතිශීලි සන්ධානයේ මැයිදින පෙළපාලිය සහ රැළිය පක්ෂ නායක අමාත්‍ය මනෝගනේෂන් සහ නියෝජ්‍ය නායක අමාත්‍ය පලනි දිගම්බරම්ගේ ප්‍රධානත්වයෙන් තලවකැලේ නගරයේදී පැවැත්වීමට නියමිතයි.\nමේ අතර ජාතික හෙළ උරුමයේ මැයි රැළිය පිටකොටුව - බෝධිරාජාරාම පදික වෙළඳ සංකීර්ණයේදී මේ වනවිට ආරම්භ වී තිබෙනවා.",
       "URL": "https://www.hirunews.lk/160366/මැයි-පෙළපාලි-ඇරඹීමට-මහනුවර-සහ-කොළඹ-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=4539"
}