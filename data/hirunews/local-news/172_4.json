{
       "Source": "hirunews",
       "Timestamp": "Wednesday, 19 July 2023 - 7:11",
       "Headline": "මස්කෙළිය තේ වතුයායෙන් හමුවු කොටි පැටවුන් යළි කොටි මවට භාර දීමේ මෙහෙයුමක්",
       "News Content": "මස්කෙළිය ගුලැනූජී තේ වතුයායේ, තේ පඳුරු අතර සැඟව සිටියදී හමු වු කඳුකර කොටි පැටවුන් දෙදෙනා කොටි මවට රැගෙන යාමට ලබාදීමේ\nමෙහෙයුමක වනජීවී නිලධාරීන් යෙදී සිටිනවා.\nකොටි පැටවුන් දෙදෙනා කොටි මවට රැගෙන යාමට වනජීවී නිලධාරීන් විසින් සිදු කරන ලද මෙහෙයුම් (17) හා (18) යන දිනවල සිදු කල අතර වතුයායේ සේවය කරනු ලැබු කම්කරුවන් පිරිසක් විසින් මෙම කොටි පැටවුන් දෙදෙනා තේ පඳුරු යට සැඟව සිටියදී (17) දා සොයා ගෙන ඔවුන් එම පැටවුන් දෙදෙනා නල්ලතන්නිය වනජීවී කාර්යාලයේ නිලධාරීන්ට භාරදීමට පියවර ගෙන තිබුනා.\nපශු වෛද්‍යවරයෙකු ප්‍රමුඛ වනජීවී නිලධාරී කණ්ඩායමක් විසින් මෙම පැටවුන් දෙදෙනා සිය කොටි මවට භාරදීමට අවශ්‍ය කටයුතු සිදු කරමින් සිටින අතර දිවා කාලයට කොටි මව විසින් මෙසේ පැටවුන් ආරක්ෂිත ස්ථානවවල සඟවා ආහාර සොයා ගැනීමට යන බවත්, ජනතාව ඔවුන් අතරමංව ඇති පැටවුන් ලෙස සිතා අල්ලා ගැනීමට කටයුතු කරන බව වනජීවී නිලධාරීක පවසනවා.\nමෙසේ මිනිසුන් ඇල්ලීම නිසා මව් සතුන් මෙම පැටවුන් රැගෙන යාම ප්‍රතික්ෂේප කරන බවත්, කොටි මව ලබාදෙන පෝෂණය සියයට සියයක් වනජීවී\nනිලධාරීන්ට ලබාදීමට නොහැකි බවත් ඔවුන් ප්‍රකාශ කරනවා.\nතේ පඳුරු හා කුඩා කැළෑ බිම් ආශ්‍රිතව සිටියදී හමුවන කොටි පැටවුන් ඇල්ලීමට යාමෙන් වැළැකී හැකිතාත් එම ස්ථානයෙන් ඉවත්ව යන ලෙසත්, එසේ වුවහොත් ඉන් අනතුරුව කොටි මව පැමිණ එම පැටවුන් රැගෙන යාමට පියවර ගන්නා බවත් වනජීවී නිලධාරීන් වැඩිදුරටත් සඳහන් කරනවා.",
       "URL": "https://www.hirunews.lk/341709/මස්කෙළිය-තේ-වතුයායෙන්-හමුවු-කොටි-පැටවුන්-යළි-කොටි-මවට-භාර-දීමේ-මෙහෙයුමක්",
       "Category": "Local News",
       "Parent URL": "https://www.hirunews.lk/local-news.php?pageID=172"
}