{
       "Source": "hirunews",
       "Timestamp": "Sunday, 26 July 2020 - 7:15",
       "Headline": "වසර ගණනක් පුරා ළමයින් අපයෝජනය කර වීඩියෝ සැකසූ උපකාරක පන්ති ගුරුවරයෙකු අත්අඩංගුවට (වීඩියෝ)",
       "News Content": "දීර්ඝ කාලයක් පුරා ළමයින් අපයෝජනයට ලක් කරමින් වීඩියෝ පට නිර්මාණය කළ පුද්ගලයෙකු කොල්ලූපිටිය පොලීසිය සහ ජාතික ළමා රක්ෂක අධිකාරියේ නිලධාරින් එක්ව අත්අඩංගුවට ගෙන තිබෙනවා.\nඔහු පන්නිපිටිය ප්‍රදේශයේ පදිංචි වයස අවුරුදු 54 ක පුද්ගලයෙකු බවයි පොලීසිය සඳහන් කළේ.\nමොහු පෞද්ගලික උපකාරක පන්ති ගුරුවරයෙකු බවටයි වාර්තා වන්නේ.\nවසර 10 කට ආසන්න කාලයක් අදාළ පුද්ගලයා විටින් විට කුඩා ළමයින් අපයෝජනයට ලක් කර ඇති බව මේ වනවිට සිදුකරන ලද විමර්ශනවලින් තොරතුරු අනාවරණ වී තිබෙනවා.\nජාතික ළමා රක්ෂක අධිකාරිය සඳහන් කළේ අපයෝජනයට ලක් වූ බව කියන ළමයින් තුන්දෙනෙකු ඊයේ දිනයේ වෛද්‍ය පරීක්ෂණ සඳහා යොමු කිරීමට නියමිතව තිබූ බවයි.\nඅදාළ පුද්ගලයා සතුව තිබී කුඩා ළමයින් අපයෝජනයට ලක් කරන ලද අවස්ථාවලදී පටිගත කරන ලද වීඩියෝ පට 20 කට ආසන්න ප්‍රමාණයක් ද පොලීසිය සොයා ගෙන තිබෙනවා.\nඇතැම් අවස්ථාවල ළමයින්ට පාසල් නිල ඇඳුම් අන්දවා අසභ්‍ය චිත්‍රපට ආකාරයට එම රූගත කිරීම් සිදුකර ඇති බවට ද තොරතුරු හෙළිව ඇති බවයි ජාතික ළමා රක්ෂක අධිකාරිය ප්‍රකාශ කළේ.",
       "URL": "https://www.hirunews.lk/246401/වසර-ගණනක්-පුරා-ළමයින්-අපයෝජනය-කර-වීඩියෝ-සැකසූ-උපකාරක-පන්ති-ගුරුවරයෙකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2560"
}