{
       "Source": "hirunews",
       "Timestamp": "Sunday, 21 May 2023 - 19:50",
       "Headline": "වටිනා නිල් මැණිකට ව්‍යාජ වීදුරු ගලක් මාරු කරලා",
       "News Content": "මහනුවර - පේරාදෙණිය මාර්ගයේ පිහිටි මැණික් හා ස්වර්ණාභරණ වෙළෙඳසැලකට ඊයේ (20) පැමිණි පිරිසක් එහි තිබූ රුපියල් ලක්ෂ 80ක් පමණ වටිනා නිල් මැණිකක් සොරාගෙන තිබෙනවා.\nඅදාළ පුද්ගලයින් සොරාගත් නිල් මැණිකේ පෙනුමට සමාන ලෙස නිල් මැණිකක් ලෙස වර්ණ ගැන් වූ වීදුරු ගලක් රැගෙන පැමිණ ඇති අතර ඉතා සූක්ෂම ලෙස එම ගල මාරුකර නිල් මැණික සොරාගෙන ගොස් ඇති බවයි වාර්තා වන්නේ.\nඑම පිරිස නිල් මැණික ගැනීමට නැවත පැමිණෙන බව පවසා පිටව ගොස් ඇති අතර වෙළෙඳසැල් හිමිකරුට අදාළ පිරිස සම්බන්ධයෙන් සැකයක් මතුව තිබෙනවා.\nඑහිදී වෙළෙඳසැල් හිමිකරු මැණික පරීක්ෂා කිරීමේ දී එය ව්‍යාජ මැණික බවට හඳුනාගෙන ඒ සම්බන්ධයෙන් පොලිසියට පැමිණිල්ලක් සිදු කර ඇති බවයි සඳහන් වන්නේ.\nකෙසේ වෙතත් ආරක්ෂිත කැමරා දර්ශන ඔස්සේ සැකකරුවන් පිළිබදව හා ඔවුන් පැමිණි වාහනය සම්බන්ධව තොරතුරු අනාවරණය කරගෙන තිඛෙන බවයි පොලිසිය සඳහන් කළේ.\nසැකකරුවන් අත්අඩංගුවට ගැනීමට මහනුවර පොලිස් ස්ථානය විමර්ශන සිදු කරනු ලබනවා.",
       "URL": "https://www.hirunews.lk/335854/වටිනා-නිල්-මැණිකට-ව්‍යාජ-වීදුරු-ගලක්-මාරු-කරලා",
       "Category": "Local News",
       "Parent URL": "https://www.hirunews.lk/local-news.php?pageID=327"
}