{
       "Source": "hirunews",
       "Timestamp": "Thursday, 04 August 2016 - 7:27",
       "Headline": "ජාවාරම් මැඩලන්න  ඉන්දුනීසියාව සහ ශ්‍රී ලංකාව අතර සාකච්ඡා",
       "News Content": "අවි, මිනිස් සහ මත්ද්‍රව්‍ය ජාවාරම් මැඩ පැවැත්වීම සඳහා නව ක්‍රමවේදයක් සැකසීම පිළිබඳව ශ්‍රී ලංකාව සහ ඉන්දුනීසියාව සාකච්ඡා කර තිබෙනවා.\nඅග්‍රාමාත්‍ය කාර්යාලය නිවේදනය කළේ ඉන්දුනීසියාවේ සංචාරයක නිරතවූ අග්‍රාමාත්‍ය රනිල් වික්‍රමසිංහ සහ එරට නීතිය සහ ආරක්ෂාව පිළිබඳ අමාත්‍යවරයා අතර පැවති සාකච්ඡාවේදී ඒ පිළිබඳව අවධානය යොමුකළ බවයි.\nඊට අදාළව සාමූහික සැලැස්මක් සැකසීමේ වැදගත්කමද ඔවුන් පෙන්වා දී තිබෙනවා.\nමෙරට නීතිය හා සාමය පිළිබඳ අමාත්‍යාංශය ඉන්දුනිසියාවේ අදාළ විෂය භාර අමාත්‍යාංශය සමඟ එක්ව කටයුතු කිරීම සඳහා අවශ්‍ය ක්‍රියාමාර්ග ගැනීමටද එහිදී එකඟත්වයක් ඇතිවුණා.\nඉන්දුනීසියාවේ නිල සංචාරයක නිරතවූ අග්‍රාමාත්‍ය රනිල් වික්‍රමසිංහ සහ ඉන්දුනීසියානු ජනාධිපති ජොකෝ විදොදෝ අතර ද්විපාර්ශවික සාකච්ඡාවද ඊයේ පැවැත්වුණා.\nමේ අතර සිය ඉන්දුනීසියානු සංචාරය නිමවා අග්‍රාමාත්‍ය රනිල් වික්‍රමසිංහ ඇතුලූ දූත පිරිස ඊයේ රාත්‍රී 11.55 ට කටාර් ගුවන් සමාගමට අයත් එස්.කිව්. 468 දරණ යානයෙන් ශ්‍රී ලංකාවට පැමිණියා.",
       "URL": "https://www.hirunews.lk/139771/ජාවාරම්-මැඩලන්න-ඉන්දුනීසියාව-සහ-ශ්‍රී-ලංකාව-අතර-සාකච්ඡා",
       "Category": "Local News",
       "Parent URL": "https://www.hirunews.lk/local-news.php?pageID=4937"
}