{
       "Source": "hirunews",
       "Timestamp": "Friday, 28 October 2022 - 13:04",
       "Headline": "දුම්රිය පරක්කු වුණාට ස්ටේෂමට පහර දුන් සිව්දෙනෙකු අත්අඩංගුවට",
       "News Content": "කොළඹ කොටුවේ සිට අළුත්ගම බලා ධාවනය වෙමින් තිබූ දුම්රිය ප්‍රමාද වීම හේතුවෙන් උරණ වූ මගීන් පිරිසක් රත්මලාන දුම්රිය ස්ථානයට පහරදීමේ පුවතක් වාර්තා වුණා.\nපොලිසිය පැවසුවේ සිද්ධිය සම්බන්ධයෙන් පුද්ගලයින් සිව්දෙනෙකු අත්අඩංගුවට ගෙන ඇති බවයි.\nකොළඹ කොටුව දුම්රිය ස්ථානයෙන් පස්වරු 5.50 ට අළුත්ගම බලා ධාවනය වන දුම්රිය, රත්මලාන දුම්රිය ස්ථානයට ළඟාවීමෙන් පසු එය පිටත් වීම ප්‍රමාද වී තිබෙනවා.\nරත්මලාන සහ අඟුලාන දුම්රිය ස්ථාන අතර දුම්රිය මාර්ගයේ රේල් පීල්ලක් කැඩී යාම හේතුවෙන් එම දුම්රිය රත්මලාන දුම්රිය ස්ථානයේ තාවකාලිකව නවතා තැබීමට එහි නිලධාරීන් පියවර ගෙන තිබූ බවයි වාර්තාවන්නේ.\nඑම අවස්ථාවේදී විදුලි බලය නොමැති වීම හේතුවෙන් අදාළ ප්‍රමාද දෝෂය පිළිබඳව මගීන් දැනුවත් කිරීමට ඒ අනුව හැකි වී නැහැ.\nදුම්රිය ධාවනය ප්‍රමාදවීම සම්බන්ධයෙන් එම ස්ථානයේ සිටි මගීන් අතර නොසන්සුන් තත්ත්වයක් හට ගෙන තිබෙනවා.\nපසුව අදාළ පිරිස දුම්රිය ස්ථානාධිපතිවරයාගේ කාර්යාලයට කඩාවැදී එහි දේපළවලට අලාභ හානි සිදුකර ඇති ආකාරය දැකිය හැකියි.\nඅනතුරුව එම ස්ථානයට පැමිණි ගල්කිස්ස පොලිස් ස්ථානයේ නිලධාරීන් කලහකාරී ලෙස හැසිරුණු පුද්ගලයින් සිව්දෙනෙකු අත්අඩංගුවට ගෙන තිබෙනවා.",
       "URL": "https://www.hirunews.lk/319041/දුම්රිය-පරක්කු-වුණාට-ස්ටේෂමට-පහර-දුන්-සිව්දෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=772"
}