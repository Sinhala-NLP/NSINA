{
       "Source": "hirunews",
       "Timestamp": "Monday, 06 September 2021 - 15:19",
       "Headline": "ලක්ෂ 10කට ආසන්න බුරුත කඳන් තොගයක් සමඟ පුද්ගලයෙකු අත් අඩංගුවට",
       "News Content": "බලපත්‍ර නොමැති ව කන්දසාමි නගර් රජයේ රක්ෂිතයෙන් චෙන්සෝ මගින් කපන ලද සහ ඉරන ලද බුරුත කඳන් තොගයක් ප්‍රවාහනය කරමින් සිටි වයස අවුරුදු 44 ක පුද්ගලයකු සමග කැබ් රථයක් අත්අඩංගුවට ගැනීමට විශේෂ කාර්‍ය බලකා නිලධාරින් පිරිසක් සමත් වී තිබෙනවා.\nවිශේෂ කාර්ය බලකාය පුවරසන්කුලමි කඳවුරේ අණදෙන නිලධාරී ප්‍රධාන පොලිස් පරීක්ෂක සි.අයි.එම්.එස්. පුෂ්පකුමාර සහ පොලිස් පරීක්ෂක ඊ.එම්.ඒ.කේ. ජයසිංහ ඇතුළු නිලධාරීන් කණ්ඩායමක් විසින් අද(06) දින ජංගම මුර සංචාරක රාජකාරියේ යෙදෙමින් සිටිය දී වව්නියාව මන්නාරම් මාර්ගයේ සෙල්වනගර් මංසන්ධියේ දී සැකකටයුතු කැබ් රථයක් හදිසි පරීක්ෂාවකට ලක් කිරීමේදි යි, අදාළ සැකකරු ඇතුළු දැව තොගය සොයාගෙන තිබෙන්නේ.\nඅත්අඩංගුවට ගන්නා ලද බුරුත දැව කඳන්වල දල වටිනාකම ලක්ෂ 10 කට ආසන්න වන බව යි වාර්තා වෙන්නේ.\nඅත් අඩංගුවට ගත් මෙම පුද්ගලයාගෙන් වැඩිදුර ප්‍රශ්න කිරීමේ දී කලක පටන් මෙම රක්ෂිතයේ අනවසරයෙන් වටිනා දැව කපා ජාවාරමේ යෙදුණු බවට කරුණු අනාවරණය කරගෙන තිබෙනවා.",
       "URL": "https://www.hirunews.lk/281517/ලක්ෂ-10කට-ආසන්න-බුරුත-කඳන්-තොගයක්-සමඟ-පුද්ගලයෙකු-අත්-අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1708"
}