{
       "Source": "hirunews",
       "Timestamp": "Monday, 20 March 2023 - 13:54",
       "Headline": "නිසි මිලක් නැතිව වේලෙන ගොවීන් (වීඩියෝ)",
       "News Content": "සිය වී අස්වනු සඳහා නිසි මිලක් නොමැති බව පවසනමින් ප්‍රදේශ රැසක ගොවීන් මැසිවිලි නගනවා.\nඔවුන් පෙන්වා දෙන්නේ, මෙවැනි තත්ත්වයන් යටතේ තවදුරටත් වී ගොවිතැන පවත්වාගෙන යාම ඉතා අසීරු කටයුත්තක් බවයි.\nඅනුරාධපුර දිස්ත්‍රික්කයේ, දිසාව ප්‍රදේශයේ වී අස්වනු නෙළීම මේ වනවිට ආරම්භ කර තිබෙනවා.\nනමුත් ගොවීන් පවසන්නේ, නෙළා ගත් වී අස්වැන්න නිසි මිලකට අලෙවි කර ගැනීමට නොහැකි වීමෙන් තමන් දැඩි පීඩාවට පත්ව ඇති බවයි.\nවී සඳහා දැනට පවතින රුපියල් 100ක සහතික මිලට වී කිලෝවක් අලෙවි කිරීමෙන් තමන්ට කිසිදු ලාභයක් හිමි නොවන බවයි.\nපොළොන්නරුව මොරගහකන්ද මහවැලි කලාපයේ ගොවීන්ද මහ කන්නය සඳහා වගා කළ වී අස්වනු නෙළීම මේ වනවිට අරඹා තිබෙනවා.\nනමුත්, අස්වනු නෙලීමට යොදාගැනෙන යන්ත්‍ර සූත්‍ර සඳහා වැය වන මිල ඉතා අධික වීමත් නෙලාගත් අස්වැන්න නිසි මිලකට විකුණාගැනීමට නොහැකිවීමත් නිසා ඔවුන් පත්ව සිටින්නේ දැඩි පීඩාවකටයි.\nප්‍රදේශයේ මහා පරිමාණ වී මෝල් හිමියන් තම අස්වැන්න අඩු මිලට ගන්නා බවට ද ගොවීන් චෝදනා කරනවා.\nමේ අතර තිරප්පනේ, සිවලාකුලම තාඹරකුලම යන ගම්මානවලට නිරතුරුවම සිදුවන වන අලි තර්ජන හේතුවෙන් ගොවිතැන් ආරක්ෂා කරගත නොහැකි වී තිබෙනවා.\nගැටලුවට ස්ථිරසාර විසඳුමක් සළසා දී තම වගාවන් ආරක්ෂා කර ගැනීමට වැඩපිළිවෙලක් සකස් කර දෙන ලෙසයි ගොවීන් බලධාරීන්ගෙන් ඉල්ලා සිටින්නේ.",
       "URL": "https://www.hirunews.lk/330452/නිසි-මිලක්-නැතිව-වේලෙන-ගොවීන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=464"
}