{
       "Source": "hirunews",
       "Timestamp": "Thursday, 31 December 2020 - 18:05",
       "Headline": "සිනමා ශාලා හිමියන්ට විදුලි බිල්පත් සහනයක්",
       "News Content": "මූල්‍ය දුෂ්කරතාවන්ට ලක්වූ සිනමා ශාලා හිමියන්ට සහන සැලසීමේ අරමුණින් සිනමා ශාලාවල හිග විදුලි බිල්පත් ගෙවීම සඳහා වසරක සහන කාලයක් ලබාදීමට විදුලිබල අමාත්‍ය ඩලස් අලහප්පෙරුම මහතාගේ එකඟතාව ලැබී ඇතැයි ජාතික චිත්‍රපට සංස්ථාව ප්‍රකාශ කරනවා.\nචිත්‍රපට සංස්ථාවේ සභාපතිවරයා සහ විදුලිබල අමාත්‍යවරයා අතර පැවති සාකච්ඡාවකදීයි මෙම සහන ලබාදීමට තීරණය වී ඇත්තේ.\nඒ අනුව 2020 මාර්තු මාසයේ සිට දෙසැම්බර් දක්වා වූ ගෙවීම් නොකරන ලද සිනමා ශාලාවල විදුලි බිල්පත් මාස 12කදී සමාන වාරික 12කින් පියවීමට අවස්ථාව ලබාදීමට නියමිතයි.\nඑමෙන්ම මෙම කාලසීමාව තුල හිග විදුලි බිල්පත් මත විදුලිය විසන්ධි නොකිරීමට ද කටයුතු කරනු ඇති.\nඒ වෙනුවෙන් වන උපදෙස් විදුලිබල අමාත්‍යවරයා විසින් ලංකා විදුලිබල මණ්ඩලයට සහ ලංකා විදුලි පුද්ගලික සමාගමට ලබාදී ඇති බවයි රජයේ ප්‍රවෘත්ති දෙපාර්තමේන්තුව කියාසිටියේ.\nමේ අනුව දිවයින පුරා පිහිටා ඇති සිනමා ශාලා 194කට පමණ මෙම විදුලි බිල්පත් ගෙවීමේ සහනය හිමිවනු ඇති.\nමේ අතර කොරෝනා ව්‍යාප්තිය හේතුවෙන් වසා තිබූ සිනමා ශාලා ජනවාරි පළමුවනදා සිට යළි විවෘත කිරීමට ද කටයුතු සැලසුම් කර තිබෙනවා.",
       "URL": "https://www.hirunews.lk/258415/සිනමා-ශාලා-හිමියන්ට-විදුලි-බිල්පත්-සහනයක්",
       "Category": "Local News",
       "Parent URL": "https://www.hirunews.lk/local-news.php?pageID=2242"
}