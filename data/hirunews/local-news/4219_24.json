{
       "Source": "hirunews",
       "Timestamp": "Tuesday, 14 November 2017 - 11:28",
       "Headline": "හිටපු නියෝජ්‍ය ඇමති සරණ ගුණවර්ධන අධිකරණයට ඉදිරිපත් කරන්නැයි නියෝග",
       "News Content": "අත්අඩංගුවට ගෙන රක්ෂිත බන්ධනාගාර ගත කර සිටින හිටපු නියෝජ්‍ය අමාත්‍ය සරණ ගුණවර්ධන ලබන 21 වනදා අධිකරණයට ඉදිරිපත් කරන ලෙස කොළඹ අතිරේක මහේස්ත්‍රාත් අරුණි ආටිගල වැලිකඩ බන්ධනාගාර අධිකාරිවරයාට අද නියෝග කළා.\nඒ සංවර්ධන ලොතරැයි මණ්ඩලයේ සභාපතිවරයාව කටයුතු කරන සමයේ කුලී පදනම මත වාහන ලබාගෙන මුදල් අත්තිකාරම් ගෙවීම සම්බන්ධයෙන් පවරා ඇති නඩු 09කට අදාල වැඩිදුර සාක්ෂි විභාගය ආරම්භ කළ අවස්ථාවේදීයි.\nමෙම නඩුවල සාක්ෂිකරුවන් අද දිනයේ අධිකරණයට පැමිණ සිටිය ද, හිටපු නියෝජ්‍ය අමාත්‍යවරයා රිමාන්ඩ් බන්ධනාගාරයේ සිට අධිකරණයට රැගෙනවිත් නොතිබීම හේතුවෙනුයි අතිරේක මහේස්ත්‍රාත්වරයා මෙම නියෝගය නිකුත් කළේ.\n2006  - 2008 කාලය තුළ සංවර්ධන ලොතරැයි මණ්ඩලයට අයුතු අලාභයක් සිදුකිරීමේ අරමුණින් එහි සභාපති ධූරය භාවිතා කර කුලී පදනම මත වාහන කුලී පදනම මත ලබාගෙන ඒවාට අත්තිකාරම් මුදල්  ගෙවීම සම්බන්ධයෙන් අල්ලස් කොමිසම මෙම නඩුව පවරා තිබෙනවා.\nමේ අතර, රුපියල් ලක්ෂ 80ක වටිනාකමකින් යුත් වාහනයක් අවභාවිතා කිරීමේ සිද්ධියක් සම්බන්ධයෙන් හිටපු නියෝජ්‍ය අමාත්‍ය සරණ ගුණවර්ධන මේ මස 27 වනදා දක්වා ඊයේ යලි රක්ෂිත බන්ධනාගාර ගත කෙරුණා.",
       "URL": "https://www.hirunews.lk/175986/හිටපු-නියෝජ්‍ය-ඇමති-සරණ-ගුණවර්ධන-අධිකරණයට-ඉදිරිපත්-කරන්නැයි-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=4219"
}