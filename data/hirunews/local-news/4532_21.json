{
       "Source": "hirunews",
       "Timestamp": "Friday, 05 May 2017 - 8:12",
       "Headline": "සයිටම් විරෝධී වර්ජනය ඇරඹේ",
       "News Content": "මාලඹේ පෞද්ගලික වෛද්‍ය විද්‍යාලය ජනසතු කිරීම ඇතුළු ඉල්ලීම් 03 ක් මුල්කරගනිමින් රජයේ වෛද්‍ය නිලධාරීන්ගේ සංගමය ප්‍රමුඛ වෘත්තීය සමිති රැසකගේ සහභාගීත්වයෙන් ප්‍රකාශයට පත්කර ඇති දීපව්‍යාප්ත වැඩවර්ජනය මේ වනවිට ආරම්භ වී තිබෙනවා.\nඒ සදහා වෘත්තීය සමිති රැසක් සහාය පළ කර ඇති බවයි රජයේ වෛද්‍ය නිලධාරීන්ගේ සංගමය ප්‍රකාශ කළේ. සෞඛ්‍ය, අධ්‍යාපන, ප්‍රවාහන, ඇතුළු ක්ෂේත්‍ර ගණනාවක වෘත්තීය සමිතිවල සහයෝගයෙනුයි මෙම වර්ජනය ක්‍රියාත්මක වන්නේ.\nමේ අතර, දුම්රිය පාලක මැදිරිය සදහන් කළේ දුම්රිය රියදුරන් සහ නියාමකවරුන් ද එක්දින සංකේත වර්ජනයක් මීට සමගාමීව ආරම්භ කර ඇති බවයි.\nමේ හේතුව නිසා අද උදෑසන සිට කොටුව දුම්රිය ස්ථානයෙන් පිටත්වන දුම්රියන් රැසක් මේ වනවිට අවලංගු කර තිබෙනවා.\nමේ අතර දුම්රිය දෙපාර්තමේන්තුව නිවේදනය කළේ අද සේවයට වාර්තා නොකරන කොන්ත්‍රාත් පදනමේ දුම්රිය රියදුරන් සහ නියාමකවරුන්  සේවය අත්හැර ගියා සේ සලකා කටයුතු කරන බවයි.\nමේ අතර අප වාර්තාකරු සඳහන් කළේ වර්ජනය උතුරේ රෝහල් තුල ක්‍රියාත්මක වුව ද බස් ධාවනය / පාසල් කටයුතු සහ දුම්රිය ගමනාගමනය සාමාන්‍ය පරිදි සිදුවන බවයි.\nවර්ජනය හේතුවෙන් උතුරේ රෝහල් වෙත පැමිණි විශාල පිරිසක් ප්‍රතිකාර නොමැතිවීම හේතුවෙන් යළි නිවෙස් බලා ගොස් තිබෙනවා.\nවර්ජනයට සහය නොවන උතුරේ බස් සංගම් සහ අධ්‍යාපන බලධාරීන් ප්‍රකාශ කර ඇත්තේ වර්ජනය පිළිබඳ වගකිව යුතු නිලධාරීන් සම්බන්ධ නොවීම සහ සහතික නොවීම හේතුවෙන් දෛනික කටයුතු සාමාන්‍ය පරිදි සිදුකරන  බවයි.",
       "URL": "https://www.hirunews.lk/160636/සයිටම්-විරෝධී-වර්ජනය-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=4532"
}