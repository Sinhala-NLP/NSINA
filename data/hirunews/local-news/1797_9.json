{
       "Source": "hirunews",
       "Timestamp": "Sunday, 25 July 2021 - 13:17",
       "Headline": "දැරිය මියයාම ගැන රිෂාඩ්ගේ පක්ෂයෙන් ප්‍රකාශයක් - නිවසින් හමුවූ භූමි තෙල් බෝතලය සහ ලයිටරය ගැන පුළුල් විමර්ශන (වීඩියෝ)",
       "News Content": "හිටපු අමාත්‍ය පාර්ලිමේන්තු මන්ත්‍රී රිෂාඩ් බදියුදීන්ගේ නිවසේ මෙහෙකාර සේවයේ යෙදී සිටියදී දැරියක් පිළිස්සී මියයාමේ සිද්ධිය සම්බන්ධයෙන් මේ වනවිට පුද්ගලයින් 30 දෙනෙකුගෙන් පමණ ප්‍රකාශ සටහන් කරගෙන තිබෙනවා.\nඒ අතර මන්ත්‍රීවරයාගේ නිවසේ සිටි සහ නිවසට පැමිණි පුද්ගලයින් ද සිටින බවයි පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ සඳහන් කළේ.\nමේ අතර දැරිය පිළිස්සී මියගිය රිෂාඩ් බදියුදීන්ගේ බොරැල්ලේ පිහිටි නිවස ඊයේ දිනයේදී යළි පරීක්ෂාවට ලක් කරන අවස්ථාවේදී හමුවූ භූමිතෙල් බෝතලයක් සහ ලයිටරය සම්බන්ධයෙන් පුර්ණ විමර්ශනයක් සිදුකරන බව සිද්ධිය සම්බන්ධයෙන් විමර්ශනයක් සිදුකරන ජ්‍යෙෂ්ඨ පොලිස් නිලධාරියෙකු කියා සිටියා.\nදැරිය මියයාම සම්බන්ධයෙන් විමර්ශන සිදුකරන පොලිස් කණ්ඩායමක් ඇයගේ නිවස පිහිටි ඩයගම ප්‍රදේශයට අද පෙරවරුවේ පිටත්ව යාමට නියමිතව තිබුණත් රිෂාඩ් බදියුදීන්ගේ බිරිඳ ඇතුලු පිරිසගෙන් ප්‍රකාශ ලබාගැනීම හේතුවෙන් එය කල් දමා තිබෙනවා.\nඒ අනුව එම පොලිස් කණ්ඩායම අද පස්වරුවේ හෝ හෙට දිනයේ එම ප්‍රදේශය වෙත යාමටයි සැලසුම් කර ඇත්තේ.\nදැරිය මියයාමේ සිද්ධියට අදාළව රිෂාඩ් බදියුදීන්ගේ බිරිඳ, බිරිඳගේ පියා, සොහොයුරා සහ තැරැව්කරුවා අත්අඩංගුවට ගෙන මේ වනවිට රැඳවුම් නියෝග යටතේ පොලීසිය ඔවුන්ගෙන් ප්‍රශ්න කරමින් සිටිනවා.\nදැනට රිෂාඩ් බදියුදීන්ගේ බිරිඳ කිරුළපන පොලීසියේ රඳවාගෙන ප්‍රශ්න කෙරෙන අතර, ඇගේ පියා, සහෝදරයා සහ තැරැව්කරු බොරැල්ල පොලිසියේ රඳවාගෙන ප්‍රශ්න කෙරෙන්නේ ඊයේ අධිකරණය ලබාදුන් නියෝග මතයි.\nදැරිය කෲරත්වයට පත් කිරීම, බාලවයස්කාර දැරියක් මෙහෙකාර සේවයේ යෙදවීම සහ බාලවයස්කාර දැරියක අලෙවි කිරීම සම්බන්ධයෙනුයි ඔවුන්ට එරෙහිව එල්ලවී ඇති චෝදනා වන්නේ.\nමේ අතර, හිටපු අමාත්‍ය පාර්ලිමේන්තු මන්ත්‍රී රිෂාඩ් බදියුදීන්ගේ නිවසේ මෙහෙකාර සේවයේ නිරත සිටියදී පිළිස්සී මිය ගිය හිෂාලිනී දැරියට සාධාරණය ඉටු කරන ලෙස ඉල්ලමින් හැටන් - කොටගල ප්‍රදේශයේදී අද විරෝධතාවක් පැවැත්වුණා.\nවතු කම්කරුවන් පිරිසක් විසින් මෙම විරෝධතාව සංවිධාන කර තිබූ අතර, ඔවුන් කොටගල ප්‍රාදේශීය සභා කාර්යාලය ඉදිරිපිටට පැමිණ විරෝධතාවයේ නිරත වූ බවයි හිරු වාර්තාකරු සඳහන් කළේ.",
       "URL": "https://www.hirunews.lk/277960/දැරිය-මියයාම-ගැන-රිෂාඩ්ගේ-පක්ෂයෙන්-ප්‍රකාශයක්-නිවසින්-හමුවූ-භූමි-තෙල්-බෝතලය-සහ-ලයිටරය-ගැන-පුළුල්-විමර්ශන-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1797"
}