{
       "Source": "hirunews",
       "Timestamp": "Sunday, 11 April 2021 - 12:56",
       "Headline": "නිෂ්පාදිත රාජ්‍යයන්ගෙන් ඍජුවම ඉන්ධන මිලදී ගන්න සාකච්ඡා",
       "News Content": "සහන මිල ගණන් යටතේ නිෂ්පාදිත රජයන්ගෙන් ඍජුවම ඉන්ධන මිලදී ගැනීම සම්බන්ධයෙන් සාකච්ඡා ආරම්භ කර තිබෙනවා.\nසෞදි අරාබිය, කටාරය, කුවේටය, ඕමානය සහ එක්සත් අරාබි එමීර් රාජ්‍යය මෙන්ම රුසියාවෙන්ද මෙලෙස ඉන්ධන ලබාගැනීම සඳහා සාකච්ඡා පැවැත්වෙන බවයි වාර්තාවන්නේ.\nසාමාන්‍යයෙන් දින 270 ක ණය පදනම යටතේ දැනට ඉන්ධන නිෂ්පාදිත රටවල ප්‍රධාන සමාගම් මගින් ඉන්ධන මිලදී ගැනීම් සිදු කෙරෙන අතර, එම ක්‍රමවේදය තවදුරටත් ශ්‍රී ලංකාවට ආර්ථිකමය වශයෙන් වාසිදායක ලෙස වෙනස් කළ හැකිදැයි ඛනිජ තෙල් නීතිගත සංස්ථාව අධ්‍යනයක් සිදුකර තිබෙනවා.\nඑහි නිරීක්ෂණවලට අනුව විෂයභාර අමාත්‍ය නීතීඥ උදය ගම්මන්පිල සමඟද සාකච්ඡාවක් කර ඇති අතර, ඒ අනුවයි මෙලෙස රජයකින් රජයකට මිලදී ගැනීමේ පදනමක් යටතේ ඉන්ධන මිලදී ගැනීම් සිදුකර හැකිද යන්න සොයාබැලීමට තීරණය කර ඇත්තේ.\nවාර්ෂිකව ශ්‍රී ලංකාව ඇමරිකානු ඩොලර් බිලියන 3 ක පමණ ඉන්ධන ආනයනය කරනු ලබනවා.\nමෙරට ආනයන පිරිවැයෙන් වැඩි ප්‍රතිශතයක් වෙන්වන්නේ ඉන්ධන ආනයනයටයි.\nඑමෙන්ම මේ වනවිට මෙරට විදේශ සංචිතය ඩොලර් බිලියන 4.1 දක්වා පහත වැටී තිබෙනවා.\nරුපියලේ අගයද මෙරටට සාපේකෂ්ෂව කැපී පෙනෙන ලෙස පහත වැටී ඇති අතර, ඩොලරයක විකිණුම් මිල සටහන් වන්නේ රුපියල් 203 යි 50 ක් ලෙසයි.\nමේ හේතුවෙන් විදේශ සංචිතය සුරක්ෂිත කරලීම සඳහා ඉන්ධන නිෂ්පාදනය කරන රටවල රජයන් හරහා ඍජුව තෙල් මිලදී ගැනීම පිළියමක් වනු ඇති.",
       "URL": "https://www.hirunews.lk/268145/නිෂ්පාදිත-රාජ්‍යයන්ගෙන්-ඍජුවම-ඉන්ධන-මිලදී-ගන්න-සාකච්ඡා",
       "Category": "Local News",
       "Parent URL": "https://www.hirunews.lk/local-news.php?pageID=2027"
}