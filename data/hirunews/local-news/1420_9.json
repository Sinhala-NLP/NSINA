{
       "Source": "hirunews",
       "Timestamp": "Monday, 17 January 2022 - 7:45",
       "Headline": "රිය අනතුරුවලින් ඊයේ පුද්ගලයින් හතක් මරුට",
       "News Content": "හිගුරාන - සියඹලාන්ඩුව මාර්ගයේ අලිවංගුව ප්‍රදේශයේදී සිදු වූ අනතුරකින් තුන් දෙනෙකු මියයෑමේ සිද්ධිය ඇතුලුව තවත් ප්‍රදේශ කිහිපයක සිදුවූ රිය අනතුරුවලින් පුද්ගලයින් හත්දෙනෙකු මියගොස් තිබෙනවා.\nපොලිස් මාධ්‍ය ප්‍රකාශක කාර්යාලය සඳහන් කළේ හිඟුරාන - සියඹලාන්ඩුව මාර්ගයේ අලිවංගුව ප්‍රදේශයේ දී දමන දෙස සිට වඩිනාගම දෙසට ධාවනය වූ ලොරි රථයක් ප්‍රතිවිරුද්ධ දිශාවෙන් පැමිණි මෝටර් රථයක ගැටීමෙන් ඊයේ පස්වරුවේ අනතුරක් සිදුව ඇති බවයි.\nසිද්ධියෙන් මෝටර් රථයේ ගමන් කළ එහි රියදුරු තවත් කාන්තාවක් සහ කුඩා පිරිමි දරුවෙ මියගොස් තිබෙනවා.\nඅනතුර වන අවස්ථාවේ දී මෝටර් රථයේ අටදෙනෙකු ගමන් කර තිබෙනවා.\nසිද්ධියෙන් මියගිය රියදුරුගේ වයස අවුරුදු 31ක් වන අතර, කාන්තාව 29 හැවිරිදි වියේත් කුඩා දරුවා හතර හැවිරිදි වියේත් පසුවනවා.\nමොවුන් කල්මුණේ ප්‍රදේශයේ පදිංචිකරුවන්.\nමෙම අනතුරින් මෝටර් රථයේ ගමන් කළ තවත් පස්දෙනෙකු තුවාල ලැබුවා.\nඔවුන්ගෙන් දෙදෙනෙකුගේ තත්වය බරපතළ බව යි වාර්තාවන්නේ.\nමෝටර් රථයේ සහ ලොරි රථයේ අපරික්ෂාකාරී සහ නො සැලකිලිමත් රිය ධාවනය හේතුවෙන් මෙම අනතුර සිදුව ඇති බවයි මූලික විමර්ශනවල දී අනාවරණ වී ඇත්තේ.\nමීට අමතරව වැලිකන්ද, නවගමුව, පන්නල, යාපනය යන ප්‍රදේශවල සිදු වූ රිය අනතුරුවලින් තවත් හතර දෙනෙකු මියගියා.",
       "URL": "https://www.hirunews.lk/294204/රිය-අනතුරුවලින්-ඊයේ-පුද්ගලයින්-හතක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=1420"
}