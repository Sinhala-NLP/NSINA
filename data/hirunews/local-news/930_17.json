{
       "Source": "hirunews",
       "Timestamp": "Thursday, 18 August 2022 - 20:13",
       "Headline": "උන්මන්තක කහ කුහුඹුවන්, තමිල්නාඩුවේ ගම්මාන හතක් ආක්‍රමණය කරයි",
       "News Content": "තමිල්නාඩුවේ ගම්මාන හතක පැතිර යන කහ පැහැති කුහුඹුවන් විශේෂයක් හේතුවෙන් එම ප්‍රදේශවල ජනතාව දැඩි පීඩාවකට පත්ව සිටින බව වාර්තා වනවා.\nඋන්මන්තක කුහුඹුවන් ලෙස ජනතාව මෙම කුහුඹු විශේෂය හදුන්වන අතර දැඩි ආක්‍රමණශීලි විශේෂයක් වන ඔවුන් සපා කෑමක් හෝ දෂ්ඨ කිරීමක් සිදු නොකර අම්ලයක් විසුරුවා හැරීම සිදු කිරීම විශේෂත්වයක්.\nඑමගින් වන සතුන්ට මෙන්ම හීලෑ සතුන්ටද දැඩි බලපෑම් එල්ලවන බව සදහන්. මීමැස්සන්, බඹරුන් වැනි සතුන් පවා මෙම කුහුඹුවන්ගේ බලපෑමට ලක්ව ඇති බවයි විදෙස් මාධ්‍ය වාර්තා කළේ.\nසීග්‍ර පැතිරීමක් පෙන්නුම් කරන මෙම කුහුඹුවන් නිසා ඇතැම් පිරිස් නිවෙස් අතහැර ගොස් ඇති අතර පශු වෛද්‍ය අංශ විමර්ශන ක්‍රියාත්මක කරමින් සිටිනවා.\nමෙම කුහුඹුවන් හේතුවෙන් ජනතාවගේ පශු සම්පත් කර්මාන්තවලට දැඩි බලපෑම එල්ලවී ඇති අතර භෝග වගාවන්වල අස්වැන්නට ද සිදුවන බලපෑම් හේතුවෙන් ජනතාවගේ ජීවනෝපාය අනතුරට ලක්ව තිබෙනවා.\nවිදෙස් වාර්තා පෙන්වා දෙන්නේ මෙම කහ කුහුඹුවන් ලොව ඉතා නරකම ආක්‍රමණශීලී සත්ත්ව විශේෂ අතර වන බවයි.\nAnoplolepis gracilipes යන විද්‍යාත්මක නාමයෙන් හඳුන්වනු ලබන මෙම කුහුඹුවන් සාමාන්‍යයෙන් නිවර්තන සහ උපනිවර්තන කලාපවල දක්නට ලැබෙනවා.\nකිසියම් බාධාවක් එල්ලවූ විට ඔවුන්ගේ චලනය වඩාත් උමතු වන අතර, සාමාන්‍යයෙන් අක්‍රමවත්, ආකාරයෙන් ගමන් කරනවා.\nවිශේෂඥයන් පවසන්නේ මෙම කුහුඹුවන් ඉක්මනින් වර්ධනය වන අතර දේශීය වන සතුන්ට විශාල හානියක් කළ හැකි බවයි.\nඕස්ට්‍රේලියාවේ බොහෝ ප්‍රදේශවල ද මෙම කුහුඹුවන් සිටින බවට වාර්තා වී තිබෙනවා.\nතමිල්නාඩුවේ බලපෑමට ලක් වූ ගම්මාන පිහිටා ඇත්තේ වනාන්තරය අවට කඳුකර ප්‍රදේශයක වන අතර එහි බොහෝ දෙනා ගොවීන් හෝ ගව හිමියන් බව සඳහන්.\nපසුගිය වසර කිහිපය තුළ මෙම කුහුඹුවන් වනාන්තරයේ සිටිනු දැක තිබුණ ද ගම්මානවල මෙතරම් විශාල ප්‍රමාණයක් හමුවූ පළමු අවස්ථාව මෙය ලෙසටයි සැලකෙන්නේ.\nකැළෑව ආශ්‍රිතව ජීවත් වූ ගව පාලකයන් මෙම උවදුර හේතුවෙන් ජනාවාස අතහැර ගොස් තිබෙනවා.",
       "URL": "https://www.hirunews.lk/313129/උන්මන්තක-කහ-කුහුඹුවන්-තමිල්නාඩුවේ-ගම්මාන-හතක්-ආක්‍රමණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=930"
}