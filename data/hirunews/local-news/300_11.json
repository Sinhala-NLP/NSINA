{
       "Source": "hirunews",
       "Timestamp": "Friday, 02 June 2023 - 7:23",
       "Headline": "කූඨ ලේඛන සකස් කරන ආයතනයක් වටලා තිදෙනෙක් අත්අඩංගුවට",
       "News Content": "නාරාහේන්පිට, ඇල්විටිගල මාවතේ කූඨ ලේඛන සකස් කිරීමේ ආයතනයක් වටලා ඊයේ (01) පුද්ගලයන් තිදෙනෙකු අත්අඩංගුවට ගෙන තිබෙනවා.\nවිශේෂ කාර්ය බළකා රාජගිරිය කඳවුරේ නිලධාරීන්ට ලද තොරතුරක් මත නාරාහේන්පිට මෝටර් රථ දෙපාර්තමේන්තුවට ආසන්නව පිහිටි ස්ටූඩියෝ ආයතනයක් පරීක්ෂා කිරීමේදී එය කූඨ ලේඛන සකස් කිරීමේ ස්ථානයක් බව පෙනී ගොස් තිබෙනවා.\nමෙහිදී සැකකරුවන් දෙදෙනෙකු සහ සැකකාරියක් අත්අඩංගුවට ගත් බවයි පොලිසිය පැවසුවේ.\nසැකකරුවන් සන්තකයේ තිබී දිවයිනේ විවිධ ප්‍රදේශවල නීතිඥවරුන්ගේ හා සාමවිනිසුරුවරුන්ගේ නිල මුද්‍රා ඇතුළු විවිධ නිල මුද්‍රා 260ක්, ව්‍යාජ ලේඛන සකස් කරවා ගැනීමට දත්ත ගෙන්වා ගන්නා ලද දත්ත ඇතුළත් ජංගම දුරකථනයක්, ව්‍යාජ ලෙස සකස් කරමින් තිබූ රක්ෂණ කාඩ් පතක්, ව්‍යාජ හැඳුනුම්පත් 03ක්, සේවා හැඳුනුම්පතක්, කූඨ ලේඛන සකස් කිරීමට යොදා ගත් දත්ත ඇතුළත් පරිගණක යන්ත්‍ර 02ක්, මුද්‍රණ යන්ත්‍ර 02ක් හා මෙමරි කාඩ් පත් 05ක් අත්අඩංගුවට ගෙන තිබෙනවා.\nඅතඩංගුවට ගත් සැකකරුවන් අවුරුදු 31 හා 70 වයස්වල පසුවන පල්ලේවත්ත සහ නාරාහේන්පිට ප්‍රදේශවල පදිංචිකරුවන් වන අතර සැකකාරිය 42 හැවිරිදි රාගම ප්‍රදේශයේ පදිංචිකාරියක්.\nසැකකරුවන් සහ සැකකාරිය අද (02) අලුත්කඩේ මහේස්ත්‍රාත් අධ්කරණයට ඉදිරිපත් කිරීමට නියමිතයි.",
       "URL": "https://www.hirunews.lk/336825/කූඨ-ලේඛන-සකස්-කරන-ආයතනයක්-වටලා-තිදෙනෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=300"
}