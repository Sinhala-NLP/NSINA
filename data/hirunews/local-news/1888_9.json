{
       "Source": "hirunews",
       "Timestamp": "Sunday, 13 June 2021 - 8:28",
       "Headline": "ඔන්ලයින් අධ්‍යාපනය සියයට 60කින් අසාර්ථකයි - ගුරු සංගම්වලින් චෝදනා",
       "News Content": "කොරෝනා වසංගතයත් සමඟ මෙරට ක්‍රියාත්මක වන මාර්ගගත හෙවත් ඔන්ලයින් අධ්‍යාපනය සියයට 60 කින් අසාර්ථක බව ලංකා ගුරු සංගමය පවසනවා.\nඔවුන් පෙන්වා දෙන්නේ රජය මගින් ඉදිරිපත් කර ඇති මාර්ගෝපදේශ මගින් ඔන්ලයින් අධ්‍යාපන ක්‍රමවේදයේ පවතින ප්‍රායෝගික ගැටලු නිරාකරණය සඳහා විසඳුම් ලබාදී නොමැති බවයි.\nමේ අතර, බිබිල - ලුණුගල - පල්ලෙකුරුව ප්‍රදේශයට අන්තර්ජාල සංඥා නොමැති වීමෙන් පාසල් සිසුන්ට ඔන්ලයින් ක්‍රමයට අධ්‍යාපනය ලබා ගැනීමේ දුෂ්කරතා රැසක් පවතින බව ප්‍රදේශවාසීන් පෙන්වා දුන්නා.\nඅන්තර්ජාල සංඥා ලබා ගැනීම සඳහා දරුවන්ට උස්බිම් වල පිහිටි කැලෑබද ප්‍රදේශවලට යාමට හෝ ගස් මත නැගීමට පවා සිදුව ඇති බවයි ඔවුන් සඳහන් කළේ.\nමේ අතර, ඔන්ලයින් ක්‍රමවේදය ඔස්සේ අධ්‍යයන කටයුතු වල නිරත වන රටේ සියලුම දරුවන්ට අන්තර්ජාල සේවා ගාස්තුවකින් තොරව ඊ - තක්සලාව හරහා නොමිලේ අධ්‍යාපන වරම් ලබාදීමේ ව්‍යාපෘතිය කඩිනම් කරන ලෙසට තරුණ හා ක්‍රීඩා අමාත්‍ය, ඩිජිටල් තාක්ෂණ හා ව්‍යවසාය සංවර්ධන රාජ්‍ය අමාත්‍ය නාමල් රාජපක්ෂ උපදෙස් ලබාදී තිබෙනවා.\nඔහු මේ බව සඳහන් කළේ ඊ - තක්සලාව සදහා නව ක්‍රමවේදයක් හදුන්වාදීම සදහා අරලිය ගහ මන්දිරයේ ඊයේ පැවති සාකච්ජාවකට එක්වෙමින්.",
       "URL": "https://www.hirunews.lk/274152/ඔන්ලයින්-අධ්‍යාපනය-සියයට-60කින්-අසාර්ථකයි-ගුරු-සංගම්වලින්-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=1888"
}