{
       "Source": "hirunews",
       "Timestamp": "Tuesday, 03 January 2023 - 18:52",
       "Headline": "වැලිමැස්සාගෙන් බෝවන ලීෂ්මේනියාසිස් රෝගය යළි හිස ඔසවයි",
       "News Content": "වැලිමැස්සාගෙන් බෝවන ලීෂ්මේනියාසිස් රෝගය යලි දිවයින පුරා හිස ඔසවමින් පවතින අතර වියලි කලාපවල මේ තත්ත්වය වඩාත් වර්ධනය වෙමින් තිබෙන බව කොළඹ වෛද්‍ය පීඨයේ ජ්‍යෙෂ්ඨ කථිකාචාර්ය පරපෝෂිතවේදය පිළිබඳ විශේෂඥ වෛද්‍ය සනත් සේනානායක පවසනවා.\nඌව පළාතේ මෙම මැස්සා හා ඒ ආශ්‍රිතව බෝවන රෝගය පැතිරයාම පිළිබදව පර්යේෂණයට පැමිණ සිටියදීයි ඔහු මේ බව ප්‍රකාශ කළේ.\nමෙම රෝගය ආසාධනය වූ විට එය කුරුලෑවක් වැනි කුඩා බිබිලක් ලෙස පෙන්නුම් කරන අතර එය ක්‍රමයෙන් වර්ධනය වී තුවාලයක් බවට පත් වන බවත් එමගින් කිසිම වේදනාවක් නොදැනීම මෙන්ම කැසීමක් ද සිදු නොවීම විශේෂත්වයක් බවත් විශේෂඥ වෛද්‍යවරයා පවසනවා.\nමේ හේතුවෙන් වැඩිපුරම හමේ තුවාල දකින්නට ලැබෙන්නේ ශරීරයේ නිරාවරණය වන කොටස්වල වන අතර මුහුණ, අත් සහ කකුල් ඒ අතර විශේෂයි.\nඑමෙන්ම උඩු කය නිරාවරණය කරගෙන වැඩ කරන පුද්ගලයන්ගේ පිට ප්‍රදේශයේ ද මෙම තුවාල දක්නට ලැබෙන බව ප්‍රකාශ කළ විශේෂඥ වෛද්‍ය සනත් සේනානායක සඳහන් කළේ මෙම රෝග ලක්ෂණ පවතින්නේනම් හැකි ඉක්මණින් චර්මරෝග විශේෂඥ සානයකයකට යොමු විය යුතු බවටයි.\nඑමෙන්ම මාස කිහිපයක් හෝ වසර කිහිපයක් මෙම තුවාල පැවතීමේ හැකියාව ද පවතින බවයි පැවසෙන්නේ.\nමෙම රෝගය හේතුවෙන් අභ්‍යන්තර අවයවවලට හානි ගෙන දිය හැකි බැවින් කඩිනමින් වෛද්‍ය උපදෙස් ලබා ගැනීම සිදු කරන ලෙස කොළඹ වෛද්‍ය පීඨයේ ජ්‍යෙෂ්ඨ කථිකාචාර්ය පරපෝෂිතවේදය පිළිබඳ විශේෂඥ වෛද්‍ය සනත් සේනානායක වැඩිදුරටත් මහජනතාවගෙන් ඉල්ලා සිටිනවා.",
       "URL": "https://www.hirunews.lk/324201/වැලිමැස්සාගෙන්-බෝවන-ලීෂ්මේනියාසිස්-රෝගය-යළි-හිස-ඔසවයි",
       "Category": "Local News",
       "Parent URL": "https://www.hirunews.lk/local-news.php?pageID=625"
}