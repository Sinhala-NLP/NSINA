{
       "Source": "hirunews",
       "Timestamp": "Monday, 01 May 2023 - 9:58",
       "Headline": "තුන්මසක සිට රැකගත් නයි පැටව් 21 දෙනා මුදාහැරේ",
       "News Content": "මාස 03ක කාලයක් තිස්සේ වීදුරු පෙට්ටියක බහා රැකබලා ගත් නාග බිත්තරවලින් බිහි කළ නයි පැටව් 21 දෙනෙකු කන්නෙලිය රක්ෂිතය මුදා හැරීමට පරිසරවේදියෙකු කටයුතු කර තිබෙනවා.\nපරිසරවේදී විෂාන් පුෂ්පමාල් විසින් මෙම කටයුත්ත සිදු කර ඇති අතර මොහු සර්ප අධ්‍යයන කටයුතුවල යෙදෙන අයෙක්.\nගාල්ල - කන්නෙලිය ප්‍රදේශයේ වෙසෙන මෙම පුද්ගලයාට නාගයෙකු ඇල්ලීමට උඩුගමට ගිය අවස්ථාවේදියි නාග බිත්තර 30ක් පමණ හමුව ඇත්තේ.\nනාග බිත්තර නිකරුණේ පරිසරයට මුදා හැරියහොත් ඒවා සතුන් විසින් කා දමනු ලබන හෙයිනුයි එම බිත්තර නිවසට ගෙනැවිත් ආරක්ෂා කර ඇත්තේ.\nසාමාන්‍යයෙන් නයි පැටියෙකු බිහිවන්නට දින 62ක කාලයක් ගත වුණ ද මෙම පැටව් බිත්තරවලින් පැමිණ ඇත්තේ දින 90කින් බවයි ඔහු සඳහන් කළේ.\nනයි පැටව් 21 දෙනෙකු මෙලෙස රක්ෂිතයට මුදා හැර ඇත්තේ ඔවුන්ගේ වාසස්ථාන සහ ජෛවීය සාධක මත සුරක්ෂිත වීම උදෙසා බවයි පරිසරවේදී විෂාන් පැවසුවේ.",
       "URL": "https://www.hirunews.lk/333924/තුන්මසක-සිට-රැකගත්-නයි-පැටව්-21-දෙනා-මුදාහැරේ",
       "Category": "Local News",
       "Parent URL": "https://www.hirunews.lk/local-news.php?pageID=378"
}