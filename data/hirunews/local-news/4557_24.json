{
       "Source": "hirunews",
       "Timestamp": "Wednesday, 19 April 2017 - 7:41",
       "Headline": "ඇතින්නට වෙඩි තැබූ නිලධාරියාට මාරුවක්",
       "News Content": "වගා ළිඳකට වැටී සිටි වන අලි 4 දෙනෙකු ගොඩට ගැනීමට යාමේදී වෙඩි ප්‍රහාරයකින් ඇතින්නක් මියයාමේ සිද්ධියට සම්බන්ධ බව කියන වනජීවී නිලධාරියා අනුරාධපුරය වනජීවී කාර්යාලයට මාරුකර යවා තිබෙනවා.\nතිරසර සංවර්ධන හා වනජීවි අමාත්‍ය ගාමිණී ජයවික්‍රම පෙරේරා කියා සිටියේ මේ සම්බන්ධයෙන් අමාත්‍යාංශ නිලධාරීන් කණ්ඩායමක් ද විශේෂ පරීක්ෂණයක් ආරම්භ කර ඇති බවයි.\nමේ අතර මෙම වෙඩි තැබීමේ සිද්ධිය සම්බන්ධයෙන් හීලෑ අලි ඇතුන් සුරැකීමේ සංවිධානය කළුතර ඊයේ මාධ්‍ය හමුවක් කැඳවා තිබුණා.\nඑහිදී අදහස් දක්වමින් එහි සභාපති පූජ්‍ය මාගල්කන්දේ සුදත්ත හිමියන් කියා සිටියේ සිද්ධිය සම්බන්ධයෙන් අපරාධ පරික්ෂණ දෙපාර්තමේන්තුවටද පැමිණිල්ලක් සිදුකිරීමට බලාපොරොත්තු වන බවයි.\nවව්නියාව, ඕමන්තේ - කොම්බුවයිත්ත - කුලම් වැව ආසන්නයේ වගා ළිඳකට පසුගිය 16වනදා මෙම වන අලි 4 දෙනා වැටී තිබුණා.\nපෙරේදා වගා ළිදේ සිටි ඇතින්න ගොඩට පැමිණි අවස්ථාවේදී අසළ තිබූ බැකෝ යන්ත්‍රයට මෙන්ම එහි සිටි පිරිසට ද පහරදීමට තැත් කළ අතර, එම අවස්ථාවේදියි වනජීවි නිලධාරියෙකු ඇතින්නට වෙඩි තබනු ලැබුවේ.",
       "URL": "https://www.hirunews.lk/159460/ඇතින්නට-වෙඩි-තැබූ-නිලධාරියාට-මාරුවක්",
       "Category": "Local News",
       "Parent URL": "https://www.hirunews.lk/local-news.php?pageID=4557"
}