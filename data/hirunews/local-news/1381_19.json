{
       "Source": "hirunews",
       "Timestamp": "Wednesday, 02 February 2022 - 8:51",
       "Headline": "ගෙවුණු පැය 24 රිය අනතුරුවලින් 9ක් මරුට",
       "News Content": "ගෙවුණු පැය 24 තුළ දී සිදු වූ රිය අනතුරු හේතුවෙන් මෙහෙණින් වහන්සේ නමක් ඇතුළු 9 දෙනෙකු ජීවිතක්ෂයට පත් වී තිබෙනවා.\nකුරුණෑගල - අඹේපුස්ස මාර්ගයේ තුල්හිරිය ප්‍රදේශයේදී ඊයේ (01) පස්වරුවේ ලංගම බස් රථයක් සහ ත්‍රිරෝද රථයක් එකිනෙක ගැටීමෙන් වයස අවුරුදු 7ක කුඩා දරුවෙකු සහ තවත් පුද්ගලයින් දෙදෙනෙකු ජීවිතක්ෂයට පත්වුණා.\nඅනතුරෙන් බරපතළ තත්ත්වයේ පසු වූ තවත් දෙදෙනෙකු වරකාපොළ රෝහලට ඇතුළත් කළ බවයි පොලීසිය සදහන් කළේ.\nඔවුන් ගමන් කළ ත්‍රිරෝද රථයේ රියදුරු සහ බස් රථයේ රියදුරුගේ අපරික්ෂාකාරී රිය ධාවනය මෙම අනතුරට හේතු වී ඇති බව සඳහන්.\nඑමෙන්ම, ඊයේ තවත් මාරක රිය අනතුරක් ගාල්ල - බූස්ස වැල්ලබඩ ප්‍රදේශයේ දී සිදු වූ අතර එම අනතුරෙන් ද එකම පවුලේ පුද්ගලයින් 4 දෙනෙකු ජීවිතක්ෂයට පත්වුණා.\nඔවුන් ගමන් කළ ත්‍රිරෝද රථය, දුම්රියේ ගැටීමෙනුයි මෙම අනතුර සිදු වූයේ.\nමීට අමතරව අනුරාධපුර - පුත්තලම මාර්ගයේ පොතානේගම ප්‍රදේශයේදී මෝටර් රථයක් බස් රථයකට ඉස්සර කිරීමට යාමේදී ප්‍රතිවිරුද්ධ දිශාවෙන් පැමිණි ත්‍රිරෝද රථයක ගැටී තවත් අනතුරක් සිදුවුණා.\nඊයේ සිදු වූ මෙම අනතුරෙන් ත්‍රිරෝද රථයේ ගමන් කළ වයස අවුරුදු 49ක මෙහෙණින් වහන්සේ නමක් අපවත් වී ඇති බවයි පොලිස් මාධ්‍ය ප්‍රකාශක කාර්යාලය සදහන් කළේ.\nඅනතුරෙන් ත්‍රිරෝද රථයේ රියදුරු ද තුවාල ලබා අනුරාධපුර රෝහලට ඇතුළත් කර තිබෙනවා.\nඑමෙන්ම, පිළියන්දල - කොළමුන්න - බිම්බාරාම මාර්ගයේදී ලොරි රථයක් ප්‍රතිවිරුද්ධ දිශාවෙන් පැමිණි පා පැදියක ගැටී සිදු වූ අනතුරකින් ද වයස අවුරුදු 60ක පමණ පුද්ගලයෙකු ජීවිතක්ෂයට පත්වූ බවයි පොලිස් මාධ්‍ය ප්‍රකාශක කාර්යාලය සඳහන් කළේ.",
       "URL": "https://www.hirunews.lk/295928/ගෙවුණු-පැය-24-රිය-අනතුරුවලින්-9ක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=1381"
}