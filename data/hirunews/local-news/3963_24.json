{
       "Source": "hirunews",
       "Timestamp": "Wednesday, 02 May 2018 - 16:17",
       "Headline": "හෙට දිනයේ උණුසුම් කාලගුණය ගැන වැඩි අවධානයකින් සිටින්න - කාලගුණ විද්‍යා දෙපාර්තමේන්තුවෙන් අවවාදයක්",
       "News Content": "උතුර, උතුර මැද, නැගෙනහිර, ඌව සහ වයඹ යන පළාත්වලට මෙන්ම මාතලේ, හම්බන්තොට යන දිස්ත්‍රික්කවලට හෙට දිනයේදී බලපෑ හැකි උණුසුම් කාලගුණය පිළිබඳ වැඩි අවධානයක් යොමු කරන ලෙස කාලගුණ විද්‍යා දෙපාර්තමේන්තුව ඉල්ලීමක් කරනවා.\nවායුගෝලීය අර්ද්‍රතාව සහ උපරිම උෂ්ණත්වය හේතුවෙන් මිනිස් සිරුරට බලපෑම් ඇතිවිය හැකි බැවින් විශේෂයෙන් කුඩා ළමයින් සහ වයස්ගත පුද්ගලයන් උණුසුමට නිරාවරණය වීමෙන් වැළකිය යුතු බවයි එමඟින් පෙන්වා දෙන්නේ.\nමේ නිසා එවැනි පුද්ගලයන් අධික වෙහෙසකාරී කටයුතුවලින් ඉවත්වී සෙවණ  ඇති ස්ථානවල රැඳී සිටිය යුතු බවත්, ප්‍රමාණවත් ලෙස ජලය පානය කළ යුතු බවත් කාලගුණ විද්‍යා දෙපාර්තමේන්තුව නිකුත් කළ නිවේදනයේ වැඩිදුරටත් සඳහන්.\nපොළාන්නරුව දිස්ත්‍රික්කයේ ස්ථාන ස්වල්පයක වැඩි අවධානයක් යොමු කළ යුතු මට්ටම දක්වා උණුසුම වැඩිවිය හැකි බවයි දෙපාර්තමේන්තුව සඳහන් කළේ.\nවැඩි වේලාවක් උණුසුම් කාලගුණයට නිරාවරණය වීම සහ ක්‍රියාකාරකම්වල නිරතවීම තුලින් තෙහෙට්ටු තත්වයක් ඇතිවිය හැකියි.\nතවදුරටත් ක්‍රියාකාරකම්වල නිරතවීම තුලින් විජලනය සහ ලවණ ඉවත්වීම හේතුවෙන් ඇතිවන මස්පිඩු පෙරලීම ඇතිවිය හැකි බව ද කාලගුණ විද්‍යා දෙපාර්තමේන්තුව පෙන්වා දෙනවා.\nවැඩ බිම් තුල සේවය කරන පුද්ගලයන් ප්‍රමාණවත් ලෙසට ජලය පානය කළ යුතු අතර සෙවන ඇති ස්ථානවල හැකි පමණ විවේක ගන්නා ලෙසටයි දැනුම් දෙන්නේ.\nනිවෙස් තුල සිටින වැඩිහිටි සහ රෝගී පුද්ගලයන් පිළිබඳ සැලකිලිමත් වන ලෙසට දෙපාර්තමේන්තුව ප්‍රකාශ කළා.\nවාහන තුල කුඩා ළමුන් තනිව රඳවා නොයන ලෙසට ද දැනුම් දෙනවා.\nඑළිමහනේ සිටියදී අධික වෙහෙසකාරී කටයුතු  සීමා කළ යුතු අතර සෙවන ඇති ස්ථානවල රැඳිය යුතුයි.\nඑමෙන්ම ප්‍රමාණවත් ලෙසට ජලය පානය කරන ලෙසට ද දැනුම් දෙනවා.\nමීට අමතරව සෞඛ්‍ය අමාත්‍යංශය මගින් මේ පිළිබඳ නිකුත් කරන නිවේදන පිළිබඳ අවධානය යොමු කරන ලෙසටයි ජනතාවට දැනුම් දෙන්නේ.",
       "URL": "https://www.hirunews.lk/189794/හෙට-දිනයේ-උණුසුම්-කාලගුණය-ගැන-වැඩි-අවධානයකින්-සිටින්න-කාලගුණ-විද්‍යා-දෙපාර්තමේන්තුවෙන්-අවවාදයක්",
       "Category": "Local News",
       "Parent URL": "https://www.hirunews.lk/local-news.php?pageID=3963"
}