{
       "Source": "hirunews",
       "Timestamp": "Monday, 07 September 2020 - 17:03",
       "Headline": "අත්තනගලු ඔයේ පහත් බිම්වල ජනතාවට දැනුම් දීමක් - නාය යාමේ අවදානම් තවදුරටත් (වීඩියෝ)",
       "News Content": "බස්නාහිර, සබරගමුව, මධ්‍යම සහ වයඹ පළාත්වල මෙන්ම ගාල්ල සහ මාතර දිස්ත්‍රික්කවල ඇතැම් ස්ථානවලට හෙට දිනයේදිත් තරමක තද වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nඑමෙන්ම, දිවයින හරහා උතුර, උතුරුමැද සහ වයඹ පළාත්වලත් ත්‍රිකුණාමලය, හම්බන්තොට, මහනුවර සහ නුවරඑළිය දිස්ත්‍රික්කවලත් පැයට කිලෝමීටර් 50 ක පමණ සුළං ද ඇතිවිය හැකියි.\nමේ අතර, මුහුදේ රළු ස්වභාවය ගැන සලකා බලා ඒ පිළිබඳව විමසිලිමත් වී ධීවර කටයුතුවල යෙදෙන ලෙසට ධීවර දෙපාර්තමේන්තුව අවධාරණය කරනවා.\nඑමෙන්ම, ජාතික ගොඩනැගිලි පර්යේෂණ සංවිධානය කොළඹ, ගාල්ල, කළුතර, කෑගල්ල සහ රත්නපුර දිස්ත්‍රික්ක සඳහා නිකුත් කළ නාය යාමේ අනතුරු ඇගවීමේ නිවේදනය හෙට පස්වරු 4 දක්වා තවදුරටත් දීර්ඝ කරනු  ලැබුවා.\nදිවයින හරහා විටින් විට තද සුළං ඇතිවීමත් සමඟ මාර්ග කිහිපයකට ගස් කඩා වැටීම් නිසා ගමනාගමන කටයුතුවලට බාධා එල්ල වුණා. ගස් කඩා වැට්ම් නිසා විදුලිය විසන්ධි වු ප්‍රදේශ වලට යළි විදුලිය ලබා සිදු කටයුතු සිදු කරන බවයි අපදා කළමණාකරන මධ්‍යස්ථානය පවසන්නේ.\nමේ අතර, අද රාත්‍රියේදී තද වැසි ඇති වුවහොත් අත්තනගලුඔයේ සුළු ගං වතුර තත්ත්වයක් ඇති වීමේ අවදානමක් පවතින බව වාරිමාර්ග දෙපාර්තමේන්තුව පවසනවා.\nඑසේ වුවහොත් ගම්පහ, ජාඇල මාර්ගය සහ කිරිඳිවිට - ගනේමුල්ල මාර්ගය අවට ස්ථාන කිහිපයක් ජලයෙන් යට විය හැකි බවටයි එම දෙපාර්තමේන්තුව සඳහන් කළේ.\nගෙවුණු පැය කිහිපය තුළ වැඩිම වර්ෂාපතනය වන මිලිමීටර් 196ක් කුරුණෑගල ප්‍රදේශයෙන් වාර්තා වනවා.",
       "URL": "https://www.hirunews.lk/249639/අත්තනගලු-ඔයේ-පහත්-බිම්වල-ජනතාවට-දැනුම්-දීමක්-නාය-යාමේ-අවදානම්-තවදුරටත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2470"
}