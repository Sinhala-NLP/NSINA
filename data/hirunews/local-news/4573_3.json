{
       "Source": "hirunews",
       "Timestamp": "Saturday, 08 April 2017 - 9:28",
       "Headline": "අනුරාධපුර නිවසකින්  කාන්තාවකගේ සහ කුඩා දැරියන් දෙදෙනෙකුගේ මළ සිරුරු හමුවේ",
       "News Content": "අනුරාධපුර - විහාරකලංචිය  - නිවාස 50 ගම්මානයේ මවක් තම දරු දෙදෙනා සමග සියදිවි හානි කරගෙන තිබෙනවා.\n32 හැවිරිදි මෙම කාන්තාව නිවසේ මුළුතැන්ගෙයිහි බාල්කයක එල්ලී දිවි හානි කරගෙන ඇති අතර, ඇගේ වසර එක හමාරක් සහ 4ක් වන කුඩා දියණියන් දෙදෙනාගේ සිරුරු හමුවූයේ අසළ ළිදක තිබියදීයි.\nඊයේ රාත්‍රියේ දිවි හානි කරගත් මවගේ සිරුර මුළුතැන්ගෙයි එල්ලී තිබෙන අයුරු උදෑසන අවදි වූ  ඇයගේ හත්හැවිරිදි පුත්‍රයා දැක ඇති අතර පසුව ඒ පිළිබඳව අසළ නිවසකට දැනුම්දී තිබෙනවා.\nඒ සම්බන්ධයෙන් අනුරාධපුර පොලීසියට දැනුම්දීමෙන් අනතුරුවයි පොලිස් පරීක්ෂණ ආරම්භ වී ඇත්තේ.\nඊයේ රාත්‍රියේ 32 හැවිරිදි මෙම කාන්තාව තම සිව්හැවිරිදි දැරිය සහ අවුරුදු එකහමාරක් වයසැති දැරිය නිවස අසළ ළිඳ තුළට දමා පසුව ඇය ගෙළ වැළලාගෙන සියදිවි හානිකරගෙන ඇති බවයි විශ්වාස කෙරෙන්නේ.\nඇයගේ සැමියා නාවික හමුදාවේ සේවය කරන අතර සිද්ධිය සිදුවන අවස්ථාවේදී ඔහු සේවයේ නිරතව සිටි බව සදහන්.\nකෙසේ නමුත් මිය යාමට පෙර මෙම කාන්තාව ලිපියක් ලියා තබා ඇති අතර, එහිදී ඇය ප්‍රකාශ කර ඇත්තේ මෙම මරණයට තම සැමියා වගකිව යුතු නොමැති බවයි.",
       "URL": "https://www.hirunews.lk/158761/අනුරාධපුර-නිවසකින්-කාන්තාවකගේ-සහ-කුඩා-දැරියන්-දෙදෙනෙකුගේ-මළ-සිරුරු-හමුවේ",
       "Category": "Local News",
       "Parent URL": "https://www.hirunews.lk/local-news.php?pageID=4573"
}