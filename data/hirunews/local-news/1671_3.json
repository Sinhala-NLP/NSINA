{
       "Source": "hirunews",
       "Timestamp": "Friday, 24 September 2021 - 17:27",
       "Headline": "රාජගිරිය මත්ද්‍රව්‍ය වැටලීම් සිද්ධියේ ප්‍රධාන සැකකරු අධිකරණයට භාරවෙයි (වීඩියෝ)",
       "News Content": "රාජගිරිය - ඔබේසේකරපුරදී පොලිස් නිලධාරියෙකු අනතුරට ලක්කර පලාගිය සිද්ධියේ ප්‍රධාන සැකකරු නීතිඥවරුන් පිරිසක් මාර්ගයෙන් අධිකරණයට ඉදිරිපත් වී තිබෙනවා.\nඑහිදී අධිකරණය නියෝග කළේ ඔහු මේ මස 29 වැනිදා දක්වා රක්ෂිත බන්ධනාගාරගත කිරීමටයි.\nරාජගිරිය - ඔබේසේකරපුර ප්‍ර දේශයේ සිදුකළ මත්ද්‍රව්‍ය වැටලීමක් අතරතුර පොලිස් නිලධාරියෙකු අනතුරට ලක්කර සැකකරුවන් පිරිසක් මෝටර් රථයකින් පලායාමේ සිදුවීමක් පසුගිය 20 වැනිදා වාර්තා වුණා.\nමෙම සිද්ධියට සම්බන්ධ සැකකරුවන් පලාගිය මෝටර් රථය විමර්ශන නිලධාරීන් විසින් තලංගම දේවාල පාරේ නිවසක සඟවා තිබියදී සොයාගනු ලැබුවා.\n20 වැනිදා සිට සැඟව සිටි මෙම සිද්ධියේ ප්‍රධාන සැකකරු අත්අඩංගුවට ගැනීම සඳහා බුද්ධි අංශ කණ්ඩායම් දෙකක් සහ පොලිස් කණ්ඩායම් 6ක් විමර්ශන\nආරම්භ කර තිබූ අතර, පසුව කොළඹ අපරාධ කොට්ඨාසයද එම විමර්ශනවලට එකවුණා.\nකෙසේ වෙතත් සිද්ධියේ ප්‍රධාන සැකකරු නීතිඥවරුන් පිරිසක් මාර්ගයෙන් අද පස්වරුවේ කොළඹ අලුත්කඩේ අංක 4 මහේස්ත්‍රාත් අධිකරණය වෙත ඉදිරිපත් වී තිබුණා.\nඑහිදී අධිකරණය නියෝග කර තිබුණේ සැකකරු මේ මස 29 වැනිදා දක්වා රක්ෂිත බන්ධනාගාරගත කිරීමටයි.\nමේ අතර, පොලිස් නිලධාරියා අනතුරට ලක්කර පලාගිය මෝටර් රථය තලංගම දේවාල පාරේ නිවසට පැමිණීමෙන් අනතුරුව සැකකරුවන් විසින් තවත් මෝටර් රථයක් ගෙන්වාගෙන තිබෙනවා.\nඒ අනුව නුගේගොඩ - උඩගහමුල්ල ප්‍ර දේශයේ පදිංචි පුද්ගලයෙක් මෝටර් රථයකින් පැමිණ සැකකරුවන් එම මෝටර් රථයේ නංවාගෙන පිටත්ව ගොස් තිබුණා.\nමෙම සැකකරුවන් දින දෙකක් පමණ කොළඹ අවට විවිධ ප්‍රදේශවල සැරිසරා ඇති බවයි පොලිස් ආරංචිමාර්ග සඳහන් කළේ.\nකෙසේ වෙතත්, පසුව එම මෝටර් රථයේ රියදුරුද අද පස්වරුවේ කොළඹ අපරාධ කොට්ඨාසය වෙත භාරවුණා.\nඑහිදී සැකකරුවන්ට සැඟවීමට ආධාර අනුබල ලබාදීමේ චෝදනාව මත ඔහු අත්අඩංගුවට ගැනීමට විමර්ශන නිලධාරීන් කටයුතු කළා.\nඔහුගෙන් සිදුකළ ප්‍රශ්න කිරීම්වලදී අනාවරණ වී ඇත්තේ සැකකරුවන් විසින් මෝටර් රථය ඔවුන් සන්තකයේ තබා පිටව යන ලෙස ඔහුට කළ බලපෑම්\nහේතුවෙන් නිවසට පැමිණ සිටි බවයි.\nමෙම සිද්ධිය සම්බන්ධයෙන් තවදුරටත් විමර්ශන කටයුතු සිදුකෙරෙමින් පවතින අතර, මේවන විට කාන්තාවක් ඇතුළු සැකකරුවන් පස් දෙනෙකු අත්අඩංගුවට ගෙන තිබෙනවා.\nඔවුන් ඉදිරියේදී හඳුනාගැනීමේ පෙරට්ටුවක් වෙත ඉදිරිපත් කිරීමට නියමිතයි.\nමේ අතරල මෙම සිද්ධියෙන් තුවාල ලබා රෝහල්ගතව ප්‍රතිකාර ලැබූ පොලිස් නිලධාරියා මේවන විට ප්‍රතිකාර ලබා රෝහලෙන් පිටව ගොස් තිබෙනවා.\nතිදරු පියෙකු වන ඔහු හොරණ - මොරගහහේන ප්‍රදේශයේ පදිංචිකරුවෙක්.\nවසන්ත පුෂ්පකුමාර නම් මෙම පොලිස් නිලධාරියාගේ සුවදුක් විමසීමට රාජ්‍ය අමාත්‍ය ජයන්ත සමරවීර මහතා ඔහුගේ නිවසට පැමිණියා.",
       "URL": "https://www.hirunews.lk/283130/රාජගිරිය-මත්ද්‍රව්‍ය-වැටලීම්-සිද්ධියේ-ප්‍රධාන-සැකකරු-අධිකරණයට-භාරවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1671"
}