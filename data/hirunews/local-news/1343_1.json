{
       "Source": "hirunews",
       "Timestamp": "Monday, 21 February 2022 - 14:55",
       "Headline": "ඉන්දීය සංචාරයට එක්වන ශ්‍රී ලංකා සංචිතය නම් කෙරෙයි",
       "News Content": "මෙම මස 24 වැනි දින ආරම්භ වීමට නියමිත ඉන්දියානු ක්‍රිකට් කණ්ඩායම සහ සංචාරක ශ්‍රී ලංකා කණ්ඩායම අතර පන්දුවාර 20 - 20 ක්‍රිකට් තරගාවලියට එක් වන ශ්‍රී ලංකා ක්‍රිකට් සංචිතය අද ප්‍රකාශයට පත් කෙරුණා.\nමෙම තරග සංචාරය තුළදීත් ශ්‍රී ලංකා කණ්ඩායමට නායකත්වය සපයන්නේ, දසුන් ශානක විසින්.\nශ්‍රී ලංකා ක්‍රිකට් ආයතනය නිකුත් කළ මෙම නිවේදනයේ සඳහන් වන්නේ, ඉන්දු - ශ්‍රී ලංකා පන්දුවාර 20 - 20 තරගාවලිය තරග 03කින් සමන්විත වන බව යි.\nමෙම තරගාවලියට එක් වන කණ්ඩායමට\nදසුන් ශානක (නායක)\nචරිත් අසලංක (උපනායක)\nපැතුම් නිස්සන්ක\nකුසල් මෙන්ඩිස්\nදිනේෂ් චන්දිමාල්\nධනුෂ්ක ගුණතිලක\nකමිල් මිශාර\nජනිත් ලියනගේ\nවනිඳු හසරංග\nචාමික කරුණාරත්න\nදුෂ්මන්ත චමීර\nළහිරු කුමාර\nබිනුර ප්‍රනාන්දු\nශිරාන් ප්‍රනාන්දු\nමහීෂ් තීක්ෂණ\nජෙෆ්‍රි වැන්ඩසේ\nප්‍රවීන් ජයවික්‍රම හා ක්‍රීඩා අමාතයවරයාගේ අනුමැතියට යටත් ව වයස අවුරුදු 19න් පහළ ලෝක කුසලාන තරගාවලියේ දස්කම් දැක් වූ අශේන් ඩැනියල් ද කැඳවා තිබෙනවා.\nශ්‍රී ලංකා කණ්ඩායම හා ඉන්දීය කණ්ඩායම අතර පළමු පන්දු වාර විස්ස තරගය මෙම මස 24 වැනි දින ඉන්දියාවේ ලක්නව්හි දී පැවැත්වීමට නියමිත යි.\nකෙසේ වෙතත් ඔස්ට්‍රේලියනු සංචාරය අතරතුර දී අබාධයකට ලක් වූ නුවන් තුෂාර, අවිශ්ක ප්‍රනාන්දු හා රමේෂ් මෙන්ඩිස් යන ක්‍රීඩකයින් තිදෙනා මෙම සංචිතයට ඇතුළත් කර නෑ.\nඑමෙන්ම, ඔස්ට්‍රෙලියානු තරගාවලිය අතරතුර කොවිඩ් 19 වෛරසයට ගොදුරු වූ සුපිරි තුන් ඉරියව් ක්‍රීඩක වනිදු හසරංග සහ බිනුර ප්‍රනාන්දු රෝගී තත්ත්වය සුව වීමෙන් අනතුරු ව යළි ක්‍රිකට් සංචිතයට කැඳවීමට යි ක්‍රිකට් පාලනාධිකාරිය තීරණය කර ඇත්තේ.\nඑමෙන්ම පන්දුවාර 20 තරගාවලියට අමතර ව ඉන්දියාව සමඟ තරග දෙකකින් සමන්විත ටෙස්ට් තරගාවලියක් ද පැවැත්වෙන අතර, එක්දින හා ටෙස්ට් තරග තුළ දී ඉන්දීය කණ්ඩායමට නායකත්වය සපයනු ලබන්නේ, රෝහිත් ෂර්මා විසින්.\nඒ ඉන්දීය ටෙස්ට් ක්‍රිකට් කණ්ඩායමේ නිත්‍ය නායකයා වන විරාට් කෝලි මෙම සමස්ත තරගාවලිය තුළ දී ම විවේක ගන්වා තිබීම හේතුවෙන්.",
       "URL": "https://www.hirunews.lk/297626/ඉන්දීය-සංචාරයට-එක්වන-ශ්‍රී-ලංකා-සංචිතය-නම්-කෙරෙයි",
       "Category": "Local News",
       "Parent URL": "https://www.hirunews.lk/local-news.php?pageID=1343"
}