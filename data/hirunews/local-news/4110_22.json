{
       "Source": "hirunews",
       "Timestamp": "Wednesday, 24 January 2018 - 12:47",
       "Headline": "ඌව අධ්‍යාපන ලේකම් ඇතුළු 07කට සිතාසි",
       "News Content": "බදුල්ල දෙමල මහා විද්‍යාලයේ විදුහල්පතිනිය දණ ගැස්සවූ බව කියන සිද්ධිය සම්බන්ධයෙන් චෝදනා එල්ල වී සිටින ඌව පලාත් අධ්‍යාපන ලේකම් සන්ධ්‍යා අඹන්වල ඇතුළු වගඋත්තරකරුවන් 07 දෙනෙකුට මානව හිමිකම් කොමිසම සිතාසි නිකුත් කර තිබෙනවා.\nහෙට (25) පෙරවරුවේ කොමිසම හමුවේ පෙනී සිටින ලෙස මෙලෙස සිතාසි ලැබූ පිරිසට මාධ්‍යවේදීන් දෙදෙනෙකු ද ඇතුලත්.\nශ්‍රී ලංකා මානව හිමිකම් කේන්ද්‍රය සහ ලංකා ගුරු සංගමය සිද්ධිය සම්බන්ධයෙන් ඉදිරිපත් කළ පැමිණිල්ලකට අනුව මෙලෙස සිතාසි නිකුත් කර ඇති අතර පැමිණිල්ලෙන් දක්වා ඇත්තේ ඌව පලාත් ප්‍රධාන අමාත්‍ය චාමර සම්පත් දසනායක ඇතුළු පිරිස විදුහල්පතිනිය දණගැස්සවීම මගින් ආණ්ඩුක්‍රම ව්‍යවස්ථාවේ භාෂණයේ සහ ප්‍රකාශනයේ අයිතිය මෙන්ම හෘද සාක්ෂියේ නිදහස උල්ලංඝණය කර ඇති බවයි.\nමේ අතර, ඌව පළාත් දෙමළ අධ්‍යාපන අමාත්‍යවරයා ලෙස සෙන්දිල් තොණ්ඩමන් අද (24) උදෑසන පළාත් ආණ්ඩුකාරවරයා ඉදිරියේ දිවුරුම් දී තිබෙනවා.\nමීට පෙර එවැනි අමාත්‍ය ධුරයක් ඌව පළාත් අමාත්‍ය ධූරාවලියේ නොතිබූ අතර, විදුහල්පතිනිය දණ ගැස්සවීමේ සිද්ධියෙන් පසු පළාත් අධ්‍යාපන ධුරය ප්‍රධාන අමාත්‍ය චාමර සම්පත් දසනායකගෙන් ඉවත් කිරීමට පළාත් ආණ්ඩුකාරවරයා කටයුතු කරනු ලැබුවා.\nමේ අතර කිලිනොච්චි - හින්දු විද්‍යාලයේ සිසුන් පිරිසක් සිදුකළ පහරදීමක් හේතුවෙන් එම විද්‍යාලයේ ගුරුවරයෙකු තුවාල ලබා රෝහල් ගත කෙරුණා.\nපොලීසිය සඳහන් කළේ අදාළ ගුරුවරයා විනය විරෝධී ක්‍රියාවක් මුල් කර ගනිමින් සිසුන්ට පහරදී ඇති බවයි.\nපසුව, එම සිසුන් පිරිස ගුරුවරයාට, පහරදී තිබෙනවා.\nපහරදුන් සිසුන් මේ වනවිට හඳුනාගෙන ඇති අතර ඔවුන්ව අත්අඩංගුවට ගැනීමට කටයුතු කරන බවයි කිලිනොච්චිය පොලීසිය කියා සිටියේ.",
       "URL": "https://www.hirunews.lk/181890/ඌව-අධ්‍යාපන-ලේකම්-ඇතුළු-07කට-සිතාසි",
       "Category": "Local News",
       "Parent URL": "https://www.hirunews.lk/local-news.php?pageID=4110"
}