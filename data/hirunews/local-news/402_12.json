{
       "Source": "hirunews",
       "Timestamp": "Thursday, 20 April 2023 - 13:46",
       "Headline": "ස්ථාවරකරණ කමිටුව ගැන ආසියානු රග්බි සම්මේලනයෙන් සහතිකයක්",
       "News Content": "ශ්‍රී ලංකා රග්බි සම්මේලනය සඳහා ස්ථාවරකරණ කමිටුවක් පත් කිරීම කාලෝචිත බව ආසියානු රග්බි සම්මේලනය ප්‍රකාශ කළා.\nඒ, ක්‍රීඩා අමාත්‍ය රොෂාන් රණසිංහ, ඩුබායිහි, ආසියානු රග්බි සම්මේලන මූලස්ථානයේදී එහි සභාපති කයිස් අල් දලායි මුණගැසුණු අවස්ථාවේ දීයි.\nශ්‍රී ලංකා රග්බි ක්‍රීඩාවේ අභිවෘද්ධිය වෙනුවෙන් ආසියානු රග්බි සම්මේලනය නිරන්තරයෙන් සහයෝගය ලබාදෙන බව ද එහි සභාපතිවරයා, මෙම හමුවේදී ක්‍රීඩා අමාත්‍යවරයා වෙත දැනුම්දී තිබෙනවා.\nශ්‍රී ලංකා රග්බි සම්මේලනය සඳහා පනවා තිබු තහනම ඉවත් කිරීමට ආසියානු රග්බි සම්මේලනය පසුගියදා ගත් තීරණයට තම ප්‍රසාදය ද ආසියානු රග්බි සභාපතිවරයා වෙත පළ කළ බවයි ක්‍රීඩා අමාත්‍යවරයා කියා සිටියේ.\nශ්‍රී ලංකා රග්බි සම්මේලනය විසුරුවා හැර ඒ සඳහා පසුගියදා හිටපු රග්බි ක්‍රීඩකයෙකු සහ පරිපාලකයෙකු වන චූලා ධර්මදාසගේ සභාපතිත්වයෙන් ස්ථාවරකරණ කමිටුවක් පත් කිරීමට විෂය භාර අමාත්‍යවරයා මීට පෙර කටයුතු කළා.",
       "URL": "https://www.hirunews.lk/332994/ස්ථාවරකරණ-කමිටුව-ගැන-ආසියානු-රග්බි-සම්මේලනයෙන්-සහතිකයක්",
       "Category": "Local News",
       "Parent URL": "https://www.hirunews.lk/local-news.php?pageID=402"
}