{
       "Source": "hirunews",
       "Timestamp": "Tuesday, 14 March 2017 - 18:04",
       "Headline": "පැහැරගත් නෞකාව සෝමාලියා වරායක -  කොළඹ වරායටත් ඇවිත් ගිහින්",
       "News Content": "සෝමාලි මුහුදු කොල්ලකරුවන් පැහැර ගත් ඩුබායි නෞකාවේ කාර්යමණ්ඩල සාමාජිකයන් අතර ශ්‍රී ලාංකිකයින් අට දෙනෙකු සිටින බව තහවුරු වී තිබෙනවා.\nවෙළද නාවික ලේකම් කාර්යාලයේ අධ්‍යක්ෂ ජනරාල් ඒ. ඩබ්ලිව් සෙනෙවිරත්න කියා සිටියේ නෞකාවේ ශ්‍රී ලාංකික කපිතාන්වරයවරයාද ඊට ඇතුළත් බවයි.\n2012 වසරෙන් පසු මුහුදු කොල්ලකරුවන් වාණිජ නෞකාවක් පැහැරගත් පළමු අවස්ථාව ද මෙය වනවා.\nඒරිස් 13 නැමති එක්සත් අරාබි එමිර් රාජ්‍යයට අයත් මෙම නෞකාව ජිබුටි රාජ්‍යයේ සිට සෝමාලියාවේ මොගඩිෂු දක්වා බොරතෙල් ප්‍රවාහනය කරමින් සිටියදි මෙලෙස පැහැර ගැනිමට ලක්ව ඇති බවට රොයිටර් පුවත් සේවය වාර්තා කළා.\nමුහුදු කොල්ලකෑම් වැලැක්විම සදහා වු සහන සංවිධානය කියා සිටියේ ඊට පෙර නෞකාව ආපදා සංඥා නිකුත් කර පසුව අතුරුදන් වී ඇති බවයි.\nශ්‍රී ලංකා ධජය සහිතව එය යාත්‍රා කරමින් සිටි බවට පළමුව වාර්තා වු නමුත් පසුව නාවික හමුදාව කියා සිටියේ අදාල නෞකාව දැනට ශ්‍රී ලංකාවේ ලියාපදිංචි කල නෞකාවක් නොවන බවයි.\nඅවසන් වරට එය ශ්‍රී ලංකාවේ ලියාපදිංචි කර තිබු නමුත් පසුගිය ජනවාරි මාසයේදි එහි ලියාපදිංචිය වෙනස් කර ඇති බව නාවික හමුදා මාධ්‍ය ප්‍රකාශක ලූතිනන් කමාන්ඩර් චමින්ද වළාකුළුගේ ප්‍රකාශ කළා.\nපසුගිය ජනවාරි 27 වනදා මෙම නෞකාව කොළඹ වරාය වෙත ද පැමිණ ඇති අතර ඊට පසු දා  එය පිටත්ව ගොස් තිබෙනවා.\nකෙසේ වෙතත් සන්නිවේදන බාධා හේතුවෙන් මෙම නෞකාව මේ වන විට නැංගුරම් ලා ඇති ස්ථානය පිලිබදව තොරතුරු වාර්තා වී නොමැති බවයි වෙළද නාවික ලේකම් කාර්යාලය ප්‍රකාශ කලේ.\nඑහෙත් මුහුදු කොල්ලකරුවන්ගේ ග්‍රහණයට ගත් ඉන්ධන නෞකාවක් සෝමාලියාවේ අලූලා වරාය වෙත ගෙන විත් ඇති බව රොයිටර් පුවත් සේවය වාර්තා කළා.\nනෞකාව සොයා සෝමාලි මුහුදේ සහ ඉන්දියන් සාගරයේ මුහුදු කොල්ලකැම් වැලැක්විම සදහා ක්‍රියාත්මක යුරෝපා සංගම් නාවික බලකායද මේ වන විට මෙහෙයුමක් ආරම්භ කර තිබෙනවා.\nඊයේ පස්වරුවේ මෙම නෞකාව පැහැරගත් බවට තොරතුරු වාර්තා වීමෙන් අනතුරුව අද උදෑසනම එම නෞකාව පැවති ප්‍රදේශයට ගුවන් යානයක් පිටත් කර යැවු බව ඉන්දියන් සාගරයේ යුරෝපා නාවික බලකාය සදහන් කලා.\nසිද්ධිය සම්බන්ධයෙන් නිවේදනයක් නිකුත් කරමින් විදේශ කටයුතු අමාත්‍යාංශය ප්‍රකාශ කළේ නෞකාවේ ශ්‍රී ලාංකිය කාර්ය මණ්ඩලයේ ආරක්ෂාව සහ සුභසාධනය තහවුරු කිරීම සදහා නාවුක නියෝජිත ආයතන සහ අදාල විදේශ රටවල පිහිටි දුත මණ්ඩල අඛණ්ඩව සම්බන්ධ වෙමින් පියවර ගනිමින් සිටින බවයි.\nමේ අතර මෙම ශ්‍රී ලාංකික කාර්ය මණ්ඩලය පිළිබද තොරතුරු ඉදිරියේදි මාධ්‍ය වෙත නිකුත් කිරීමට අපේක්ෂා කරන බව වෙළද නාවික ලේකම් කාර්යාලයේ අධ්‍යක්ෂ ජනරාල් ඒ.ඩබ්ලිව්.සෙනෙවිරත්න කියා සිටියා.",
       "URL": "https://www.hirunews.lk/156852/පැහැරගත්-නෞකාව-සෝමාලියා-වරායක-කොළඹ-වරායටත්-ඇවිත්-ගිහින්",
       "Category": "Local News",
       "Parent URL": "https://www.hirunews.lk/local-news.php?pageID=4614"
}