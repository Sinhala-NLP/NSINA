{
       "Source": "hirunews",
       "Timestamp": "Tuesday, 18 January 2022 - 7:43",
       "Headline": "9 වැනි පාර්ලිමේන්තුවේ දෙවන සැසි වාරය අද ඇරඹේ",
       "News Content": "9 වැනි පාර්ලිමේන්තුවේ දෙවන සැසිවාරය ජනාධිපති ගෝඨාභය රාජපක්ෂගේ ප්‍රධානත්වයෙන් අද පෙරවරුවේ ආරම්භ කෙරෙනවා.\nඒ අනුව ජනාධිපතිවරයා විසින් පෙරවරු 10.00ට රාජාසන කතාව සිදු කිරීමට නියමිත ව තිබෙනවා.\nඉතා චාම් ආකාරයෙන් මෙම කටයුතු සිදු කිරීමට සැලසුම් කර ඇති අතර, 09 වන පාර්ලිමේන්තුවේ දෙවන සැසිවාරය විවෘත කිරීමේ අවස්ථාවට විදේශීය රාජාතාන්ත්‍රිකයින්, හිටපු ජනාධිපතිවරුන්, හිටපු අග්‍රාමාත්‍යවරුන් මෙන්ම අගවිනිසුරුවරයා, උපරිමාධිකරණ විනිසුරුවරුන් සහ නීතිපතිවරයා ඇතුළු සම්භාවනීය අමුත්තන් රැසක් සහභාගීවීමට නියමිතයි.\nපාර්ලිමේන්තු වේත්‍රධාරී නරේන්ද්‍ර ප්‍රනාන්දු සඳහන් කළේ, අද දින පාර්ලිමේන්තුවේ දෙවන සැසි වාරය සඳහා පැමිණෙන සියලු දෙනා කොරෝනා එන්නත්කරණ කාඩ්පත රැගෙන ආ යුතු බවයි.\nමේ අතර, රාජාසන කතාව සම්බන්ධයෙන් ලබන 19 සහ 20 යන දෙදින විවාදයක් පැවැත්වීමට පසුගිය දා පැවති පක්ෂ නායක රැස්වීමේ දී එකඟතාවක් ද පළ වුණා.\nමේ අතර, සමගි ජන බලවේගයේ කණ්ඩායම් රැස්වීමක් අද පෙරවරුවේ පැවැත්වෙනවා.\nවිපක්ෂයේ ප්‍රධාන සංවිධායක පාර්ලිමේන්තු මන්ත්‍රී ලක්ෂ්මන් කිරිඇල්ල සඳහන් කළේ පාර්ලිමේන්තුවේ හෙට සහ අනිද්දා යන දෙදින තුළ පැවැත්වීමට නියමිත දෙදින විවාදය සම්බන්ධයෙන් එහි දී තීරණයකට එළඹීමට නියමිත බවයි.",
       "URL": "https://www.hirunews.lk/294296/9-වැනි-පාර්ලිමේන්තුවේ-දෙවන-සැසි-වාරය-අද-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=1418"
}