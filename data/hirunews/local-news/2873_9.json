{
       "Source": "hirunews",
       "Timestamp": "Monday, 02 March 2020 - 19:34",
       "Headline": "කොරියානු ගුවන් සේවය, ශ්‍රී ලංකා ගුවන් ගමන් අත්හිටුවීමට සැරසේ",
       "News Content": "තම රටේ මේ වන විට පවතින තත්ත්වය සැලකිල්ලට ගෙන කොරියානු ව්‍යාපාරික ආයතන ශ්‍රී ලාංකික සංක්‍රමණික සේවකයන් ලබා ගැනීම පමා කිරීමට ඉඩ ඇති බව කොරියානු මානව සම්පත් ආයතනයේ මෙරට අධ්‍යක්ෂ කිම් - වොන් - සියොක් ප්‍රකාශ කළා.\nඑමෙන්ම, කොරියානු ගුවන් සේවය දකුණු කොරියාව සහ ශ්‍රී ලංකාව අතර ඍජු ගුවන් ගමන් මේ මස 18 වන දා සිට අත්හිටුවීමට තීරණය කර ඇති බවයි වාර්තා වන්නේ.\nකොවිඞ් නයින්ටීන් හෙවත් කොරෝනා වෛරසය වැළදුණු කොරියානුවන් 4335ක් මේ වන විට එරටින් හමුවී ඇති අතර, මරණ 26ක් ද වාර්තා වනවා.\nකොරියානු මානව සම්පත් සංවර්ධන සේවා ආයතනයේ ශ්‍රී ලංකා අධ්‍යක්ෂ කිම් - වොන් - සියොක් ප්‍රකාශ කළේ කොරියානු ගුවන් සේවය ශ්‍රී ලංකාව වෙත ඍජු ගුවන් ගමන් අත්හිටුවීම එරට සේවය කරන ශ්‍රී ලාංකික සංක්‍රමණික සේවකයන්ට බලපෑමක් ඇති කළ හැකි බවයි.\nකෙසේ නමුත්, දකුණු කොරියාවේ රැකියා සඳහා පිටත්ව යාමට වසරක් හෝ දෙකක් අපේක්ෂාවෙන් සිටි ශ්‍රී ලාංකික සංක්‍රමණික සේවකයන් සිය කොරියානු සංචාර, කොරෝනා වෛරසය හේතුවෙන් කල් දැමීමට අදහස් නොකරන බව සඳහන්.\nදකුණු කොරියාවේ දැනට සේවය කරන ශ්‍රී ලාංකිකයන් බහුතරයක් ද සිය කොන්ත්‍රාත් කාලය අවසන් වන තුරු එරට රැදී සිටින බවයි කොරියානු මානව සම්පත් ආයතනයේ මෙරට අධ්‍යක්ෂවරයා කියා සිටියේ.\nශ්‍රී ලංකාව ඇතුළු රටවල් 16කින් දකුණු කොරියාව ශ්‍රමිකයන් ලබා ගන්නා අතර, මෙරටින් ශ්‍රමිකයන් ලබා ගැනීමට කොරෝනා වෛරසය හේතුවෙන් මෙතෙක් අහිතකර බලපෑමක් ඇති වී නොමැති බව ඔහු අවධාරණය කළා.\nදකුණු කොරියාවේ 4000 ඉක්ම වූ ආසාදිතයන්ගෙන් බහුතරයක් ෂින්චෙයොන්ජි ජේසු දෙව් මැදුර හා සම්බන්ධ අයයි.\nදකුණු කොරියාව තුළ වෛරසය ව්‍යාප්ත වීම වැළැක්වීම සඳහා එම ආගමික නිකායෙන් ප්‍රමාණවත් සහයක් නොලැබුණු බව සෝල් බලධාරීන්ගේ අදහස වී තිබෙනවා.\nඑම ආගමික නිකායේ සාමාජිකයන් දෙලක්ෂ 66,000කට අධික පිරිසක් පරීක්ෂා කිරීම සඳහා කොරියානු සෞඛ්‍ය බලධාරීන් උත්සාහ කළ ද එමගින් ලබාදී ඇති ලැයිස්තු නිවැරදි නොවන බව පෙනී ගොස් තිබෙනවා.\nමේ නිසා එම ආගමික නිකායේ නිර්මාතෘ ලී - මෑන් - හී ඇතුළු එහි නායකයන් 12 දෙනෙකුට එරෙහිව සාපරාධී මිනී මැරුම් චෝදනා යටතේ නඩු පැවරීමට සෝල් නාගරික පරිපාලනය තීරණය කර ඇති බව සඳහන්.\nමේ වන විට ලොව පුරා කොරෝනා වෛරස් ආසාදිතයන් සංඛ්‍යාව 89,197ක් දක්වා ඉහළ ගොස් ඇති අතර, මරණ සංඛ්‍යාව 3048ක් ලෙස සටහන් වුණා. ඉන් සියයට 90ක්ම වූහාන් නගරය ඇතුළු චීනයේ හුබෙයි ප්‍රාන්තයෙන් වාර්තා වන අතර තවත් රටවල් 10කින් මරණ වාර්තා වනවා.\nමේ අතර, ඉන්දියාවෙන් තවත් කොරෝනා වෛරස් ආසාදිතයින් 3 දෙනෙකු හමුවී තිබෙනවා.  දිල්ලියෙන්, තෙලංගානාවෙන් සහ රාජස්ථාන් ප්‍රාන්තයෙන් එම ආසාදියන් හමුවී ඇති බවයි ඉන්දීය මාධ්‍ය සඳහන් කළේ.\nඉන් එක් අයෙකු පසුගිය දා ඉතාලියේ සිට පැමිණි අයෙකු වන අතර තවත් අයෙකු ඩුබායි සිට ඉන්දියාවට පැමිණි පුද්ගලයෙක්. තුන්වැන්නා පිළිබඳ වැඩිදුර තොරතුරු මෙතෙක් ප්‍රකාශයට පත් කර නැහැ.\nඉන්දියාවේ ප්‍රථම කොරෝනා වෛරස් ආසාදිතයා කේරළ ප්‍රාන්තයේ වෛද්‍ය ශිෂ්‍යාවක් වන අතර ඇය දැන් පූර්ණ සුවය ලබා රෝහලෙන් නික්මී තිබෙනවා.",
       "URL": "https://www.hirunews.lk/235639/කොරියානු-ගුවන්-සේවය-ශ්‍රී-ලංකා-ගුවන්-ගමන්-අත්හිටුවීමට-සැරසේ",
       "Category": "Local News",
       "Parent URL": "https://www.hirunews.lk/local-news.php?pageID=2873"
}