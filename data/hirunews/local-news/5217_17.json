{
       "Source": "hirunews",
       "Timestamp": "Friday, 08 January 2016 - 14:16",
       "Headline": "ජනපති පදවි ප්‍රාප්ති සැමරුම් රැසක්",
       "News Content": "ජනාධිපති මෛත්‍රීපාල සිරිසේනගේ නායකත්වයෙන් ස්ථාපිත ප්‍රජාතන්ත්‍රවාදී රාජ්‍ය පාලනයට වසරක් සපිරීම නිමිත්තෙන් දිවයින පුරා අද (08) දිනයේදී වැඩසටහන් රැසක් සංවිධාන කර තිබෙනවා.\nඊට සමඟාමීව දිවයින පුරා ආශිර්වාද බෝධි පූජා සහ පැළ රෝපණ වැඩසටහන් අද පෙරවරුවේ ක්‍රියාත්මක වුණා.\nඅග්‍රාමාත්‍ය ලේකම් කාර්යාලයේදී පැළ රෝපණයක් සිදු කෙරුණේ අග්‍රාමාත්‍ය ලේකම්වරයාගේ ප්‍රධාත්වයෙන්.\nජනාධිපතිවරයා ප්‍රමුඛ රජයටත් සමස්ත රටවැසියන්ටත් ආශිර්වාද පළ කිරීම වෙනුවෙන් විශේෂ ආගමික වැඩසටහනක් අද පෙරවරුවේ කළුතර ඓතිහාසික බෝධිරාජයාණන් වහන්සේ අභියස පැවැත්වුණා.\nමෛත්‍රීපාල සිරිසේන ජනාධිපතිවරායගේ ප්‍රධානත්වයෙන් පැවැත්වුණු මෙම පිංකමේදී කළුතර බෝ සමිදුන් වැඩ වෙසෙන භූමිය කළුතර බෝධි භාරකාර මණ්ඩලය වෙත සන්නසකින් පවරා දීමද සිදු කිරීම විශේෂත්වයක්.\nමීට අමතරව අදට යෙදෙන දිවංගත අග්‍රාමාත්‍ය එස්. ඩබ්ලිව්. ආර්. ඞී. බණ්ඩාරනායක ශ්‍රීමතාණන්ගේ 117 වන ජන්ම සංවත්සරය වෙනුවෙන් සමරු උත්සවයක් අද පෙරවරුවේ පැවැත්වුණේ ජනාධිපති මෛත්‍රීපාල සිරිසේනගේ ප්‍රධානත්වයෙන්.\nඒ ගාලූමුවදොර බණ්ඩාරනායක පිලිරුව අභියසදීයි.\nඉන් අනතුරුව ජනාධිපතිවරයා පැමිණියේ කෝට්ටේ ශ්‍රී නාග විහාරය වෙතයි.\nඅපවත්වී වදාළ ජූජ්‍ය මාදුළුවාවේ සෝභිත හිමියන් වෙනුවෙන් පුෂ්පෝපහාර දැක්වීමක් ද එහිදී සිදු වුණ.\nපොදු ජනතාවගේ ගැටළු ජනාධිපවරයාට සෘජුව ඉදිරිපත් කළ හැකි ජනපතිට කියන්න වැඩසටහන සහ ජනපති හදබිම වැඩසටහන දියත් කිරීම ජනාධිපති මන්දිරයේ සිට මේ වනවිට ආරම්භ වී තිබෙනවා.\nදිවයින පුරා සිදු කෙරෙන සංවර්ධන කටයුතු සහ රටේ ජනතාවට සුවපහසු දිවියක් උදාකර දීම සඳහා ජනාධිපතිවරයා ලබාදෙනු ලබන උපදෙස් නිසි අයුරින් ක්‍රියාත්මක වන්නේදැයි සොයා බැලීමට ජනාධිපති කාර්යාලයේ ස්ථාපිත සංවර්ධන ඇගයීම් කාර්යාංශය විවෘත කිරීමටද ජනපති අතින් සිදු කෙරුණා.\nප්‍රජාතන්ත්‍රවාදී රාජ්‍ය පාලනයට වසරක් සපිරීම නිමිත්තෙන් සංවිධාන කරන ප්‍රධාන ජාතික සැමරුම් උත්සවය අද පස්වරු 2ට ජනාධිපතිවරයාගේ ප්‍රධානත්වයෙන් බණ්ඩාරනායක සම්මන්ත්‍රණශාලාවේදී ආරම්භ වීමට නියමිතයි.\nමෙම උළෙලේ ප්‍රධාන දේශනය ඉන්දීය නිදහස් සටනේ පුරෝගාමියෙකු වන මහත්මා ගාන්ධිගේ මුණුපුරෙකු වන ගෝපාල්ක්‍රිෂ්ණා ගාන්ධි විසමින් පවත්වනු ඇති.\nඊට සමඟාමීව එකම දැයක්  - මහ බලයක් ශාස්ත්‍රීය ග්‍රන්ථය දොරට වැඩීම ද සිදු වනවා.\nඑමෙන්ම ජනපති පදවි ප්‍රාප්තියට වසරක් සම්පූර්ණ වීම නිමිත්තෙන් අද රාත්‍රියේ ජනාධිපති කාර්යාලයේදී සර්ව රාත්‍රික පරිත්‍රාණ ධර්ම දේශණයක් ද පැවැත්වීමට නියමිතයි.",
       "URL": "https://www.hirunews.lk/123613/ජනපති-පදවි-ප්‍රාප්ති-සැමරුම්-රැසක්",
       "Category": "Local News",
       "Parent URL": "https://www.hirunews.lk/local-news.php?pageID=5217"
}