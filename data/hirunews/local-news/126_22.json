{
       "Source": "hirunews",
       "Timestamp": "Friday, 04 August 2023 - 8:30",
       "Headline": "කාවින්දට සහ මුජිබර්ට එරෙහිව ඖෂධ නියාමන අධිකාරියෙන් පැමිණිල්ලක්",
       "News Content": "පාර්ලිමේන්තු මන්ත්‍රී කාවින්ද ජයවර්ධන සහ හිටපු පාර්ලිමේන්තු මන්ත්‍රී මුජිබර් රහුමාන්ට එරෙහිව ජාතික ඖෂධ නියාමන අධිකාරිය, මරදාන පොලිසියට පැමිණිලි කර තිබෙනවා.\nඒ, එම අධිකාරියට අනවසරයෙන් ඇතුළු වී, එහි ලිපි ලේඛනවල පිටපත් බලහත්කාරයෙන් ලබාගත් බවට චෝදනා කරමින්.\nඊයේ(03) පස්වරුවේ අදාළ පැමිණිල්ල ඉදිරිපත් කර තිබුණේ ඖෂධ නියාමන අධිකාරියේ ප්‍රධාන විධායක නිලධාරී විශේෂඥ වෛද්‍ය විජිත් ගුණසේකර විසින්.\nඅදාළ පැමිණිල්ල ඉදිරිපත් කිරීමෙන් අනතුරුව මාධ්‍ය වෙත අදහස් දැක්වූ ජාතික ඖෂධ නියාමන අධිකාරිය වෙනුවෙන් පෙනී සිටි නීතිඥ මදුරංග විජයරත්න සඳහන් කළේ පාර්ලිමේන්තු වරප්‍රසාද මුල්කර ගනිමින් රාජ්‍ය ආයතනවලට ඇතුළුවීම වැරදි පූර්වාදර්ශයක් බවයි.\nමේ අතර තමන්ට සහ සමගි ජනබලවේගයේ සෞඛ්‍ය කමිටුවේ සාමාජිකයන්ට මරණ තර්ජන එල්ලවී ඇති බවට පවසමින් පාර්ලිමේන්තු මන්ත්‍රී කාවින්ද ජයවර්ධන ඊයේ අපරාධ පරීක්ෂණ දෙපාර්තමේන්තුවට පැමිණිල්ලක් ඉදිරිපත් කළා.\nඖෂධ ගැටළු සම්බන්ධයෙන් සිදුකරන ප්‍රකාශ නවත්වන ලෙස පවසමින් මෙලෙස තර්ජන එල්ලවී ඇති බවයි එමඟින් ඔහු සඳහන් කර ඇත්තේ.\nමේ අතර කොළඹ ඊයේ පැවති මාධ්‍ය හමුවකට එක්වෙමින් හිටපු සෞඛ්‍ය අමාත්‍ය, පාර්ලිමේන්තු මන්ත්‍රී රාජිත සේනාරත්න කියා සිටියේ මාස 4ක සිට රජයේ රෝහල්වල ඉන්සියුලින් නොමැති බවට පාර්ලිමේන්තුවේදී හෙළිවූ බවයි.",
       "URL": "https://www.hirunews.lk/343553/කාවින්දට-සහ-මුජිබර්ට-එරෙහිව-ඖෂධ-නියාමන-අධිකාරියෙන්-පැමිණිල්ලක්",
       "Category": "Local News",
       "Parent URL": "https://www.hirunews.lk/local-news.php?pageID=126"
}