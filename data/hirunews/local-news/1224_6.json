{
       "Source": "hirunews",
       "Timestamp": "Monday, 18 April 2022 - 14:22",
       "Headline": "ජන මතයට ඇහුම්කන් නොදීම නුදුරේදී ව්‍යසනයක් විය හැකියි - මැතිවරණ කොමිෂන් සභාව",
       "News Content": "ජනතාවගේ අදහස්වලට ඇහුම්කන් නොදීම බරපතළ ප්‍රතිවිපාකවලට තුඩු දිය හැකි බව මැතිවරණ කොමිෂන් සභාව පවසනවා.\nකොමිෂන් සභාව පෙන්වා දෙන්නේ, සියලු දේශපාලන පක්ෂ සහ සංවිධාන එකඟතාවකට පැමිණ අදාළ අර්බුද විසඳාගත යුතු බවයි.\nසියලුම දේශපාලන පක්ෂ හා සංවිධාන එකඟතාවකට පැමිණ අර්බුදයට විසඳුම් ලබාදිය යුතු බවත්, ජනතා අදහස්වලට සවන් නොදුනහොත් බරපතළ ව්‍යසනයක් ඇතිවිය හැකි බව මැතිවරණ කොමිසම දේශපාලන පක්ෂවලට අවධාරණය කරනවා.\nනිවේදනයක් නිකුත් කරමින් එම කොමිසන් සභාව පෙන්වා දෙන්නේ දේශපාලන හා ආර්ථික වැඩපිළිවෙලක් නිශ්චිත කාලරාමුවක් තුළ ක්‍රියාත්මක කිරීම පාර්ලිමේන්තුව නියෝජනය කරන දේශපාලන පක්ෂවලට මගහැරිය නොහැකි වගකීමක් බවයි.\nඑය, රටේ අනාගතයට මෙන්ම දේශපාලන පක්ෂ සම්බන්ධයෙන් ද තීරණාත්මක වනු ඇති බව අදාළ නිවේදනයේ සඳහන්.\nරට තුළ මේ වනවිට පවතින තත්වය පිළිබඳව මැතිවරණ කොමිසම බලවත් සන්තාපයට පත්ව තිබෙනවා.\nමහජන නියෝජිතයින් නැවත කැඳවීමට ජනතාවට බලය ලබාදීම හා මැතිවරණයක දී දේශපාලන පක්ෂ හා අපේක්ෂකයන් කරනු ලබන අතිදැවැන්ත ධනස්කන්ධයක සීමා පනවන යෝජනා කොමිසම් සභාව ඉදිරිපත් කර ඇත්තේ ද ඵලදායී ප්‍රජාතන්ත්‍රවාදී ක්‍රමයක් ස්ථාපිත කිරීමේ අරමුණින් බවයි අදාළ නිවේදනයෙන් වැඩිදුරටත් දක්වා ඇත්තේ.\nරටක ආණ්ඩුක්‍රම ව්‍යවස්ථාව ප්‍රකාරව සිවිල් වැසියන්ට සිය මහජන පරමාධිපත්‍යයට යටත්ව සාමකාමී උද්ඝෝෂණ සිදු කළ හැකියි.\nඒ අනුවයි, රටේ මේ වනවිට ඇති වී තිබෙන අර්බුදකාරී ආර්ථික හා දේශපාලන පසුබිමට එරෙහිව රට පුරා මහජනතාව වීදි බැස ඇත්තේ.\nමේ වනවිට දැවැන්ත විරෝධතාවක් දසවැනි දිනටත් අද ගාලුමුවදොර පැවැත්වෙන්නේ සිවිල් පුරවැසි අරගලයේ නිර්පාක්ෂික විරෝධතාවක් ලෙසයි.\nමෙවන් පසුබිමක් සම්බන්ධයෙන් අදහස් පළ කරමිනුයි, මැතිවරණ කොමිෂන් සභාව විසින් වත්මන් ආණ්ඩුවට ජනතාවට ඇහුම්කන් දී සාකච්ඡාමය මාර්ගයෙන් අර්බුද විසඳා ගැනීමට ප්‍රවිශ්ට වන ලෙසට දැනුම්දී ඇත්තේ.",
       "URL": "https://www.hirunews.lk/302218/ජන-මතයට-ඇහුම්කන්-නොදීම-නුදුරේදී-ව්‍යසනයක්-විය-හැකියි-මැතිවරණ-කොමිෂන්-සභාව",
       "Category": "Local News",
       "Parent URL": "https://www.hirunews.lk/local-news.php?pageID=1224"
}