{
       "Source": "hirunews",
       "Timestamp": "Wednesday, 29 July 2020 - 8:00",
       "Headline": "මැතිවරණයෙන් පසු රැස්වන පාර්ලිමේන්තුවට සෞඛ්‍ය මාර්ගෝපදේශ සිකුරාදා",
       "News Content": "මහ මැතිවරණයෙන් පසු පාර්ලිමේන්තුව කොරෝනා අභියෝගයට මුහුණදෙමින් සෞඛ්‍යාරක්ෂිතව රැස්වීම සඳහා අත්‍යවශ්‍ය වන මාර්ගෝපදේශ මාලාව ලබන සිකුරාදා පාර්ලිමේන්තුවට ලබාදීමට නියමිතයි.\nපාර්ලිමේන්තුවේ සන්නිවේදන දෙපාර්තමේන්තුව නිවේදනය කළේ සෞඛ්‍ය සේවා නියෝජ්‍ය අධ්‍යක්‍ෂ ජනරාල් විශේෂඥ වෛද්‍ය ලක්ෂ්මන් ගම්ලත් මේ බව ප්‍රකාශ කළ බවයි.\nපාර්ලිමේන්තුවේ මහ ලේකම් ධම්මික දසනායකගේ ඉල්ලීම මත සෞඛ්‍ය අමාත්‍යාංශය මගින් මෙම මාර්ගෝපදේශ මාලාව සකස් කරනවා.\nමහ මැතිවරණයෙන් අනතුරුව පැවැත්වෙන පාර්ලිමේන්තු රැස්වීම්වලට සහභාගි වන මන්ත්‍රීවරුන් ඇතුලු ප්‍රභූවරුන්, පාර්ලිමේන්තු කාර්ය මණ්ඩලය සහ ආරක්ෂක අංශ කොරෝනා වෛරසයෙන් ආරක්ෂා කරගැනීමට අදාළ වැඩපිළිවෙලක් සකස් කිරීම සඳහා සෞඛ්‍ය සේවා නියෝජ්‍ය අධ්‍යක්‍ෂ ජනරාල්වරයා ඇතුලු වෛද්‍ය කණ්ඩායමක් පසුගිය 22 වනදා පාර්ලිමේන්තුවේ නිරීක්ෂණ චාරිකාවකද නිරතවුණා.\nමෙම මාර්ගෝපදේශ මාලාව සකස් කිරීමේදී පාර්ලිමේන්තු සභා ගර්භය, භෝජනාගාර සහ පාර්ලිමේන්තු පුස්තකාලය පිළිබඳව විශේෂ අවධානයක් යොමු කෙරෙනවා.\nමේ අතර කොවිඩ් 19 වෛරසය මැඩලීමේ ජනාධිපති කාර්ය සාධක බලකායේ විශේෂ රැස්වීමක් ඊයේ කොවි 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානයේදී පැවැත්වුණා.\nඑම රැස්වීමට විශේෂ ආරාධිතයෙකු ලෙස මැතිවරණ කොමිසමේ අධ්‍යක්ෂ ජනරාල් සමන් රත්නායකද එක්ව සිටි අතර, එහිදී ඔහු අගෝස්තු පස්වනදා මහ මැතිවරණය පැවැත්වීමට කටයුතු සම්පාදනය කර ඇති ආකාරය සම්බන්ධයෙන් විශේෂ කරුණු පැහැදිළි කිරීමක් සිදුකළා.\nඑමෙන්ම නිරෝධායනයට ලක්වන පිරිස් සඳහා ඡන්දය ප්‍රකාශ කිරීමට වෙනත් දිනයක් ලබා දීම සිදු නොවන අතර, එදිනම පස්වරු පහෙන් පසුව ඔවුන්ට ඡන්දය ප්‍රකාශ කිරීම සඳහා අවස්ථාව ලබාදීමට යෝජනා වී ඇති බවද අධ්‍යක්ෂ ජනරාල්වරයා ප්‍රකාශ කළා.",
       "URL": "https://www.hirunews.lk/246636/මැතිවරණයෙන්-පසු-රැස්වන-පාර්ලිමේන්තුවට-සෞඛ්‍ය-මාර්ගෝපදේශ-සිකුරාදා",
       "Category": "Local News",
       "Parent URL": "https://www.hirunews.lk/local-news.php?pageID=2553"
}