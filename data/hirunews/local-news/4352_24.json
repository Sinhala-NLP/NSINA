{
       "Source": "hirunews",
       "Timestamp": "Saturday, 26 August 2017 - 13:04",
       "Headline": "කතරගම දේවාලයේ ආරවුලට මුල, පඬුරු මුදල් - ප්‍රදේශවාසීන් විරෝධතාවක",
       "News Content": "කතරගම දේවාලයේ බස්නායක නිලමේවරයා සහ කපු මහතුන් අතර පසුගියදා ඇතිවූ අර්බුදයට හේතුව මුදල් පිළිබඳ ගැටළුවක් බවට අනාවරණ වී තිබෙනවා.\nබස්නායක නිලමේවරයා සහ දේවාලයේ කපු මහතුන් අතර ඇතිවූ අර්බුදයක් හේතුවෙන් පසුගිය 22 වනදා රුහුණු කතරගම මහා දේවාලයේ අලුයම පූජාව ද පැවැත්වීමට හැකිවූයේ නැහැ.\nදේවාලය භාර කපු මහතුන් හිරු ප්‍රවෘත්ති අංශයට සඳහන් කළේ බස්නායක නිලමේවරයා විසින් දේවාලය විවෘත කිරීමට අවස්ථාව ලබා නොදී යතුර බලහත්කාරයෙන් ඔහු භාරයට ගත් බවයි.\nකෙසේ වෙතත්, කතරගම දේවාලයේ බස්නායක නිලමේ ඩී.පී. කුමාරගේ එය ප්‍රතික්ෂේප කළ අතර, තමන්ට දේවාලය විවෘත කිරීම සඳහා කපු මහතුන් ඉඩ ලබා නොදුන් බව කියා සිටියා.\nමේ හේතුවෙන් එදින පූජාව සඳහා පැමිණි බැතිමතුන් අතරද නොසන්සුන්කාරී තත්වයක් ඇතිවුණා.\nඉන් අනතුරුවයි මේ පිළිබඳ පරීක්ෂණයක් පැවැත්වීම සඳහා  බෞද්ධ කටයුතු දෙපාර්තමේන්තුවේ ජ්‍යෙෂ්ඨ නිලධාරියෙකු එහි ගොස් තිබුණේ.\nඔහුගේ පරීක්ෂණයෙන් අනතුරුව ලබාගත් වාර්තාවෙන් හෙළිවී ඇත්තේ බැතිමතුන්ගෙන්  ලැබෙන පඬුරු මුදල් පදනම් කරගනිමින් දෙපාර්ශවය අතර මෙම අර්බුදය හටගෙන ඇති බවයි.\nමේ අතර, කතරගම බස්නායක නිලමේවරයාගේ කාර්යාලය ඉදිරිපිට අද උදෑසන ප්‍රදේශවාසීන් විසින් විරෝධතාවක නිරත වුණා.\nකතරගම දේවාලයෙහි පසුගිය දා ඇති වූ අර්බුදයට විරෝධය පළ කරමින් ප්‍රදේශවාසීන් මෙම විරෝධතාවයේ නිරත වූ බවයි අප වාර්තාකරුවන් සඳහන් කළේ.",
       "URL": "https://www.hirunews.lk/169419/කතරගම-දේවාලයේ-ආරවුලට-මුල-පඬුරු-මුදල්-ප්‍රදේශවාසීන්-විරෝධතාවක",
       "Category": "Local News",
       "Parent URL": "https://www.hirunews.lk/local-news.php?pageID=4352"
}