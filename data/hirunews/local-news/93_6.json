{
       "Source": "hirunews",
       "Timestamp": "Wednesday, 16 August 2023 - 19:52",
       "Headline": "ඇමති කියන පරිදි හදිසි විදුලි මිලදී ගැනීම් අනවශ්‍ය බව ජ්‍යෙෂ්ඨ විදුලි ඉංජිනේරුවන් කියයි (වීඩියෝ)",
       "News Content": "නියඟයෙන් වගාහානි සිදු වූ ගොවීන්ට කඩිනමින් වන්දි ලබා දීමට කටයුතු කරන බව කෘෂිකර්ම අමාත්‍ය මහින්ද අමරවීර පවසනවා.\nකොළඹ පැවති සාකච්ඡාවකින් අනතුරුව මාධ්‍යවේදීන් නැගූ ප්‍රශ්න වලට පිළිතුරු ලබා දෙමින් ඔහු කියා සිටියේ වගාවන් ගිනි තැබූ ගොවීන්ට වන්දි ලබා දීමේ හැකියාවක් නොමැති බවයි.\nමේ අතර වාරිමාර්ග රාජ්‍ය අමාත්‍ය ශෂීන්ද්‍ර රාජපක්ෂ ජනාධිපති මාධ්‍ය කෙන්ද්‍රයේ අද (16) පැවති මාධ්‍ය හමුවකට එක්වෙමින් කියා සිටියේ සමනල වැව ජලාශය ඉදිකරනු ලැබුවේ උඩවලව ජලාශයට ජලය ලබා දීම සඳහා බවයි.\nමේ අතර අද සිට අත්‍යවශ්‍ය විදුලි ජනන කටයුතු සඳහා පමණක් සමනළ වැව ජලාශයෙන් ජලය නිකුත් කිරීමට ලංකා විදුලිබල මණ්ඩලය පියවර ගෙන තිබෙනවා.\nඒ මේ වන විට වාරි කටයුතු සඳහා ජලය නිකුත් කිරීම සහ පවතින වියළි කාලගුණය නිසා ජලාශයේ ජල මට්ටම සීඝ්‍රයෙන් පහළ යාම හේතුවෙන්.\nඅද වන විට මුහුදු මට්ටමේ සිට මීටර් 425 ක් දක්වා මෙහි ජල ධාරිතාව අඩු වී ඇති අතර ජලාශය ඉදිකිරීමෙන් පසු මෙවැනි ප්‍රමාණයකින් ජල මට්ටම පහළ ගිය පළමු අවස්ථාව මෙය වීම විශේෂත්වයක්.\nමේ අතර විදුලි උත්පාදනය සඳහා ජලය හිඟවීම හේතුවෙන් දකුණු පළාතේ විදුලි සැපයුම ගැටලුකාරී තත්ත්වයට පත්වීම වැළැක්වීම සඳහා හදිසි මිලදී ගැනීමකට යොමු වන බව විදුලි බල අමාත්‍ය කංචන විජේසේකර ඊයේ මාධ්‍ය හමුවක් කැඳවමින් කියා සිටියා.\nඑහෙත් ජ්‍යෙෂ්ඨ විදුලි ඉංජිනේරු සංගමයේ සභාපති නන්දික පතිරගේ කියා සිටියේ ලබන ඉරිදා වන විට පොල්පිටිය හම්බන්තොට සම්ප්‍රේෂන මාර්ගය ජාතික පද්ධතියට සම්බන්ධ කිරීමෙන් පසු හදිසි මිලදී ගැනීම් මගින් විදුලි සැපයුම යථාවත් කිරීමේ අවශ්‍යතාවක් නොමැති බවයි.\nමේ අතර නව ඉන්ධන පිරිපහදුවක් සමග නිර්මාණය වන ත්‍රිකුණාමලය සංවර්ධන සැලසුම පිළිබඳව විශේෂ සාකච්ඡාවක් අද විදුලිබල අමාත්‍යාංශයේදී පැවැත්වුණා.\nමෙය 2030 වන විට මෙරට සමස්ත විදුලි බල උත්පාදන අවශ්‍යතාවෙන් සියයට 70 ක් පුනර්ජනනීය බලශක්ති මගින් සපුරා ගැනීමේ රජයේ වැඩපිළිවෙලට නැගෙනහිර පළාත සූදානම් කිරීම සඳහා ඉවහල් වනු ඇති.",
       "URL": "https://www.hirunews.lk/345038/ඇමති-කියන-පරිදි-හදිසි-විදුලි-මිලදී-ගැනීම්-අනවශ්‍ය-බව-ජ්‍යෙෂ්ඨ-විදුලි-ඉංජිනේරුවන්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=93"
}