{
       "Source": "hirunews",
       "Timestamp": "Sunday, 22 May 2022 - 16:09",
       "Headline": "පෞද්ගලික බස් හිමියන්ගෙන් පොලිස්පතිට දැනුම්දීමක්  (වීඩියෝ)",
       "News Content": "හෙට දිනයේදී දිවයින පුරා පෞද්ගලික බස් රථ වෙනසකින් තොරව සුපුරුදු පරිදි ධාවනය කෙරෙන බව ලංකා පෞද්ගලික බස් හිමියන්ගේ සංගමය පවසනවා.\nඑහි සභාපති ගැමුණු විජේරත්න අද පැවති මාධ්‍ය හමුවකට එක්වෙමින් කියාසිටියේ සාමාන්‍ය පෙළ විභාගයට පෙනී සිටින සිසු සිසුවියන්ට අපහසුතාවකින් තොරව ගමන් කිරීම සඳහා ප්‍රවාහන පහසුකම් සපයන බවයි.\nපවතින ඉන්ධන හිගය හමුවේ බස් කර්මාන්තය බරපතල අර්බුදයක පැවතිය ද විභාගයට පෙනී සිටින දරුවන් වෙනුවෙන් බස් රථ ධාවනයට පියවර ගෙන ඇති බව ඔහු සඳහන් කළා.\nපවතින ඉන්ධන හිගය හමුවේ වුව ද හෙට දිනයේ දිවයින පුරා බස් රථ 8000 කට ආසන්න සංඛ්‍යාවක් ධාවනය කිරීමට උත්සාහ ගන්නා බව ද ඔහු කියාසිටියා.\nමේ අතර ඉන්ධන පිරවුම්හල් අසල විරෝධතාවලදී ඇතැම් කණ්ඩායම් විසින් බස් රථවලට සිදුකරන බාධා සම්බන්ධයෙන් පොලිස්පතිවරයාට ලිඛිතව දැනුවත් කිරීමක් සිදු කළ බව ද ගැමුණු විජේරත්න කියාසිටියා.\nඑමෙන්ම මාර්ග අවහිර නොකරන ලෙසට ජනතාවගෙන් ඉතා කාරුණිකව ඉල්ලා සිටින බවයි ඔහු සඳහන් කළේ.",
       "URL": "https://www.hirunews.lk/305010/පෞද්ගලික-බස්-හිමියන්ගෙන්-පොලිස්පතිට-දැනුම්දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1151"
}