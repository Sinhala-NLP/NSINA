{
       "Source": "hirunews",
       "Timestamp": "Friday, 30 July 2021 - 19:24",
       "Headline": "ගොඩගත් ඉෂාලිනීගේ දේහය පේරාදෙණිය රෝහලට - දෙවන මරණ පරීක්ෂණය හෙට (වීඩියෝ)",
       "News Content": "පාර්ලිමේන්තු මන්ත්‍රී රිෂාඩ් බදියුදීන්ගේ නිවසේ මෙහෙකාර සේවයේ යෙදී සිටියදී පිලිස්සී මියගිය ඉෂාලිනී ජූඩ් දැරියගේ දේහය, මේ වනවිට පේරාදෙණිය ශික්ෂණ රෝහල වෙත රැගෙනවිත් තිබෙනවා.\nහැටන් - ඩයගම වත්තේ බටහිර කොටසේ පිහිටි පොදු සුසාන භූමියේ මිහිදන් කර තිබූ දේහය අධිකරණ නියෝග මත අද (30) පෙරවරුවේ ගොඩගැනුණේ දැඩි පොලිස් ආරක්ෂාවක් මධ්‍යයේයි.\nහිරු වාර්තාකරු කියා සිටියේ සෞඛ්‍ය මාර්ගෝපදේශ උපදෙස් වලට අනුකූළව ගොඩගත් මෙම සිරුර විශේෂ පොලිස් ආරක්ෂාවක් යටතේ පේරාදෙණිය රෝහල වෙත රැගෙන ආවේ පස්වරු 5 ට පමණයි.\nඇයගේ දෙවන පශ්චාත් මරණ පරීක්ෂණය හෙට (31) සිදුකෙරෙනවා.\nනුවරඑළිය මහේස්ත්‍රාත් ලූෂාකා කුමාරි ධර්මකීර්ති ඉදිරියේ මළ සිරුර ගොඩගන්නා අවස්ථාවේදී විශේෂඥ වෛද්‍ය කණ්ඩායමක් සහ කොළඹ සිට පැමිණි විශේෂ පොලිස් කණ්ඩායමක් ද එම ස්ථානයට පැමිණ තිබුණා.\nදැරියගේ දේහය හඳුනා ගැනීම සඳහා දෙමව්පියන්ට අවස්ථාව ලබාදීමෙන් පසු එය මුද්‍රා තබා එම ස්ථානයෙන් රැගෙන ගිය බවයි එම ස්ථානයේ සිටි හිරු වාර්තාකරු පැවසුවේ.\nදැරිය මියයාමේ සිද්ධියට පාර්ලිමේන්තු මන්ත්‍රී රිෂාඩ් බදියුදීන්ගේ බිරිඳ ඇතුළු සිව්දෙනෙකු අත්අඩංගුවට ගැණුනු අතර ඔවුන් ලබන මස 09 වනදා දක්වා රක්ෂිත බන්ධනාගාර ගතවයි පසුවන්නේ.\nමේ අතර ළමා අපයෝජන සහ ළමා මෙහෙකාර සේවයේ යෙදවීම පදනම් කර ගනිමින් ජාතික ළමා ආරක්ෂණ අධිකාරියේ නිලධාරින් සමග සාකච්ඡාවට එක්වෙමින් පසු, අයිතීන් උදෙසා කාන්තාවෝ සංවිධානය අද එම අධිකාරිය ඉදිරිපිට විරෝධතාවක නිරත වුණා.\nඑමෙන්ම, හිෂාලිනී දැරියගේ මරණයට සම්බන්ධ වරදකරුවන්ට දැඩි දඩුවම් පනවන ලෙස ඉල්ලා පහතරට වතු කම්කරුවන්ගේ සංගමය ද අද ඇල්පිටියේදී දේව කන්නලව්වක නිරතවී තිබෙනවා.",
       "URL": "https://www.hirunews.lk/278435/ගොඩගත්-ඉෂාලිනීගේ-දේහය-පේරාදෙණිය-රෝහලට-දෙවන-මරණ-පරීක්ෂණය-හෙට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1785"
}