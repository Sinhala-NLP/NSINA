{
       "Source": "hirunews",
       "Timestamp": "Wednesday, 22 January 2020 - 12:33",
       "Headline": "පාස්කු ප්‍රහාරයේ ඡායාරූප නිසා ඩුබායිහිදී සිර දඬුවම් නියම වූ තුන් දෙනා දිවයිනට",
       "News Content": "පාස්කු ඉරිදා ප්‍රහාරය සම්බන්ධයෙන් ෆේස්බුක් හරහා ඡායාරූප හුවමාරු කිරීමෙන් ආගම්වල කීර්ති නාමයට හානියක් සිදුවූ බව පවසමින් ඩුබායි අධිකරණයක් විසින් සිර දඩුවම් නියම වූ තරුණයින් 3 දෙනා ඉන් නිදහස් වී යළි දිවයිනට පැමිණ තිබෙනවා.\nහලාවත - තොඩුවාව, මඩකලපුව සහ ගාල්ල ප්‍රදේශවල පදිංචිකරුවන් වන මොවුන් ඩුබායි හි සංචාරක හෝටලයක සේවය කරමින් සිට ඇති අතර, මඩකලපුව ප්‍රදේශයේ පදිංචි තරුණයාගේ සහෝදරියගේ දරුවන් දෙදෙනෙකු ද පාස්කු ප්‍රහාරයෙන් මිය ගොස් තිබුණා.\nඒ සම්බන්ධයෙන් වන ඡායාරූපයි ඔවුන් මෙලෙස තම මුහුණු පොතට එක් කර තිබුණේ.\nකෙසේ වෙතත්, ඊට එරෙහිව ඔවුන් සේවය කරමින් සිටි හෝටලයේ මහජන සබඳතා නිලධාරීවරයා එරට පොලීසිය වෙත පැමිණිලි කරමින් සදහන් කර තිබුණේ තරුණයින්ගේ ක්‍රියා කලාපය නිසා තම ආගමට කැළලක් වූ බවයි.\nඅනතුරුව මොවුන් ඩුබායි පොලීසිය මගින් අත්අඩංගුවට ගැනුණු අතර, අධිකරණයට ඉදිරිපත් කිරීමෙන් පසු ඩුබායි රියාල් ලක්ෂ 5 බැගින් දඩ නියම කෙරුණා.\nඑම මුදල නොගෙවන්නේ නම් වසර 3 හමාරක සිර දඩුවමක් නියම කරන බවයි එහිදී ප්‍රකාශ කෙරුණේ.\nකෙසේ වෙතත්, එම දඩ මුදල් ගෙවීමට පෙර කුමන හේතුවක් මත හෝ තමන් ඇතුළු අනෙක් දෙදෙනා නිදහස් කළ බවයි අත්අඩංගුවට පත්ව සිටි ගාල්ල ප්‍රදේශයේ තරුණයෙකු වන රමේෂ් ප්‍රනාන්දු කියා සිටියේ.\nමෙම සිදුවීම පිළිබදව හිරු ප්‍රවෘත්ති අංශය මගින් ද අවස්ථා කිහිපයකදී කරුණු වාර්තා කළ අතර, මේ සම්බන්ධයෙන් පූජ්‍ය ආචාර්ය  ඕමල්පේ සෝභිත හිමියන් මාධ්‍ය හමුවක් කැදවමින් හෙළිදරව්වක් ද සිදුකළා.",
       "URL": "https://www.hirunews.lk/232798/පාස්කු-ප්‍රහාරයේ-ඡායාරූප-නිසා-ඩුබායිහිදී-සිර-දඬුවම්-නියම-වූ-තුන්-දෙනා-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=2940"
}