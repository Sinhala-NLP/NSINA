{
       "Source": "hirunews",
       "Timestamp": "Monday, 27 February 2017 - 7:47",
       "Headline": "රජයේ මුද්‍රණාලාධිපතිනිය අද බැඳුම්කර කොමිසම හමුවට",
       "News Content": "වත්මන් රජය යටතේ නිකුත් කළ භාණ්ඩාගාර බැඳුම්කරවලට අදාළ ගැසට් පත්‍රය ප්‍රකාශ කළ දිනය සම්බන්ධයෙන් මතුව ඇති ප්‍රශ්නකාරී තත්ත්වය නිරවුල් කරගැනීමට අදාළව කරුණු විමසීම සඳහා රජයේ වැඩබලන මුද්‍රණාලාධිපතිනිය මේ පිළිබඳව විමර්ශන කරන ජනාධිපති කොමිසම හමුවට අද කැඳවා තිබෙනවා.\nවැඩබලන මුද්‍රණාලාධිපතිනි ගංගානි ලියනගේ පෙරවරු 10 ට කොමිසම හමුවේ පෙනී සිටීමට නියමිතයි.\nඑමෙන්ම මහ බැංකුවේ ණය දෙපාර්තමේන්තුවේ හිටපු අතිරේක අධිකාරී මොහොමඞ් අසීම් ද අද දිනයේ මෙම කෙමිසම හමුවට කැඳවා තිබෙනවා.\nපසුගිය බ්‍රහස්පතින්දා මෙම කොමිසමේ කටයුතු තාවකාලිකව අත්හිටුවීමට තීරණය කෙරුණේ මෙම ආන්දෝලනාත්මක භාණ්ඩාගාර බැඳුම්කර නිකුතුවට අදාළව චක්‍රලේඛය සම්බන්ධයෙන් මතුවූ ගැටළුවක් මතයි.\nඑදින කොමිසම හමුවේ සාක්ෂි ලබාදුන් මුදල් අමාත්‍යාංශයේ ලේකම් ආචාර්ය එච්.එස්.සමරතුංග කියා සිටියේ මෙම භාණ්ඩාගාර බැඳුම්කර නිකුතුවට අදාළ චක්‍රලේඛය 2015 ජනවාරි මස පළමුවනදා නිකුත් කර ඇති බවයි.\nඑය හිටපු ජනාධිපති මෙන්ම එවකට මුදල් අමාත්‍යවරයාව කටයුතු කළ මහින්ද රාජපක්ෂ පාලන සමයේ නිකුත් කළ එකක් බවටද අනාවරණ වුණා.\nමේ අතර බැදුම්කර සිද්ධිය සම්බන්ධයෙන් ජනාධිපති කොමිසමේ සාක්ෂි විමසීම සාධාරණ අයුරින් ඉටු නොවන බව පවසමින් ඒකාබද්ධ විපක්ෂය අද පෙරවරුවේ කොළඹ මහ බැංකු සංකීර්ණය ඉදිරිපිට විරෝධතාවකටද සූදානම් වනවා.",
       "URL": "https://www.hirunews.lk/155543/රජයේ-මුද්‍රණාලාධිපතිනිය-අද-බැඳුම්කර-කොමිසම-හමුවට",
       "Category": "Local News",
       "Parent URL": "https://www.hirunews.lk/local-news.php?pageID=4641"
}