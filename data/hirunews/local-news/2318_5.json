{
       "Source": "hirunews",
       "Timestamp": "Sunday, 22 November 2020 - 19:51",
       "Headline": "කොටගල වයස අවුරුදු 2ක පිරිමි දරුවෙකුටත්‍ කොරෝනා - කුරුණෑගල දිස්ත්‍රික්කයේ තැපැල් කටයුතුත් අත්හිටුවයි (වීඩියෝ)",
       "News Content": "කුරුණෑගල ප්‍රධාන තැපැල් කාර්යාලයෙන්  ආසාදිතයන් 14 දෙනෙකු සහ තැපැල් අධිකාරී කාර්යාලයෙන් ආසාදිතයන් හයදෙනෙකු වාර්තාවීමත් සමඟ කුරුණෑගල දිස්ත්‍රික්කය තුළ සියළුම තැපැල් හා උප තැපැල් කාර්යාල නැවත දැනුම් දෙන තුරු වසා දමා තිබෙනවා.\nතැපැල්පති රංජිත් ආරියරත්න කියා සිටියේ තැපැල් දෙපාර්තමේන්තුව විසින් ක්‍රියාත්මක කරන දිස්ත්‍රික්කයේ ඖෂධ බෙදාහැරීම් ද තාවකාලිකව අත්හිටවූ බවයි.\nමේ අතර ඇල්පිටිය - ඌරගස්මංහන්දිය  - යටගල ප්‍රදේශයෙන්ද නව ආසාදිතයෙකු හඳුනාගෙන තිබෙනවා.\nඔහු පෑලියගොඩ මත්ස්‍ය වෙළඳපොලේ සේවකයෙකුගේ ආශ්‍රිතයෙකු බවයි අනාවරණ වී ඇත්තේ.\nකොටගල ප්‍රදේශයේ වයස අවුරුදු 2ක කුඩා පිරිමි දරුවෙකුට ද කොරෝනා වෛරසය ආසාදනය වී ඇති බව අද තහවුරු වුණා.\nඑම දරුවාගේ පියාටද වෛරසය ආසාදනය වී ඇති බවටයි මීට පෙර හඳුනා ගැනුනේ.\nහැටන් - ස්ටැඩන් තේ වත්තේ පදිංචි 44 හැවිරිදි තිදරු පියෙකුට කොරෝනා ආසාදනය වී ඇති බවට තහවුරු වීමත් සමඟ ඔහුගේ යාබද පවුල් දෙකක් ස්වයං නිරෝධායනය සඳහා යොමු කෙරුණා.\nකොළඹ රැකියාවේ නිරතව සිටි අදාළ පුද්ගලයා පසුගිය 17 වන දින දීපවාලී උත්සවයෙන් පසු නිවසට පැමිණි අවස්ථාවේ සිදුකළ පී.සී.ආර්. පරීක්ෂණයේදියි ඔහුට වෛරසය ආසාදනය වී ඇති බවට හඳුනාගෙන ඇත්තේ.\nමේ අතර, අග්‍රාමාත්‍ය කාර්යාලය නිවේදනය කළේ කොරෝනා වසංගත තත්ත්වය හේතුවෙන් අරලියගහ මන්දිරය තාවකාලිකව වසා දමා ඇති බවට ජාතික පුවත්පතක පළ වී ඇති පුවත අසත්‍යයක් බවයි.\nඅග්‍රාමාත්‍ය කාර්යාලය හෝ අරලියගහ මන්දිරයේ සේවය කරනු ලබන කිසිදු නිලධාරියෙකුට කොරෝනා වෛරසය වැලදී නොමැති බව අදාළ නිවේදනයේ දක්වා තිබෙනවා.",
       "URL": "https://www.hirunews.lk/255349/කොටගල-වයස-අවුරුදු-2ක-පිරිමි-දරුවෙකුටත්‍-කොරෝනා-කුරුණෑගල-දිස්ත්‍රික්කයේ-තැපැල්-කටයුතුත්-අත්හිටුවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2318"
}