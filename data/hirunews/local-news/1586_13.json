{
       "Source": "hirunews",
       "Timestamp": "Wednesday, 03 November 2021 - 16:56",
       "Headline": "යුගදනවි ගිවිසුමට නීතිපතිගේ අනුමැතිය හිමි වූ බව විදුලිබල මණ්ඩල සභාපති කියයි",
       "News Content": "යුගදනවි ගිවිසුම අත්සන් කළේ එහි මූලික කරුණු සම්බන්ධයෙන් නීතිපතිවරයාගේ අනුමැතිය ලබා ගැනීමෙන් පසුව බව ලංකා විදුලිබල මණ්ඩලයේ සභාපති එම්.එම්.සී. ෆර්ඩිනැන්ඩු පවසනවා.\nඔහු මේ බව සඳහන් කළේ ජනාධිපති මාධ්‍ය කේන්ද්‍රයේ අද පැවති මාධ්‍ය හමුවකට එක්වෙමින්.\nකෙසේ වෙතත්, යුගදනවි බලාගාරයේ රජය සතු සියයට 40 ක කොටස් ඇමෙරිකානු සමාගමකට පවරාදීමේ ගිවිසුම  අහෝසි කරන්නැයි ඉල්ලා විදුලි, වරාය, ඛනිජ තෙල් සහ ජල සේවකයන් අද විරෝධතාවයේ නිරත වුණා.\nවිදුලි සේවකයන් සිය විරෝධතාවයේ නිරත වුණේ කොළඹ පිහිටි විදුලිබල මණ්ඩලයේ ප්‍රධාන කාර්යාලය ඉදිරිපිටදීයි.\nමේ එම විරෝධතාව සඳහාලංකා විදුලිබල මණ්ඩලයේ ශ්‍රී ලංකා නිදහස් සේවක සංගමයේ ප්‍රධාන ලේකම් ප්‍රියන්ත ප්‍රභාත් ද එක්ව සිටියා.\nඑමෙන්ම, ඛනිජතෙල් සංස්ථා සේවකයන් සපුගස්කන්ද තෙල් පිරිපහදුව ඉදිරිපිටදී සහ කොළොන්නාව තෙල් ගබඩා සංකීර්ණය ඉදිරිපිටදී විරෝධතාවයේ නිරත වුණා.\nවරාය සේවකයන් ද කොළඹ වරාය ආසන්නයේ පිහිටි කාන් ඔරලෝසු කණුව ආසන්නයේ විරෝධතාවයක නිරත වුණා.\nමේ අතර, විරෝධතා ක්‍රියාමාර්ග සම්බන්ධයෙන් විදුලිබල අමාත්‍ය ගාමිණී ලොකුගේ ශ්‍රී ලංකා පොදුජන පෙරමුණ මූලස්ථානයේ අද පැවති මාධ්‍ය හමුවට එක්වෙමින් කියා සිටියේ වර්ජනයෙන් කිසිදු බලපෑමක් සිදුනොවූ බවයි.",
       "URL": "https://www.hirunews.lk/286907/යුගදනවි-ගිවිසුමට-නීතිපතිගේ-අනුමැතිය-හිමි-වූ-බව-විදුලිබල-මණ්ඩල-සභාපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1586"
}