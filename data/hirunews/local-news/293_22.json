{
       "Source": "hirunews",
       "Timestamp": "Monday, 05 June 2023 - 11:56",
       "Headline": "ටියැනන්මෙන් සැමරූ 20 දෙනෙකු හොංකොං හිදී අත්අඩංගුවට",
       "News Content": "ටියැනන්මෙන් වෙඩි තැබීමේ සිද්ධියේ 34 සංවත්සරය සැමරීමට උත්සාහ කළ 20 දෙනෙකු හොංකො පොලිසිය විසින් අත්අඩංගුවට ගෙන තිබෙනවා.\nඊයේ (04) දිනයට යෙදී තිබූ මෙම සංවත්සරය වෙනුවෙන් කිසිදු සැමරීමක් හෝ එක්රැස්වීමක් හොංකොං පොලිසිය තහනම් කර තිබූ අතර, දැඩි ආරක්ෂාවක් ද යොදවා තිබුණා.\nකෙසේ වෙතත් තහනම නොතකා එක්රැස්වූ පිරිසක් මෙලෙස අත්අඩංගුවට ගෙන ඇති බවයි විදෙස් වාර්තා සදහන් කළේ.\n1989 වසරේ ජූනි 04 වැනිදා හදිසි දේශපාලන ප්‍රතිසංස්කරණ, දූෂණය පිටුදැකීම සහ ප්‍රජාතන්ත්‍රවාදය ඉල්ලමින් චීනයේ සිසුන් පිරිසක් චීනයේ බීජිං නගරයේ පිහිටි ටියැනන්මෙන් චතුරශ්‍රයේ විරෝධතාවක් පවත්වා තිබුණා.\nඑහිදී චීන ආරක්ෂක අංශ සිදුකළ වෙඩි තැබීමෙන් සිසුන් විශාල පිරිසක් මියගිය ගියා.\nඑම සිද්ධියේ දී මියගිය සංඛ්‍යාව චීනය විසින් අදටත් නිල වශයෙන් ප්‍රකාශ කර නැහැ.\nබ්‍රිතාන්‍ය යටත් විජිතයක් වූ හොංකොං නිදහස ලැබූ පසු චීනයේ විශේෂ පරිපාලන කලාප දෙකෙන් එකක් ලෙසයි පවතින්නේ.",
       "URL": "https://www.hirunews.lk/337085/ටියැනන්මෙන්-සැමරූ-20-දෙනෙකු-හොංකොං-හිදී-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=293"
}