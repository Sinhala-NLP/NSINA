{
       "Source": "hirunews",
       "Timestamp": "Sunday, 07 February 2021 - 9:19",
       "Headline": "ඉන්දියාවෙන් තවත් කොරෝනා එන්නත් 07ක්",
       "News Content": "ඉන්දියාව විසින් තවත් කොරෝනා එන්නත් 07ක් සංවර්ධනය කරමින් සිටින අතර, ඉදිරියේදී සියලුම ඉන්දියානු පුරවැසියන් කොරෝනා වෛරසයට එරෙහිව එන්නත් කිරීමට අපේක්ෂා කරන බව එරට සෞඛ්‍ය අමාත්‍ය හර්ෂ් වර්ධන් පවසනවා.\nකෙසේ නමුත්, දැනට නිෂ්පාදනය කෙරෙන කොරෝනා එන්නත් විවෘත වෙළඳපොලට නිකුත් කිරීම සඳහා මෙතෙක් තීරණයක් ගෙන නොමැති බවයි ඔහු කියා සිටියේ.\nඒ සඳහා අවශ්‍යතාවක් මතු වුවහොත් පියවර ගත හැකි බවද ඉන්දීය සෞඛ්‍ය අමාත්‍යවරයා අවධාරණය කළා.\nඉන්දියාව කොරෝනා වෛරසයට එරෙහි එන්නත්කරණ වැඩසටහන පසුගිය ජනවාරි 16 වැනිදා ආරම්භ කළ අතර, ඒ සඳහා ඔක්ස්ෆර්ද ඇස්ට්‍රාසෙනෙකා කොවිෂීල්ඩ් එන්නත සහ භාරත් බයෝටෙක් එන්නත් යොදාගනු ලබනවා.\nඉන්දීය සෞඛ්‍ය අමාත්‍ය හර්ෂ් වර්ධන් වැඩිදුරටත් කියා සිටියේ අධික ජනගහනයක් සහිත විශාල රටක් වන ඉන්දියාවට එන්නත් කිහිපයකින් සංතෘප්ත විය නොහැකි බවයි.\nමේ අතර ඉන්දියාවේ නිෂ්පාදිත කොරෝනා එන්නත් මේ වනවිට රටවල් 15 කට සපයා ඇති අතර, තවත් රටවල් 25 ක් ඒ සඳහා පෙළ ගැසී සිටින බව ඉන්දීය විදේශ කටයුතු අමාත්‍ය එස්.ජායිශංකර් ප්‍රකාශ කළා.\nවිශේෂයෙන් මිල පිළිබඳව සැලකිලිමත් වන දුප්පත් රටවල් එලෙස ඉන්දියාවෙන් කොරෝනා එන්නත් ලබා ගැනීමට අපේක්ෂා කරන බවයි ඔහු කියා සිටියේ.\nමීට අමතරව ඉන්දියාවේ එන්නත් නිෂ්පාදන සමාගම් සමඟ ඍජුව කටයුතු කරන ඇතැම් රටවල් ඇණවුම් ඉදිරිපත් කර තිබෙනවා.\nඉන්දීය විදේශ කටයුතු අමාත්‍යවරයා වැඩිදුරටත් සඳහන් කළේ ඇතැම් දුප්පත් රටවලට තම රටේ නිෂ්පාදිත කොරෝනා එන්නත් ප්‍රදානයන් ලෙස ලබාදී ඇති බවයි.",
       "URL": "https://www.hirunews.lk/261874/ඉන්දියාවෙන්-තවත්-කොරෝනා-එන්නත්-07ක්",
       "Category": "Local News",
       "Parent URL": "https://www.hirunews.lk/local-news.php?pageID=2163"
}