{
       "Source": "hirunews",
       "Timestamp": "Friday, 27 May 2022 - 13:15",
       "Headline": "අත්‍යවශ්‍ය ද්‍රව්‍ය බහලුම් 300ක් වරායේ සිර වෙයි",
       "News Content": "කොළඹ වරායේ සිර වී ඇති බහලුම් 300කට ආසන්න ප්‍රමාණය කඩිනමින් නිදහස් නො කළ හොත් ඉදිරියේ දී වෙළඳපලේ අත්‍යවශ්‍ය ආහාර ද්‍රව්‍යවල හිඟයක් මතුවිය හැකි බව අත්‍යවශ්‍ය ආහාර ද්‍රව්‍ය ආනයනකරුවන් හා වෙළඳුන්ගේ සංගමය පවසනවා.\nපසුගිය 19 වනදා සිට විවෘත ගිණුම් හරහා භාණ්ඩ ආනයනය කිරීමේ ක්‍රමවේදය රජය විසින් අත්හිටුවීමත් සමඟ මෙම තත්ත්වය හටගෙන ඇති බවයි එම සංගමයේ ලේකම් ජී. ඉලමනාදන් සඳහන් කළේ.\nමීට අදාළ ගැසට් නිවේදනය පසුගිය 06 වනදා නිකුත් කළ අතර ඊට පෙර ඇණවුම් කළ අත්‍යවශ්‍ය ආහාර ද්‍රව්‍ය මෙම බහලුම් තුළ පවතින බව ඔහු පෙන්වා දුන්නා.\nඅත්‍යවශ්‍ය ආහාර ද්‍රව්‍ය ආනයනකරුවන් හා වෙළඳුන්ගේ සංගමයේ ලේකම් ජී. ඉලමනාදන් සඳහන් කළේ, මෙම අත්‍යවශ්‍ය භාණ්ඩ බහලුම් ඉවත් කරගැනීමේ විකල්ප ක්‍රමවේදයක්ද රජය මෙතෙක් ඉදිරිපත් කර නොමැති බවයි.",
       "URL": "https://www.hirunews.lk/305428/අත්‍යවශ්‍ය-ද්‍රව්‍ය-බහලුම්-300ක්-වරායේ-සිර-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1140"
}