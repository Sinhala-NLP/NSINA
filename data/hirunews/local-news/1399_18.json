{
       "Source": "hirunews",
       "Timestamp": "Tuesday, 25 January 2022 - 13:45",
       "Headline": "යාල වනෝද්‍යානය ඇතුළත දළ ඇතකුට වද දුන් සෆාරි ජීප් කරුවෝ (වීඩියෝ)",
       "News Content": "යාල ජාතික වනෝද්‍යානයේ සැරි සරනා දළ ඇතකු වටකරගත් සෆාරි ජීප් කරුවන් පිරිසක් එම ජීප් රථ වල නලා අධික ශබ්ද නැගෙන ලෙස නාද කරමින්, එම සත්වයා අපහසුතාවයට පත් කරන ආකාරය දැක්වෙන වීඩියෝ දර්ශන මාලාවක් සමාජ මාධ්‍ය ජාලා ඔස්සේ සැරිසරනවා.\nතොරතුරු වාර්තා වන ආකාරයට මෙම සිදුවීම් ඊයේ (24) දිනයේ දී යාල ජාතික වනෝද්‍යානයේ සිදු වූ බවටයි, වාර්තා වන්නේ.\nයාල ජාතික වනෝද්‍යානයේ මාර්ගයක් ඔස්සේ ගමන් කරමින් සිටි මෙම දළ ඇතා ඉදිරි පසින් සහ පසුපසින් වටකර ගත් සෆාරි ජීප් කරුවන් එම සත්වයාගේ ගමනට බාධා කරමින් හැසුරුණේ, එම ජීප් රථවල ගමන් ගත් දේශීය සහ විදේශීය සංචාරකයින් ද දැඩි අවදානමක දමමින්.\nඑක්තරා අවස්ථාවක එම දළ ඇතා මාර්ගයෙන් ඉවතට යාමට සූදානම් වන අවස්ථාවේ ඒ අසලින්ම ජීප් රථයක් ධාවනය කරමින් එම සත්ත්වයා අපහසුතාවයට පත් කිරීමටත් සෆාරි ජීප් රථ රියැදුරෙක් කටයුතු කරන අයුරු, එම වීඩියෝවේ දැක්වෙනවා.\nමේ සියල්ලටම වඩා සැලකිල්ලට ගත යුතු කාරණය වන්නේ යාල ජාතික වනෝද්‍යානය ඇතුළත රතිඤ්ඤා හෝ අලිවෙඩි පත්තු කර මෙම සද්දන්තයා මාර්ගයෙන් පලවා හැරීමට කටයුතු කිරීමයි.\nකෙසේ වෙතත් මෙම සත්ත්වයා ප්‍රකෝපකාරී ලෙස හැසිරෙන ආකාරයක් මෙම වීඩියෝ දර්ශන තුළ දක්නට නොලැබෙන අතර සෆාරි ජීප් කරුවන්ගේ වගකීම් විරහිත ක්‍රියා කලාපය හරහා බොහෝ විට අවාසනාවන්ත තත්ත්වයක් ඉස්මතු වීමට ඉඩ තිබූ බවයි, සත්ව විශේෂඥයන් පවසන්නේ.\nසාමාන්‍යයෙන් වනාන්තරයේ ජීවත් වන සතුන් නැරඹීමේදී එම සතුන්ගේ සාමාන්‍ය ක්‍රියාකාරකම් වලට ඉඩ ලබාදෙමින් ඔවුන්ගේ නිදහසට බාධා නො කරමින් එය සිදු කළ යුතු බවයි, ඔවුන්ගේ අදහස වී ඇත්තේ.\nඑසේ නොමැතිව ජාතික වනෝද්‍යානයක් තුල අලිවෙඩි හෝ රතිඤ්ඤා පත්තුකර මෙම සතුන් ප්‍රකෝප කිරීම හෝ පලවා හැරීම කිසිසේත් සිදු නොකළ යුත්තක් බව පෙන්වා දෙන මෙම සත්ව විශේෂඥයින් අවධාරණය කරන්නේ, මෙම කාරණය සම්බන්ධයෙන් වනජීවී දෙපාර්තමේන්තුව දැඩි ක්‍රියා ක්‍රියාමාර්ගයක් ගත යුතු බවටයි.\nකෙසේ වෙතත්, අප සමග අදහස් දැක්වූ වනසත්ව විශේෂඥයකු සඳහන් කළේ බැලූ බැල්මට මෙම සත්වයා සැන්ඩෝ නමින් හඳුන්වන හස්තියා බවයි.\nමෙම සත්වයා මීට පෙර වතාවකදීත්  මේ ආකාරයටම සෆාරි ජීප් කරුවන් මෙලෙසින් ම පීඩනයට පත් කර තිබුණා.",
       "URL": "https://www.hirunews.lk/295123/යාල-වනෝද්‍යානය-ඇතුළත-දළ-ඇතකුට-වද-දුන්-සෆාරි-ජීප්-කරුවෝ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1399"
}