{
       "Source": "hirunews",
       "Timestamp": "Saturday, 02 April 2022 - 13:32",
       "Headline": "මහජන හදිසි අවස්ථා තත්ත්වය ගැන ගැසට් නිවේදනය මසක් ඇතුළත පාර්ලිමේන්තුවට (වීඩියෝ)",
       "News Content": "අද (02) සිට ක්‍රියාත්මක වන දිවයින පුරා මහජන හදිසි අවස්ථා තත්වයක් ප්‍රකාශයට පත් කරමින් ජනාධිපති ගෝඨාභය රාජපක්ෂ විසින් නිකුත් කළ අතිවිශේෂ ගැසට් නිවේදනය මසක් ඇතුළත පාර්ලිමේන්තුවට ඉදිරිපත් කර අනුමත කළ යුතුයි. එසේ සිදු නොවුනහොත් එම නිවේදනය අවංලගු වනු ඇති.\nරට තුළ මේ වනවිට ඇතිවී තිබෙන තත්ත්වය අනුව, ජාතික ආරක්ෂාව, මහජන සාමය, සහ අත්‍යවශ්‍ය සේවාවන් පවත්වාගෙන යෑම සහතික කිරීම පිණිස මහජන හදිසි අවස්ථා තත්ත්වයක් ප්‍රකාශ කිරීමට ජනාධිපතිවරයාට බලය පැවරී තිබෙනවා.\nමෙම මහජන හදිසි අවස්ථා තත්ත්වයක් ප්‍රකාශයට පත් කිරීම මගින් ආණ්ඩුක්‍රම ව්‍යවස්ථාව හැර අනෙක් ඕනෑම නීතීයක් අක්‍රීය කිරීමට ද හැකියාව පවතිනවා.\nහදිසි අවස්ථා තත්ත්වයක් ප්‍රකාශයට පත් කිරීම, අධිකරණයේ දී අභියෝගයට ලක් කළ නොහැකි වීමද විශේෂත්වයක්.\nමෙවැනි මහජන හදිසි අවස්ථා තත්ත්වයක් ප්‍රකාශයට පත් කිරීම මගින් රට තුළ නීතිය හා සාමය පවත්වා ගෙන යාමේ බලය පොලිසිය සහ හමුදාවන්ට පැවරෙන අතර, අවශ්‍ය අවස්ථාවල දී පොලිස් ඇඳිරි නීතිය පැනවීමට හැකියාව පවතිනවා.\nඑමෙන්ම, වරෙන්තු නොමැතිව සැකකරුවන් අත්අඩංගුවට ගැනීම සඳහා පොලිසියට බලය ද හිමි වන බවයි.",
       "URL": "https://www.hirunews.lk/301012/මහජන-හදිසි-අවස්ථා-තත්ත්වය-ගැන-ගැසට්-නිවේදනය-මසක්-ඇතුළත-පාර්ලිමේන්තුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1255"
}