{
       "Source": "hirunews",
       "Timestamp": "Tuesday, 27 October 2020 - 14:44",
       "Headline": "යෝෂිත රාජපක්ෂ ජනාධිපති කොමිසමට (වීඩියෝ)",
       "News Content": "පොලිස් මූල්‍ය අපරාධ කොට්ඨාශයේ හිටපු අධ්‍යක්ෂක ජ්‍යෙෂ්ඨ නියෝජ්‍ය පොලිස්පති රවී වෛද්‍යාලංකාර සහ දැනට වැඩ තහනමකට ලක්ව සිටින කඩුවෙල මහේස්ත්‍රාත් ධම්මික හේමපාල යන මහත්වරුන්ට  අද (27) දේශපාලන පළිගැනීම් පිළිබඳ සොයා බලන ජනාධිපති පරීක්ෂණ කොමිෂන් සභාව හමුවේ පෙනී සිටින්නැයි දන්වා ඊයේ නොතිසි නිකුත් කෙරුණා.\nඒ අග්‍රාමාත්‍ය කාර්ය මණ්ඩල ප්‍රධානී යෝෂිත රාජපක්ෂ මහතා කොමිසමට කළ පැමිණිල්ලකට අදාළවයි.\nකාල්ටන් ස්පෝර්ට්ස් නෙට්වර්ක් හෙවත් සී.එස්.එන් නාලිකාව ආරම්භ කිරීමේදී මූල්‍ය වංචා සහ රජයේ දේපළ භාවිත කළ ඇති බවට චෝදනා කරමින් යහපාලන ආණ්ඩු සමයේ දී තමාව අත්අඩංගුවට ගෙන දින 45 ක් රක්ෂිත බන්ධනාගාර ගත කිරීම දේශපාලන බලපෑම් මත සිදු වූ බවට යෝෂිත රාජපක්ෂ මහතා ජනාධිපති කොමිසමට පැමිණිලි කර තිබෙනවා.\nඔහු සඳහන් කළේ 2016 ජනවාරි මාසයේදී තමා අත්අඩංගුවට ගෙන කඩුවෙල මහේස්ත්‍රාත් අධිකරණයට ඉදිරිපත් කිරීමට රැගෙන යන අවස්ථාවේදී ජනාධිපතිට වත් අගමැතිට වත් නැති දැඩි ආරක්ෂාවක් තමාට ලබාදී තිබූ බවයි.\nඑය හුදෙක් විමර්ශන නිලධාරීන් විසින් සිදුකළ මාධ්‍ය සන්දර්ශනයක් බව යෝෂිත රාජපක්ෂ මහතා කොමිසම වැඩිදුරටත් සඳහන් කළා.\nසී.එස්.එන් නාලිකාව ආරම්භ කිරීම සම්බන්ධයෙන් අතිරේක සොලිසිටර් ජනරාල් ජනාධිපති නීතිඥ රොහාන්ත අබේසූරිය මහතා රාජපක්ෂ මහතාගෙන් වැඩිදුර පැහැදිලි කිරීම සඳහා කරුණු විමසුවා. \"මා ඊට කිසිදු සම්බන්ධයක් නැහැ. අධ්‍යක්ෂ මණ්ඩලයේ මම කටයුතු කරේ නැහැ\" යෝෂිත රාජපක්ෂ මහතා පිළිතුරු දුන්නා.\nරොහාන්ත අබේසූරිය මහතා යළි විමසා සිටියේ , ඔබ බී වාර්තාවේ ඇතුළත් කරුණු ප්‍රතික්ෂේප කරනවාද? යනුවෙන්.\n\"ස්වාමීනි Fcid නිලධාරීන් මගෙන් මුල්ම ප්‍රශ්න කිරීමේදී මම දැනගත්තා ඔවුන් මගේ පියාගෙන් පළි ගන්න හෝ මඩ ගහන්න තමයි මෙහෙම කරන්නේ කියලා. මේක සම්පූර්ණයෙන්ම දේශපාලන පළිගැනීමක් ස්වාමිනි \" යනුවෙන් යෝෂිත රාජපක්ෂ මහතා සාක්ෂි ලබාදෙමින් වැඩිදුරටත් කියා සිටියා.",
       "URL": "https://www.hirunews.lk/253426/යෝෂිත-රාජපක්ෂ-ජනාධිපති-කොමිසමට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2366"
}