{
       "Source": "hirunews",
       "Timestamp": "Friday, 09 June 2017 - 13:07",
       "Headline": "ආපදා කළමනාකරණයේ අඩුපාඩු අවම කර ගැනීමට රජය සූදානමින්",
       "News Content": "ආපදා තත්ත්වය හේතුවෙන් ආරක්ෂිත ස්ථානවල රදවා සිටින පුද්ගලයින් සංඛ්‍යාව මේ වනවිට 13,180 දක්වා පහත බැස තිබෙනවා.\nපවුල් 3619 කට අයත් මෙම පිරිස ආරක්ෂිත ස්ථාන 149ක තවදුරටත් රඳවා සිටින බවයි ආපදා කළමනාකරණ මධ්‍යස්ථානය නිකුත් කළ නවතම නිවේදනයේ දැක්වෙන්නේ.\nමේ අතර, විදුලිබල හා පුනර්ජනනීය බලශක්ති නියෝජ්‍ය අමාත්‍ය අජිත් පී පෙරේරා ඊයේ (08) කුකුලේ ගග විදුලිබල ව්‍යාපෘතියට අදාළව ඉදිකෙරුණු වේල්ලේ නිරීක්ෂණ චාරිකාවකට එක්වුණා.\nඑහිදී අදහස් දක්වමින් ඔහු කියා සිටියේ ආපදාව නිසා ඇති වූ ගැටලූ අවම කර ගනිමින් ඉතා ඉක්මනින් ප්‍රතිචාර දැක්වීමට ඉදිරියේදී අවශ්‍ය පියවර ගන්නා බවයි.\nඑමෙන්ම, මෙහි වාන්දොරටු නොදන්වා විවෘත කළ බවට එල්ල වන චෝදනාවට ද නියෝජ්‍ය අමාත්‍යවරයා මෙහිදී ප්‍රතිචාර දක්වා සිටියා.\nඑහිදී අමාත්‍යවරයා කියා සිටියේ කුකුලේ ගග වේල්ල හේතුවෙන් ගංවතුර තත්ත්වයක් ඇති වීමක් කිසිසේත් සිදු නොවූ බවයි.\nමෙහිදී කුකුළේ ගග විදුලිබල ව්‍යාපෘතියේ ප්‍රධාන ඉංජිනේරු ශාන්ත පෙරේරා ද අදහස් දක්වමින් කියා සිටියේ කුකුළේ ගග වේල්ලේ රදවා ගත හැකි උපරිම ජල ප්‍රමාණය රදවාගෙන අනෙකුත් ජලය පිට කිරීමට කටයුතු කරන බවයි.\nඑය සාමාන්‍ය තත්ත්වයක් බව ද ඔහු කියා සිටියා.",
       "URL": "https://www.hirunews.lk/163177/ආපදා-කළමනාකරණයේ-අඩුපාඩු-අවම-කර-ගැනීමට-රජය-සූදානමින්",
       "Category": "Local News",
       "Parent URL": "https://www.hirunews.lk/local-news.php?pageID=4477"
}