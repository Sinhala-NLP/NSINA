{
       "Source": "hirunews",
       "Timestamp": "Tuesday, 09 August 2022 - 19:56",
       "Headline": "සංශෝධිත අයවැයෙන් වියදම කෝටි 47,943 කින් ඉහළට (වීඩියෝ)",
       "News Content": "පාර්ලිමේන්තුවට අද ඉදිරිපත් කරන ලද සංශෝධිත විසර්ජන පනත් කෙටුම්පතට අනුව මේ වසරේ රජයේ සමස්ත වියදම රුපියල් කෝටි 47,943 කින් ඉහළ ගොස් තිබෙනවා.\n2022 වසරට අදාළව පසුගිය නොවැම්බර් මාසයේදී ඉදිරිපත් කළ විසර්ජන පනත් කෙටුම්පත මගින් ඉදිරිපත් කර තිබූ සමස්ත වියදම වූයේ රුපියල් බිලියන 5,128ක්.\nසංශෝධිත පනත් කෙටුම්පතට අනුව සමස්ත වියදම රුපියල් තුන්ලක්ෂ විසි හත්දහස් පන්සිය අසූ හත් කෝටි හැට පන්ලක්ෂ පනස් අටදහස දක්වා වැඩිවී තිබෙනවා.\nමෙහිදී ජනාධිපතිවරයා වෙනුවෙන් වෙන් කර ඇති මුදල වන්නේ රුපියල් එක්දහස් තුන්සිය හතළිස් හතර කෝටි පනස් එක් ලක්ෂයක්.\nඑමෙන්ම සංශෝධිත විසර්ජන පනත් කෙටුම්පත මගින් වැඩිම මුදලක් වෙන් කර ඇත්තේ රාජ්‍ය පරිපාලන හා ස්වදේශ කටයුතු පළාත් සභා හා පළාත්පාලන අමාත්‍යාංශයටයි.\nඑය රුපියල් කෝටි හැත්තෑ තුන්දහස් හාරසිය හැට අටකට ආසන්න වනවා.\nඅග්‍රාමාත්‍ය දිනේෂ් ගුණවර්ධන විසින් සංශෝධිත විසර්ජන පනත් කෙටුම්පත අද පාර්ලිමේන්තුවට ඉදිරිපත් කළා.\nමේ අතර ජනාධිපති රනිල් වික්‍රමසිංහ ඉදිරිපත් කළ ආණ්ඩුවේ ප්‍රතිපත්ති ප්‍රකාශයට අදාළ කල් තැබීමේ විවාදය අද ආරම්භ වුණා.\nඑම විවාදය හෙට සහ ලබන 12 වන සිකුරාදා දිනවලදී පැවැත්වීමට නියමිතයි.\nඑමෙන්ම පාර්ලිමේන්තු මන්ත්‍රීවරුන් වන වසන්ත යාපා බණ්ඩාර සහ වෛද්‍ය තිලක් රාජපක්ෂ සිය වරප්‍රසාද සම්බන්ධයෙන් පාර්ලිමේන්තුවේදී අද අදහස් දක්වා සිටියා.",
       "URL": "https://www.hirunews.lk/312351/සංශෝධිත-අයවැයෙන්-වියදම-කෝටි-47943-කින්-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=952"
}