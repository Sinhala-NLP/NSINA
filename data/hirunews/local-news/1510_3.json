{
       "Source": "hirunews",
       "Timestamp": "Tuesday, 07 December 2021 - 21:11",
       "Headline": "සා/පෙළ අසමත් ලක්ෂයකට රාජ්‍ය සේවයේ රැකියා - ඇමති ෂෙහාන් (වීඩියෝ)",
       "News Content": "සෞභාග්‍යයේ දැක්ම ප්‍රතිපත්ති මාලාව යටතේ මේ වන විට දිවයින පුරා රැකියා වියුක්ත තරුණ තරුණියන්ට රජයේ රැකියා අවස්ථා හිමි කරදීමේ අදියර ක්‍රියාත්මක කර ඇති බව රාජ්‍ය අමාත්‍ය ෂෙහාන් සේමසිංහ පවසනවා.\nඅද (07) පස්වරුවේ පැවති පාර්ලිමේන්තු විවාදයට එක් වෙමින් , පාර්ලිමේන්තු මන්ත්‍රී මොහොමඩ් මුසම්මිල් නැගූ ප්‍රශ්නයකට පිළිතුරු ලබා දෙමින් අමාත්‍යවරයා සඳහන් කළේ, මේ වනවිට නව රජය යටතේ අධ්‍යයන පොදු සහතික පත්‍ර සාමාන්‍ය පෙළ විභාග කඩයිම පසු කිරීමට නොහැකි වූ තරුණ තරුණියන් හට රජයේ රැකියා අවස්ථා ලබා දී ඇති බවයි.\nඒ පිළිබඳ ව වැඩිදුරටත් කරුණු සඳහන් කරමින් රාජ්‍ය අමාත්‍යවරයා කියා සිටියේ, වත්මන් ජනාධිපතිවරයාගේ උපදෙස් පරිදි සාමාන්‍ය පෙළ කඩයිම පසු කිරීමට නොහැකි වූ තරුණ තරුණියන් ලක්ෂයකට රජයේ රැකියා පුහුණුව යටතේ රැකියා ලබා දීම ආරම්භ කර ඇති අතර, එම නව වැඩපිළිවෙළ යටතේ මේ වනවිට තරුණ තරුණියන් 45,000ක් රැකියා සඳහා බඳවා ගෙන ඇති බවයි.\nවත්මන් රජය යටතේ සංවර්ධන නිලධාරී තනතුර සඳහා ද කොවිඩ් වසංගතය හමුවේ වුව ද, උපාධිධාරීන් 60,000කට රැකියා ලබා දී, ස්ථිර පත්වීම් ලිපි ප්‍රදානය කිරීමට ද කටයුතු කර ඇති බවයි රාජ්‍ය අමාත්‍යවරයා ප්‍රකාශ කළේ.\nඑමෙන්ම, 2015 සිට 2019 තෙක් රට තුළ මන්දගාමී ආර්ථික රටාවක් පැවතිය ද, එම කාලවකවානුවේ ලබා දුන් රාජ්‍ය සේවයෙහි රැකියා 22,145කට වඩා වැඩි ප්‍රමාණයක් 2020 සිට නව රජය යටතේ උපාධිධාරීන්ට ද ලබා දී ඇති බවත් හෙතෙම වැඩිදුරටත් සඳහන් කළා.",
       "URL": "https://www.hirunews.lk/290346/සා-පෙළ-අසමත්-ලක්ෂයකට-රාජ්‍ය-සේවයේ-රැකියා-ඇමති-ෂෙහාන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1510"
}