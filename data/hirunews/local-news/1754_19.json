{
       "Source": "hirunews",
       "Timestamp": "Saturday, 14 August 2021 - 16:28",
       "Headline": "කොරෝනා ආසාදිතයන් නිවෙස් තුල රඳවා ප්‍රතිකාර කිරීම දීප ව්‍යාප්තව (වීඩියෝ)",
       "News Content": "කොරෝනා වෛරසය ආසාදිතයන් නිවෙස් තුලම වෛද්‍ය අධීක්ෂණය මත රැකබලා ගැනීමේ වැඩපිළිවෙල දිවයිනම ආවරණය වන පරිදි ක්‍රියාත්මක කිරීමට පියවර ගෙන තිබෙනවා.\nදෛනිකව වාර්තාවන කොවිඩ් රෝගීන්ගේ ප්‍රමාණය ඉහළ යාම හේතුවෙන් රෝහල් ධාරිතාවය ඉක්මවා යාම පාලනය සඳහායි මෙම පියවර ගෙන ඇත්තේ.\nසෞඛ්‍ය අමාත්‍ය පවිත්‍රා වන්නිආරච්චිගේ උපදෙස් මත රෝගීන් රෝහල්ගත කිරීම ප්‍රමුඛතාව අනුව සිදු කරමින් වෛරස ආසාදිතයන් වෛද්‍ය අධීක්ෂණය මත නිවෙස් තුල රැකබලා ගැනීමේ වැඩසටහන පසුගියදා බස්නාහිර පළාතේ ආරම්භ කෙරුණා.\nඅමාත්‍යවරියගේ උපදෙස් අනුව එම වැඩසටහන මුලු දිවයිනම ආවරණය වන පරිදි වෛද්‍යවරුන් 1000කගේ පමණ අධීක්ෂණය යටතේ ක්‍රියාත්මක කිරීමටයි පියවර ගෙන ඇත්තේ.\nමෙම වැඩසටහන අද (14) රත්නපුර දිස්ත්‍රික්කයේ ද ආරම්භ කළ අතර ක්‍රමානුකූලව දිවයිනම ආවරණය වන පරිදි ඉදිරියේදී ක්‍රියාත්මක වනු ඇති.\nආසාදිතයන් නිවෙස් තුල රඳවා රැකබලා ගැනීමේ වැඩසටහන පිළිබඳ මෙරට සියලුම සෞඛ්‍ය කාර්ය මණ්ඩලය පුහුණු කටයුතු අවසන් කර ඇති අතර පූර්ව සීමාවාසික පත්වීම් අපේක්ෂාවෙන් සිටින වෛද්‍යවරුන් 426කට ද පුහුණුව ලබාදී තිබෙනවා.\nතවත් එවැනිම වෛද්‍යවරුන් පිරිසක් පුහුණු කිරීමට ද කටයුතු යොදා ඇති බවයි සෞඛ්‍ය අමාත්‍යංශය කියාසිටියේ.\nසංකූලතා නොමැති, වයස අවුරුදු 02ට වැඩි 65ට අඩු,  අඩු අවධානම්, රෝග ලක්ෂණ පෙන්නුම් නොකරන හෝ සුළු රෝග ලක්ෂණ පෙන්වන කාණ්ඩයන්ට අයත් කොවිඩ් ආසාදිතයින් නිවෙස් තුල වෛද්‍ය අධීක්ෂණය මත රැකබලා ගැනීම මෙන්ම අවධානම් තත්ත්වයේ පසුවන පිරිස් රෝහල්ගත කිරිමට මෙහිදී පියවර ගනු ලබනවා.\nප්‍රදේශයේ සෞඛ්‍ය වෛද්‍ය නිලධාරී විසින් ඔවුනට ලබාදී ඇති මාර්ගෝපදේශ හා නිර්ණායකයන්ට අනුකූලව වෛරසය ආසාදිතව නිවෙස් තුල ප්‍රතිකාර සදහා ලියාපදිංචි කර යොමු කරන රෝගීන්ට පමණක් පැය 24 පුරා ක්‍රියාත්මක ප්‍රධාන දුරකථන මධ්‍යස්ථානය (Call Center - 1390) සමග සම්බන්ධ විය හැකියි.\nදින 14ක වෛද්‍ය අධීක්ෂණයෙන් පසු ද දින 07ක්  යන තෙක්  රෝගීයාට මෙම සේවාව ලබාගත හැකිවීම ද විශේෂත්වයක්.\nප්‍රදේශයේ සෞඛ්‍ය වෛද්‍ය නිලධාරී විසින් රෝගීයා පරික්ෂා කර නිවසේ රඳවා ප්‍රතිකාර කිරීම හෝ රෝහල් ගත කිරීමට පියවර ගැනිම සිදු කරනු ලබන අතර මෙහිදී රෝගියා නිවෙස් තුල ප්‍රතිකාර ලබාගන්නේ නම් ඒ සදහා තම කැමැත්ත ද පළ කළ යුතුයි.\nපරිගණක තාක්ෂණ ක්‍රමවේදය ඔස්සේ රෝගීන් ලියාපදිංචිය සිදු කෙරෙනවා.\nඑම තොරතුරු ප්‍රධාන දුරකථන මධ්‍යස්ථානය හා සම්බන්ධ වන අතර දුරකථන මධ්‍යස්ථානය ඔස්සේ රෝගීයාගේ තොරතුරු ලබාගෙන තහවුරු කර ගැනීමෙන් පසු ප්‍රධාන දුරකථන මධ්‍යස්ථානයේ සිට විශේෂඥ වෛද්‍යවරුන් ප්‍රමුඛ වෛද්‍යවරුන්ගේ අධීක්ෂණයට රෝගියා ලක් වනවා.\nරෝගීයාට අවශ්‍ය වෛද්‍ය උපදෙස් ද මෙහිදී ලබාදෙන අතර, රෝගියාගෙන් ලබාගන්නා තොරතුරු ද පරිගණක ගත කරනු ලබන බවයි සෞඛ්‍ය අමාත්‍යංශය කියාසිටියේ.\nඑම අධීක්ෂණ කටයුතුවල දී රෝගීන් වැඩිදුර ප්‍රතිකාර සදහා යොමු කිරීමට අවශ්‍ය වන්නේ නම් රෝගී තත්ත්වය අනුව රෝගියා යොමු කළ යුතු රෝහල හෝ ප්‍රතිකාර මධ්‍යස්ථානය වෙත ක්ෂණිකව යොමු කිරීමට පියවර ගනු ලබනු ඇති.\nඒ සදහා ප්‍රාදේශීය සෞඛ්‍ය සේවා අධ්‍යක්ෂවරුන් හරහා වැඩපිළිවෙළක් ද සකස් කර තිබෙනවා.",
       "URL": "https://www.hirunews.lk/279697/කොරෝනා-ආසාදිතයන්-නිවෙස්-තුල-රඳවා-ප්‍රතිකාර-කිරීම-දීප-ව්‍යාප්තව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1754"
}