{
       "Source": "hirunews",
       "Timestamp": "Friday, 22 April 2016 - 19:11",
       "Headline": "නිදහස් පක්ෂ මහලේකම් දැඩි තීන්දුවක",
       "News Content": "ශ්‍රී ලංකා නිදහස් පක්ෂයේ ව්‍යවස්ථාවට පටහැනිව සහ පක්ෂයේ විනයට එරෙහිව කටයුතු කරන පුද්ගලයින්ට එරෙහිව මෙවර මැයි දිනයෙන් පසු තීන්දු තීරණ කිහිපයකට එළඹෙන බව පක්ෂ මහලේකම් අමාත්‍ය දුමින්ද දිසානායක පවසනවා.\nශ්‍රී ලංකා නිදහස් පක්ෂ මූලස්ථානයේ අද පෙරවරුවේ පැවැති මාධ්‍ය හමුවකට එක්වෙමින් මහලේකම්වරයා මේ බව කියා සිටියා.\nඒකාබද්ධ විපක්ෂය කිරුළපණ දී පවත්වනු ලබන මැයි දින රැළියට තමන්ට ආරාධනා ලැබී ඇති බවට හිටපු ජනාධිපති මහින්ද රාජපක්ෂ සිදුකර ඇති ප්‍රකාශය සම්බන්ධයෙන් ද මාධ්‍යවේදීන් මෙහිදී මහලේකම්වරයාගෙන් විමසා සිටියා.\nඑහිදී ඔහු කියා සිටියේ ශ්‍රී ලංකා නිදහස් පක්ෂයේ ප්‍රබල සාමාජිකයෙකු වූ හිටපු ජනාධිපති මහින්ද රාජපක්ෂගෙන් එවැනි ප්‍රකාශයක් බලාපොරොත්තු විය නොහැකි බවයි.\nමේ අතර, ශ්‍රී ලංකා නිදහස් පක්ෂයේ ආසන සංවිධායකවරුන් පත් කිරීම සඳහා හිටපු අග්‍රාමාත්‍ය දි.මු. ජයරත්නගේ ප්‍රධානත්වයෙන් 9 දෙනෙකුගෙන් යුතු කමිටුවක් පත් කළ බව ද මෙහිදී ඔහු වැඩිදුරටත් සදහන් කළා.",
       "URL": "https://www.hirunews.lk/131494/නිදහස්-පක්ෂ-මහලේකම්-දැඩි-තීන්දුවක",
       "Category": "Local News",
       "Parent URL": "https://www.hirunews.lk/local-news.php?pageID=5077"
}