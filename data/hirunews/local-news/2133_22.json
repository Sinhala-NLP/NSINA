{
       "Source": "hirunews",
       "Timestamp": "Sunday, 21 February 2021 - 8:59",
       "Headline": "මාවනැල්ලෙන් අත්අඩංගුවට ගත්, සහරාන්ගේ පන්තියට සහභාගි වූ තරුණියගෙන් හෙළිදරව්වක් (වීඩියෝ)",
       "News Content": "පාස්කු ප්‍රහාරයේ මහ මොළකරු ලෙස සැළකෙන සහරාන් හෂීම් විසින් පැවැත්වූ අන්තවාදී පන්තිවලට සහභාගි වූ මාවනැල්ලෙන් අත්අඩංගුවට ගත් 24 හැවිරිදි තරුණිය ත්‍රස්ත විමර්ශන කොට්ඨාසයේදී හෙලිදරව්වක් සිදුකර තිබෙනවා.\nතමන් සමඟ කාන්තාවන් 15 දෙනෙකු එම පන්තියට සහභාගි වූ අතර, ඔවුන් සියලු දෙනාම මරාගෙන මැරෙන ප්‍රහාර සඳහා ප්‍රතිඥාවක් ලබාදුන් බවයි ඇය එහිදී සඳහන් කර ඇත්තේ.\nපාස්කු ප්‍රහාරයේ මහ මොළකරු ලෙස සැලකෙන සහරාන් හෂීම් විසින් පැවැත් වූ ත්‍රස්ත පුහුණු දේශන සඳහා එක් වූ මෙම සැකකාර තරුණිය මාවනැල්ල හිඟුල ප්‍රදේශයේදී අත්අඩංගුවට ගනු ලැබුවේ ත්‍රස්ත විමර්ශන කොට්ඨාසය විසින්.\nඅත්අඩංගුවට ගත් තරුණියගේ පියා හා සහෝදරයන් දෙදෙනා ද පාස්කු ප්‍රහාරය හා මාවනැල්ලේ බුදු පිළිමවලට හානි කිරීම සම්බන්ධයෙන් මේ වනවිට සිටින්නේ රක්ෂිත බන්ධනාගාර ගතවයි.\nත්‍රස්ත විමර්ශන කොට්ඨාසය මගින් මෙලෙස අත්අඩංගුවට ගෙන ඇත්තේ මාවනැල්ල හිඟුල ප්‍රදේශයේ පදිංචි 24 හැවිරිදි ඊබ්‍රාහිම් ෂහීඩා නම් තරුණියක්.\nඇගේ පියා පාස්කු ත්‍රස්ත ප්‍රහාරය සම්බන්ධයෙන් සැකපිට අත්අඩංගුවට ගෙන මේ වන විට බන්ධනාගාර ගතව සිටින ඊබ්‍රහිම් මව්ලවි නැමැත්තායි.\nඇගේ සොහොයුරන්වන මොහොමඩ් ඉවුහයිම් සාදික් අබ්දුල් හක් සහ මොහොමඩ් ඉවුහයිම් ෂාහිඩ් අබ්දුල් හක් නැමැත්තන්ද මේ වන විට රක්ෂිත බන්ධනාගාර ගත කර ඇත්තේ මාවනැල්ල ප්‍රදේශයේ බුදු පිළිමවලට හානි කිරීමේ චෝදනාව සම්බන්ධයෙන්.",
       "URL": "https://www.hirunews.lk/263214/මාවනැල්ලෙන්-අත්අඩංගුවට-ගත්-සහරාන්ගේ-පන්තියට-සහභාගි-වූ-තරුණියගෙන්-හෙළිදරව්වක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2133"
}