{
       "Source": "hirunews",
       "Timestamp": "Friday, 09 September 2022 - 9:46",
       "Headline": "බ්‍රිතාන්‍යයේ නව රජු, තුන්වන චාල්ස් අද ජාතිය අමතයි - ලෝක නායකයින්ගෙන් ද ශෝක පණිවිඩ (වීඩියෝ)",
       "News Content": "බ්‍රිතාන්‍යයේ දෙවන එළිසබෙත් මහ රැජිණගේ අභාවයෙන් පසු නව රජු ලෙස නම් කෙරුණු ඇයගේ වැඩිමහල් පුතු වන තුන්වන චාල්ස් රජු අද (09) ජාතිය ඇමතීමට නියමිතයි.\nඔහු මේ වනවිට රැජිණගේ දේහය තැන්පත් කර ඇති ස්කොට්ලන්තයේ බැල්මොරල් හි රැඳී සිටින අතර, අද එහි සිට ලන්ඩන් බලා පිටත්ව යාමට නියමිත බවයි විදෙස් වාර්තා සඳහන් කළේ.\nඉන් අනතුරුවයි තුන්වන චාල්ස් රජු ජාතිය ඇමතීමට සැළසුම් කර ඇත්තේ.\n1926 වසරේ අප්‍රේල් 21 වනදා උපත ලැබූ එළිසබෙත් කුමරිය රාජකීය ධුරාවලියට නම් කෙරෙන්නේ ඇයට වයස අවුරුදු 10 දියි.\nඒ, ඇයගේ පියා වන හයවන ජෝර්ජ් කුමරු බ්‍රිතාන්‍යයේ රජු බවට පත්වීමත් සමඟයි.\n1947 වසරේදී සිය නාවික පරිවාර නිලධාරියා මෙන්ම ලුතිනන්වරයෙකු වූ පිලිප් කුමරු සමඟ යුගදිවියට පිවිසි අතර, ඒ වනවිට ඇය විසි එක්වන වියේ පසුවුණා.\nහිරු නොබසින අධිරාජ්‍යයේ කිරුළ ඇයට වයස අවුරුදු විසි පහේදී හිමිවූයේ ඇයගේ පියාගේ අභාවයෙන් අනතුරුවයි.\nඑතැන් සිට දශක හතක කාලයක් බ්‍රිතාන්‍යයේ කිරුළ හෙබවූ ඇය ලොව දීර්ඝතම කාලයක් බලයේ රැඳී සිටි රාජකීයයා බවට පත්වුණා.\nදෙවන එළිසබෙත් මහ රැජිණගේ පාලන කාලය තුළ අගමැතිවරුන් 15 දෙනෙකු බ්‍රිතාන්‍යයේ පාලන බලයේ කටයුතු කළා.\nබ්‍රිතාන්‍යයේ නව අග්‍රාමාත්‍යවරිය ලෙස ලිස් ට්‍රස් තේරී පත්වීමෙන් පසු ඇයගේ සම්ප්‍රදායික හමුවීම බකිංහැම් මාළිගයේ දී නොපැවති අතර, අයහපත් සෞඛ්‍ය තත්වය හේතුවෙන් රැජිණ ඒ වනවිට රැඳී සිටියේ බැල්මොරල් මාළිගයේයි.\nඒ අනුව එළිසබෙත් මහ රැජිණ සජීවීව පෙනී සිටි අවසන් අවස්ථාව ලෙස බැල්මොරල් මාළිගයේදී නව අග්‍රාමාත්‍යවරිය හමුවූ අවස්ථාව සැළකිය හැකියි.\nමේ අතර එළිසබෙත් මහ රැජිණගේ අභාවය වෙනුවෙන් ලොව පුරා රාජ්‍ය නායකයින් සිය ශෝකය ප්‍රකාශ කර තිබෙනවා.\nඇමරිකානු ජනාධිපති ජෝ බයිඩ්න් කියා සිටියේ තමන් ජනාධිපති ධුරයට පත්වීමෙන් පසු 2021 වසරේ එලිසබෙත් මහ රැජිණ හමුවීම සිය දිවියේ සුවිශේෂී අවස්ථාවක් වූ බවයි.\nඅභිමානවත් යුගයක් ඇති කළ ආදර්ශමත් නායිකාවකගේ සමුගැනීම තමන් කණස්සල්ලට පත් කළ බව ඇමරිකානු ජනාධිපතිවරයා කියා සිටියා.\nඑමෙන්ම ඇමරිකාවේ හිටපු ජනාධිපති බරැක් ඔබාමා සහ ප්‍රංශ ජනාධිපති එම්මානුවෙල් මැක්‍රොන් ද ශෝක පණිවුඩ නිකුත් කරමින් සඳහන් කර ඇත්තේ ලොවට සේවයක් කළ ආදර්ශමත් නායිකාවකගේ සමුගැනීම කණගාටුදායක පුවතක් බවයි.\nඉන්දීය අග්‍රාමාත්‍ය නරේන්ද්‍ර මෝදි ද තමන් බ්‍රිතාන්‍යයේ සිදුකළ සංචාරවල දී රැජිණ සමඟ පැවති හමුවීම් පිළිබඳව සිහිපත් කර තිබෙනවා.\nඑක් හමුවකදී මහත්මා ගාන්ධි විසින් තිළිණ කළ ලේන්සුවක් ඇය තමන්ට පෙන්වූ බවත්, එය සැමවිටම අගය කරන බවයි ඉන්දීය අග්‍රාමාත්‍යවරයා කියා සිටියේ.\nමේ අතර චීන ජනාධිපති ෂී ජින්පින්, සෞදි අරාබියේ සල්මාන් රජු සහ ඔටුන්න හිමි මොහොමඩ් බින් සල්මාන් කුමරු පණිවුඩ නිකුත් කළ පිරිසට අයත්.",
       "URL": "https://www.hirunews.lk/314933/බ්‍රිතාන්‍යයේ-නව-රජු-තුන්වන-චාල්ස්-අද-ජාතිය-අමතයි-ලෝක-නායකයින්ගෙන්-ද-ශෝක-පණිවිඩ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=881"
}