{
       "Source": "hirunews",
       "Timestamp": "Monday, 27 November 2017 - 12:51",
       "Headline": "ධාවනය වෙමින් තිබූ යතුරුපැදියෙන් බිමට පැන්න තරුණියක් බරපතල තුවාල ලබා රෝහලේ",
       "News Content": "අරණායක - ගල්බොක්ක ප්‍රදේශයේදී ධාවනය වෙමින් තිබූ යතුරුපැදියකින් බිමට පැන බරපතල තුවාල ලැබූ තරුණියක් රෝහල් ගතකර තිබෙනවා.\nමෙලෙස තුවාල ලබා ඇත්තේ එම ප්‍රදේශයේම පදිංචි 21 හැවිරිදි තරුණියක් වන අතර ඊයේ (26) දහවල් ඇයගේ පෙම්වතා විසින් යතුරුපැදියේ නංවාගෙන කෑගල්ල ප්‍රදේශයේ ලැඟුම්හලකට බලහත්කාරයෙන් රැගෙන යාමට තැත්කර තිබූ බවයි පොලිස් පරීක්ෂණ වලින් හෙළිවී ඇත්තේ.\nඑයට අකමැති වූ අදාල තරුණිය මෙලෙස ධාවනය වෙමින් තිබූ යතුරුපැදියකින් බිමට පැන ඇති බවයි වාර්තා වන්නේ.\nඇඟලුම් කම්හලක සේවයකරන මෙම තරුණිය වැල්ලවාය ප්‍රදේශයේ පදිංචි යුධ හමුදා සෙබළෙකු සමඟ කාලයක් තිස්සේ ප්‍රේම සම්බන්ධයක් පවත්වා තිබෙනවා.\nමේ අතර සිය පෙම්වතාගේ දැනුම්දීමකට අනුව ඊයේ (26) දහවල් ඇය කෑගල්ල නගරයට පැමිණ පෙම්වතා මුණගැසී තිබුණා.\nඔහු විසින් කරනු ලැබූ යෝජනාවකට අනුව යතුරු පැදියෙන් නිදහස් තැනකට ගොස් කතාබහ කිරීමට කැමැත්ත පළකර ඇති තරුණිය, පෙම්වතා විසින් යතුරු පැදියේ යමින් සිටියදී \"ලැඟුම්හලකට යමු\"යැයි කළ යෝජනාවට විරෝධය පළකර එකවරම යතුරුපැදියෙන් බිමට පැන තිබෙනවා.\nඅදාළ තරුණිය මේ වනවිට කෑගල්ල මහ රෝහලේ ප්‍රතිකාර ලබනවා.\nසිද්ධිය පිළිබඳව ලද පැමිණිල්ලකට අනුව සැකකරු සහ අදාළ යතුරුපැදිය අත්අඩංගුවට ගැනීමට කෑගල්ල පොලිසිය කටයුතු කළා.\nසැකකරු කෑගල්ල මහේස්ත්‍රාත් අධිකරණය වෙත අද (27) ඉදිරිපත් කිරීමට නියමිතව තිබුණා.",
       "URL": "https://www.hirunews.lk/177038/ධාවනය-වෙමින්-තිබූ-යතුරුපැදියෙන්-බිමට-පැන්න-තරුණියක්-බරපතල-තුවාල-ලබා-රෝහලේ",
       "Category": "Local News",
       "Parent URL": "https://www.hirunews.lk/local-news.php?pageID=4198"
}