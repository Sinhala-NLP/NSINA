{
       "Source": "hirunews",
       "Timestamp": "Monday, 14 November 2022 - 19:41",
       "Headline": "ගුවන්, රක්ෂණ, ටෙලිකොම් ඇතුළු ආයතන 05ක් පළමුව ප්‍රතිව්‍යුහගතකරණයට",
       "News Content": "ශ්‍රී ලංකන් ගුවන් සමාගම, රක්ෂණ සංස්ථාව, ටෙලිකොම් ඇතුළු ආයතන 05 ක් පළමුව ප්‍රතිව්‍යූහගතකිරීමට පියවර ගන්නා බව ජනාධිපති රනිල් වික්‍රමසිංහ ප්‍රකාශ කළා.\nලබන වසර සඳහා අයවැය ඉදිරිපත් කරමින් ජනාධිපතිවරයා කියා සිටියේ එමඟින් ලැබෙන ආදායම විදේශ විනිමය සංචිත වැඩිකර ගැනීමට සහ රුපියල ශක්තිමත් කරගැනීමට උපයෝගි කරගන්නා බවයි.\nමෙය ජනාධිපතිවරයාගේ මංගල අයවැය වන අතර ශ්‍රී ලංකාව - නව ආරම්භයක් කරා යන්න එහි තේමාව වී තිබුණා.\nඅයවැය ඉදිරිපත් කිරීම ජනාධිපතිවරයා විසින් පස්වරු 01 යි 33 ට ආරම්භ කළ අතර පැය 01 යි විනාඩි 17 ක කාලයක් ජනාධිපතිවරයා සිය කතාව සිදුකළා.\nඅයවැයට අනුව ලබන වසර සඳහා මුළු ආදායම රුපියල් බිලියන 3415 ක් ලෙස ඇස්තමේන්තු කර ඇති අතර වියදම ලෙස දක්වා ඇත්තේ රුපියල් බිලියන 5819 ක්.\nඅයවැය හිඟය රුපියල් බිලියන 2404 ක් වනවා.\nඅයවැය කතාව ඉදිරිපත් කරමින් ජනාධිපතිවරයා රටේ වත්මන් ආර්ථික තත්වය පිළිබඳ පැහැදිලි කිරීමක්ද සිදුකළා.\nඑහිදී ඔහු කියා සිටියේ නව ආර්ථිකය නිර්මාණය කරනු ලබන්නේ තරුණ තරුණියන් වෙනුවෙන් සහ ඔවුන්ගේ අනාගතය වෙනුවෙන් බවයි.\nමෙහිදී ජනාධිපතිවරයා කියා සිටියේ ආයෝජන හා විදේශ වෙළදාම ප්‍රවර්ධනය කිරීම සඳහා හිතකර පරිසරයක් නිර්මාණය කිරීමට ආයෝජන මණ්ඩලය, අපනයන සංවර්ධන මණ්ඩලය, ශ්‍රී ලංකා අපනයන ණය රක්ෂණ සංස්ථාව, ජාතික ව්‍යවසායකත්ව සංවර්ධන අධිකාරිය යන ආයතන වෙනුවට නව ආයතනයක් පිහිටුවන බවයි.\nඑසේම බස්නාහිර, වයඹ පළාත් හා හම්බන්තොට, ත්‍රිකුණාමලය ආශ්‍රිත නව ආර්ථික කළාපයන් ඇති කිරීමට අයවැයෙන් යෝජනා කර තිබෙනවා. ජනාධිපතිවරයා සඳහන් කළේ, භාවිත නොකරන සහ ඵලදායි ලෙස යොදා නොගන්නා විශාල ඉඩම් කට්ටි දිගුකාලීන පදනම මත අපනයන බෝග වගා කිරීමට ලබාදෙන බවයි.\nවිෂමතාවන් වැලැක්වීම සඳහා රජයේ සියලු ඉඩම් බැහැර කිරීමට අදාළ මූලික කටයුතු ප්‍රාදේශීය ලේකම්වරුන් මගින් පමණක් සිදු කිරීමේ වැඩපිළිවෙලක් ඉදිරි වසර තුල සකස් කරන බවද ජනාධිපතිවරයා සඳහන් කළා.\nජනාධිපතිවරයා මෙහි දී කියා සිටියේ ඩිජිටල් තාක්ෂණ කර්මාන්තයේ ඉදිරි දියුණුව පිළිබඳ විමර්ශනය කර අමාත්‍ය මණ්ඩලය වෙත වාර්තා කිරීම සඳහා ක්ෂේත්‍රයේ ප්‍රවීණයන්ගේ හා අදාළ නිලධාරින්ගෙන් සැදුම්ලත් කමිටුවක් පත්කිරීමට යෝජනා කරන බවයි.\nදුෂ්කර ප්‍රදේශවල ජ්‍යෙෂ්ඨ සහ කනිෂ්ඨ ද්විතියික පාසල් 1000 කට නොමිලේ අන්තර්ජාල පහසුකම් ලබාදෙන බව ප්‍රකාශ කළ ජනාධිපතිවරයා, ජාතික, පළාත්, ග්‍රාමීය පාසල්වල සනීපාරක්ෂක පහසුකම් වැඩිදියුණු කිරීම සඳහා මිලියන 200 ක මුදලක් අයවැයෙන් වෙන්කර ඇති බවයි කියා සිටියේ.\nඑසේම රාජ්‍ය විශ්ව විද්‍යාල සඳහා ඇතුළත් කරගැනීමේ ක්‍රමවේදය සංශෝධනය කරන බවද ඔහු සඳහන් කළා.\nමෙරට ඉතිහාසය හැදෑරීමට සහ පර්යේෂණ සිදුකිරීමට ආයතනයක් පිහිටුවන අතර ඒ සඳහා රුපියල් මිලියන 50 ක් වෙන්කර ඇති බවයි ජනාධිපතිවරයා අයවැය කතාව ඉදිරිපත් කරමින් ප්‍රකාශ කළේ.",
       "URL": "https://www.hirunews.lk/320388/ගුවන්-රක්ෂණ-ටෙලිකොම්-ඇතුළු-ආයතන-05ක්-පළමුව-ප්‍රතිව්‍යුහගතකරණයට",
       "Category": "Local News",
       "Parent URL": "https://www.hirunews.lk/local-news.php?pageID=734"
}