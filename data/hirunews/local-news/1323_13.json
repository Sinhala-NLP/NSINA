{
       "Source": "hirunews",
       "Timestamp": "Wednesday, 02 March 2022 - 13:27",
       "Headline": "බෙංගාල බොක්ක කලාපයේ අඩු පීඩන තත්ත්වයක්",
       "News Content": "බෙංගාලබොක්ක ප්‍රදේශයේ පවතින අඩු පීඩන තත්ත්වය හේතුවෙන් අද රාත්‍රියේ සිට දිවයිනේ ප්‍රදේශ කිහිපයකට වැසි ඇති වුවත්, ජල විදුලි බලාගාරවල ජල මට්ටම ඉහළ යාමට තරම් එය ප්‍රමාණවත් නොවනු ඇති බව කාලගුණ විද්‍යා දෙපාර්තමේන්තුව ප්‍රකාශ කළා.\nමෙහි බලපෑමෙන් අනිද්දා දිනය දක්වා උතුර, උතුරුමැද, නැගෙනහිර සහ ඌව පළාත්වලට මෙන්ම මාතලේ දිස්ත්‍රික්කයට තද වැසි ඇතිවිය හැකි බවයි එම දෙපාර්තමේන්තුව සඳහන් කළේ.\nනැගෙනහිර සහ ඌව පළාත්වල මෙන්ම මාතලේ, නුවරඑළිය සහ පොලොන්නරුව දිස්ත්‍රික්කවල ඇතැම් ස්ථානවලට මිලිමීටර් 75ක තද වැසි ඇති විය හැකියි.\nනිරිතදිග බෙංගාල බොක්ක සහ ඊට යාබද ගිනිකොණදිග බෙංගාල බොක්ක ආශ්‍රිතව පවතින අඩු පීඩන කලාපය තවදුරටත් වර්ධනය වෙමින් බස්නාහිරට බරව වයඹ දෙසට ගමන් කරමින් ඉදිරි දින කිහිපයේදී ශ්‍රී ලංකාවේ නැගෙනහිර වෙරළ ආසන්නයෙන් ගමන් කරනු ඇති බවටයි අපේක්ෂා කෙරෙන්නේ.\nඋතුර, උතුරු මැද, නැගෙනහිර, ඌව සහ මධ්‍යම පළාත්වල අහම වළාකුලින් බරව පවතිනවා.\nඋතුරු, උතුරු මැද, නැගෙනහිර ,ඌව සහ මධ්‍යම පළාත්වල විටින් විට වැසි ඇතිවිය හැකියි.\nමාතලේ දිස්ත්‍රික්කය ද ඇතුලුව ඇතැම් ස්ථානවලට මිලිමීටර් 100ට වැඩි තද වැසි ද ඇතිවිය හැකි බවයි කාලගුණ විද්‍යා දෙපාර්තමේන්තුව කියාසිටියේ.\nසෙසු ප්‍රදේශවල සවස් කාලයේදී හෝ රාත්‍රී කාලයේදී තැනින් තැන වැසි හෝ ගිගුරුම් සහිත වැසි ඇති වනවා.\nඇතැම් ස්ථානවලට මිලිමීටර් 50ට වැඩි තරමක තද වැසි ද ඇතිවීමේ හැකියාව පවතිනවා.\nඋතුරු, උතුරු මැද, නැගෙනහිර, වයඹ සහ ඌව පළාත්වලත් මධ්‍යම කඳුකරයේ නැගෙනහිර බෑවුම් ප්‍රදේශවලත් හම්බන්තොට දිස්ත්‍රික්කයේත් සුළඟේ වේගය පැයට කිලෝමීටර් 40ක් 50ක් පමණ දක්වා වැඩිවීමේ හැකියාවක් ද පවතිනවා.\nකාලගුණ විද්‍යා දෙපාර්තමේන්තුව දැනුම් දෙන්නේ නැවත දැනුම්දෙන තුරු ගිණිකොණ දිග බෙංගාල බොක්ක මුහුදු ප්‍රදේශයේ ධීවර සහ නාවික කටයුතුවල නොයෙදෙන ලෙසයි.",
       "URL": "https://www.hirunews.lk/298463/බෙංගාල-බොක්ක-කලාපයේ-අඩු-පීඩන-තත්ත්වයක්",
       "Category": "Local News",
       "Parent URL": "https://www.hirunews.lk/local-news.php?pageID=1323"
}