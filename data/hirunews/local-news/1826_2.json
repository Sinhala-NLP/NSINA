{
       "Source": "hirunews",
       "Timestamp": "Monday, 12 July 2021 - 9:07",
       "Headline": "ඔන්ලයින් වර්ජනයට කතෝලික පාසල් ගුරුවරුන්ගේත් සහය (වීඩියෝ)",
       "News Content": "ඔන්ලයින් ඉගැන්වීමේ කටයුතුවලින් ඉවත් වීමේ වෘත්තීය ක්‍රියාමාර්ගයක සාර්ථක බව ගුරු සංගම් පවසනවා\nකොළඹ අද කැඳවා තිබූ මාධ්‍ය හමුවකට එක්වෙමින් ලංකා ගුරු සංගමයේ සභාපති ප්‍රියන්ත ප්‍රනාන්දු කියා සිටියේ පාර්ශව කිහිපයක් සිය වෘත්තීය ක්‍රියාමාර්ගයට සහය පළ කර ඇති බවයි.\nකොතලාවල පනත් කෙටුම්පතට එරෙහිව විරෝධතා දැක්වීමේදී නිරෝධායන නීති කඩකළ බවට ජෝෂප් ස්ටාලින් ඇතුළු පිරිසක් අත්අඩංගුවට ගෙන නිරෝධායනයට යොමු කිරීමට එරෙහිව මොවුන් මෙලෙස වෘත්තිය සමිති ක්‍රියාමාර්ගයකට එළඹීමට මීට පෙර තීරණය කළා.\nඒ අනුව, අද සිට ගුරුවරුන් ඔන්ලයින් ඉගැන්වීම් කටයුතුවලින් ඉවත්වීමට තීරණය කළ අතර, ඒ සඳහා ලංකා ගුරු සංගමය, ලංකා ගුරු සේවා සංගමය ඇතුලු සංවිධාන 14ක් එක්ව සිටිනවා.\nමේ අතර, ඔන්ලයින් ඉගැන්වීම් වලින් ඉවත් වීමට ගුරු සංගම් ගෙන ඇති තීරණයට සහය පළ කරමින් කතෝලික පාසල්වල ගුරුවරුන් ද අද සිට ඔන්ලයින් ඉගැන්වීමේ කටයුතු වලින් ඉවත්ව සිටිනවා.\nකොතලාවල  ආරක්ෂක විශ්වවිද්‍යාල පනත් කෙටුම්පතට එරෙහිව විරෝධතා දැක්වීම හේතුවෙන් අත්අඩංගුවට පත්වූ ලංකා ගුරු සංගමයේ ප්‍රධාන ලේකම් ජෝෂප් ස්ටාලින් ඇතුලු පිරිස තවදුරටත් නිරෝධායන මධ්‍යස්ථානයේ පසුවනවා.\nමේ සම්බන්ධයෙන් අද කොච්චිකඩේ ප්‍රදේශයේදී මාධ්‍ය වෙත අදහස් පළ කරමින් රාජ්‍ය අමාත්‍ය නිමල් ලන්සා කියා සිටියේ පසුගියදා පැවති විරෝධතාවයේදී එම පිරිස නිරෝධායනය සඳහා රැගෙන ගිය ක්‍රමවේදය සම්බන්ධයෙන් තමන් සෑහීමකට පත් නොවන බවයි.\nඑසේම, නිරෝධායන නීති පනවා තිබියදී අදාළ පිරිස එලෙස විරෝධතාවල නිරත වීම ද වැරදි සහගත බවයි රාජ්‍ය අමාත්‍යවරයා එහිදී වැඩිදුරටත් සඳහන් කළේ.",
       "URL": "https://www.hirunews.lk/276741/ඔන්ලයින්-වර්ජනයට-කතෝලික-පාසල්-ගුරුවරුන්ගේත්-සහය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1826"
}