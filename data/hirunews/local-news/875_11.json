{
       "Source": "hirunews",
       "Timestamp": "Sunday, 11 September 2022 - 19:25",
       "Headline": "මීගමුවේ වාහන අලෙවිසැලේ මුරකරු ඝාතනයේ තොරතුරු හෙළිවේ",
       "News Content": "හලාවත - මීගමුව මාර්ගයේ දලුුවකොටුව ප්‍රදේශයේ මෝටර් රථ ප්‍රදර්ශනාගාරයක මුරකරු ඝාතනයකොට පැති කණ්ණාඩි සොරා ගැනීමේ සිද්ධියේ සියලු තොරතුරු මේ වන විට අනාවරණය වී තිබෙනවා.\nඅද අලුයම පුද්ගලයින් දෙදෙනෙකු විසින් මෝටර් රථ ප්‍රදර්ශනාගාරයට පැමිණ එහි මුරකරුගේ අත්පා බැඳ දමා ඊට ඇතුලු වී එහි තිබූ වාහනවල පැති කණ්නාඩි සොරාගෙන ඇති බවයි පොලිසිය සදහන් කළේ.\nඑහිදී සැකකරුවන් මෙලෙස මුරකරුගේ අත්පා සහ මුඛය බැඳ දැමීම හේතුවෙන් ඔහුගේ හුස්ම සිරවී මියගොස් ඇති බවටයි අනාවරණය වී ඇත්තේ.\nසොරකම කිරීමෙන් අනතුරුව සැකකරුවන් මුරකරුගේ මුහුණට ජලය ඉස යළි සිහිය ගැනීමට උත්සහකරන අයුරු එම ප්‍රදර්ශනාගාරයේ තිබූ සීසීටීවී කැමරාවල සටහන් වී තිබෙනවා.\nමේ නිසා මෙය ඝාතන චේතනාවෙන් සිදුකරන ලද්දක් නොවන බවට සැකයක් පවතින බවයි පොලිසිය සදහන් කළේ.\nසැකකරුවන් මේ වන විට හදුනාගෙන ඇති අතර සිද්ධියෙන් මියගොස් ඇත්තේ කොච්චිකඩේ ප්‍රදේශයේ පදිංචි 66 හැවිරිදි පුද්ගලයෙක්.",
       "URL": "https://www.hirunews.lk/315164/මීගමුවේ-වාහන-අලෙවිසැලේ-මුරකරු-ඝාතනයේ-තොරතුරු-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=875"
}