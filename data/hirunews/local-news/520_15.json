{
       "Source": "hirunews",
       "Timestamp": "Wednesday, 22 February 2023 - 13:04",
       "Headline": "රහසේ ම ඇවිත් ගිය ඇමෙරිකන් නියෝජිතයන් ගැන විමල්ගෙන් ප්‍රශ්නයක් (වීඩියෝ)",
       "News Content": "රටේ වත්මන් තත්ත්වය පිලිබඳ ආණ්ඩුව විවාදයක් ලබාදීමට අකමැති වූ නිසා අද පාර්ලිමේන්තුවේදී රටේ තත්ත්වය පිළිබඳ කතා කරන බව සමගි ජන බලවේගය ප්‍රකාශ කළා.\nමේ අතර දිවයිනට හදිසියේ පැමිණ ගිය ඇමෙරිකානු නියෝජිතයින් පිලිබඳව පාර්ලිමේන්තු මන්ත්‍රී විමල් වීරවංශ ප්‍රශ්න කර සිටියා.\nපාර්ලිමේන්තු ආරම්භයේදී පොදු ව්‍යාපාර කාරක සභාව හෙවත් කෝප් කමිටුවට නම් කළ සාමාජික මන්ත්‍රීවරුන්ගේ නාම ලේඛණය කතානායකවරයාගේ නිවේදනය යටතේ නියෝජ්‍ය කතානායක අජිත් රාජපක්ෂ සභාවට ඉදිරිපත් කළා.\nඑමෙන්ම, ගිණුම්කාරක සභාව හෙවත් කෝපා කමිටුවට සහ තවත් කාරක සභා කිහිපයකට තේරීම්කාරක සභාව විසින් නම් කළ සාමාජික මන්ත්‍රීවරුන්ගේ නම් ලැයිස්තු කිහිපයක් ද එහිදී සභාවට ඉදිරිපත් කිරීමටයි කටයුතු කරනු ලැබුවේ.\nතමන්ගේ නම මුදල් කාරක සභාවේ සභාපති ධුරය සඳහා විපක්ෂයේ ප්‍රධාන සංවිධායක ලක්ෂ්මන් කිරිඇල්ල යෝජනා කළ නමුත්, ඒ පිලිබඳ නිල දැනුම්දීමක් සිදුනොකරන්නේ ඇයි ද යන්න පාර්ලිමේන්තු මන්ත්‍රී හර්ෂ ද සිල්වා මෙහිදී ප්‍රශ්න කර සිටියා.\nඊට ප්‍රතිචාර දැක්වූ ආණ්ඩු පක්ෂයේ ප්‍රධාන සංවිධායක අමාත්‍ය ප්‍රසන්න රණතුංග සඳහන් කළේ එම තනතුර ආණ්ඩු පක්ෂය ලබාගැනීමේ කිසිදු සූදානමක් නොමැති බවයි.\nකොළඹ වරාය නගරය ආර්ථික කොමිෂන් සභාව පනත යටතේ නියෝග වලට අදාළ විවාදය මේ වනවිට පාර්ලිමේන්තුවේ ආරම්භ වී තිබෙනවා.\nකෙසේ වෙතත්, ඊයේ තමන් ඉල්ලා සිටි රටේ වත්මන් තත්ත්වය පිළිබඳ විවාදය ආණ්ඩුව ලබානොදුන් නිසා අද විවාදයේදී සමගි ජන බලවේගය ඒ සම්බන්ධයෙන් අදහස් දක්වන බවයි විපක්ෂයේ ප්‍රධාන සංවිධායක පාර්ලිමේන්තු මන්ත්‍රී ලක්ෂ්මන් කිරිඇල්ල සඳහන් කලේ.",
       "URL": "https://www.hirunews.lk/328018/රහසේ-ම-ඇවිත්-ගිය-ඇමෙරිකන්-නියෝජිතයන්-ගැන-විමල්ගෙන්-ප්‍රශ්නයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=520"
}