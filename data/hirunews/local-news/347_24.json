{
       "Source": "hirunews",
       "Timestamp": "Saturday, 13 May 2023 - 9:49",
       "Headline": "ජාතික රක්ෂණභාර අරමුදලේ පරිපාලන ගැටලු‍ රැසක්",
       "News Content": "ජාතික රක්ෂණභාර අරමුදලේ පරිපාලන ගැටලු‍ රැසක් කෝප් කමිටුවේදී අනාවරණය වී තිබෙනවා.\nමෙහිදි ජාතික රක්ෂණ භාර අරමුදලේ 2016 සහ 2019 මූල්‍ය වර්ෂ සදහා වූ විගණකාධිපති වාර්තා සහ වර්තමාන කාර්ය සාධනයට පිළිබදව විමර්ශනය වූ බව සඳහන්..\nආයතනයේ දුර්වල පරිපාලනය හමුවේ එය වැසී යාමේ තර්ජනයක මෙන්ම ආයතනයේ පරිපාලනය ඇතුළු සමස්ත ක්‍රියාවලිය අතිශය දුර්වල මට්ටමක පවතින බවයි කමිටුව විසින් පෙන්වා දුන්නේ.\nපාරිභෝගික සේවා ඇමතුම් සදහා ප්‍රතිචාර දැක්වීම අතිශය දුර්වල බව පෙන්වා දුන් කමිටු සාමාජිකයෝ ඒ පිළිබද සිය දැඩි අප්‍රසාදය ද පළකර තිබෙනවා.\nමෙහි දී භාණ්ගාරයේ මුදලින් යැපීම වෙනුවට ආයතනය විධිමත් ව්‍යාපාරික මොඩලයකට අනුගත කොට සංවර්ධනය කිරීමේ අවශ්‍යතාව කෝප් කමිටුව විසින් අවධාරණය කර තිබෙනවා.\nව්‍යාපාර සංවර්ධනය, පරිපාලන ක්‍රමවේදය, අලෙවිකරණය, මානව සම්පත් කළමනාකරණය යනාදී සමස්ත අංශ දුර්වල බැවින් එකි සියලු‍ අංශ ආවරණය වන පරිදි ස්වයං ඇගයීමක් කොට මාසයක් ඇතුළත ප්‍රගතිය වාර්තා කරන ලෙසයි කාරක සභාව දැනුම් දී ඇත්තේ.\nතරගකාරී ව්‍යාපාරික ආයතනයක් ලෙස ඉදිරියට යාමේදී භාණ්ඩාගාරයේ රාජ්‍ය සේවකයන්ගේ අග්‍රහාර රක්ෂණ හිමිකම් ලබා දීම දීර්ඝ කාලක් ප්‍රමාදවීම සම්බන්ධයෙන් කාරක සභාවේ දැඩි අප්‍රසාදය මෙහිදී පළවී තිබුණා.\nපසුගිය කාලය තුළ අග්‍රහාර රක්ෂණ හිමිකම් ලබාදීම සාමාන්‍යයෙන් මාස 8 - 9 ක කාලයක් ප්‍රමාදවී ඇති බවත් ආයතයේ අකාර්යක්ෂමතාව සහ පරිපාලන දුර්වලතා ඒ සදහා බලපා ඇති බවත් මෙහිදී අනාවරණය වී තිබෙනවා.\nඑසේ ම නෛතික ප්‍රතිපාදන අනුගමනය නොකිරීම හේතුවෙන් සිදුවී ඇතැයි කියන රුපියල් බිලියන 51 ක අලාභයක් සම්බන්ධයෙන් ද වාර්තාවක් කැඳවීමටයි මෙහිදී තීරණය කර තිබෙන බව සඳහන්.\nමේ සම්බන්ධයෙන් වගකිවයුතු හිටපු සභාපතිවරයා ඇතුළු නිලධාරීන් කැඳවීමට අපේක්ෂා කරන බව පැවසූ කෝප් කමිටු සභාපතිවරයා පූර්ණ වාර්තාවක් සති දෙකක් තුළ ලබාදෙන ලෙස‍යි දැනුම් දී ඇත්තේ.",
       "URL": "https://www.hirunews.lk/335038/ජාතික-රක්ෂණභාර-අරමුදලේ-පරිපාලන-ගැටලු‍-රැසක්",
       "Category": "Local News",
       "Parent URL": "https://www.hirunews.lk/local-news.php?pageID=347"
}