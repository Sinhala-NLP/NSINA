{
       "Source": "hirunews",
       "Timestamp": "Sunday, 03 April 2022 - 7:35",
       "Headline": "රාජ්‍ය ඇමති සනත් නිශාන්තගේ සොහොයුරා අල්ලන්න විශේෂ පොලිස් කණ්ඩායමක් (වීඩියෝ)",
       "News Content": "රාජ්‍ය අමාත්‍ය සනත් නිශාන්තගේ සහෝදරයා වන ආරච්චිකට්ටුව ප්‍රාදේශීය සභාවේ හිටපු සභාපතිවරයෙකු මෙන්ම වත්මන් ප්‍රාදේශීය සභා මන්ත්‍රී ජගත් සමන්ත අත්අඩංගුවට ගැනීම සඳහා හලාවත ජ්‍යෙෂ්ඨ පොලිස් අධිකාරීවරයා විශේෂ පොලිස් කණ්ඩායමක් අනුයුක්ත කර තිබෙනවා.\nපහර දී තුන් දෙනෙකුට තුවාල සිදු කිරීමේ සිද්ධියක් සම්බන්ධයෙන් සිදුකෙරෙන විමර්ශනයකට අදාළව ඔහුව අත්අඩංගුවට ගැනීම සඳහා විමර්ශන සිදුකෙරෙන බවයි ජ්‍යෙෂ්ඨ පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ කියා සිටියේ.\nජනතා විමුක්ති පෙරමුණේ හලාවත ආසන සංවිධායක සහ ප්‍රාදේශීය සභා මන්ත්‍රී අජිත් ගිහාන්ගේ නිවසට පළමුව ඊයේ පස්වරුවේ පැමිණි ඔහු විසින් පහරදීමක් සිදුකර ඇති අතර, පසුව ඔහු එක්සත් ජාතික පක්ෂ ප්‍රාදේශීය සභා මන්ත්‍රීවරයෙකුගේ නිවසට ද ගොස් පහරදීමක් සිදුකර තිබෙනවා.\nඑහිදී පුද්ගලයින් 03 දෙනෙකු තුවාල ලබා ඇති අතර, ලොරි රථ දෙකකට, වෑන් රථයකට, යතුරුපැදි දෙකකට සහ ත්‍රීරෝද රථයකට හානි සිදුකර ඇති බවයි පොලිසිය සඳහන් කළේ.\nතුවාල ලැබූ දෙදෙනෙකු මේ වනවිට හලාවත මූලික රෝහලේ නේවාසිකව ප්‍රතිකාර ලබනවා.\nමීට පෙර 2020 වසරේදී ජගත් සමන්ත පෙරේරාට ආනවිලුන්දාව කුරුළු අභය භුමිය සහ රැම්සා තෙත් බිමට අයත් කොටසක් ඉස්සන් පොකුණු තැනීම සදහා නීති විරෝධි ආකාරයෙන් ඩෝසර් කිරීමේ සිද්ධියට අදාළව ද චෝදනා එල්ල වුණා.",
       "URL": "https://www.hirunews.lk/301064/රාජ්‍ය-ඇමති-සනත්-නිශාන්තගේ-සොහොයුරා-අල්ලන්න-විශේෂ-පොලිස්-කණ්ඩායමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1253"
}