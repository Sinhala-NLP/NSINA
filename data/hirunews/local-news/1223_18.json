{
       "Source": "hirunews",
       "Timestamp": "Monday, 18 April 2022 - 19:40",
       "Headline": "තවත් රාජ්‍ය අමාත්‍යවරුන් තිදෙනෙකු ජනපති ඉදිරියේ දිවුරුම් දෙයි (වීඩියෝ)",
       "News Content": "තවත් රාජ්‍ය අමාත්‍යවරුන් තුන් දෙනෙකු ජනාධිපති ගෝඨාභය රාජපක්ෂ ඉදිරියේ ඊයේ (18) දිවුරුම් දුන්නා.\nප්‍රවාහන රාජ්‍ය අමාත්‍යවරිය ලෙස ඩයනා ගමගේත්, අධ්‍යාපන හා තාක්ෂණ රාජ්‍ය අමාත්‍යවරිය ලෙස සීතා අරඹේපොළත් දිවුරුම් දුන් බවයි ජනාධිපති මාධ්‍ය අංශය සදහන් කළේ.\nමීට අමතරව විජිත බේරුගොඩ වරාය හා නාවික රාජ්‍ය අමාත්‍යවරයා ලෙසත් ඊයේ දිවුරුම් දුන්නා.\nඒ අනුව නව රාජ්‍ය අමාත්‍යවරුන් 24 දෙනෙකු මේ වන විට ජනාධිපතිවරයා ඉදිරියේ දිවුරුම් දී තිබෙනවා.\nඑමෙන්ම, නව කැබිනට් අමාත්‍යවරුන් 17 දෙනෙකු ද ඊයේ ජනාධිපතිවරයා ඉදිරියේ දිවුරුම් දුන්නා.\nඊයේ දිවුරුම් දුන් නව අමාත්‍යවරු 17 දෙනාත් සමග ජනාධිපතිවරයා, අග්‍රාමාත්‍යවරයා විදේශ කටයුතු අමාත්‍ය මහාචාර්ය ජී.එල්. පීරිස් සහ මුදල් අමාත්‍ය අලි සබ්රි ඇතුලු‍ සම්පූර්ණ අමාත්‍ය මණ්ඩලය අමාත්‍යවරු 21 දෙනෙකුගෙන් සමන්විතයි.\nමේ අතර, ඊයේ දිවුරුම් දුන් කැබිනට් අමාත්‍යවරුන් කිහිප දෙනෙකු ඊයේ දිනයේදී ම සිය ධුරවල වැඩ කටයුතු ආරම්භ කර තිබෙනවා.\nකෘෂිකර්ම, වාරිමාර්ග, නව අමාත්‍යවරයා ලෙස දිවුරුම් දුන් ජානක වක්කුඹුර ඊයේ සිය ධුරයේ වැඩ ආරම්භ කළා.\nඑම අවස්ථාවට හිටපු කෘෂිකර්ම අමාත්‍ය මහින්දානන්ද අලුත්ගමගේ ද එක්ව සිටියා.\nඑමෙන්ම, වෙළද හා සමෘද්ධි සංවර්ධන අමාත්‍යවරයා ලෙස දිවුරුම් දුන් ෂෙහාන් සේමසිංහ ද ඊයේ දිනයේදීම සිය ධුරයේ වැඩ ආරම්භ කළා.\nඑම අවස්ථාවට ද හිටපු වෙළද අමාත්‍ය ආචාර්ය බන්දුල ගුණවර්ධන ද එක්ව සිටියා.",
       "URL": "https://www.hirunews.lk/302238/තවත්-රාජ්‍ය-අමාත්‍යවරුන්-තිදෙනෙකු-ජනපති-ඉදිරියේ-දිවුරුම්-දෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1223"
}