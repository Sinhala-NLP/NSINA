{
       "Source": "hirunews",
       "Timestamp": "Friday, 18 October 2019 - 7:22",
       "Headline": "අගමැති, ජනපති කොමිසමෙන් වෙනත් දිනයක් ඉල්ලයි",
       "News Content": "රාජ්‍ය ආයතනවල වංචා දූෂණ සොයන ජනාධිපති පරීක්ෂණ කොමිෂන් සභාව හමුවේ අද පෙනී සිටීමට නොහැකි නිසා යළි ලබන 23 වැනි බදාදා පෙනී සිටින ලෙස කොමිසම අග්‍රාමාත්‍ය රනිල් වික්‍රමසිංහට දැනුම් දී තිබෙනවා.\nයාපනයේ පැවැත්වෙන උත්සව කිහිපයකට සහභාගි වී සිටීම හේතුවෙන් තමන්ට අද කොමිසම හමුවේ පෙනී සිටීමට නොහැකි බව අග්‍රාමාත්‍යවරයා දැනුම් දුන් බවයි කොමිසමේ ආරංචි මාර්ග සඳහන් කළේ.\nඒ අනුව ලබන 23 වැනිදා කොමිසම හමුවේ පෙනී සිටීමට අවස්ථාව සලසා දෙන්නැයි අග්‍රාමාත්‍යවරයා කොමිසමෙන් ඉල්ලා ඇති අතර, ඊට ජනාධිපති කොමිසම එකඟතාව පළ කර තිබෙනවා.\nමැතිවරණ වේදිකාවේ ලබා දුන් පොරොන්දු අනුව මත්තල ගුවන්තොටුපලෙහි වී ගබඩා කිරීමට තීරණය කළ බව පසුගියදා ජනාධිපති කොමිසම හමුවේ අනාවරණ වුණා.\nඒ, වී අලෙවි මණ්ඩලයේ හිටපු සභාපති බණ්ඩාර දිසානායක ලබාදුන් සාක්ෂි අනුවයි.\n2015 දී ප්‍රමාණවත් ගබඩා පහසුකම් නොමැතිවීම මත එම පහසුකම් ලබා ගැනීමට ගුවන්තොටුපල බලධාරින් සමඟ සාකච්ඡා කළ බව එහිදී සඳහන් කළ හිටපු සභාපතිවරයා, වටිනා වායු සමීකරණ ඇතුළු පද්ධතීන් පවතින බැවින් එහි ගබඩා පහසුකම් ලබාදීම ගුවන්තොටුපල බලධාරින් තරයේ ප්‍රතික්ෂේප කළ බව ද කොමිසම හමුවේ අනාවරණ කර තිබුණා.\nමේ අනුවයි අග්‍රාමාත්‍ය රනිල් වික්‍රමසිංහ මෙන්ම අමාත්‍ය දයා ගමගේට කොමිසම හමුවේ පෙනී සිටින ලෙස දැනුම් දී තිබුණේ. කෙසේ වෙතත්, මෙම සිද්ධිය සම්බන්ධයෙන් සාක්ෂි ලබාදීමට අමාත්‍ය දයා ගමගේ අද පෙරවරු 09.30 ට ජනාධිපති පරීක්ෂණ කොමිෂන් සභාව හමුවේ පෙනී සිටීමට නියමිත බවද කොමිසමේ ආරංචි මාර්ග අනාවරණ කළා.\nමේ අතර, අද පෙරවරු 09.30 ට ජනාධිපති පරීක්ෂණ කොමිසම හමුවේ පෙනී සිටින්නැයි හිටපු ආරක්ෂක ලේකම් හේමසිරි ප්‍රනාන්දුට මීට පෙර සිතාසි නිකුත් කෙරුණා.\nඒ, රාජ්‍ය බැංකුවක පරිගණක පද්ධතිය සවි කිරීමේදී සිදුවූ මහා පරිමාණ මූල්‍ය වංචාවකට අදාළවයි.\nඑහි සභාපතිවරයෙකු ලෙස හිටපු ආරක්ෂක ලේකම් හේමසිරි ප්‍රනාන්දු කටයුතු කළ අතර, ඔහු මේ වනවිට පාස්කු ප්‍රහාරයට අදාළව රක්ෂිත බන්ධනාගාරගත කර තිබෙනවා.\nමෙම සිතාසිය බන්ධනාගාර කොමසාරිස් ජනරාල්වරයා මාර්ගයෙන් යොමුකළ බවයි ජනාධිපති පරීක්ෂණ කොමිෂන් සභාවේ ආරංචි මාර්ග වැඩිදුරටත් අනාවරණ කළේ.",
       "URL": "https://www.hirunews.lk/226456/අගමැති-ජනපති-කොමිසමෙන්-වෙනත්-දිනයක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=3092"
}