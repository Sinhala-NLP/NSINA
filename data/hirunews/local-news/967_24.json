{
       "Source": "hirunews",
       "Timestamp": "Wednesday, 03 August 2022 - 21:46",
       "Headline": "\"ස්ටාලින්\" අත්අඩංගුවට ගැනීමට හේතු වූ මැයි 28 විරෝධතා ව්‍යාපාරයට සමන් රත්නප්‍රියත් එක් වෙලා",
       "News Content": "ගුරු වෘත්තිය සමිති නායකයෙකු වන ජෝසෆ් ස්ටාලින් අද සවස පොලිසිය විසින් අත්අඩංගුවට ගනු ලැබුවා.\nඔහු අත්අඩංගුවට ගන්නා අවස්ථාවේදී මාධ්‍යවේදීන් කණ්ඩායමක් ද එතැනට පැමිණ සිටි අතර ජෝසෆ් ස්ටාලින් අත්අඩංගුවට ගැනීමට පැමිණි පොලිස් නිලධාරිීන් ගෙන් ඔවුන් විමසා සිටියේ ස්ටාලින් අත්අඩංගුවට ගැනීමට තරම් සිදු කළ වරද කුමක්ද යන්නයි.\nඑහිදී පැමින සිටි පොලිස් නිලධාරීන් පවසා සිටියේය මැයි මස 28 වන දින අධිකරණ නියෝග කඩ කරමින් විරෝධතා ව්‍යාපාරයක් දියත් කිරීම හේතුවෙන් ඔහු අත්අඩංගුවට ගන්නා බවයි.\nඑවිට පැමිණ සිටි මාධ්‍යවේදීන් අදාළ උසස් පොලිස් නිලධාරියා ගෙන් විමසා සිටියේ විරෝධතා ව්‍යාපාරයක් පැවැත්වීම අත්අඩංගුවට ගැනීමට තරම් හේතුවක් වන්නේ ද යනුවෙන්.\nකෙසේ වෙතත් මේ මැයි මස 28 වැනි දින පැවැත්වූ විරෝධතාව කුමක්ද?\nඑම විරෝධතාව පැවැත්වෙන්නේ අරගලයට දින 50 ක් සම්පූර්ණ වීම නිමිත්තෙන්.\nඑහිදී අරගලයට සම්බන්ධ විවිධ වෘත්තීය සමිති සහ ක්‍රියාකාරීන් විසින් විවිධ පෙරමුණු ඔස්සේ මෙම විරෝධතාව ක්‍රියාත්මක කළා.\nමෙම කණ්ඩායම් කොළඹ කොටුවේ සිට අරගල භූමියට පැමිණි අතර ඇතැම් කණ්ඩායම් ඒ එන අතර වාරයේ ආරක්ෂක අංශවල විවිධ බාධා කිරීම්වලට මැදි වුණා.\nවෘත්තීය සමිති හා බහුජන සංවිධාන එකතුව ධජය යටතේ ජෝසෆ් ස්ටාලින් මෙම විරෝධතාවට එක් වූ අතර එදිනම මේ වන විට ජනාධිපතිවරයාගේ වෘත්තීය සමිති උපදේශක ලෙස කටයුතු කරන වෘත්තිය සමිති අධ්‍යක්ෂ ජනරාල් සමන් රත්නප්‍රිය ද අධිකරණ නියෝග කඩ කෙරෙන මෙම විරෝධතා ව්‍යාපාරයට එක්ව සිටියා.\nඒ වෘත්තිය සමිති සම්බන්ධීකරණ මධ්‍යස්ථාන ධජය යටතේයි.\nගුරු වෘත්තීය සමිති නායක ජෝසෆ් ස්ටාලින් මැයි 28 වැනි දින පැවති එම විරෝධතාවට එක් වීම වරදක් නම්, ඒ විරෝධතාවට එක් වූ වෘත්තීය සමිති අධ්‍යක්ෂ ජනරාල් සමන් රත්නප්‍රිය අධිකරණ නියෝග කඩ කර අධිකරණයට අපහාස කිරීමේ ව‍රදක් සිදුකර නැත්ද?\nනීතිය සැමට සමානව ක්‍රියාත්මක විය යුතු නොවේද?\nමේ අතර අද සවස අත්අඩංගුවට ගත් ජෝසෆ් ස්ටාලින් ට එරෙහිව මැයි 28 වැනි දින අධිකරණ නියෝග නොතකා විරෝධතා ව්‍යාපාරයක් පැවැත්වීම ට අමතරව පොලිස් මාර්ග බාධක බිඳ දැමීම, හදිසි නීතිය සහ ඇඳිරි නීති නියෝග උල්ලංඝනය කිරීම, සහ ජනාධිපති ලේකම් කාර්යාලයේ මාධ්‍ය සාකච්ඡාවක් කැඳවීම යන චෝදනා ද ගොනු කිරීමටට සූදානම් වන බවත් වාර්තා වනවා.",
       "URL": "https://www.hirunews.lk/311815/ස්ටාලින්-අත්අඩංගුවට-ගැනීමට-හේතු-වූ-මැයි-28-විරෝධතා-ව්‍යාපාරයට-සමන්-රත්නප්‍රියත්-එක්-වෙලා",
       "Category": "Local News",
       "Parent URL": "https://www.hirunews.lk/local-news.php?pageID=967"
}