{
       "Source": "hirunews",
       "Timestamp": "Thursday, 02 November 2017 - 10:11",
       "Headline": "ළිඳට වැටුණ බිරිඳ ගොඩට නොගෙන ඇය ගිලෙනකන් බලා සිටි සැමියා අත්අඩංගුවට",
       "News Content": "බිරිඳට පහර දී ඇය දුව යනවිට මිදුලේ තිබූ ළිඳට වැටී ඇතත් ඇය ගොඩට ගැනීමට අසල්වාසීන්ට ඉඩ නොදී මැරීමට තැත්කළ සැමියෙකු වැලිගම පොලිසිය විසින් අත්අඩංගුවට ගෙන තිබෙනවා.\nමෙලෙස අත්අඩංගුවට ගෙන ඇත්තේ 42 හැවිරිදි වැලිගම මුදුගමුව ප්‍රදේශයේ පදිංචි පෙදරේරු රැකියාවේ නිරත පුද්ගලයෙකු බවයි පොලිසිය සඳහන් කළේ.\nඉකුත් 30 වනදා උදෑසන ඔහු බීමතින් සිය නිවසට පැමිණෙන විට ඔහුගේ බිරිඳ මාස 3ක් වයසැති පුංචි දරුවාට කිරි දෙමින් සිට තිබෙනවා.\nඑය නොතකමින් මොහු ඇයට පහර දී තිබුණා.\nපසුව ඇය දරුවා ඇඳ මත තබා මිදුලට දිවගොස් ඇති අතර අසල තිබූ ළිඳට ඇද වැටී තිබෙනවා.\nඇය බේරාගැනීම සඳහා අසල්වාසීන් එහි පැමිණියද ඔවුන් වළක්වා, ඇය දියේ ගිලෙන සැටි ඔහු සතුටින් බලා සිටි බවයි අසල්වාසීන් ප්‍රකාශ කර ඇත්තේ.\nකෙසේ වෙතත් අසල්වාසියෙකු විසින් ඔහුගේ විරෝධය නොතකා ඇය ගොඩ ගෙන තිබුණා.\nපසුව නිර්නාමික දුරකථන ඇමතුමක් මත එම ස්ථානයට පැමිණි වැලිගම පොලිසිය 36 හැවිරිදි එම කාන්තාව වලාන රජයේ රෝහල වෙත ඇතුළත් කර තිබෙනවා.\nඅප වාර්තාකරු සඳහන් කළේ එම අවස්ථාවේ සැකකරු යතුරුපැදියකින් පලා යමින් සිටියදී පොලිසිය විසින් අත්අඩංගුවට ගෙන ඇති බවයි.\nසැකකරු මාතර මහේස්ත්‍රාත් අධිකරණයට ඊයේ (01) ඉදිරිපත් කර ඇති අතර බිරිය මරා දැමීමට උත්සහ කිරීමේ චෝදනාව මත ඔහු ලබන 9 වනදා දක්වා රක්ෂිත බන්ධනාගාර ගතකර තිබෙනවා.",
       "URL": "https://www.hirunews.lk/175069/ළිඳට-වැටුණ-බිරිඳ-ගොඩට-නොගෙන-ඇය-ගිලෙනකන්-බලා-සිටි-සැමියා-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4239"
}