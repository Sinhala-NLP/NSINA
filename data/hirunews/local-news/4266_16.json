{
       "Source": "hirunews",
       "Timestamp": "Tuesday, 17 October 2017 - 19:53",
       "Headline": "නීතිපතිගේ නිර්දේශ ගැන නීති උපදෙස් ගන්න වෛද්‍ය සභාවේදී තීරණයක්",
       "News Content": "වෛද්‍ය විද්‍යාල පිහිටුවීම පිළිබඳව අවම ප්‍රමිති කමිටුව ශ්‍රී ලංකා වෛද්‍ය සභාවේදී අද පස්වරුවේ රැස්වුණා. එහිදී වෛද්‍ය සභාවට ලැබී ඇති වෛද්‍ය විද්‍යාලවල අවම ප්‍රමිතීන් සම්බන්ධයෙන් නීතිපතිවරයාගේ නිර්දේශ ඇතුළත් වාර්තාව සාකච්ඡාවට ගැනුණු බවයි වෛද්‍ය සභාවේ ලේඛකාධිකාරී වෛද්‍ය ටෙරන්ස් ගාමිණී ද සිල්වා හිරු ප්‍රවෘත්ති අංශයට සඳහන් කළේ.\nමාලඹේ පෞද්ගලික වෛද්‍ය විද්‍යාලය සම්බන්ධයෙන් උද්ගත වී ඇති ගැටලූව හේතුවෙන් වෛද්‍ය අධ්‍යාපනය සඳහා අවම ප්‍රමිතීන් සකස් කිරීම සඳහා රජය තීරණය කළා.\nඒ අනුවයි ඊට අදාළ නීතිපතිවරයාගේ නිර්දේශ ඇතුළත් වාර්තාවක් ශ්‍රී ලංකා වෛද්‍ය සභාව වෙත යොමුකර තිබුණේ.\nමෙම වාර්තාව අද දීර්ඝ ලෙස සාකච්ඡාවට ලක් කිරීමෙන් අනතුරුව ඒ සම්බන්ධයෙන් වෛද්‍ය සභාවේ නීතිඥයින්ගෙන් උපදෙස් ලබා ගැනීමට අද රැස්වූ අවම ප්‍රමිති කමිටුව තීරණය කළ බවයි වෛද්‍ය සභාවේ ලේඛකාධිකාරී වෛද්‍ය ටෙරන්ස් ගාමිණී ද සිල්වා සඳහන් කළේ.",
       "URL": "https://www.hirunews.lk/173765/නීතිපතිගේ-නිර්දේශ-ගැන-නීති-උපදෙස්-ගන්න-වෛද්‍ය-සභාවේදී-තීරණයක්",
       "Category": "Local News",
       "Parent URL": "https://www.hirunews.lk/local-news.php?pageID=4266"
}