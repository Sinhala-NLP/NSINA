{
       "Source": "hirunews",
       "Timestamp": "Friday, 03 June 2022 - 22:50",
       "Headline": "KKගේ මරණය ගැන තොරතුරු රැසක් අනාවරණ වෙයි",
       "News Content": "හදිසියේ ජීවිතක්ෂයට පත්වූ ඉන්දීය ගායන ශිල්පී ක්‍රිෂ්ණ කුමාර් කුන්නත් හෙවත් කේ.කේ. ගේ හදිසි මරණය සම්බන්ධයෙන් මේ වනවිට තොරතුරු රැසක් අනාවරණ වී තිබෙනවා.\nඉන්දීය පොලිසිය මේ වන විට කේ.කේ. ගේ මරණය සම්බන්ධයෙන් විමර්ශන මෙහෙයවන්නේ එය ස්වාභාවික නොවන මරණයක් ලෙසට පශ්චාත් මරණ පරීක්ෂණයෙන් තීන්දු කර ඇති පසුබිමකයි.\nකොල්කටාහි පැවති ප්‍රසංගයකින් අනතුරුව හෝටල් කාමරයේදී ඇද වැටී ජීවිතක්ෂයට පත් වූ ප්‍රවීණ ඉන්දීය ගායන ශිල්පී ක්‍රිෂ්ණකුමාර් කුන්නත් හෙවත් කේ.කේ. ගේ මරණය ස්වාභාවික නොවන මරණයක් ලෙස සටහන් කරමින් ඒ සම්බන්ධයෙන් විමර්ශන මෙහෙයවීමටයි ඉන්දීය පොලිසිය මේ වන විට පියවර ගෙන තිබෙන්නේ.\nඑදින ප්‍රසංගයට අදාළ ඩිජිටල් සාක්ෂි මේ වන විට විමර්ශනය කරමින් පවතින අතර මේ වන විට කරුණු රැසක් ඒ හරහා අනාවරණ වී තිබෙනවා.\nඑදින ප්‍රසංගයට කේ.කේ. සහභාගී වී සිටියදී වේදිකාවේ ගායනා කරමින් සිටින අතරතුර අවස්ථා කිහිපයකදීම විරාම ලබා ගෙන තිබුණා.\nප්‍රසංගය පැවති පරිශ්‍රයේ රැඳී සිටිය හැක්කේ 2000කට ආසන්න පිරිසකට පමණක් වුවත් එදින 7000ක පමණ පිරිසක් එම පරිශ්‍රයේ රැඳී සිට තිබෙනවා.\nඑක් අවස්ථාවක ටිකට්පත් නොමැතිව එම ප්‍රසංගයට පිරිසක් බලහත්කාරයෙන් ඇතුළු වී ඇති අතර එම පිරිස පාලනයට ආරක්ෂක අංශ නිලධාරීන් කිසියම් ගෑස් ආශ්‍රිත ද්‍රව්‍යයක් ද භාවිත කර තිබෙනවා.\nපසුව අවස්ථා රැසකදී කේ.කේ. මුහුණ පිසදමමින් වේදිකාවේ රැඳී සිටින අතර ඔහු පාලනාධිකාරියට එහි වායු සමීකරණ පද්ධතිය නිසි ආකාරයෙන් ක්‍රියා නොකරන බව පවසන අයුරුත් දැක්වුණා.\nපසුව කේ.කේ. වේදිකාවෙන් නික්ම ඔහු නවාතැන් ගෙන සිටි හෝටලයට ගමන් කරනවා.\nහෝටල් කාමරයට පැමිණීමෙන් පසු කේ.කේ. ජීවිතක්ෂයට පත්වන්නේ බිම ඇද වැටීමෙන්.\nකේ.කේ. ගේ පශ්චාත් මරණ පරීක්ෂණයෙන් වැඩිදුරටත් අනාවරණ වී ඇත්තේ ඔහු හෘදය ආශ්‍රිතව හටගත් අසනීප තත්ත්වයක් හේතුවෙන් ජීවිතක්ෂයට පත්ව ඇති අතර, ඔහුගේ මුහුණේ තුවාල කිහිපයක් ද තිබූ බවයි.",
       "URL": "https://www.hirunews.lk/306165/kkගේ-මරණය-ගැන-තොරතුරු-රැසක්-අනාවරණ-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1120"
}