{
       "Source": "hirunews",
       "Timestamp": "Tuesday, 26 July 2016 - 18:08",
       "Headline": "ආයුර්වේද වෛද්‍ය උපාධිධාරීන් උපවාසය අත්හරී",
       "News Content": "ආයුර්වේද වෛද්‍ය උපාධිධාරීන්ට රැකියා ලබාදෙන ලෙස ඉල්ලමින් දින 14 ක්  පුරා පැවති  උපවාසය අද අවසන් කෙරුණා.\nඒ ජනාධිපති ලේකම් කාර්යාලයේ නිලධාරීන් සමග පැවති සාකච්ඡාවකින් අනතුරුවයි.\nරැකියා විරහිත ආයුර්වේද වෛද්‍ය උපාධිධාරින් අද ආයුර්වේද වටරවුමෙන් විරෝධතාවක් ආරම්භ කළ අතර, ඔවුන් ප්‍රථමයෙන් පැමිණියේ සෞඛ්‍ය අමාත්‍යාංශය ඉදිරිපිටටයි.\nඉන් අනතුරුව ඔවුන් විරෝධතා පා ගමනින් කොළඹ - කොටුව දුම්රියපල ඉදිරිපිටට පැමිණ ජනාධිපති ලේකම් කාර්යාලය  දෙසට යාමට උත්සාහ දැරුවා.\nඑහිදී පොලීසිය ඊට බාධා එල්ල කළා.\nමේ හේතුවෙන් ගාලූ මුවදොර මාර්ගය ලෝටස් වටරවුමෙන් වසා දැමීමටද පොලීසිය පියවර ගත්තා.\nකෙසේ වෙතත් අවසානයේ ඔවුන්ට ජනාධිපති ලේකම් කාර්යාලයේ නියෝජිතයින් කිහිපදෙනෙකු සමඟ සාකච්ඡාවක් ලබාදීමට බලධාරීන් පියවර ගත්තා.\nඒ අනුවයි රැකියා විරහිත උපාධිධාරී ආයුර්වේද වෛද්‍යවරුන්ගේ සංගමයේ  නියෝජිතයින් අටදෙනෙකු අදාළ සාකච්ඡාවකට එක්වුණේ.\nසාකච්ඡාවෙන් අනතුරුව හිරු ප්‍රවෘත්ති අංශයට අදහස් දැක්වූ රැකියා විරහිත ආයුර්වේද වෛද්‍ය උපාධිධාරින්ගේ සංගමයේ සභාපති වෛද්‍ය ජනක වික්‍රමසිංහ සඳහන් කළේ සාකච්ඡාවේදී ලබාදුන් ලිඛිත පොරොන්දු මත තම උපවාසය අවසන් කළ බවයි.",
       "URL": "https://www.hirunews.lk/139057/ආයුර්වේද-වෛද්‍ය-උපාධිධාරීන්-උපවාසය-අත්හරී",
       "Category": "Local News",
       "Parent URL": "https://www.hirunews.lk/local-news.php?pageID=4948"
}