{
       "Source": "hirunews",
       "Timestamp": "Saturday, 17 October 2020 - 11:25",
       "Headline": "රහස් පොලීසියෙන් CCD යට භාරදුන් මධුෂ්ගේ, තොරතුරකින් කෝටි 10 ක හෙරොයින් කොටිකාවත්තෙන් සොයාගැනේ",
       "News Content": "වසර එකහමාරකට ආසන්න කාලයක් රැඳවුම් නියෝග යටතේ අපරාධ පරීක්ෂණ දෙපාර්තමේන්තුව භාරයේ සිට ඊයේ කොළඹ අපරාධ කොට්ඨාසයට භාරදුන් ප්‍රබල අපරාධ කල්ලි නායකයෙකු වන සමරසිංහ ආරච්චිලාගේ මධූෂ් ලක්ෂිත හෙවත් මාකඳුරේ මධූෂ් ගෙන් කළ ප්‍රශ්න කිරීම්වලින් රුපියල් කෝටි 10 ක හෙරොයින් සොයාගෙන තිබෙනවා.\nවිමර්ශන සිදුකරන උසස් පොලිස් නිලධාරියෙකු සඳහන් කළේ හෙරොයින් කිලෝ 10 ක් කොටිකාවත්ත ප්‍රදේශයේ තිබී අද උදෑසන සොයාගත් බවයි.\nඒ අනුව මෙම හෙරොයින් තොගය සම්බන්ධයෙන් තවදුරටත් මාකඳුරේ මධුෂ්ගෙන් ප්‍රශ්න කරමින් සිටින බව ද එම උසස් නිලධාරියා සඳහන් කළා.\nඩුබායි හි සාදයකට සහභාගි වී සිටියදී එරට පොලිසිය පසුගිය වසරේ පෙබරවාරි පස්වනදා අත්අඩංගුවට ගත් මාකඳුරේ මධූෂ් අනතුරුව මෙරටට එවා තිබූ අතර, කටුනායක ගුවන් තොටුපලේදී අපරාධ පරීක්ෂණ දෙපාර්තමේන්තුව මගින් සැකකරුව පසුගිය වසරේ මැයි 05 වනදා සිය භාරයට ගනු ලැබුවා.",
       "URL": "https://www.hirunews.lk/252711/රහස්-පොලීසියෙන්-ccd-යට-භාරදුන්-මධුෂ්ගේ-තොරතුරකින්-කෝටි-10-ක-හෙරොයින්-කොටිකාවත්තෙන්-සොයාගැනේ",
       "Category": "Local News",
       "Parent URL": "https://www.hirunews.lk/local-news.php?pageID=2385"
}