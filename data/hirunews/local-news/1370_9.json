{
       "Source": "hirunews",
       "Timestamp": "Monday, 07 February 2022 - 17:08",
       "Headline": "අද විදුලි කප්පාදුවකට ඉල්ලීමක් කර නැතැයි මහජන උපයෝගීතා කොමිසම කියයි (වීඩියෝ)",
       "News Content": "අද දිනයේදී විදුලි කප්පාදුවක් සඳහා විදුලිබල මණ්ඩලය ඉල්ලීමක් සිදුකර නොමැති බව මහජන උපයෝගීතා කොමිසමේ සභාපති ජනක රත්නායක පවසනවා.\nකොළඹ අද මාධ්‍ය හමුවක් කැදවමින් ඔහු ප්‍රකාශ කළේ පවතින ධාරිතාව මගින් ඉල්ලුම සපුරාලිය හැකි බැවින් බොහෝදුරට හෙට සහ අනිද්දා ද විදුලි කප්පාදුවක් සිදුනොකිරීමට ඉඩ පවතින බවයි.\nමේ අතර, විදුලි උත්පාදනයට හැකි පමණින් ඉන්ධන ලබාදීමට කටයුතු කරන බව අමාත්‍ය උදය ගම්මන්පිල කොළඹ අද පැවති මාධ්‍ය හමුවකට එක්වෙමින් සදහන් කළා.\nමේ අතර, ලංකා විදුලි බලමණ්ඩල ඒකාබද්ධ වෘත්තිය සමිති සම්මේලනයේ කැදවුම්කරු රංජන් ජයලාල් මාධ්‍ය වෙත අදහස් දක්වමින් කියා සිටියේ ඉන්ධන මිල ඉහල දැමීමත් සමග විදුලි බිල ඉහල දැමීමේ සුදානමක් ද පවතින බවයි.\nමේ අතර, බලාගාර සඳහා අවශ්‍ය ඉන්ධන තොග කඩිනමින් ලැබුණහොත් අද දිනය තුළ විදුලි කප්පාදුවක් සිදුනොකරන බවයි විදුලිබල මණ්ඩලය ප්‍රකාශ කළේ.\nගෙවුණු සතිඅන්තය තුළ ජාතික විදුලි ඉල්ලුම සාමාන්‍ය මට්ටමක පැවති අතර ඊයේ රාත්‍රියේ එම අගය මෙගාවොට් 2374.1 ක පැවතුණා.\nවිදුලි බල මණ්ඩලය අපේක්ෂා කරන්නේ අද දිනයේ විදුලි ඉල්ලුම ඉහළ යා හැකි බවයි.\nකෙසේවෙතත් මහජන උපයෝගිතා කොමිසම ඊයේ පැවසුවේ, අද දිනය තුළ මෙගාවොට් 2750ක පමණ විදුලි ප්‍රමාණයක් පරිභෝජනය වුවහොත් විදුලි කප්පාදුවක් සිදුවනු ඇති බවයි.\nඑවැනි විදුලිය ප්‍රමාණයක් උත්පාදනය සඳහා හැකියාවක් නැති බව එම කොමිසම ප්‍රකාශ කළා.\nඒ අනුව අද දිනයේ විදුලිය උත්පාදනය සඳහා තාප බලාගාර සතුව ඇති ඉන්ධන සංචිතයන් පිළිබඳ අප සොයා බැලීමක් සිදුකළා.\nපසුගිය දින කිහිපයේ ඉන්ධන නොමැතිව අක්‍රීය කර තිබූ කැලණිතිස්ස බලාගාර සංකීර්ණයේ සංයුක්ත චක්‍රීය බලාගාරය සඳහා අවශ්‍ය සම්පූර්ණ නැප්තා ප්‍රමාණය ලංකා ඛනිජ තෙල් නීතිගත සංස්ථාවෙන් අද අලුයම් කාලයේදී ලැබී තිබෙනවා.\nඑම බලාගාරයෙන් මෙගාවොට් 165ක් ජාතික විදුලි පද්ධතියට ලබාදෙන අතර කැලණිතිස්ස විදුලි බලාගාරයෙන් උත්පාදනය කෙරෙන විදුලි ප්‍රමාණය මෙගාවොට් 115ක්.\nමේ අතර අළුත්වැඩියා කටයුත්තක් සඳහා අක්‍රිය කෙරුණු කැලණිතිස්ස සොජිට්ස් පුද්ගලික බලාගාරයද යළි ජාතික විදුලි ජනන පද්ධතියට එක්කිරීමෙන් පසු එමඟින් මෙගාවොට් 160ක් මේ වනවිට උත්පාදනය කෙරෙනවා.\nසපුගස්කන්ද බලාගාර සංකීර්ණයටද අවශ්‍ය දැවිතෙල් සති අන්තයේ ලැබී තිබූ අතර මේ වනවිට සුපුරුදු ධාරිතාවෙන් එහි විදුලි උත්පාදනය කරන බව විදුලිබල මණ්ඩලය දැනුම් දුන්නා.\nකෙසේවෙතත් කොළඹ වරායේ බත්තල බලාගාරය අද පෙරවරුවේ යළිත් වරක් අක්‍රීය කර තිබෙනවා.\nඒ විදුලි උත්පාදනයට ප්‍රමාණවත් තරම් ඉන්ධන එම බලාගාරය සතු නොවීමෙන්.\nමේ හේතුවෙන් මෙගාවොට් 60ක් විදුලි පද්ධතියට අද දිනයේ අහිමි වනවා.\nඒ අනුව විදුලිබල මණ්ඩලයේ මාධ්‍ය ප්‍රකාශක ඇන්ඩෘ නවමනි මහතා පැවසුවේ බලාගාර සඳහා අවශ්‍ය ඉන්ධන තොග කඩිනමින් ලැබුණහොත් අද දිනය තුළ විදුලි කප්පාදුවක් සිදුනොකරන බවයි.\nමේ අතර ඊයේ මධ්‍යම රාත්‍රියේ සිට ක්‍රියාත්මක වන පරිදි ලංකා ඉන්දියන් ඔයිල් සමාගම විසින් සිය ඉන්ධන මිල ගණන් ඉහළ දැමුවා.\nඒ අනුව 92 වර්ගයේ පෙට්‍රල් ලීටරයක මිල රුපියල් 7කින් ඉහළ දැමුණූ අතර, එහි නව මිල දැක්වෙන්නේ රුපියල් 184ක් ලෙසයි.\nඑක්ස්ට්‍රා ප්‍රිමියම් හෙවත් ඔක්ටේන් 95 වර්ගයේ පෙට්‍රල් ලීටරයක මිල රුපියල් 3කින් ඉහළ දැමුණු අතර, එහි නව මිල රුපියල් 213ක්.\nමීට අමතරවල ලංකා IOC ඩීසල් ලීටරයක මිල රුපියල් 3කින් ඉහළ දමා ඇති අතර, එහි නව මිල දැක්වෙන්නේ 124ක් ලෙසයි.",
       "URL": "https://www.hirunews.lk/296408/අද-විදුලි-කප්පාදුවකට-ඉල්ලීමක්-කර-නැතැයි-මහජන-උපයෝගීතා-කොමිසම-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1370"
}