{
       "Source": "hirunews",
       "Timestamp": "Tuesday, 16 January 2018 - 12:26",
       "Headline": "අසනීප ශාන්තිකර්මය හොරකමකින් කෙළවර වෙයි",
       "News Content": "දැඩි අසනීප තත්ත්වයකින් පසුවෙන සිය දරුවකුට ශාන්තිකර්මයක්‌ සිදු කිරීම සඳහා දරුවාගේ පියා විසින් එප්පාවල කිරලෝගම, මීගස්‌සෑගම, ගම්මාන අංක 407 ප්‍රදේශයේ පිහිටි තම නිවසට කැඳවාගෙන පැමිණි කට්‌ටඩියකු විසින් රුපියල් තුන්ලක්‍ෂ හැත්තෑ දහස්‌ හත්සිය පනහක්‌ වටින, රන් භාණ්‌ඩ සොරාගෙන යැමේ සිද්ධියක්‌ පිළිබඳව එප්පාවල පොලිසිය පරීක්‍ෂණයක්‌ ආරම්භ කර තිබෙනවා.\nඉකුත් සැප්තැම්බර් මස 02 වැනිදා රාත්‍රි කාලයේ කට්‌ටඩියා විසින් අදාළ ශාන්තිකර්මය සිදු කරන අතරතුර සිදු කර ඇති මෙම රන් භාණ්‌ඩ සොරකම සම්බන්ධයෙන් ගෙහිමියා විසින් පෙරේදා (14 දා) දහවල් එප්පාවල පොලිසියට ඉදිරිපත් කළ පැමිණිල්ලක්‌ මත මෙම පරීක්‍ෂණය ආරම්භ කොට තිබෙනවා.\nරන් භාණ්‌ඩ සොරාගෙන ගොස්‌ ඇති කට්‌ටඩියා විසින් පැමිණිලිකරුගේ නිවසේ මල් යහනක්‌ සාදා පුද පූජා පවත්වමින් ශාන්තිකර්මය සිදු කරන අතරතුර නිවසේ ඇති සියලු රන් භාණ්‌ඩ අසුරනයක බහා ගෙනවින් මල් යහන යට තබන ලෙසට නිවැසියන්ට දැනුම් දී තිබෙනවා.\nකට්‌ට්‌ඩියාගේ දැනුම්දීමට අනුව නිවැසියන් තම සන්තකයේ තිබූ පවුම් තුන හමාරක රන් මාල 02 ක්‌, පවුම් එකයි කාලක්‌ බර රන් මුදු 04 ක්‌, පවුම් තුන් කාලක්‌ බර රන් පෙන්ඩන් 02 ක්‌ සහ පවුම් එකක්‌ බර රන් වළල්ලක්‌ ඇතුළු සියලු රන් භාණ්‌ඩ අසුරනයක බහා මල් යහන යට තබා තිබෙනවා.\nඅනතුරුව කට්‌ටඩියා ඉතා සූක්‌ෂම ලෙස අසුරණය තුළ බහා තිබූ සියලු රන් භාණ්‌ඩ හොර රහසේ ඉන් ඉවතට ගෙන දින විසිඑකක්‌ ගතවන තුරු විවෘත නොකරන ලෙස දන්වා එම අසුරණය නැවත ගෙහිමියා වෙත භාරදී ඇති බවයි සඳහන් වන්නේ.\nනැවත දින විසි එකකට පසු රන් භාණ්‌ඩ බහා තිබූ අසුරණය විවෘත කර බැලීමේදී එහි කිසිවක්‌ නොතිබූ බව දැනගැනීමට ලැබුණු හෙයින් තමන් සති කීපයක්‌ තිස්‌සේ කට්‌ටඩියා සෙවූ බවත් පසුව ඔහු සොයා ගැනීමට නොහැකි වූ නිසා ඒ පිළිබඳව පැමිණිලි කිරීමට පොලිසියට පැමිණි බව ගෙහිමියා පොලිසියට පවසා තිබෙනවා.\nමේ අනුව එම රන් භාණ්‌ඩ සොරකම් කළ කට්‌ටඩියා අත්අඩංගුවට ගැනීමට එප්පාවල පොලිසිය වැඩිදුර පරීක්‍ෂණ පවත්වන බවයි අප වාර්තාකරු සඳහන් කළේ.\nඅනුරාධපුර - පර්සි කුරුනේරු",
       "URL": "https://www.hirunews.lk/181175/අසනීප-ශාන්තිකර්මය-හොරකමකින්-කෙළවර-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4123"
}