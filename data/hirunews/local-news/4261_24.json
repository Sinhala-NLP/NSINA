{
       "Source": "hirunews",
       "Timestamp": "Friday, 20 October 2017 - 16:45",
       "Headline": "වැලිකඩ හංදියේ සිට බත්තරමුල්ල පාරේ විශේෂ රථ වාහන සැලැස්මක්",
       "News Content": "වැලිකඩ හංදියේ සිට පාර්ලිමේන්තු මාර්ගයේ වාහන ගමනාගමනය හෙට සිට 23 වනදා දක්වා සීමා කෙරෙන බව පොලිසිය පවසනවා.\nවැලිකඩ හංදියේ ගුවන් පාලමේ ඉදි කිරීම් කටයුතු මීට හේතුවයි.\nපාලම ආරම්භ වන ස්ථානයේ සිට වාහන ගමනාගමනය සීමා කෙරෙන අතර විකල්ප මාර්ග ලෙසට කොටා පාර ඔස්සේ පාලම මගහරවා බුත්ගමුව මාර්ගයෙන් බත්තරමුල්ල දෙසට ගමන් කළ හැකි බවයි පොලිසිය කියාසිටියේ.\nගුවන් පාලම මැදින් ගමන් කරනු ලබන අමතර මංතීරුවේ ගමනාගමනය ද ලබන 23 වනදා සිට පාලමේ වැඩ අවසන් වන තෙක් සීමා කර තිබෙනවා.\n23 වනදා සිට වැලිකඩ හංදියෙන් කොළඹට ඇතුලුවීම සහ පිටවීම මංතීරු දෙකකට සීමා කරන අතර මේ හේතුවෙන් එම මාර්ගයේ දැඩි රථ වාහන අවහිරතාවක් ඇතිවිය හැකි බවයි පොලිසිය පෙන්වා දෙන්නේ.\nමේ හේතුවෙන් විකල්ප මාර්ග ලෙසට පරණ කොටා පාර ඔස්සේ පැමිණ වැලිකඩ හංදියේ සිට බුත්ගමුව දක්වා දිවෙන මාර්ගය ඔස්සේ බත්තරමුල්ල දෙසට ගමන් කළ හැකියි.\nපොලිසිය කියාසිටියේ බුත්ගමුව මාර්ගයේ දැනට එක් දිශාවකට පමණක් වාහන ගමන් කරන අතර එය දිශාවන් දෙකටම ගමන් කිරීමේ පහසුකම් මේවන විට සලසා ඇති බවයි.",
       "URL": "https://www.hirunews.lk/174015/වැලිකඩ-හංදියේ-සිට-බත්තරමුල්ල-පාරේ-විශේෂ-රථ-වාහන-සැලැස්මක්",
       "Category": "Local News",
       "Parent URL": "https://www.hirunews.lk/local-news.php?pageID=4261"
}