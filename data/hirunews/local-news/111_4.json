{
       "Source": "hirunews",
       "Timestamp": "Wednesday, 09 August 2023 - 17:29",
       "Headline": "ඉදිරි ඡන්ද පිළිබඳ ජනාධිපතිවරයාගේ ස්ථාවරය පාර්ලිමේනතුවේදී ප්‍රකාශවෙයි",
       "News Content": "පළාත්සභා සම්බන්ධ මේ නීති සංශෝධන කර ගැනීමෙන් හා නව නීති සම්මත කරගැනීමෙන් පසුව පාර්ලිමේන්තුව එකඟ වන්නේ නම් පළාත්සභා ඡන්ද විමසීමේ පනත සංශෝධනය කිරීමටත් සුදානම් බව ජනාධිපති රනිල් වික්‍රමසිංහ පවසනවා.\nඔහු මේ බව සඳහන් කළේ අද (09) පාර්ලිමේන්තුවේදී විශේෂ ප්‍රකාශයක් සිදු කරමින්ය.\nජනාධිපතිවරයා පළාත්සභා සම්බන්ධයෙන් සඳහන් කළේ මේ සම්බන්ධයෙන් යෝජනා තුනක් ඉදිරිපත් වී තිබෙන බවයි. ඒවානම්\n1. දිස්ත්‍රික් සමානුපාතික ක්‍රමය යටතේ ඡන්දය පැවැත්වීම\n2. පාර්ලිමේන්තු මන්ත්‍රීවරුන්ට පළාත් සභා සඳහා තරඟ කිරීමේ අයිතිය ලබාදීම\n3. කාන්තා නියෝජනය 25% ක් හෝ එයට වැඩි ප්‍රමාණයක් දක්වා ඉහළ නැංවීම\nමේ පිළිබඳවත් සාකච්ඡා කර එකඟතාවයක් ලබා ගෙන පළාත් සභා ඡන්දය පැවත්වීමට පියවර ගතයුතු බව සඳහන්\nපළාත්සභා ක්‍රියාත්මක වනතෙක් පළාත් ආණ්ඩුකාරවරුන්ට උපදෙස් ලබාදීමට උපදේශක සභාවක් පත්කිරීම පිළිබඳ අවධානය යොමුවී තිබෙන අතර .\nඋපදේශක සභාවේ සාමාජිකයන් ලෙස පළාත් අධීක්ෂණ කමිටු සභාපති හෝ ප්‍රධානීන්, දිස්ත්‍රික් සංවර්ධන කමිටු සභාපතිවරු සහ පළාතේ දේශපාලන පක්‍ෂ නියෝජනය වන පරිදි පාර්ලිමේන්තු මන්ත්‍රීවරුන් පත් කළ හැකි බවයි.\nනීති සම්පාදනය සඳහා තවත් කමිටුවක් පත් කළ යුතු යැයි ජනාධපතිවරයා යෝජනා කල අතර . එමගින් සම්පාදනය කරන නීති කෙටුම්පත් සඳහා උපදේශක කමිටුවේ අනුමැතිය ලබා ගැනීමෙන් පසු නීතියක් බවට පත් කර ගැනීමට හැකියාව ඇති බවත් එම වගන්ති දැනටමත් ව්‍යවස්ථාවේ අන්තර්ගත වෙන බවත්ය.\nආණ්ඩුකාරවරයාත්, නම් කරන ලද පළාතේ පාර්ලිමේන්තු මන්ත්‍රීවරයෙකුත් මෙම උපදේශක සභාවේ සම භාපතිත්වය දැරිය යුතු අතරම විධායකය සම්බන්ධ කරුණු සාකච්ඡා කරන අවස්ථාවන්හි දී ආණ්ඩුකාරවරයා සභාපති ධූරය හොබවන බවත් ව්‍යවස්ථාදායක කරුණු සාකච්ඡා කරන අවස්ථාවන්හිදී පාර්ලිමේන්තු මන්ත්‍රීවරයාට සභාපති ධූරය හිමිවන බවත් ජනාධිපතිවරයා ප්‍රකාශකළා.\nපළාත්සභා ක්‍රියාත්මක වීම පිළිබඳව වැඩිදුරටත් කරුණු පැහැදිලිකල ජනාධිපතිවරයා ප්‍රකාශකළේ දැනට පළාත් සභා අමාත්‍යාංශ 45 ක් ක්‍රියාත්මක වෙනබවත් මේ අමාත්‍යංශ සඳහා අධීක්‍ෂණ කමිටු පත් කිරීමටත්, වෙනත් වගකීම් නොදරන පාර්ලිමේන්තු මන්ත්‍රීවරු ඒවායේ ප්‍රධානීන් ලෙස පත් කිරීමත් කළ හැකි බවයි.\nඒ සඳහා ආණ්ඩු පක්ෂයයෙන් පමණක් නොව දෙපාර්ශ්වයෙන්ම ඒ සඳහා තෝරා ගැනීම අවශ්‍ය වේ.\nඑසේම 13 වැනි සංශෝධනය යටතේ පළාත් සභා වෙත බලය පැවරීමේදී වඩාත් සංවේදී විෂයයක් බවට පත්ව ඇත්තේ පොලිස් බලතල වන අතර ඒ ජනාධිපතිවරයා යෝජනා කරන්නේ මුලින්ම අනෙක් බලතල පිළිබඳව එකඟත්වයකට පැමිණීම වඩාත් ප්‍රායෝගික බවයි.\nඉන් පසු පියවරෙන් පියවර ඉදිරියට යා යුතු බවත් සංවේදී විෂයයන් සඳහා මූලිකත්වය ලබා දුන්නොත්, ඉන් සමහර විටක කිසිදු එකඟත්වයකට එළැඹෙන්නට අපහසු වියහැකි නිසා අගින් පටන් ගන්නේ නැතිව මුලින් පටන් ගෙන අනෙකුත් බලතල විමධ්‍යගත කිරීම ගැන කතා කර පොදු එකඟත්වයකට එළැඹීම වඩා සුදුසු බවත් ජනපති ප්‍රකාශකළා.\nඑහිදී බලතල විමධ්‍යගත කිරීම සම්බන්ධයෙන් දකුණේ මහ ඇමතිවරුන්ගේ වාර්තාව පදනම් කරගෙන කටයුතු කළ හැකි බවත්. සෑම ක්‍රියාවක්ම පොදු එකඟත්වයට අනුව සිදු කිරීමෙන් රටේ අනාගතය වෙනුවෙන් එකට එක්ව පොදු තීරණ ගැනීමට මේ පාර්ලිමේන්තුවට ශක්තිය සහ බුද්ධිය ඇති බවද ජනාධිපතිවරයා වැඩිදුරටත් සඳහන් කළා.",
       "URL": "https://www.hirunews.lk/344236/ඉදිරි-ඡන්ද-පිළිබඳ-ජනාධිපතිවරයාගේ-ස්ථාවරය-පාර්ලිමේනතුවේදී-ප්‍රකාශවෙයි",
       "Category": "Local News",
       "Parent URL": "https://www.hirunews.lk/local-news.php?pageID=111"
}