{
       "Source": "hirunews",
       "Timestamp": "Friday, 24 September 2021 - 7:36",
       "Headline": "ආණ්ඩුවේ හවුල්කාර පක්ෂ ජනපති හමුවෙයි",
       "News Content": "කෙරවලපිටිය එල්.එන්.ජී. හෙවත් ද්‍රව ස්වභාවික වායු බලාගාර සංකීර්ණයේ ආයෝජනය සම්බන්ධයෙන් ඇමෙරිකාව සමඟ අත්සන් කර ඇතැ යි පැවසෙන ගිවිසුම ගැන ජනාධිපතිවරයා දිවයිනට පැමිණි පසු සාකච්ඡා කිරීමට බලාපොරොත්තු වන බව අමාත්‍ය විමල් වීරවංශ ප්‍රකාශ කළා.\nඊයේ අග්‍රාමාත්‍යවරයා සහ ආණ්ඩුවේ හවුල්කාර පක්ෂ අතර පැවති සාකච්ඡාවෙන් අනතුරු ව මාධ්‍ය වෙත අදහස් දක්වමින් අමාත්‍යවරයා මේ බව කියා සිටියා.\nඑම සාකච්ඡාවට එක්වීමෙන් අනතුරු ව මාධ්‍ය වෙත අදහස් දැක් වූ අමාත්‍ය විමල් වීරවංශ කියා සිටියේ, ආණ්ඩුවේ හවුල්කාර පක්ෂවල පොදු මතය ජනාධිපතිවරයා වෙත ඉදිරිපත් කිරීමට බලාපොරොත්තු වන බවයි.\nඊයේ පැවති හමුව සම්බන්ධයෙන් අග්‍රාමාත්‍ය කාර්යාලය ද නිවේදනයක් නිකුත් කළ අතර, එහි සඳහන් වූයේ කොරෝනා වසංගතය හමුවේ රජයේ කටයුතු අඛණ්ඩ ව පවත්වාගෙන යෑම, අයවැය යෝජනාවලිය ඉදිරිපත් කිරීම සහ පනත් කෙටුම්පත් පාර්ලිමේන්තුවට ඉදිරිපත් කිරීමට පෙර ආණ්ඩු පක්ෂයේ මන්ත්‍රීවරුන් දැනුවත් කිරීමේ ක්‍රමවේදයක් සැකසීම පිළිබඳව මෙහි දී මූලික අවධානය යොමු වූ බවයි.\nයුගදනවි බලාගාරය ක්‍රියාත්මක වීමෙන් විදුලි පාරිභෝගිකයින්ට සිදුවන ප්‍රතිලාභ සම්බන්ධයෙන් ද මෙහි දී අවධානය යොමු වූ අතර, පක්ෂ නායකයින්ගේ අදහස් හා යෝජනා සහිත ව පැය දෙකකට ආසන්න කාලයක් මෙම හමුව පැවති බව ද අග්‍රාමාත්‍ය කාර්යාලය නිකුත් කළ නිවේදනයේ සඳහන්.\nඑමෙන්ම, මෙම හමුව සඳහා නිදහස් පක්ෂයේ සභාපති සහ හිටපු ජනාධිපති මෛත්‍රීපාල සිරිසේන, පොදුජන පෙරමුණේ ජාතික සංවිධායක මුදල් අමාත්‍ය බැසිල් රාජපක්ෂ, ආණ්ඩු පක්ෂයේ ප්‍රධාන සංවිධායක අමාත්‍ය ජොන්ස්ටන් ප්‍රනාන්දු මෙන්ම ආණ්ඩුවේ හවුල්කාර පක්ෂවල නායකයින් එක් ව සිටියා.",
       "URL": "https://www.hirunews.lk/283068/ආණ්ඩුවේ-හවුල්කාර-පක්ෂ-ජනපති-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1672"
}