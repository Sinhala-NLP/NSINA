{
       "Source": "hirunews",
       "Timestamp": "Thursday, 18 August 2022 - 13:06",
       "Headline": "භූතයාට සහ සුනාමියට වැඩි මිලක්",
       "News Content": "ඩීසල් මිල ඉහළ යාමත් සමග ගොයම් කැපීම සඳහා යොදා ගන්නා භූතයා සහ සුනාමි නමින් හැඳන්වෙන යන්ත්‍රෝපකරණවලට වැඩි මිලක් ගෙවීමට සිදුවීම නිසා තමන් දැඩි අසීරුතාවයට පත්ව ඇති බව ගොවීන් පවසනවා.\nමේ වනවිට යල කන්නයේ ගොයම් කැපීම ආරම්භ වී ඇති අතර ගොවීන් චෝදනා කරන්නේ භූතයාගෙන් ගොයම් කැපීමට හෙක්ටයාරයකට රුපියල් 60,000 ක් පමණ අය කරන බවයි.\nමීට පෙර ඒ සඳහා අය කරන ඇත්තේ රුපියල් 30000 ක් පමණයි.\nඒ අනුව මෙලෙස ගාස්තු දෙගුණවීම හේතුවෙන් තමන් දැඩි අපහසුතාවයට පත්ව ඇති බවයි ගොවීන් ප්‍රකාශ කළේ.\nමේ අතර, උඩරට එළවළු මිල ගණන් ද මේ වනවිට යළි ඉහළ ගොස් තිබෙනවා. සමස්ත ලංකා ආර්ථික මධ්‍යස්ථාන එකමුතුවේ සභාපති අරුණ ශාන්ත හෙට්ටිආරච්චි සඳහන් කළේ ඒ අනුව උඩරට එළවළු කිලෝග්‍රෑමයක මිල රුපියල් 400 ඉක්මවා ඇති බවයි.\nපොහොර හිඟය නිසා නුවරඑළිය ප්‍රදේශයේ කුඩා සහ මහා පරිමාණ වගාකරුවන් එළවළු වගාවෙන් ඉවත්වීම සහ පැවති අයහපත් කාලගුණය හේතුවෙන් ඉල්ලුමට සරිලන සැපයුමක් නොමැතිකම නිසා මෙලෙස එළවළු මිල ඉහළ ගොස් ඇති බවයි වාර්තා වන්නේ.",
       "URL": "https://www.hirunews.lk/313087/භූතයාට-සහ-සුනාමියට-වැඩි-මිලක්",
       "Category": "Local News",
       "Parent URL": "https://www.hirunews.lk/local-news.php?pageID=932"
}