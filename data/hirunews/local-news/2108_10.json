{
       "Source": "hirunews",
       "Timestamp": "Friday, 05 March 2021 - 16:22",
       "Headline": "කොවිඩ් මරණ දෙකක් භූමදානය කෙරේ",
       "News Content": "කොරෝනා මරණ භූමදානය කිරීම සඳහා තෝරා ගත් මඩකලපුවේ ඕට්ටමාවඩි - සූඩුපත්තිනසේනයි ප්‍රදේශයේදී අද මරණ තුනක් භූමදානය කළ බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nහිරු ප්‍රවෘත්ති අංශය වෙත අදහස් දක්වමින් ඔහු කියා සිටියේ තවත් මරණ 4 ක් අද භූමදාන කිරීමට කටයුතු කරන බවයි.\nකොරෝනා ආසාදිතව මියයන පුද්ගලයින්ගේ මෘතදේහ අනිවාර්යයෙන් ආදාහනය කිරීම සඳහා පැවති විධිවිධාන හේතුවෙන් විශේෂයෙන් මෙරට මුස්ලිම් ජන ප්‍රජාව සිය නොසතුට පළ කර තිබුණා.\nඒ පිළිබඳව ජාත්‍යන්තර සංවිධාන සහ අරාබි රටවලින්ද විටින් විට යම් ප්‍රකාශ නිකුත් කරනු ලැබුවා. කෙසේ නමුත්, අදාළ පියවර මෙතෙක් ක්‍රියාත්මක වූයේ කොරෝනා ව්‍යාප්තිය අවම කිරීමේ අරමුණින්.\nකෙසේ වෙතත්, පසුගිය පෙබරවාරි 25 වැනිදා කොරෝනා ආසාදිතව මියයන පුද්ගලයින්ගේ මෘතදේහ භූමිදානය කිරීම සඳහා ඉඩ සලසන අතිවිශේෂ ගැසට් නිවේදනය සෞඛ්‍ය ඇමතිනි පවිත්‍රා වන්නිආරච්චිගේ අත්සනින් යුතුව නිකුත් කළා.\nඒ අනුව මෘතදේහ ආදාහනය කිරීම යන්න මෘතදේහ ආදාහනය කිරීම හෝ භූමදානය කිරීම යනුවෙන් සංශෝධනයට ලක් කිරීමටයි පියවර ගැනුණේ.\nඉන් අනතුරුව සෞඛ්‍ය සේවා අධ්‍යක්ෂ ජනරාල්වරයා විසින් කොරෝනා මෘතදේහ භූමදානයට අදාළ මාර්ගෝපදේශ නිකුත් කිරීමෙන් අනතුරුවයි අද පළමුවරට වෛරසය ආසාදනය වී මියගිය පුද්ගලයින්ගේ සිරුරු භූමදානය කෙරුණේ.\nඅද දිනයේදී පළමුව භූමදානය කෙරුණේ පසුගිය පෙබරවාරි 25 වැනිදා කුරුණෑගල රෝහලේදී කොරෝනා ආසාදිතව මියගිය 55 හැවිරිදි පිරිමි පුද්ගලයෙක් සහ අයි.ඩී.එච්. රෝහලේදී පසුගිය 02 වැනිදා ජීවිතක්ෂයට පත්වූ 65 හැවිරිදි කාන්තාවක්.\nඔවුන් දෙදෙනාම එරාවූර් ප්‍රදේශයේ පදිංචිකරුවන්. එසේම, කාත්තන්කුඩි රෝහලේදී කොරෝනා ආසාදිතව මියගිය 71 හැවිරිදි මඩකලපුව ප්‍රදේශයේ පදිංචි කාන්තාවකගේ මෘත දේහය ද අද පස්වරුවේ භූමදානය කෙරුණා.\nමඩකලපුව - ඕට්ටමාවඩි ප්‍රදේශයට අමතරව, අම්පාර - ඉරක්කාමන් ප්‍රදේශයද කොරෝනා මරණ භූමදාන කටයුතු සඳහා තෝරා ගෙන තිබෙනවා.\nඑසේම, මුසලි ප්‍රාදේශීය සභාවේ සභාපති ඒ.ජී.එච්. සුබිහාන් ප්‍රකාශ කළේ තම ප්‍රාදේශීය සභා බල ප්‍රදේශය තුල තෝරා ගත් ස්ථානයක කොරෝනා මෘත දේහ භූමදානය කිරීම සඳහා හැකියාව පවතින බවයි.\nමීට පෙර ඒ සඳහා තෝරා ගැනුණු ඉරණතිව් දූපත් වැසියන් ඊට පසුගිය දින දෙක තුළම විරෝධය පළ කළා.\nකෙසේ වෙතත්, ධීවර අමාත්‍ය ඩග්ලස් දේවානන්දා ප්‍රකාශ කළේ කොරෝනා මරණ භූමදානයට තෝරාගත් ඉරණතිව් දූපත් වැසියන්ගේ විරෝධයට යහපත් ප්‍රතිචාරයක් ලබන සඳුඳාට පෙර ලබාදිය හැකි බවයි.\nඉරණතිව් දූපතේ මුහුදු කූඩැල්ලන් අපනයන ගම්මාන ව්‍යාපෘතියක් ආරම්භ කර ඇති බැවින් කොරෝනා මෘතදේහ මිහිදන් කිරීම සඳහා විකල්ප ස්ථානයක් භාවිත කරන ලෙස සෞඛ්‍ය අමාත්‍යවරියට දැනුම් දුන් බව ඔහු කියා සිටියා.\nකොරෝනා මෘතදේහ භූමදානය කිරීම සඳහා විකල්ප දූපත් කිහිපයක් හඳුන්වා දුන් බවද මෙහිදී අමාත්‍ය ඩග්ලස් දේවානන්දා ප්‍රකාශ කළා.",
       "URL": "https://www.hirunews.lk/264435/කොවිඩ්-මරණ-දෙකක්-භූමදානය-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=2108"
}