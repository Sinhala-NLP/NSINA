{
       "Source": "hirunews",
       "Timestamp": "Tuesday, 11 October 2022 - 17:59",
       "Headline": "කේ එම් ඒ එන් දවුලගල මහ බැංකුවේ නියෝජ්‍ය අධිපතිධුරයට",
       "News Content": "කේ.එම්.ඒ.එන් දවුලගල මීට පෙර මහ බැංකු සහකාර අධිපති සහ මුදල් මණ්ඩලයේ ලේකම්වරිය ලෙස ද කටයුතු කළ පළපුරුදු නිලධාරිනියක්.\nපසුගිය සමයේ ශ්‍රී ලංකා මහ බැංකුවේ සිදු වූ දැවැන්ත වංචා - දුෂණ - අක්‍රමිකතා සම්බන්ධයෙන් නිර්භීත හා අදීන ලෙස කටයුතු කළ සහකාර අධිපති කේ.එම්.ඒ.එන්. දවුලගල 2021 සැප්තැම්බර් මාසයේ දී මුල්‍ය මණ්ඩල ලේකම් ධූරයෙන් ඉවත් කෙරුණේ එවකට මහ බැංකු අධිපති ව සිටි අජිත් නිවාඩ් කබ්රාල්ගේ තීරණයක් මතයි.\nකෙසේ වෙතත් පසුව මෙම තීරණය සම්බන්ධයෙන් මෙරට දේශපාලන සහ ආර්ථික ක්ෂේත්‍රයේ බරපතල විවේචන මතු වුණා.\nමීට අමතරව ඇය 2010 – 2012 සමයේ බැංකු නොවන මුල්‍ය ආයතනය අධීක්ෂණය කිරීමේ අංශයේ ප්‍රධානියා ලෙස ඊටීඅයි සමාගම සම්බන්ධයෙන් ඉදිරිපත් කළ දැඩි නිර්දේශ ගණනාවක් ශ්‍රී ලංකා මුල්‍ය මණ්ඩලයේ සාකච්ඡාවට බදුන් කිරීම පවා එවකට මහ බැංකු අධිපති කබ්රාල් ප්‍රතිකේෂ්ප කළා.\nකෙසේ වෙතත් 2012 අප්‍රේල් මස කේ.එම්.ඒ.එන් දවුලගල වෙනත් දෙපාර්තමේන්තුවකට මාරු කිරීමෙන් පසු ඊටීඅයි තැම්පත්කරුවන්ට ලැබිය යුතු මුදල් අහිමි වූ අතර ඊටීඅයි ආයතනය සතු සම්පත්, දේපල බලසම්පන්ත පුද්ගලයින් අතට අත යටින් පත් වූ බවයි මහ බැංකු ආරංචි මාර්ග සඳහන් කරන්නේ.\nලංකා බැංකුවේ රෝහිණී නානායක්කාරගෙන් පසුව, ශ්‍රී ලංකා බැංකු ක්ෂේත්‍රයේ විශිෂ්ඨතම කාන්තා නියෝජනයක් ලෙස සැලකෙන කේ.එම්.ඒ.එන් දවුලගල ශ්‍රී ලංකා මහ බැංකුවට ආචාර ධර්ම පද්ධතියක් හඳුන්වාදීම ඇතුළු කේෂ්ත්‍රයන් ගණනාවක සිය විශිෂ්ඨත්වය සලකුණු කර ඇති නිලධාරිනියක්.",
       "URL": "https://www.hirunews.lk/317595/කේ-එම්-ඒ-එන්-දවුලගල-මහ-බැංකුවේ-නියෝජ්‍ය-අධිපතිධුරයට",
       "Category": "Local News",
       "Parent URL": "https://www.hirunews.lk/local-news.php?pageID=810"
}