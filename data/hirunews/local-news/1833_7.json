{
       "Source": "hirunews",
       "Timestamp": "Thursday, 08 July 2021 - 19:27",
       "Headline": "ගල්කිස්සේ දැරිය අලෙවි කිරීමේ සිද්ධියට, තවත් වෙබ් අඩවි හිමිකරුවකු අත්අඩංගුවට (වීඩියෝ)",
       "News Content": "15 හැවිරිදි බාල වයස්කාර දැරිය ලිංගික කටයුතු සඳහා අලෙවි කිරීමට දැන්වීම් පළ කළ තවත් වෙබ් අඩවියක හිමිකරුවෙකු අත්අඩංගුවට ගෙන තිබෙනවා.\nබත්තරමුල්ල ප්‍රදේශයේ පදිංචි අයෙකු මෙලෙස පොලිසිය විසින් අත්අඩංගුවට ගෙන ඇති බවටයි වාර්තාවන්නේ.\nමීට පෙරද දැරිය ලිංගික කටයුතු සඳහා අලෙවි කිරීමට දැන්වීම් පළ කළ වෙබ් අඩවි දෙකක පුද්ගලයින් හතරදෙනෙකු අත්අඩංගුවට ගෙන තිබුණා.\nඑමෙන්ම මෙම දැරිය ලිංගික කටයුතු සඳහා අලෙවි කළ බවට දැන්වීම් පළ කළ තවත් වෙබ් අඩවි හතරක් සම්බන්ධයෙන් ළමා හා කාන්තා කාර්යාංශය විමර්ශනයක් ආරම්භ කර තිබෙනවා.\nඊයේ මීට අදාළ නඩුව කොළඹ අතිරේක මහේස්ත්‍රාත් ලෝචනා අබේවික්‍රම හමුවේ කැඳවූ අතර, එහිදී ඇය, නියෝග කළේ මෙම සිද්ධියට අදාළව චෝදනා එල්ලවී ඇති සියලුම සැකකරුවන් තරාතිරම නොබලා අත්අඩංගුවට ගන්නා ලෙසයි.\nදැනට මෙම සිද්ධියට අදාළව විශේෂඥ වෛද්‍යවරයෙකු, මාලදිවයිනේ හිටපු රාජ්‍ය අමාත්‍යවරයෙකු ඇතුලු 30 කට අධික පිරිසක් අත්අඩංගුවට ගෙන තිබෙනවා.\nමේ අතර, මාතර - පිටබැද්දර විද්‍යාලයක විදුහල්පතිවරයෙකු කරනු ලැබූ පැමිණිල්ලකට අනුව අන්තර්ජාලය හරහා සිසුවියන් පිරිසක් ලිංගික අපයෝජනයට ලක් කිරීමේ සිද්ධියකටද ජංගම දුරකථන සේවා සමාගමක අලෙවි නිලධාරියෙකු අත්අඩංගුවට ගෙන තිබෙනවා.\nමේ අතර, ළමා අපචාර බහුතරයක් සිදුවන්නේ සමාජයේ දැනුවත්භාවයකින් යුත් සමාජ පිළිගැනීමක් ඇති පුද්ගලයන් අතින් බව, කාන්තා හා ළමා සංවර්ධන, රාජ්‍ය අමාත්‍ය පියල් නිශාන්ත පවසනවා.\nසමාජයේ මිනිසුන් තුළ ආකල්පමය වෙනසක් ඇති කරමින් දරුවන් දෙස කරුණාවෙන් බැලිය යුතු බවයි ඔහු කියා සිටියේ.\nගල්කිස්ස ප්‍රදේශයේ අවුරුදු 15ක දැරිය අපයෝජනයට ලක් කිරීමේ සිද්ධිය තමන් හෙළා දකින බව ද ඔහු සඳහන් කළා.",
       "URL": "https://www.hirunews.lk/276459/ගල්කිස්සේ-දැරිය-අලෙවි-කිරීමේ-සිද්ධියට-තවත්-වෙබ්-අඩවි-හිමිකරුවකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1833"
}