{
       "Source": "hirunews",
       "Timestamp": "Saturday, 30 December 2017 - 14:02",
       "Headline": "කේරළ ගංජා කිලෝ 39 ක් සමග 4 දෙනෙකු අත්අඩංගුවට",
       "News Content": "උතුරු මුහුදේ - කාකෙරතිව් දුපත ආසන්නයේදී කේරළ ගංජා කිලෝග්‍රෑම් 39 කට වැඩි ප්‍රමාණයක් ඩිංගි බෝට්ටුවකින් ප්‍රවාහනය කරමින් සිටි පුද්ගලයන් 4 දෙනෙකු අත්අඩංගුවට ගත් බව නාවික හමුදාව පවසනවා.\nඉන්දීය ජාතිකයෙකු සහ ශ්‍රී ලාංකිකයන් තුන්දෙනෙකු ඊයේ මෙලෙස අත්අඩංගුවට ගත් බවයි නාවික හමුදාව ප්‍රකාශ කළේ.\nනාවික හමුදා මුර සංචාර යාත්‍රා මගින් මෙම සැක කටයුතු ඩිංගි බෝට්ටුව පරීක්ෂා කිරීමේදී, කිලෝග්‍රෑම් 2 යි දශම 2 ක බැගින් වූ මලූ 18 ක අසුරා තිබූ මෙම ගංජා තොගය හමුවූ බව සදහන්.\nඅත්අඩංගුවට ගත් කේරළ ගංජා තොගය සහ සැකකරුවන් කයිට්ස් පොලීසියට භාරදී තිබෙනවා.\nමේ වසර තුළ නාවික හමුදාව උතුරු මුහුදේදී අත්අඩංගුවට ගත් කේරළ ගංජා ප්‍රමාණය කිලෝග්‍රෑම් 950 කට ආසන්නයි.",
       "URL": "https://www.hirunews.lk/179722/කේරළ-ගංජා-කිලෝ-39-ක්-සමග-4-දෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4150"
}