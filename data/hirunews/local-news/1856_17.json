{
       "Source": "hirunews",
       "Timestamp": "Sunday, 27 June 2021 - 19:21",
       "Headline": "60 ට වැඩි සියලුදෙනාට එක් මාත්‍රාවක් හෝ ලබාදීමට සැලසුමක්  (වීඩියෝ)",
       "News Content": "උණවටුනේ පිහිටි ගාල්ල දිස්ත්‍රික් සෞඛ්‍ය සේවා අධ්‍යක්ෂ කාර්යාලයේදී පසුගිය 5 වනදා සහ 7 වනදා ඇස්ට්‍රාසෙනෙකා කොවිෂීල්ඩ් එන්නතේ දෙවන මාත්‍රාව බස්නාහිර පළාතෙන් පැමිණි පුද්ගලයින් 425 දෙනෙකුට ලබාදී ඇති බව අනාවරණ වී තිබෙනවා.\nඒ, ගාල්ල මහේස්ත්‍රාත්වරයාගේ නියෝගයකට අනුව, දකුණු පළාත් සෞඛ්‍ය සේවා අධ්‍යක්ෂවරයා විසින් ගාල්ල පොලීසිය වෙත ලබාදෙන ලද නාම ලේඛනයට අනුවයි.\nබස්නාහිර පළාතේ සිට පැමිණි පිරිසක් උණවටුනේ පිහිටි ගාල්ල දිස්ත්‍රික් සෞඛ්‍ය සේවා අධ්‍යක්ෂ කාර්යාලයට පැමිණ ඇස්ට්‍රාසෙනෙකා කොවිෂීල්ඩ් එන්නතේ දෙවන මාත්‍රාව ලබාගත් බවට හිරු ප්‍රවෘත්ති මගින් පළමු වරට අනාවරණ කළා.\nඒ අනුව ගාල්ල ප්‍රධාන මහේස්ත්‍රාත් හර්ෂණ කැකුණවෙල පසුගියදා දකුණු පළාත් සෞඛ්‍ය සේවා අධ්‍යක්ෂවරයාට නියෝග කළේ එලෙස දෙවන මාත්‍රාව ලබා ගත් පුද්ගලයින්ගේ නාම ලේඛනය පොලිසියට ලබාදෙන ලෙසයි.\nඒ අනුව පසුගිය 05 වැනිදා සහ 07 වැනිදා ඇස්ට්‍රාසෙනෙකා කොවිෂීල්ඩ් එන්නතේ දෙවන මාත්‍රාව පුද්ගලයින් 632 දෙනෙකුට උණවටුනේ පිහිටි ගාල්ල දිස්ත්‍රික් සෞඛ්‍ය සේවා අධ්‍යක්ෂ කාර්යාලයේදී ලබාදී තිබෙනවා.\nඉන් 425 දෙනෙකුම බස්නාහිර පළාතෙන් පැමිණි අය බවයි අනාවරණ වී ඇත්තේ. සෙසු පිරිස අතර ගාල්ලේ 90 දෙනෙකු, ඇල්පිටියේ 27 දෙනෙකු සහ මාතර ප්‍රදේශයේ 9 දෙනෙකුද වන බව සඳහන්.\nමේ අතර, වයස අවුරුදු 60 ට වැඩි නිදන්ගත රෝග සහිත පුද්ගලයින් සඳහා එන්නත් ලබාදීම අත්‍යවශ්‍ය කරුණක් බව ශ්‍රී ලංකා වෛද්‍ය සංගමය, සෞඛ්‍ය අමාත්‍ය පවිත්‍රා වන්නි ආරච්චිට ලිපියක් යොමුකරමින් පවසනවා.\nඉදිරි සති දෙකක කාලය ඇතුළත මෙරට තුළ මෙතෙක් භාවිත නොකළ ලෝක සෞඛ්‍ය සංවිධානය අනුමත කළ එන්නත් වර්ග තුනක් දිවයිනට ලැබීමට නියමිත බව ඖෂධ නිෂ්පාදනය, සැපයීම හා නියාමනය පිළිබඳ රාජ්‍ය අමාත්‍ය මහාචාර්ය චන්න ජයසුමන ප්‍රකාශ කළා.\nජුලි මාසයේ දෙවන සතිය වනවිට මෙරට තුළ සිටින වයස අවුරුදු 60 ට වැඩි පුද්ගලයින්ට කොරෝනා එන්නතක එක් මාත්‍රාවක් හෝ ලබාදීම අපේක්ෂාව බවද ඔහු වැඩිදුරටත් කියා සිටියා.\nඑසේම, අද දිනයේදී කොරෝනා ආසාදිතව රෝහල්ගතව ප්‍රතිකාර ලැබූ ආසාදිතයින් 2,158 ක් සුවය ලබා නිවෙස් වෙත පිටත්ව ගියා. ඒ සමඟ සුවය ලැබූ සමස්ත පුද්ගලයින් සංඛ්‍යාව දෙලක්ෂ 18,998 ක්.",
       "URL": "https://www.hirunews.lk/275482/60-ට-වැඩි-සියලුදෙනාට-එක්-මාත්‍රාවක්-හෝ-ලබාදීමට-සැලසුමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1856"
}