{
       "Source": "hirunews",
       "Timestamp": "Saturday, 08 January 2022 - 9:13",
       "Headline": "ජාත්‍යන්තර මත්ද්‍රව්‍ය ජාලයේ තවත් පුරුකක් හබරාදුවේ දී කොටුවේ",
       "News Content": "මුහුදු මාර්ගයෙන් මෙරටට මත්ද්‍රව්‍ය රැගෙන ඒමේ ජාත්‍යන්තර මත්ද්‍රව්‍ය ජාවාරමට සම්බන්ධ බවට සැක කෙරෙන තවත් පුද්ගලයෙකු හබරාදූව ප්‍රදේශයේදී පොලිස් විශේෂ කාර්ය බලකායේ නිලධාරීන් විසින් අත්අඩංගුවට ගෙන තිබෙනවා.\nපොලිස් මාධ්‍ය ප්‍රකාශක කාර්යාලය සඳහන් කළේ, කඩුවෙල පොලිස් විශේෂ කාර්ය බලකායේ නිලධාරීන් විසින් හබරාදූව ප්‍රදේශයේ සංචාරක නිකේතනයක සිදු කළ වැටලීමක දී සැකකරු අත්අඩංගුවට ගත් බවයි.\nසැකකරු සතුව තිබී පිස්තෝලයක්, හෙරොයින් ග්‍රෑම් 17ක්, වෑන් රථයක්, ලොරි රථයක්, යතුරුපැදියක්, මුදලින් රුපියල් 56,500ක් සහ ජංගම දුරකථනයක් පොලිස් විශේෂ කාර්ය බලකා නිලධාරීන් භාරයට ගෙන තිබුණා.\nපසුව ඔහු වැඩිදුර විමර්ශන සඳහා පොලිස් මත්ද්‍රව්‍ය නාශක කාර්යාංශය වෙත භාර දී තිබෙනවා.\nපසුගියදා රුපියල් එක්කෝටි හතළිස් ලක්ෂයකට ආසන්න මුදලක් සමග පොලිස් විශේෂ කාර්ය බලකාය මගින් තංගල්ල සහ සීනිමෝදර ප්‍රදේශවල දී අත්අඩංගුවට ගත් මත්ද්‍රව්‍ය ජාවාරම්කරුවන් දෙදෙනාගෙන් ලබාගත් තොරතුරු මතයි මෙම වැටලීම ඊයේ සිදුකර තිබුණේ.\nමෙම සැකකරුවන් සමඟ සබඳතා පැවැත්වූ තවත් පුද්ගලයන් නව දෙනෙකු සම්බන්ධයෙන් ද පොලිස් විශේෂ කාර්ය බලකාය සහ පොලිස් මත්ද්‍රව්‍යනාශක කාර්යාංශය විශේෂ විමර්ශනයක් ආරම්භ තිබෙනවා.\nඊයේ අත්අඩංගුවට ගත් 59 හැවිරිදි සැකකරු සහ පසුගිය පස්වනදා අත්අඩංගුවට ගත් සැකකරුවන් දෙදෙනා මේ වනවිට පොලිස් මත්ද්‍රව්‍ය නාශක කාර්යාංශය වෙත භාරදෙනු ලැබුවා.\nමෙම මත්ද්‍රව්‍ය ජාවාරම බහුදින ධීවර යාත්‍රා උපයෝගි කරගනිමින් සිදුකරන බවටයි මේ වනවිට සිදුකරන ලද විමර්ශනවලින් අනාවරණ වී ඇත්තේ.",
       "URL": "https://www.hirunews.lk/293352/ජාත්‍යන්තර-මත්ද්‍රව්‍ය-ජාලයේ-තවත්-පුරුකක්-හබරාදුවේ-දී-කොටුවේ",
       "Category": "Local News",
       "Parent URL": "https://www.hirunews.lk/local-news.php?pageID=1441"
}