{
       "Source": "hirunews",
       "Timestamp": "Tuesday, 16 August 2022 - 21:03",
       "Headline": "යුධ හමුදා සෙබළුන් දෙදෙනෙකුට පහරදුන් සැකකරුවන් සොයන්න පොලිසිය මහජන සහය පතයි (ඡායාරූප)",
       "News Content": "පොල්දූව මංසන්දිය අසල පැවති විරෝධතාවයකදී පොලිස් නිලධාරීන්ට හා යුධ හමුදා සෙබළුන් දෙදෙනෙකුට පහර දී තුවාල සිදුකර ගිනි අවි කොල්ලකෑම හා දේපලවලට අලාභහානි සිදු කළ පිරිස් හඳුනා ගැනීම සඳහා පොලීසිය මහජන සහය පතනවා.\nපසුගිය මස 13 දින පොල්දුව මංසන්දිය හා පාර්ලිමේන්තු පාර කථානායකතුමාගේ නිල නිවස දක්වා වූ මාර්ගයේ නීති විරෝධී රැස්වීමක සාමාජිකයන් පිරිසක් යුධ හමුදා සෙබලූන් දෙදෙනෙකුට පහරදී තුවාල සිදුකර ඔවුන් සන්තකයේ තිබූ ටී 56 ගිනි අවි දෙකක් සහ ඊට අදාළ පතුරොම් ගැබ් දෙකක් කොල්ලකෑම පොදු හා පුද්ගලික දේපල වලට අලාභ හානි සිදු කිරීම සම්බන්ධයෙන් කොළඹ අපරාධ කොට්ඨාශය මගින් විමර්ශනයක් සිදුකරමින් පවතිනවා.\nඒ අනුව මෙම සිද්ධියට අදාළව වීඩියෝ දර්ශන මගින් හඳුනා ගන්නා ලද කලහකාරී ලෙස හැසිරුණු පුද්ගලයකු 16 දෙනෙකුගේ ඡායාරූප පසුගිය මස පස්වන දින මාධ්‍ය වෙත නිකුත් කරනු ලැබුවා.\nතවත් සැකකරුවන් 37දෙනෙකුගේ අනන්‍යතාවය තහවුරු කරගැනීම සඳහා පොලීසිය මහජන සහය පතන අතර මෙම ඡායාරූපවල සිටින පුද්ගලයින් සම්බන්ධයෙන් යම් තොරතුරක් වෙතොත් පහත සඳහන් දුරකථන අංක වෙත දැනුම් දෙන ලෙස පොලීසිය මහජනතාවගෙන් ඉල්ලා සිටිනවා.\nදුරකථන අංක    071-8591733\n071-2685151\n1997 (Hotline)",
       "URL": "https://www.hirunews.lk/312950/යුධ-හමුදා-සෙබළුන්-දෙදෙනෙකුට-පහරදුන්-සැකකරුවන්-සොයන්න-පොලිසිය-මහජන-සහය-පතයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=935"
}