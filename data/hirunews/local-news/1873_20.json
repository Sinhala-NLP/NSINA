{
       "Source": "hirunews",
       "Timestamp": "Saturday, 19 June 2021 - 20:09",
       "Headline": "පශ්චාත් කොවිඩ් තත්ත්වය හේතුවෙන් රිජ්වේ ආර්යා ළමා රෝහලේ ළමයින් 6 දෙනෙකු දැඩි සත්කාර ඒකකයේ (වීඩියෝ)",
       "News Content": "පශ්චාත් කොවිඩ් තත්ත්වය හේතුවෙන් බහු ඉන්ද්‍රිය අකර්මන්‍යතාව හෙවත් මල්ටි සිස්ටම් ඉන්ෆ්ලෙමෙටරි සින්ඩ්‍රොම් රෝගයට ගොදුරු වූ ළමයින් හයදෙනෙකු මේ වනවිට බොරැල්ල රිජ්වේ ආර්යා ළමා රෝහලේ ප්‍රතිකාර ලබන බවයි එම රෝහලේ දැඩි සත්කාර ඒකකය භාර ප්‍රධාන විශේෂඥ වෛද්‍ය නලින් කිතුල්වත්ත සඳහන් කළේ.\nකොළඹ, රාගම, කළුබෝවිල සහ වැලිමඩ ඇතුළු දිවයිනේ ප්‍රදේශ කිහිපයකින් මෙම රෝගීන් වාර්තා වී තිබෙනවා.\nඇස්, අක්මා, වකුගඩු ඇතුලු  අවයව ගණනාවකට බලපෑ හැකි මෙම රෝගය මේ දක්වා මෙරටින් වාර්තාවී ඇත්තේ වයස අවුරුදු 8 ත් 15 ත් අතර දරුවන් අතර බවයි විශේෂඥ වෛද්‍ය නලින් කිතුල්වත්ත පෙන්වා දෙන්නේ.\nමේ අතර දරුණු ඉන්දීය ඩෙල්ටා ප්‍රභේදය හමුවූ දෙමටගොඩ - ආරාමය පාර ප්‍රදේශයේ ඊයේ සිදුකළ කොරෝනා පරීක්ෂණවලින් කොරෝනා ආසාදිත 15 දෙනෙකු හමුවී තිබෙනවා.\nකෙසේ වෙතත් එම නව ආසාදිතයන්ගේ ප්‍රභේදය ඉන්දීය ප්‍රභේදයදැයි තවමත් තහවුරු වී නොමැති බවයි සෞඛ්‍ය අංශ සඳහන් කළේ.\nමෙම ආසාදිතයන්ට පවතින්නේ ඉන්දීය ඩෙල්ටා ප්‍රභේදැයි පරීක්ෂා කිරීම සඳහා එම සාම්පල ශ්‍රී ජයවර්ධනපුර විශ්වවිද්‍යාලයට යොමු කර තිබෙනවා. එමෙන්ම ආරාමය පාර ප්‍රදේශයේ හැටහයේ වත්ත සහ දෙසීය වත්තේ ජනතාවට කොරෝනා ප්‍රතිශක්තිකරණ එන්නත් ලබාදීම අද සිදු කෙරුණා.\nඉන්දීය ඩෙල්ටා ප්‍රභේදය දිවයිනට පැමිණියේ ඉන්දීය ජාතිකයන්ට මෙරට තුළ නිරෝධායනයට ඉඩ සැළසීමෙන් බවට හිටපු සෞඛ්‍ය අමාත්‍ය වෛද්‍ය රාජිත සේනාරත්න චෝදනා කළා.\nඅද දිනයේ මේ දක්වා කාලය තුළ නව ආසාදිතයින් 1420 දෙනෙකු හඳුනාගෙන ඇති බව යුධ හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nඒ අනුව මෙරට සමස්ත කොරෝනා ආසාදිතයින් සංඛ්‍යාව දැක්වුණේ 2 ලක්ෂ 36 දහස් 833ක් ලෙසයි. අද දිනයේ ආසාදිතයින් 2314 දෙනෙකු සුවය ලැබීමත් සමඟ මෙරට සමස්ත සුවය ලැබූ සංඛ්‍යාව එක් ලක්ෂ 99 දහස් 393ක් දක්වා ඉහල ගියා.\nපවතින කොරෝනා තත්වය සහ සෞඛ්‍ය සේවකයන් මුහුණදෙන ගැටළු සම්බන්ධයෙන් සෞඛ්‍ය වෘත්තිය සමිති 44 කගෙන් සමන්විත සෞඛ්‍ය වෘත්තිය සමිති එකමුතුව සහ සෞඛ්‍ය සේවා අධ්‍යක්ෂ ජනරල්වරයා අතර අද සාකච්ඡාවක් පැවැත්වුණා.\nමේ අතර රත්නපුර දිස්ත්‍රික්කයේ සීග්‍රයෙන් ව්‍යාප්ත වන කොරෝනා තත්වය පාලනය කිරීම සම්බන්ධයෙන් සාකච්ඡාවක් අද පැවැත්වුණේ සෞඛ්‍ය ඇමතිනි පවිත්‍රා වන්නිආරච්චිගේ ප්‍රධානත්වයෙන්.\nවසංගත රෝග විද්‍යා අංශයේ අධ්‍යක්ෂ විශේෂඥ වෛද්‍ය සුදත් සමරවීරගේ ස්ථාන මාරුව සම්බන්ධයෙන් වෛද්‍ය අසේල ගුණවර්ධන අද පැවති මාධ්‍ය හමුවකදී කියා සිටියේ එය, සෞඛ්‍ය අංශය ප්‍රතිව්‍යුහගත කිරීම සඳහා සිදුකළ ස්ථාන මාරුවක් බවයි.\nමේ අතර දෙහිවල ජාතික සත්වෝද්‍යානයේ සිංහයෙකුට කොරෝනා ආසාදනය වීම හේතුවෙන් නිරෝධායනයට ලක් කළ රැකවලෙකුට ද කොරෝනා ආසාදිත වී ඇති බවට තහවුරු වී තිබෙනවා.\nසිංහයාට කොරෝනා ආසාදනය වී ඇති බවට තහවුරු වූයේ ඊයේ දිනයේදියි.\nපශු වෛද්‍යවරුන් පෙන්වා දෙන්නේ මිනිසාගෙන් වන සතුන්ට බෝවන කොරෝනා වෛරසය බළල් කුලයේ සත්වයින්ට බෝවීමේ වැඩි ප්‍රවණතාවක් දක්නට ලැබෙන බවයි.\nකොරෝනා ආසාදනය වීමේ අවදානම් සත්වයින් අතර, ප්‍රමුඛතාවයේ සිටින්නේ චිම්පන්සියා සහ ගෝරිල්ලායි.\nමේ වනවිට දෙහිවල සත්වෝද්‍යානයේ වඳුරු විශේෂයකට කොරෝනා ආසාදනය වී ඇත්දැයි සෙවීමට විශේෂ අවධානය යොමුවී ඇති බවයි පේරාදෙණිය විශ්වවිද්‍යාලයේ පශු වෛද්‍ය පීඨයේ ආචාර්ය වෛද්‍ය ඩිලාන් ඒ. සතරසිංහ ප්‍රකාශ කළේ.",
       "URL": "https://www.hirunews.lk/274761/පශ්චාත්-කොවිඩ්-තත්ත්වය-හේතුවෙන්-රිජ්වේ-ආර්යා-ළමා-රෝහලේ-ළමයින්-6-දෙනෙකු-දැඩි-සත්කාර-ඒකකයේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1873"
}