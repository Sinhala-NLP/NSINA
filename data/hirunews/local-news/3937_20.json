{
       "Source": "hirunews",
       "Timestamp": "Saturday, 19 May 2018 - 15:40",
       "Headline": "වෙඩි වැදී කොස්තාපල්වරයෙකු මියගිය සිද්ධියට සිවිල් ආරක්ෂක නිලධාරියා අත්අඩංගුවට",
       "News Content": "ගිනි අවිය අත්වැරදීමකින් ක්‍රියාත්මක වීමෙන් පොලිස් කොස්තාපල්වරයෙකු ජීවිතක්ෂයට පත්වීමට අදාළව ගිනි අවිය භාරව සිටි සිවිල් ආරක්ෂක නිලධාරියා සැකපිට අත්අඩංගුවට ගෙන තිබෙනවා.\nඊයේ රාත්‍රී 11.30 ත් 12.30 ත් අතර කාලයේදී හොරොව්පතාන වාගොල්ලාගොඩ ප්‍රදේශයේදීයි සිවිල් ආරක්ෂක බලකා නිලධාරියාගේ ගිනි අවිය අත්වැරදීමෙන් ක්‍රියාත්මක වී තිබුනේ.\nඑහිදී මරණයට පත්වුයේ ඉහළ දිවුල්වැව ප්‍රදේශයේ පදිංචිව සිටි 32 හැවිරිදි කොස්තාපල්වරයෙක්.\nසිද්ධියට අදාළව සැකපිට අත්අඩංගුවට ගත් සැකකරු හෙට කැබිතිගොල්ලෑව මහේස්ත්‍රාත් හමුවට ඉදිරිපත් කිරීමට නියමිතයි.\nඅප වාර්තාකරුවන් සඳහන් කළේ ඊයේ රාත්‍රී පොලිස් කොස්තාපල්වරයා සහ සිවිල් ආරක්ෂක බලකා නිලධාරියා වාගොල්ලාගොඩ ප්‍රදේශයේ කළ මුර සංචාරයක් අතරතුර ගිනි අවිය ක්‍රියාත්මක වී ඇති බවයි.\nප්‍රදේශයේ වැලි කැණීම් සම්බන්ධයෙන් සිදුවන වංචා පිළිබඳ සොයා බැලීම සඳහා වාගොල්ලාගොඩ ප්‍රදේශයේ පිහිටවු තාවකාලික පොලිස් මුරපොලකට අනුයුක්තව ඔවුන් දෙදෙනා සේවය කර තිබෙනවා.\nඑහිදී මුරපොළ පිටුපස කැලෑබද ප්‍රදේශයේ සිදුකළ මුර සංචාරයකදී ගිනි අවිය ක්‍රියාත්මක වී කොස්තාපල්වරයාට වෙඩි වැදී ඇතැයි සඳහන්.\nතුවාල ලැබු නිලධාරියා හොරොව්පතාන රොහලට ඇතුලත් කිරීමට රැගෙන යාමේදී අතරමගදී මියගොස් තිබෙනවා.\nහොරොව්පතාන පොලිසියයි වැඩිදුර විමර්ශණ මෙහෙයවන්නේ.",
       "URL": "https://www.hirunews.lk/191104/වෙඩි-වැදී-කොස්තාපල්වරයෙකු-මියගිය-සිද්ධියට-සිවිල්-ආරක්ෂක-නිලධාරියා-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3937"
}