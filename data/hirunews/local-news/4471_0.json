{
       "Source": "hirunews",
       "Timestamp": "Wednesday, 14 June 2017 - 9:00",
       "Headline": "ප්‍රචණ්ඩත්වය වපුරවන පිරිස්වලට එරෙහිව රජයෙන් දැඩි පියවර",
       "News Content": "ප්‍රචණ්ඩත්වය වපුරමින් හිංසන කටයුතුවල නිරතවන පුද්ගලයන් සහ කණ්ඩායම්වලට එරෙහිව නීත්‍යානුකූලව දැඩි පියවර ගැනීමේ තීන්දුවකට එළඹි බව අමාත්‍ය මණ්ඩලය සඳහන් කරනවා.\nඅමාත්‍ය මණ්ඩල ප්‍රකාශයක් නිකුත් කරමින් ඔවුන් ප්‍රකාශ කළේ වරදකරුවන්ගේ සමාජ තත්ත්වය, ජනවාර්ගික හෝ ආගමික පසුබිම, දේශපාලන පක්ෂපාතීත්වය නොතකා නීතිය ක්‍රියාත්මක කළ යුතු බවයි.\nඅදාළ පාර්ශවයන්ට එරෙහිව ක්‍රියාමාර්ග කඩිනම් කරන ලෙස නීතිය ක්‍රියාත්මක කරන බලධාරීන්ට සහ නීතිපතිවරයාට උපදෙස් දෙන බවද අදාළ අමාත්‍ය මණ්ඩල ප්‍රකාශයේ දැක්වෙනවා.\nප්‍රචණ්ඩත්වය සහ දඩුවම් නොලබා වැරදි කිරීමට සමාජය තුළ කිසිදු ඉඩක් නොලැබෙන බව සඳහන් කරන අමාත්‍ය මණ්ඩලය ආගමික ස්ථාන, කඩසාප්පු සහ ව්‍යාපාර ආයතන මෙන්ම නිවාස ඉලක්ක කරගෙන මෑතදී ඇතිවූ ප්‍රචන්ඩ සිදුවීම් පිළිබඳව දැඩි අවධානය යොමුවී ඇති බවද ප්‍රකාශ කරනවා.\nකූට අරමුණු සහිත පුද්ගලයන් සහ කණ්ඩායම් සිදුකරන එවැනි ක්‍රියාවලට ශ්‍රී ලාංකීය සමාජය තුළ තැනක් නොමැති බවයි එහි දැක්වෙන්නේ.\nරට නැවත වරක් අතීතයේදී මෙන් ගැටුම්කාරී වාතාවරණයකට රැගෙන යාමට ඉඩ නොදී සියලුදෙනා මෙවැනි කටයුතුවලට එරෙහිව නැගී සිටිය යුතු බවද අදාළ නිවේදනයේ වැඩිදුරටත් සඳහන්.",
       "URL": "https://www.hirunews.lk/163518/ප්‍රචණ්ඩත්වය-වපුරවන-පිරිස්වලට-එරෙහිව-රජයෙන්-දැඩි-පියවර",
       "Category": "Local News",
       "Parent URL": "https://www.hirunews.lk/local-news.php?pageID=4471"
}