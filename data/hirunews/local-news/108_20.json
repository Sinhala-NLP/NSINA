{
       "Source": "hirunews",
       "Timestamp": "Thursday, 10 August 2023 - 16:08",
       "Headline": "IMF විස්තීර්ණ ණය පහසුකම්හි මූල්‍ය වාර්තා ප්‍රකාශයට පත් කර නැහැ - වෙරිටේ රිසර්ච් පෙන්වා දෙයි (වීඩියෝ)",
       "News Content": "ජාත්‍යන්තර මූල්‍ය අරමුදලේ විස්තීර්ණ ණය පහසුකම් වැඩසටහනේ කොටසක් ලෙස ජුනි මාසය අවසන් වන විට සියලුම ප්‍රධාන රාජ්‍ය සංස්ථාවල මූල්‍ය වාර්තා ප්‍රකාශයට පත් කළ යුතු වුවත්, එය මෙතෙක් සපුරා නොමැති බව වෙරිටේ රිසර්ච් ආයතනය පෙන්වා දෙනවා.\nඑම ආයතනය පවසන්නේ, මුදල් අමාත්‍යාංශය විසින් හඳුනාගෙන ඇති ප්‍රධාන රාජ්‍ය සංස්ථා 52 න් පසුගිය ජුනි 30 වැනිදා වන විට මූල්‍ය වාර්තා නිකුත්කර ඇත්තේ, සංස්ථා 11 ක් පමණක් බවයි.\nජාත්‍යන්තර මූල්‍ය අරමුදලේ විස්තීර්ණ ණය පහසුකම් වැඩසටහනට අදාළ පළමු සමාලෝචනය ලබන සැප්තැම්බර් මාසයේදී පැවැත්වීමට නියමිතයි.\nඒ අනුව, ජාත්‍යන්තර මූල්‍ය අරමුදල සමග ශ්‍රී ලංකාව එකඟ වූ කැපවීම්වලට අදාළව පසුගිය ජූලි 31 වැනිදා වනවිට අවසන් කිරීමට තිබූ කැපවීම්වලින් අවසන්කර ඇත්තේ, 35%ක් පමණක් බව වෙරිටේ රිසර්ච් ආයතනය පෙන්වා දෙනවා.\n2023 ජුනි 30 වනවිට සියලුම ප්‍රධාන රාජ්‍ය සංස්ථාවල 2022 වසර තෙක් වන මූල්‍ය වාර්තා ප්‍රකාශයට පත් කිරීමත් එම කැපවීම්වලට අයත්.\nකෙසේවෙතත්, ඒ වන විට මූල්‍ය වාර්තා නිසි ලෙස ප්‍රකාශයට පත් කර ඇත්තේ, ප්‍රධාන රාජ්‍ය සංස්ථා 52 න් සංස්ථා 11 ක් පමණක් බවයි වෙරිටේ රිසර්ච් ආයතනය පෙන්වා දෙන්නේ.\nරාජ්‍ය සංස්ථාවල විනිවිදභාවය හා වගවීම ඉහළ නැංවීම සඳහා මූල්‍ය තොරතුරු ප්‍රකාශයට පත් කිරීම මගින් තීරණාත්මක කාර්යභාරයක් ඉටුවන බව ද වෙරිටේ රිසර්ච් ආයතනය සිහිපත් කරනවා.\nමේ අතර, දුර්වල ඇස්තමේන්තු, අයවැය ලේඛනවල පවතින නොගැලපීම්, අයවැය පොරොන්දු ඉටු නොකිරීම හා විනිවිද භාවය නොමැතිකම මෙරට අයවැය සම්බන්ධයෙන් හඳුනාගත් ප්‍රධාන ගැටලු බවයි වෙරිටේ රිසර්ච් ආයතනය පවසන්නේ.\nඑම ආයතනය පෙන්වා දෙන්නේ, රාජ්‍ය ආදායම, වියදම සහ අයවැය ශේෂය පිළිබඳ ඇස්තමේන්තු සහ සැබෑ අගයන් අතර සැලකිය යුතු පරතරයක් වසර ගණනාවක් තිස්සේ පෙන්නුම් කරන බවයි.\nඒ අනුව පසුගිය වසර 20 තුළම සැබෑ ආදායම ඇස්තමේන්තුගත ආදායමට වඩා අඩු බව වෙරිටේ රිසර්ච් ආයතනය පෙන්වා දෙනවා.\nපසුගිය වසරේ පමණක් රාජ්‍ය සැබෑ ආදායම ඇස්තමේන්තුගත කළ ප්‍රමාණයට වඩා 31%ක් අඩු බවත්, ඇස්තමේන්තු සහ සැබෑ ආදායම් අතර රුපියල් බිලියන 893 ක පරතරයෙන් පෙන්නුම් කරන්නේ, රජය තම ආදායම නිවැරදිව තක්සේරු නොකිරීම බවත් වෙරිටේ රිසර්ච් ආයතනය සඳහන් කළා.\nපසුගිය වසරේ රජයේ ආදායම ප්‍රමාණවත් වී ඇත්තේ, රාජ්‍ය වියදම්වලින් සියයට 45 ක් ආවරණය කිරීමට පමණක් බවත්, ඒ අනුව මූල්‍ය හිඟය රජයේ මුළු වියදම්වලින් 55%ක් බවත් එම ආයතනය පෙන්වා දෙනවා.\nමීට අමතරව මෙරට රාජ්‍ය මූල්‍ය සම්බන්ධ විවිධ ලේඛනවල වාර්තා වූ අංකවල විෂමතා ද බරපතල ලෙස සැලකිය යුතු තත්ත්වයක් බව පෙන්වා දෙන වෙරිටේ රිසර්ච් ආයතනය පවසන්නේ 2023 අයවැය කතාවට අනුව රාජ්‍ය ආදායම රුපියල් බිලියන 3,415 ක් බවත්, එය අයවැය ඇස්තමේන්තු කෙටුම්පතේ සඳහන් වන්නේ රුපියල් බිලියන 3,433 ක් ලෙස බවයි.\nඑසේම 2023 අයවැය කතාවට අනුව රාජ්‍ය වියදම රුපියල් බිලියන 5,819 ක් ලෙස ප්‍රකාශ කෙරුණු නමුත් අයවැය ඇස්තමේන්තු කෙටුම්පතේ එය සඳහන් වන්නේ රුපියල් බිලියන 5,854ක් ලෙස බවයි එම ආයතනය පෙන්වා දෙන්නේ.\nමේ අනුව අයවැය ලේඛනවල පවතින නොගැලපීම සහ වසර ගණනාවක් පුරා අයවැය විනිවිද භාවය පහත වැටීම සම්බන්ධයෙන් වැඩි අවධානයක් යොමු කිරීම වැදගත් බව වෙරිටේ රිසර්ච් ආයතනය පෙන්වා දෙනවා.",
       "URL": "https://www.hirunews.lk/344347/imf-විස්තීර්ණ-ණය-පහසුකම්හි-මූල්‍ය-වාර්තා-ප්‍රකාශයට-පත්-කර-නැහැ-වෙරිටේ-රිසර්ච්-පෙන්වා-දෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=108"
}