{
       "Source": "hirunews",
       "Timestamp": "Tuesday, 24 May 2016 - 12:48",
       "Headline": "රෝහිත අබේගුණවර්ධනට ඇප",
       "News Content": "අධිකරණය හමුවේ පෙනී සිටි හිටපු අමාත්‍ය රෝහිත අබේගුණවර්ධනට කොළඹ මහාධිකරණය අද ඇප නියම කළා.\nඒ නීත්‍යානුකූල ආදායම් සහ වත්කම් වලින් උපයාගත නොහැකි රුපියල් කෝටි හතරකට අධික මුදල් හා වත්කම් හිමිකර ගැනීමේ චෝදනාව සම්බන්ධයෙන් වන නඩුව අද කැදවූ අවස්ථාවේදීයි.\nසැකකාර මන්ත්‍රීවරයා අද පෙරවරුවේ අධිකරණය හමුවේ පෙනී සිටි අවස්ථාවේදී මහාධිකරණ විනිසුරු නිශ්ශංක බන්දුල කරුණාරත්න අධි චෝදනා භාර දී තිබෙනවා.\nඅධි චෝදනා කියවා දීමෙන් පසුව සැකකාර මන්ත්‍රීවරයා කියා සිටියේ තමා මෙම චෝදනාවලට නිවැරදිකරු බවයි.\nකෙසේ වෙතත් මොහු රුපියල් ලක්ෂයක මුදල් ඇපයක් සහ රුපියල් කෝටිය බැගින් වූ ශරීර ඇප 04ක් මත මුදා හැරීමට මහාධිකරණ විනිසුරුවරයා නියෝග කළා.\nඊට අමතරව මසකට වරක් අල්ලස් කොමිසම හමුවේ පෙනී සිටින ලෙසට හිටපු අමාත්‍ය රෝහිත අබේගුණවර්ධනට නියෝග කළ විනිසුරුවරයා විදෙස් ගමන් තහනමක් ද පනවනු ලැබුවා.\nසැකකාර මන්ත්‍රීවරයා වෙනුවෙන් පෙනී  සිටි නිතිඥ කාලිංග ඉන්ද්‍රතිස්ස අධිකරණයෙන් ඉල්ලා සිටියේ සිය සේවාදායකයාට ලබන මස 06 වැනිදා සිට 22 වැනිදා දක්වා ජපානයේ සංචාරයක් සඳහා අවසර ලබාදෙන ලෙසයි.\nඊට අවසර ලබාදුන් මහාධිකරණ විනිසුරුවරයා මෙම සංචාරයෙන් පසු ගුවන් ගමන් බලපත්‍රය අධිකරණයට භාරදෙන ලෙසයි නියෝග කළේ.\nඑමෙන්ම සැකකාර හිටපු අමාත්‍යවරයාට ඇප තැබීම සඳහා ඉදිරිපත් වන පුද්ගලයන්ගේ වත්කම් ප්‍රකාශ ලබන මස 29 වැනිදා අධිකරණය ඉදිරිපත් කරන ලෙසත් විනිසුරුවරයා දැනුම් දුන්නා.\nඒ අනුව මෙම නඩුව ලබන මස 29 වැනිදා යලි කැදවනු ඇති.\n2004  - 2006 අතර කාලය තුල සිය නීත්‍යානුකූල ආදායම් සහ වත්කම්වලින් උපයා ගත නොහැකි මෙන්ම උපයාගත් ආකාරය හෙලි කළ නොහැකි රුපියල් කෝටි 04කට අධික මුදල් හා වත්කම්වල හිමිකරුව සිටින ලදැයි චෝදනාව මත අල්ලස් කොමිසම මොහුට විරුද්ධව මෙම නඩුව පවරා තිබෙනවා.",
       "URL": "https://www.hirunews.lk/133891/රෝහිත-අබේගුණවර්ධනට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=5034"
}