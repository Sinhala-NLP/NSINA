{
       "Source": "hirunews",
       "Timestamp": "Friday, 27 May 2022 - 19:48",
       "Headline": "අනවසරයෙන් සංක්‍රමණය වීමට උත්සහ කළ බවට සැක කෙරෙන 45ක් නාවික හමුදා භාරයට",
       "News Content": "අනවසරයෙන් විදෙස් රටකට සංක්‍රමණය වීමට උත්සහ කළ බවට සැක කෙරෙන පුද්ගලයින් 45 දෙනෙකු නාවික හමුදා භාරයට ගෙන තිබෙනවා.\nශ්‍රී ලංකා නාවික හමුදාව විසින්, දකුණු සහ බටහිර මුහුදු ප්‍රදේශයන්හි සිදු කළ මුර සංචාරවලදී මඟින් එම මුහුදු ප්‍රදේශයන්හි සැකකටයුතු ලෙස යාත්‍රා කරමින් තිබූ මෙරට බහුදින ධීවර යාත්‍රා දෙකක ගමන් කරමින් සිටියදීයි මෙම පුද්ගලයන් 45 දෙනා නාවික හමුදා භාරයට ගෙන ඇත්තේ.\nඒ අනුව, දකුණු මුහුදු ප්‍රදේශයේ මුර සංචාරයේ යෙදී සිටි ගජබාහු නෞකාව මඟින් පුද්ගලයින් 26ක් රැගත් බහුදින ධීවර යාත්‍රාවක්ද, බටහිර මුහුදු ප්‍රදේශයේ මුර සංචාරයේ යෙදී සිටි ‍නාවික හමුදා හතරවන වේග ප්‍රහාරක යාත්‍රා බලඝණයට අයත් පී 481 වේග ප්‍රහාරක යාත්‍රාව මඟින් අද පුද්ගලයින් 19 දෙනෙකු රැගත් බහුදින ධීවර යාත්‍රාවක් ද මෙලෙස නාවික හමුදා භාරයට ගෙන තිබෙනවා.\nතවද, මුහුදු ගමනකට යෝග්‍ය නොවන තත්වයේ පවතින බව නිරීක්‍ෂණය කර නාවික හමුදා භාරයට ගත් මෙම බහුදින ධීවර යාත්‍රාවන්ගේ ගමන්ගත් පුද්ගලයන් කල්පිටිය, හලාවත, පුත්තලම, මීගමුව සහ කිලිනොච්චිය යන ප්‍රදේශයන්හී පදිංචිකරුවන් බවටයි හඳුනා ගෙන ඇත්තේ.\nමෙම පුද්ගලයින් මුහුදු මාර්ගයෙන් වෙනත් රටකට අනවසරයෙන් සංක්‍රමණය වීමට උත්සාහ කළ බවට සැක කෙරෙන අතර, නාවික හමුදා භාරයට ගත් සැකකරුවන් සහ බහුදින ධීවර යාත්‍රා ඉදිරි නීතිමය කටයුතු සඳහා අදාල අංශ වෙත යොමු කිරීමට නියමිතයි.\nනාවික හමුදාව සඳහන් කළේ ලොව විවිධ රට වල සිදු වන දේශපාලනික වෙනස් වීම් සැලකිල්ලට ගනිමින් මිනිස් ජාවාරම්කරුවන් විසින් අහිංසක මිනිසුන් රවටා මුදල් ඉපයීමේ පරමාර්ථයෙන් නීති විරෝධී සංක්‍රමණික කටයුතු කලින් කලට වැඩි වශයෙන් සංවිධානය කරනු ලබන බවයි.\nමුහුදු ගමනකට නුසුදුසු භාවිතයෙන් ඉවත දැමීමට නියමිත අබලන් තත්වයේ අනාරක්‍ෂිත බහු දින ධීවර යාත්‍රා මඟින් ඉතා අනතුරුදායක ලෙස සිදු කරනු ලබන මෙවැනි මිනිස් ජාවාරම්වලට හසු වී තම ජීවිත හා දේපල විනාශ කර ගැනීම පමණක් නොව නීතිය ඉදිරියේ වරද කරුවෙකු වීමෙන් වළකින ලෙස ද නාවික හමුදාව මහජනතාව වෙත අවධාරණය කරනු ලබනවා.",
       "URL": "https://www.hirunews.lk/305470/අනවසරයෙන්-සංක්‍රමණය-වීමට-උත්සහ-කළ-බවට-සැක-කෙරෙන-45ක්-නාවික-හමුදා-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=1138"
}