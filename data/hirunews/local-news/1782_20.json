{
       "Source": "hirunews",
       "Timestamp": "Sunday, 01 August 2021 - 8:01",
       "Headline": "ශාන්තිකර්මයක් මුවාවෙන් 19 හැවිරිදි තරුණියකට සහ කාන්තාවකට අතවර කළ සැකකරු අල්ලයි (වීඩියෝ)",
       "News Content": "ශාන්තිකර්මයක් සිදුකරන මුවාවෙන් 19 හැවිරිදි තරුණියක් සහ 45 හැවිරිදි කාන්තාවක් ලිංගික අපයෝජනයකට ලක් කළ සැකකරුවෙකු පොලිස් අත්අඩංගුවට ගෙන තිබෙනවා.\nහාලිඇල බෝගොඩ ලන්දේවෙල ප්‍රදේශයේ නිවසකට පිටස්තර පුද්ගලයන් විසින් කරනු ලැබු දෝශයක් ඉවත් කිරීමට බව පවසමිනුයි ඊයේ මෙම ශාන්තිකර්මය සිදුකර ඇත්තේ.\nඅදාළ යකැදුරා කැඳවා ඇත්තේ මැදිරිගිරිය අඹගස්වැව ප්‍රදේශයෙන්.\nසැකකරු ඊයේ අලුයම් කාලයේ අදාළ ශාන්තිකර්මය සිදුකරන අතර නිවසේ සිටි පිරිමි පුද්ගලයන්ට නිවසින් ඉවත්වී ඒ ආසන්නයේ පිහිටි මංසන්ධිවලට ගොස් රැඳී සිටින ලෙසට දන්වා තිබෙනවා.\nඅනතුරුව ශාන්තිකර්මය සිදුකරන මුවාවෙන් නිවසේ සිටි 45 හැවිරිදි කාන්තාවක් දූෂණය කර ඇති බවටයි හෙළිවී ඇත්තේ.\nඑම නිවසේ සිටි 19 හැවිරිදි තරුණියකට ද මෙම පුද්ගලයා ලිංගික අතවර සිදුකර ඇතැයි අනාවරණ වී තිබෙනවා.\nඅනතුරුව සිද්ධිය සම්බන්ධයෙන් හාලිඇල පොලිසියට ලැබුනු තොරතුරකට අනුවයි සැකකාර යකැදුරා අත්අඩංගුවට ගෙන ඇත්තේ.\n42 හැවිරිදි මෙම පුද්ගලයා අද බදුල්ල මහේස්ත්‍රාත් හමුවට ඉදිරිපත් කිරීමට නියමිත අතර හාලිඇල පොලිසිය විසින් තවදුරටත් පරීක්ෂණ සිදුකරනවා.",
       "URL": "https://www.hirunews.lk/278545/ශාන්තිකර්මයක්-මුවාවෙන්-19-හැවිරිදි-තරුණියකට-සහ-කාන්තාවකට-අතවර-කළ-සැකකරු-අල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1782"
}