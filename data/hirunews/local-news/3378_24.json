{
       "Source": "hirunews",
       "Timestamp": "Monday, 29 April 2019 - 9:03",
       "Headline": "සහරාන් හසීම්ගේ අනුගාමිකයෙකු මැදවච්චියේදී අල්ලයි",
       "News Content": "පාස්කු ඉරුදින ප්‍රහාරය මෙහෙයවූ ජාතික තව්හිත් ජමාත් සංවිධානයේ නායක සහරාන් හසීම් සමඟ සමීප සබඳතා පැවැත්වූ පුද්ගලයෙකු මැදවච්චිය - ඉකිරිගොල්ලෑව ප්‍රදේශයේදී අත්අඩංගුවට ගෙන තිබෙනවා.\nපොලීසිය සඳහන් කළේ පොලිස් විශේෂ කාර්ය බලකාය සහ මැදවච්චිය පොලීසිය එක්ව ඊයේ සිදුකළ මෙහෙයුමකදී මොහු මෙලෙස අත්අඩංගුවට ගෙන ඇති බවයි.\n47 හැවිරිදි වියේ පසුවන එම පුද්ගලයා දීර්ඝ කාලයක් සහරාන් හසීම් සමඟ  සබඳතා පවත්වා ඇති බවට හෙළිවී තිබෙනවා.\n2016වසරේ සිට ජාතික තව්හිත් ජමාත් සංවිධානය පැවැත්වූ දේශන ගණනාවකටද මෙම සැකකරු සම්බන්ධ වී ඇති බවටයි අනාවරණ වූයේ.\nමේ අතර දිවයිනේ තවත් ප්‍රදේශ කිහිපයක සිදුකළ සෝදිසි මෙහෙයුම්වලදී ත්‍රස්ත කටයුතු සම්බන්ධයෙන් සැකපිට පුද්ගලයන් 15 දෙනෙකු පමණ අත්අඩංගුවට ගෙන තිබෙනවා.\nපුත්තලම - නොරොච්චෝලේ - කරඹ ප්‍රදේශයේ සිදුකළ සෝදිසි මෙහෙයුමකදී පුද්ගලයන් පස්දෙනෙකු අත්අඩංගුවට ගැනුනු අතර, මොවුන් සතුව තිබී තවුහිත් ජමාත් සංවිධානයට අයත් ටී ෂර්ට් සහ හිස් වැසුම් කිහිපයක්ද සොයා ගැනුනා.\nඑමෙන්ම නොරොච්චෝලේ ප්‍රදේශයේ සැරිසැරූ බව කියන සැකකටයුතු ඩ්‍රෝන යානාවක් සම්බන්ධයෙන් ලද පැමිණිල්ලකට අනුව නොරොච්චෝලේ පොලීසිය පරීක්ෂණයක් ආරම්භ කර  තිබෙනවා.\nඊයම් බෝල තොගයක් සහ ගිනි අවියක් සමඟ සැකකරුවෙකු අත්අඩංගුවට ගැනුනේ පුත්තලම - සව්වියත්පුරම් ප්‍රදේශයේ සිදුකළ තවත් සෝදිසි මෙහෙයුමකදීයි.\nමේ අතර කඳාන සහ ජාඇළ ප්‍රදේශවල ඊයේ සිදුකළ සෝදිසි මෙහෙයුම්වලදී සැකකරුවන් පස්දෙනෙකු අත්අඩංගුවට ගෙන ඇතැයි ප්‍රදේශයේ ජ්‍යෙෂ්ඨ පොලිස් නිලධාරියෙකු සඳහන් කළා.\nමොවුන් සතුව තිබී අරාබි භාෂාවෙන් ලියන ලද ආගමික පොත් කිහිපයක් සොයාගෙන ඇති බව සඳහන්.\nවත්තල ප්‍රදේශයේ සිදුකළ සෝදිසි මෙහෙයුමකදීද ත්‍රස්තවාදී කටයුතු සම්බන්ධයෙන් සැකපිට තවත් පුද්ගලයින් දෙදෙනෙකු ඊයේ අත්අඩංගුවට ගෙන තිබෙනවා.\nඑමෙන්ම බදුල්ල - ලූණුගල පොලිස් වසමේ ක්‍රියාත්මක කළ සෝදිසි මෙහෙයුමකදී නාවික හා යුද හමුදා නිල ඇඳුම් මැසීමට යොදාගන්නා රෙදි කැබලි කිහිපයක් සමඟ පුද්ගලයෙකු අත්අඩංගුවට ගෙන තිබෙනවා.\nමොහු සතුව තිබී විදේශ ගමන් බලපත්‍ර 18 ක් සහ ජාතික හැඳුනුම්පත් 7 ක් සොයාගෙන ඇති බවයි පොලීසිය සඳහන් කළේ.\nකිලිනොච්චිය - ධර්මපුරම් ප්‍රදේශයේ පොලිස් විශේෂ කාර්ය බලකාය සෝදිසි මෙහෙයුමක් දියත් කළ අතර, එහිදී සැකකරුවෙකු අත්අඩංගුවට ගැනුනේ සැකකටයුතු ඡායාරූප සහ වීඩියෝ දර්ශන ඇතුලත් ජංගම දුරකථන 7 ක් සමඟයි.\nඑමෙන්ම කිලිනොච්චිය - කනගාම්බ්දිගෙයිකුලම් ප්‍රදේශයේ සිදුකළ සෝදිසි මෙහෙයුමකදී කැමරා කිහිපයක්, ජංගම දුරකථන කිහිපයක් සහ තවත් සන්නිවේදන උපකරණ කිහිපයක් හමුවී තිබෙනවා.\nවසා දමා තිබූ නිවසක් පරීක්ෂා කිරිමේදී මෙම උපකරණ සොයාගෙන ඇති බවයි පොලීසිය සඳහන් කළේ.",
       "URL": "https://www.hirunews.lk/215374/සහරාන්-හසීම්ගේ-අනුගාමිකයෙකු-මැදවච්චියේදී-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=3378"
}