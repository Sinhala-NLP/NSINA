{
       "Source": "hirunews",
       "Timestamp": "Wednesday, 24 July 2019 - 19:57",
       "Headline": "දළදා පෙරහරේ ආරක්ෂාව ගැන අගමැති ප්‍රධානත්වයෙන් සාකච්ඡාවක්",
       "News Content": "මහනුවර ශ්‍රී දළදා පෙරහරේ ආරක්ෂාව සම්බන්ධයෙන් විශේෂ සාකච්ඡාවක් අග්‍රාමාත්‍යවරයාගේ ප්‍රධානත්වයෙන් මහනුවරදී අද පැවැත්වුණා.\nමෙහිදී අදහස් දැක්වූ මධ්‍යම පළාත භාර ජ්‍යෙෂ්ඨ නියෝජ්‍ය පොලිස්පති එස්.එම්. වික්‍රමසිංහ මහතා සඳහන් කළේ පෙරහර ආරක්ෂාව සම්බන්ධයෙන් විශේෂ වැඩපිළිවෙළක් ක්‍රියාවට නංවා ඇති බවයි.\nඅද පෙරවරුවේ මහනුවර ඓතිහාසික ශ්‍රී දළදා මාළිගාව වෙත පැමිණි අග්‍රාමාත්‍ය රනිල් වික්‍රමසිංහ මහතා ආගමික වතාවත්වල නිරතවීමෙන් අනතුරුව ඇසළ පෙරහර මංගල්‍යයේ ආරක්ෂාව වෙනුවෙන් මාළිගා පරිශ්‍රයේ පැවති විශේෂ සාකච්ඡාවට එක්වුණා.\nමෙම සාකච්ඡාව සඳහා අස්ගිරි පාර්ශ්වයේ මහනායක අතිපූජ්‍ය වරකාගොඩ ශ්‍රී ඥානරතන නාහිමියන්, මල්වතු පාර්ශ්වයේ අනුනාහිමියන් ඇතුළු මහා සංඝරත්නය, දියවඩන නිළමේවරයා සහ ආරක්ෂක අංශ ප්‍රධානීන්ද එක්ව සිටියා.\nඅනතුරුව අග්‍රාමාත්‍යවරයා මල්වතු පාර්ශ්වයේ මහනායක අතිපූජ්‍ය තිබ්බටුවේ ශ්‍රී සුමංගල නාහිමියන් බැහැදැක ආශිර්වාද ලබාගත්තා.",
       "URL": "https://www.hirunews.lk/220956/දළදා-පෙරහරේ-ආරක්ෂාව-ගැන-අගමැති-ප්‍රධානත්වයෙන්-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=3230"
}