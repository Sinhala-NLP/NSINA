{
       "Source": "hirunews",
       "Timestamp": "Tuesday, 12 December 2017 - 12:51",
       "Headline": "දුම්රිය ස්ථාන ආරක්ෂාව දැඩිවෙයි",
       "News Content": "වර්ජනයත් සමඟ දිවයිනේ සියලූම දුම්රිය ස්ථාන සහ උප දුම්රිය ස්ථානවලට ලබාදී තිබූ පොලිස් ආරක්ෂාව දැඩි කර තිබෙනවා.\nදුම්රිය දෙපාර්තමේන්තුවේ විශේෂ ඉල්ලීම පරිදි පොලිස්පතිවරයා විසින් මෙලෙස ආරක්ෂාවක් ලබාදී ඇති බව සඳහන්.\nඅතිරේක දුම්රිය සාමාන්‍යාධිකාරී විජය සමරසිංහ හිරු ප්‍රවෘත්ති අංශයට සඳහන් කළේ කඩාකප්පල්කාරී ක්‍රියාවන් සිදුවිය හැකි බැවින් ඊට මුහුණ දීම සඳහා මෙලෙස පොලිස් ආරක්ෂාවක් ඉල්ලා සිටි බවයි.\nසාමාන්‍ය පෙළ විභාග අපේක්ෂිතයන් මෙන්ම පොදු මගී ජනතාව පත්වන අපහසුතා සැලකිල්ලට ගනිමින් සේවයට වාර්තා කරන ලෙස ජනාධිපති මෛත්‍රීපාල සිරිසේන, වර්ජනයේ නිරත දුම්රිය සේවකයින්ගෙන් ඉල්ලීමක් ද කළා.\nකෙසේ වෙතත්, වර්ජනය තවදුරටත් ක්‍රියාත්මක කරන බවයි දුම්රිය වෘත්තීය සමිති ප්‍රකාශ කළේ.\nතම ඉල්ලීම් සම්බන්ධයෙන් විධිමත් සාකච්ජාවක් සඳහා ඇරයුමක් ලැබෙන තුරු බලා සිටින බවයි දුම්රිය මෙහෙයුම් අධීක්ෂණ නිලධාරීන්ගේ සන්ධානයේ කැඳවුම්කරු ලාල් ආරියරත්න කියා සිටියේ.\nමේ අතර, ජනාධිපති ලේකම් ඔස්ටින් ප්‍රනාන්දු හිරු ප්‍රවෘත්ති අංශයට කියා සිටියේ තමන් සමඟ පැවති සාකච්ජාවේදී ද මෙම ගැටළු විසදා ගැනීමට ඔවුන්ට අවශ්‍යතාවයක් නොතිබූ බවයි.\nඑමෙන්ම ප්‍රවාහන සහ සිවිල් ගුවන් සේවා අමාත්‍යාංශය නිවේදනයක් නිකුත් කරමින් සඳහන් කළේ වර්ජනයට සහභාගි වූ සංගම් 07ක සාමාජිකයන් මේ වනවිට සේවයට වාර්තා කර ඇති බවයි.\nදුම්රිය විදුලි සංදේශ කළමණාකරුවන්ගේ සංගමය, පාලම් කළමණාකරුවන්ගේ සංගමය ඇතුළු තවත් සංගම් කිහිපයක නියෝජිතයන් සේවයට වාර්තා කර ඇති බවයි එම අමාත්‍යාංශය වැඩිදුරටත් දැනුම් දුන්නේ.\nඅමාත්‍යාංශය මෙසේ නිවේදනය කළද වර්ජනයේ නිරත දුම්රිය වෘත්තීය සංගම් ප්‍රකාශ කළේ එම සංගම් මුල සිට වර්ජනය සඳහා එක් නොවූ බවයි.\nකෙසේ වෙතත්, සාමාන්‍ය පෙළ විභාගයට පෙනී සිටින දරු දැරියන්ගේ පහසුව සඳහා සීග්‍රගාමී දුම්රිය අර්ධ දුම්රිය සේවා ලෙස ක්‍රියාත්මක කරන බව දුම්රිය දෙපාර්තමේන්තුව ප්‍රකාශ කළා.",
       "URL": "https://www.hirunews.lk/178191/දුම්රිය-ස්ථාන-ආරක්ෂාව-දැඩිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4176"
}