{
       "Source": "hirunews",
       "Timestamp": "Saturday, 06 November 2021 - 6:32",
       "Headline": "ශ්‍රී ලංකා ක්‍රිකට් කණ්ඩායම දිවයිනට (වීඩියෝ)",
       "News Content": "මෙවර විස්සයි විස්ස ලෝක කුසලාන තරගාවලිය සඳහා සහභාගි වූ දසුන් ශානකගේ නායකත්වයෙන් යුත් යොවුන් ක්‍රීඩකයන්ගෙන් සමන්විත ශ්‍රී ලංකා ක්‍රිකට් පිල අද අලුයම නැවතත් ශ්‍රී ලංකාවට පැමිණියා.\nඔවුන් එක්සත් අරාබි එමීර් රාජ්‍යයේ ඩුබායි සිට එමිරේට්ස් ගුවන් සේවයට අයත් ඊ.කේ. 648 දරණ යානයෙන් අද අලුයම දෙකට කටුනායක ගුවන් තොටුපල වෙත පැමිණි බවයි හිරු ගුවන් තොටුපල වාර්තාකරු සඳහන් කළේ.\nමේ අතර විස්සයි විස්ස ලෝක කුසලාන තරගාවලියේ සුපර් ලීග් තරගාවලියට අදාළව ඊයේ පැවති තරගයකදී ස්කොට්ලන්තය පරදවා කඩුලු අටක පහසු ජයක් වාර්තා කිරීමට ඉන්දියාව සමත් වුණා.\nස්කොට්ලන්තය ලකුණු 85කට දවාලූ ඉන්දියාව කඩුලු දෙකක් පමණක් දැවී ජයග්‍රාහී ඉලක්කය කරා ළඟාවූයේ පන්දු වාර හයයි පන්දු තුනකදියි.\nඑමඟින් ඉන්දීය පිලේ ශුද්ධ ලකුණු වේගය කැපී පෙනෙන ලෙස ඉහළ යාමක් සිදුවනවා.\nකෙසේ නමුත් ඉන්දියාවට අවසන් පූර්ව වටය සඳහා සුදුසුකම් ලැබීමට හැකිවන්නේ හෙට පැවැත්වෙන තරගයෙන් ඇෆ්ගනිස්ථානය, නවසීලන්තය පරාජය කළහොත් පමණයි.",
       "URL": "https://www.hirunews.lk/287132/ශ්‍රී-ලංකා-ක්‍රිකට්-කණ්ඩායම-දිවයිනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1581"
}