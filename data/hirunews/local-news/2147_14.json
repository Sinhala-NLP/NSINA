{
       "Source": "hirunews",
       "Timestamp": "Sunday, 14 February 2021 - 18:25",
       "Headline": "කිලිනොච්චියේ ගැටුමකින් අයෙක් මරුට - තවත් තිදෙනෙකුට බරපතලයි",
       "News Content": "කිලිනොච්චිය, උමයාල්පුරම් ප්‍රදේශයේදී අද (14) දහවල් දෙපිරිසක් අතර ඇති වූ ගැටුමකින් පුද්ගලයෙකු ජීවිතක්ෂයට පත්ව තවත් පුද්ගලයින් තිදෙනෙකු බරපතල තුවාල ලබා තිබෙනවා.\nකිලිනොච්චිය පොලිසිය පැවසූවේ යාපනය - නුවර ප්‍රධාන මාර්ගයේ උමයාල්පුරම් ප්‍රදේශයේදී මෙම ගැටුම සිදුව ඇති අතර, එහිදි එම ස්ථානයේදීම 35 හැවිරිදි අයෙකු ජීවිතක්ෂයට පත්ව ඇති බවයි.\nබරපතල කැපුම් තුවාල ලැබූ අනෙක් තිදෙනා ප්‍රතිකාර සඳහා කිලිනොච්චිය රෝහලට ඇතුළත් කර ඇති බවයි වාර්තා වන්නේ.\nවැලි ජාවාරමක් සම්බන්ධයෙන් වූ අර්බුදයක් මෙම ගැටුමට හේතු වී ඇති බව මූලික විමර්ශන වලදී අනාවරණය වී තිබෙනවා.\nගැටුමට සම්බන්ධ කණ්ඩායම් දෙකේ අය සොයා වැඩිදුර පරීක්ෂණ කිලිනොච්චිය පොලිසිය විසින් සිදුකරනු ලබනවා.",
       "URL": "https://www.hirunews.lk/262576/කිලිනොච්චියේ-ගැටුමකින්-අයෙක්-මරුට-තවත්-තිදෙනෙකුට-බරපතලයි",
       "Category": "Local News",
       "Parent URL": "https://www.hirunews.lk/local-news.php?pageID=2147"
}