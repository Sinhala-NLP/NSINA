{
       "Source": "hirunews",
       "Timestamp": "Friday, 18 August 2023 - 23:03",
       "Headline": "අතුරුදහන් වූ කොලොන්නේ ව්‍යාපාරිකයා මිරිහානේ නිවසක සැඟව සිටිය දී අත්අඩංගුවට (වීඩියෝ)",
       "News Content": "අතුරුදහන් වූ බව කී කොලොන්නේ ව්‍යාපාරිකයා මිරිහාන පොලිසිය විසින් අද (18) රාත්‍රියේ අත්අඩංගුවට ගෙන තිබෙනවා.\nඑසේ අත්අඩංගුවට ගෙන ඇත්තේ මිරිහානේ සිය හිතවතෙකුගේ නිවසේ සැඟවී සිටිය දී යි.\nව්‍යාජ අපරාධයක් මවා පා තමන් පැහැරගෙන ගොස් ඇති බවට හඟවා ඇත්තේ තමන්ගේ ණය කරුවන්ගෙන් ගැලවීමට බව ඔහු පොලිසියට පවසා තිබෙන බවයි අප කළ විමසීමක දී පොලිසිය පැවසුවේ.\nමිරිහාන පොලිසියට දුරකථන ඇමතුමකින් කියැවී තිබුනේ අතුරුදහන් වූ කියන ව්‍යාපාරිකයා මිරිහාන ප්‍රදේශයේ සිය මිතුරෙකුගේ නිවසේ සැඟවී සිටින බවයි.\nඒ අනුව, වහාම ක්‍රියාත්මක වූ පොලිසිය අදාල නිවසට පැමිණෙන විට අතුරුදහන් වූ බව කියන පුද්ගලයා එම නිවසේ සැඟව සිටිය දී පොලිසියට හමු වී තිබෙනවා.\nඔහුව අත්අඩංගුවට ගත් පොලිසිය ඔහුට නවාතැන් දුන් ඔහුගේ මිතුරාද අත්අඩංගුවට ගෙන තිබෙන බවයි අප කල විමසීමක දී පැවසුවේ.\nඑහිදී පොලිසිය හමුවේ ව්‍යාපාරිකයා පවසා ඇත්තේ තමන් ලක්ෂ හැත්තෑවකට ආසන්න මුදලක් විවිධ පුද්ගලයින්ට ණය වී ඇති බවත්, එම ණයෙන් ගැලවීම සඳහා මෙසේ අතුරුදහන් වීමක් සැලසුම් කළ බවත්ය.\nමෙම පුද්ගලයා අබිරහස් ලෙස අතුරුදන් වී ඇති බවට ඔහුගේ බිරිඳ විසින් ඊයේ කොලොන්න පොලීසියට සිදුකළ පැමිණිල්ලක් අනුව පොලිසිය විසින් විමර්ශන ආරම්භ කළා.\nඑහිදී එම ව්‍යාපාරිකයා ගමන් ගත් වෑන් රථය දෙණියාය කොලොන්න මාර්ගයේ උළුදුවාව ප්‍රදේශයේ සුසාන භූමියක් අසල තිබී සොයා ගත්තා.\nඅදාළ ව්‍යාපාරිකයා වෑන් රථයෙන් දෙණියාය නගරයට ගොස් එහි බැංකුවකින් රුපියල් ලක්ෂ 10 ක මුදලක් ලබාගෙන තිබූ අතර පසුව එම ස්ථානයෙන් පිටව ගොස් තිබුණා.\nඒ අතරතුර ඔහු නගරයේ වෙළෙඳසැලකට ගොස් තිබූ අතර, එම වෙළෙඳසැලින් ඔහු පිටව යන අයුරු ද ආරක්ෂක කැමරාවක සටහන්ව තිබුණා.\nව්‍යාපාරිකයාගේ අතුරුදන්වීම සම්බන්ධයෙන් පරීක්ෂණ ආරම්භ කළ පොලීසියට අනාවරණ කරගැනීමට හැකි වුණේ එම ව්‍යාපාරිකයා සිය බැංකු ගිණුමෙන් රුපියල් ලක්ෂ 10 ක මුදලක් ලබාගෙන තිබූ බවයි.\nසිය තේ දළු ව්‍යාපාරයට සම්බන්ධ තේ ගොවීන්ගේගෙවීම සඳහා එම මුදල් ලබාගෙන තිබූ බවට කරන ලද විමර්ශනවලදී අනාවරණය වී තිබෙනවා.\nකෙසේවෙතත්, මෙම ව්‍යාපාරිකයා විවිධ පුද්ගලයින්ගෙන් සහ ආයතනවලින් රුපියල් ලක්ෂ 80 ක පමණ ණය මුදලක් ලබාගෙන ඇති බවත්, එම ණය පියවීමේ ගැටලුවකට ඔහු මුහුණ දී සිට ඇති බවත් කරන ලද පරීක්ෂණවලින් අනාවරණය වී ඇති බව පොලිසිය සඳහන් කළා.\nපෙරේදා පස්වරුවේ එම ව්‍යාපාරිකයා විසින් පුද්ගලයින් දෙදෙනෙකුගේ ගිණුම්වලට රුපියල් ලක්ෂ හතර හමාරක පමණ මුදලක් බැර කර ඇති බවට ද තොරතුරු වාර්තා වී තිබෙනවා.\nමේ අතර, එම ව්‍යාපාරිකයා ගමන් ගත් වෑන් රථයේ, රියදුරු අසුනේ මිරිස් කුඩු විසිරි ඇති ආකාරයක් ද දක්නට ලැබුණු අතර, ව්‍යාපාරිකයාට මිරිස් කුඩ ඉස ඔහු පැහැර ගෙන ඇති බවට ද සැක මතුවුණා.\nකෙසේ වෙතත්, පොලීසිය පැවසුවේ රියදුරු අසුනේ මිරිස් කුඩු විසිරී ඇති ආකාරය සැක උපදවන බවයි.\nරියදුරු අසුනේ යම් පුද්ගලයෙක් අසුන් ගෙන සිටියදි මෙවැනි ආකාරයට මිරිස් කුඩු එම අසුන පුරා විසිරි යා නොහැකි බවයි එහිදී පොලීසිය විශ්වාස කරනු ලැබුවේ.",
       "URL": "https://www.hirunews.lk/345338/අතුරුදහන්-වූ-කොලොන්නේ-ව්‍යාපාරිකයා-මිරිහානේ-නිවසක-සැඟව-සිටිය-දී-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=87"
}