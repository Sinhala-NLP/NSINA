{
       "Source": "hirunews",
       "Timestamp": "Monday, 10 July 2023 - 21:34",
       "Headline": "මිලියන 6.6ක් වටිනා රන් කාසිය ඉස්සූ හොරු",
       "News Content": "එළිසබෙත් රැජිනගේ රූපය අඩංගු කර නිර්මාණය කරන ලද රන් කාසියක් බණ්ඩාරගම වැල්මිල්ල හඳුන්වන්න ප්‍රදේශයේ නිවසකින් සොරාගත් පුද්ගලයන් තිදෙනෙක් අත්අඩංගුවට ගත් බව බණ්ඩාරගම පොලීසිය පවසනවා.\nඑම රන් කාසියේ බර ග්‍රෑම් 311 ක් බව පොලීසිය සඳහන් කළා.\nමෙලෙස අත්අඩංගුවට ගෙන ඇත්තේ පිළියන්දල, පාදුක්ක සහ සූරියවැව ප්‍රදේශවල පදිංචි මත්ද්‍රව්‍ය ජාවාරමකට සම්බන්ධ සැකකරුවන් පිරිසක්.\nඑම රන් කාසියේ හිමිකාරිය වන 57 හැවිරිදි කාන්තාවක් ඊයේ (9) පොලීසිය වෙත පැමිණිල්ලක් සිදු කරමින් ඇය විවාහ වී සිටින ඔස්ට්‍රියන් ජාතික සැමියා වරින් වර ජර්මන් රටට ගොස් මෙරටට පැමිණෙන බවත් ඉකුත් මස 21 වෙනි දින සැමියා මෙරටට පැමිණි බවත් ඇය කළ පැමිණිල්ලේ සඳහන් වනවා.\nඑහි වැඩිදුරටත් සඳහන් වන්නේ අදාළ විදෙස් ජාතිකයා විසින් එම කාන්තාව වෙත මෙම රන් කාසිය තෑගි දී ඇති බවයි.\nපසුව අනාවරණය වී ඇත්තේ නිවසේ මුළුතැන්ගෙයි දොර කඩා සැකකරුවන් පිරිස නිවසට ඇතුළුවී මෙම සොරකම සිදුකර ඇති බවයි.\nඑම රන් කාසියේ වටිනාකම රුපියල් මිලියන 6.6ක් බවට ඇස්තමේන්තු කර තිබෙනවා.\nසැකකරුවන් පානදුර මහෙස්ත්‍රාත් අධිකරණය වෙත ඉදිරිපත් කිරීමට නියමිත අතර බණ්ඩාරගම පොලීසිය සිද්ධිය සම්බන්ධයෙන් වැඩිදුර පරීක්ෂණ සිදුකරනු ලබනවා.",
       "URL": "https://www.hirunews.lk/340769/මිලියන-6-6ක්-වටිනා-රන්-කාසිය-ඉස්සූ-හොරු",
       "Category": "Local News",
       "Parent URL": "https://www.hirunews.lk/local-news.php?pageID=195"
}