{
       "Source": "hirunews",
       "Timestamp": "Monday, 02 May 2022 - 10:41",
       "Headline": "ආහාර නොමැති ව හැට හැවිරිදි පියා එල්ලී මරුට (වීඩියෝ)",
       "News Content": "ආර්ථික පීඩනය දරාගත නො හැකි ව හැට හැවිරිදි පියකු ගෙල වැල ලාගෙන මිය ගොස් තිබෙනවා.\nගල්ගමුව - වලස්වැව පදිංචි ව සිටි පුද්ගලයකු යි මෙලෙස මරණයට පත් වී ඇත්තේ.\nමොහු තම බිරිඳ සමඟ කුඩා පැල්පතක ජීවත් වී ඇති අතර, රැකියාව ලෙස හේන් ගොවිතැන හා කුලී වැඩ සිදු කරමින් හිඳ තිබෙනවා.\nමිය ගිය පුද්ගලයා පුහුල් වගාවක් සිදු කරගෙන ගොස් තිබී ඇති අතර, තෙල් පොහොර නො මැති වීම නිසා එය ද අසාර්ථක වී තිබෙනවා.\nවත්මන් අර්බුද තත්ත්ව හමුවේ අහාර පාන පවා නිසි පරිදි සපයාගැනීමට නො හැකි වීම නිසා, මොවුන් කලක පටන් ජීවත් වී ඇත්තේ, අතිශය අසීරු තත්ත්වයක යි.\nමෙම පියා පසුගිය 29 වැනි දා උදෑසන නිවසින් පිට ව ගිය බවත් සවස් වන තුරු ම ඔහු නිවසට නො ආ බවත් පවසන ඔහුගේ බිරිඳ පවසන්නේ, තමන් ඒ බව මිනිබිරියට දන්වා සිටි බව යි.\n''අත්තාට උදේට කන්නත් නෑ. දවල්ට කන්නත් නෑ. මම සල්ලි ටිකක් හොයාගෙන පිටි 250ක් ගෙනාවා රොටියක් පුච්චලා දෙන්න. හේනට ගිහිං අත්තට එන්න කියන්න\" යැ යි ඇය මිනිබිරියට පවසා තිබෙනවා.\nමිනිබිරිය හේනට ගොස් විපරම් කිරීමේ දී මිය ගිය පුද්ගලයාගේ එල්ලී මිය ගිය නිසල සිරුර ගසක තිබෙද්දී හමු වී ඇති බව යි වාර්තා වන්නේ.",
       "URL": "https://www.hirunews.lk/303313/ආහාර-නොමැති-ව-හැට-හැවිරිදි-පියා-එල්ලී-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1196"
}