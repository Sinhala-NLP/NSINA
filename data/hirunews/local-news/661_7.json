{
       "Source": "hirunews",
       "Timestamp": "Saturday, 17 December 2022 - 13:10",
       "Headline": "මියගිය දිනේෂ් ෂාෆ්ටර්ගේ ජංගම දුරකථනය සී.අයි.ඩී. භාරයට (වීඩියෝ)",
       "News Content": "බොරැල්ල පොදු සුසාන භූමියේ දී අත් පා ගැට ගසා බරපතල තුවාල සහිතව මෝටර් රථයක් තුළ සිටියදී රෝහල් ගත කිරීමෙන් අනතුරුව මියගිය ව්‍යාපාරික දිනේෂ් ෂාෆ්ටර්ගේ ජංගම දුරකථනය විමර්ශන සඳහා අපරාධ පරීක්ෂණ දෙපාර්තමේන්තුව භාරයට ගෙන තිබෙනවා.\nබොරැල්ල පොලිසියේ උසස් නිලධාරියෙකු සඳහන් කළේ පොලිස් භාරයට ගත් මෙම ජංගම දුරකථනය ඊයේ අපරාධ පරීක්ෂණ දෙපාර්තමේන්තුව වෙත භාරදුන් බවයි.\nසිද්ධිය සම්බන්ධයෙන් මේ වනවිට පුද්ගලයින් 23 දෙනෙකුගෙන් පමණ ප්‍රකාශ සටහන් කරගෙන තිබෙනවා. විමර්ශන සිදු කරන උසස් නිලධාරියෙකු සඳහන් කළේ, බොරැල්ල පොදු සුසාන භූමියේ සේවකයින් කිහිපදෙනෙකුද ඒ අතර සිටින බවයි.\nමේ අතර දිනේෂ් ෂාෆ්ටර්ගේ මෝටර් රථයේ ඇති සාක්ෂි සහ අදාළ ස්ථානීය පරීක්ෂණ අනුව සැකකරුවන් හදුනා ගැනීමේ විමර්ශන ආරම්භ කර ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව ප්‍රකාශ කළා.\nමියගිය ව්‍යාපාරික දිනේෂ් ෂාෆ්ටර්ගේ මරණය සම්බන්ධයෙන් ක්‍රිකට් විස්තර විචාරකයෙකු වන බ්‍රයන් තෝමස්ගෙන් ද අපරාධ පරීක්ෂණ දෙපාර්තමේන්තුව පෙරේදා රාත්‍රියේ ප්‍රකාශයක් ලබා ගෙන තිබුණා.\nඔහු විසින් මියගිය ව්‍යාපාරිකයාගෙන් ලබාගෙන ඇති රුපියල් කෝටි 144ක ණය මුදල සම්බන්ධයෙන් පවතින ආරවුල සම්බන්ධයෙන් මෙහි දී දීර්ඝ වශයෙන් ප්‍රශ්න කර ඇති බවයි වාර්තා වන්නේ.\nපෙරේදා පස්වරු 2ත් 3ත් අතර අදාළ ව්‍යාපාරිකයා, හමුවක් සඳහා යන බව සිය බිරිඳට පවසා නිවසින් පිටව ගොස් ඇතැත් තම ලේකම්වරයාට සඳහන් කර තිබුණේ, අදාළ ණය මුදල ලබාගත් ක්‍රිකට් විස්තර විචාරක බ්‍රයන් තෝමස් හමුවීමට යන බවටයි.\nඑම තොරතුරු අනුවයි අපරාධ පරික්ෂණ දෙපාර්තමේන්තුව පෙරේදා රාත්‍රී බ්‍රයන් තෝමස්ගේ නිවසට ගොස් පැය හතරහමාරක ප්‍රකාශයක් සටහන් කරගෙන ඇත්තේ.\nමේ අතර බ්‍රයන් තෝමස්ගේ විදෙස් ගමන් තහනම් කරමින් කොළඹ අතිරේක මහේස්ත්‍රාත් හර්ෂන කැකුණවෙල ඊයේ නියෝගයක් නිකුත් කර තිබුණා. ඒ මෙම විමර්ශන වලට අදාළව බොරැල්ල පොලිසිය විසින් අධිකරණය හමුවේ සිදු කළ කරුණු ඉදිරිපත් කිරීමකින් අනතුරුවයි.\nබ්‍රයන් තෝමස් ප්‍රසිද්ධ ඇදුම් සමාගමක ආයෝජනය කිරීමට අතරමැදියෙකු ලෙස ඉදිරිපත් වූ දිනේෂ් ෂාෆ්ටර්ගෙන්, රුපියල් කෝටි 144 ක් වංචා කළ බවට 2019 වසරේ මාර්තු 20 වන දා අපරාධ පරීක්ෂණ දෙපාර්තමේන්තුවට පැමිණිල්ලක් කර ඇති අතර එම පැමිණිල්ලට අදාළව බ්‍රයන් තෝමස් රක්ෂිත බන්ධනාගාර ගතවද සිටියා.\nජනශක්ති සමාගමේ අධ්‍යක්ෂවරයෙකු වන දිනේෂ් ෂාෆ්ටර් ක්‍රිකට් පරිපාලකයෙකු මෙන්ම ව්‍යාපාරිකයෙකු වන චන්ද්‍රා ෂාෆ්ටර්ගේ පුත්‍රයෙකු ද වනවා.\nමේ අතර මියගිය ෂාෆ්ටර් ගේ පශ්චාත් මරණ පරීක්ෂණය ඊයේ පස්වරුවේ සිදුකෙරුණු අතර එහිදී හෙළිව ඇත්තේ ප්ලාස්ටික් තන්තුවකින් ගෙල සිරකිරීමෙන් මෙම මරණය සිදුව ඇති බවයි.\nමේ අතර මියගිය දිනේෂ් ෂාෆ්ටර්ගේ දේහය අද උදෑසන කොළඹ හත - මල් පාරේ පිහිටි නිවස ඔහුගේ නිවස වෙත රැගෙන විත් තිබෙනවා.",
       "URL": "https://www.hirunews.lk/322885/මියගිය-දිනේෂ්-ෂාෆ්ටර්ගේ-ජංගම-දුරකථනය-සී-අයි-ඩී-භාරයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=661"
}