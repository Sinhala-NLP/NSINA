{
       "Source": "hirunews",
       "Timestamp": "Saturday, 16 April 2016 - 7:34",
       "Headline": "ලග්ගල පොලිසියෙන් සොරා ගත් ගිනි අවි පන්සලකින් හමුවේ (ඡායාරුප)",
       "News Content": "ලග්ගල පොලිසියෙන් සොරා ගත් ටී - 56 ගිනි අවිය සහ රිවෝල්වර 5 අද (16) උදෑසන ලග්ගල - වැලේලෙවෙල සදගල විහාරයේ තිබී සොයා ගෙන තිබෙනවා.\nපොලිසිය සදහන් කළේ උදෑසන 6.45 ට පමණ විහාරාධිපති හිමියන් සිදුකළ දැනුම්දීමකට අනුව මෙම ගිනි අවි සොයා ගත් බවයි.\nලග්ගල පොලිසියට කිලෝමීටර් 5 ක් පමණ දුරින් පිහිටි මෙම විහාරස්ථානයේ ජල ටැංකියක් අසල ගිනි අවි දමාගොස් තිබූ බව පොලිසිය වැඩිදුරටත් කියා සිටියා.\nවිහාරවාසී හිමිනමක් ප්‍රකාශ කළේ ඊයේ රාත්‍රියේ තමන් එම ස්ථානයට පැමිණියත් එහිදී මෙම ගිනි අවි නොතිබූ බවයි.\nඒ අනුව අලූයම් කාලයේ කිසිවෙකු විසින් ඒවා රැගෙනවිත් ඇති බවට පොලිසිය සැක කරනවා.\nපෙරේදා අලූයම 1 ට පමණ පුද්ගලයෙකු මෙම ආයුධ සොරකම් කර පලාගොස් තිබුණේ ඒවා ගබඩා කර තිබූ ආරක්ෂක පෙට්ටියේ යතුර පොලිසිය තුලින්ම සොරා ගැනීමෙන් අනතුරුවයි.\nපසුව, එම අවස්ථාවේ සේවය කළ නිලධාරින් තුන්දෙනෙකුගේ වැඩ තහනම් කිරීමට පොලිස් මූලස්ථානය පියවර ගත්තා.\nසිද්ධිය පිළිබද මූලික පරීක්ෂණ ආරම්භ වුණේ මාතලේ ප්‍රදේශය භාර සහකාර පොලිස් අධිකාරිවරයෙකු යටතේයි.\nකෙසේ වෙතත්, පසුව සිද්ධියට අදාළ පරීක්ෂණ අපරාධ පරීක්ෂණ දෙපාර්තමේන්තුවට භාරදී ඇති බව වාර්තා වුණා.\nඒ අතරතුර ලග්ගල පොලිස් ස්ථානයේ සියලූ නිලධාරීන්ගේ නිවාඩු අවලංගු කළ අතර, අපරාධ පරීක්ෂණ දෙපාර්තමේන්තුවේ නිලධාරින් පොලිස් ස්ථානය තුළ විශේෂ පරීක්ෂණයක් ද ආරම්භ කළා.\nඡායාරුප - (කාංචන ආරියදාස )",
       "URL": "https://www.hirunews.lk/130949/ලග්ගල-පොලිසියෙන්-සොරා-ගත්-ගිනි-අවි-පන්සලකින්-හමුවේ-ඡායාරුප",
       "Category": "Local News",
       "Parent URL": "https://www.hirunews.lk/local-news.php?pageID=5087"
}