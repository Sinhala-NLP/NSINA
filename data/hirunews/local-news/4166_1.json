{
       "Source": "hirunews",
       "Timestamp": "Tuesday, 19 December 2017 - 12:40",
       "Headline": "ඖෂධ මිල 5% කින් වැඩිවීම ගැන ඇමති කියන කතාව",
       "News Content": "ඩොලරයට සාපේක්ෂව ලෝක වෙළෙදපොල තුල ඖෂධ මිල ඉහළයාම හේතුවෙන් ඖෂධ ආනයනකරුවන් පාඩු ලැබීම තුළ සියයට 5 කින් ඖෂධ මිල වැඩි කිරිමට සිදු වූ බව  සෞඛ්‍ය, පෝෂණ හා දේශීය වෛද්‍ය අමත්‍ය දොස්තර රාජිත සේනාරත්න පවසනවා.\nඖෂධ ආනයනකරුවන්ගේ සහ ඖෂධ ආනයනකරුවන්ගේ වාණිජ මණ්ඩලය කළ ඉල්ලීමක් මත ජාතික ඖෂධ නියාමන අධිකාරිය සිදු කළ අධ්‍යනයකින් පසු සියයට 05 කින් මිල වැඩි කිරීමට පියවර ගත් බවයි ඔහු කියා සිටින්නේ.\nඑම ගැසට් නිවේදනයට අනුව මෙම මිල වැඩි කිරිම වසරක කාලයක් බලපැවැත්වෙන අතර, එම කාලය තුළ දී ලෝක වෙළෙදපොලේ ඖෂධ මිල ඉහළ ගිය ද ශ්‍රී ලංකාව තුල ඖෂධ මිලෙහි කිසිදු වෙනසක් සිදු නොවන බව සෞඛ්‍ය අමාත්‍යවරයා සඳහන් කළා.\nතව ද අත්‍යාවශ්‍ය ඖෂධ වර්ග 48 ක මිල අඩු කිරිම සිදු කරනු ලැබුයේ 2016 ඔක්තෝබර් මස 21 දායි.\nවසරකට අධික කාලයක් තුල ඖෂධ මිල අඩු කර තිබූ අතර, රෝගී ජනතාවට එමගින් විශාල සහනයක් ලැබුන බව අමාත්‍යංශය කියා සිටියා.\n2017 දෙසැම්බර් මස 14 වන දින අංක 2049/31 අතිවිශේෂ ගැසට් පත්‍රය මගින් සිදු කර ඇති මෙම මිල වැඩි කිරිමට අදාළ ඖෂධවල මිල ගණන් වැඩිවන ආකාරය ද ගැසට් පත්‍රයේ දැක්වෙන බව අමාත්‍යංශය නිකුත් කළ නිවේදනයේ සඳහන්.\nඋදාහරණයක් ලෙස මෙතෙක් කල් රුපියල් 1 සත 30 ට අලෙවි කළ පැරසිටමෝල් පෙත්තක නව මිල රුපියල් 1 සත 37 ක් වනවා.\nනව ගැසට් පත්‍රෙය් මිල ගණන් වලට අනුව ඖෂධ අලෙවි කළ යුතු බවත්, එලෙස ඖෂධ අලෙවි නොකරන අලෙවිසැල් පිළිබදව ජාතික ඖෂධ නියාමන අධිකාරිය විසින් විමර්ශණයක් සහ වැටලීම් ද සිදු කරන බව සෞඛ්‍ය අමාත්‍යවරයා අවධාරණය කර සිටිනවා.\nරජය අඩු කළ ඖෂධ 48 ක මිල යළි වැඩි කර ඇති බව පාරිභෝගික අයිතීන් සුරැකීමේ ජාතික ව්‍යාපාරය ඊයේ(18) මාධ්‍යයට දැනුම් දී තිබුන බවත් නිවේදනයේ සඳහන්.\nඑහෙත් මෙම ව්‍යාපාරය අත්‍යාවශ්‍ය ඖෂධ වර්ග 48 ක මිල අඩු කිරීම සිදුකළ අවස්ථාවේ දී පාරිභෝගිකයින්ට ලැබුන ලාභය පිළිබදව මුනිවත රැකීම කණගාටුවට කරුණක් බව ද සෞඛ්‍ය අමාත්‍යවරයා පෙන්වා දෙනවා.\nකෙසේ නමුත්, සෞඛ්‍ය අමාත්‍යවරයාගේම අත්සනින් යුතුව පසුගිය දෙසැම්බර් 14 වන දා 2049/31 දරණ අති විශේෂ ගැසට් පත්‍රය නිකුත් කරන ලද අතර එමගින් අදාළ ඖෂධ 48ම මිල ඉහළ නැංවීමටයි පියවර ගෙන ඇත්තේ.\nමෙම මිල වැඩි කිරීම මගින් අධිරුධිර පීඩනය, දියවැඩියාව සහ කොලෙස්ටරෝල් යන රෝගවලට නියම කරනු ලබන ඖෂධවල මිල ඉහළ යනු ඇති.\nඑමෙන්ම නව මිල ඒවායේ උපරිම සිල්ලර මිල ලෙස සැලකිය යුතු බවයි සෞඛ්‍ය අමාත්‍ය රාජිත සේනාරත්නගේ අත්සනින් යුතුව නිකුත් කළ ගැසට් පත්‍රයේ දැක්වෙන්නේ.",
       "URL": "https://www.hirunews.lk/178769/ඖෂධ-මිල-5-කින්-වැඩිවීම-ගැන-ඇමති-කියන-කතාව",
       "Category": "Local News",
       "Parent URL": "https://www.hirunews.lk/local-news.php?pageID=4166"
}