{
       "Source": "hirunews",
       "Timestamp": "Tuesday, 19 October 2021 - 12:53",
       "Headline": "ගුවනින් නයිට්‍රජන් පොහොර පැමිණීම පමා වේ",
       "News Content": "වී ඇතුළු සියලු වගාවන්ට යොදා ගත හැකි නැනෝ නයිට්‍රජන් දියර පොහොර තොගය අද පෙරවරුවේ ගෙන්වීමට නියමිතව තිබුණත්, එය අද රාත්‍රියේ පැමිණෙනු ඇති බව කෘෂිකර්ම අමාත්‍යාංශය පවසනවා.\nඅද පෙරවරු 11.45ට කටුනායක ගුවන්තොටුපොළ වෙත අදාළ දියර පොහොර රැගත් ගුවන් යානය පැමිණීමට නියමිතව තිබූ නමුත් එය රාත්‍රී 8.45 දක්වා ප්‍රමාද වන බවයි වාර්තා වන්නේ.\nහෙක්ටයාර ලක්ෂ 10ක වගාවක් සඳහා මෙලෙස නැනෝ නයිට්‍රජන් දියර පොහොර මෙරටට රැගෙන ඒමට නියමිතයි.\nඉන්දියාවේ ගුජරාට් ප්‍රාන්තයේ සිට එහි පළමු තොගය වන ලීටර් ලක්ෂයක් මෙලෙස රැගෙන ඒමට නියමිත බව කෘෂිකර්ම අමාත්‍යාංශය සඳහන් කළා.\nකෙසේ වෙතත්, අද දිනයේදීත් ප්‍රදේශ රැසක ගොවීන් විරෝධතාවල නිරත වූයේ පොහොර නොමැති බවට පවසමින්.\nමේ අතර, පොහොර අර්බුදය පිළිබදව අද කැබිනට් තීරණ දැනුම් දීමේ මාධ්‍ය හමුවේදී ද සංවාදයට බඳුන් වුණා.\nඑහිදී මාධ්‍යවේදියෙකු විමසා සිටියේ, ඇමෝනියම් සල්ෆේට් පොහොර තොගයක් ආනයනය කිරීම රසායනික පොහොර ආනයනය නොකිරීමේ රජයේ ප්‍රතිපත්තියට පටහැනි නොවේ ද යන්නයි.\nඊට පිළිතුරු ලබාදුන් සම කැබිනට් ප්‍රකාශක අමාත්‍ය රමේෂ් පතිරණ කියා සිටියේ, මෙරට තේ කර්මාන්තයේ ප්‍රමිතිය සහ නිෂ්පාදනය පහත වැටීම වළක්වාලීම සඳහා එම පොහොර සීමිත ප්‍රමාණයක් ආනයනය කිරීමට රජය ප්‍රතිපත්තිමය තීරණයක් ගනු ලැබූ බවයි.\nප්‍රමාණවත් අන්දමින් කාබනික පොහොර මෙරට නිෂ්පාදනය කරන තුරු එලෙස තේ කර්මාන්තයට අවශ්‍ය රසායනික පොහොර ආනයනය කරන බවයි අමාත්‍යවරයා අවධාරණය කළේ.",
       "URL": "https://www.hirunews.lk/285425/ගුවනින්-නයිට්‍රජන්-පොහොර-පැමිණීම-පමා-වේ",
       "Category": "Local News",
       "Parent URL": "https://www.hirunews.lk/local-news.php?pageID=1619"
}