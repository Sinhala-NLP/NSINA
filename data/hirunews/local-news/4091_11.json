{
       "Source": "hirunews",
       "Timestamp": "Tuesday, 06 February 2018 - 9:58",
       "Headline": "මහ මඟ තනිකර ගිය මාස 13 දැරිය",
       "News Content": "මාස 13 ක් වයසැති දැරියක් මහ මඟ දමාගොස්‌ සිටිය දී පෙරේදා (03)  කටුවන පොලිසියට ලද පැමිණිල්ලක්‌ මත සොයාගෙන තිබෙනවා.\nකටුවන, වීරක්‌කුට්‌ටිගොඩ, හිඳකරල්දෙනිය ප්‍රදේශයේදී මෙම දැරිය හමුවී ඇති අතර දැරිය හමුවන අවස්ථාවේදී, ඇයට වධහිංසා පමුණුවා ඇයගේ ශරීරයේ ස්‌ථාන කිහිපයක තුවාල සිදුවී තිබූ බවයි පොලිසිය සඳහන් කළේ.\nදැරිය ඇඹිලිපිටිය රෝහලට ඇතුළත් කර ඇති අතර ඇය මේ වන විට එහි ප්‍රතිකාර ලබන බවයි වාර්තා වන්නේ.\nසිද්ධිය සම්බන්ධයෙන් සැක කෙරෙන දැරියගේ මව ප්‍රදේශයෙන් පලාගොස්‌ සිටියදී ඊයේ (05) අත්අඩංගුවට ගෙන තිබෙනවා.\nපසුගිය වසරේ නොවැම්බර් මාසයේ දී අදාල කාන්තාව සිය දරුවාද රැගෙන අනියම් සැමියා සමඟ වාසය කිරීමට ගොස් ඇති බවයි පොලිස් පරීක්ෂණ වලදී අනාවරණය වී ඇත්තේ.\nඅත්අඩංගුවට ගැනුණු 22 හැවිරිදි සැකකාර මව පොලිසිය හමුවේ පවසා ඇත්තේ සිය අනියම් සැමියා විසින් දැරියට මෙලෙස පහර දී වධහිංසා පමණුවන බවයි.\nසැකකාර මව අද (06) දිනයේදී අධිකරණය හමුවට ඉදිරිපත් කිරීමට නියමිත බවයි පොලිසිය වැඩිදුරටත් සඳහන් කළේ.",
       "URL": "https://www.hirunews.lk/183006/මහ-මඟ-තනිකර-ගිය-මාස-13-දැරිය",
       "Category": "Local News",
       "Parent URL": "https://www.hirunews.lk/local-news.php?pageID=4091"
}