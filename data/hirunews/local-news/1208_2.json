{
       "Source": "hirunews",
       "Timestamp": "Tuesday, 26 April 2022 - 19:25",
       "Headline": "අදත් කොටස් වෙළඳපොල බිඳවැටේ - ගණුදෙනු මිනිත්තු පහයි (වීඩියෝ)",
       "News Content": "රට තුළ පවතින අර්බුදකාරී තත්ත්වය කොළඹ කොටස් හුවමාරුවට දැඩි බලපෑම් එල්ල කර තිබෙනවා.\nඅඛණ්ඩව අද දෙවැනි දිනටත් කොටස් හුවමාරුවේ ගණුදෙනු අත්හිටුවීමට සිදු වුණා.\nඅද පෙරවරු 10.30ට කොළඹ කොටස් හුවමාරුවේ කටයුතු සුපුරුදු පරිදි ආරම්භ කළත් මිනිත්තුවක් තුළ කොළඹ කොටස් හුවමාරුවේ ගනුදෙනු ස්වයංක්‍රීයව නතර වුණේ ප්‍රධාන පෙලේ සමාගම් නියෝජනය කරන එස් ඇන්ඩ් පී ශ්‍රී ලංකා ටුවෙන්ටි දර්ශකය පෙර දිනයට සාපේක්ෂව සියයට 5 කින් පහළ යෑම හේතුවෙන්.\nයළි පෙරවරු 11.01ට ගනුදෙනු ආරම්භ වුවද එස් ඇන්ඩ් පී ශ්‍රී ලංකා ටුවෙන්ටි දර්ශකය සියයට 7.5කින් පහළ යෑමත් සමග දිනයේ ගනුදෙනු දෙවන වරටත් නතර වුණා.\nපෙරවරු 11.32ට නැවත ගනුදෙනු ආරම්භ වීමෙන් පසුවද තවදුරටත් දර්ශකය පහළ යෑම හේතුවෙන් පෙරවරු 11.35 ට ගනු දෙනු අත්හිටවනු ලැබුවා.\nඒ අනුව අද කොටස් වෙළෙඳ පොලේ ගනුදෙනු සිදු කෙරුණු සමස්ත කාලය මිනිත්තු 5කට සීමා වුණා.\nඑම කාලය තුළ සියලු‍ කොටස් මිල දර්ශකය පෙර දිනට සාපේක්ෂව සියයට අටයි දශම එකකින් එස් ඇන්ඩ් පී ශ්‍රී ලංකා ටුවෙන්ටි දර්ශකය සියයට නවයයි දශම හතයි පහකින් පහළ ගොස් තිබුණා.\nමේ අතර, ස්ටෑන්ඩර්ඩ් ඇන්ඩ් පුවර් ණය ශ්‍රේණිගත කිරීමේ ආයතනය මගින් මෙරට දීර්ඝ කාලීන ණය ගෙවීමේ හැකියාව “බංකොලොත්වීමට නියමිත“ කාණ්ඩය දක්වා පහත හෙළා ඇති බවද අද වාර්තාවුණා.\nමේ අතර, ජාත්‍යන්තර මුල්‍ය අරමුදලේ ආසියා පැසිෆික් දෙපාර්ශවයේ වැඩබලන අධ්‍යක්ෂ ඈන් මාරි සඳහන් කර තිබුණේ ශ්‍රී ලංකාව බදු අනුපාත ඉහළ දැමීම, නිදහස් විදේශ විනිමය ප්‍රතිපත්තියක් අනුගමනය කිරීම සහ මුල්‍ය ප්‍රතිපත්ති දැඩි කිරීමට කටයුතු කළ යුතු බවයි.\nමේ අතර ශ්‍රී ලංකාවේ ණය ප්‍රතිව්‍යුහගතකරණය වෙනුවට ණය පියවීම සඳහා තවත් ණයක් ලබාදීමට සූදානම් බව චීනය දන්වා ඇති බව සම කැබිනට් ප්‍රකාශක අමාත්‍ය ආචාර්ය නාලක ගොඩහේවා අද පැවති කැබිනට් තීරණ දැනුම්දීමේ මාධ්‍ය හමුවේදී කියා සිටියා.\nමහබැංකුව අද නිකුත් කළ විනිමය අනුපාතිකයට අනුව ඇමරිකානු ඩොලරයක විකුණුම් මිල රුපියල් 346යි ශත 49ක් ලෙස සටහන් වුණා.\nඑහි ගැනුම් මිල දැක්වුණේ රුපියල් 333යි ශත 88ක් ලෙසයි.\nකෙසේ වෙතත්, බලපත්‍රලාභී වාණිජ බැංකු විසින් ඇමරිකානු ඩොලරයේ විකුණුම් මිල අද රුපියල් 348ක් දක්වා ඉහළ දමා තිබුණා.",
       "URL": "https://www.hirunews.lk/302884/අදත්-කොටස්-වෙළඳපොල-බිඳවැටේ-ගණුදෙනු-මිනිත්තු-පහයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1208"
}