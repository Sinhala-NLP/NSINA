{
       "Source": "hirunews",
       "Timestamp": "Wednesday, 03 August 2022 - 14:56",
       "Headline": "2022 අයවැය සංශෝධිත පනත් කෙටුම්පත 9 වනදා පාර්ලිමේන්තුවට - ආණ්ඩුවේ ප්‍රතිපත්ති ප්‍රකාශය විවාදයට දිනත් නියම වෙයි",
       "News Content": "ජනාධිපතිවරයා අද (03) පාර්ලිමේන්තුවේදී ඉදිරිපත් කළ ආණ්ඩුවේ ප්‍රතිපත්ති ප්‍රකාශය පිළිබද සභාව කල්තැබීමේ විවාදය ලබන 9, 10 සහ 12 යන දිනවල පැවැත්වීමට අද (03) පස්වරුවේ පාර්ලිමේන්තුවේදී පැවති පක්ෂ නායක රැස්වීමේදී තීරණය වූ බව පාර්ලිමේන්තුවේ මහලේකම් ධම්මික දසනායක පවසනවා.\nකථානායක මහින්ද යාපා අබේවර්ධන මහතාගේ ප්‍රධානත්වයෙන් පැවති මෙම පක්ෂ නායක රැස්වීමේදී තෙදින විවාදයක් ලබා දෙන ලෙස ඇතැම් පක්ෂ නායකයන් විසින් සිදු කළ ඉල්ලීමට අනුවයි මෙම තීරණය ගෙන ඇත්තේ.\nමේ අනුව පාර්ලිමේන්තුව ලබන 9 වැනිදා පස්වරු 1ට රැස්වීමට නියමිත අතර පස්වරු 4.30 දක්වා විවාදය පැවැත් වෙනවා. එසේම ලබන 10 සහ 12 යන දිනයන්හි පෙරවරු 10 සිට පස්වරු 4.30 දක්වා ද පාර්ලිමේන්තුව රැස්වීමට නියමිතයි.\nඑසේම මෙම විවාදය සභාව කල්තැබීමේ විවාදයක් බැවින් විවාදය අවසානයේ ඡන්ද විමසීමක් නොපැවැත්වෙන බවද මහලේකම්වරයා සඳහන් කළා.\nමේ අතර 2022 වර්ෂය සදහා වන 2021 අංක 30 දරන විසර්ජන පනත (අයවැය) සදහා ඉදිරිපත් කෙරෙන සංශෝධන පනත් කෙටුම්පත ලබන 9 වැනිදා ද 22 වැනි ආණ්ඩුක්‍රම ව්‍යවස්ථා සංශෝධන පනත් කෙටුම්පත ලබන 10 වැනිදා ද පාර්ලිමේන්තුවට ඉදිරිපත් කිරීමට නියමිත බව පාර්ලිමේන්තු මහලේකම්වරයා ප්‍රකාශ කළා.\nමේ අතර පසුගියදා පාර්ලිමේන්තුව වාරඅවසාන කිරීමත් සමග අහෝසිවූ කාරක සභා නව සභාවාරයේ නැවත කඩිනමින් පත්කරගැනීම පිළිබඳව ද මෙහිදී සාකච්ඡා වී තිබෙනවා.\nමේ අනුව පළමුව තේරීම් කාරක සභාව (Committee of Selection) ලබන 9 වැනිදා පත් කර ගැනීමටත් අනතුරුව පාර්ලිමේන්තු කටයුතු පිළිබද කාරක සභාව ඇතුළු අනෙකුත් අහෝසි වූ කාරක සභා කඩිනමින් පත්කරගැනීමටත් මෙහිදී තීරණය වී තිබෙනවා.",
       "URL": "https://www.hirunews.lk/311770/2022-අයවැය-සංශෝධිත-පනත්-කෙටුම්පත-9-වනදා-පාර්ලිමේන්තුවට-ආණ්ඩුවේ-ප්‍රතිපත්ති-ප්‍රකාශය-විවාදයට-දිනත්-නියම-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=969"
}