{
       "Source": "hirunews",
       "Timestamp": "Tuesday, 28 June 2022 - 16:36",
       "Headline": "දරුවන්ගේ සහ ගර්භනී මව්වරුන්ගේ පෝෂණයට ඇමරිකාවෙන් තවත් ඩොලර් මිලියන 20ක ප්‍රධානයක්",
       "News Content": "අද පැවති G7 සමුළුවේදී එක්සත් ජනපදයේ ජනාධිපති ජෝ බයිඩන් ශ්‍රී ලංකාවේ ආහාර සුරක්ෂිතතාව ශක්තිමත් කිරීම සඳහා අතිරේක ආධාර වශයෙන් ඩොලර් මිලියන 20ක් ලබා දෙන බව ප්‍රකාශ කළා.\nමේ යටතේ ඉදිරි මාස 15 තුළ ශ්‍රී ලාංකික දරුවන් 800,000 කට වැඩි පිරිසකට පෝෂණය සහ 27,000 කට අධික ගර්භනී සහ කිරි දෙන කාන්තාවන් සඳහා ආහාර වවුචර ලබා දෙන අතරම පාසල් පෝෂණ වැඩසටහනකට සහාය වීම ද මෙම අරමුදල්වල අරමුණයි.\nඑමෙන්ම අවදානමට ලක්විය හැකි සමාජ කොටස් සඳහා ආහාර නිෂ්පාදනය ඉහළ නැංවීම වෙනුවෙන් ගොවීන් 30,000 කට කෘෂිකාර්මික ආධාර සහ මුදල් ආධාර කිරීමට ද මෙම සැලසුමට අයත්.\n\"ජනාධිපති බයිඩන් විසින් ශ්‍රී ලංකාවට ඩොලර් මිලියන 20 ක අතිරේක ආධාරයක් ප්‍රකාශ කිරීම මගින් පෙන්නුම් කරන්නේ ආහාර සුරක්ෂිතතාව, මහජන සෞඛ්‍යය සහ සියලුම ශ්‍රී ලාංකික ජනතාවගේ ආර්ථික යහපැවැත්ම සඳහා එක්සත් ජනපදයේ ඇති අඛණ්ඩ කැපවීමයි\" ශ්‍රී ලංකාවේ එක්සත් ජනපද තානාපතිනී ජුලී චන්ග් මෙම වැඩසටහන සම්බන්ධයෙන් අදහස් දක්වමින් කියා සිටියා.\nඅද ප්‍රකාශයට පත් කරන ලද ඩොලර් මිලියන 20 ක මානුෂීය ආධාර, අරමුදල් සපයනු ලබන්නේ ජාත්‍යන්තර සංවර්ධනය සඳහා වූ එක්සත් ජනපද නියෝජිතායතනය (USAID) හරහායි.",
       "URL": "https://www.hirunews.lk/308421/දරුවන්ගේ-සහ-ගර්භනී-මව්වරුන්ගේ-පෝෂණයට-ඇමරිකාවෙන්-තවත්-ඩොලර්-මිලියන-20ක-ප්‍රධානයක්",
       "Category": "Local News",
       "Parent URL": "https://www.hirunews.lk/local-news.php?pageID=1062"
}