{
       "Source": "hirunews",
       "Timestamp": "Thursday, 05 May 2022 - 14:10",
       "Headline": "හර්තාලය මැද දුම්රිය සහ පාසල් වෑන් රථ වර්ජනයට සැරසේ ? (වීඩියෝ)",
       "News Content": "වෘත්තීය සමිති රැසක් හෙට (06) ආරම්භ කිරීමට නියමිත හර්තාලයට පෞද්ගලික බස් රථ සහ පාසැල් වෑන් රථ ඊට සහය දැක්වීමට තීරණය කර තිබෙනවා.\nකෙසේ වෙතත්, අවශ්‍යතා අනුව දුම්රිය සහ පාසල් ළමයින් ප්‍රවාහනය කරන බස් රථ හර්තාලයට එක් නොවීමටයි තීරණය කර ඇත්තේ.\nදුම්රිය සාමාන්‍යාධිකාරී ධම්මික ජයසුන්දර කියා සිටියේ වෘත්තීය සමිති රැසක් හෙට වර්ජනයට සහභාගි නොවන බවට මේ වන විට දැනුම් දී ඇති බවයි.\nකෙසේ වෙතත්, අද මධ්‍යම රාත්‍රියේ සිට පැය 24ක වර්ජනයක් ක්‍රියාත්මක කරන බව දුම්රිය වෘත්තීය සමිති සන්ධානය ප්‍රකාශ කළා.\nඑසේම, ඊයේ (04) විපක්ෂ නායක සජිත් ප්‍රේමදාසගේ ප්‍රධානත්වයෙන් කොළඹ පැවැති වෘත්තිය සමිති නියෝජිතයින්ගේ හමුවෙන් පසු දුම්රිය එන්ජින් රියදුරන්ගේ සංගමයේ ලේකම් ඉන්දික දොඩංගොඩ කියා සිටියේ හර්තාල් ව්‍යාපාරයට එක් නොවන බවයි.\nඑමෙන්ම, හෙට දිවයින පුරා පෞද්ගලික බස් රථ ධාවනයෙන් ඉවත් වි හර්තාල් ව්‍යාපාරයට සහය දක්වන බවයි සමස්ත ලංකා පෞද්ගලික බස් හිමියන්ගේ සංගමයේ ප්‍රධාන ලේකම් අංජන ප්‍රියංජිත් කියා සිටියේ.\nමේ අතර, සමස්ත ලංකා අන්තර් දිස්ත්‍රීක් පාසල් ළමුන් ප්‍රවාහන සේවා සංගමයේ සභාපති එන්.එම්.කේ. හරිස්චන්ද්‍ර කියා සිටියේ පාසල් ළමුන් ප්‍රවාහන කිරිමේ සේවාවෙන් හෙට ඉවත් වන බවයි.\nකෙසේ වෙතත්, සමස්ත ලංකා අන්තර් පළාත් පාසල් ළමුන් ප්‍රවාහන සංගමයේ සභාපති ඊ.කේ. රුවන් ප්‍රසාද් ඊයේ කොළඹ පැවැති මාධ්‍ය හමුවකදී කියා සිටියේ හර්තාල් ව්‍යාපාරයට එක් නොවන අතර කළු කොඩියක් සහිතව බස් රථ ප්‍රවාහන කටයුතු සිදු කරන බවයි.\nමේ අතර හෙට දිනයේ රජයේ සහ පෞද්ගලික බැංකු හර්තාල් ව්‍යාපාරයට සහය දක්වන බව ලංකා බැංකු සේවකයින්ගේ සංගමය කියා සිටියා.",
       "URL": "https://www.hirunews.lk/303565/හර්තාලය-මැද-දුම්රිය-සහ-පාසල්-වෑන්-රථ-වර්ජනයට-සැරසේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1190"
}