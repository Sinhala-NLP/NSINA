{
       "Source": "hirunews",
       "Timestamp": "Saturday, 22 June 2019 - 18:07",
       "Headline": "විසදුම් ලැබෙනතුරු සෑම සිකුරාදාවකම දුම්රිය නවතී - වෘත්තීය සමිතිවලින් තීරණයක්",
       "News Content": "තම ගැටලූවට විසදුම් ලබාදෙනතෙක් සෑම බ්‍රහස්පතින්දා දිනකම මධ්‍යම රාත්‍රියේ සිට පැය 24 ක වර්ජනයක් ක්‍රියාත්මක කිරීමට දුම්රිය වෘත්තිය සමිති තීරණය කර තිබෙනවා.\nවර්ජනයේ නිරත සියලූ වෘත්තීය සමිති ඒකාබද්ධව මෙම තීරණයට එළඹි බවයි ලංකා දුම්රිය නියාමක සංගමයේ ප්‍රධාන ලේකම් පී.එම්.ඞී.පීරිස් සදහන් කළේ.\nඑමෙන්ම කලින් දැනුම්දුන් පරිදි අද මධ්‍යම රාත්‍රී 12 ට දැනට ක්‍රියාත්මක දුම්රිය වර්ජනය අවසන් කරන බව අද පස්වරුවේ පැවති වෘත්තීය සමිති සාකච්ඡාවෙන් අනතුරුව මාධ්‍ය හමුවක් පවත්වමින් ඔහු ප්‍රකාශ කළා.\nවැටුප් විෂමතා ඉවත් කරන ලෙස ඉල්ලා පෙරේදා මධ්‍යම රාත්‍රි 12 සිට දුම්රිය නියාමක, රියදුරු, ස්ථානාධිපති, පාලක සහ අධීක්ෂණ කළමනාකරුවන් ඒකාබද්ධ වර්ජනයක් ආරම්භ කරනු ලැබුවා.\nමේ අතර, දුම්රිය වර්ජනය හේතුවෙන් අද දිනයේ දුම්රිය ගමන්වාර 17 ක් අවලංගු වී ඇති බව දුම්රිය පාලක මැදිරිය සදහන් කළා.\nසාමාන්‍යයෙන් සති අන්ත දිනවල දුම්රිය ගමන්වාර 35 ක් පමණ සිදුවන අතර, අද දිනයේ ධාවනය කර ඇත්තේ දුම්රිය 18 ක් පමණයි.\nමේ අතර, අද පෙරවරුවේ කොළඹ මධ්‍යම බස් නැවතුමේ යම් තදබදයක් දක්නට ලැබුණු බව ලංකා ගමනාගමන මණ්ඩලයේ ධාවන නියෝජ්‍ය සාමාන්‍යාධිකාරි පී.එච්.ආර්.ටී. චන්ද්‍රසිරි ප්‍රකාශ කළා.\nකෙසේ වෙතත්, අතිරේක බස් රථ යොදවා මගීන්ට අවශ්‍ය ප්‍රවාහන පහසුකම් සැලසීමට කටයුතු කළ බවයි ඔහු කියා සිටියේ.",
       "URL": "https://www.hirunews.lk/218909/විසදුම්-ලැබෙනතුරු-සෑම-සිකුරාදාවකම-දුම්රිය-නවතී-වෘත්තීය-සමිතිවලින්-තීරණයක්",
       "Category": "Local News",
       "Parent URL": "https://www.hirunews.lk/local-news.php?pageID=3286"
}