{
       "Source": "hirunews",
       "Timestamp": "Monday, 07 June 2021 - 18:05",
       "Headline": "පරීක්ෂණ අවසන් වන තුරු \"එක්ස් ප්‍රෙස් පර්ල්\" නෞකාවට ආරක්ෂාව (වීඩියෝ)",
       "News Content": "ගිනි ගැනීමට ලක්වූ එක්ස්ප්‍රස් පර්ල් නෞකාවේ දේශීය නියෝජිත සමාගමේ කළමනාකාර අධ්‍යක්ෂවරයා ඇතුළු හත් දෙනකු සැකකරුවන් වශයෙන් නම් කර අධිකරණය හමුවට කැඳවීම සඳහා නොතීසි නිකුත් කරන ලෙස කරන ලද ඉල්ලීමක් කොළඹ මහේස්ත්‍රාත් අධිකරණය ප්‍රතික්ෂේප කළා.\nඒ මෙම නඩුව අද කොළඹ අතිරේක මහේස්ත්‍රාත් ශලනි පෙරේරා හමුවේ කැඳවනු ලැබූ අවස්ථාවේදීයි.\nඑහිදී අපරාධ පරීක්ෂණ දෙපාර්තමේන්තුව වෙනුවෙන් පෙනී සිටි නියෝජ්‍ය සොලිසිටර් ජෙනරාල් මාධව තෙන්නකෝන් අධිකරණය හමුවේ කරුණු දක්වමින්, අනතුරට පත් නෞකාවේ දේශීය නියෝජිතයා වශයෙන් කටයුතු කළ සී කොන්සෝටියම් ලංකා පුද්ගලික සමාගමේ කළමනාකාර අධ්‍යක්ෂ අර්ජුන හෙට්ටිආරච්චි ඇතුළු හත් දෙනකු සැකකරුවන් වශයෙන් නම් කර ඔවුන්ට අධිකරණය පෙනී සිටි ලෙස දන්වා නොතීසි නිකුත් කරන්නැයි ඉල්ලා සිටියා.\nඑම ඉල්ලීමට විරෝධය පළ කළ අදාළ නෞකාවේ කපිතාන්වරයා ඇතුළු නිලධාරීන් තුන්දෙනා වෙනුවෙන් පෙනී සිටි ජනාධිපති නීතිඥ සරත් ජයමාන්න මෙම නඩුකරය විභාග වීමට මහේස්ත්‍රාත් අධිකරණයට බලයක් නොමැති බවත් එය මහාධිකරණය විසින් සිදුකළ යුතු කටයුත්තක් බවත් පෙන්වා දී තිබුණා.\nඉදිරිපත් වූ කරුණු සලකා බැලූ කොළඹ අතිරේක මහේස්ත්‍රාත්වරිය මෙම සැකකරුවන් අධිකරණය හමුවට කැඳවීම සඳහා නොතිසි නිකුත් කිරීමට තමන්ට අධිකරණ බලයක් නොමැති බව තීන්දු කරමින් එම ඉල්ලීම ඉවත දැමූවා.\nමෙහිදී අපරාධ පරීක්ෂණ දෙපාර්තමේන්තුව කළ ඉල්ලීමක් පිළිගත් අතිරේක මහේස්ත්‍රාත්වරිය අනතුරට පත් වී තිබෙන නෞකාව තිබෙන ප්‍රදේශයට අවශ්‍ය ආරක්ෂාව ලබාදීමට පියවර ගන්නා ලෙස නාවික හමුදාපතිවරයාට නියෝග කළා.\nඑමෙන්ම අදාළ අනතුර සිදුවූ වකවානුවේ නෞකාවේ කපිතාන්වරයා සහ ලාංකික නැව් නියෝජිත සමාගම අතර හුවමාරු වූ ඊමේල් පණිවිඩ පිළිබඳ පරික්ෂා කිරීමට එම ඊමේල් දත්ත ගබඩාව අපරාධ පරීක්ෂණ දෙපාර්තමේන්තුවට ලබා දෙන ලෙසද අධිකරණය අදාළ සමාගමේ කළමනාකාර අධ්‍යක්ෂ වරයාට නියෝග කර සිටියා.\nඑම පැමිණිල්ල අද කැඳවනු ලැබූ අවස්ථාවේදී සැක කරුවන් වශයෙන් නම් කර නොතීසි නිකුත් කර තිබූ නෞකාවේ කපිතාන්වරයා, ප්‍රධාන ඉංජිනේරුවරයා සහ දෙවන ඉංජිනේරුවරයා අධිකරණය හමුවේ පෙනී සිටියේ නැහැ.\nඔවුන් වෙනුවෙන් පෙනී සිටි ජනාධිපති නීතිඥ සරත් ජයමාන්න එහිදී සඳහන් කළේ ඔවුන් නිරෝධායනය ක්‍රියාවලිය සඳහා රෝහල් ගත වී සිටින බවයි. අනතුරුව පැමිණිල්ල ලබන 15 වනදා කැඳවීමට ද අධිකරණය නියම කළා.",
       "URL": "https://www.hirunews.lk/273639/පරීක්ෂණ-අවසන්-වන-තුරු-එක්ස්-ප්‍රෙස්-පර්ල්-නෞකාවට-ආරක්ෂාව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1900"
}