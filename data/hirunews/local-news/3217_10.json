{
       "Source": "hirunews",
       "Timestamp": "Sunday, 04 August 2019 - 11:29",
       "Headline": "ගමක් බිය කළ දිවියෙක් ගම්වාසීන් එක්වී අල්ලා වනජීවීයට භාරදෙයි",
       "News Content": "නාවලපිටිය ජයසුන්දරඕවිට ප්‍රදේශයේ ජනතාවට හිරිහැරයක්ව සිටි දිවියෙකු අල්ලා වනජීවී නිලධාරීන්ට භාරදීමට ගම්වාසීන් පියවර ගෙන තිබෙනවා.\nමහවැලි ගඟ ආසන්නයේ කැලෑවල සැරිසරන මෙම දිවියන් රාත්‍රී  කාලයේ තම ගමට පැමිණ සුනඛයන් සහ කුකුලන් දඩයම් කරන බවයි ප්‍රදේශවාසීන් පෙන්වා දෙන්නේ.\nරාත්‍රියේදී ගම පුරා දිවියන් රංචුවක් සැරිසැරීම හේතුවෙන් ගම්වාසීන් ද භීතියට පත්ව ඇතැයි අප වාර්තාකරු සඳහන් කළා.\nඅවස්ථා කිහිපයකදී මේ සම්බන්ධයෙන් වනජීවී නිලධාරීන් දැනුවත් කළ ද නිසි පියවරක් නොගැනීම හේතුවෙන් ගම්වාසීන් මුදල් එක්රැස් කර විශේෂ කූඩුවක් සකසා දිවියෙකු අල්ලාගෙන තිබෙනවා.\nදිවියන් සැරිසරන ස්ථාන CCTV කැමරා දර්ශණ ඔස්සේ  හඳුනාගෙන දිවියන් අල්ලා ගැනීමට කූඩුව සවිකර තිබුනා.\nඅල්ලාගත් දිවි පැටවා නුවරඑළිය වනජීවී කාර්යාලයේ නිලධාරීන්ට භාරදී තිබෙනවා.\nකෙසේවෙතත් එම නිලධාරීන් ප්‍රකාශකර ඇත්තේ තම නිලධාරීන්ගේ උපදෙස් නොමැතිව මෙවැනි උගුල් අටවා දිවියන් ඇල්ලීමට කටයුතු නොකරන ලෙසටයි.",
       "URL": "https://www.hirunews.lk/221515/ගමක්-බිය-කළ-දිවියෙක්-ගම්වාසීන්-එක්වී-අල්ලා-වනජීවීයට-භාරදෙයි",
       "Category": "Local News",
       "Parent URL": "https://www.hirunews.lk/local-news.php?pageID=3217"
}