{
       "Source": "hirunews",
       "Timestamp": "Saturday, 21 May 2022 - 13:26",
       "Headline": "ශ්‍රී ලංකාවේ සිට පැමිණි බවට සැක කෙරෙන යාත්‍රාවක් ඔස්ට්‍රෙලියානු මුහුදේ දී අල්ලයි",
       "News Content": "ශ්‍රී ලංකාවේ සිට පැමිණි බවට සැළකෙන සංක්‍රමණික යාත්‍රාවක් ඔස්ට්‍රෙලියානු මුහුදේ දී එරට දේශසීමා බලකාය මගින් අත්අඩංගුවට ගෙන තිබෙනවා.\nනීතිවිරෝධී සංක්‍රමණික යාත්‍රා පිළිබඳ සිය රජයේ ප්‍රතිපත්තිවලට අනුකූලව නිසි ආකාරයෙන් එය දේශසීමා බලකාය භාරයට ගනු ලැබූ බව ඔස්ට්‍රෙලියානු අග්‍රාමාත්‍ය ස්කොට් මොරිසන්ද තහවුරු කළා\nඔස්ට්‍රෙලියානු මහ මැතිවරණය අදට යෙදී ඇති අතර, අග්‍රාමාත්‍ය ස්කොට් මොරිසන් ඒ පිළිබඳ අදහස් දැක්වූයේ සිඩ්නි නුවර කුක් මැතිවරණ ප්‍රදේශයේ දී සිය ඡන්දය ප්‍රකාශ කිරීමෙන් අනතුරුවයි.\nඔස්ට්‍රෙලියානු ස්වදේශ කටයුතු අමාත්‍යවරිය වන කරෙන් ඇන්ඩෲස් කියා සිටියේ පසුගිය දින කිහිපය තුළ මෙලෙස වළක්වාලනු ලැබූ දෙවන ශ්‍රී ලාංකික සංක්‍රමණික යාත්‍රාව මෙය බවයි.\nඔස්ට්‍රෙලියාව බලා නික්මුණු පළමු යාත්‍රාව ශ්‍රී ලංකා මුහුදු තීරයේදී අත්අඩංගුවට ගනු ලැබුවේ ශ්‍රී ලංකා නාවික හමුදාව විසින්.\nඅද උදෑසන දෙවන සංක්‍රමණික යාත්‍රාව ඔස්ට්‍රෙලියාවට අයත් ක්‍රිස්මස් දිවයින ආසන්නයේදී අත්අඩංගුවට ගෙන තිබෙනවා.\nනීතිවිරෝධී සංක්‍රමණිකයන් සම්බන්ධයෙන් ඔස්ට්‍රෙලියාවේ ප්‍රතිපත්තිය වෙනස්වී නොමැති බවත් නීතිවිරෝධී ලෙස එරටට ඇතුලුවීමට තැත් කරන යාත්‍රා සහ ඒවායේ පැමිණෙන පුද්ගලයන් ඔවුන් පැමිණි රට වෙත හරවා යැවීම සිදුකරන බවත් ඔස්ට්‍රෙලියානු දේශසීමා බලකාය අවධාරණය කළා.",
       "URL": "https://www.hirunews.lk/304911/ශ්‍රී-ලංකාවේ-සිට-පැමිණි-බවට-සැක-කෙරෙන-යාත්‍රාවක්-ඔස්ට්‍රෙලියානු-මුහුදේ-දී-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1153"
}