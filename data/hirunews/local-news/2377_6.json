{
       "Source": "hirunews",
       "Timestamp": "Wednesday, 21 October 2020 - 18:27",
       "Headline": "රන්ජන් සහ හිරුණිකා දේශපාලන පළි ගැනීම් පිළිබද සොයන ජනපති කොමිසම පැහැර හරී (වීඩියෝ)",
       "News Content": "පාර්ලිමේන්තු මන්ත්‍රී රන්ජන් රාමනායක සහ හිරුණිකා ප්‍රේමචන්ද්‍ර දේශපාලන පළි ගැනීම් පිළිබඳ සොයා බලන ජනාධිපති කොමිසම පැහැර හරින පුද්ගලයන් බවට තීරණය කළ බව කොමිසමේ සභාපති උපාලි අබේරත්න අද ප්‍රකාශ කළා.\nඒ, හිටපු යුද හමුදා මාණ්ඩලික ප්‍රධානී මේජර් ජෙනරාල් අමල් කරුණාසේකර කොමිසමට ගොනු කළ පැමිණිල්ලකට අදාළවයි.\nමේ අතර, හිටපු අමාත්‍ය රාජිත සේනාරත්න, පාර්ලිමේන්තු මන්ත්‍රී රන්ජන් රාමනායක ඇතුලු පිරිසකට එළඹෙන සිකුරාදා දිනයේ දේශපාලන පළිගැනීම් පිළිබඳ සොයාබලන ජනාධිපති කොමිසම හමුවේ පෙනී සිටින්නැයි දන්වා අද නොතීසි නිකුත් කෙරුණා.\nඒ, දැනට වැඩ තහනමකට ලක්ව සිටින යුද හමුදා කපිතාන් තිස්ස විමලසේන කොමිසමට කළ පැමිණිල්ලකට අදාළවයි.\n2012 වසරේ මැයි මස 17 වනදා නාරාහේන්පිට ප්‍රදේශයේදී රගර් ක්‍රීඩක වසීම් තාජුඩීන් ගමන් කළ මෝටර් රථය අනතුරකට ලක්වී මියයාමේ සිද්ධියට නාමල් රාජපක්ෂ, යෝෂිත රාජපක්ෂ මෙන්ම ශිරන්ති රාජපක්ෂ සම්බන්ධ බව පවසමින් සාක්ෂි ලබාදෙන්නැයි අපරාධ පරීක්ෂණ දෙපාර්තමේන්තුව තමාට බලපෑම් කළ බව කපිතාන් තිස්ස විමලසේන කොමිසමට ප්‍රකාශ කර තිබුණා.\nඔහු සඳහන් කළේ තමන් දීර්ඝ කාලයක සිට හිටපු ජනාධිපති මහින්ද රාජපක්ෂගේ සමීප ආරක්ෂකයා ලෙස කටයුතු කළ බවයි.\nඑම හේතුව පදනම් කරගනිමින් තමන් ලවා රාජපක්ෂවරුන්ට එරෙහිව සාක්ෂි ලබාගැනීමට අපරාධ පරීක්ෂණ දෙපාර්තමේන්තුවේ උප පොලිස් පරීක්ෂක ප්‍රේමතිලක ඇතුලු පිරිස අවස්ථා ගණනාවකදී උත්සහා කළ බවත් කපිතාන් විමලසේන ප්‍රකාශ කළා.\nකපිතාන්වරයා වැඩිදුරටත් පැවසුවේ අසත්‍ය සාක්ෂි ලබාදීම ප්‍රතික්ෂේප කිරීම නිසා මූල්‍ය ගණුදෙනුවක් සම්බන්ධයෙන් අසත්‍ය සාක්ෂි ගොනු කරමින් පොලිස් මූල්‍ය අපරාධ කොට්ඨාසය තමා අත්අඩංගුවට ගෙන මාස 5 කට අධික කාලයක් රක්ෂිත බන්ධනාගාර ගත කළ බවයි.\nමෙම පැමිණිල්ලට අදාළව පොලිස් මූල්‍ය අපරාධ විමර්ශන කොට්ඨාසයේ වසර හතරකට ආසන්න කාලයක් ප්‍රධානියා ලෙස කටයුතු කළ හිටපු ජ්‍යෙෂ්ඨ නියෝජ්‍ය පොලිස්පති රවී වෛද්‍යලංකාර යන අය පැවැත්වූ ප්‍රවෘත්ති සාකච්ඡාවක හිරු ප්‍රවෘත්ති ඔස්සේ විකාශය වූ වීඩියෝ පටයක් ඔහු අද කොමිසම හමුවේ සාක්ෂි වශයෙන් ඉදිරිපත් කළා.\nකරුණු සළකා බැලූ කොමිසමේ සභාපති විශ්‍රාමික ශ්‍රේෂ්ඨාධිකරණ විනිසුරු උපාලි අබේරත්න, රාජිත සේනාරත්න, රන්ජන් රාමනායක, හිටපු පොලිස්පති පූජිත් ජයසුන්දර, හිටපු යුද හමුදාපති ක්‍රිශාන්ත ද සිල්වා මෙන්ම හිටපු ජ්‍යෙෂ්ඨ නියෝජ්‍ය පොලිස්පති රවී වෛද්‍යාලංකාර යන අයට මේ මස 23 වනදා ජනාධිපති කොමිසම හමුවේ පෙනී සිටින්නැයි දන්වා සිතාසි නිකුත් කළා.",
       "URL": "https://www.hirunews.lk/253016/රන්ජන්-සහ-හිරුණිකා-දේශපාලන-පළි-ගැනීම්-පිළිබද-සොයන-ජනපති-කොමිසම-පැහැර-හරී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2377"
}