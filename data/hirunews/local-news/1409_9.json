{
       "Source": "hirunews",
       "Timestamp": "Friday, 21 January 2022 - 14:22",
       "Headline": "\"පානදුර සළිදු\" ගේ රුපියල් කෝටි 7කට අධික හෙරොයින් සමග අයියා මලෝ කොටුවෙයි",
       "News Content": "රුපියල් කෝටි 7කට අධික වටිනාකමකින් යුත් හෙරොයින් තොගයක් සමග අයියා මලෝ දෙදෙනෙකු අද (21) බණ්ඩාරගම සහ අලුබෝමුල්ල පොලිස් ස්ථාන ඒකාබද්ධව කළ වැටලීමකදී අත්අඩංගුවට ගත් බව පොලිසිය පවසනවා.\nඅදාළ මත්කුඩු තොගය විදේශ රටක සැඟව සිටිමින් මත්කුඩු ජාවාරම මෙහෙයවන බැව් කියන ප්‍රධාන පෙළේ ජාවාරම්කරුවෙකු වන \"පානදුර සළිදු\" නමැත්තාගේ ජාවාරමට අදාළ මත්කුඩු බවට පොලිස් පරීක්ෂණවල දී අනාවරණය වී තිබෙනවා.\nඅදාළ සැකකරුවන් දෙදෙනා අත්අඩංගුවට ගෙන ඇත්තේ පානදුර අලුබෝමුල්ල, ශාන්ති මාවතේ දෙමහල් නිවසක මත්කුඩු පැකට් කරමින් සිටියදීයි.\nඅදාළ නිවස හෙරොයින් මත්කුඩු පැකට් කිරීමේ මධ්‍යස්ථානයක් ලෙස පවත්වාගෙන ගොස් ඇති අතර, මත්කුඩු කිලෝ එකක් පැකට් කිරීම වෙනුවෙන් රුපියල් ලක්ෂ දෙකහමාරක මුදලක් \"පානදුර සළිදු\" නැමැත්තා ඔවුන්ට ගෙවන බවට සැකකරුවන්ගෙන් සිදු කළ ප්‍රශ්න කිරීම්වලවල දී අනාවරණය වී ඇතැයි පොලිස් ආරංචි මාර්ග සඳහන් කරනවා.\nමෙලෙස අත්අඩංගුවට ගැනුණේ පානදුර අළුබෝමුල්ල, ශාන්ති මාවතේ, තැඹිලි කොටුව ප්‍රදේශයේ පදිංචි වයස අවුරුදු 25 සහ 30 හැවිරිදි වියේ පසුවන පුද්ගලයින් බව ද පොලිසිය කියයි.\nසිද්ධිය සම්බන්ධයෙන් පානදුර අපරාධ ස්ථාන පරීක්ෂනාගාර නිලධාරීන් ද පරීක්ෂණ සිදුකල අතර ,මත්කුඩු සම්බන්ධයෙන් විශේෂ පුහුණුවක් ලත් වලාන මධ්‍යම දුෂණ මර්දන ප්‍රහාරක ඒකකයේ පොලිස් නිල සුනඛ ලොයිරා (1431) ද ගෙන්වා නිවස සහ අවට ප්‍රදේශය වැඩිදුරටත් පරීක්ෂා කරනු ලැබුවා.\nමේ අතර, ඩුබායි රාජ්‍යයේ සැඟව සිටින මහපරිමාණ මත්ද්‍රව්‍ය ජාවාරම්කරුවෙකු වන කුඩු අංජු නමැත්තාගේ බවට සැක කෙරෙන රුපියල් කෝටි එකහමාරක පමණ දේපල තහනම් කර තිබෙනවා.\nඅපරාධ පරීක්ෂණ දෙපාර්තමේන්තුවේ නීතිවිරෝධී දේපල හෝ වත්කම් විමර්ශන කොට්ඨාශය විසින් මෙලෙස තහනමට ලක් කරන ලද දේපල අතර මොරටුමුල්ල ප්‍රදේශයේ සුඛෝපභෝගී නිවාස සහිත ඉඩම් දෙකක් සහ රථ වාහන කිහිපයක් ද වන බව සඳහන්.",
       "URL": "https://www.hirunews.lk/294694/පානදුර-සළිදු-ගේ-රුපියල්-කෝටි-7කට-අධික-හෙරොයින්-සමග-අයියා-මලෝ-කොටුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1409"
}