{
       "Source": "hirunews",
       "Timestamp": "Saturday, 22 July 2023 - 15:03",
       "Headline": "වසරේ මේ දක්වා කාලයේදී මත්ද්‍රව්‍ය වැටලීම්වලින් 78,169 ක් අත්අඩංගුවට",
       "News Content": "වසරේ මේ මස 15 වනදා දක්වා දිවයින පුරා සිදුකළ මත්ද්‍රව්‍ය වැටලීම්වලින් පුද්ගලයින් 78,169 දෙනෙකු අත්අඩංගුවට ගෙන ඇති බව පොලිස් මත්ද්‍රව්‍යනාශක කාර්යාංශය පවසනවා.\nවැටලීම් 32,334ක් සිදුකර හෙරොයින් කිලෝ 389යි ග්‍රෑම් 721 ක් සමඟ පුද්ගලයින් 32,361 දෙනෙකු අත්අඩංගුවට ගත් බවයි ඔවුන් නිකුත් කළ වාර්තාවක දැක්වුණේ.\nඑමෙන්ම, සිදුකළ වැටලීම් 34709 කදී ගංජා කිලෝ 5654 ක් සමඟ පුද්ගලයින් 34,486 දෙනෙකු පොලිස් මත්ද්‍රව්‍යනාශක කාර්යාංශය අත්අඩංගුවට ගෙන තිබෙනවා.\nඑසේම, කොකේන්, හෂීස් මත්ද්‍රව්‍ය, අයිස් මත්ද්‍රව්‍ය සහ වෙනත් මත්ද්‍රව්‍ය ළඟ තබාගත් පුද්ගලයින් 11,322 දෙනෙකු අත්අඩංගුවට ගෙන තිබුණා.\nමේ අතර, මන්නාරම පේසාල - කාටස්පත්ත්‍රි මංසන්ධිය සහ මන්නාරම බස් නැවතුම්පොල පිටුපස ප්‍රදේශයේ ඊයේ සිදුකළ වැටලීමකදී අයිස් මත්ද්‍රව්‍ය ග්‍රෑම් 250 ක් සමඟ පුද්ගලයින් දෙදෙනෙකු අත්අඩංගුවට ගෙන තිබෙනවා. මොවුන් අවුරුදු 24 සහ 27 යන වයස්වල පසුවන පේසාලේ සහ එරුක්තලම් ප්‍රදේශවල පදිංචිකරුවන්.\nඑමෙන්ම ගල්කිස්ස - රත්මලාන - මැටිවත්ත ප්‍රදේශයේ සිදුකළ වැටලීමකදී හෙරොයින් ළඟ තබාගත් පුද්ගලයෙකු ද ඊයේ අත්අඩංගුවට ගනු ලැබුවා.",
       "URL": "https://www.hirunews.lk/342133/වසරේ-මේ-දක්වා-කාලයේදී-මත්ද්‍රව්‍ය-වැටලීම්වලින්-78169-ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=161"
}