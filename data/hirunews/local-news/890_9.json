{
       "Source": "hirunews",
       "Timestamp": "Monday, 05 September 2022 - 13:38",
       "Headline": "බලධාරින්ගේ අවධානයෙන් ගිලිහුණු සීතා ලෙන (වීඩියෝ)",
       "News Content": "රාවණා රජු විසින් සීතා දේවිය පැහැරගෙන විත් සඟවා තබාගෙන සිටි ස්ථානයක් ලෙස සීතාවක ප්‍රදේශයේ පිහිටි සීතා ලෙන ද ජනප්‍රවාදයේ සඳහන්.\nඑවැනි පුරාවිද්‍යාත්මක සාක්ෂි රැසක් පවතින සීතා ලෙන බලධාරීන්ගේ නොසැලකිලිමත්භාවය හේතුවෙන් මේ වනවිට පවතින්නේ අවදානම් තත්ත්වයකයි.\nරාවණා රජු විසින් සීතා දේවිය රාම කුමරුගෙන් පැහැර ගෙන විත් ශ්‍රී ලංකාවේ ස්ථාන කිහිපයකම සඟවාගෙන සිටි බවට ජනප්‍රවාදයේ සඳහන්.\nඅවිස්සාවේල්ල තානායම අසල පිහිටි කටාරම් කෙටූ කඳු ගැටයේද රාවණා රජු විසින් සීතා දේවිය සඟවා තබාගෙන සිටි බවට සැලකිය හැකි සාධක පවතිනවා.\nසීතා කුමරිය සඟවා තැබූ ලෙන සීතා ලෙන නමින්ද, සීතා දේවියගේ ජල අවශ්‍යතාව සපුරාගත් ඒ ආසන්නයේ පිහිටි පීල්ල සීතා පීල්ල ලෙසත් හඳුන්වන අතර එවැනි සාධක හේතුවෙන්ම මෙම ප්‍රදේශයට සීතාවක යන නාමය ලැබී ඇති බවයි ජනප්‍රවාදයේ දැක්වෙන්නේ.\nඑවැනි ඓතිහාසික වටිනාකම් රැසක් පවතින මෙම ස්ථානය පුරාවිද්‍යා වටිනාකමක් සහිත ස්ථාන ලෙස තවමත් නම්කර නොමැති වීම කණගාටුවට කරුණක්.\nසීතා ලෙනට මීටර 500ක් පමණ නුදුරින් කොළඹ - රත්නපුර ප්‍රධාන මාර්ගය ද දිවෙන අතර සීතා ලෙනට ආසන්නයේ පවතින භූමිය පෞද්ගලික භූමි ලෙස වෙන් කර ස්ථීර නිවාස ද ඉදිකර ඇති අයුරු දැකගත හැකියි.\nසීතා පීල්ලද විවිධ පිරිස් විසින් අපිරිසිදු කර ඇති ආකාරය දැකිය හැකියි.\nසීතා ලෙන ආසන්නයේ පිහිටි බැරැණ්ඩි කෝවිල වන්දනාමාන කිරීම සඳහා ඉන්දීය ජාතිකයින් විශාල වශයෙන් සීතාවක ප්‍රදේශයට වාර්ෂිකව පැමිණෙනවා.\nඑහෙත් එලෙස පැමිණෙන ඉන්දියානු ජාතිකයින් සීතා ලෙන පිළිබඳව සොයා බැලීමට දක්වන උනන්දුව මෙරට බලධාරීන්ට නොතිබීම කණගාටුවට කරුණක්.\nඑම ස්ථානයේ පිහිටි පුරාවෘත්තීය වටිනාකමකින් හෙබි අඩි 20ක් පමණ වූ ඉපැරණි පැණි වරකා ගසටද මේ වන විට අත්ව ඇත්තේ ඛේදනීය ඉරණමක්.\n‍ඓතිහාසික වටිනාකම් රැසකින් යුත් සීතාවක පුරවරයේ ඇති මෙම භූමිය පුරාවිද්‍යා වටිනාකමකින් යුත් ස්ථානයක් ලෙස සංරක්ෂණය කර දෙස් විදෙස් සංචාරකයින්ට නැරඹීම සඳහා අවස්ථාව ලබා දීම බලධාරීන් සතු වගකීමක්.",
       "URL": "https://www.hirunews.lk/314602/බලධාරින්ගේ-අවධානයෙන්-ගිලිහුණු-සීතා-ලෙන-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=890"
}