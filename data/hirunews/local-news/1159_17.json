{
       "Source": "hirunews",
       "Timestamp": "Thursday, 19 May 2022 - 8:10",
       "Headline": "රෝහිත, සී.බී. සහ සංජීව සී.අයි.ඩීයට",
       "News Content": "පසුගිය 9 වනදා අරලියගහ මන්දිරය සහ ගාලු මුවදොර පිටිය අසල සිදු වූ කළහකාරී සිද්ධීන් සම්බන්ධයෙන් පාර්ලිමේන්තු මන්ත්‍රීවරුන් තුන්දෙනෙකුගෙන් ඊයේ (18) අපරාධ පරීක්ෂණ දෙපාර්තමේන්තුව ප්‍රකාශ සටහන් කරගෙන තිබෙනවා.\nඑහි උසස් නිලධාරියෙකු සඳහන් කළේ රෝහිත අබේගුණවර්ධන, සී.බී. රත්නායක සහ සංජීව එදිරිමාන්න යන මන්ත්‍රීවරුන්ගෙන් පාර්ලිමේන්තු සංකීර්ණයේදී මෙලෙස ප්‍රකාශ සටහන් කරගත් බවයි.\nඑමෙන්ම අද (19) දිනයේදීත් සිද්ධියට අදාළව කිහිපදෙනෙකුගෙන් ප්‍රකාශ සටහන් කර ගැනීමට නියමිත බව අපරාධ පරීක්ෂණ දෙපාර්තමේන්තුව සඳහන් කළා.\nමේ අතර, පසුගිය 9 වනදා ඇතිවූ කළහකාරී සිද්ධිය සම්බන්ධයෙන් අත්අඩංගුවට ගත් මොරටුව මහ නගර සභාවේ නගරාධිපති සමන්ලාල් ප්‍රනාන්දු ඇතුලු 8 දෙනෙකු අද අධිකරණයට ඉදිරිපත් කිරීමට නියමිතයි.\nඅත්අඩංගුවට ගත් පිරිසට සීතාවක ප්‍රාදේශීය සභාවේ සභාපති ජයන්ත රෝහණ සහ කැළණිය ප්‍රාදේශීය සභාවේ සභාපති මංජුල ප්‍රසන්න ද ඇතුළත්.\nඑමෙන්ම අනුරාධපුර දිස්ත්‍රික්කයේ මැති ඇමතිවරුන්ගේ නිවාස වලට පහරදීම සම්බන්ධයෙන් අත්අඩංගුවට ගත් පිරිසක ද හඳුනා ගැනීමේ පෙරට්ටුවක් සඳහා අනුරාධපුර මහේස්ත්‍රාත් අධිකරණයට මේ වනවිට රැගෙනවිත් තිබෙනවා.\nඑමෙන්ම, අරලියගහ මන්දිරය ඉදිරිපිට සහ ගාලුමුවදොර විරෝධතාකරුවන්ට පහරදීමේ සිද්ධිය සම්බන්ධයෙන් අත්අඩංගුවට ගත් හිටපු රාජ්‍ය අමාත්‍ය සනත් නිශාන්ත සහ පාර්ලිමේන්තු මන්ත්‍රී මිලාන් ජයතිලක මේ මස 25 වනදා දක්වා ඊයේ රක්ෂිත බන්ධනාගාරගත කෙරුණා.\nගාලුමුවදොර ජනාධිපති කාර්යාලය ඉදිරිපිට පැවැත්වෙන විරෝධතාවට අදට දින 41 ක් ගත වනවා.\nමේ අතර ජනාධිපතිවරයා සහ අග්‍රාමාත්‍යවරයා විරෝධය පළ කරමින් අන්තර් විශ්වවිද්‍යාලීය ශිෂ්‍ය බල මණ්ඩලය කොළඹ නෙළුම් පොකුණ රගහල අසලින් මේ වනවිට විරෝධතාවක් ආරම්භ කර තිබෙනවා.",
       "URL": "https://www.hirunews.lk/304704/රෝහිත-සී-බී-සහ-සංජීව-සී-අයි-ඩීයට",
       "Category": "Local News",
       "Parent URL": "https://www.hirunews.lk/local-news.php?pageID=1159"
}