{
       "Source": "hirunews",
       "Timestamp": "Saturday, 23 May 2020 - 15:58",
       "Headline": "කොරෝනා පාලනය කිරීමේ ගෞරවය ජනපති ගෝඨාභයට බව ඉන්දීය අගමැති කියයි",
       "News Content": "ශ්‍රී ලංකාව ජනාධිපති ගෝඨාභය රාජපක්ෂ යටතේ සාර්ථකව කොරෝනා වෛරසය පාලනය කර ඇති බව ඉන්දීය අග්‍රාමාත්‍ය නරේන්ද්‍ර මෝදි පවසනවා.\nඒ ජනාධිපති ගෝඨාභය රාජපක්ෂ සමඟ කළ සංවාදයක් පිළිබඳව ට්විටර් සටහනක් තබමින්.\nකොරෝනා වෛරසය හමුවේ සිදුව ඇති ආර්ථික බලපෑමට මුහුණදීමට ශ්‍රී ලංකාවට පූර්ණ සහය ලබාදෙන බව ද ඉන්දීය අග්‍රාමාත්‍යවරයා ප්‍රකාශ කර තිබෙනවා.\nමේ අතර ජනාධිපති මාධ්‍ය අංශය කියාසිටියේ අද (23) පෙරවරුවේ සුහද දුරකථන සංවාදයක නිරත වූ ජනාධිපති ගෝඨාභය රාජපක්ෂ සහ ඉන්දීය අග්‍රාමාත්‍ය නරේන්ද්‍ර මෝදි දෙරට අතර සෑම ආකාරයකම සබඳතා කොවිඩ් අර්බුදය හමුවේ තවත් වර්ධනය කර ගැනීමට එකඟත්වය පළ කළ බවයි.\nඅන්‍යෝන්‍ය වැදගත්කමක් සහිත විෂයයන් පිළිබඳ අදහස් හුවමාරුවට අවස්ථාව ලැබීම පිළිබඳව සතුට පළ කරමින් ජනාධිපති ගෝඨාභය රාජපක්ෂ කියාසිටියේ වත්මන් දුෂ්කර අවධියේ ශ්‍රී ලංකාවට කළ උපකාර සම්බන්ධයෙන් මෝදී මැතිතුමාට සහ ඉන්දීය ජනතාවට කෘතඥතාව පුද කරන බවයි.\nඉන්දියාව ප්‍රදානය කළ ටොන් 10ක වෛද්‍යාධාර බෙහෙවින් ප්‍රයෝජනවත් වූ බව ද ඔහු සඳහන් කර තිබෙනවා.\nනිරවුල් චින්තනයක් සහිත, ඉක්මනින් දුෂ්කර තීරණ ගැනීමේ හැකියාව ඇති නායකයෙකු ලෙස තමන් ජනාධිපති ගෝඨාභය රාජපක්ෂ හඳුනාගෙන ඇති බවයි මෙහිදී ඉන්දීය අග්‍රාමාත්‍ය නරේන්ද්‍ර මෝදි සඳහන් කර ඇත්තේ.\nශ්‍රී ලංකාවට උපකාර කිරීමට තමන් පෞද්ගලිකවම කැපවී සිටින බව ද ඔහු කියා සිටියා.\nකොරෝනා අර්බුදය හමුවේ ද්වීපාර්ශවික සබඳතා තව තවත් වර්ධනය කර ගැනීමට ඉන්දු - ශ්‍රී ලංකා නායකයන් එකඟ වූ බවයි ජනාධිපති මාධ්‍ය අංශය නිවේදනය කළේ.\nඉන්දියාව ද කොරෝනා වසංගතය මනාව පාලනය කර ඇති බවට තමන් විශ්වාස පළ කරන බව ජනාධිපති ගෝඨාභය රාජපක්ෂ මෙහිදී ඉන්දීය අග්‍රාමාත්‍යවරයා වෙත ප්‍රකාශ කළා.",
       "URL": "https://www.hirunews.lk/241337/කොරෝනා-පාලනය-කිරීමේ-ගෞරවය-ජනපති-ගෝඨාභයට-බව-ඉන්දීය-අගමැති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=2713"
}