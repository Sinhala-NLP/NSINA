{
       "Source": "hirunews",
       "Timestamp": "Saturday, 27 August 2022 - 13:28",
       "Headline": "අබලන් වූ පාසල් දුබල වෙනතෙක් දෑස් නොහැරුණු රටේ බලධාරින් (වීඩියෝ)",
       "News Content": "රටක අනාගතය සහ දරුවන්ගේ සුබසිද්ධිය තීරණය සඳහා අධ්‍යාපනය වැදගත්ම සාධකයක්.\nසංවර්ධන සඳහා වෙන්කෙරෙන ප්‍රතිපාදන අතුරින් සැලකිය යුතු කොටසක් පාසල් වෙනුවෙන් සහ රටේ අධ්‍යාපනය වෙනුවෙන් වෙන් කළ ද ඉන් රටේ දරුවන්ට ප්‍රතිලාභ ලැබේද යන්න ගැටලුවක්.\nහෝමාගම සහ අනුරාධපුරයේ පාසැල් දෙකක තත්ත්වය ඊට කදිම නිදසුනක්.\nහෝමාගම අධ්‍යාපන කොට්ඨාසයට අයත් හංවැල්ල, තුන්නාන සිරි සුමනජෝති මහා විද්‍යාලයේ පළමු ශ්‍රේණියේ සිට 11 වන ශ්‍රේණියේ සිට සිසුන් 600කට අධික පිරිසක් අධ්‍යාපනය ලබනවා.\nවිදුහලේ පවතින ගොඩනැගිලි රැසක් අබලන් තත්ත්වයේ පවතින බවට බලධාරීන්ගේ අවධානය යොමුවුණේ සිසුන්ගේ මව්පියන් විසින් ලිඛිතව සහ වාචිකව සිදුකළ දැනුවත් කිරීමෙන් පසුවයි.\nඒ අනුව 2019 වසරේදී රුපියල් මිලියන 70ක ඇස්තමේන්තුගත වියදමකින් නව තෙමහල් ගොඩනැගිල්ලක් ආරම්භ කිරීමට පියවර ගෙන තිබෙනවා.\nකෙසේවෙතත් ගොඩනැගිල්ලේ වැඩ කටයුතු බොහෝ ප්‍රමාණයක් අවසන්ව තිබූ පසුබිමක 2021 වසරේ එහි වැඩකටයුතු නවතා දමා වැඩ බිමෙන් ඉවත්ව යාමට කොන්ත්‍රාත්කරුවන් කටයුතු කර ඇති බවයි ප්‍රදේශවාසීන් පැවසුවේ.\nඑවකට සිදුවූ ආණ්ඩු පෙරලිය ඊට හේතු වූ බවයි ඔවුන් පැවසුවේ.\nපන්ති කාමර, පරිගණක විද්‍යාගාර, පරිපාලන කාමරයක් මෙන්ම ශ්‍රවණාගාරයක් ඇතුළු පහසුකම් රැසකින් සමන්විත වූ මෙම ගොඩනැගිල්ල කඩිනමින් වැඩ නිමවා සිසු අයිතියට පත්කරන ලෙසයි මව්පියන් ඉල්ලා සිටින්නේ.\nමේ අනුරාධපුර දිස්ත්‍රික්කයේ, මිහින්තලේ ප්‍රා දේශීය ලේකම් කොට්ඨාසයට අයත් ඉහළගම විද්‍යාලයයි.\nකලක් තිස්සේ ගම්මාන 18ක පමණ සිසුන් දහස් ගණනකගේ නැණස පෑදූ ඉහළගම විද්‍යාලය මේ වන විට වල් බිහි වී විනාශ වෙමින් යන බවට ප්‍රදේශවාසීන් මැසිවිලි නඟනවා.\nඔවුන් පෙන්වා දෙන්නේ පහසුකම් නොමැති වීම හේතුවෙන් මෙම පාසල වැසී ගොස් ඇති බවයි.",
       "URL": "https://www.hirunews.lk/313867/අබලන්-වූ-පාසල්-දුබල-වෙනතෙක්-දෑස්-නොහැරුණු-රටේ-බලධාරින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=909"
}