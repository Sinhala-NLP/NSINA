{
       "Source": "hirunews",
       "Timestamp": "Friday, 21 October 2016 - 12:12",
       "Headline": "කල්පිටියේ ධීවර විරෝධතාවක් අතරතුර උණුසුම් තත්ත්වයක්",
       "News Content": "පුත්තලම - කල්පිටිය මාර්ගයේ කුරුඤ්ඤන්පිටිය ප්‍රදේශයේ අද (21) උදෑසන පැවැත්වූ ධීවර විරෝධතාවක් අතරතුර උණුසුම් තත්ත්වයක් ඇතිවුණා.\nපොලිසිය සඳහන් කළේ මෙම තත්ත්වය පාලනය කිරීම සඳහා පොලිස් විශේෂ කාර්ය බලකාය කැඳවීමට සිදුව ඇති බවයි.\nලයිලා දැල් භාවිත කරමින් සිදුකරන මසුන් මැරීමට විරෝධය පළ කරමින් ධීවරයින් පිරිසක් මෙම විරෝධතාව ආරම්භ කර තිබුණා.\nතම ගම්මානයට පිවිසෙන මාර්ගය අවහිර වීම හේතුවෙන් ප්‍රදේශවාසීන් විරෝධතාවයේ නිරතවන ධීවරයින් සමඟ ගැටුමක් ඇතිකරගෙන තිබෙනවා.\nපසුව පොලිසිය මැදිහත්ව එය පාලනය කර ඇති අතර, ගැටුමෙන් කිහිප දෙනෙකුට තුවාල සිදුව ඇති බවද වාර්තා වනවා.\nමේ අතර, ධීවර විරෝධතාව මගින් මාර්ගය අවහිර කිරීමට එරෙහිව පුත්තලම මහේස්ත්‍රාත් අධිකරණය අද නියෝගයක් ද නිකුත් කළා.\nකල්පිටිය පොලිසිය කළ ඉල්ලීමකට අනුව අධිකරණය නියෝග කළේ අදාළ විරෝධතාව අත්හිටුවන ලෙසයි.",
       "URL": "https://www.hirunews.lk/145740/කල්පිටියේ-ධීවර-විරෝධතාවක්-අතරතුර-උණුසුම්-තත්ත්වයක්",
       "Category": "Local News",
       "Parent URL": "https://www.hirunews.lk/local-news.php?pageID=4828"
}