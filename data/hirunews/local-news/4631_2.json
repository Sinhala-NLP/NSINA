{
       "Source": "hirunews",
       "Timestamp": "Sunday, 05 March 2017 - 7:34",
       "Headline": "සෑම මසකම උතුරට එන බව ජනපති කියයි",
       "News Content": "උතුර පළාතේ සංවර්ධනයට නව සැලැස්මක් ඔස්සේ නව වැඩපිළිවෙලක් ඉදිරිපත් කරන බව ජනාධිපති මෛත්‍රීපාල සිරිසේන ප්‍රකාශ කළා.\n‘‘ජනපතිට කියන්න’’ වැඩසටහනේ  ප්‍රථම ප්‍රාදේශීය කාර්යාලය උතුර පළාත් ආණ්ඩුකාර කාර්යාලයේදී ආරම්භ කරමින් ජනාධිපතිවරයා මේ බව සදහන් කළා.\nසෑම මසකට හෝ මාස දෙකකට වරක් උතුර පළාතට පැමිණ තම අමාත්‍යාංශය යටතේ පවතින සංවර්ධන කටයුතු පිළිබදව සොයා බලන ලෙස සෑම අමාත්‍යවරයෙකුටම උපදෙස් ලබාදෙන බවයි එහිදී ජනාධිපතිවරයා සදහන් කළේ.\nඑමෙන්ම ඉදිරි මාස කිහිපය තුළ සෑම මසකම අදාළ මැති ඇමතිවරුන් සහ රාජ්‍ය නිලධාරීන් සමඟ උතුරට පැමිණ පළාතේ සංවර්ධන වැඩපිළිවෙල වේගවත් කිරීම සඳහා ගතයුතු ක්‍රියාමාර්ග පිළිබඳව සොයාබලන ලෙසද ජනාධිපති මෛත්‍රිපාල සිරිසේන එහිදී ප්‍රකාශ කළා.\nඑමෙන්ම, ඒ පිළිබදව වන කාල සටහනක් කැබිනට් මණ්ඩලයට ඉදිරිපත් කිරීමට ද උපදෙස් ලබාදෙන බව ජනාධිපති මෛත්‍රීපාල සිරිසේන එහිදී වැඩිදුරටත් කියා සිටියා.\nමෙම නව වැඩසටහන තුළින් උතුරේ ජනතාවගේ ගැටලූ සහ ප්‍රශ්න තමන් වෙත ඉදිරිපත් කිරීම තවදුරටත් පහසු වනු ඇති බව සඳහන් කළ ජනාධිපතිවරයා, රටක් ලෙස ඉදිරියට යා යුත්තේ සියලූ ජනතාවගේ ගැටලූ විසදමින් සහ සියලූදෙනා සමග අත්වැල් බැද ගනිමින් බව ද අවධාරණය කළා.\nමහජනතාවට 19 19 දුරකථන අංකය ඔස්සේ රාජ්‍ය තොරතුරු  කේන්ද්‍රය ඇමතීමෙන් හෝ තැපැල් පෙට්ටිය අංක 123 කොළඹ යන ලිපිනයට ලිපි එවීම මගින් ජනාධිපති කාර්යාලය වෙත තමන්ගේ පැමිණිලි, දුක් ගැනවිලි හෝ යෝජනා ඉදිරිපත් කිරීමේ අවස්ථාව ‘‘ජනපතිට කියන්න’’ වැඩසටහන හරහා ලබාදී තිබෙනවා.\nමේ අතර, ජපන් ශ්‍රී ලංකා සංස්කෘතික මිත්‍රත්ව සංගමයේ සභාපති ජපානයේ ප්‍රධාන සංඝනායක පැල්පොල විපස්සී හිමිපාණන් වහන්සේගේ ජන්ම දිනය නිමිත්තෙන් පැල්පොල විපස්සී පදනම් මූලස්ථානයේ ඉදිවූ නව සිව් මහල් මන්දිරය ජනාධිපතිවරයා විසින් ඊයේ පස්වරුවේ විවෘත කළා.\nඅඩසිය වසරකට වැඩි කාලයක සිට රටට සම්බුද්ධ ශාසනයට මෙන්ම ප්‍රදේශවාසී ජනතාවට මහගු සේවයක් ඉටු කරනු ලබන පූජ්‍ය පැල්පොල විපස්සී හිමියන්ට ජනාධිපතිවරයා ජන්ම දින සුබ පැතුම් පිරිනැමූ බවයි ජනාධිපති මාධ්‍ය අංශය සදහන් කළේ.\nඑමෙන්ම, ශ්‍රී ලංකා ගුවන් හමුදාවේ 66 වන සංවත්සරයට සමගාමීව පැවැත්වෙන ගුවන් හමුදා ප්‍රදර්ශනය සහ සැණකෙළිය ඊයේ පස්වරුවේ ජනාධිපති මෛත්‍රීපාල සිරිසේන විවෘත කරනු ලැබුවා.",
       "URL": "https://www.hirunews.lk/156082/සෑම-මසකම-උතුරට-එන-බව-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4631"
}