{
       "Source": "hirunews",
       "Timestamp": "Wednesday, 21 September 2022 - 18:44",
       "Headline": "ගොඩට ගෙන එමින් සිටි මාළු අස්වැන්න කොල්ලකා ධීවරයින්ටත් පහරදීලා - පොලිසියට පැමිණිල්ලක්",
       "News Content": "මාළු අස්වැන්න නෙලා ගනිමින් යලි ගොඩබිමට පැමිණෙමින් සිටි ධීවර යාත්‍රාවක ධීවරයින් පිරිසක් වෙත කිසියම් පිරිසක් විසින් සිදු කරන ලද පහරදීමක් සම්බන්ධයෙන් වැලිගම පොලිසිය විමර්ශන ආරම්භ කර තිබෙනවා.\nපොලිසිය පැවසුවේ, 'ලිහිණියා 1' යාත්‍රාවේ සිටි ධීවරයින් හට පහර දී ඔවුන් ගොඩබිමට රැගෙන එමින් සිටි මාළු ද පහර දුන් පුද්ගලයින් විසින් පැහැරගෙන ගොස් ඇති බවයි.\nඑම පහරදීමේ දී අදාළ අපරාධකරුවන් පහරකෑමට ලක් වූ ධීවරයින්ගේ ධීවර ආම්පන්නවලට ද දැඩි අලාභ හානි සිදු කර තිබෙනවා.\nඊයේ (20) උදෑසන තම ධීවර කටයුතු සඳහා මෙම ධීවරයින් රැගත් යාත්‍රාව පිටව ගොස් ඇත්තේ වැලිගම - පැලෑන- බද්දේවත්ත ධීවර තොටුපොළෙන්.\nපැමිණිලි පාර්ශ්වය විසින් පොලිසියට පැමිණිලි කර ඇත්තේ මෙලෙස තමන්ට පහර දුන් පිරිස වැලිගම ප්‍රදේශයේ පදිංචිකරුවන් බවත්, පහරදීමට පුද්ගලයින් 08 දෙනෙකු පැමිණ සිටි බවයි.\nසිද්ධිය සම්බන්ධයෙන් වැලිගම පොලිසිය වැඩිදුර විමර්ශන සිදු කරනවා.",
       "URL": "https://www.hirunews.lk/315956/ගොඩට-ගෙන-එමින්-සිටි-මාළු-අස්වැන්න-කොල්ලකා-ධීවරයින්ටත්-පහරදීලා-පොලිසියට-පැමිණිල්ලක්",
       "Category": "Local News",
       "Parent URL": "https://www.hirunews.lk/local-news.php?pageID=853"
}