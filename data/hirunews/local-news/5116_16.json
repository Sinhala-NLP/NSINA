{
       "Source": "hirunews",
       "Timestamp": "Friday, 25 March 2016 - 7:41",
       "Headline": "බෙදී ඇණ කොටාගැනීම නවතමු",
       "News Content": "ලොව පුරා ක්‍රිස්තියානි ජනතාව සමරනු ලබන සුවිශේෂතම ආගමික උත්සවයක් වන පාස්කු උත්සවය මගින් සමාජ සාධාරණත්වය, මනුෂ්‍යත්වය සහ ප්‍රේමය වෙනුවෙන් තම ජීවිතයම කැප කළ ක්‍රිස්තුස් වහන්සේ ලොවට ගෙන ආ විමුක්තිදායක පණිවුඩය යළි සිහිපත් කරන බව අග්‍රාමාත්‍ය රනිල් වික්‍රමසිංහ පවසනවා.\nපුරා දින 40 ක් ක්‍රිස්තුස් වහන්සේ දුක්විඳීම, පසුතැවිලි සිතින් සහ ආගමික පිළිවෙත් මගින් සමරන ක්‍රිස්තියානි ජනතාව මහසිකුරාදා දින උන්වහන්සේ කුරුසියෙහි ඇණ ගසා මරණයට පත් කිරීම ද, පාස්කු ඉරිදා දින නැවත මරණයෙන් උත්ථානවීම ද ස්මරණය කරනු ලබනවා.\nදුගියන්ට, රෝගීන්ට, පව්කාරයන්ට මෙන්ම අසරණ වූවන් ඇතුළු සැමට එක සේ ප්‍රේම කලාවූ ක්‍රිස්තුස් වහන්සේ සමස්ත ජීවිතයෙන් පෙන්නුම් කළේ මානව ප්‍රේමය, සමානාත්මතාව, සංහිඳියාව තරම් උත්තරීතර අන් යමක් මෙලොව නොමැති බවයි.\nමේ හේතුවෙන් ජාති, ආගම්, කුල, පක්ෂ, පන්ති ලෙසින් පිල් බෙදී ඇණ කොටා ගැනීම වෙනුවට ක්‍රිස්තුස් වහන්සේ පෙන්වාදුන් විමුක්තිදායක ප්‍රේමය තුළ ජීවත් වන්නට අදිටන් කර ගන්නැයි අග්‍රාමාත්‍යවරයා සියල්ලන්ගෙන් ඉල්ලීමක් කළා.",
       "URL": "https://www.hirunews.lk/129314/බෙදී-ඇණ-කොටාගැනීම-නවතමු",
       "Category": "Local News",
       "Parent URL": "https://www.hirunews.lk/local-news.php?pageID=5116"
}