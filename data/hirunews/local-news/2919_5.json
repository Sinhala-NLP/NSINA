{
       "Source": "hirunews",
       "Timestamp": "Tuesday, 04 February 2020 - 13:11",
       "Headline": "චීනයෙන් පිටත දෙවන කොරෝනා මරණය හොංකොංවලින් - ආසාදිතයන් 20,000 ඉක්මවයි",
       "News Content": "චීනයෙන් පිටත කොරෝනා වෛරසය ආසාදනය වීමෙන් සිදුවූ දෙවන මරණය අද හොංකොං වලින් වාර්තා වුණා.\nවෛරසය ආසාදනය වී රෝහල්ගතව ප්‍රතිකාර ලැබූ 39 හැවිරිදි අයෙක් මෙලෙස ජීවිතක්ෂයට පත්ව ඇති බවයි විදෙස් වාර්තා සඳහන් කළේ.\nමොහු පසුගිය ජනවාරි 21 වනදාට පෙර දිනෙක චීනයේ වූහාන් නගරයේ සංචාරය කර ඇති බව වාර්තා වනවා.\nචීනයෙන් පිටත කොරෝනා පළමු මරණය වාර්තා වූයේ පිලිපීනයෙන්.\nචීනයේ මේ වන විට කොරෝනා වෛරසය ආසාදනය වී මිය ගිය සංඛ්‍යාව 425 දක්වා ඉහළ ගොස් ඇති අතර, වෛරසය ආසාදිත බව තහවුරු වී ඇති පුද්ගලයන් සංඛ්‍යාව 20,400ක් වනවා.\nඉන් 3235 දෙනෙකු අලූතින් වාර්තා වූ ආසාදිතයන් බවයි විදෙස් වාර්තා සදහන් කළේ.\nඑමෙන්ම, ජපානයට ළගා වූ පුද්ගලයන් 3500 ක් රැගත් මගී ප්‍රවාහන නෞකාවක සිටි පිරිස් නිරෝධායනයට ලක් කිරීමට ජපානය තීරණය කර තිබෙනවා.\nඒ එම නෞකාවෙන් හොංකොං හි සිට පැමිණි අවුරුදු 80ක් වයසැති මඟියෙකුට කොරෝනා වෛරසය ආසාදනය වී ඇති බවට තහවුරු වීමෙන් අනතුරුවයි. අදාළ නෞකාවේ මගීන් 2500 දෙනෙකු ගමන් කර ඇති අතර, කාර්ය මණ්ඩලයේ දහසක් ද එහි සිට තිබෙනවා.\nමේ අතර, පාකිස්තානය අද සිට යළිත් චීනයට ගුවන් ගමන් ආරම්භ කළා. පාකිස්තාන ගුවන් සේවය ප්‍රකාශ කර ඇත්තේ තම ආරක්ෂණ පද්ධතිය පිළිබද පවතින විශ්වාසය හේතුවෙන් එම පියවර ගත් බවයි.\nකොරෝනා වෛරසයට එරෙහිව ක්‍රියා කිරීමට ලෝක සෞඛ්‍ය සංවිධානය, යුරෝපා සංවිධානය සහ චීනය සමග එක්ව කටයුතු කිරීමට ජී - 7 රටවල් එකග වී තිබෙනවා. වෛරසයට එරෙහිව සාර්ථක ප්‍රතිචාර දැක්විය හැක්කේ අන්තර්ජාතික සහයෝගීත්වයෙන් පමණක් බවයි ජී - 7 රටවල් තීරණය කර ඇත්තේ.\nඑසේම ජර්මනියේ සෞඛ්‍ය අමාත්‍ය ජේන්ස් ස්පාන් ප්‍රකාශ කර ඇත්තේ කොරෝනා වෛරසය ව්‍යාප්තියත් සමඟ පවතින තත්ත්වය සම්බන්ධයෙන් සාකච්ඡා  කිරීමට අද බ්‍රිතාන්‍ය සහ ප්‍රංශ සෞඛ්‍ය අමාත්‍යවරුන් හමුවීමට අපේක්ෂා කරන බවයි.",
       "URL": "https://www.hirunews.lk/233683/චීනයෙන්-පිටත-දෙවන-කොරෝනා-මරණය-හොංකොංවලින්-ආසාදිතයන්-20000-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=2919"
}