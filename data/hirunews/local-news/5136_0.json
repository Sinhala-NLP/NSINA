{
       "Source": "hirunews",
       "Timestamp": "Thursday, 10 March 2016 - 7:19",
       "Headline": "UPDATE: මහානාහිමියන්ගේ ශ්‍රී දේහය අස්ගිරි මහාවිහාරයේ උපාලි ශාලාවට වැඩම කෙරේ",
       "News Content": "අපවත්වී වදාළ අස්ගිරි පාර්ශවයේ මහ නායක අතිපූජ්‍ය ගලගම ශ්‍රී අත්ථදස්සි මහානාහිමියන්ගේ ශ්‍රී දේහය උරුලෑවත්ත විහාරස්ථානයේ සිට අද (10) පස්වරු 4 ට අස්ගිරි මහා විහාරයේ උපාලි ශාලාව වෙත වැඩම කරවනු ලැබුවා.\nඊයේ (09) රාත්‍රියේ අපවත්වූ අස්ගිරි මහ නාහිමියන්ගේ ශ්‍රී දේහය අස්ගිරි මහා විහාරයේ උන්වහන්සේගේ පෞද්ගලික ආරාමය වන උරුලෑවත්ත විහාරස්ථානය වෙත අද පෙරවරුවේ වැඩම කරවනු ලැබුවේ රිය පෙරහරකින්.\nමේ වනවිට උන්වහන්සේගේ ශ්‍රී දේහයට අවසන් ගෞරව දැක්වීම සඳහා විශාල ජනතාවක් පැමිණ සිටින බවයි අස්ගිරි මහාවිහාරයේ සිටින හිරු ප්‍රාදේශීය වාර්තාකරු ආර්.එම්.ආර් රත්නායක සඳහන් කළේ.\nඅපවත්වී වදාළ අස්ගිරි පාර්ශවයේ මහ නායක අතිපූජ්‍ය ගලගම ශ්‍රී අත්ථදස්සි මහානාහිමියන්ගේ ආදාහන පූජෝත්සවය පූර්ණ රාජ්‍ය ගෞරව සහිතව මේ මස 13 වනදා පස්වරු දෙකට මහනුවර පොලිස් ක්‍රීඩාංගණයේදී පැවැත්වීමට නියමිතයි.\nඅද පෙරවරුවේ රැස්වූ ආදාහන පූජෝත්සව කමිටුව මෙම තීරණය ගත් බවයි අස්ගිරි මහා විහාර පාර්ශවයේ කාරක සංඝ සභික පූජ්‍ය මැදගම ධම්මානන්ද හිමියන් හිරු ප්‍රවෘත්ති අංශයට සඳහන් කළේ.\nඑමෙන්ම, මහ නාහිමියන්ගේ ආදාහන පූජෝත්සවය සිදු කෙරෙන එළඹෙන ඉරිදා දිනය ජාතික ශෝක දිනයක් බවට ප්‍රකාශයට පත් කිරීමට අදාළ චක්‍රලේඛ නිකුත් කරන බව ස්වදේශ කටයුතු අමාත්‍යාංශයේ ලේකම් ජේ.ජේ. රත්නසිරි සඳහන් කළා.\nඔහු කියා සිටියේ උන්වහන්සේගේ ආදාහන පූජෝත්සවය පූර්ණ රාජ්‍ය ගෞරව සහිතව සිදුකරන බවයි.\nමහානාහිමියන්ගේ ආදාහන පූජෝත්සවය සිදුකෙරෙන ඉරිදා දිනයේ මහනුවර නගර සීමාවේ සියලූම සුරාසැල් සහ මාංශ අලෙවිසැල් වසා දැමීමට පියවර ගන්නා බවයි මධ්‍යම පළාත් ප්‍රධාන අමාත්‍ය සරත් ඒකනායක සඳහන් කළේ.\nඅස්ගිරි පාර්ශවයේ මහානායක අතිපූජ්‍ය ගලගම ශ්‍රී අත්තදස්සී මහානාහිමියන්ගේ අපවත්වීම සම්බන්ධයෙන් මල්වතු මහාවිහාර පාර්ශවයේ සංවේගය පළ කරන බව මල්වතු පාර්ශවයේ මහානායක අතිපූජ්‍ය තිබ්බටුවාවේ ශ්‍රී සුමංගල මහානාහිමියන් ශෝක ප්‍රකාශයක් නිකුත් කරමින් පවසනවා.\nඑමගින් උන්වහන්සේ පෙන්වා දෙන්නේ ආදර්ශවත් පැවිදි ජීවිතයක් ගත කළ අතිපූජ්‍ය ගලගම ශ්‍රී අත්තදස්සී මහානාහිමියන්ගේ අපවත්වීම වත්මන් සඟ සසුනට සිදුවූ පිරිමැසිය නොහැකි පාඩුවක් ලෙස සැලකිය හැකි බවයි.\nමේ අතර, අස්ගිරි මහානාහිමියන්ගේ අපවත්වීම පිළිබඳව සංවේගය පළ කරන බව නිවේදනයක් නිකුත් කරමින් මෙරට ඇමරිකානු තානාපති අතුල් කේෂප් පවසනවා.\nබුදුරජාණන් වහන්සේගේ ඉගැන්වීම් ඇසුරින් සාමය සහ සංහිඳියාව සඳහා පෙනී සිටිමින් ශ්‍රී ලාංකිකයින්ගේ ජීවිත නගා සිටුවීමට නොපසුබට උත්සාහයක් උන්වහන්සේ විසින් ගනු ලැබූ බවයි එම නිවේදනයේ පෙන්වා දෙන්නේ.\nඑමෙන්ම, අස්ගිරි මහානාහිමියන්ගේ අපවත්වීම සමස්ත ශ්‍රී ලංකාවාසී ජනතාවට පමණක් නොව ලෝකවාසී බෞද්ධ ජනතාවට සිදුවූ විශාල පාඩුවක් බව එක්සත් ජනතා නිදහස් සන්ධානය ශෝක පණිවුඩයක් නිකුත් කරමින් පවසනවා.\nඑහි මහලේකම් අමාත්‍ය මහින්ද අමරවීරගේ අත්සනින් නිකුත් කර ඇති එම පණිවුඩයෙන් පෙන්වා දෙන්නේ උන්වහන්සේ රටේ සියලු ජනකොටස් අතර සාමානාත්මතාවය අගයමින් සෑම විටම අන්‍යෝන්‍ය සහජීවනය උදෙසා කැපවී කටයුතු කළ යතිවරයාණන් වහන්සේ නමක් බවයි.\nඅස්ගිරි මහානාහිමියන්ගේ අපවත්වීම පිළිබඳව නිවේදනයක් නිකුත් කරමින් ජාතික නිදහස් පෙරමුණ ද සිය සංවේගය පළ කළා.\nඅපවත්වී වදාල අතිපූජ්‍ය ගලගම ශ්‍රී අත්ථදස්සී මහ නාහිමියන් 1922 ජනවාරි මස 11 වනදා මාතලේ - අස්ගිරි පල්ලේසියපත්තුව - ගලගම ප්‍රදේශයේ උපත ලැබූ අතර, උන්වහන්සේ අපවත්වන විට 94 වන වියේ පසුවුණා.\n1936 දී පැවිදි දිවියට පත් මහ නාහිමියන් උපසම්පදාව ලැබුවේ 1942 වසරේයි.\nමහියංගණ රාජමහා විහාරයේ විහාරාධිපති ලෙස කටයුතු කළ අස්ගිරි මහ නාහිමියන් 2015 වසරේ මැයි මස 8 වනදා සියම් මහා නිකායේ අස්ගිරි පාර්ශවයේ 21 වන මහ නාහිමියන් ලෙස තේරී පත්වුණේ උඩුගම ශ්‍රී බුද්ධරක්ඛිත මහ නාහිමියන්ගේ අපවත්වීමෙන් අනතුරුවයි.\nUpdate : Thursday, March 10, 2016 19.36\n-------------------------------------------------------\nමහ නාහිමිගේ ආදාහන පුජෝත්සවය 13වනදා\nඅපවත්වී වදාළ අස්ගිරි මහ නායක අතිපූජ්‍ය ගලගම ශ්‍රී අත්ථදස්සි  නාහිමියන්ගේ ආදාහන පූජෝත්සවය මේ මස 13 වනදා පස්වරු දෙකට මහනුවර පොලිස් ක්‍රීඩාංගණයේදී පැවැත්වීමට නියමිතයි.\nඅද පෙරවරුවේ රැස්වූ ආදාහන පූජෝත්සව කමිටුව මේ බව තීරණය කර ඇති බවයි අස්ගිරි මහා විහාර පාර්ශවයේ කාරක සංඝ සභික පූජ්‍ය මැදගම ධම්මානන්ද හිමියන් හිරු ප්‍රවෘත්ති අංශයට සඳහන් කළේ.\nමහ නාහිමියන්ගේ ආදාහන පූජෝත්සවය පූර්ණ රාජ්‍ය ගෞරව සහිතව සිදුකිරීමට සූදානමින් සිටින බව ස්වදේශ කටයුතු අමාත්‍යාංශය හිරු ප්‍රවෘත්ති අංශය කළ විමසීමකදී කියා සිටියා.\nඊයේ රාත්‍රියේ අපවත්වූ අස්ගිරි මහ නාහිමියන්ගේ දේහය අද පෙරවරුවේ අස්ගිරි මහා විහාරයේ උන්වහන්සේගේ පෞද්ගලික ආරාමය වෙත වැඩම කරවනු ලැබුවා.\n--------------------------------------------------\nTHURSDAY,10 MARCH 2016 7-19\nඅපවත්වී වදාළ අස්ගිරි මහ නායක අතිපූජ්‍ය ගලගම ශ්‍රී අත්ථදස්සි මහ නාහිමියන්ගේ ශ්‍රී දේහය අද පෙරවරුවේ එම විහාරයට වැඩම කරවීමට නියමිතයි.\nඅස්ගිරි මහා විහාර පාර්ශවයේ කාරක සංඝ සභික පූජ්‍ය මැදගම ධම්මානන්ද හිමියන් හිරු ප්‍රවෘත්ති අංශයට කියා සිටියේ උන්වහන්සේගේ ශ්‍රී දේහය පිළිබඳ ආදාහන පූජෝත්සවය පැවැත්වෙන දිනය සම්බන්ධයෙන් අද දිනයේදී තීරණයක් ගන්නා බවයි.\nවිහාරස්ථානයේ නාන කාමරයේදී හදිසියේ ඇද වැටීම හේතුවෙන් ප්‍රතිකාර සඳහා මහනුවර රෝහලට  ඇතුළත් කළ අස්ගිරි මහ නායක අතිපූජ්‍ය ගලගම ශ්‍රී අත්ථදස්සී මහ නාහිමියන් ඊයේ රාත්‍රියේ අපවත්වුණා.\nඒ, රෝහලේ දැඩි සත්කාර ඒකකයේ ප්‍රතිකාර ලබමින් සිටියදියි. රෝහල් අධ්‍යක්‍ෂ වෛද්‍ය ආර්.එම්.එස්. රත්නායක හිරු ප්‍රවෘත්ති අංශයට සඳහන් කළේ හදිසියේ වැළඳුණු හෘදයාබාධයක් හේතුවෙන් උන්වහන්සේ අපවත්වී ඇති බවයි.\nඅතිපූජ්‍ය ගලගම ශ්‍රී අත්ථදස්සී මහ නාහිමියන් 1922 ජනවාරි මස 11 වනදා මාතලේ - අස්ගිරි පල්ලේසිය පත්තුව ප්‍රදේශයේ උපත ලැබූ අතර, උන්වහන්සේ අපවත්වන විට 94 වන වියේ පසුවුණා.\n1936 දී පැවිදි දිවියට පත් මහ නාහිමියන් උපසම්පදාව ලැබුවේ 1942 වසරේයි.\nමහියංගණ රාජමහා විහාරයේ විහාරාධිපති ලෙස කටයුතු කළ අස්ගිරි මහ නාහිමියන් සියම් මහා නිකායේ අස්ගිරි පාර්ශවයේ 21 වන මහ නාහිමියන් ලෙස තේරී පත්වුණේ 2015 වසරේ මැයි මස 8 වනදායි.\nඒ, උඩුගම ශ්‍රී බුද්ධරක්ඛිත මහ නාහිමියන්ගේ අපවත්වීමෙන් අනතුරුවයි.",
       "URL": "https://www.hirunews.lk/128184/update-මහානාහිමියන්ගේ-ශ්‍රී-දේහය-අස්ගිරි-මහාවිහාරයේ-උපාලි-ශාලාවට-වැඩම-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=5136"
}