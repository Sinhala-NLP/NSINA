{
       "Source": "hirunews",
       "Timestamp": "Thursday, 21 April 2022 - 22:53",
       "Headline": "ඉන්ධන සඳහා ශ්‍රී ලංකාවට තවත් ඩොලර් මිලියන 500ක් ලබාදීමට ඉන්දියාවේ එකඟතාව",
       "News Content": "ඉන්ධන මිලදී ගැනීම සඳහා ශ්‍රී ලංකාවට තවත් ඩොලර් මිලියන 500ක මූල්‍ය ආධාරයක් ලබාදීමට ඉන්දියාව එකඟතාව පළ කර ඇති බව විදේශ අමාත්‍ය මහාචාර්ය ජී.එල්. පීරිස් මහතා ප්‍රකාශ කළ බව රොයිටර් පුවත් සේවය වාර්තා කළා.\nඑහි දැක්වෙන්නේ ඊට අමතරව බංග්ලාදේශයට ගෙවිය යුතු ඩොලර් මිලියන 450ක මුදල ගෙවීම කල් දැමීමට බංග්ලාදේශ රජය එකඟතාව පළ කර ඇති බවද විදේශ අමාත්‍යවරයා පැවසූ බවයි.\nජාත්‍යන්තර මූල්‍ය අරමුදලේ සහන ලැබීමට තවත් මාස 6ක් පමණ ගතවනු ඇති බවත් විදේශ අමාත්‍යවරයා මෙහිදී ප්‍රකාශ කර තිබෙනවා.\nඔහු පෙන්වා දී ඇත්තේ මෙම ආධාර ලැබෙන තෙක් ජනතාවට අත්‍යවශ්‍ය ද්‍රව්‍ය ලබාගැනීම වෙනුවෙන් ආධාර සොයා ගත යුතු බවයි.\nමේ අතර ඉන්දීය ණය ආධාර යටතේ තවත් ඩීසල් මෙට්‍රික් ටොන් 40,000ක් රැගත් නෞකාවක් ඊයේ ශ්‍රී ලංකාවට ළඟාවී තිබෙනවා.\nඉන්දීය සහයෝගය යටතේ මාස 2කදී විවිධ ඉන්ධන වර්ග මෙට්‍රික් ටොන් ලක්ෂ 4කට ආසන්න ප්‍රමාණයක් ශ්‍රී ලංකාවට ලැබී තිබෙනවා.\nමේ අතර ශ්‍රී ලංකාවේ පවතින දුෂ්කරතා මඟ හරවා ගැනීම සඳහා චීන රජය විසින් හදිසි මානුෂීය ආධාර ලබාදීමට තීරණය කර ඇති බව මෙරට චීන තානාපති කාර්යාලය ට්විටර් පණිවුඩයක් නිකුත් කරමින් සඳහන් කළා.\nඑම ආධාර පිළිබඳව තොරතුරු ඉදිරියේදී ප්‍රකාශ කරන බවයි එම ට්විටර් පණිවුඩයේ වැඩිදුරටත් දැක්වුණේ.",
       "URL": "https://www.hirunews.lk/302487/ඉන්ධන-සඳහා-ශ්‍රී-ලංකාවට-තවත්-ඩොලර්-මිලියන-500ක්-ලබාදීමට-ඉන්දියාවේ-එකඟතාව",
       "Category": "Local News",
       "Parent URL": "https://www.hirunews.lk/local-news.php?pageID=1217"
}