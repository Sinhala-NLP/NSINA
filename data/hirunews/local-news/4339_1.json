{
       "Source": "hirunews",
       "Timestamp": "Monday, 04 September 2017 - 12:39",
       "Headline": "ගෝඨාභයගෙන් නව සංවිධානයක්",
       "News Content": "නව ආණ්ඩුක්‍රම ව්‍යවස්‌ථාව පරාජය කිරීමේ අරමුණින් හිටපු ආරක්‌ෂක ලේකම් ගෝඨාභය රාජපක්‌ෂ ගේ පුරෝගාමීත්වයෙන් \"එළිය\" නමින් සංවිධානයක්‌ එළි දැක්‌වීමට නියමිතව තිබෙනවා.\nව්‍යවස්ථා සංශෝධන අනතුර පිළිබඳ කතිකාව නමින් එහි පළමු සම්මන්ත්‍රණය මේ මස 06 වන දා බොරලැස්ගමුවේ දී පැවැත්වීමට නියමිතයි.\nහිටපු ජනාධිපති මහින්ද රාජපක්‌ෂ මෙන්ම වෙනත් දේශපාලන නායකයන් සහ  විද්වතුන්, කලාකරුවන් සහ වෘත්තීයවේදීන් ඇතුළු විශාල පිරිසක්‌ මෙම උත්සවයට සහභාගි වීමට නියමිත බව සඳහන්.\nපූජ්‍ය මහාචාර්ය මැදගොඩ අභයතිස්‌ස නාහිමි, විමල් තිරිමාන්න පියතුමා, හිටපු ආරක්‌ෂක ලේකම් ගෝඨාභය රාජපක්‌ෂ, ජනාධිපති නීතිඥ මනෝහර ද සිල්වා, රියර් අද්මිරාල් සරත් වීරසේකර, මේජර් ජනරාල් කමල් ගුණරත්න, හිටපු මහ බැංකු අධිපති අජිත් නිවාඩ් කබ්රාල්, හිටපු එක්‌සත් ජාතීන්ගේ ශ්‍රී ලංකා නිත්‍ය නියෝජිත තමාරා කුනනායගම්, හිටපු එක්‌සත් ජාතීන්ගේ ශ්‍රී ලංකා නිත්‍ය නියෝජිත ආචාර්ය දයාන් ජයතිලක, විශේෂඥ වෛද්‍ය සීනා අරඹේපොල ආදීන් මෙම සම්මන්ත්‍රණය අමතනු ඇති.\nආණ්ඩුක්‍රම ව්‍යවස්ථා අනතුර පිළිබඳ විද්වත් කතිකාවක් ලෙස මෙය නම් කර ඇති  අතර ව්‍යවස්ථාවේ යෝජිත වෙනස්කම් ගැන අදහස් ඉදිරිපත් වනු ඇති.",
       "URL": "https://www.hirunews.lk/170114/ගෝඨාභයගෙන්-නව-සංවිධානයක්",
       "Category": "Local News",
       "Parent URL": "https://www.hirunews.lk/local-news.php?pageID=4339"
}