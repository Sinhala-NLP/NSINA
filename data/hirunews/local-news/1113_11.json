{
       "Source": "hirunews",
       "Timestamp": "Tuesday, 07 June 2022 - 12:26",
       "Headline": "පෝට්සිටි ආයෝජකයින්ට වසර 40ක බදු සහනයක්",
       "News Content": "ලබන මහ කන්නය සඳහා අවශ්‍ය යූරියා පොහොර ඉන්දියානු ණය ආධාර යටතේ මිල දී ගැනීමට අදාළ ගිවිසුමට අත්සන් තැබීමට අමාත්‍ය මණ්ඩල අනුමැතිය හිමි ව තිබෙනවා.\nඇමරිකානු ඩොලර් මිලියන 55ක ණය මුදලක් ඉන්දීය අපනයන - ආනයන බැංකුව මගින් ලබාදීමට ඉන්දීය රජය එකඟතාවය පළ කර ඇති බවයි කැබිනට් ප්‍රකාශක ආචාර්ය බන්දුල ගුණවර්ධන සඳහන් කළේ.\nඑමෙන්ම, මහ කන්නය වෙනුවෙන් අවශ්‍ය යූරියා, ටී.එස්.පී, එම්.ඕ.පී පොහොර මෙටි්‍රක් ටොන් දෙලක්ෂ 31,000ක්, ලංකා පොහොර සමාගම සහ සීමාසහිත කොළඹ කොමර්ෂල් පොහොර සමාගම් හරහා ආනයනය කර ගොවීන්ට බෙදා දීමට ද කැබිනට් අනුමැතිය හිමි වුණා.\nමේ අතර, ඊයේ පැවති අමාත්‍ය මණ්ඩල හමුවට හිටපු අග්‍රාමාත්‍ය මහින්ද රාජපක්ෂ ද එක්ව සිටි බවයි අමාත්‍යවරයා එහි දී සඳහන් කළේ.\nඑමෙන්ම, විදේශ ආයෝජන ආකර්ශනය කර ගැනීම සඳහා පෝට්සිටි ව්‍යාපෘතියට අදාළව වසර 40ක කාලයක් සඳහා විශේෂ බදු සහනයක් ලබාදීමට අනුමැතිය හිමි වූ බව අමාත්‍ය ආචාර්ය බන්දුල ගුණවර්ධන සඳහන් කළා.",
       "URL": "https://www.hirunews.lk/306454/පෝට්සිටි-ආයෝජකයින්ට-වසර-40ක-බදු-සහනයක්",
       "Category": "Local News",
       "Parent URL": "https://www.hirunews.lk/local-news.php?pageID=1113"
}