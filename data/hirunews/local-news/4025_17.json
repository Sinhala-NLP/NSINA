{
       "Source": "hirunews",
       "Timestamp": "Thursday, 22 March 2018 - 15:53",
       "Headline": "මධ්‍යම තැපැල් හුවමාරුවට එවා තිබූ කොකේන් තොගයේ සැකකරුවන් අත්අඩංගුවට",
       "News Content": "නෙදර්ලන්තයේ සිට ශ්‍රී ලංකාවට රැගෙන ආ කොකේන් පාර්සලයක් සමග පුද්ගලයින් දෙදෙනෙකු කොළඹ මධ්‍යම තැපැල් හුවමාරුවේදී අද අත්අඩංගුවට ගෙන තිබෙනවා.\nඅදාළ පාර්සලයේ තිබී කොකේන් ග්‍රෑම් 22 කට අධික ප්‍රමාණයක් සොයා ගත් බවයි ශ්‍රී ලංකා රේගුව සදහන් කළේ.\nඑහි වටිනාකම රුපියල් 330,000 ක්.\nමෙලෙස අත්අඩංගුවට ගත් පුද්ගලයින් වත්තල ප්‍රදේශයේ පදිංචිකරුවන් වන අතර, මෙම පාර්සලය පසුගිය ජනවාරි මාසයේ මෙරටට එවා තිබුණා.\nමෙතෙක් එය ලබා ගැනීමට කිසිවෙකුත් ඉදිරිපත් නොවීම හේතුවෙන් එය සැකකටයුතු පාර්සලයක් වශයෙන් සලකා රේගු භාරයට ගෙන තිබූ බව සදහන්.\nසැකකරුවන් එහි සේවකයෙකුට අල්ලස් මුදලක් ලබාදී මෙම පාර්සලය ලබා ගැනීමට උත්සාහ කර ඇති බවයි වැඩිදුර පරීක්ෂණවලදී අනාවරණ වී ඇත්තේ.\nතැපැල් සේවකයාගෙන් කළ ප්‍රශ්ණ කිරීමේ දී හෙළිවී ඇත්තේ රුපියල් 50000 ක මුදලකට පාර්සලයේ නම සඳහන් පුද්ගලයාට එය ලබාදීමට එකගවී ඇති බවයි.\nඒ සඳහා ලබාගත් රුපියල් 49000 ක මුදලක් ද ඔහු සතුව තිබී සොයාගෙන තිබෙනවා.\nසැකකාර තැපැල් සේවකයා මාර්ගයෙන් පාර්සලයේ නම සඳහන් පුද්ගලයා කොළඹ මධ්‍යම තැපැල් හුවමාරුවට ගෙන්වා ගැනීමෙන් අනතුරුවයි අත්අඩංගුවට ගෙන ඇත්තේ.\nඔහු වත්තල ප්‍රදේශයේ පදිංචි 30 හැවිරිදි අයෙක්.\nසැකකාර තැපැල් සේවකයා සහ අනෙක් සැකකරු මාළිගාකන්ද මහේස්ත්‍රාත් අධිකරණයට ඉදිරිපත් කිරීමෙන් පසු ලබන 27 වනදා දක්වා රැඳවුම් නියෝග ලබාගෙන තිබෙනවා.\nපොලිස් මත්ද්‍රව්‍ය නාශක කාර්යාංශයයි මේ පිළිබඳ විමර්ශණ මෙහෙයවන්නේ.\nමේ අතර, නීතිවිරෝධී ලෙස ඩුබායි සිට මෙරටට රැගෙන ආ දුම්වැටි තොගයක් සමගින් පුද්ගලයින් දෙදෙනෙකු අද උදෑසන කටුනායක ගුවන්තොටුපලේදී අත්අඩංගුවට ගෙන තිබෙනවා.",
       "URL": "https://www.hirunews.lk/186586/මධ්‍යම-තැපැල්-හුවමාරුවට-එවා-තිබූ-කොකේන්-තොගයේ-සැකකරුවන්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4025"
}