{
       "Source": "hirunews",
       "Timestamp": "Saturday, 29 July 2023 - 13:27",
       "Headline": "ඇමෙරිකාව ගැන තවත් අනාවරණයක්",
       "News Content": "ඇමරිකාවේ යූ.එෆ්.ඕ. හෙවත් හඳුනා නොගත් පියාසර වස්තූන් පිළිබඳ වැඩසටහන සම්බන්ධයෙන් පැවති කොංග්‍රස් රැස්වීමේදී එම වැඩසටහනට සම්බන්ධ නිලධාරීන්ට අපහාසයක් වූ බවට පෙන්ටගනය චෝදනා කරනවා.\nපසුගිය බදාදා පැවති මෙම රැස්වීමේදී ඇමරිකාව විසින් සිදුකරන හඳුනා නොගත් පියාසර වස්තූන් සම්බන්ධයෙන් දිගුකාලීන වැඩසටහන පිළිබඳ තොරතුරු සඟවා ඇති බවට විශ්‍රාමික ගුවන් හමුදා බුද්ධි නිලධාරියෙකු සාක්ෂි ලබාදී තිබුණා.\nවිශ්‍රාමික ගුවන් හමුදා මේජර් ඩේවිඩ් ග්‍රෂ් එහිදී කියා සිටියේ මානව නොවන ජීවීන් හෙවත් පිටසක්වල ජීවින් සහ යානා පිළිබඳවද තොරතුරු ඇමරිකාව වසන් කරන බවටයි.\nතමන් එම වැඩසටහනට සහභාගි නොවූ නමුත් ඊට ඍජුව සම්බන්ධ පුද්ගලයින්ගෙන් තොරතුරු ලබාගත් බවද ඔහු ප්‍රකාශ කළා.\nජාතික ආරක්ෂාවට තර්ජනයක් විය හැකි බැවින් යූ.එෆ්.ඕ.දර්ශන ප්‍රසිද්ධියට පත් නොකරන බවට 2022 වසරේදී ද ඇමරිකානු නාවික හමුදාව ප්‍රකාශ කර තිබුණා.",
       "URL": "https://www.hirunews.lk/342939/ඇමෙරිකාව-ගැන-තවත්-අනාවරණයක්",
       "Category": "Local News",
       "Parent URL": "https://www.hirunews.lk/local-news.php?pageID=141"
}