{
       "Source": "hirunews",
       "Timestamp": "Tuesday, 05 April 2022 - 20:02",
       "Headline": "වෙන්වූ නිදහස් පක්ෂය ජනපති හමුවෙයි ස්වාධීන ලැයිස්තුවෙන් තුනක් ගැළවෙයි (වීඩියෝ)",
       "News Content": "පාර්ලිමේන්තුවේ ආණ්ඩු පක්ෂය නියෝජනය කරන කණ්ඩායම් 3 ක් ස්වාධීන වීමත් සමඟ පාර්ලිමේන්තුවේ සංයුතිය අද සැළකිය යුතු ලෙස වෙනස් වුණා.\nකෙසේ වෙතත් ස්වාධීන වූ බවට පැවසූ මන්ත්‍රීවරු තුන්දෙනෙකු පසුව ප්‍රකාශ කර සිටියේ තමන් එවැනි තීරණයක් මෙතෙක් ගෙන නොමැති බවයි.\nඒ අනුව පාර්ලිමේන්තුවේ බහුතරය තවමත් පවතින්නේ ආණ්ඩුව සතුවයි.\nවත්මන් පාර්ලිමේන්තුවේ ආණ්ඩු පක්ෂයේ පැවති මන්ත්‍රී ආසන සංඛ්‍යාව 159 ක්. කථානායකවරයාද ආණ්ඩු පක්ෂය නියෝජනය කරමින් පාර්ලිමේන්තුවට තේරී පත්වී ඇති බැවින් එම සංඛ්‍යාව පසුව සැළකුණේ 158ක් ලෙසින්.\nඊට ශ්‍රී ලංකා පොදුජන පෙරමුණ, ශ්‍රී ලංකා නිදහස් පක්ෂය, ජාතික නිදහස් පෙරමුණ ඇතුලු පක්ෂ කිහිපයක නියෝජනයන් ඇතුළත්.\nකෙසේ වෙතත් අද පාර්ලිමේන්තුවේදී ආණ්ඩුවේ හවුල්කාර පක්ෂ දහයේ මන්ත්‍රීවරු 16 දෙනෙකු ස්වාධීන වන බව ජාතික නිදහස් පෙරමුණේ නායක විමල් වීරවංශ දැනුම් දුන්නා.\nකෙසේ වෙතත් එම මන්ත්‍රිවරුන් පිරිස සමඟ ස්වාධීන වීමට තීරණය කර සිටි ගයාෂාන් නවනන්ද මන්ත්‍රීවරයා පසුව ප්‍රකාශ කළේ තමන් ස්වාධීන නොවන බවයි.\nඒ අනුව ස්වාධීන වන බවට සඳහන් කළ මන්ත්‍රිවරුන් 16 දෙනා 15 ක් දක්වා අඩුවනවා.\nඑමෙන්ම ශ්‍රී ලංකා නිදහස් පක්ෂය නියෝජනය කරන මන්ත්‍රීවරුන් 14 දෙනෙකු ස්වාධීන වන බව පක්ෂ සභාපති මෛත්‍රීපාල සිරිසේන දැනුම් දුන්නා.\nඑසේම ශ්‍රී ලංකා පොදුජන පෙරමුණ නියෝජනය කරන මන්ත්‍රීවරු 11 දෙනෙකු ස්වාධීන වීමට තීරණය කළ බවයි පාර්ලිමේන්තු මන්ත්‍රී අනුර ප්‍රියදර්ශන යාපා ද දැනුම් දුන්නේ.\nකෙසේ වෙතත් රාජ්‍ය අමාත්‍ය රොෂාන් රණසිංහ සහ රාජ්‍ය අමාත්‍ය අරුන්දික ප්‍රනාන්දු ද සඳහන් කළේ තමන්ද තවම ස්වාධීන වීමට තීරණයක් ගෙන නොමැති බවයි.\nලංකා කම්කරු කොංග්‍රසය නියෝජනය කරන මන්ත්‍රීවරුන් දෙදෙනෙකුද මේ වනවිට ස්වාධීන වීමට තීරණය කර තිබෙනවා.\nරිෂාඩ් බදියුදීන් මන්ත්‍රිවරයාගේ සමස්ත ලංකා මහජන කොංග්‍රසයේ දිගාමඩුල්ල දිස්ත්‍රික්කය නියෝජනය කරන එස්.එම්.එම්. මුෂාරෆ් ද ස්වාධීන මන්ත්‍රිවරයෙකු ලෙස පෙනී සිටින බව සඳහන් කළා.\nඒ අනුව ආණ්ඩු පක්ෂයේ මන්ත්‍රී සංඛ්‍යාව මේ වනවිට 118 ක් වන අතර, ස්වාධීන වීමට තීරණය කළ මන්ත්‍රී සංඛ්‍යාව 41 ක්.\nමේ අතර ශ්‍රී ලංකා නිදහස් පක්ෂයේ මන්ත්‍රීවරුන් 14 දෙනා අද පස්වරුවේ ජනාධිපති ගෝඨාභය රාජපක්ෂ හමුවුණා.",
       "URL": "https://www.hirunews.lk/301290/වෙන්වූ-නිදහස්-පක්ෂය-ජනපති-හමුවෙයි-ස්වාධීන-ලැයිස්තුවෙන්-තුනක්-ගැළවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1247"
}