{
       "Source": "hirunews",
       "Timestamp": "Sunday, 23 August 2020 - 14:41",
       "Headline": "ජනපති, මහාසංඝරත්නය බැහැදැක ආශීර්වාද ලබා ගනී",
       "News Content": "ජනාධිපති ගෝඨාභය රාජපක්ෂ ගල්කිස්ස ධර්මපාලාරාම විහාරස්ථානය වෙත ගොස් ශ්‍රී ලංකා අමරපුර මහා නිකායේ උත්තරීතර මහානායක අග්ගමහා පණ්ඩිත, මහෝපාධ්‍යය අතිපූජ්‍ය කොටුගොඩ ධම්මාවාස හිමියන් බැහැදැක ආශීර්වාද ලබාගෙන තිබෙනවා.\nඅනතුරුව පෑලියගොඩ විද්‍යාලංකාර පිරිවෙන වෙත ගිය ජනාධිපතිවරයා එහි පරිවේණාධිපති කැළණිය විශ්ව විද්‍යාලයේ කුලපති කොළඹ හලාවත දෙදිසාවේ ප්‍රධාන සංඝනායක ආචාර්ය අතිපුජ්‍ය වැලමිටියාවේ කුසලධම්ම හිමියන් බැහැදැක සුවදුක් විමසා ඇති බවයි ජනාධිපති මාධ්‍ය අංශය සඳහන් කළේ.\nඑහිදි උන්වහන්සේගේ ඉල්ලීම අනුව විද්‍යාලංකාර පිරිවෙනේ ඉදිකෙරෙමින් පවතින ජාත්‍යන්තර බෞද්ධ සම්මන්ත්‍රණ ශාලාව කඩිනමින් නිමකර දෙන බව ජනාධිපතිවරයා ප්‍රකාශ කර තිබෙනවා.\nඑම පිරිවෙනේ වැඩ වාසය කරන සබරගමු විශ්ව විද්‍යාලයේ කුලපති මහාචාර්ය අතිපුජ්‍ය කුඹුරුගමුවේ වජිර හිමියන්ද බැහැදුටු ජනාධිපති ගෝඨාභය රාජපක්ෂ කොට්ටාව රුක්මලේ ධර්මවිජයාලෝක විහාරස්ථානයට ඊයේ පස්වරුවේ පැමිණියා.\nඑහිදි ශ්‍රී කල්‍යාණි සාමග්‍රි ධර්ම මහාසංඝ සභාවේ මහානායක ශ්‍රී ජයවර්ධනපුර විශ්ව විද්‍යාලයේ කුලපති අතිපුජ්‍ය ඉත්තෑපානේ ධම්මාලංකාර හිමියන් බැහැදැක ආශීර්වාද ලබාගත් බවයි ජනාධිපති මාධ්‍ය අංශය වැඩිදුරටත් සඳහන් කළේ.",
       "URL": "https://www.hirunews.lk/248456/ජනපති-මහාසංඝරත්නය-බැහැදැක-ආශීර්වාද-ලබා-ගනී",
       "Category": "Local News",
       "Parent URL": "https://www.hirunews.lk/local-news.php?pageID=2503"
}