{
       "Source": "hirunews",
       "Timestamp": "Monday, 31 August 2020 - 17:11",
       "Headline": "පන්දහසේ ව්‍යාජ මුදල් නෝට්ටු 200ක් සමඟ පුද්ගලයින් දෙදෙනෙක් අත්අඩංගුවට (ඡායාරූප)",
       "News Content": "රුපියල් ලක්ෂ 10ක වටිනාකමින් යුත් ව්‍යාජ මුදල් නෝට්ටු 200ක් සමඟ සැකකරුවන් දෙදෙනෙකු අත්අඩංගුවට ගැනීමට තංගල්ල කොට්ටාශ අපරාධ විමර්ශන අංශයේ නිලධාරීන් සමත්වී තිබෙනවා.\nනීති විරෝධිව මුද්‍රණය කර බෙදා හැරීමට කටයුතු කරමින් තිබූ 5000 සේ නෝට්ටු 200 ක් සමඟ වයස අවුරුදු 27ක පුද්ගලයෙකු හා එම මුදල් නෝට්ටු මුද්‍රණය කරන ලද වයස අවුරුදු 39 ක පුද්ගලයෙකුයි මෙලෙස අත්අඩංගුවට ගෙන තිබෙන්නේ.\nතංගල්ල කොට්ටාශ අපරාධ විමර්ශන අංශයට ලැබුණු තොරතුරකට අනුව අද (31) පෙරවරුවේ මෙම වැටලීම සිදුකර අදාළ මුදල් නෝට්ටු රැගෙන යමින් සිටි ප්‍රධන සැකකරු සහ ඔහු සන්තකයේ තිබු රුපියල් ලක්ෂ 10 ක වටිනා කමින් යුත් මෙම ව්‍යාජ මුදල් නෝට්ටු සහ ඔහු ගමන්ගත් යතුරු පැදිය පොලිස් භාරයට ගෙන තිබෙනවා.\nපසුව එම සැකකරුගෙන් ප්‍රශ්න කිරීමේදී අදාළ මුදල් නෝට්ටු මුද්‍රණය කරන ලද පුද්ගලයාද අත්අඩංගුවට ගැනීමට පොලිසිය කටයුතු කර ඇති අතර ඔහු රන්න, උඩයාල ප්‍රදේශයේ පදිංචි, දුරකථන ඇමතුම් මධ්‍යස්ථානයක් පවත්වාගෙන ගිය පුද්ගලයෙක්.\nඔහු සතුව තිබූ, ව්‍යාජ මුදල් නෝට්ටු මුද්‍රණයට යොදාගත් පරිගණකය හා මුද්‍රණයන්ත්‍රයද පොලිස් භාරයට ගෙන අදාළ වෙළඳ සැලට මුද්‍රා තබා තිබෙනවා.\nමේ සම්බන්ධයෙන් තංගල්ල කොට්ටාශ අපරාධ විමර්ශන ඒකකය වැඩි දුර පරීක්ෂණ මෙහෙයවනවා.",
       "URL": "https://www.hirunews.lk/249086/පන්දහසේ-ව්‍යාජ-මුදල්-නෝට්ටු-200ක්-සමඟ-පුද්ගලයින්-දෙදෙනෙක්-අත්අඩංගුවට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2486"
}