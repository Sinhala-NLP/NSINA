{
       "Source": "hirunews",
       "Timestamp": "Friday, 01 July 2022 - 15:21",
       "Headline": "බලශක්ති හා ඖෂධ අර්බුදයෙන් රුධිර පාරවිලයනයටත් බාධා",
       "News Content": "රට තුළ පවතින දැඩි අර්බුදකාරී වාතාවරණය හමුවේ ජාතික රුධිර පාරවිලයනය සේවය අසීරු පසුබිමක පසුවන බව එහි අධ්‍යක්ෂ වෛද්‍ය ලක්ෂ්මන් එදිරිසිංහ පවසනවා.\nඑම තත්ත්වයට ප්‍රධාන වශයෙන් හේතු දෙකක් බලපා ඇති බවත්, ඉන් එක් හේතුවක් වන්නේ, අත්‍යවශ්‍ය සේවාවක් වන රුධිර පාරවිලයනය කටයුතු සඳහා වැදගත් වන සැපයුම් ජාලය වන ඖෂධ නීතිගත සංස්ථාව මගින් රුධිර පාරවිලයන මධ්‍යස්ථානය වෙත ලැබෙන සැපයුම් මේ වනවිට දුර්වල මට්ටමක පැවතීම බවයි අධ්‍යක්ෂවරයා පෙන්වා දෙන්නේ.\nපසුගිය සිව් මාසයක සිට රුධිරය ඇසුරුම් කිරීමට අවශ්‍ය ශල්‍ය පාරිභෝජන ද්‍රව්‍ය, රසායනික ද්‍රව්‍ය, රුධිර ප්‍රතික්‍රියක ද්‍රව්‍ය මේ වනවිට ජාතික රුධිර පාරවිලයනය මධ්‍යස්ථානය වෙත නොලැබෙන බව වෛද්‍ය ලක්ෂ්මන් එදිරිසිංහ පවසනවා.\nමේ වනවිට සිය මධ්‍යස්ථානය සමග හිතවත් ජාත්‍යන්තර සංවිධාන හා ලෝක සෞඛ්‍ය සංවිධානය සමග සාකච්ඡා කර, සැලසුම් සකස් කරමින් පැමිණිය ද, ඉදිරි සතියේ දී රුධිර සැපයුම් ජාලය යථාවත් කරගත නොහැකි වුවහොත්, රුධිරය ඒකරාශී කරගැනීමේ කටයුතු ඇනහිටින බවයි වෛද්‍යවරයා වැඩිදුරටත් අවධාරණය කළේ.\nබලශක්ති අර්බුදයත් සමග රෝහල් සේවකයින්ට රාජකාරියට පැමිණීමට නොහැකි තත්ත්වයක් උදාවීම දෙවැනි ප්‍රධාන ගැටලුව ලෙස පෙන්වා දෙන අධ්‍යක්ෂවරයා කියා සිටින්නේ, දෛනිකව රුධිර ඒකක 1000 - 1200ක් අතර ප්‍රමාණයක් රුධිර පාරවිලයනය මධ්‍යස්ථානයට අවශ්‍ය බවයි.\nඑහෙත් සැපයුම් ජාලා අඩාල වීම මත, ඊට මහජනතාවගේ හෝ සහාය ලබාගත නොහැකි තත්ත්වයකට මේ වනවිට ජාතික රුධිර පාරවිලයනය මධ්‍යස්ථානය ද පත්ව ඇතැයි වෛද්‍ය ලක්ෂ්මන් එදිරිසිංහ ප්‍රකාශ කළා.\nඉදිරි සතියේ දී මෙම ගැටලුවලට විසඳුම් නොලැබුණහොත්, අත්‍යවශ්‍යම සේවාවක් වන ශල්‍ය කර්ම කටයුතු සඳහා රුධිරය මුදා හැරීම පමණකට සිය සේවා සීමා කිරීමට සිදු විය හැකි බව ද හෙතෙම පෙන්වා දුන්නා.\nඑමෙන්ම, මෙම අවස්ථාවේදී මහජන සහාය අපේක්ෂා කරමින් රෝහල් අධ්‍යක්ෂවරයා ඉල්ලා සිටින්නේ, හැකි අයුරින් රුධිර පරිත්‍යාග මධ්‍යස්ථාන වෙත පැමිණ රුධිර පරිත්‍යාගය කිරීමට යොමුවන ලෙසයි.\nරට තුළ පවතින තත්ත්වය සමග පැමිණීමට යම් අපහසුතාවක් ඇත්නම්, දිවයින පුරා රුධිර පාරවිලයන මධ්‍යස්ථාන 107ක් ඇති බවත්, පුද්ගලිකව හෝ කණ්ඩායමක් වශයෙන් ළඟම ඇති ජංගම සේවා රුධිර මධ්‍යස්ථානයකට ගොස් ඊට සහාය දක්වන ලෙසත් වෛද්‍ය ලක්ෂ්මන් එදිරිසිංහ වැඩිදුරටත් ඉල්ලා සිටිනවා.\nරුධිරය පරිත්‍යාග කිරීම සඳහා අදාළ මධ්‍යස්ථාන වෙත පෙරවරු 08ත් පස්වරු 04 ත් අතර කාලයේ පැමිණෙන ලෙසයි හෙතෙම මහජනතාවගෙන් ඉල්ලා සිටින්නේ.\nමේ අතර, නාරාහේන්පිට ජාතික රුධිර පාරවිලන මධ්‍යස්ථානය ද දිනපතා විවෘතව පවතින හෙයින්, එම ස්ථානයට ද පැමිණ පරිත්‍යාගශීලීන්ට රුධිරය පරිත්‍යාග කිරීමට අවස්ථාව ඇති බව ද වෛද්‍යවරයා මතක් කර සිටිනවා.",
       "URL": "https://www.hirunews.lk/308733/බලශක්ති-හා-ඖෂධ-අර්බුදයෙන්-රුධිර-පාරවිලයනයටත්-බාධා",
       "Category": "Local News",
       "Parent URL": "https://www.hirunews.lk/local-news.php?pageID=1053"
}