{
       "Source": "hirunews",
       "Timestamp": "Tuesday, 21 June 2016 - 7:47",
       "Headline": "ලසන්තගේ ඝාතනය සොයන්න මූලික පරීක්ෂණ උසාවියක්",
       "News Content": "අස්ථානගත වී ඇති ලිපිලේඛන සෙවීම සදහා මූලික පරීක්ෂණ උසාවි දෙකක් පත් කිරීමට යුද හමුදාපති ලූතිනන් ජෙනරාල් ක්‍රිෂාන්ත ද සිල්වා නියෝග කර තිබෙනවා.\nඒ අනුව මාධ්‍යවේදී ලසන්ත වික්‍රමතුංග ඝාතනය සහ ප්‍රගීත් එක්නැගිගොඩ අතුරුදන්වීම සම්බන්ධයෙන් පරීක්ෂණවලට අදාළ අස්ථානගත ලිපිලේඛන සොයා ගැනීම මෙම උසාවි දෙකට පැවරෙන බවයි නිවේදනයක් නිකුත් කරමින් ශ්‍රී ලංකා යුද හමුදාව පවසන්නේ.\nලසන්ත වික්‍රමතුංග ඝාතනය සම්බන්ධයෙන් අපරාධ පරීක්ෂණ දෙපාර්තමේන්තුව සිදුකරන පරීක්ෂණවලට පූර්ණ සහාය ලබාදෙන ලෙස යුද හමුදා පොලීසියේ විශේෂ පරීක්ෂණ ඒකකයට යුද හමුදාපතිවරයා විසින් නියෝග කරනු ලැබුවා.\nඑහෙත් එම ඒකකයට අදාළ පරීක්ෂණ සදහා ඇතැම් ලිපිලේඛන සොයා ගැනීමට නොහැකි වී තිබෙනවා.\nඒ හේතුවෙනුයි අදාළ ලිපිලේඛන අස්ථානගත වී ඇත්තේ කෙසේ ද යන්න පිළිබද සොයා බැලීම සදහා මූලික පරීක්ෂණ උසාවියක් පත් කර ඇත්තේ.\nඑමෙන්ම මාධ්‍යවේදී ප්‍රගීත් එක්නැලිගොඩ අතුරුදන්වීම සම්බන්ධයෙන් ද ලිපි අස්ථානගත වී ඇත්නම් ඒ පිළිබද සොයා බැලීම සදහා තවත් මූලික පරීක්ෂණ උසාවියක් පත් කිරීමට යුද හමුදාපතිවරයා නියෝග කළ බවයි යුද හමුදාව නිකුත් කළ නිවේදනයේ දැක්වෙන්නේ.",
       "URL": "https://www.hirunews.lk/136058/ලසන්තගේ-ඝාතනය-සොයන්න-මූලික-පරීක්ෂණ-උසාවියක්",
       "Category": "Local News",
       "Parent URL": "https://www.hirunews.lk/local-news.php?pageID=4997"
}