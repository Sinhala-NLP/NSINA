{
       "Source": "hirunews",
       "Timestamp": "Tuesday, 22 August 2023 - 12:19",
       "Headline": "සිංගප්පූරුවෙන් ලැබුණු ආධාර බෙදා දෙයි",
       "News Content": "සිංගප්පූරුවෙන් රුපියල් මිලියනයකට ආසන්න ආධාර තොගයක් ඊයේ (21) පෙරවරුවේ සෞඛ්‍ය අමාත්‍යාංශයට ලැබී තිබුණා.\nආබාධිත හා වැඩිහිටි පුද්ගලයින් සඳහා රෝද පුටු, ගර්භණී කාන්තාවන් සඳහා අවශ්‍ය උපකරණ සහ වියළි ආහාර, කුඩා දරුවන් සඳහා අවශ්‍ය උපකරණ රැසක් මෙම ආධාර අතර තිබුණු අතර මෙම ආධාර තොගය ලබා දී ඇත්තේ සිංගප්පූරුවේ සංවිධානයක් වන Willing Hearts මැදිහත්වීමෙන් බවයි වාර්තා වන්නේ.\nසිංගප්පූරුවේ ජනතාව මෙම ආධාර ලබා දී ඇත්තේ සිංගප්පූරුවේ මහා කරුණා බෞද්ධ සංගමය හා සිංගප්පූරුවේ සිංහල බෞද්ධ සංවිධානයට වන අතර Willing Hearts සංවිධානයේ නිර්මාතෘ Tony Tay ( ටෝනි තේ) සහ සිංගප්පූරුවේ මහා කරුණා බෞද්ධ සංගමයේ ආගමික අනුශාසක කරදෙතියන ගුණරතන හිමියන්ගේ සම්බන්ධීකරණයෙන් සහ සිංහල බෞද්ධ සංවිධානයේ ප්‍රධානී ලිමි ලියොං කියෙව්ගේ මැදිහත්වීමෙන් මෙම ආධාර තොගය මෙරටට ලබා දුන් බවයි සෞඛ්‍ය අමාත්‍යංශය සඳහන් කළේ.\nඊයේ සෞඛ්‍ය අමාත්‍යාංශයේදී සෞඛ්‍ය අමාත්‍ය කෙහෙළිය රඹුක්වැල්ලගේ ප්‍රධානත්වයෙන් ගර්භණී මවුවරුන්ට සහ කුඩා ළමයින්ට මෙම භාණ්ඩ සහ උපකරණ සංකේතාත්මකව බෙදා දීමක් සිදු වුණා.",
       "URL": "https://www.hirunews.lk/345688/සිංගප්පූරුවෙන්-ලැබුණු-ආධාර-බෙදා-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=81"
}