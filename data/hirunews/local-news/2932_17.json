{
       "Source": "hirunews",
       "Timestamp": "Monday, 27 January 2020 - 7:39",
       "Headline": "මාරාන්තික කොරෝනා වෛසරය බිලිගත් ජීවිත ගණන තවත් ඉහළ යයි - රෝගී තත්ත්වය වාර්තාවන ප්‍රදේශවල සිටින ශ්‍රී ලාංකීය සිසුන් පැය 48ක් ඇතුළත මෙරටට ගෙන්වා ගැනීමට ජනපතිගෙන් උපදෙස්",
       "News Content": "කොරෝනා වෛසරය හේතුවෙන් චීනයේ මියගිය සංඛ්‍යාව 80 දක්වා ඉහළ ගොස් ඇති බව විදෙස් මාධ්‍ය වාර්තා කළා.\nඑමෙන්ම ආසාදනය වූ පුද්ගලයින් සංඛ්‍යාවද 2700 දක්වා ඉහළ ගොස් තිබෙනවා.\nකොරෝනා වෛරසය වැලඳුනු රෝගීන් පස්දෙනෙකු ඇමරිකාවෙන් වාර්තාවන අතර, ඊට අමතරව ප්‍රංශය, ජපානය, නේපාලය, ඕස්ට්‍රේලියාව, මලයාසියාව, හොංකොං, තායිවානය, දකුණු කොරියාව, වියට්නාමය, තායිලන්තය, සිංගප්පූරුව  සහ මැකාවෝ දිවයින්වලින්ද මෙම වෛරසය අසාදනය වූ පුද්ගලයින් වාර්තාවන බවයි විදෙස් වාර්තා තවදුරටත් සඳහන් කළේ.\nමේ අතර කොරෝනා වෛරසය මෙරට ව්‍යාප්ත වීම වැළැක්වීම සඳහා ජාතික ක්‍රියාකාරී කමිටුවක් පත් කර තිබෙනවා.\nජනාධිපති ගෝඨාභය රාජපක්ෂගේ උපදෙස් මත මෙම කමිටුව පත් කර ඇති බවයි සෞඛ්‍ය අමාත්‍යාංශය නිවේදනයක් නිකුත් කරමින් සඳහන් කළේ.\nඒ අනුව වෛරසය පැතිරීම වැළැක්වීම සඳහා ගත යුතු සෞඛ්‍ය ක්‍රියාමාර්ගයන් සහ ඉදිරි වැඩසටහන් ක්‍රියාත්මක කිරීම මෙම කමිටුව විසින් සිදුකරනු ඇති.\nජනාධිපති අතිරේක ලේකම් රියර් අද්මිරාල් ජයනාත් කොළඹගේ, සෞඛ්‍ය අමාත්‍යාංශ ලේකම් භද්‍රානි ජයවර්ධන, සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ, විශේෂඥ වෛද්‍ය අනුරුද්ධ පාදෙණිය ඇතුළු 15 දෙනෙකුගෙන් සමන්විත වනවා.\nඒ අනුව අද (27) පස්වරු 5ට අදාළ කමිටුව රැස්වී කොරෝනා වෛරසය ශ්‍රී ලංකාව තුළ පැතිර යාම වැළැක්වීමට ගත යුතු ක්‍රියාමාර්ග සම්බන්ධයෙන් සාකච්ඡා කරනු ඇති.\nඑමෙන්ම කොරෝනා වෛරස් තත්ත්වය හේතුවෙන් චීනයේ ඉගෙනුම ලබන ශ්‍රී ලාංකික සිසුන් කඩිනමින් මෙරටට ගෙන්වා ගැනීම සඳහා ජනාධිපතිවරයාගේ උපදෙස් මත ශ්‍රී ලංකන් ගුවන් සමාගම විශේෂ වැඩපිළිවෙලක් සංවිධාන කර තිබෙනවා.\nඒ අනුව බීජිං සහ කැන්ටන් යන ගුවන් තොටුපලවලින් ශ්‍රී ලංකන් ගුවන් යානා මෙරටට පියාසර කිරීමට නියමිත අතර, එම යානාවලින් පැමිණෙන ශ්‍රී ලාංකීය සිසුන්ට සිය ගුවන් යානා ප්‍රවේශපත්‍ර ගාස්තුවෙන් සියයට 50 ක මිල අඩුකිරීමටද තීරණය කර ඇති බවයි එම ගුවන් සමාගම නිවේදනය කළේ.\nමෙම රෝගී තත්ත්වය වාර්තාවන ප්‍රදේශවල සිටින ශ්‍රී ලාංකීය සිසුන් පැය 48 ක් ඇතුළත ශ්‍රී ලංකාවට ගෙන්වා ගන්නා ලෙස ජනාධිපති ගෝඨාභය රාජපක්ෂ බලධාරීන්ට උපදෙස් ලබාදී තිබුණා.\nඒ අනුව සිවිල් ගුවන් සේවා අධිකාරිය, සෞඛ්‍ය අමාත්‍යාංශය සහ විදේශ සබඳතා අමාත්‍යාංශය, චීන බලධාරීන් සමඟ තවදුරටත් සාකච්ඡා කරමින් සිටින බවයි වාර්තාවන්නේ.\nඑම අවසරය ලද වහාම චීනය බලා පිටත්ව යාමට ශ්‍රී ලංකන් ගුවන් යානා සුදානම් කර ඇති බවයි එම සමාගමේ ප්‍රකාශකයෙකු සඳහන් කළේ.\nචීනයේ සිචුආන් ප්‍රාන්තයේ චෙන්ඩු අගනගරයේ ශ්‍රී ලාංකික සිසුන් 150 දෙනෙකු සහ නැනිංහි තවත් සිසුන් 30 දෙනෙකු සිටින බවට තානාපති කාර්යාලය හරහා තොරතුරු ලැබී තිබෙනවා.\nමීට අමතරව චීනයේ සිටින සියළු ශ්‍රී ලාංකිකයින් පිළිබදව තොරතුරු දැන ගැනීම සඳහා පැය 24 පුරා ක්‍රියාත්මක දුරකථන අංකයක් බීජිං හි මෙරට තානාපති කාර්යාලය හඳුන්වා දී ඇති බවයි විදේශ සබඳතා අමාත්‍යාංශය සඳහන් කළේ.\nඒ අනුව 0086 - 10 - 65321861 /2 යන දුරකථන අංකය ඒ සඳහා විවෘතව පවතිනවා.\nමේ අතර, සැක කටයුතු උණ රෝගී තත්ත්වයක් හේතුවෙන් අයි.ඩී.එච්. රෝහලට ඇතුළත් කෙරුණු පිලිපීන ජාතික කාන්තාව සහ පාකිස්තාන ජාතිකයා සම්බන්ධයෙන් ද මේ වන විටත් වෛද්‍ය පරීක්ෂණ කටයුතු ආරම්භ කර ඇති බවයි එම රෝහලේ ජ්‍යෙෂ්ඨ ප්‍රකාශකයෙකු හිරු ප්‍රවෘත්ති අංශයට සඳහන් කළේ.\nමලයාසියාවේ ක්වාලාලාම්පූර් සිට කටුනායකට පැමිණි මොවුන් දෙදෙනා සැක කටයුතු උණ රෝගී තත්ත්වයක් හේතුවෙන් ඊයේ පස්වරුවේ රෝහල් ගත කරනු ලැබුවා.\nමීට අමතරව කොරෝනා වෛරසය ආසාදනය වී ඇති බවට වූ සැකය මත අයි.ඩී.එච්. රෝහලට මීට පෙර ඇතුළත් කෙරුණු හතරදෙනා සම්බන්ධයෙන් සිදුකළ මූලික පරික්ෂණයේදී ඔවුන්ට එම වෛරසය ආසාදනය වී නොමැති බවට තහවුරු වී තිබෙනවා.\nකෙසේ වෙතත් එය යළි තහවුරු කිරීමේ පරීක්ෂණයේ වාර්තාව අද ලැබීමට නියමිතයි.\nඑමෙන්ම මලයාසියාවේ ක්වාලාලම්පූර් නුවර සිට දිවයිනට පැමිණි ඉන්දුනීසියානු ජාතික කාන්තාව සහ පාකිස්ථාන ජාතිකයා සම්බන්ධයෙන් අයි.ඩී.එච්. රෝහල තවදුරටත් පරික්ෂණ ක්‍රියාත්මක කරනවා.\nකෙසේ වෙතත්, කොරෝනා වෛරසය සම්බන්ධයෙන් ශ්‍රී ලාංකිකයින් අනිසි බියක් ඇති කර ගැනීම අවශ්‍ය නොවන බව මෙරට සෞඛ්‍ය අමාත්‍යාංශය අවධාරණය කළා.\nආරක්ෂිත ක්‍රමවේදයක් ලෙස අවශ්‍යතාව මත මුඛ ආවරණ භාවිත කළ හැකි බවයි ඔවුන් නිකුත් කළ නිවේදනයක දැක්වෙන්නේ.\nචීනයේ සිට ශ්‍රී ලංකාවට එන සියළුම ගුවන් මගීන් ගුවන් තොටුපළේ සිට නිරෝධායන ක්‍රියාවලියට ලක් කරන බවයි සෞඛ්‍ය අමාත්‍යාංශයේ වසංගත රෝග අධ්‍යක්ෂ වෛද්‍ය සුදත් සමරවීර හිරු ප්‍රවෘත්ති අංශයට සඳහන් කළේ.",
       "URL": "https://www.hirunews.lk/233137/මාරාන්තික-කොරෝනා-වෛසරය-බිලිගත්-ජීවිත-ගණන-තවත්-ඉහළ-යයි-රෝගී-තත්ත්වය-වාර්තාවන-ප්‍රදේශවල-සිටින-ශ්‍රී-ලාංකීය-සිසුන්-පැය-48ක්-ඇතුළත-මෙරටට-ගෙන්වා-ගැනීමට-ජනපතිගෙන්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=2932"
}