{
       "Source": "hirunews",
       "Timestamp": "Monday, 04 January 2021 - 8:04",
       "Headline": "කොරෝනා ආසාදිතයින් 44,000 ඉක්මවයි - මරණ 213ක් දක්වා ඉහළ නගී",
       "News Content": "නව ආසාදිතයින් 403 දෙනෙකු ඊයේ (03) දිනයේ හඳුනාගැනීමෙන් පසුව මෙරට සමස්ත කොරෝනා ආසාදිත සංඛ්‍යාව 44,774 දක්වා ඉහළ ගොස් තිබෙනවා.\nඊයේ වාර්තා වූ ආසාදිතයින්ගෙන් 401 දෙනෙකු පෑලියගොඩ පොකුරේ ආශ්‍රිතයින් වන අතර, දෙදෙනෙකු බන්ධනාගාර පොකුරේ ආශ්‍රිතයින් බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඒ අනුව දිවුලපිටිය, පෑලියගොඩ සහ බන්ධනාගාර කොරෝනා පොකුරේ ආසාදිතයින් සංඛ්‍යාව 41,031 දක්වා ඉහළ යනවා.\nඊයේ දිනය වන විට බන්ධනාගාර ආශ්‍රිතව වාර්තා වන කොරෝනා රෝගීන් සංඛ්‍යාව 4103 දක්වා ඉහළ ගොස් ඇති බවයි එම දෙපාර්තමේන්තුව සඳහන් කළේ.\nආසාදිතයින් 7311 දෙනෙකු මේ වනවිට රෝහල්ගතව ප්‍රතිකාර ලබන අතර සුවය ලැබූ සංඛ්‍යාව 37,252ක්.\nමේ අතර කොරෝනා මරණ දෙකක් අලුතින් වාර්තා වීමත් සමඟ මෙරට මුළු මරණ සංඛ්‍යාව 213ක් දක්වා ඉහළ ගියා.\nවැලිපැන්න ප්‍රදේශයේ පදිංචි 57 හැවිරිදි කාන්තාවක් ඊයේ (03) මෙලෙස මියගොස් ඇති බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nකළුතර මහ රෝහලේ සිට කොරෝනා ආසාදිතයෙකු ලෙස හඳුනා ගැනීමෙන් පසු හෝමාගම මූලික රෝහල වෙත මාරු කර යැවීමෙන් පසුව එහිදී ඇය මියගොස් තිබෙනවා.\nමරණයට හේතුව ලෙස දැක්වෙන්නේ උග්‍ර හෘද ආසාදනයක් සහ කොවිඞ් නිව්මෝනියාවයි.\nඑමෙන්ම කොළඹ 15 ප්‍රදේශයේ පදිංචි 76 හැවිරිදි කාන්තාවක් කොළඹ ජාතික රෝහලේ සිට කොරෝනා ආසාදිතයෙකු ලෙස හඳුනා ගැනීමෙන් පසුව හෝමාගම මූලික රෝහලට මාරු කර යැවීමෙන් අනතුරුව ඊයේ මියගොස් තිබෙනවා.\nමරණයට හේතුව ලෙස දැක්වෙන්නේ කොවිඩ් නිව්මෝනියාව, හෘද රෝගී තත්ත්වයක් සහ අපස්මාරයයි.\nමේ දක්වා කාලය තුළ කොළඹ දිස්ත්‍රික්කයෙන් කොරෝනා ආසාදිතයින් 17,967 දෙනෙකු වාර්තා වී තිබෙනවා.\nඑමෙන්ම, ගම්පහ දිස්ත්‍රික්කයෙන් කොරෝනා ආසාදිතයින් 9322ක් ද, කළුතර දිස්ත්‍රික්කයෙන් 3030 දෙනෙකු ද වාර්තා වන බවයි වසංගත රෝග විද්‍යා අංශය සඳහන් කළේ.\nකොළඹ, ගම්පහ, කළුතර යන දිස්ත්‍රික්කවලට අමතරව වැඩිම කොරෝනා ආසාදිතයින් සංඛ්‍යාවක් වාර්තා වී ඇත්තේ මහනුවර දිස්ත්‍රික්කයෙන්.\nඑම සංඛ්‍යාව 1403ක්.",
       "URL": "https://www.hirunews.lk/258714/කොරෝනා-ආසාදිතයින්-44000-ඉක්මවයි-මරණ-213ක්-දක්වා-ඉහළ-නගී",
       "Category": "Local News",
       "Parent URL": "https://www.hirunews.lk/local-news.php?pageID=2235"
}