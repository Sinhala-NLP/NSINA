{
       "Source": "hirunews",
       "Timestamp": "Monday, 26 June 2023 - 14:04",
       "Headline": "මහනුවර පවුල් 800 කට පානීය ජලය නොලැබීමේ ගැටලුවක් (වීඩියෝ)",
       "News Content": "මහනුවර උඩුනුවර ඇල්පිටිකන්ද ග්‍රාම සේවා වසමේ ගම්මාන පහක පවුල් 800 කට අයත් ගම්වාසීන් 4,000කට මූලික මිනිස් අවශ්‍යතාවයක් වන පානීය ජලය නොලැබීමේ ගැටලුවක් උද්ගතව තිබෙනවා.\nඊට බලධාරීන්ගේ අවධානය යොමු කිරීමේ අරමුණින් එම ගම්වාසීන් මෙලෙස විරෝධතාවයේ නිරත වුණා.\nජාතික ජල සම්පාදන මණ්ඩලය සහ මහනුවර ප්‍රජා ජල සැපයුම් සංවිධානය එක්ව දියත ප්‍රජාමූල සංවිධානය හරහා පවුල් 374ක් සඳහා මීට පෙර ජලය ලබා දී තිබුණද එම සංවිධානය විදුලි බිල්පත් සහ ජල බිල්පත් නොගෙවීමෙන් දැනට මාස පහකට පෙර මෙම ගම්මාන 05ට ජල සැපයුම අත්හිටුවා තිබෙනවා.\nගම්වාසීන් පවසන්නේ මේ හේතුවෙන් ජලය ලබා ගැනීමට කිලෝමීටර 03කට ආසන්න දුරක් යා යුතු බවයි.\nගම්වාසීන් චෝදනා කරන්නේ ජලසම්පාදන මණ්ඩලයෙන් සෘජුව මෙම ගම්මානවලට ජල සැපයුම ලබා නොදී ප්‍රජා මූල සංවිධානයක් හරහා ලබාදීම හේතුවෙන් මෙම ගැටලුව පැන නැගී ඇති බවයි.",
       "URL": "https://www.hirunews.lk/339127/මහනුවර-පවුල්-800-කට-පානීය-ජලය-නොලැබීමේ-ගැටලුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=235"
}