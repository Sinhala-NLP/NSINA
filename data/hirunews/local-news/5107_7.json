{
       "Source": "hirunews",
       "Timestamp": "Friday, 01 April 2016 - 8:15",
       "Headline": "උතුරු පළාත් සභාවෙන් යෝජනාවලියක්",
       "News Content": "මෙරට දෙමළ ජනතාවට හිමිවිය යුතු දේශපාලන විසදුම සම්බන්ධයෙන් උතුරු පළාත් සභාව යෝජනාවලියක් සකස් කරන බව උතුරු පළාත් ප්‍රධාන අමාත්‍ය සී වී විග්නේෂ්වරන් පවසනවා.\nමේ සම්බන්ධයෙන් පළාත් සභාවේ සාමාජිකයන් 19 දෙනෙකුගෙන් සමන්විත අනුකමිටුවක් පසුගියදා සකස් කරනු ලැබුවා.\nඑහි ප්‍රධානත්වය දරන්නේ මහඇමති විග්නේෂ්වරන් විසින්.\nඅදාළ කමිටුව ඊයේ (31) රැස්වී ඇති අතර දේශපාලන විසඳුම් සම්බන්ධයෙන් සකස් කරන යෝජනාවලිය ලබන 7 වනදා පළාත් සභාව වෙත ඉදිරිපත් කර අනුමැතිය ලබා ගැනීමට තීරණය කර තිබෙනවා.\nඉන් අනතුරුව එය දෙමළ ජාතික සන්ධානයේ නායක සහ විපක්ෂ නායක ආර් සම්බන්ධන් වෙත ඉදිරිපත් කෙරෙනු ඇති.\nඅදාළ යෝජනාවලිය මගින් මෙරට දෙමළ ජනතාවට හිමිවිය යුතු දේශපාලන විසඳුම සම්බන්ධයෙන් පුළුල් ලෙස කරුණු ඉදිරිපත් කරන බවයි ප්‍රධාන අමාත්‍ය සී වී විග්නේෂ්වරන් පවසන්නේ.\nඑහිදී මෙරට දෙමළ ජනතාවගේ ඉතිහාසය, අවශ්‍යතාවන් සහ නව ආණ්ඩුක්‍රම ව්‍යවස්ථා සැකසීමේදී ඉදිරිපත් විය යුතු කරුණු පිළිබදව අදහස් දක්වා ඇති බවයි ප්‍රධාන අමාත්‍යවරයා වැඩිදුරටත් සදහන් කළේ.",
       "URL": "https://www.hirunews.lk/129859/උතුරු-පළාත්-සභාවෙන්-යෝජනාවලියක්",
       "Category": "Local News",
       "Parent URL": "https://www.hirunews.lk/local-news.php?pageID=5107"
}