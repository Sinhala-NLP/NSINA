{
       "Source": "hirunews",
       "Timestamp": "Saturday, 20 June 2020 - 13:12",
       "Headline": "මැතිවරණය ගැන අදත් කොමිසමේදී සාකච්ඡාවක් (වීඩියෝ)",
       "News Content": "අගෝස්තු 5 වනදා පැවැත්වීමට නියමිත මහ මැතිවරණයට අදාළ පෙරහුරු ඡන්ද විමසීමක්  අද මට්ටක්කුලිය පොලිස් ස්ථානය ආසන්නයේ ප්‍රජාශාලාවක ක්‍රියාත්මක වුණා.\nඒ අනුව මට්ටක්කුලිය - සමිට්පුර ග්‍රාමසේවා වසමේ 500 දෙනෙකුට ආදර්ශ ඡන්ද පත්‍රිකා ලබාදී මෙම පෙරහුරුව පැවති බව අප වාර්තාකරු සඳහන් කළා.\nසෞඛ්‍ය මාර්ගෝපදේශ යටතේ මහ මැතිවරණය පැවැත්වීමට අදාළව මැතිවරණ කොමිෂන් සභාව පසුගිය සති අන්තයේ ද දිවයිනේ විවිධ ප්‍රදේශවල පෙරහුරු මැතිවරණ සංවිධාන කර තිබුණා.\nකොළඹ දිස්ත්‍රික්කයට අදාළ තවත් පෙරහුරු ඡන්ද විමසීමක් අද පස්වරුවේ දෙමටගොඩ සාම විහාරයේදී පැවැත්වීමට නියමිතයි.\nමේ අතර, මහ මැතිවරණයට අදාළ ඉදිරි කටයුතු පිළිබඳ තවත් සාකච්ඡාවක් අද පස්වරුවේ මැතිවරණ කොමිෂන් සභාවේදී පැවැත්වීමට නියමිතයි.\nඒ එහි නිලධාරින් සහ දිස්ත්‍රික් තේරීම්භාර නිලධාරින් මෙන්ම, සහකාර මැතිවරණ කොමිසාරිස්වරුන් පිරිසක් අතරයි.\nමැතිවරණ කොමිසමේ ආරවුල් කළමනාකරණ මධ්‍යස්ථානය භාරව කටයුතු කරන සහකාර තේරීම්භාර නිලධාරින් ද අද පස්වරු 2.30ට පැවැත්වෙන මෙම සාකච්ඡාවට එක්වනු ඇති.\nමේ අතර, මහමැතිවරණයට අදාළව ප්‍රධාන දේශපාලන පක්ෂවල මැතිවරණ කටයුතු සෞඛ්‍ය නිර්දේශ අනුව මේ වන විට ආරම්භ කර තිබෙනවා.\nඑක්සත් ජාතික පක්ෂයේ ජ්‍යෙෂ්ඨ උප සභාපතිවරයෙකු වන හිටපු පාර්ලිමේන්තු මන්ත්‍රී දයා ගමගේ කියා සිටියේ එක්සත් ජතාකි පක්ෂයේ මැතිවරණ ව්‍යාපාරය සෞඛ්‍ය උපදෙස් අනුව මේ වන විටත් ආරම්භ කර ඇති බවයි.\nසමගි ජනබලවේගය ද ඉදිරි රැස්වීම් පක්ෂ නායක හිටපු පාර්ලිමේන්තු මන්ත්‍රී සජිත් ප්‍රේමදාසගේ ප්‍රධානත්වයෙන් සිදුකරන බවයි හිටපු පාර්ලිමේන්තු මන්ත්‍රී අශෝක් අබේසිංහ සඳහන් කළේ.\nශ්‍රී ලංකා පොදුජන පෙරමුණ ද දිස්ත්‍රික්ක මට්ටමින් මේ වන විටත් මැතිවරණය ව්‍යාපාරය ආරම්භ කර ඇති බව හිටපු පාර්ලිමේන්තු මන්ත්‍රී කෙහෙලිය රඹුක්වැල්ල ප්‍රකාශ කළා.\nකෙසේ වෙතත්, ජාතික ජන බලවේගය නියෝජනය කරන හිටපු පාර්ලිමේන්තු මන්ත්‍රී වෛද්‍ය නලින්ද ජයතිස්ස සඳහන් කළේ ඉදිරි සතියේ සිට සිය මැතිවරණ ව්‍යාපාරය පුළුල් මට්ටමින් ආරම්භ කරන බවයි.",
       "URL": "https://www.hirunews.lk/243518/මැතිවරණය-ගැන-අදත්-කොමිසමේදී-සාකච්ඡාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2645"
}