{
       "Source": "hirunews",
       "Timestamp": "Wednesday, 29 December 2021 - 19:04",
       "Headline": "චීනයට ඉඩ නොදෙන්න, බලය අරන් දෙන්න -  සුමන්දිරන් ඉන්දියාවෙන් ඉල්ලයි",
       "News Content": "ඉන්දියාව මැදිහත් වී අර්ථාන්විත දේශපාලන විසඳුමක් ලබා දුනහොත් උතුරු - නැගෙනහිර චීන ක්‍රියාකාරකම් නතර කිරීමට දෙමළ සන්ධානයට හැකියාව පවතින බව එම පක්ෂයේ මාධ්‍ය ප්‍රකාශක පාර්ලිමේන්තු මන්ත්‍රී එම්.ඒ සුමන්දිරන් ප්‍රකාශ කළා.\nඉන්දියාවේ වෙබ් අඩවියක් වෙත අදහස් දක්වමිනුයි ඔහු මේ බව කියා සිටියේ.\n“ඇමරිකාවට මම ළගඳි ගිය වෙලාවේ එහි උසස් නිලධාරීන් මගෙන් ඇහුව දෙයක් තමයි ඔබතුමන්ලට දේශපාලන විසඳුමක් ලබා ගැනීමට ඇමරිකාව මැදිහත් වුනොත් ඒක කොහොමද ශ්‍රී ලංකාවේ චීන ව්‍යාප්තිය තුරන් කරන්න හේතුවක් වෙන්නෙ කියලා. ඔවුන්ට දුන්න උත්තරේම තමයි මම කොළඹ ඉන්දීය මහ කොමසාරිස් කාර්යාලයේ රාජ්‍ය තාන්ත්‍රිකයින්ටත් දුන්නේ.\nපොලිස් බලතල සහ ඉඩම් බලතල දැනටමත් ව්‍යවස්ථාවට ඇතුලත් කර තිබෙනවා. නමුත් ඒවා ක්‍රියාත්මක නැහැ. ඊට එහා ගිහිල්ලා අර්ථාන්විත දේශපාලන විසඳුමක් ලබා ගැනීමට මැදිහත් වුනොත් උතුරු නැගෙනහිර චීන ක්‍රියාකාරකම් වලට අපි ඉඩ දෙන්නෙ නැහැ. නමුත් විසඳුමක් ලැබෙනතුරු ඒ බලය තිබෙන්නේ මධ්‍යම රජයට. අපිට මුකුත් කරන්න බෑ. ඒ නිසා චීන ක්‍රියාකාරකම් උතුරු - නැගෙනහිර ක්‍රියාත්මක වනවා. අපි ලොකු දෙයක් ඉල්ලන්නේ නැහැ ඉන්දියාවේ ක්‍රියාත්මක බලය බෙදීමට සමාන දෙයක් තමයි අපේක්ෂා කරන්නෙ. ඒක ඉන්දියාව මැදිහත් වෙලා ලබා දුන්නොත් උතුරු - නැගෙනහිර චීන ක්‍රියාකාරකම් නතර කරන්න අපිට අනිවාර්යයෙන් පුලුවන්.”",
       "URL": "https://www.hirunews.lk/292504/චීනයට-ඉඩ-නොදෙන්න-බලය-අරන්-දෙන්න-සුමන්දිරන්-ඉන්දියාවෙන්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1461"
}