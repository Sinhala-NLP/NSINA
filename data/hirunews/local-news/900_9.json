{
       "Source": "hirunews",
       "Timestamp": "Wednesday, 31 August 2022 - 13:03",
       "Headline": "අත්අඩංගුවට ගත් සිසුන් ත්‍රස්තවාදය වැළැක්වීමේ පනත යටතේ රඳවා ගන්නේ නෑ! - අගමැති (වීඩියෝ)",
       "News Content": "ඊයේ (30) කොළඹ පැවති අන්තර් විශ්වවිද්‍යාල ශිෂ්‍ය බලමණ්ඩලයේ විරෝධතාවේ දී අත්අඩංගුවට ගත් විශ්වවිද්‍යාල සිසුන් 25 දෙනා ත්‍රස්තවාදය වැළැක්වීමේ පනත (PTA) යටතේ රඳවා නො ගන්නා බව අග්‍රාමාත්‍ය දිනේෂ් ගුණවර්ධන පවසනවා.\nවිපක්‍ෂ නායක සජිත් ප්‍රේමදාසගේ ප්‍රශ්නයකට පිළිතුරු දෙමින් අග්‍රාමාත්‍යවරයා අද (31) පාර්ලිමේන්තුවේ දී කියා සිටියේ, සිසුන් අත්අඩංගුවට ගෙන ඇත්තේ රටේ සාමාන්‍ය නීතිය යටතේ බවත් රැඳවුම් නියෝග යටතේ නොවන බවත් පොලිසිය විසින් රජයට දන්වා ඇති බවයි.\nතව ද විරෝධතාවේ සංවිධායකයින් පොලිසියට දැනුම් දී ඇත්තේ විරෝධතාකරුවන් රැස්වන ස්ථානය පමණක් මිස ඔවුන් යන්නේ කොතැනට ද යන්න නොවන බවත් අගමැතිවරයා පැවසුවා.\nමේ අතර විපක්ෂ නායකවරයා පාර්ලිමේන්තුවේදී මෙම කාරණය මතු කරමින් කියා සිටියේ අන්තර් විශ්වවිද්‍යාල ශිෂ්‍ය බල මණ්ඩලය විරෝධතාව සිදු කළේ ඔවුන්ගේ අදහස් ප්‍රකාශ කිරීමේ නිදහස සහ විරෝධතා දැක්වීමේ අයිතිය මුල් කොට ගනිමින් බවයි.",
       "URL": "https://www.hirunews.lk/314201/අත්අඩංගුවට-ගත්-සිසුන්-ත්‍රස්තවාදය-වැළැක්වීමේ-පනත-යටතේ-රඳවා-ගන්නේ-නෑ-අගමැති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=900"
}