{
       "Source": "hirunews",
       "Timestamp": "Monday, 24 January 2022 - 8:02",
       "Headline": "දියේ ගිලීම් වළක්වන්න වැඩපිළිවෙළක් ඉල්ලයි",
       "News Content": "අනතුරුදායක වෙරළ තීරයන් සම්බන්ධයෙන් දැනුවත් කිරීමට නිසි වැඩපිළිවෙලක් සකස් කළ යුතු බව ජනතාව පවසනවා.\nඑසේ නොමැති වුවහොත් දිනෙන් දින සිදුවන දියේ ගිලීම් වැඩි විය හැකි බවයි ඔවුන් පෙන්වා දෙන්නේ.\nවැලිගම වෙරළ උද්‍යානය ආසන්න මුහුදේ දිය නෑමට ගොස් දියේ ගිලී අතුරුදන් වූ සිසුවියන් දෙදෙනාගේ මළ සිරුරු ඊයේ (23) රාත්‍රියේම වෙරළට ගොඩගසා තිබියදී හමුවුණා.\nමොවුන් ඥාති සොහොයුරියන් බවයි පොලීසිය සඳහන් කළේ.\nමෙලෙස මියගිය එක් දැරියකගේ වයස අවුරුදු 12 ක් වන අතර, අනෙක් දැරිය 15 හැවිරිදි වියේ පසුවනවා.\nමොවුන් දෙදෙනා සහ තවත් දැරියක් දියනෑමට ගොස් තිබුණේ අවුරුදු 21ක් වයසැති තරුණියක් සමග යි.\nපසුව මොවුන් සියලුදෙනා දියේ ගිලී ඇති අතර, ඉන් 14 හැවිරිදි දැරියක් සහ තරුණිය ප්‍රදේශවාසීන් විසින් බේරාගැනීමෙන් පසුව මාතර මහරෝහලට ඇතුළත් කෙරුණා.\nකෙසේ වෙතත්, ප්‍රදේශවාසී ජනතාව සදහන් කළේ අනතුරුදායක වෙරළ තීරයන් සම්බන්ධයෙන් දැනුවත් කිරීමක් සිදුකළ යුතු බවයි.\nමේ අතර උඩුදුම්බර - මීමුරේ ප්‍රදේශයේ ඇළක දියනෑමට ගිය 30 හැවිරිදි පුද්ගලයෙකු දියේ ගිලී අතුරුදන්ව තිබෙනවා.\nඅතුරුදන් පුද්ගලයා තවත් පිරිසක් සමඟ විනෝද චාරිකාවක් සඳහා පැමිණ ඊයේ (23) මෙලෙස අනතුරට මුහුණපා ඇති බවයි පොලිසිය සඳහන් කළේ.",
       "URL": "https://www.hirunews.lk/294931/දියේ-ගිලීම්-වළක්වන්න-වැඩපිළිවෙළක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1403"
}