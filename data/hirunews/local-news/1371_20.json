{
       "Source": "hirunews",
       "Timestamp": "Sunday, 06 February 2022 - 22:16",
       "Headline": "පානදුර \"සලිදු\" නැමැත්තා ගේ මත්කුඩු ජාවාරමේ සුල මුල හෙළිවෙයි",
       "News Content": "මහා පරිමාණ මත්ද්‍රව්‍ය ජාවාරම්කරු වන පානදුර \"සලිදු\" නැමැත්තා ගේ මත්කුඩු ජාවාරමේ ප්‍රවාහන කටයුතු කේතුමතී කාන්තා රෝහලට අයත් ගිලන් රථයකින් සිදුකිරීම සම්බන්ධයෙන් එම රෝහලේ ගිලන්රථ සහායකයෙක් ද අත්අඩංගුවට ගත් බව උසස් පොලිස් නිලධාරියෙකු සඳහන් කළා.\nසැකකාර ගිලන්රථ සහායකයාට මත්ද්‍රව්‍ය ප්‍රවාහනයට සහාය දැක්වීම වෙනුවෙන් වරින් වර මුදල් ලබාදී ඇතැයිද අනාවරණය වූ බව පොලිසිය පවසනවා.\nඉකුත් 27 වැනි දින පරීක්ෂණ කටයුත්තක් සඳහා ගැබිනි කාන්තාවක් රැගෙන කේතුමතී කාන්තා රෝහලේ සිට පානදුර මූලික රෝහල කරා පැමිණි අවස්ථාවේදී යතුරු පැදි දෙකකින් පැමිණි පුද්ගලයන් සිව් දෙනෙකුගෙන් දෙදෙනකු ගිනි අවි රැගෙන බැස එක් අයකු ගිලන් රථ රියදුරා අසලට පැමිණ වෙඩි තැබූවද ගිනි අවිය අක්‍රීය වීම හේතුවෙන් වෙඩි ප්‍රහාරය එල්ල වුනේ නැහැ.\nඑකී සිද්ධිය සම්බන්ධයෙන් සිදුකළ විමර්ශනවල ප්‍රතිඵලයක් ලෙස ගිලන් රථ රියදුරා පානදුර සලිදු නැමැත්තාගේ මත්කුඩු ජාවාරමේ ප්‍රධාන චරිතයක් වී පොලිසියට ඔත්තු ලබා දීම මෙම වෙඩි ප්‍රහාරයට හේතු වී තිබූ බව පොලිසිය පවසනවා.\nගිලන් රථ රියදුරුට වෙඩි තැබීමේ සිද්ධිය සම්බන්ධයෙන් සිදු කළ දීර්ඝ විමර්ශනයක ප්‍රතිඵලයක් ලෙස පැමිණිලිකාර ගිලන් රථ රියදුරා ඉකුත් තුන්වැනි දින කළුතර අපරාධ කොට්ඨාසය මගින් අත්අඩංගුවට ගෙන දින 7 ක කාලයක් රඳවා ගැනීමේ නියෝග මත ප්‍රශ්න කිරීමේදී අනාවරණය වූ තොරතුරු අනුව සැකකාර ගිලන් රථ සහායකයා අත් අඩංගුවට ගත් බව පොලිසිය සඳහන් කළා.\nරඳවා ගැනීමේ නියෝග මත ප්‍රශ්න කරන සැකකාර ගිලන්රථ රියදුරු පානදුර සලිදු නැමැත්තා ගේ හොරයින් මත්කුඩු ජාවාරම වසර දෙකක පමණ කාලයක සිට සිදුකර ඇති බවත් මීට අමතරව තණමල්විල සිට ගංජා ද ප්‍රවාහනය කර ඇතැයි මේ වන විට තොරතුරු අනාවරණය වෙමින් තිබෙන බව උසස් පොලිස් නිලධාරියා පැවසුවා.\nමත්ද්‍රව්‍ය ජාවාරමේ ප්‍රවාහන කටයුතු ගිලන් රථයෙන් සිදුකිරීම වෙනුවෙන් පානදුරට සලිදු නැමැති මත් මත්ද්‍රව්‍ය ජාවාරම්කරු විසින් ගිලන්රථ රියැදුරාට විවිධ අවස්ථාවල මුදල් ලබාදීමට අමතරව රුපියල් කෝටි ගණනාවක් වටිනා සුඛෝපභෝගී නිවසක් ද තනා දී ඇති බවට තොරතුරු ලැබී ඇති බවත් ඒ පිළිබඳ සොයා බලන බව උසස් පොලිස් නිලධාරියා සඳහන් කළා.\nකොරෝනා වසංගතය උත්සන්න කාලයේදී මත්කුඩු ප්‍රවාහන කටයුතු සැකකාර ගිලන්රථ රියදුරු ජයටම කර ඇති බවට ඔහුගෙන් ප්‍රශ්න කිරීමේදී වැදගත් තොරතුරු රැසක් අනාවරණ වෙමින් පවතින බවත් උසස් පොලිස් නිලධාරියා පැවසුවා.",
       "URL": "https://www.hirunews.lk/296342/පානදුර-සලිදු-නැමැත්තා-ගේ-මත්කුඩු-ජාවාරමේ-සුල-මුල-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1371"
}