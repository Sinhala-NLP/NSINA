{
       "Source": "hirunews",
       "Timestamp": "Wednesday, 17 November 2021 - 7:08",
       "Headline": "ව්‍යසනයක් මැද රට ගොඩනැගිය හැකි ක්‍රමවේදයක් ගැන සෞඛ්‍ය ඇමති හෙළි කරයි",
       "News Content": "කොවිඩ් ව්‍යසනයට මුහුණදෙමින් රට ගොඩනැංවීම උදෙසා වසංගතය මෙන්ම ආර්ථිකය ද කළමනාකරණය කිරීම අතිශය වැදගත් බව සෞඛ්‍ය අමාත්‍ය කෙහෙලිය රඹුක්වැල්ල පවසනවා.\nආසියානු සංවර්ධන බැංකුවේ දකුණු ආසියානු කලාපීය කාර්යාලයේ නිලධාරීන් සමග සූම් තාක්ෂණය ඔස්සේ ඊයේ (16) පැවති සාකච්ඡාවකට එක්වෙමිනුයි, අමාත්‍යවරයා මේ බව සඳහන් කළේ.\nඉහළ විදේශ විනිමයක් ඉලක්ක කෙරෙන සංචාරක ක්ෂේත්‍රය ප්‍රමුඛ වන බවත්, ඉන් ලැබුණු ඇමරිකානු ඩොලර් බිලියන 5ක පමණ වන ආදායමක් වසංගතය හේතුවෙන් අහිමි වූ බවත් සෞඛ්‍ය අමාත්‍යවරයා මෙහිදී ප්‍රකාශ කළා.\nමෙරට රෝහල් පද්ධතියේ ඔක්සිජන් සැපයුම වැඩිදියුණු කිරීම සම්බන්ධයෙන් ද වැඩි අවධානයක් යොමු වූ අතර, ඔක්සිජන් නිෂ්පාදන යන්ත්‍ර ස්ථාපිත කිරීම, ගබඩා කිරීමේ ටැංකි ස්ථාපිත කිරීම, , ඔක්සිජන් නිෂ්පාදන ජංගම රථ වැඩපිළිවෙළ ආරම්භ කිරීම ආදී ව්‍යාපෘති යෝජනා සම්බන්ධයෙන් විවිධ වැදගත් තීරණ රැසක් මෙහිදී ගනු ලැබුවා.\nමෙම සාකච්ඡාව සඳහා සෞඛ්‍ය අමාත්‍යාංශයේ ලේකම් මේජර් ජනරාල් වෛද්‍ය සංජීව මුණසිංහ, සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන සහ අතිරේක ලේකම් වෛද්‍ය සේවා වෛද්‍ය සුනිල් ද අල්විස් යන නිලධාරීන් එක්ව සිටියා.",
       "URL": "https://www.hirunews.lk/288246/ව්‍යසනයක්-මැද-රට-ගොඩනැගිය-හැකි-ක්‍රමවේදයක්-ගැන-සෞඛ්‍ය-ඇමති-හෙළි-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1557"
}