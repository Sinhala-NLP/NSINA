{
       "Source": "hirunews",
       "Timestamp": "Thursday, 24 December 2020 - 19:31",
       "Headline": "මෝටර් රථයකදී හෘදයාබාධයක් වැළදුණු පුද්ගලයෙකුගේ මුදල් කොල්ල කෑ 3 දෙනෙකු අත්අඩංගුවට",
       "News Content": "මෝටර් රථයකින් ගමන් කරමින් සිටියදී හෘදයාබාධයක් වැළදුණු පුද්ගලයෙකු සතුව තිබූ රුපියල් 81,000ක මුදලක් කොල්ල කෑමේ සිද්ධිය සම්බන්ධයෙන් හිරු ප්‍රවෘත්ති අංශයට වාර්තා වුණා.\nබඩල්කුඹුර - ඇල්ල ප්‍රදේශයේදී මෙම සිද්ධියට මුහුණ පා ඇත්තේ ඉංජිනේරුවරයෙකු බවයි මොණරාගල කොට්ඨාශ අපරාධ විමර්ශන අංශය සඳහන් කළේ.\nමොහුගේ බිරිඳ මැදගම ප්‍රදේශයේ වෛද්‍යවරියක් වන අතර, ඔහු බුත්තල ප්‍රදේශයේ සිට සිය නිවස වෙත පැමිණෙමින් සිටියදී හදිසියේ මෙම හෘදයාබාධය හටගෙන තිබෙනවා.\nමෝටර් රථය මාර්ගය අසළ නවතා උදව් ඉල්ලා ඇති අතර, එම ස්ථානයෙන් ගමන් කළ ලොරි රථයක සිටි පුද්ගලයින් තුන් දෙනෙකු මෙම ඉංජිනේරුවරයා සමඟ කතා කිරීමට උත්සාහ කර තිබෙනවා.\nකෙසේ වෙතත්, රෝගය උත්සන්න වී තිබීම නිසා ඔහුට වචන පිට වී නොමැති අතර එම අවස්ථාවෙන් ප්‍රයෝජන ගත් සැකකරුවන් ඉංජිනේරුවරයාගේ සාක්කුවේ තිබූ මෙම 81,000ක මුදල මෙලෙස කොල්ල කා ඇති බවයි පොලීසිය සදහන් කළේ.\nපසුව මෙම ඉංජිනේරුවරයා වෙනත් පිරිසක් විසින් කඩිනමින් රෝහල් ගත කර ඇති අතර, ඔහුට මහනුවර මහ රෝහලේදී හදවත් සැත්කමක් ද සිදුකර තිබෙනවා.\nකෙසේ වෙතත්, රෝගයෙන් දැඩිව පීඩා විදිමින් සිටි ඉංජිනේරුවරයා සිය ජංගම දුරකථනයෙන් සැකකරුවන් පළා යන ටිපර් රථයේ ඡායාරූපයක් ලබාගෙන ඇති අතර, එය උපයෝගී කර ගනිමින් මොණරාගල කොට්ඨාශ අපරාධ විමර්ශන අංශය මගින් සැකකරුවන් ඊයේ අත්අඩංගුවට ගනු ලැබුවා.\nඔවුන් ගොතටුව, පොළොන්නරුව සහ බඩල්කුඹුර යන ප්‍රදේශවල පදිංචි 21,23, සහ 28 යන වයස්වල පසුවන්නන් බවයි හෙළි වී ඇත්තේ.",
       "URL": "https://www.hirunews.lk/257872/මෝටර්-රථයකදී-හෘදයාබාධයක්-වැළදුණු-පුද්ගලයෙකුගේ-මුදල්-කොල්ල-කෑ-3-දෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2255"
}