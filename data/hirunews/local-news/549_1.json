{
       "Source": "hirunews",
       "Timestamp": "Wednesday, 08 February 2023 - 16:45",
       "Headline": "ආයෝජනයට අවශ්‍ය ඉඩම් නිදහස් කිරීමේ දී පවතින ගැටලු ගැන පාර්ලිමේන්තු විශේෂ කාරක සභාවේ අවධානය",
       "News Content": "මෙරට ආයෝජන ආරම්භ කිරීමේ දී ආයෝජකයන්ගේ අවශ්‍යතාවලට ගැළපෙන පරිදි ඉඩම් කඩිනමින් නිදහස් කර ගැනීමේ දී පවතින ගැටලු පිළිබඳව ශ්‍රී ලංකාවේ ව්‍යාපාර පහසු කිරීමේ දර්ශකයේ අගය ඉහළ නැංවීම සම්බන්ධයෙන් පැන නැගී ඇති ප්‍රායෝගික ගැටලු හා දුෂ්කරතා අධ්‍යනය කිරීමටත්, ඒ පිළිබඳ සිය යෝජනා හා නිර්දේශ ඉදිරිපත් කිරීමටත් වන පාර්ලිමේන්තු විශේෂ කාරක සභාවේ දී අවධානය යොමු වී තිබෙනවා.\nඑම කාරක සභාව, පාර්ලිමේන්තු මන්ත්‍රී (නීතීඥ) මධුර විතානගේ සභාපතීත්වයෙන් පසුගියදා (06) වැනිදා පාර්ලිමේන්තුවේ දී රැස් වූ අවසථාවේදීයි මේ සම්බන්ධයෙන් දීර්ඝ වශයෙන් සාකච්ඡා කෙරුණේ.\nසංචාරක සහ ඉඩම් අමාත්‍යාංශය, ඉඩම් ප්‍රතිසංස්කරණ කොමිෂන් සභාව, කාර්මික සංවර්ධන මණ්ඩලය, අපනයන සංවර්ධන මණ්ඩලය සහ විදේශ කටයුතු අමාත්‍යාංශයේ ආර්ථික කටයුතු අංශය යන ආයතන නියෝජනය කරන නිලධාරීහු මෙම කාරක සභා රැස්වීමට කැඳවා තිබිණා.\nමෙරට ඉඩම් නිදහස් කිරීමේ දී පවතින සංකීර්ණ ක්‍රමවේදය හේතුවෙන් ඒ සදහා බොහෝ කාලයක් ගතවීමත් ආයෝජකයන් අපහසුතාවට පත්වීමත් බරපතල ගැටලුවක් බව මෙහිදී කාරක සභා සභාපතිවරයා පෙන්වා දුන්නා.\nඑම නිසා අයෝජන අවස්ථා පහසුකර ඇති කලාපීය වෙනත් රටවලට එකී ආයෝජන ඇදීයාම වැළැක්විය නොහැකි බවයි ඔහු පැවසුවේ.\nගැළපෙන ඉඩම් නිදහස් කර ගැනීමට ක්‍රමවේදයක් සකස් කළ යුතු බව කාරක සභාවේ අදහස වුණා.\nඑසේම පවතින නෛතික ප්‍රතිපාදන තුළ වුවද ආයෝජන සදහා අවශ්‍ය ඉඩම් ලබාදීම කෙරෙහි විශේෂ අවධානය යොමු කරමින්, අදාළ ආයතනවල නිලධාරීන් කාර්යක්ෂම ලෙස කටයුතු කිරීමේ අවශ්‍යතාව ද කාරක සභා සාමාජිකයෝ පෙන්වා දී තිබෙනවා.\nතවද මෙහිදී කර්මාන්ත සංවර්ධන මණ්ඩලය විසින් ද ශ්‍රී ලංකාවේ ව්‍යාපාර පහසු කිරීමේ දර්ශකය ඉහළ නැංවීමට ක්‍රියාත්මක ක්‍රමවේදය කාරක සභාව හමුවේ සවිස්තරාත්මකව පැහැදිළි කිරීම ද සිදු වුණා.\nමෙම කාරක සභාව සඳහා රාජ්‍ය අමාත්‍ය ඒ. අරවින්ද් කුමාර්, පාර්ලිමේන්තු මන්ත්‍රීවරුන් වන සංජීව එදිරිමාන්න සහ ලලිත් වර්ණ කුමාර අය සහභාගි වී තිබෙනවා.",
       "URL": "https://www.hirunews.lk/326984/ආයෝජනයට-අවශ්‍ය-ඉඩම්-නිදහස්-කිරීමේ-දී-පවතින-ගැටලු-ගැන-පාර්ලිමේන්තු-විශේෂ-කාරක-සභාවේ-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=549"
}