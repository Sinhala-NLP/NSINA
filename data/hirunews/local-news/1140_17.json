{
       "Source": "hirunews",
       "Timestamp": "Friday, 27 May 2022 - 8:07",
       "Headline": "කොළඹ නගරයේ වාහන තදබදය ගැන වාර්තාවක්",
       "News Content": "කොළඹ නගරයේ වාහන තදබදය හේතුවෙන් දෛනික ව රුපියල් මිලියන 400ත් 500ත් අතර මුදලක් රටට අහිමිවන බව අනාවරණය වී තිබෙනවා.\nමොරටුව විශ්වවිද්‍යාලයේ ප්‍රවාහන සහ සැපයුම් කළමනාකරණ දෙපාර්තමේන්තුවේ ජ්‍යෙෂ්ඨ මහාචාර්ය අමල් කුමාරගේ ඒ බව පවසනවා.\nඔහු පෙන්වා දෙන්නේ, මාර්ග තදබදය හේතුවෙන් සිදු වන ඉන්ධන දහනය සහ වැඩකරන ජනතාවගේ ශ්‍රමය මාර්ගවල සිරවීම රටක් වශයෙන් දරාගැනීමට නො හැකි ආර්ථික හානියක් බව යි.\nමෙම වාහන කොළඹ නගරයට ඇතුළුවන්නේ පාර්ලිමේන්තු පාර, නුවර පාර, ගාලු පාර, හයිලෙවල් පාර, කොටා පාර, හොරණ පාර, දෙමටගොඩ - වැල්ලම්පිටිය පාර, නාවල - නාරාහේන්පිට පාර, ඔරුගොඩවත්ත - අඹතලේ පාර, කිරිමණ්ඩල මාවත, හේකිත්ත - මට්ටක්කුලිය පාර, ලෝ ලෙවල් මාර්ගය, මැරීන් ඩ්‍රයිව්, කොළඹගේ පාර සහ බලපොකුණ මාර්ග ඔස්සේ යි.\nඉන් වැඩි ම වාහන සංඛ්‍යාවක් ගාලු පාර, නුවර පාර, මීගමු පාර සහ හයිලෙවල් පාර ඔස්සේ කොළඹට ඇතුළු වනවා.\nමේ මාර්ග ඔස්සේ දෛනික ව යතුරුපැදි ඇතුළු වාහන ලක්ෂ 9කට ආසන්න සංඛ්‍යාවක් කොළඹට පිවිසෙන බව ද අනාවරණය වී තිබෙනවා.\nඒ, කාර් සහ ජීප් රථ 314,231ක්, ත්‍රීරෝද රථ 240,756ක්, යතුරුපැදි 211,320ක් සහ වෑන් රථ 28,989ක් වශයෙන්.\nකොළඹ නගරයට දෛනික ව ඇතුළු වන බස් රථ සංඛ්‍යාව 26,634ක්.\nමේ තරම් විශාල වාහන සංඛ්‍යාවක් දෛනික ව කොළඹ නගරයට ඇතුළු වූවත් ජනතාව පැමිණෙන්නේ ලක්ෂ 19කට ආසන්න සංඛ්‍යාවක් බවද හෙළි වී තිබෙනවා.\nඒ අනුව පුද්ගලයින් දෙදෙනකු වෙනුවෙන් එක් වාහනයක් කොළඹට ඇතුළු වීම මාර්ග තදබදයට ප්‍රධාන හේතුවක් බව මනාව පැහැදිලි වන කරුණක්.",
       "URL": "https://www.hirunews.lk/305405/කොළඹ-නගරයේ-වාහන-තදබදය-ගැන-වාර්තාවක්",
       "Category": "Local News",
       "Parent URL": "https://www.hirunews.lk/local-news.php?pageID=1140"
}