{
       "Source": "hirunews",
       "Timestamp": "Saturday, 13 May 2023 - 16:39",
       "Headline": "චාල්ස් රජුගේ රාජාභිෂේකයට ගිය පැපුවා නිව්ගිනියාවේ විදේශ ඇමති ඉල්ලා අස්වෙයි",
       "News Content": "පැපුවා නිව්ගිනියාවේ විදේශ අමාත්‍ය ජස්ටින් ටකැචෙන්කෝ සිය ධුරයෙන් ඉල්ලා අස්වී තිබෙනවා.\nඒ තුන්වන චාල්ස් රජුගේ රාජාභිෂේකය සදහා සිදුකළ සංචාරයට එක්වූ දූත පිරිසේ වියදම් සම්බන්ධයෙන් ඇති වූ මත භේදාත්මක තත්ත්වය හමුවේයි.\nපැපුවා නිව්ගිනියාහි විදේශ අමාත්‍යවරයා, සිය දියණිය සමග එම සංචාරයට සහභාගි වූ අතර ඇය එම ගමන අතරතුර සිය පළමු පන්තියේ ගුවන් ගමන හා සිංගප්පූරුවේ සාප්පු සවාරිය සම්බන්ධයෙන් වන වීඩියෝවක් ටික්ටොක් සමාජ මාධ්‍ය ගිණුමට එක්කර තිබුණා.\nඑම වීඩියෝවට දැඩි විවේචන එල්ල වූ අතර විදේශ ඇමති එම විවේචකයන් ප්‍රාථමික සතුන් ලෙස හදුන්වාදෙමින් ප්‍රකාශයක් සිදුකළ අතර ඉන් පසුව එරට පාර්ලිමේන්තුව පිටතට රැස්වූ විරෝධතාකරුවන් ඔහුට එම ධුරයෙන් ඉවත්වන ලෙස බල කර සිටියා.\nඑම පසුබිම හමුවේ පැපුවා නිව්ගිනියාවේ අගමැතිවරයාගේ, උපදෙස් මත විදේශ අමාත්‍යවරයා සිය ධුරයෙන් අද ඉල්ලා අස්වී ඇති බවයි විදෙස් වාර්තා සඳහන් කළේ.",
       "URL": "https://www.hirunews.lk/335078/චාල්ස්-රජුගේ-රාජාභිෂේකයට-ගිය-පැපුවා-නිව්ගිනියාවේ-විදේශ-ඇමති-ඉල්ලා-අස්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=346"
}