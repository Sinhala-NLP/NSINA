{
       "Source": "hirunews",
       "Timestamp": "Friday, 23 June 2023 - 8:42",
       "Headline": "ඔරුගොඩවත්ත සම්බුද්ධාලෝක විහාරය කඩා ඉවත් කිරීමට අදාළව අතුරු තහනම් නියෝගයක්",
       "News Content": "ඔරුගොඩවත්ත සම්බුද්ධාලෝක විහාරය කඩා ඉවත් කිරීමට මාර්ග සංවර්ධන අධිකාරියට අවසර ලබාදෙමින් කොළඹ මහේස්ත්‍රාත්වරයා ලබාදුන් නියෝගයක් ක්‍රියාත්මක කිරීම අත්හිටුවන ලෙස දන්වමින් අභියාචනාධිකරණය අතුරු තහනම් නියෝගයක් නිකුත් කළා.\nඔරුගොඩවත්ත ශ්‍රී සම්බුද්ධාලෝක විහාරයේ විහාරාධිපති පූජ්‍ය හල්මිල්ලකුලමේ සුගතඥාන හිමියන් විසින් ගොනුකළ රිට් පෙත්සමක් සලකා බැලීමෙන් අනතුරුවයි මෙම අතුරු නියෝගය නිකුත් කෙරුණේ.\nමෙම පෙත්සම ඊයේ (22) සළකා බලනු ලැබුවේ අභියාචනාධිකරණ විනිසුරුවරුන් වන සෝභිත රාජකරුණා සහ ඒ. මරික්කාර් හමුවේයි.\nමෙහි වගඋත්තකරුවන් ලෙස මාර්ග සංවර්ධන අධිකාරිය ඇතුළු පිරිසක් නම් කර තිබෙනවා.\nමෙම විහාරය කඩා දැමීමට මාර්ග සංවර්ධන අධිකාරියට අවසර ලබාදෙමින් කොළඹ මහෙස්ත්‍රාත්වරයා විසින් නිකුත් කර ඇති නියෝගය බලරහිත කරන ලෙස ඉල්ලායි මෙම පෙත්සම ගොනුකර තිබුණේ.",
       "URL": "https://www.hirunews.lk/338786/ඔරුගොඩවත්ත-සම්බුද්ධාලෝක-විහාරය-කඩා-ඉවත්-කිරීමට-අදාළව-අතුරු-තහනම්-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=245"
}