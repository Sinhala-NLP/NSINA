{
       "Source": "hirunews",
       "Timestamp": "Tuesday, 23 August 2022 - 23:29",
       "Headline": "දරුවන් අපයෝජනය කළ කපුවා සැප්තැම්බර් 06 වනදා දක්වා යළි රක්ෂිත බන්ධනාගාරයට (වීඩියෝ)",
       "News Content": "පාසල් දරුවන් අපයෝජනය කිරීමේ චෝදනා එල්ලවී ඇති ගාල්ලේ ප්‍රසිද්ධ කපුවා ළමයින් 20 දෙනෙකුට අධික සංඛ්‍යාවක් අපයෝජනය කර ඇති බව ගාල්ල මහෙස්ත්‍රාත් අධිකරණයේදී අද (23) අනාවරණ වුණා.\nසැකකරු ලබන සැප්තැම්බර් 06 වනදා දක්වා යළි රක්ෂිත බන්ධනාගාරගත කිරීමට මහෙස්ත්‍රාත්වරිය නියෝග කළා.\nඋණවටුන, මැටරඹ ප්‍රදේශයේ දේවාලයක සුප්‍රසිද්ධ කපුවෙකු පාසල් සිසුන් අපයෝජනය කිරීමේ චෝදනා මත අපරාධ පරීක්ෂණ දෙපාර්තමේන්තුව විසින් අත්අඩංගුවට ගැනුණේ පසුගිය 10 වනදායි.\nපසුව සැකකරු ගාල්ල මහෙස්ත්‍රාත් අධිකරණයට ඉදිරිපත් කිරීමෙන් පසුව අද දිනය දක්වා රක්ෂිත බන්ධනාගාරගත කෙරුණා.\nනඩු විභාගය පැවති අද, කපුවාට එරෙහිව ගාල්ල මහෙස්ත්‍රාත් අධිකරණය අසලදී ජනතාව සාමකාමී විරෝධාවතාවක් පැවැත්වූයේ සැකකරුට හා ඔහුට ආධාර කළ බව කියන පුද්ගලයින්ට නීතිය ක්‍රියාත්මක කරන්නැයි ඉල්ලමින්.\nඅපරාධ පරීක්ෂණ දෙපාර්තමේන්තුව අධිකරණය හමුවේ සඳහන් කළේ මෙම කපුවා වයස අවුරුදු 09ත් 17ත් අතර ළමයින් 20කට අධික සංඛ්‍යාවක් අපයෝජනය කර ඇති බවට සාධක පවතින බවයි.",
       "URL": "https://www.hirunews.lk/313572/දරුවන්-අපයෝජනය-කළ-කපුවා-සැප්තැම්බර්-06-වනදා-දක්වා-යළි-රක්ෂිත-බන්ධනාගාරයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=918"
}