{
       "Source": "hirunews",
       "Timestamp": "Sunday, 16 April 2017 - 20:02",
       "Headline": "මීතොටමුල්ල සිද්ධියෙන් 26 ක් මරුට",
       "News Content": "මීතොටමුල්ල කසළ කන්ද නායයාමෙන් මියගිය සංඛ්‍යාව 24 දක්වා ඉහළ ගොස් තිබෙනවා.\nපොලිස් මාධ්‍ය ප්‍රකාශක නියෝජ්‍ය පොලිස්පති ප්‍රියන්ත ජයකොඩි මහතා සදහන් කළේ  සුන්බුන්වලට යට වී සිටින පිරිස් සොයා තවදුරටත් මෙහෙයුම් සිදුකරන බවයි.\nමීතොටමුල්ල කසළ කන්ද නායයෑමට ලක්වුණේ පෙරේදා සවස 3.00 ට පමණ.\nඒ හේතුවෙන් කසළ කන්දට මායිම පිහිටි නාගහමුල්ල, නීල්ගේවත්ත, දහම් මාවත සහ 23 වත්ත ප්‍ර දේශවල නිවාස 140 ක් පමණ විනාශයට පත්වුණේ ජනතාව එම නිවෙස්වල රැදී සිටියදී.\nසුන්බුන්වලට යට වූ පිරිස් සොයා ත්‍රිවිද හමුදාව සහ පොලිසිය ප්‍රදේශවාසීන්ගේ ද සහය ඇතිව මෙහෙයුම් ආරම්භ කර ඇති අතර, ඊයේ රාත්‍රිය වනවිට මළසිරුරු 19 ක් සොයා ගැනීමට හැකිවුණා.\nඊයේ රාත්‍රියේ මෙන්ම අදත් මෙහෙයුම් අඛණ්ඩව ක්‍රියාත්මක වන අතර,  මේ වනවිට ඒ සදහා යුද හමුදා සාමාජිකයින් 1000 කට අධික සංඛ්‍යාවක් යොදවා තිබෙනවා.\nතුවාල ලබා ජාතික රෝහලේ ප්‍රතිකාර ලබමින් සිටි කාන්තාවක් ද අද මියගිය අතර, පොලිසිය නිවේදනය කළේ තවත් 7 දෙනෙකු තවදුරටත් නේවාසිකව ප්‍රතිකාර ලබන බවයි.\nමේ අතර, මෙම ඛේදවාචකය සම්බන්ධයෙන් ශ්‍රි ලාංකික ජනතාවටත් රජයටත් සිය බලවත් කනගාටුව පළ කරන බව ජපාන අග්‍රාමාත්‍ය ෂින්ෂෝ අබේ මහතා මෙරට අග්‍රාමාත්‍ය රනිල් වික්‍රමසිංහ මහතා වෙත විශේෂ පණිවුඩයක් යවමින් ප්‍රකාශ කර තිබෙනවා.\nඑමෙන්ම, මෙම ව්‍යසනය පිළිබඳව විමසා බලා ඉදිරි සැලසුම් සකස් කිරීමට උපදෙස් ලබාදීම සදහා ජපානයේ විශේෂ තාක්ෂණික කණ්ඩායමක් කඩිනමින් මෙරටට පැමිණීමට ද නියමිතයි.\nපොලිසිය සඳහන් කළේ සුන්බුන් අතර සිරවී සිටින පුද්ගලයින් සොයා මෙහෙයුම් අඛණ්ඩව සිදු කරන බවයි.",
       "URL": "https://www.hirunews.lk/159315/මීතොටමුල්ල-සිද්ධියෙන්-26-ක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=4560"
}