{
       "Source": "hirunews",
       "Timestamp": "Saturday, 23 July 2022 - 13:30",
       "Headline": "සර්ව පාක්ෂික ආණ්ඩුවකට පොහොට්ටුවේ සහාය (වීඩියෝ)",
       "News Content": "ජනාධිපති රනිල් වික්‍රමසිංහ සර්ව පාක්ෂික ආණ්ඩුවක් නිර්මාණය කරන්නේ නම් ඊට සහාය ලබාදෙන බව ශ්‍රී ලංකා පොදුජන පෙරමුණ පවසනවා.\nඑම පක්ෂයේ මහ ලේකම් පාර්ලිමේන්තු මන්ත්‍රි නීතිඥ සාගර කාරියවසම් හිරු ප්‍රවෘත්ති අංශයට කියා සිටියේ ජනාධිපතිවරයාගේ ඉදිරි වැඩකටයුතුවලට පාර්ලිමේන්තුවේදී මෙන්ම ඉන් පිටතදී ද සහාය පළ කරන බවයි.\nමේ අතර අමාත්‍ය ධුරයෙන් ඉල්ලා අස්වූ ධම්මික පෙරේරා පාර්ලිමේන්තු මන්ත්‍රි ධුරයෙන් අස්වූ බවට පක්ෂය වෙත තවමත් දැනුම්දී නොමැති බව ද ඔහු සඳහන් කළා.\nඑසේම, පාර්ලිමේන්තු මහ ලේකම්වරයා වෙතටද ඉල්ලා අස්වීමේ දැනුම්දීමක් සිදුකර නොමැති බවයි පක්ෂ මහ ලේකම් සාගර කාරියවසම් වැඩිදුරටත් සඳහන් කළේ.\nධම්මික පෙරේරා, ශ්‍රී ලංකා පොදුජන පෙරමුණේ ජාතික ලැයිස්තු මන්ත්‍රී ධුරයෙන් ඉවත්වීම නිසා පුරප්පාඩු වන එම මන්ත්‍රී ධුරය ලබාගැනීමට තුන්දෙනෙකු ඉදිරිපත්වී ඇතැයි ද දේශපාලන ආරංචි මාර්ග අනාවරණ කළා.",
       "URL": "https://www.hirunews.lk/310734/සර්ව-පාක්ෂික-ආණ්ඩුවකට-පොහොට්ටුවේ-සහාය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=999"
}