{
       "Source": "hirunews",
       "Timestamp": "Sunday, 05 December 2021 - 13:34",
       "Headline": "පාකිස්ථානයේදී ඝාතනයට ලක් වූ ශ්‍රී ලාංකිකයාගේ මරණ පරීක්ෂණ වාර්තාව නිකුත් වේ",
       "News Content": "පාකිස්ථානයේ සියල්කොට් නුවරදී අමානුෂික ලෙස පහරදී ඝාතනය කෙරුණු ප්‍රියන්ත කුමාර දියවඩනගේ මරණ පරීක්ෂණ වාර්තාව නිකුත් වී තිබෙනවා.\nඒ අනුව ඔහුගේ හිසේ සිට පාදාන්තය දක්වා මුළු සිරුරම දැඩිව පිළිස්සී ඇති බවට අනාවරණ වූ අතර, ශරීරයේ අභ්‍යන්තර කොටස්වලට දැඩි හානි සිදුව තිබූ බව ද එහි සඳහන්.\nකැපුම් තුවාල හේතුවෙන් වෙන්වී තිබූ සිරුරු කොටස් සකස් කිරීමෙන් අනතුරුව මෘත දේහය ලාහෝර් පොලීසියට භාරදීමට කටයුතු කර ඇති බව ද මරණ පරීක්ෂණ වාර්තාවේ දැක්වෙනවා.\nමරණ පරීක්ෂණයෙන් පසුව ප්‍රියන්ත කුමාර දියවඩනගේ දේහය සියල්කොට් නුවර කවාජා මුහමද් සෆ්දාර් රෝහලේ සිට පාකිස්ථානයේ ලාහෝර් නුවර දක්වා රැගෙන ගියා.\nමෙම අවස්ථාවට හිරු ප්‍රවෘත්ති අංශයේ විශේෂ කණ්ඩායමක් ද සහභාගි වූ අතර, ඔවුන් ඊයේ (04) පස්වරුවේ සිට සියල්කොට් නුවර කවාජා මුහමද් සෆ්දාර් රෝහල් පරිශ්‍රයේ ද රැඳී සිටියේ මරණ පරීක්ෂණය පිළිබඳ තොරතුරු අනාවරණ කරගැනීම සඳහායි.\nඑසේම හිරු ප්‍රවෘත්ති කණ්ඩායම අද (05) පාකිස්ථානයේ ශ්‍රී ලංකා මහ කොමසාරිස් මොහාන් විජේවික්‍රම හමුවුණා.\nප්‍රියන්ත කුමාර දියවඩනගේ දේහය අද දිනයේ ශ්‍රී ලංකාව බලා රැගෙන ඒමට නියමිතයි.\nමේ අතර ශ්‍රී ලාංකික කම්හල් කළමනාකරු ප්‍රියන්ත කුමාර දියවඩනගේ ඝාතනය සම්බන්ධයෙන් මේ වනවිට පුද්ගලයන් 235 දෙනෙකු අත්අඩංගුවට ගෙන ඇති බව පාකිස්ථාන මාධ්‍ය ප්‍රකාශ කළා.\nඑමෙන්ම ඔහු සේවය කළ සියල්කොට් නුවර රාජ්කෝ ඇඟළුම් කම්හලේ සේවකයන් 900 දෙනෙකුට එරෙහිව නඩු පැවරීමට ද කටයුතු කරන බවයි පාකිස්ථාන බලධාරීන් සඳහන් කළේ.\nඅත්අඩංගුවට ගත් පිරිස අතර සිද්ධියේ ප්‍රධාන සැකකරුවන් වන මොහොමඩ් තල්හා සහ ෆර්හාන් ඉද්රීස් ද සිටින අතර, ඔවුන් හෙළිදරව් නොකළ ස්ථානයකට රැගෙන ගොස් තිබෙනවා.\nරාජ්කෝ ඉන්ඩස්ටී්‍රස් ඇඟළුම් කම්හල මේ වනවිට වසා දමා ඇති අතර, එහි සේවකයන් අත්අඩංගුවට ගැනීමෙන් වැළකීම සඳහා පලායමින් සිටින බව වාර්තා වුණා.",
       "URL": "https://www.hirunews.lk/290074/පාකිස්ථානයේදී-ඝාතනයට-ලක්-වූ-ශ්‍රී-ලාංකිකයාගේ-මරණ-පරීක්ෂණ-වාර්තාව-නිකුත්-වේ",
       "Category": "Local News",
       "Parent URL": "https://www.hirunews.lk/local-news.php?pageID=1516"
}