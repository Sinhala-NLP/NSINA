{
       "Source": "hirunews",
       "Timestamp": "Saturday, 30 October 2021 - 19:47",
       "Headline": "ප්‍රදේශ රැසකට තද වැසි - ජලාශ කිහිපයක වාන් දොරටු විවෘතයි (වීඩියෝ)",
       "News Content": "දිවයින ආසන්නයේ පවතින අඩු පීඩන කලාපය තවදුරටත් සක්‍රීයව පවතින බැවින් උතුර, උතුරුමැද, වයඹ, මධ්‍යම, සබරගමුව, ඌව සහ බස්නාහිර පළාත්වලත්, ත්‍රිකුණාමල දිස්ත්‍රික්කයේත් ඇතැම් ස්ථානවලට අද රාත්‍රියේ මිලිමීටර 100 ඉක්මවූ තද වැසි ඇතිවිය හැකි බව කාලගුණ විද්‍යා දෙපාර්තමේන්තුව සඳහන් කළා.\nසෙසු පළාත්වලටත් ගිගුරුම් සහිත වැසි ඇතිවිය හැකි බවයි , එම දෙපාර්තමේන්තුව කියා සිටියේ.\nඅධික වර්ෂාවත් සමඟ බදුලු‍ ඔය, පිටාර ගැලීම හේතුවෙන් බදුල්ල, සුමනතිස්සගම, උයන්වත්ත, යාම්පානම්වත්ත, දෙමෝදර, හල්පේ සහ උඩුවර යන ප්‍රදේශවල නිවාස 200ක පමණ ජනතාව දැඩි පීඩාවට ලක්වුණා.\nබදුල්ල සහ බණ්ඩාරවෙල ප්‍රදේශ රැසක මාර්ග ජලයෙන් යටව තිබූ බවයි හිරු ප්‍රවෘත්ති අංශයට වාර්තාවුණේ.\nමධ්‍යම කඳුකරයේ බටහිර බෑවුම් ප්‍රදේශවලට ඊයේ පස්වරුවේ ඇදහැලු‍ණු අධික වර්ෂාව හේතුවෙන් කෙසෙල්ගමු ඔය පිටාර ගැලූ බව ආපදා කළමනාකරණ මධ්‍යස්ථානය ප්‍රකාශ කළා.\nඉහළ කොත්මලේ ජලාශයේ වාන් දොරටු 3ක් ඊයේ පස්වරුවේ සිට විවෘත කළ අතර, ලක්ෂපාන ජලාශයේද වාන් දොරටු 3ක් ද විවෘත කර තිබෙනවා. දැදුරුඔය ජලාශයේ වාන් දොරටු හතරක්ද අද පස්වරුවේ විවෘත කිරීමට නියමිත බව ආපදා කළමනාකරණ මධ්‍යස්ථානය ප්‍රකාශ කළා.\nගතවූ පැය විසි හතර තුළ වැඩිම වර්ෂාපතනය නොරොච්චෝලේ ප්‍රදේශයෙන් වාර්තාවී ඇති  අතර, එය මිලිමීටර 215.4 ක්.",
       "URL": "https://www.hirunews.lk/286529/ප්‍රදේශ-රැසකට-තද-වැසි-ජලාශ-කිහිපයක-වාන්-දොරටු-විවෘතයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1594"
}