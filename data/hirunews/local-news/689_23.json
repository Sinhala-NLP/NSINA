{
       "Source": "hirunews",
       "Timestamp": "Sunday, 04 December 2022 - 9:25",
       "Headline": "ඉරාන විරෝධතා අතරතුර ගැටුම්වලින් 200ක් මියගිය බව එරට රජය පිළිගනී",
       "News Content": "ඉරාන පොලිස් භාරයේ සිටියදී තරුණියක් මියයාමේ සිද්ධියක් පදනම් කරගනිමින් ආරම්භවූ විරෝධතා හේතුවෙන් 200කට අධික පිරිසක් මියගොස් ඇති බව ඉරාන රජය නිල වශයෙන් ප්‍රකාශයට පත් කර තිබෙනවා.\nකෙසේ වෙතත් එක්සත් ජාතීන්ගේ සංවිධානය මීට පෙර ප්‍රකාශ කළේ විරෝධතා අතරතුර ඇති වූ ගැටුම්වලින් 300කට අධික පිරිසක් මියගොස් ඇති බවයි.\nරාජ්‍ය නොවන සංවිධානවල දත්තවලට අනුව මියගිය සංඛ්‍යාව 469 ක්.\nඑමෙන්ම 18,210 ක් අත්අඩංගුවට ගෙන ඇති බව එම වාර්තාවල සඳහන් බවයි විදෙස් මාධ්‍ය ප්‍රකාශ කළේ.\nපසුගිය සැප්තැම්බර් මස 16 වනදා මෙම විරෝධතා ආරම්භ වූයේ 22 හැවිරිදි මහ්සා අමිනි නම් තරුණියක් හිජාබය නිසි අයුරින් නොපැළඳිමේ චෝදනාව මත පොලිස් අත්අඩංගුවේ සිටියදී මියයාමේ සිද්ධියක් මුල් කරගනිමින්.",
       "URL": "https://www.hirunews.lk/321906/ඉරාන-විරෝධතා-අතරතුර-ගැටුම්වලින්-200ක්-මියගිය-බව-එරට-රජය-පිළිගනී",
       "Category": "Local News",
       "Parent URL": "https://www.hirunews.lk/local-news.php?pageID=689"
}