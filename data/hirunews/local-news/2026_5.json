{
       "Source": "hirunews",
       "Timestamp": "Sunday, 11 April 2021 - 23:05",
       "Headline": "හිරු එළිය දුන් තවත් ගමක් (වීඩියෝ)",
       "News Content": "සිය දෛනික අවශ්‍යතා ඉටුකරගැනීම සඳහා ජීවිතයත් මරණයත් අතර සටනක නිරතවෙමින් මෙතෙක් ගිං ගඟ තරණය කළ නෙළුව - නිල්වැල්ල ගම්වාසීන්ට අද වන විට සිය ජීවිත ආරක්ෂාව සඳහා අස්වැසිල්ලක් ලැබී තිබෙනවා.\nඒ ගිං ගඟ හරහා අලුතින් ඉදිවූ සංගිලි පාළම හේතුවෙන්.\nලෝක උරුම සිංහරාජ වනාන්තරයට මැදිව ගිං ගඟ අසබඩ පිහිටි නෙලුව - නිල්වැල්ල ගම්මානයේ ජනතාවට සිය දෛනික අවශ්‍යතා සපුරාගැනීම සඳහා ජීවිත\nඅවදානම නොතකමින් ගිං ගඟ තරණය කිරීමට සිදුව ඇති බව අප හිරු ප්‍රවෘත්ති ඔස්සේ අනාවරණය කළේ පසුගිය 2019 වසරේ අප්‍රේල් 13 වැනිදායි.\nනිල්වැල්ල සහ ලංකාගම යා කරමින් තනා තිබූ වැල් පාලම 2017 වසරේදී විනාශ වී තිබුණේ ගං වතුරට හසුවීමෙන්.\nපාසල, තැපැල් කාර්යාලය, ග්‍රාමීය රෝහල, සෞඛ්‍ය මධ්‍යස්ථානය ඇතුළු ආයතන ගිං ගගෙන් එතෙර ලංකාගම ප්‍රදේශයේ පිහිටා තිබීම හේතුවෙන් නිල්වැල්ල\nගම්මානයේ ජනතාව දැඩි අපහසුතාවයට පත්ව සිටියා.\nගම්වාසීන් චෝදනා කළේ 2017 වසරේදී ගිං ගඟ හරහා නව පාලමක් ඉදිකිරීමට රජයෙන් මුදල් වෙන්කෙරුණද පසුව එම මුදල් නැවත බාණ්ඩාගාරයට හරවා යැවුණු බවටයි.\nකෙසේ වෙතත් පසුව ලංකාගම ගම්මානය සංවර්ධනය කිරීම සඳහා විශේෂ වැඩසටහනක් ක්‍රියාත්මක වූ අතර ඒ යටතේ ගිං ගඟ හරහා නව පාලමක් ඉදිකිරීමටද කටයුතු ආරම්භ කෙරුණා.\nලංකාගම ප්‍රදේශයේ සංචාරයක නිරතවූ අවස්ථාවකදී ජනාධිපති ගෝඨාභය රාජපක්ෂ මහතාද එම කටයුතු මෙලෙස නිරීක්ෂණය කළා.\nකෙසේ වෙතත් එම ජනතාවගේ ජීවිත අවධානමට තිත තබමින් ඉදිවූ නව සංගිලි පාලම ඊයේ ජනතා අයිතියට පත්කෙරුණා.\nදිගින් මීටර් 53කින් යුත් මෙම නව සංගිලි පාලම සඳහා වැයකර ඇති මුදල මිලියන 33ක් වන අතර ඊට ශ්‍රම දායකත්වය ලබාදී ඇත්තේ නාවික හමුදාවයි.",
       "URL": "https://www.hirunews.lk/268196/හිරු-එළිය-දුන්-තවත්-ගමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2026"
}