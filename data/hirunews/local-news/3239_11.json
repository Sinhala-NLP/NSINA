{
       "Source": "hirunews",
       "Timestamp": "Friday, 19 July 2019 - 16:34",
       "Headline": "ගෙන්වූ රටටම ආපසු යවන්නැයි කසල ආනයන සමාගමට මධ්‍යම පරිසර අධිකාරියෙන් නියෝග",
       "News Content": "කටුනායක අපනයන සැකසුම් කලාපයේ ගොඩගසා ඇති අපද්‍රව්‍ය තොගය කිසිදු පසු සැකසීමක් සිදු නොකර ඒවා ආනයනය කළ රටටම යැවීමට කඩිනමින් පියවර ගන්නා ලෙස හේලීස් ෆ්‍රී සෝන් සමාගමට මධ්‍යම පරිසර අධිකාරිය නියෝග කර තිබෙනවා.\nජාතික පාරිසරික පනත අනුව මධ්‍යම පරිසර අධිකාරිය කර ඇති නියෝගයේ දැක්වෙන්නේ අදාළ ආයතනය විසින් තම වියදමින්ම අපද්‍රව්‍ය තොගය ආනයනය කරන ලද රටට යැවීමට පියවර ගත යුතු බවයි.\nඊට අමතරව ශ්‍රී ලංකා ආයෝජන මණ්ඩලයද අදාළ අපද්‍රව්‍ය තොගය හැකි ඉක්මනින් ප්‍රතිඅපනයනය කරන ලෙස අදාළ සමාගමට දැඩි ලෙස අවවාද කර තිබෙනවා.\nඑම අපද්‍රව්‍ය නැවත අපනයනය කරන තෙක් එමඟින් බාහිර පරිසරයට එකතුවන අපදියර හා අංශු නිකුත්වීම වැළැක්වීමටත්, වර්ෂාවෙන් ආරක්ෂා කිරීමටත් වහාම ක්‍රියාමාර්ග ගත යුතු බවද හේලීස් ෆ්‍රී සෝන් සමාගමට දැනුම් දුන් බවයි මධ්‍යම පරිසර අධිකාරිය ප්‍රකාශ කළේ.\nඑමෙන්ම, ඔවුන්ට තරයේ උපදෙස් ලබාදී ඇත්තේ ජාතික අපද්‍රව්‍ය කළමනාකරණ ප්‍රතිපත්තියට අනුව අපද්‍රව්‍ය, රසායනික අපද්‍රව්‍ය ආදී අන්තරායකර අපද්‍රව්‍ය ආනයනය තහනම් වන බැවින් මින් ඉදිරියට එවැනි පාරිසරික හා සෞඛ්‍ය හානි ගෙන දෙන කටයුතුවලින් වළකින ලෙසයි.\nකටුනායක අපනයන සැකසුම් කලාපයේ කලාප අංක 04 තුළ පිහිටා ඇති හේලීස් ෆ්‍රී සෝන් සමාගමට මේ වනවිට අපද්‍රව්‍ය අඩංගු අඩි 40 බහාළුම් 130 ක් අවස්ථා 12 කදී ආනයනය කර ඇති බවයි මධ්‍යම පරිසර අධිකාරිය පවසන්නේ.\n2017 වසරේ ඔක්තෝම්බර් මාසයේ සිට පසුගිය වසරේ ජනවාරි මාසය දක්වා ඔවුන් මිශ්‍ර අපද්‍රව්‍ය ආනයනය කර පසු සැකසුම් සිදුකර ප්‍රතිඅපනයනය කර තිබෙනවා.\nඑක්සත් රාජධානියේ වෙන්ගාඇඞ්ස් සමාගමෙන් මෙම අපද්‍රව්‍ය ආනයනය කර ඇති අතර, එහි ප්‍රමාණය මෙටි්‍රක් ටොන් 27,685ක්.\nමධ්‍යම පරිසර අධිකාරිය නිරීක්ෂණය කරන අවස්ථාවේදී වර්ග අඩි 50,000 ක පමණ වපසරියක එකී අපද්‍රව්‍ය ගොඩගසා තිබී ඇති අතර, පසු සැකසුම් කටයුතුවලට අදාළ යන්ත්‍ර සූත්‍ර කිහිපයක්ද හඳුනාගෙන තිබෙනවා.\nඇතැම් අපද්‍රව්‍ය මත වැසි ජලය අවශෝෂණය වී දිලීර සහ පාසි බැඳී ඇති බවත්, ඉන් නිකුත් වන අපදියර ජලය ගලා බසින කාණු පද්ධතිවලට එකතු වී ඇති බවත්, මධ්‍යම පරිසර අධිකාරිය ප්‍රකාශ කළා.\nඑම අපද්‍රව්‍යවලින් කුඩා තන්තුමය අංශු සුළඟට ගසාගෙන ගොස් අවට පරිසරයට එකතු වන බවද සඳහන්.\nජාතික පාරිසරික පනත අනුව මෙවන් කටයුතු සඳහා උපද්‍රවකාරී අපද්‍රව්‍ය බලපත්‍රයක් ලබාගත යුතු වූවත්, මෙම සමාගම එය ලබාගෙන නොමැති බැවින් නීතිමය පියවර ගැනීමටද කටයුතු කරමින් පවතින බව මධ්‍යම පරිසර අධිකාරිය ප්‍රකාශ කළා.\nමේ සම්බන්ධයෙන් ආයෝජන මණ්ඩලයද අද මාධ්‍ය වෙත නිවේදනයක් නිකුත් කර තිබුණා.\nඑහි දැක්වුණේ පසුගිය වසරේ පෙබරවාරි මාසය අවසන්වීමට පෙර සියළු භාණ්ඩ ප්‍රතිඅපනයනය කරන ලෙස හේලීස් ෆ්‍රී සෝන් සමාගමට දැනුම් දී තිබූ බවයි.\nකෙසේ වෙතත්, නොයෙක් හේතු ඉදිරිපත් කරමින් ඔවුන් එය සිදුකිරීමට අපොහොසත්වීම නිසා ඊට අදාළව දැඩි පියවර ගත් බවද ආයෝජන මණ්ඩලය ප්‍රකාශ කළා.",
       "URL": "https://www.hirunews.lk/220630/ගෙන්වූ-රටටම-ආපසු-යවන්නැයි-කසල-ආනයන-සමාගමට-මධ්‍යම-පරිසර-අධිකාරියෙන්-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=3239"
}