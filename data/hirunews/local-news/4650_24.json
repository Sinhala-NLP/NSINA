{
       "Source": "hirunews",
       "Timestamp": "Tuesday, 21 February 2017 - 10:54",
       "Headline": "මහබැංකු අධිපතිවරයා බැඳුම්කර පිළිබද සොයන ජනපති කොමිසමට පැමිණේ",
       "News Content": "මහබැංකු අධිපති බැඳුම්කර ගැන සොයන ජනපති කොමිසමට\nභාණ්ඩාගාර බැදුම්කර නිකුත් කිරීම පිළිබඳ විමර්ශනය කරන ජනාධිපති කොමිසමේ වාචික සාක්ෂි විමසීම අද පෙරවරුවේ ආරම්භ කෙරුණා.\nඒ අනුව කොමිසම හමුවේ සාක්ෂි ලබාදීම සඳහා මහ බැංකුවේ වත්මන් අධිපති ආචාර්ය ඉන්ද්‍රජිත් කුමාරස්වාමි අද පෙරවරු 10යි 30ට පමණ එහි පැමිණියා.\nජනාධිපති කොමිසම හමුවේ සාක්ෂි ලබාදීමට පැමිණෙන ලෙස මොහුට නොතීසි කිතුත් කර තිබුණේ කොමිසමේ ලේකම් සුමතිපාල උඩුගමසූරිය විසින්.\nමහබැංකු අධිපතිවරයා කොමිෂන් සභාව හමුවට පැමිණීමෙන් අනතුරුව එහි සාක්ෂි විමසීම ආරම්භ කෙරුණු අතර පළමුව නීතිපති දෙපාර්තමේන්තුව වෙනුවෙන් පෙනී සිටි රජයේ ජ්‍යෙෂ්ඨ අතිරේක සොලිසිටර් ජනරාල් දප්පුල ලිවේරා, මෙහි ආරම්භක දේශනය පවත්වනු ලැබුවා.\nඑහිදී ඔහු කියා සිටියේ භාණ්ඩාගාර බැදුම්කර සිද්ධිය සම්බන්ධයෙන් කොමිසම හමුවේ සාක්ෂි ලබාදෙන සියලු දෙනා වින්දිතයන් සහ සාක්ෂිකරුවන් ආරක්ෂා කිරීමේ පනතින් ආරක්ෂා කෙරෙන බවයි. එලෙස සාක්ෂි ලබාදෙන පුද්ගලයින්ට බලපෑමක් හෝ තර්ජනයක් සිදුකරන්නෙක් වේ නම්, ඔවුන් මෙම පනත යටතේ දඩුවම් ලබන වරදක් සිදුකරන බවට ද අතිරේක සොලිසිටර් ජනරාල්වරයා සිය දේශනය මගින් තවදුරටත් ප්‍රකාශ කළා.\nපසුගිය වසරේ පෙබරවාරි මස 1 වන දා සිට මාර්තු මස 31 වැනිදා දක්වා කාලය තුළ මහබැංකුවේ බැදුම්කර නිකුත් කිරීමේ සිද්ධියට අදාළව මෙම කොමිසම පත් කර ඇති බවත්, එහි වාර්තාව මාස 3ක් ඇතුළත ජනාධිපතිවරයා වෙත ලබාදිය යුතු බවත්, ඔහු මෙහිදී සදහන් කළා.\nඅදාළ කොමිසම මගින් බැදුම්කර නිකුතුවේදී කොපමණ දූෂණයක් සිදුව ඇද්ද යන්න සහ එමගින් රජයට කොපමණ පාඩුවක් සිදුවී ද යන්න පිළිබදව විමර්ශනය කෙරෙනවා.\nමේ අතර, අද පෙරවරුවේ ජනාධිපති කොමිසමේ සාක්ෂි විමසීම ආරම්භ කළ අවස්ථාවේදී මෙහි කටයුතු සිදුවන ආකාරය පිළිබදව අධ්‍යයනය කිරීම සඳහා පර්පචුවෙල් ටෙ‍්‍රෂරීස් සමාගම වෙනුවෙන් නීතිඥයින් දෙදෙනෙකු අදාළ කොමිසමට එවා තිබුණා.\nනීතිපති දෙපාර්තමේන්තුව වෙනුවෙන් පෙනී සිටි රජයේ ජ්‍යෙෂ්ඨ අතිරේක සොලිසිටර් ජනරාල් දප්පුල ලිවේරාගේ දේශනයෙන් පසුව මහබැංකු අධිපතිවරයා සාක්ෂි ලබාදීම ආරම්භ කළ අතර එය මේ වන විටත් සිදුකෙරෙන බවයි එහි සිටින හිරු වාර්තාකරු සදහන් කළේ.\nකොමිසමේ සාක්ෂි විභාගය විවෘතව සිදු කෙරෙන අතර එය රජයේ ජ්‍යෙෂ්ඨ නීතිඥයන් විසින් මෙහෙය වනු ලබනවා.\nකොමිසමේ කටයුතු සදහා සහාය වීමට නීතිපති දෙපාර්තමේන්තුවේ ජ්‍යෙෂ්ඨ නීතිඥවරුන් 9 දෙනෙකු ද එක්ව සිටිනවා.\nශ්‍රේෂ්ඨාධිකරණ විනිසුරු කේ.ටී. චිත්‍රසිරිගේ ප්‍රධානත්වයෙන් යුත් කොමිසමේ සෙසු කොමසාරිස්වරුන් වන්නේ ශ්‍රේෂ්ඨාධිකරණ විනිසුරු ප්‍රසන්න ජයවර්ධන සහ හිටපු නියෝජ්‍ය විගණාකාධිපති කේ. වේලායුදම්පිල්ලේයි.",
       "URL": "https://www.hirunews.lk/155036/මහබැංකු-අධිපතිවරයා-බැඳුම්කර-පිළිබද-සොයන-ජනපති-කොමිසමට-පැමිණේ",
       "Category": "Local News",
       "Parent URL": "https://www.hirunews.lk/local-news.php?pageID=4650"
}