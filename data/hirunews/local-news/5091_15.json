{
       "Source": "hirunews",
       "Timestamp": "Tuesday, 12 April 2016 - 13:01",
       "Headline": "ශ්‍රී ලාංකිකයන්ගේ නම් ගැන හෙළි කළ නොහැකියි",
       "News Content": "පැනමා රාජ්‍යයේ මොසෑක් ෆොන්සිකා සමාගමේ  ගිණුම් හිමි මෙරට  පුද්ගලයින් සම්බන්ධයෙන් පරීක්ෂණයක් සිදුකරන බව මහ බැංකු අධිපති අර්ජුන මහේන්ද්‍රන් පවසනවා.\nකොළඹ අද පැවති මාධ්‍ය හමුවකට  එක්වෙමින් මහ බැංකු අධිපතිවරයා මේ බව සඳහන් කළා.\nඑහිදී මාධ්‍යවේදීන් ඔහුගෙන් විමසා සිටියේ එම ගිණුම් හිමි පුද්ගලයන්ගේ නම් හෙළි කළ හැකිද යන්නයි.\nඊට පිළිතුරු ලබාදෙමින් මහ බැංකු අධිපති අර්ජුන මහේන්ද්‍රන් කියා සිටියේ ප්‍රථමයෙන් එහි නිවැරදිතාව තහවුරු කර ගත යුතු බවයි.\nපැනමා හෙළිදරව්ව පිළිබඳව මූල්‍ය අපරාධ කොට්ඨාශයද අවධානය යොමුකර තිබෙනවා.\nදැනට මූල්‍ය අක්‍රමිකතාවයන් සම්බන්ධයෙන් පරීක්ෂා කිරීම්වලට ලක් කෙරෙන මෙරට ආයතන සහ පුද්ගලයන් මෙම රහස් ගිණුම් පවත්වාගෙන යාමට සම්බන්ධ දැයි පරීක්ෂණ සිදුකරන බව මූල්‍ය අපරාධ කොට්ඨාශයේ ජ්‍යෙෂ්ඨ නිලධාරියෙකු අප කළ විමසීමකදී සදහන් කළා.\nපසුගියදා මහපරිමාණයෙන් මුදල් සැගවූ පුද්ගලයන් පිළිබදව පැනමාව කේන්ද්‍රකොට ගෙන ක්‍රියාත්මක මොසෑක් ෆොන්සීකා සමාගම සතුව තිබූ රහසිගත වාර්තා පිලිබඳව හෙළිදරව් කෙරුණා.\nඑමගින් ලොව පුරා ප්‍රබල රාජ්‍ය නායකයන්, ව්‍යාපාරිකයන්, කලාකරුවන්, ක්‍රීඩකයන් සහ විවිධ වෘත්තීන්ට අයත් පුද්ගලයන් සිය වත්කම් සැගවීමේ අරමුණින් රහස් ගිණුම් පවත්වාගෙන යාමේ සිද්ධින් පිළිබදවයි තොරතුරු අනාවරණය වුණේ.\nමේ අතර රජයේ ආර්ථික ප්‍රතිපත්ති සහ ජාත්‍යන්තර වශයෙන් බලපාන ආර්ථිකමය තීන්දු පිළිබද ප්‍රකාශ කිරීම ජාතික ප්‍රතිපත්ති හා ආර්ථික කටයුතු\nඅමාත්‍යාංශයේ කැබිනට් අනු කාරක සභාව විසින් පමණක් සිදු කිරීමට තීරණය කර තිබෙනවා.\nඅදාළ අනු කාරක සභාව ක්‍රියාත්මක වන්නේ අග්‍රාමාත්‍යවරයා යටතේයි.\nජාත්‍යන්තර මුල්‍ය අරමුදල ලෝක බැංකුවල ආසියානු සංවර්ධන බැංකුව පිළිබඳ රජය අනුගමනය කරන ක්‍රමවේදයන් සම්බන්ධයෙන්  පසුගිය කාලයේ අමාත්‍යවරුන් කිහිපදෙනෙකු කරන ලද විවිධ ප්‍රකාශ හේතුවෙන් අග්‍රාමාත්‍යවරයා මෙම තීරණය ගෙන තිබෙනවා.\nඅලුත් අවුරුදු නිවාඩුවෙන් පසුව මේ පිළිබඳව සියලු අමාත්‍යාංශ වෙත නිල වශයෙන් දැනුම් දීමට නියමිතයි.",
       "URL": "https://www.hirunews.lk/130709/ශ්‍රී-ලාංකිකයන්ගේ-නම්-ගැන-හෙළි-කළ-නොහැකියි",
       "Category": "Local News",
       "Parent URL": "https://www.hirunews.lk/local-news.php?pageID=5091"
}