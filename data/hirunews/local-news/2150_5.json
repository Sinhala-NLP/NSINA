{
       "Source": "hirunews",
       "Timestamp": "Saturday, 13 February 2021 - 13:07",
       "Headline": "සීතගල උණුසුම් කළ විරෝධය (වීඩියෝ)",
       "News Content": "ඝාතනයකට සම්බන්ධ සැකකරුවන් අත්අඩංගුවට ගැනීමේදී පොලීසිය නිසි ලෙස රාජකාරිය ඉටු නොකල බවට චෝදනා කරමින් බලංගොඩ සීතගල ප්‍රදේශයේ පිරිසක් විරෝධතාවක නිරත වුණා.\nසැකකරුවන් අත්අඩංගුවට ගැනීමට කටයුතු කරන බවට පොලීසිය පොරොන්දු වීමෙන් පසු ඔවුන් එම විරෝධතාව අවසන් කලා.\nබලංගොඩ  සීතගල ප්‍රදේශයේ පදිංචි 31 හැවිරිදි පුද්ගලයෙකු තියුණු ආයුධයකින් පහරදීම හේතුවෙන් සිය නිවස තුළදීම ඝාතනයට ලක්ව තිබුණේ පසුගිය 8වනදා රාත්‍රියේදීයි.\nමිය ගිය පුද්ගලයා තවත් පුද්ගලයෙකු සමඟ එදින රාත්‍රියේ මත්පැන් පානය කර ඇති අතර අනතුරුව ඝාතනය සිදුව ඇති බවටයි අනාවරණය වී ඇත්තේ.\nසිද්ධිය සම්බන්ධයෙන් ඝාතනයට ලක්වූ පුද්ගලයාගේ බාප්පා කෙනෙකු අත්අඩංගුවට ගෙන තිබෙනවා.\nඑම අත්අඩංගුවට ගැනීම සම්බන්ධයෙන් චෝදනා කරන ඥාතීන් ඊයේ දිනයේ සීතගල මංසන්ධියට පැමිණ විරෝධතාවක නිරත වුණා.\nඒ තවත් පිරිස් අත්අඩංගුවට ගැනීමට සිටියදී පොලීසිය ඒ පිලිබඳව කටයුතු නොකරන බවට චෝදනා කරමින්.\nඑහිදී විරෝධතාකරුවන් විසින් මිය ගිය පුද්ගලයාගේ දේහයද එම ස්ථානයට රැගෙන එනු ලැබුවා.\nමේ සම්බන්ධයෙන් අප කල විමසීමකදී බලංගොඩ පොලීසියේ උසස් නිලධාරියෙකු සදහන් කලේ සිද්ධියට සම්බන්ධ සැකකරුවෙකු අත්අඩංගුවට ගෙන ඇති අතර තවත් සැකකරුවන් සිටීද යන්න ප්‍රකාශ කල හැක්කේ විමර්ශණයෙන් පසුව බවයි.",
       "URL": "https://www.hirunews.lk/262489/සීතගල-උණුසුම්-කළ-විරෝධය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2150"
}