{
       "Source": "hirunews",
       "Timestamp": "Sunday, 28 February 2021 - 21:18",
       "Headline": "පන්නල ප්‍රදේශයේ මහ රෑ සිදුවන මැටි කැපීමේ ජාවාරම (වීඩියෝ)",
       "News Content": "කුරුණෑගල දිස්ත්‍රික්කයේ පන්නල ප්‍රදේශයේ මා ඔය ගං ඉවුරුවලට ආසන්නව මහා පරිමානයෙන් අනවසර මැටි කැපීමේ ජාවාරමක් හේතුවෙන් එහි පරිසරය මුළුමනින්ම විනාශවෙමින් පවතිනවා.\nඒ පිළිබඳව හිරු සී.අයි.ඒ. කල සොයාබැලීමකදී හෙළිවුයේ ජාවාරම්කරුවන් ආරක්ෂක අංශවලින් බේරීම සදහා රාත්‍රී කාලයේදී පමණක් මෙම මැටි කැපීමේ ජාවාරම ක්‍රියාත්මක කරන බවයි.\nකලක පටන් බැකෝ යන්ත්‍ර යොදා ගනිමින් පරිසරය වනසමින් සිදු කළ අනවසර මැටි කැපීම හරහා ජාවාරම් කරුවන් රුපියල් කෝටි ගණනක් උපයා ගෙන තිබුනා.\nමධ්‍යම රාත්‍රී 12 සිට අළුයම 06.00 දක්වා ක්‍රියාත්මක වන මෙම මහා පරිමාන පරිසර විනාශය පිළිබදව අප භූ විද්‍යා හා පතල් කැණීම් කාර්යාංශයේ සභාපති අනුර වල්පොල මහතාව දැනුවත් කළා.\nඔහුගේ උපදෙස් මත එම කාර්යාංශයේ වැටලීම් ඒකකය , හිරු සී.අයි.ඒ.කණ්ඩායම හා කුරුණෑගල පොලිස්විශේෂ කාර්ය බලකායේ නිලධාරීන් එක්ව මැටි ජාවාරමෙන් පරිසර වනසන්නන් සොයා වැටලීමක් සිදු කෙරුණේ ඒ අනුවයි.\nඑහිදී මුලින් අත්අඩංගුවට ගැනුනේ මැටි රැගෙන පැමිනෙන ටිපර් රථ රියදුරන්වයි.\nඑක් රියදුරෙක් වැටලීමට පැමිණි නිලධාරීන්ව ටිපර් රථයට යට කර පළායාමටද උත්සහ කර තිබුණා.\nමෙම බාධා කිරීම් මධ්‍යයේ වැටලීම් නිලධාරීන් අනෙක් ටිපර් රථ, ට්‍රැක්ටර් රියදුරන් හා බැකෝ යන්ත්‍ර ක්‍රියාකරුව අත්අඩංගුවට ගැනීමට කටයුතු කළා.\nමෙම වැටලීමේදී බැකෝ යන්ත්‍රයක්, ටිපර් රථ 07, ට්‍රැක්ටරයක් ඇතුළු සැකකරුවන් 09 දෙනෙකු අත්අඩංගුවට ගැනුනා.\nපොලිසිය ප්‍රකාශ කලේ පළාගිය ටිපර් රථයේ රියදුරු සොයා මේ වනවිටත් පරීක්ෂණ ක්‍රියාත්මක බවයි.",
       "URL": "https://www.hirunews.lk/263937/පන්නල-ප්‍රදේශයේ-මහ-රෑ-සිදුවන-මැටි-කැපීමේ-ජාවාරම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2119"
}