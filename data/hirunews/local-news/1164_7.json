{
       "Source": "hirunews",
       "Timestamp": "Monday, 16 May 2022 - 20:07",
       "Headline": "ඇන්ජලෝ මැතිව්ස් ඉදිරියේ දුර්ලභ ක්‍රිකට් වාර්තාවක් ලියවෙයි",
       "News Content": "බංග්ලාදේශයේ චිතගොන් නුවර දී ආරම්භ වූ ශ්‍රී ලංකා බංගලාදේශ පළමු ටෙස්ට් තරගයේ පළමු ඉනිමේ දී ලකුණු 199කට දැවී ගිය ඇන්ජලෝ මැතිව්ස් ඉදිරියේ දුර්ලභ ටෙස්ට් ක්‍රිකට් වාර්තාවක් ලියැවී තිබෙනවා.\nඒ ලකුණු 99යේ දී සහ ලකුණු 199 දී දැවී ගිය පළමු ටෙස්ට් පිතිකරුවා ලෙසින්.\nමීට පෙර ටෙස්ට් ක්‍රිකට් ඉතිහාසයේ කිසිඳු පිතිකරුවෙකු මේ කඩයිම් දෙක ආසන්නයේ දී දැවී ගොස් නැහැ.\nමීට පෙර එක් ද්විත්ව ශතකයට හිමිකම් කිවූ ඇන්ජලෝ මැතිව්ස් අද තරගයේ දී සිය දෙවැනි ද්විත්ව ශතකයට එක් ලකුණක් අඩුව තිබිය දී දැවී ගියා.\nඑමෙන්ම මැතිව්ස් මීට පෙර ඉන්දියාවට එරෙහිව ලකුණු 99ක් ලබා සිටිය දී දැවී ගොස් තිබෙනවා.\nඇන්ජලෝ මැතිව්ස් සිය ටෙස්ට් ක්‍රිකට් දිවියේ දී ලකුණු අනූවේ සීමාවට පැමිණීමෙන් අනතුරුව පස් වතාවක් දැවී ගොස් තිබෙනවා.\nඒ අතරින් තෙවතාවක්ම පාකිස්ථානය හමුවේ දැවී ගොස් ඇති අතර, ඒ සෑම අවස්ථාවකදීම ඔහුට රැස්කර ගැනීමට හැකි වී ඇත්තේ ලකුණු 91ක් පමණයි.\nඑමෙන්ම ඔහු එක් වතාවක් ඔස්ට්‍රෙලියාවට එරෙහිව ලකුණු 95ක් ලබා ගෙන සිටිය දී දැවී ගොස් තිබෙනවා.",
       "URL": "https://www.hirunews.lk/304527/ඇන්ජලෝ-මැතිව්ස්-ඉදිරියේ-දුර්ලභ-ක්‍රිකට්-වාර්තාවක්-ලියවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1164"
}