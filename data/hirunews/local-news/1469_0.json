{
       "Source": "hirunews",
       "Timestamp": "Sunday, 26 December 2021 - 14:13",
       "Headline": "මියගිය තිරුක්කෝවිල් පොලිසියේ නිලධාරීන්ට උසස් වීම් - පොලිස්පති නිවෙස්වලට යයි (වීඩියෝ)",
       "News Content": "අම්පාර - තිරුක්කෝවිල් පොලිස් ස්ථානයේදී සැරයන්වරයෙකුගේ වෙඩි ප්‍රහාරයට ලක්ව මියගිය නිලධාරීන් සිව් දෙනාට පොලිස්පතිවරයාගේ උපදෙස් මත පශ්චාත් උසස්වීම් ලබාදී තිබෙනවා.\nමේ අතර, පොලිස්පති සී.ඩී. වික්‍රමරත්න අද මියගිය පොලිස් නිලධාරීන්ගේ නිවෙස් වෙත ගොස් ඥාතීන් හමුවී ශෝකය ප්‍රකාශ කරනු ලැබුවා.\nඅම්පාර - තිරුක්කෝවිල් පොලිස් ස්ථානය තුළ දී පෙරේදා රාත්‍රියේ පොලිස් සැරයන්වරයෙකු සිදුකළ වෙඩි තැබීමකින් පොලිස් නිලධාරීන් 4 දෙනා ජීවිතක්ෂයට පත්වුණා.\nඒ අනුව ඔවුන්ගේ පශ්චාත් මරණ පරීක්ෂණය ද අද අම්පාර රෝහලේදී පැවැත්වුණු බවයි ප්‍රදේශයේ හිරු වාර්තාකරු සඳහන් කළේ.\nසැරයන්වරයෙකු, පොලිස් කොස්තාපල්වරුන් දෙදෙනෙකු සහ කොස්තාපල් රියදුරෙකු මෙලෙස ජීවිතක්ෂයට පත්වූ අතර, සැරයන්වරයා උප පොලිස් පරීක්ෂක තනතුරටත්, කොස්තාපල්වරුන් දෙදෙනා සැරයන් තනතුරටත්, කොස්තාපල් රියදුරු සැරයන් රියදුරු ලෙසත් උසස් කර තිබෙනවා.\nපසුගිය 24 වන දා සිට එම පශ්චාත් උසස්වීම් ක්‍රියාත්මකයි.",
       "URL": "https://www.hirunews.lk/292181/මියගිය-තිරුක්කෝවිල්-පොලිසියේ-නිලධාරීන්ට-උසස්-වීම්-පොලිස්පති-නිවෙස්වලට-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1469"
}