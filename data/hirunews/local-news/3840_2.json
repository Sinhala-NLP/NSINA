{
       "Source": "hirunews",
       "Timestamp": "Friday, 20 July 2018 - 13:17",
       "Headline": "ගිනිගත්හේනේ බස් රථ සේවකයින්ට බ්‍රහස්පතින්දාවේ ගැටලූවක්",
       "News Content": "ගිනිගත්හේන බස් නැවතුම්පොලේ සිට නාවලපිටිය දක්වා ධාවනය කෙරෙන සියලූම පෞද්ගලික සහ ලංගම බස් රථ සෑම බ්‍රහස්පතින්දාවකම බස් නැවතුම්පොල භූමියෙන් ඉවත් කර ගන්නා ලෙස අඹගමුව ප්‍රාදේශීය සභාවේ නියෝග කර තිබෙනවා.\nබස් රථ හිමියන් පෙන්වා දෙන්නේ මේ හේතුවෙන් තමන්ට බස් රථ නවතා ගැනීමට ස්ථානයක් නොමැති වන බවයි.\nඑමෙන්ම මාර්ගය දෙපස බස් රථ නැවැත්වීමේදී පොලීසිය විසින් දඩ මුදල් අය කිරීම හේතුවෙන් තමන් දැඩි අපහසුතාවයකට ලක්වන බව ද මේ සම්බන්ධයෙන් හිරු ප්‍රවෘත්ති අංශයට අදහස් දැක්වූ බස් රථ රියදුරන් ප්‍රකාශ කළා.\nමේ සම්බන්ධයෙන් අප අඹගමුව ප්‍රාදේශීය සභාවේ සභාපති එල්.පී. ජයසංක පෙරේරාගෙන් විමසීමක් කළා.\nඑහිදී ඔහු කියා සිටියේ අදාළ භූමිය ප්‍රාදේශීය සභාව සතු භූමියක් වන අතර, මාර්ගස්ථ මගී ප්‍රවාහන අධිකාරියේ ඉල්ලීම මත එහි බස් රථ නැවතීමට ඉඩ ලබාදුන් බවයි.\nඑහෙත්, සතිපොළ පවත්වන දිනයන්හිදී අදාළ ස්ථානයේ බස් රථ නැවතීමට අවස්ථාව ලබාදීමට නොහැකි බව ඔහු ප්‍රකාශ කළා.",
       "URL": "https://www.hirunews.lk/195622/ගිනිගත්හේනේ-බස්-රථ-සේවකයින්ට-බ්‍රහස්පතින්දාවේ-ගැටලූවක්",
       "Category": "Local News",
       "Parent URL": "https://www.hirunews.lk/local-news.php?pageID=3840"
}