{
       "Source": "hirunews",
       "Timestamp": "Thursday, 28 April 2016 - 11:50",
       "Headline": "ගීතා, සාලින්ද ගෙදර",
       "News Content": "ශ්‍රී ලංකා නිදහස් පක්ෂයේ බෙන්තර - ඇල්පිටිය ආසන සංවිධායිකා ගීතා කුමාරසිංහ සහ හිරියාල ආසන සංවිධායක, හිටපු අමාත්‍ය සාලින්ද දිසානායක එම තනතුරුවලින් ඉවත් කර තිබෙනවා.\nඑම ආසන ඇතුළුව ශ්‍රී ලංකා නිදහස් පක්ෂය සඳහා නව ආසන සහ දිස්ත්‍රික් සංවිධායකවරුන් 11 දෙනෙකු පත්කර ඇති බවයි ජනාධිපති මාධ්‍ය අංශය සඳහන් කළේ.\nනව සංවිධායකවරුන්ට පත්වීම් ලිපි ප්‍රදානය ද ජනාධිපති මෛත්‍රීපාල සිරිසේනගේ ප්‍රධානත්වයෙන් ජනාධිපති කාර්යාලයේදී අද (28) පෙරවරුවේ සිදුකෙරුණා.\nහිටපු ජනාධිපති දිවංගත ජේ.ආර්.ජයවර්ධනගේ මුණුපුරෙකු වූ ප්‍රදීප් ජයවර්ධනද ගම්පහ දිස්ත්‍රික් ශ්‍රී ලංකා නිදහස් පක්ෂ සංවිධායක ලෙස පත් කිරීම විශේෂත්වයක්.\nඒ අනුව බෙන්තර - ඇල්පිටිය ආසන සංවිධායිකා, පාර්ලිමේන්තු මන්ත්‍රී ගීතා කුමාරසිංහ ඉවත් කර එම ආසනයේ නව සම සංවිධායවරුන් ලෙස පත්කර ඇත්තේ බෙන්තර ප්‍රාදේශීය සභාවේ හිටපු සභාපති ගයාන් ක්‍රිෂාන් සිරිමාන්න සහ ඇල්පිටිය ප්‍රාදේශීය සභාවේ හිටපු සභාපති අමිල හර්ෂණ කාරියවසම් යන දෙදෙනායි.\nඑමෙන්ම, හිරියාල ආසන සංවිධායක ධූරය දැරූ පාර්ලිමේන්තු මන්ත්‍රී සාලින්ද දිසානායක ඉන් ඉවත් කර වයඹ පළාත් සභා මන්ත්‍රී කමල් ඉන්දික පත් කර තිබෙනවා.\nමේ අතර, ශ්‍රී ලංකා නිදහස් පක්ෂයේ නුවරඑලිය ආසන සංවිධායකවරයා ලෙස පත්කර ඇත්තේ ආර්.එම්.එස්.බී.රත්නායකයි.\nකොළඹ දිස්ත්‍රික් සංවිධායකවරුන් ලෙස බස්නාහිර පළාත් සභාවේ හිටපු මන්ත්‍රී ගාමිණී ද සිල්වා සහ බුද්ධික ඉද්දමල්ගොඩ පත් කර තිබෙනවා.\nමනුල චමල් පෙරේරා කළුතර දිස්ත්‍රික් සංවිධායක ලෙසත්, පියල් දර්ශන ගුරුගේ ගාල්ල දිස්ත්‍රික් සංවිධායකවරයෙකු ලෙසත් පත් කර ඇති අතර, කුරුණෑගල දිස්ත්‍රික් සංවිධායකවරයෙකු ලෙස තුෂාර තිලකරත්න පත් කෙරුණා.\nඑමෙන්ම, දේවිකා කොඩිතුවක්කු පත් කෙරුණේ මහනුවර දිස්ත්‍රික් සංවිධායකවරියක ලෙසයි.\nජනාධිපති මාධ්‍ය අංශය නිවේදනය කළේ ශ්‍රී ලංකා නිදහස් පක්ෂයේ ප්‍රතිපත්තිවලට ගරු කරමින් දුෂණය සහ වංචාව පිටුදකිමින් ඉදිරි දේශපාලන කටයුතු සිදුකරන ලෙසට ජනාධිපතිවරයා නව සංවිධායකවරුන්ට උපදෙස් ලබාදුන් බවයි.\nමේ අතර, සිය සංවිධායක ධුරවලින් ඉවත් කිරීම සම්බන්ධයෙන් හිරු ප්‍රවෘත්ති අංශය ගීතා කුමාරසිංහගෙන් අදහස් වීමසීමට අප උත්සාහ කළද එය ව්‍යර්ථ වූයේ ඇය අදහස් පළ කිරීමට දැක්වූ අකමැත්ත හේතුවෙන්.\nපාර්ලිමේන්තු මන්ත්‍රී සාලින්ද දිසානායකගෙන්ද අප මේ පිළිබඳව විමසීමට උත්සාහ කළත්, එය සාර්ථක වූයේ නැහැ.\nකෙසේ වෙතත්, ගාල්ලේ ඊයේ (27) පැවති ජනහමුවකදී පාර්ලිමේන්තු මන්ත්‍රී ගීතා කුමාරසිංහ සඳහන් කළේ කුමන බාධක පැමිණියත් තමන් කිරුලපන පැවැත්වෙන මැයි රැලියට සහභාගි වන බවයි.",
       "URL": "https://www.hirunews.lk/131938/ගීතා-සාලින්ද-ගෙදර",
       "Category": "Local News",
       "Parent URL": "https://www.hirunews.lk/local-news.php?pageID=5069"
}