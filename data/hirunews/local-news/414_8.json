{
       "Source": "hirunews",
       "Timestamp": "Friday, 14 April 2023 - 19:47",
       "Headline": "ශ්‍රී ලංකාවට මූල්‍ය පරතරය පියවීමට ලබාගත යුතු ණය ගැන IMF ප්‍රකාශයක් (වීඩියෝ)",
       "News Content": "2023 වර්ෂයේ සිට 2027 දක්වා කාලය තුළ ශ්‍රී ලංකාවට මූල්‍ය පරතරය පියවීම සදහා ඩොලර් බිලියන 17 ක පමණ ණය ගැනීමට සිදුවනු ඇති බව ජාත්‍යන්තර මූල්‍ය අරමුදල පවසනවා.\nඑහි ආසියා පැසිෆික් කලාපයේ අධ්‍යක්ෂ ක්‍රිෂ්ණා සිරිනිවාසන් මාධ්‍ය හමුවකදී සදහන් කළේ අදාළ කාලසීමාවේදී ලංකාවේ මූල්‍ය පරතරය ඩොලර් බිලියන 24 ක් පමණ වනු ඇති බවයි.\nඑහිදී ණය වශයෙන් අවශ්‍ය වන ඩොලර් බිලියන 17ක මුදල සම්පාදනය කර ගැනීම සදහා ජාත්‍යන්තර මූල්‍ය ආයතනවලින් ණය ගැනීමට සිදුවනු ඇති බවයි ඔහු එහිදී සදහන් කර ඇත්තේ.\nශ්‍රී ලංකාවේ ණය ප්‍රතිව්‍යුහගතකරණය පිළිබද ණය හිමියන් සමග වන සාකච්ඡා දැන් ආරම්භ කර ඇති බවත් එහිදී සිදුවන එකඟතා සම්බන්ධයෙන් තීරණ ගැනීමට ජාත්‍යන්තර මූල්‍ය අරමුදල මැදිහත් නොවන බවත් ක්‍රිෂ්ණා සිරිනිවාසන් සදහන් කර තිබෙනවා.\nමේ මස අග දී ඒ සම්බන්ධ උපාය මාර්ග ප්‍රකාශයට පත් කෙරනු ඇති බව ද ඔහු සදහන් බවයි විදෙස් මාධ්‍ය වාර්තා කරන්නේ.\nමේ අතර ශ්‍රී ලංකාවේ ණය ප්‍රතිව්‍යූහගතකරණය සම්බන්ධයෙන් වන සාකච්ඡා වැඩසටහන ඇමරිකාවේ වොෂින්ටන් නුවරදී අද අලු‍යම නිල වශයෙන් ප්‍රකාශයට පත් කෙරුණා.\nඒ සඳහා මූලික වී කටයුතු කරන්නේ, ඉන්දියාව, ජපානය සහ ප්‍රංශයයි.\nජාත්‍යන්තර මූල්‍ය අරමුදලේ සහ ලෝක බැංකුවේ මෙහෙයවීමෙන් අමෙරිකාවේ වොෂින්ටන්හිදී පැවැත්වෙන, වසර මැද සමුළුව හෙවත් ස්ප්‍රින්ග් සමුළුව අතරවාරයේදී වීඩියෝ තාක්ෂණය ඔස්සේයි මෙම ඒකාබද්ධ සාකච්ඡාව පැවැත්වුණේ.\nට ජපාන මුදල් අමාත්‍ය ෂුනිචි සුසුකි, එරට උප මුදල් අමාත්‍ය මසටෝ කන්දා, ඉන්දීය මුදල් අමාත්‍ය නිර්මලා සීතාරාමන්, ප්‍රංශ භාණ්ඩාගාර අධ්‍යක්ෂ ජනරාල් එමෑනුවෙල් මොව්ලින් එක්ව සිටියා.\nඒ සඳහා ජනාධිපති රනිල් වික්‍රමසිංහ අන්තර්ජාලය ඔස්සේ සජීව ලෙස සම්බන්ධ වූ අතර, සමුළුව සඳහා වොෂිංටනයට ගොස් සිටින මුදල් රාජ්‍ය අමාත්‍ය ශෙහාන් සේමසිංහ සහ ජාත්‍යන්තර මූල්‍ය අරමුදලේ නියෝජ්‍ය කළමනාකාර අධ්‍යක්ෂ කෙන්ජි ඔකමුරා ද මෙම ප්‍රවෘත්ති සාකච්ඡාවට එක්වුණා.\nශ්‍රී ලංකාව සමග එක්ව ණය හිමියන් අතර ණය ප්‍රතිව්‍යූහගතකරණ ක්‍රියාවලිය සම්බන්ධයෙන් බහුපාර්ශ්විය සහයෝගීතාව ලබා ගැනීම මෙම වැඩපිළිවෙලේ අරමුණයි.\nජාත්‍යන්තර මූල්‍ය අරමුදලේ නියෝජ්‍ය කළමනාකාර අධ්‍යක්ෂ කෙන්ජි ඔකමුරා පැවසුවේ, ශ්‍රී ලංකාවට මෙම ගැඹුරු ණය අර්බුදයෙන් හැකි ඉක්මණින් මිදීම සඳහා කඩිනම් විසඳුමක් අවශ්‍ය බවයි.\nඒ සඳහා ණය තිරසාරත්වය ප්‍රතිෂ්ඨාපනය කිරීමට ණය හිමියන්ගේ සහාය අත්‍යාවශ්‍ය බව ද ඔහු ප්‍රකාශ කළා.\nඔහු වැඩිදුරටත් පැවසුවේ, ඉන්දියාව, ජපානය සහ ප්‍රංශය යන මෙරට ණය හිමි රටවල් විසින් සම්බන්ධීකරණය කරන ලද මෙම සාකච්ඡා ණය පිළියම්කරණයේ සංසන්දනාත්මක බව සහතික කිරීමට උපකාරී වන බවයි.\nඑසේම, සියලු‍ නිල ද්විපාර්ශ්වික ණය හිමියන්ට මෙම සාකච්ඡා සඳහා සහභාගී විය හැකි බව ද ඔහු සඳහන් කළා.\nමෙහිදී අදහස් දැක්වූ ජපාන මුදල් අමාත්‍ය ෂුනිචි සුසුකි සඳහන් කළේ මෙතරම් පුළුල් ණය හිමියන් සමූහයක් එක් රැස් කරමින් මෙම සාකච්ඡා ක්‍රියාවලිය ආරම්භ කිරීමට හැකි වීම ඓතිහාසික අවස්ථාවක් බවයි.\nඑසේම මෙම සාකච්ඡා කමිටුව සියලු‍ම ණය හිමියන්ට විවෘත බව ද ඔහු පැවසුවා.\nණය ප්‍රතිව්‍යූහගතකරණ ක්‍රියාවලිය ප්‍රකාශයට පත් කිරීමේ අවස්ථාවට එක් වූ ප්‍රංශ භාණ්ඩාගාර අධ්‍යක්ෂ ජනරාල් එමෑනුවෙල් මොව්ලින් මෙහිදී පැවසුවේ, හැකි ඉක්මණින් ණය ප්‍රතිව්‍යූහගතකරණය පිළිබඳ පළමු සාකච්ඡා වටය පැවැත්වීමට සූදානම් බවයි.\nආර්ථික අර්බුදය විසඳාලීමට ශ්‍රී ලංකාවට සහාය වීමට ඉන්දියාව කැපවන බවයි ප්‍රවෘත්ති සාකච්ඡාවට එක්වෙමින් ඉන්දීය මුදල් අමාත්‍ය නිර්මලා සීතාරාමන් සඳහන් කළේ.\nඇය අවධාරණය කළේ, ණය ප්‍රතිව්‍යූහගතකරණ සාකච්ඡාවලදී සියලු‍ම ණය හිමියන් සඳහා විනිවිදභාවය සහ සමානාත්මතාව සහතික කිරීමට ණය හිමියන් අතර සහයෝගීතාව ඉතා වැදගත් වනු ඇති බවයි.\nසංසන්දනාත්මකව සැලකීමේ මුලධර්මය මත ශ්‍රී ලංකාව ණය හිමියන් සමග කටයුතු කරන බව මෙම අවස්ථාවට අන්තර්ජාලය ඔස්සේ එක්වූ ජනාධිපති රනිල් වික්‍රමසිංහ ප්‍රකාශ කළා.",
       "URL": "https://www.hirunews.lk/332539/ශ්‍රී-ලංකාවට-මූල්‍ය-පරතරය-පියවීමට-ලබාගත-යුතු-ණය-ගැන-imf-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=414"
}