{
       "Source": "hirunews",
       "Timestamp": "Thursday, 07 October 2021 - 9:41",
       "Headline": "මුදල් හා ප්‍රාග්ධන වෙළඳපොළ අමාත්‍යාංශයේ කාර්යයන් සහ ආයතන, මුදල් අමාත්‍යාංශය යටතට",
       "News Content": "මුදල් හා ප්‍රාග්ධන වෙළඳපොල සහ රාජ්‍ය ව්‍යවසාය ප්‍රතිසංස්කරණ රාජ්‍ය අමාත්‍යාංශයේ කාර්යයන් හා කර්තව්‍යයන්, ප්‍රමුඛතා, අදාළ ආයතනික හා නෛතික රාමුව මුදල් අමාත්‍යාංශය වෙත පවරමින් අතිවිශේෂ ගැසට් නිවේදනයක් නිකුත් කර තිබෙනවා.\nඅදාළ රාජ්‍ය අමාත්‍ය ධූරය හොබවනු ලැබූ අජිත් නිවාඩ් කබ්රාල් පසුගියදා ඉල්ලා අස් වූ අතර, මහ බැංකු අධිපති ධූරයට පත්කරනු ලැබුවා.\nඒ අනුවයි එහි කාර්යයන් හා ආයතන මුදල් අමාත්‍යාංශය වෙත පවරමින් අතිවිශේෂ ගැසට් නිවේදනයක් නිකුත් කර ඇත්තේ.\nඑහිදී මුදල් අමාත්‍යාංශයේ සුවිශේෂී ප්‍රමුඛතාවන් ඉහළ ගොස් ඇති අතර, සැමට ප්‍රතිලාභ විහිදෙන, සියලු පළාත් ආවරණය වන, ආදායම් විෂමතා අවම වන තිරසර ඉහළ ආර්ථික වර්ධන වේගයක් ඇති කර ගැනීම එහි පළමු ප්‍රමුඛතාවයි.\nමුදල් අමාත්‍යාංශයේ ආයතනික හා නෛතික රාමුව ද ඒ අනුව ඉහළ යන අතර, භාණ්ඩාගාර කටයුතු, රාජ්‍ය ආදායම් කළමනාකරණ කටයුතු, බැංකු මූල්‍ය හා ප්‍රාග්ධන වෙළඳපොළ ප්‍රතිපත්ති නියාමනය, අරමුදල් කළමනාකරණය මෙන්ම ඈවර කිරීමට හෝ වෙනත් ආයතන හා ඒකාබද්ධ කිරීමට නියමිත ආයතන ඊට පැවරෙනවා.",
       "URL": "https://www.hirunews.lk/284311/මුදල්-හා-ප්‍රාග්ධන-වෙළඳපොළ-අමාත්‍යාංශයේ-කාර්යයන්-සහ-ආයතන-මුදල්-අමාත්‍යාංශය-යටතට",
       "Category": "Local News",
       "Parent URL": "https://www.hirunews.lk/local-news.php?pageID=1644"
}