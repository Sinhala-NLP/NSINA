{
       "Source": "hirunews",
       "Timestamp": "Friday, 01 June 2018 - 15:36",
       "Headline": "හත් හැවිරිදි දරුවා පිළිස්‌සූ කුඩම්මා රක්ෂිත බන්ධනාගාරයට",
       "News Content": "හත් හැවිරිදි කුඩා දරුවෙකු පුළුස්සා වද හිංසා කිරීම සම්බන්ධයෙන් අත්අඩංගුවට ගෙන අධිකරණයට ඉදිරිපත් කිරීමෙන් අනතුරුව එහිදී වරද පිළිගත් කාන්තාවකට බරපතළ වැඩ සහිත වසර දෙකක සිර දඬුවමක් මීගමුව අධිකරණය විසින් නියමකර තිබෙනවා.\nඑම දඬුවම වසර පහකට අත්හිටුවීමට තවදුරටත් නියෝග කර ඇති අතර ඊට අමතරව විත්තිකාර කාන්තාවට රුපියල් හත්දහස් පන්සීයක දඩ මුදලක් සහ තුවාල ලැබූ දරුවාට රුපියල් 50,000 ක වන්දියක්‌ ගෙවීමටද අධිකරණය නියෝගකර තිබෙනවා.\nමෙලෙස දඬුවම් නියමකර ඇත්තේ එම දරුවාගේ සුළු මවට බවයි අප වාර්තාකරු සඳහන් කළේ.\n51 හැවිරිදි වියේ පසුවන මෙම කාන්තාව කටුනායක, ගුවන් හමුදා කඳවුර මාවතේ පදිංචිකාරිනියක්.\nතුවාල ලැබූ දරුවාගේ මව රැකියාවක්‌ සඳහා විදේශ ගතව ඇති අතර මෙම විත්තිකාරිය දරුවාගේ සුළු මව ලෙස පැමිණ විත්තිකාරිය ගුවන් හමුදා සෙබලෙක් වන දරුවාගේ පියාගේ අනියම් බිරිඳ බවට පත්ව ඇති බවයි අනාවරණය වී ඇත්තේ.\nදරුවා සිදුකළ වරදකට දඬුවම් වශයෙන් අදාල කාන්තාව කොළ කැබැල්ලක් දල්වා දරුවාගේ නිකට පුළුස්‌සා ඇති බවයි වාර්තා වන්නේ.",
       "URL": "https://www.hirunews.lk/192085/හත්-හැවිරිදි-දරුවා-පිළිස්‌සූ-කුඩම්මා-රක්ෂිත-බන්ධනාගාරයට",
       "Category": "Local News",
       "Parent URL": "https://www.hirunews.lk/local-news.php?pageID=3916"
}