{
       "Source": "hirunews",
       "Timestamp": "Friday, 06 January 2023 - 7:31",
       "Headline": "හිරු සීල පාරමිතා වැඩසටහන ඵෙතිහාසික කතරගම කිරිවෙහෙර පුදබිමේ දී",
       "News Content": "දුරුතු පුර පසළොස්වක පොහෝ දිනය වෙනුවෙන් හිරු මාධ්‍ය ජාලය සැදැහැ සිතින් සංවිධාන කරන හිරු සීල පාරමිතා වැඩසටහන ඵෙතිහාසික කතරගම කිරිවෙහෙර පුදබිම කේන්ද්‍ර කර ගනිමින් මේ වන විට ක්‍රියාත්මක යි.\nඋවැසි උවැසියන් අෂ්ඨාංග ශීලයේ සමාදන් කරමින් හිරු සීල පාරමිතාව අද (06) උදෑසන ආරම්භ වුණා.\nඑම කටයුතු සිදු කළේ, ඵෙතිහාසික කතරගම කිරිවෙහෙර ඇතුළු පංච මහා විහාරාධිපති, රුහුණු මාගම්පත්තුවේ ප්‍රධාන සංඝනායක අතිපූජ්‍ය කොබවක ධම්මින්ද ස්වාමීන් වහන්සේ විසින්.\nඋදෑසන 7.30ට පෝදා ධර්ම දේශනය, පූජ්‍ය බලංගොඩ රාධ හිමියන් විසින් සිදු කිරීමට නියමිත යි.\nකර්මය සහ විපාක පිළිබඳ විග්‍රහ කෙරෙන කාලීන ධර්ම සාකච්ඡාවක්ද පෙරවරු 08.30 සිට 10.00 දක්වා පැවැත්වෙන්නේ පූජ්‍ය කොටනෙළුවේ ප්‍රඥානන්ද හිමියන්ගේ සහ පූජ්‍ය හසලක සීලවිමල හිමියන්ගේ සහභාගීත්වයෙන්.\nඅනතුරුව පෙරවරු 11ට කාව්‍යමය ධර්ම දේශනාව කාව්‍ය විශාරද පූජ්‍ය මාම්පිටියේ සිරිසුමන හිමියන් විසින් සිදු කිරීමට නියමිත යි.\nපස්වරු 3.30ට “යහපත් යුග දිවිය” පිළිබඳ විග්‍රහ කෙරෙන කාලීන ධර්ම සාකච්ඡාව ඌව බින්තැන්න දෙපලාතේ ප්‍රධාන සංඝනායක පූජ්‍ය නාපටවන ධම්මානන්ද හිමියන්, ප්‍රවීණ ජ්‍යෙතිර්්‍යවේදී ජනශ්‍රැති පර්යේෂක නිශාන්ත පෙරේරා සහ පේරාදෙණි විශ්වවිද්‍යාලයේ මහාචාර්ය මහින්ද හේරත්ගේ සහභාගීත්වයෙන් පැවැත්වෙනවා.",
       "URL": "https://www.hirunews.lk/324399/හිරු-සීල-පාරමිතා-වැඩසටහන-ඵෙතිහාසික-කතරගම-කිරිවෙහෙර-පුදබිමේ-දී",
       "Category": "Local News",
       "Parent URL": "https://www.hirunews.lk/local-news.php?pageID=619"
}