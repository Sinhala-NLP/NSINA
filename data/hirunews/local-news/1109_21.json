{
       "Source": "hirunews",
       "Timestamp": "Wednesday, 08 June 2022 - 19:16",
       "Headline": "බඹර ප්‍රහාරයකින් පාසල් සිසුන් 25ක් රෝහලට",
       "News Content": "බඹරුන් දෂ්ඨ කිරීම හේතුවෙන් කිලිනොච්චියේ පාසල් සිසුන් 25 දෙනෙකු රෝහල් ගතකර තිබෙනවා.\nඅද (08) දහවල් එල්ලවූ බඹර ප්‍රහාරයෙන් තුවාල ලැබූ සිසුන් රෝහල්ගත කළ බවයි අප වාර්තාකරු සඳහන් කළේ.\nපාසල් ගොඩනැගිල්ලක බඹර කූඩුවක් තිබී ඇති අතර එය පාසල අවට සිටි වඳුරන් රැලක් විසින් එකවර කඩා දැමීමෙන් බඹරු ඇවිස්සී සිසුන්ට දෂ්ඨ කර තිබෙනවා.\nඒ සමග පාසලේ හදීසි සීනුව නාද කිරීමට කාර්ය මණ්ඩලය පියවර ගැනීමත් සමග සිසුන් ආරක්ෂිත ස්ථාන කරා දිව ගොස් ඇති අතර පාසල් මිදුලේ සිටි සිසුන් පිරිසකට පමණක් බඹරුන් දෂ්ඨ කර ඇතැයි සඳහන්.\nබඹර ප්‍රහාරයට ලක්වූ දරුවන් 25 දෙනාගෙන් 11 දෙනකු කිලිනොච්චිය මහ රෝහලේ හදිසි ප්‍රතිකාර ඒකකයට ඇතුලත් කර තිබෙනවා.\nඅනෙක් ළමුන් බාහිර රෝගී අංශයෙන් ප්‍රතිකාර ලබා පිටව ගිය බවයි රෝහල් ආරංචි මාර්ග සඳහන් කළේ.\nරෝහල වෙත ඇතුලත් කළ දරුවන්ගේ තත්වය බරපතල නොවන අතර ඇතැමුන් කම්පන තත්වය හේතුවෙන් රෝහල් ගත කර ඇති බව වෛද්‍යවරුන් ප්‍රකාශ කර තිබෙනවා.\nසිසුන්ට දෂ්ඨ කිරීමෙන් පසු කිලිනොච්චිය දිස්ත්‍රික් ආපදා කළමනාකරණ එකකය, පොලිසිය ඇතුළු ආයතන කිහිපයක් එක්ව බඹරුන් පලවා හැරිම හා කූඩු විනාශ කිරීමට පියවරගත් බවයි අප වාර්තාකරු කියාසිටියේ.",
       "URL": "https://www.hirunews.lk/306604/බඹර-ප්‍රහාරයකින්-පාසල්-සිසුන්-25ක්-රෝහලට",
       "Category": "Local News",
       "Parent URL": "https://www.hirunews.lk/local-news.php?pageID=1109"
}