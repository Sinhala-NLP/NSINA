{
       "Source": "hirunews",
       "Timestamp": "Monday, 12 December 2022 - 9:36",
       "Headline": "මත්පෙති සමඟින් රෝහල් සේවිකාවක් අත්අඩංගුවට",
       "News Content": "මත්පෙති සමඟ කෑගල්ල ශික්ෂණ රෝහලේ සේවයේ නියුතු කණිෂ්ඨ සේවිකාවක් අත්අඩංගුවට ගෙන තිබෙනවා.\nඋපාය දූතයෙකු යොදවා මෙම වැටලීම ඊයේ (11) සිදු කර ඇති අතර එහිදී මෙම සේවිකාව රුපියල් 2,000ක මත්පෙති 40ක් අලෙවි කර ඇති බවයි පොලිසිය පවසන්නේ.\nකෑගල්ල ප්‍රදේශයේ පදිංචි මෙම කාන්තාවගෙන් කරන ලද ප්‍රශ්න කිරීම්වල දී අනාවරණ වී ඇත්තේ දීර්ඝ කාලයක සිට මෙලෙස මත්පෙති අලෙවි කරන බවයි.\nමේ අතර, කොකේන් මත්ද්‍රව්‍ය, මත් මිශ්‍ර මුද්දර සහ කුෂ් මත්ද්‍රව්‍ය ළඟ තබාගෙන සිටි රේගු පරීක්ෂකවරුන් දෙදෙනෙකු පොලිස් මත්ද්‍රව්‍ය නාශක කාර්යාංශය අත්අඩංගුවට ගෙන තිබෙනවා.\nමොවුන් කටුනායක සහ පෞද්ගලික ගුදමක රාජකාරි කරමින් සිටි රේගු පරීක්ෂකවරුන් බවයි වාර්තාවන්නේ.\nඇතැම් රේගු නිලධාරීන් වරාය තුළ මත්ද්‍රව්‍ය ජාවාරම්වල නිරතවන බවට පොලිස් මත්ද්‍රව්‍යනාශක කාර්යාංශයට ලැබුණු තොරතුරක් මත එක් සැකකරුවෙකු වරායෙන් පිටවන අවස්ථාවේ දී චෛත්‍ය පාරේ දී අත්අඩංගුවට ගෙන තිබුණා.\nඔහුගෙන් කරන ලද ප්‍රශ්න කිරීම්වල දීයි අනෙක් සැකකරු අත්අඩංගුවට ගෙන ඇත්තේ.\nමේ අතර රුපියල් මිලියන 10ක කප්පම් මුදලක් ඉල්ලා මඩකළපුව - කාත්තන්කුඩි ප්‍රදේශයේ දී ගුරුවරයෙකු පැහැරගෙන යාමේ සිද්ධියක් සම්බන්ධයෙන් අත්අඩංගුවට ගත් පුද්ගලයෙකු මඩකළපුව මහේස්ත්‍රාත් අධිකරණයට ඊයේ ඉදිරිපත් කිරීමෙන් පසු ලබන 20 වන දා දක්වා රක්ෂිත බන්ධනාගාර ගත කෙරුණා.\nසැකකරුගේ පියා සහ පැහැර ගැනීමට ලක්වූ ගුරුවරයා අතර ඉඩම් ගැටලුවක් සම්බන්ධයෙන් ද ආරවුලක් පැවති බවයි මූලික පරීක්ෂණවලදී හෙළිව ඇත්තේ.",
       "URL": "https://www.hirunews.lk/322476/මත්පෙති-සමඟින්-රෝහල්-සේවිකාවක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=672"
}