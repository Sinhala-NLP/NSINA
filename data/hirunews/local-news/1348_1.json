{
       "Source": "hirunews",
       "Timestamp": "Saturday, 19 February 2022 - 7:49",
       "Headline": "තංගල්ලේ පොලිස් කොස්තාපල් ඝාතනයේ ප්‍රධාන සැකකරු හඳුනා ගැනේ - අත්අඩංගුවට ගැනීමට මෙහෙයුමක්",
       "News Content": "තංගල්ල - විතාරන්දෙනිය ප්‍රදේශයේදී තියුණු ආයුධවලින් පහරදී පොලිස් කොස්තාපල්වරයෙකු ඝාතනය කිරීමේ සිද්ධියට සම්බන්ධ ප්‍රධාන සැකකරු හඳුනාගෙන ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව පවසනවා.\nහිරු ප්‍රවෘත්ති අංශයට අදහස් දක්වමින් ඔහු කියා සිටියේ පහරදීම සඳහා පැමිණි පුද්ගලයන් 15 දෙනෙකු හඳුනා ගෙන ඇති අතර, ඔවුන් අත්අඩංගුවට ගැනීම සඳහා විශේෂ මෙහෙයුමක් ක්‍රියාත්මක බවයි.\nමියගිය පොලිස් කොස්තාපල්වරයා ඔහුගේ ඉඩමට යාබද නිවසක පදිංචි කාන්තාවක් සහ ඒ ආසන්නයේ තවත් ඉඩමක හෝටලයක් ඉදිකරන පුද්ගලයෙකු සමඟ කලක සිට පැවති ආරවුලක් ඝාතනයට මුල්වී තිබෙනවා.\nඝාතනය සිදුවූ පෙරේදා දින රාත්‍රියේ හෝටල් හිමියා සාදයක් පවත්වා ඇති අතර ඊට 15 දෙනෙකු පමණ එක්ව සිට ඇති බවයි වාර්තා වන්නේ.\nබීමතින් සිටි මේ පිරිස පොලිස් කොස්තාපල්වරයාගේ නිවසට කඩා වැදී ඔහුට සහ ඔහුගේ බාල සොහොයුරාට අමානුෂික ලෙස පහරදී පසුව ඉදිකරමින් පවතින හෝටල් පරිශ්‍රය වෙත බලහත්කාරයෙන් රැගෙන ගොස් යළි පහරදී ඇති බවයි පොලිීසිය සඳහන් කළේ.\nසිද්ධියෙන් එම ස්ථානයේදීම පොලිස් කොස්තාපල්වරයා මියගොස් ඇති අතර ඔහුගේ බාල සොහොයුරා මේ වන විට බරපතල තුවාල ලබා කරාපිටිය ශික්ෂණ රෝහලේ ප්‍රතිකාර ලබනවා.",
       "URL": "https://www.hirunews.lk/297408/තංගල්ලේ-පොලිස්-කොස්තාපල්-ඝාතනයේ-ප්‍රධාන-සැකකරු-හඳුනා-ගැනේ-අත්අඩංගුවට-ගැනීමට-මෙහෙයුමක්",
       "Category": "Local News",
       "Parent URL": "https://www.hirunews.lk/local-news.php?pageID=1348"
}