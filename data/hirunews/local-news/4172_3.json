{
       "Source": "hirunews",
       "Timestamp": "Thursday, 14 December 2017 - 19:27",
       "Headline": "නියෝජ්‍ය ඇමති රන්ජන් අධිකරණයට අපහාස කළ බවට වන නඩුව ජනවාරි 22 වනදා යළි විභාගයට",
       "News Content": "අධිකරණයට අපහාස වන අයුරින් අදහස් පළ කළ බවට නියෝජ්‍ය අමාත්‍ය රන්ජන් රාමනායකට එරෙහිව ගොනුකර තිබූ පෙත්සම ශ්‍රේෂ්ඨාධිකරණ ත්‍රිපුද්ගල විනිසුරු මඩුල්ලක් හමුවේ අද (14) යළි කැදවනු ලැබුවා.\nඑහිදී විනිසුරු මඩුල්ල තීරණය කළේ එය ලබන වසරේ ජනවාරි 22 වනදා යළි කැදවීමටයි.\nපසුගිය අගෝස්තු මස 21වන දින අධිකරණයට අපහාස වන අයුරින් ප්‍රකාශ නිකුත් කළ බවට චෝදනා කරමින් පූජ්‍ය මාගල්කන්දේ සුදත්ත හිමියන් ඇතුළු පිරිසක් මෙම පෙත්සම ගොනුකර තිබෙනවා.\nකෙසේ වෙතත්, අද නඩුව කැදවීමෙන් අනතුරුව පිටතට පැමිණි නියෝජ්‍ය අමාත්‍ය රන්ජන් රාමනායක යළි විනිසුරුවන් සම්බන්ධයෙන් උපරිමාධිකරණ සංකීර්ණය ඉදිරිපිටදීම මෙවැනි අදහසක් පළ කර සිටියා.\n‘‘ දූෂිතම රටවල් හතර හැටියට ටියුනීෂියාව, නයිජීරියාව, යුක්ක්‍රේනය සහ ශ්‍රී ලංකාව තමයි දර්ශකයේ තිබුණේ. මං කියන්නේ ලංකාවේ බදු ගෙවන ජනතාව රටේ නීතිය ස්ථාපිත කරන්න ආයතන කිහිපයක් පිහිටුවගෙන තියෙනවා බදු ගෙවලා පඩි ගෙවලා. ව්‍යවස්ථා අධිකරණය ඒ වගේම නිතිපති දෙපාර්තමේන්තුව ඒ වගේම පොලිස් දෙපාර්තමේන්තුව එතකොට ලංකාව මේ කියන මට්ටමේ දූෂිත වෙලා තියෙනවානම් හතරවෙනි තැනට මේ සියලු දෙනා ඒකට වගකිව යුතු වෙනවා. පොලිසිය අධිකරණය විනිසුරුවරයන්, ගරු විනිසුරුවරුන්, නීතිඥ මහත්වරුන්, වෛද්‍ය වෘත්තීන් ඒ ක්ෂේත්‍රයේත් දූෂිතයෝ ඉන්නවා. මට දඩුවම් කරනවානම් දඩුවම් කරන්න. මම කියපු මතය ඉවත් කර ගන්නේ නැහැ කිසිලෙසකින්වත්. ඒ හින්දා මා කිව්වේ මේ විනිසුරුවරු ගැනමයි. මේ අධිකරණය හොරු ධෛර්යමත් කිරීමක් කරනවා. හොරුන්ව උත්තේජනයකට ලක් කරනවා. අලුත් හොරු මේ තත්ත්වය අනුව අලුත් හොරු බිහි වෙනවා’’",
       "URL": "https://www.hirunews.lk/178410/නියෝජ්‍ය-ඇමති-රන්ජන්-අධිකරණයට-අපහාස-කළ-බවට-වන-නඩුව-ජනවාරි-22-වනදා-යළි-විභාගයට",
       "Category": "Local News",
       "Parent URL": "https://www.hirunews.lk/local-news.php?pageID=4172"
}