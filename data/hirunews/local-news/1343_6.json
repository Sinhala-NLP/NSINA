{
       "Source": "hirunews",
       "Timestamp": "Monday, 21 February 2022 - 13:21",
       "Headline": "සංවර්ධනය හීනයක් වූ ඉපැරණි පාලම (වීඩියෝ)",
       "News Content": "සංවර්ධනයේ අරුණළුවක සේයාවක්වත් නොදකිමින් ඉතා පෞරාණික වැදගත්කමක් සහිත පාලමක් වසර ගණනාවක සිට අභාවයට යෑමේ පුවතක් මහනුවර - වත්තේගම ප්‍රදේශයෙන් වාර්තා වනවා.\nමේ තොරතුරු ඒ පි‍ළිබඳවයි.\nමේ වසර 150ක් පමණ පැරණි ඉංග්‍රීසි යුගයේ ඉදිකළ, මහනුවර වත්තේගම නගරයේ සිට, මාතලේ ඇල්කඩුව සංචාරක කලාපයට ගමන් ගන්නා ප්‍රධාන\nමාර්ගයේ ඇති පාලමයි.\nඉතා පෞරාණික වැදගත්කමක් සහිත ආරුක්කුවක් ලෙස නිර්මාණය කර ඇති මෙම පාලම මේ වනවිට දැඩි අනතුරුදායක තත්ත්වයකට පත්ව තිබෙනවා.\nවත්තේගම නගරයේ සිට ඇල්කඩුව සංචාරක කලාපය දක්වා දෛනිකව දෙස් විදෙස් සංචාරකයින් විශාල පිරිසක් පැමිණෙන අතර පාලම මතින් ගමන් ගන්නා වාහන සංඛ්‍යාව ද අතිමහත්.\nප්‍රදේශවාසීන් පවසන්නේ පාලමෙහි පැති බැමිද කැඩී ගොස් තිබීම හේතුවෙන් ඒ ආශ්‍රිතව සිදුවන අනතුරුද බහුල බවයි.\nමෙම අනතුරුදායක තත්ත්වය පිළිබඳව අදාළ බලධාරීන් දැනුවත් කරමින් යොමුකළ ලිපි, කඩදාසිවලට පමණක් සීමා වී තිබෙනවා.\nප්‍රදේශය භාර දේශපාලන බලධාරීන් මෙන්ම නිලධාරීන්ද දිනකට කිහිපවතාවක් මෙම පාලම මතින් ගමන් කළද ඊට කිසිවෙකුගේත් අවධානය යොමු නොවීම විමතියට කරුණක්.\nදෙස් විදෙස් සංචාරක ආකර්ෂණය දිනාගත් නමුත් අනතුරකට අතවනන, මෙම පාලම කඩිනමින් ප්‍රතිසංස්කරණය කර දෙන ලෙසයි ප්‍රදේශවාසීන් අදාළ බලධාරීන්ගෙන් ඉල්ලා සිටින්නේ.",
       "URL": "https://www.hirunews.lk/297612/සංවර්ධනය-හීනයක්-වූ-ඉපැරණි-පාලම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1343"
}