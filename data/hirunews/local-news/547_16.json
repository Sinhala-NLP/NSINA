{
       "Source": "hirunews",
       "Timestamp": "Thursday, 09 February 2023 - 11:29",
       "Headline": "ගිනිගත්හේන ප්‍රදේශයේ නිවසක් තුළ මවක් සහ දියණියක් අභිරහස් ලෙස මිය යයි (ඡායාරූප)",
       "News Content": "ගිනිගත්හේන - පේරගහමුල ප්‍රදේශයේ නිවසක අභිරහස් ලෙස මියගොස් සිටි මවකගේ සහ දියණියකගේ මළසිරුරු අද (09) උදෑසන සොයා ගෙන තිබෙනවා.\nඒ ප්‍රදේශවාසීන් පොලීසියට කළ දැනුම්දීමකට අනුවයි.\nමෙලෙස මියගිය මවගේ වයස අවුරුදු 50 ක් වන අතර දියණිය 30 හැවිරිදි වියේ පසුවනවා. ඔවුන් පදිංචිව සිටි නිවස දෙසින් දුර්ගන්ධයක් හැමීම හේතුවෙන් ප්‍රදේශවාසීන් සිදුකළ සෝදිසියකදීයි ඔවුන්ගේ සිරුරු දැක ඇත්තේ.\nපසුව මේ පිළිබඳ පොලීසිය දැනුම්වත් කර තිබෙනවා. මෙම මවගේ ස්වාමියා සහ පුත්‍රයෙකු කොළඹ ප්‍රදේශයේ ප්‍රධාන පෙලේ පෞද්ගලික ආයතනවල රැකියාවල නිරත වන අතර මෙම මරණ සිදුවූයේ කෙසේ ද යන්න මෙතෙක් අනාවරණය වී නැහැ.\nඑමෙන් ම, ප්‍රදේශවාසීන් පොලීසියට ප්‍රකාශ කර ඇත්තේ මොවුන් අවස්ථා කිහිපයකදී පදිංචි ස්ථාන වෙනස් කිරීමට කටයුතු කර ඇති බවයි.\nමියගොස් ඇති දියණිය කිසියම් මානසික ආබාධයකින් පෙලී ඇත්ද යන්න පිළිබඳව ද පොලීසිය විමර්ශනයක් ආරම්භ කර තිබෙනවා.",
       "URL": "https://www.hirunews.lk/327024/ගිනිගත්හේන-ප්‍රදේශයේ-නිවසක්-තුළ-මවක්-සහ-දියණියක්-අභිරහස්-ලෙස-මිය-යයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=547"
}