{
       "Source": "hirunews",
       "Timestamp": "Monday, 07 August 2023 - 8:59",
       "Headline": "කොන්ක්‍රීට් කුට්ටි තොගයක් රැගත් බෝට්ටුවක් ගිලෙයි",
       "News Content": "යාපනයේ අනලතීව් දූපතට කොන්ක්‍රීට් කුට්ටි තොගයක් රැගෙන යමින් තිබූ බෝට්ටුවක් අර්ධ වශයෙන් මුහුදේ ගිලී ඇතැයි යාපනයේ කූරිකඩුවාන් පොලිසිය ඊයේ (06) සදහන් කළා.\nයාපනයේ, ඌර්කාවතුරෙයි ප්‍රදේශයේ පිහිටි කෝවිලක සිට අනලතීව් දූපතට කොන්ක්‍රීට් කුට්ටි රැගෙන යමින් තිබූ මෙම බෝට්ටුව ගිලෙන්නට පටන් ගත් අවස්ථාවේ කලබලයට පත් වූ එක් අයෙක් බෝට්ටුවෙන් මුහුදට පැන පිහිනීමට උත්සාහ කිරීම නිසා ඔහු තුවාල ලබා තිබෙනවා.\nබෝට්ටුව බේරා ගැනීම සඳහා නාවික හමුදාව මෙන්ම ධීවර යාත්‍රා ද එක් වී ඇති අතර එම පිරිස් විසින් තුවාල ලැබූ පුද්ගලයා රෝහල්ගත කළ බව පොලිසිය පවසනවා.\nබෝට්ටුවේ ධාරිතාවයට වඩා විශාල බරකින් යුත් කොන්ක්‍රීට් කුට්ටි තොගයක් මෙම බෝට්ටුවට පැටවීම නිසා බෝට්ටුව ගිලෙන්නට පටන් ගත් බව වාර්තා වෙනවා.\nමේ අන්දමට කෝවිලේ සිට කොන්ක්‍රීට් කුට්ටි පටවා ගත් තවත් බෝට්ටු තුනක් අනලතීව් දූපත වෙත පිටත්ව ගොස් ඇතත් ඒම බෝට්ටු කිසිදු බාධාවකින් තොරව දූපත වෙත ළගා වුණ බවයි වාර්තා වන්නේ.\nහතර වෙනි වතාවට පිටත්ව ගිය බෝට්ටුව එක්වරම ගිලෙන්නට පටන් ගත් බව බෝට්ටුවේ සිටි පිරිසක් තවත් බෝට්ටුවකට දැනුම් දීමෙන් පසුව ආධාරක බෝට්ටු අදාළ ස්ථානය වෙත ගොස් තිබෙනවා.\nකෙසේ වෙතත්, එම බෝට්ටුවේ සිටි සියලුම දෙනා මේ වන විට ගොඩබිමට රැගෙන ඒමට කටයුතු කොට ඇති අතර බෝට්ටුව බේරා ගැනීම සඳහා ද විශාල උත්සාහයක් ගෙන තිබෙනවා.",
       "URL": "https://www.hirunews.lk/343907/කොන්ක්‍රීට්-කුට්ටි-තොගයක්-රැගත්-බෝට්ටුවක්-ගිලෙයි",
       "Category": "Local News",
       "Parent URL": "https://www.hirunews.lk/local-news.php?pageID=118"
}