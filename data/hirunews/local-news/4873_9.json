{
       "Source": "hirunews",
       "Timestamp": "Monday, 19 September 2016 - 11:08",
       "Headline": "වාස් ගුණවර්ධන ඇතුලු අටදෙනෙකුට අධිචෝදනා",
       "News Content": "මාලඹේ තොරතුරු තාක්ෂණ ආයතනයේ ඉගෙනුම ලැබූ නිපුන රාමනායක සිසුවා පැහැරගෙන ගොස් පහර දීමේ සිද්ධියට හිටපු නියෝජ්‍ය පොලිස්පති වාස් ගුණවර්ධන ඇතුළු 08 දෙනෙකුට කොළඹ මහාධිකරණය අද අධි චෝදනා භාර දුන්නා.\nඒ අනුව මෙම නඩුව ලබන වසරේ පෙබරවාරි මස 06, 07 සහ 08 යන දිනවල විභාග කිරීමටයි මහාධිකරණ විනිසුරුවරිය නියෝග කළේ.\nදැනට මරණ දඩුවම නියම වී සිටින හිටපු නියෝජ්‍ය පොලිස්පති වාස් ගුණවර්ධනට අමතරව ඔහුගේ බිරිද සහ පුත්‍රයා වන රවිදු ගුණවර්ධන මෙන්ම කොළඹ අපරාධ කොට්ඨාසයේ නිලධාරීන් 05 දෙනෙකුටයි මෙලෙස අධි චෝදනා භාර දී ඇත්තේ.\nඊට අමතරව වාස් ගුණවර්ධන සහ ඔහුගේ පුත්‍රයා හැර සෙසු විත්තිකරුවන් රුපියල් 50,000 බැගින් වූ මුදල් ඇපයක් සහ රුපියල් ලක්ෂ 05 බැගින් වූ ශරීර ඇප දෙකක් මත මුදා හැරීමටයි මහාධිකරණ විනිසුරුවරිය නියෝග කළේ.\nඑමෙන්ම විත්තිකරුවන්ට විදෙස් ගමන් තහනම් කළ විනිසුරුවරිය ගුවන් ගමන් බලපත්‍ර අධිකරණයට භාර දෙන ලෙසටයි දැනුම් දුන්නේ.\nඑමෙන්ම සෑම මසකට වරක් පොලිස් මූලස්ථානයේ අපරාධ කොට්ඨාසය හමුවේ පෙනී සිටින ලෙසද විත්තිකරුවන් නියෝග කෙරුණා.\nඊට අමතරව මොවුන්ගේ ඇඟිලි සලකුනු ලබා ගන්නා ලෙසටයි මහාධිකරණ විනිසුරුවරිය දැනුම් දුන්නේ.\nනිපුන රාමනායක සිසුවා පැහැරගෙන ගොස් පහරදී තිබුණේ 2009 වසරේ අගෝස්තු මාසයේදීයි.\nබම්බලපිටිය කෝටිපති ව්‍යාපාරික මොහොමඩ් සියාම් පැහැරගෙන ගොස් ඝාතනය කිරීමේ සිද්ධියට වරදකරුවන් වූ හිටපු නියෝජ්‍ය පොලිස්පති වාස් ගුණවර්ධන සහ ඔහුගේ පුත්‍රයා ඇතුළු 06 දෙනෙකුට කොළඹ මහාධිකරණ මරණ දඩුවම නියම කළේ පසුගිය වසරේ නොවැම්බර් මස 27 වැනිදායි.",
       "URL": "https://www.hirunews.lk/143310/වාස්-ගුණවර්ධන-ඇතුලු-අටදෙනෙකුට-අධිචෝදනා",
       "Category": "Local News",
       "Parent URL": "https://www.hirunews.lk/local-news.php?pageID=4873"
}