{
       "Source": "hirunews",
       "Timestamp": "Wednesday, 28 March 2018 - 17:03",
       "Headline": "ගුවන් මගියෙකු සමග තීරු බදු රහිත සාප්පු සේවකයන් දෙදෙනෙක් අත්අඩංගුවට (ඡායාරූප)",
       "News Content": "විදේශීය දුම්වැටි තොගයක් ශීතකරණයක බහා ගුවන්තොටුපලින් පිට කිරීමට උත්සාහ කළ ගුවන් මගියෙකු සහ තීරු බදු රහිත සාප්පු සේවකයන් දෙදෙනෙකු රේගු අත්අඩංගුවට ගෙන තිබෙනවා.\nකටාර් රාජ්‍යයේ රැකියාවක නිරතවී පැමිණෙමින් සිටි නොරොච්චෝල ප්‍රදේශයේ පදිංචි 33 හැවිරිදි පුද්ගලයෙකු යොදා ගනිමිනුයි සාප්පු සේවකයන් දෙදෙනා දුම්වැටි තොගය පිට කිරීමට උත්සාහ කර ඇත්තේ.\nවිද්‍යුත් භාණ්ඩ අලෙවි කරන තීරු බදු රහිත සාප්පු සේවකයන් මෙම පුද්ගලයාට ප්‍රකාශකර ඇත්තේ ශීතකරණයක් ගුවන්තොටුපලින් පිටතට ගෙන ගොස් දෙන ලෙසටයි.\nඒ සඳහා රුපියල් 2500 ක් ලබාදෙන බවට ද ඔවුන් ප්‍රකාශකර තිබෙනවා.\nශීතකරණය භාරගැනීම සඳහා ගුවන්තොටුපලින් පිටත පිරිසක් සිටින බවයි සේවකයන් වැඩිදුරටත් සඳහන් කර ඇත්තේ.\nමෙම ගුවන් මගියාට ශීතකරණයක් මිලදී ගැනීමට කිසිදු අවශ්‍යතාවක් නොතිබුන ද මුදල පිළිබඳ සිතා ඔහු ඊට එකගවී ඇතැයි සඳහන්.\nශිතකරණය රැගෙන පිටතට පැමිණීමේදී භාණ්ඩ පරීක්ෂාවේ යෙදී සිටි රේගු නිලධාරීන්ට ඇතිවූ සැකයක් මත එහි ඇසුරුම් ඉවත් කර පරීක්ෂා කර තිබෙනවා.\nඑහිදී ශීතකරණය තුල අසුරා තිබූ විදේශීය දුම්වැටි කාටුන් 115 ක් සොයාගෙන ඇති බවයි අප වාර්තාකරු සඳහන් කළේ.\nගුවන් මගියාගෙන් මේ පිළිබඳ ප්‍රශ්ණ කිරීමේදී ඔහු සිද්ධිය පිළිබඳ රේගු නිලධාරීන් හමුවේ පාපොච්චාරණය කර තිබෙනවා.\nඒ අනුව අදාළ තීරු බදු රහිත වෙළඳසැල පරීක්ෂා කිරීමේදී තවත් විදේශීය දුම්වැටි කාටුන් 48 ක් හමුවී ඇති අතර මේවායෙහි වටිනාකම රුපියල් 1,630,000 ක් බවටයි අනාවරණ වී ඇත්තේ.\nසිද්ධිය පිළිබඳ ගුවන්තොටුපල රේගුව වැඩිදුර විමර්ශණ ආරම්භ කර තිබෙනවා.\nඡායාරූප - කටුනායක ටී කේ ජී කපිල",
       "URL": "https://www.hirunews.lk/187106/ගුවන්-මගියෙකු-සමග-තීරු-බදු-රහිත-සාප්පු-සේවකයන්-දෙදෙනෙක්-අත්අඩංගුවට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4016"
}