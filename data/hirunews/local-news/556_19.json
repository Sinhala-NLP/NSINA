{
       "Source": "hirunews",
       "Timestamp": "Sunday, 05 February 2023 - 13:08",
       "Headline": "අමරවීරගේ පඩි ටෝකෙන් නැසී ගිය ගොයම (වීඩියෝ)",
       "News Content": "ගොයම කහ පැහැවීමේ රෝගී තත්ත්වය හේතුවෙන් ඇළහැර ව්‍යාපාරයේ ගොවීන් දැඩි දුෂ්කරතාවට පත්ව සිටිනවා.\nඔවුන් පවසන්නේ ගොයම සඳහා නිසි කලට පොහොර නොලැබීම හේතුවෙන් මෙම තත්ත්වය උද්ගතව ඇති බවයි.\nදිවයිනේ ප්‍රදේශ රැසකින් ගොයම කහ පැහැවීමේ රෝගී තත්ත්වය පිළිබඳ පසුගිය දින කිහිපයේදීම වාර්තා වුණා.\nඒ, සෑම අවස්ථාවකදීම ගොවීන් චෝදනා කළේ සිය වගාවන් සඳහා අවශ්‍ය පොහොර නිසිකලට නොලැබීම හේතුවෙන් ගොයම විනාශ වී ඇති බවයි.\nමේ අතර ඇළහැර ව්‍යාපාරයේ දියබෙදුම සහ නෑහින්න යන ප්‍රදේශවල ගොයම ද කහ පැහැ ගැන්වීමේ රෝගයට ගොදුරු වී තිබෙනවා.\nඅක්කර දහසක පමණ වගා කර ඇති ගොයම මුළුමනින්ම විනාශ වී ඇති බවයි ගොවීන් පවසන්නේ.\nමේ අතර ගම්පහ, මීරිගම, දංඕවිට ආදී ප්‍රදේශවල මහකන්නයේ අස්වනු නෙළීම මේ දිනවල සිදුවනවා.\nනමුත් ගොවීන් චෝදනා කරන්නේ අක්කර දහසක පමණ වී වගා කර අස්වැන්නක් නෙළා ගත්ත ද ඉන් තමන්ට නිසි මිලක් නොලැබෙන බවයි.\nවී මිළදී ගැනීම සඳහා රජයෙන් මිල ගණන් තීරණය කර තිබුණ ද කළු කඩ ව්‍යාපාරිකයින් ඉතා අඩු මිළට සිය අස්වැන්න මිළදී ගන්නා බව ඔවුන් පෙන්වා දෙනවා.\nසම්බා වී සඳහා රුපියල් 85ක් වැනි මුදලක් සහ නාඩු වී සඳහා රුපියල් 80ක් වැනි මුදලක් පමණක් ලැබෙන බවයි ඔවුන් පවසන්නේ.",
       "URL": "https://www.hirunews.lk/326712/අමරවීරගේ-පඩි-ටෝකෙන්-නැසී-ගිය-ගොයම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=556"
}