{
       "Source": "hirunews",
       "Timestamp": "Tuesday, 21 February 2023 - 13:18",
       "Headline": "අඹන්පොල ග්‍රාමනිලධාරි ඝාතනයේ ප්‍රධාන සැකකරු අත්අඩංගුවට",
       "News Content": "අඹන්පොල ප්‍රදේශයේ ග්‍රාම නිලධාරියෙකු තියුණු ආයුධයකින් පහරදී ඝාතනය කිරීමේ සිද්ධියට පොලීසිය මඟහැර සැඟව සිටි ප්‍රධාන සැකකරු මාතලේ - උකුවෙල ප්‍රදේශයේදී අත්අඩංගුවට ගෙන තිබෙනවා.\nඅඹන්පොල - කයිලගම ප්‍රදේශයේ පදිංචි මෙම ග්‍රාම නිලධාරිවරයා ඝාතනයට ලක්වුණේ 2021 වසරේ අගොස්තු මස 04 වනදායි.\nඉඩම් ආරවුලක් මුල් කර ගනිමින් දුම්රිය දෙපාර්තමේන්තුවේ ස්ථාන භාර නිලධාරියෙකු විසින් රුපියල් ලක්ෂ 5 ක මුදලකට මෙම ඝාතනය කොන්ත්‍රාත්තුව ලබා දී ඇති බවයි විමර්ශනවලදී අනාවරණය වී ඇත්තේ.\nඑම මුදලින් රුපියල් එක්ලක්ෂ 80,000ක් ලබාගෙන මෙම ඝාතනය සිදුකර ඇති බවද වාර්තාවනවා.\nඝාතනය සිදු කළ දිනයේ සිට මෙම පුද්ගලයා ප්‍රදේශයෙන් පලාගොස් සැඟව සිට ඇති අතර, පසුව ඒ සම්බන්ධයෙන් සිදුකළ විමර්ශනවලින් අනාවරණ වී ඇත්තේ සැකකරු මාතලේ ප්‍රදේශයේ වෙළඳසැලක සේවය කරන බවටයි.\nඒ අනුව, මාතලේ කොට්ටාශ අපරාධ විමර්ශන ඒකකය විසින් සැකකරු අද අත්අඩංගුවට ගෙන ඇති අතර, ඔහු 45 හැවිරිදි හික්කඩුව ප්‍රදේශයේ පදිංචිකරුවෙක්.\nඝාතනයට අදාළව කොන්ත්‍රාත්තුව ලබාදුන් පුද්ගලයා ඇතුලු තිදෙනෙකු මීට පෙර අත්අඩංගුවට ගෙන තිබුණා.",
       "URL": "https://www.hirunews.lk/327941/අඹන්පොල-ග්‍රාමනිලධාරි-ඝාතනයේ-ප්‍රධාන-සැකකරු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=522"
}