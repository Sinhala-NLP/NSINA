{
       "Source": "hirunews",
       "Timestamp": "Sunday, 23 October 2022 - 13:57",
       "Headline": "තද වැසි ඉදිරි දින දෙක තුළත් - අතුරු මාර්ග රැසක් ජලයෙන් යටවෙයි (වීඩියෝ)",
       "News Content": "ඉදිරි දින දෙක තුළද දිවයිනේ බොහෝ ප්‍රදේශවලද තද වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nඑහි අධ්‍යක්ෂ ජනරාල් අතුල කරුණානායක හිරු ප්‍රවෘත්ති අංශයට සඳහන් කළේ එම කාලසීමාව තුළ බොහෝ ප්‍රදේශවලට මිලිමීටර 100 ඉක්මවූ තද වැසි බලාපොරොත්තු වන බවයි.\nඑමෙන්ම ඊසානදිග මුහුදු ප්‍රදේශයේ ධීවර කටයුතුවල නිරත නොවන ලෙසද අධ්‍යක්ෂ ජනරාල්වරයා ධීවරයන්ගෙන් ඉල්ලීමක් කළා.\nමේ අතර අධික වර්ෂාපතනය හේතුවෙන් දිවයින පුරා අතුරු මාර්ග රැසක් ජලයෙන් යටවී ඇති බව අප වාර්තාකරුවන් සඳහන් කළා.\nකොළඹ, ගාල්ල, මාතර, කළුතර ඇතුලු දිස්ත්‍රික්ක කිහිපයක මෙලෙස අතුරු මාර්ග ජලයෙන් යටවී ඇති බව සඳහන්. එමෙන්ම ගිංගඟේ ජල මට්ටම බද්දේගම ප්‍රදේශයෙන් ඉහළ යමින් පවතින බව වාරිමාර්ග දෙපාර්තමේන්තුව ප්‍රකාශ කළා.\nඑමෙන්ම වාරිමාර්ග දෙපාර්තමේන්තුවේ ජල කළමනාකරණ අධ්‍යක්ෂ ඉංජිනේරු ඩී. අබේසිරිවර්ධන ප්‍රකාශ කළේ මහවැලි සහ කැළණි ගංඟාවල ජල මට්ටම් වෙනස් විය හැකි බැවින් ඒ ආශ්‍රිතව සිටින ජනතාව දැඩි අවධානයෙන් කටයුතු කළ යුතු බවයි.",
       "URL": "https://www.hirunews.lk/318616/තද-වැසි-ඉදිරි-දින-දෙක-තුළත්-අතුරු-මාර්ග-රැසක්-ජලයෙන්-යටවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=784"
}