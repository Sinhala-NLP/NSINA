{
       "Source": "hirunews",
       "Timestamp": "Saturday, 19 February 2022 - 20:32",
       "Headline": "අපරාධ රැසකට සම්බන්ධ 4ක් අත්අඩංගුවට",
       "News Content": "ප්‍රදේශ ගණනාවක සංවිධානාත්මක අපරාධ කටයුතුවල නිරතවූ සැකකරුවන් 4 දෙනෙකු පොලිස් අත්අඩංගුවට ගෙන තිබෙනවා.\nමෙම සැකකරුවන් ගොතටුව, මහරගම, කඩුවෙල, කහතුඩුව යන පොලිස් බල ප්‍රදේශවල විවිධාකාර අපරාධවල නිරතවී ඇති බවටයි අනාවරණ වී ඇත්තේ.\nඅවුරුදු 21ත් 43ත් අතර වයස්වල පසුවන පුද්ගලයන් මත්තේගොඩ ප්‍රදේශයේ පදිංචි අය බවට හෙළිවී තිබෙනවා.\nමෙම සැකකරුවන් සොරකම් කළ යතුරුපැදි 4ක්, ත්‍රී රෝද රථයක්, ජංගම දුරකතනයක්, අපරාධ සිදුකරන අවස්ථාවල මහජනතාව බිය ගැන්වීමට භාවිත කළ වායු රයිෆලයක්, මෙරට නිශ්පාදිත අත් බෝම්බයක් සහ විදේශ රටක නිශ්පාදිත අත් බෝම්බයක් සොයාගෙන තිබෙනවා.\nසැකකරුවන් පුද්ගලයන් පැහැරගෙන යාම, ඔවුන්ගෙන් කප්පම් ලබාගැනීමට උත්සාහ කිරීම, රන් මාල කොල්ලකෑම සිදුකර ඇති බවටයි පොලිසිය සිදු කළ පරීක්ෂණවලින් හෙළිකරගෙන ඇත්තේ.\nහලාවත කොස්වත්ත ප්‍රදේශයේදී ස්වාමීන් වහන්සේ නමකට තියුණු ආයුධයකින් පහරදී බරපතල තුවාල සිදු කිරීමට අදාළ සැකකරුවෙකු ද මේ අතර වන බව සඳහන්.\nමෙම පුද්ගලයන් අද කඩුවෙල මහේස්ත්‍රාත් අධිකරණයට ඉදිරිපත් කිරීමෙන් පසු තුන්දෙනෙකු ලබන මාර්තු මස 4 වනදා දක්වා රක්ෂිත බන්ධනාගාර ගතකර තිබෙනවා.\nතවත් සැකකරුවෙකු රුපියල් ලක්ෂ 10ක ශරීර ඇපයක් මත මුදාහැර ඇති අතර කඩුවෙල පොලිසියයි විමර්ශන සිදුකරන්නේ.",
       "URL": "https://www.hirunews.lk/297470/අපරාධ-රැසකට-සම්බන්ධ-4ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1346"
}