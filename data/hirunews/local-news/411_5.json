{
       "Source": "hirunews",
       "Timestamp": "Sunday, 16 April 2023 - 13:49",
       "Headline": "දිම්මාගෙන් හා මෙන්ඩාගෙන් ප්‍රවේසම්කාරී ඉනිමක්",
       "News Content": "සංචාරක අයර්ලන්තය සහ ශ්‍රී ලංකාව අතර පැවැත්වෙන ටෙස්ට් තරගාවලියේ පළමු තරගය අද (16) ආරම්භ වුණා.\nඒ ගාල්ල ජාත්‍යන්තර ක්‍රිකට් ක්‍රීඩාංගණයේදියි.\nකාසියේ වාසිය දිනූ ශ්‍රී ලංකා කණ්ඩායමේ නායක දිමුත් කරුණාරත්න තීරණය කළේ පළමුව පන්දුවට පහරදීමටයි.\nඒ අනුව දිමුත් සමග පළමු ඉනිම ඇරඹුවේ නිශාන් මධුෂ්කයි.\nනමුත් නිශාන් මධුෂ්කට පළමු තරගයේ පළමු ඉනිමේ දී සාර්ථක වීමට අයර්ලන්ත පන්දු යවන්නන් ඉඩ ලබාදුන්නේ නැහැ.\nCampher යොමු කළ පන්දුවට එල්ල කළ පහර Tuckerගේ අතෙහි රැඳීම හේතුවෙන් නිශාන් ලකුණු 29ක් ලබා සිටිය දී ශ්‍රී ලංකා ඉනිමේ පළමු කඩුල්ල ලෙස දැවී ගියා.\nඉන් පසුව පිටියට පැමිණි කුසල් මෙන්ඩිස් සමග එක් වූ නායක දිමුත් ශක්තිමත් සහ ප්‍රවේසම්කාරි ඉනිමක් ක්‍රීඩා කරමින් මේ වනවිට ශ්‍රී ලංකා ලකුණු පුවරුව ගොඩනගමින් සිටිනවා.\nනායක දිමුත් සහ මෙන්ඩිස් අර්ධ ශතක ලබා ගැනීමට සමත් වූයේ දිමුත්ගේ 35 වැනි ටෙස්ට් අර්ධ ශතකය සහ මෙන්ඩිස්ගේ 18 වැනි අර්ධ ශතක රැස් කරගනිමින්.\nමේ වනවිට නායක දිමුත් පන්දු 111කට ලකුණු 79ක් ලබා සිටින අතර කුසල් මෙන්ඩිස් ලකුණු 61ක් ලබා සිටින්නේ පන්දු 100කට මුහුණ දෙමින්.\nමේ වනවිට ශ්‍රී ලංකා පළමු ඉනිමෙහි ලකුණු දැක්වෙන්නේ එක් කඩුල්ලක් දැවී ලකුණු 172ක් ලෙසයි.\nපළමු දිනයේ හරි අඩක් නිමා වනවිට පන්දු වාර 43ක් ශ්‍රී ලංකා ලකුණු පුවරුව ගොඩනැගීම වෙනුවෙන් අයර්ලන්ත පන්දු යවන්නන් වැය කර තිබෙනවා.\nමේ අතර මෙම තරගය නොමිලේ නැරඹීමට ශ්‍රී ලංකා ක්‍රිකට් ලෝලීන්ට අවස්ථාව උදා වී තිබෙනවා.\nඒ බව ඊයේ (15) ශ්‍රී ලංකා ක්‍රිකට් පරිපාලනය විසින් ද නිවේදනය කරනු ලැබුවා.",
       "URL": "https://www.hirunews.lk/332657/දිම්මාගෙන්-හා-මෙන්ඩාගෙන්-ප්‍රවේසම්කාරී-ඉනිමක්",
       "Category": "Local News",
       "Parent URL": "https://www.hirunews.lk/local-news.php?pageID=411"
}