{
       "Source": "hirunews",
       "Timestamp": "Thursday, 15 June 2023 - 14:06",
       "Headline": "ණය නිසා අතරමන්වූවන්ට පිළිසරණක්",
       "News Content": "විවිධ ක්‍රමවේදයන් ඔස්සේ ණය පහසුකම් ලබාගත් පුද්ගලයන්ගෙන් දහසක පමණ පිරිසක් පසුගිය වසරක කාලය තුළ ණය සහන මණ්ඩලයීය දෙපාර්තමේන්තුවෙන් උපදේශන සේවා ලබාගෙන තිබෙනවා.\nඑම පිරිස අතරින් සියයට 75 කට ආසන්න ප්‍රතිශතයක් අවිධිමත් ක්‍රම ඔස්සේ ණය සහ මූල්‍ය පහසුකම් ලබාගත් පුද්ගලයන් බව සඳහන්.\nග්‍රාමීය වශයෙන් ව්‍යාප්ත වී ඇති දේපළ ඇප මත ණය පහසුකම් ලබාදෙන පුද්ගලයන්ගෙන් සහ වැඩි පොලී අනුපාත යටතේ ලියාපදිංචි නොවූ ආයතන මගින් මූල්‍ය පහසුකම් ලබාගත් පුද්ගලයන් ඒ අතර වැඩි වශයෙන් සිටින බව ණය සහන මණ්ඩලයීය දෙපාර්තමේන්තුව ප්‍රකාශ කළා.\nදැනට උපදේශනය සඳහා යොමුවූ පිරිසෙන් සියයට 50 ක ප්‍රතිශතයකට සාර්ථක විසදුම් ලබාදී තිබෙනවා.\nසෙසු ගැටලු විසදුම් සඳහා අදාළ අංශ සමඟ සම්බන්ධීකරණය කර ඇති බව සඳහන්.\nවිධිමත් මූල්‍ය ආයතනවලින් ණය ලබාගත් පුද්ගලයන්ට පිළිසරණක් නොලැබුණු විට එම දෙපාර්තමේන්තුවට පැමිණිලි කළ හැකියි.\nපසුව අදාළ මූල්‍ය ආයතන සමඟ සම්බන්ධීකරණය කර ඊට විසදුම් ලබාදීමට ණය සහන මණ්ඩලයීය දෙපාර්තමේන්තුව මැදිහත් වනවා.\nඑමෙන්ම අවිධිමත් ක්‍රම ඔස්සේ ණය ලබාගත් පුද්ගලයන්ටද සිය ගැටලු ඉදිරිපත් කළ හැකි අතර එහිදීද මහබැංකුව නිකුත් කර ඇති නිර්දේශ යටතේ උපරිම මැදිහත් වීම සිදුකරන බව ණය සහන මණ්ඩලයීය දෙපාර්තමේන්තුව පවසනවා.\nමේ අතර මහබැංකුව යටතේ මූල්‍ය පාරිභෝගික සහන දෙපාර්තමේන්තුව නමින් නව ඒකකයක්ද ස්ථාපිත කර තිබෙනවා.\n1935 ක්ෂණික ඇමතුම් අංකය ඔස්සේ ඇමතීමෙන් ජනතාවට සිය මූල්‍ය ගැටලු පිළිබඳ තොරතුරු ඉදිරිපත් කළ හැකියි.",
       "URL": "https://www.hirunews.lk/338021/ණය-නිසා-අතරමන්වූවන්ට-පිළිසරණක්",
       "Category": "Local News",
       "Parent URL": "https://www.hirunews.lk/local-news.php?pageID=266"
}