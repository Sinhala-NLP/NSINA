{
       "Source": "hirunews",
       "Timestamp": "Saturday, 27 May 2023 - 23:22",
       "Headline": "විශේෂ අවශ්‍යතා සහිත දරුවෙකු වෙනුවෙන් අපූරු උපන්දින සැමරුමක්",
       "News Content": "සෙමින් මනස වැඩෙන පපුවේ සිදුරු 3 ක් ඇති දරුවෙකුගේ උපන් දිනය වෙනුවෙන් අපූරු කැප කිරීමක් කළ පිරිසක් ගැන රුවන්වැල්ල ප්‍රදේශයෙන් වාර්තා වුණා.\nරුවන්වැල්ලේ ප්‍රදේශයේ පදිංචි කාවින්ද දෙව්මිණ නමැති දරුවාගේ වයස අවුරුදු 10 ක්.\nඔහුගේ මනස සෙමින් වැඩෙන අතර, පපුවේ සිදුරු තුනක් පිහිටා තිබෙනවා.\nඑමෙන්ම හෘදයේ නහර හතරක් සිහින්ව පිහිටා ඇති දරුවා කථන ආබාදයකින් පෙළෙන විශේෂ අවශ්‍යතා සහිත දරුවෙක්.\nඔහු යතුරුපැදි සඳහා විශේෂ ඇල්මක් දක්වනවා.\nඊයේ(26) දෙව්මිණගේ දසවන උපන්දිනයයි.\nඅවශ්‍ය තෑග්ග කුමක්දැයි අම්මා විමසූ විට ඔහු පවසා තිබුණේ යතුරුපැදි ගොඩක් තමන්ට දකින්නට ඇත්නම් එය මහත් සතුටක් ගෙන දෙනු ඇති බවයි.\nඒ අනුව, දෙව්මිණගේ මව ඒ පිළිබඳ සමාජ මාධ්‍යයේ සටහනක් තබා තිබුණා.\nදිවයින පුරා යතුරුපැදි ධාවකයන් මෙම ඉල්ලීම දැක සංවේදී වුණේ දරුවෙකු පුංචිම දෙයකින් සතුටු වන බව දන්නා නිසාවෙන්.\nඒ අනුව, යතුරුපැදිකරුවන් 300 කට වැඩි පිරිසක් තම යතුරුපැදි වලින්ම රුවන්වැල්ල නගරයට පැමිණ කේක් කපා දෙව්මිණ සමග උපන්දිනය සැමරුවා.\nයතුරුපැදි ධාවකයන්ට දරුවා සතුටු කරන්නට රුවන්වැල්ල පොලීසිය ලබා දුන්නේ ද නොමද සහයක්.",
       "URL": "https://www.hirunews.lk/336410/විශේෂ-අවශ්‍යතා-සහිත-දරුවෙකු-වෙනුවෙන්-අපූරු-උපන්දින-සැමරුමක්",
       "Category": "Local News",
       "Parent URL": "https://www.hirunews.lk/local-news.php?pageID=312"
}