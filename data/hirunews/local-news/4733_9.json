{
       "Source": "hirunews",
       "Timestamp": "Thursday, 29 December 2016 - 13:06",
       "Headline": "සංවර්ධන පනත යළි සාකච්ඡා කළ යුතුයි - රාජිත",
       "News Content": "සංවර්ධන විශේ්ෂ විධි විධාන පනත් කෙටුම්පත යලි සාකච්ඡා කර ඉදිරිපත් කළ යුතු බව කැබිනට් ප්‍රකාශක අමාත්‍ය රාජිත සේනාරත්න සඳහන් කළා.\nමෙම පනත් කෙටුම්පත සකස් කර ඇත්තේ මෙරට නීතිය නොදන්නා පුද්ගලයෙකු විසින් බවයි සෞඛ්‍ය අමාත්‍යාංශයේ ඊයේ (28) පැවති සාකච්ඡාවකදී අමාත්‍යවරයා කියා සිටියේ.\nමෙම කෙටුම්පත සකස් කළ නීතිඥවරයා හෝ පුද්ගලයා මෝඩයෙකු ලෙස තමන් හදුන්වන බව ඔහු එහිදී සඳහන් කළා.\nමෙය පළාත් සභාවල මතය විමසීමෙන් පසු පාර්ලිමේන්තුවට ඉදිරිපත් කිරීමට අවස්ථාව තිබූ බවයි අමාත්‍ය රාජිත සේනාරත්න ප්‍රකාශ කළේ.\nඑමෙන්ම අමාත්‍යවරයා සද්භාවයෙන් කටයුතු කරන්නේ නම් නඩු පැවරීමට නොහැකි බවට පනත් කෙටුම්පතේ සඳහන් වගන්තියට තමන් විරෝධය පළ කරන බවද ඔහු කියා සිටියා.\nමේ අතර මෙම පනත් කෙටුම්පතට අද බස්නාහිර පළාත් සභාව තුලදී විවාදයට ගැනෙනවා.\nපනත් කෙටුම්පත අද උදෑසන රැස්වූ පළාත් සභා සැසිවාරය වෙත ඉදිරිපත් කළේ පළාත ප්‍රධාන අමාත්‍ය ඉසුර දේවප්‍රිය විසින්.\nඊට අදාල විවාදය දැන් පැවැත්වෙන අතර අනතුරුව ඒ සම්බන්ධයෙන් ඡන්ද විමසීම පැවැත්වෙනු ඇති.\nමීට පෙර ඌව, උතුරුමැද, මධ්‍යම, සබරගමුව, වයඹ සහ දකුණ යන පළාත් සභාවලදී මෙම පනත් කෙටුම්පත පරාජයට පත්වුණා.\nඋතුර පළාත් සභාවට එය ඉදිරිපත් කළ අවස්ථාවේදි කෙටුම්පතට එරෙහිව යෝජනාවක් සම්මත කරගනු ලැබුවේ ඒකමතිකවයි.\nමෙම පනත් කෙටුම්පත පසුගිය 23 වනදා නැගෙනහිර පළාත් සභාව වෙතද ඉදිරිපත් කෙරුණා.\nඑහිදී එය ලබන ජනවාරි 24 වනදා විවාදයට ගැනීමට තීරණය කළ බවයි නැගෙනහිර පළාත් සභාවේ ලේකම් එම්.සී.එම්.ෂෙරීෆ් ප්‍රකාශ කළේ.",
       "URL": "https://www.hirunews.lk/150838/සංවර්ධන-පනත-යළි-සාකච්ඡා-කළ-යුතුයි-රාජිත",
       "Category": "Local News",
       "Parent URL": "https://www.hirunews.lk/local-news.php?pageID=4733"
}