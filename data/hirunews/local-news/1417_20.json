{
       "Source": "hirunews",
       "Timestamp": "Tuesday, 18 January 2022 - 14:02",
       "Headline": "විදුලිය කප්පාදු කිරීමේ කාලසටහන අද පස්වරුවේ",
       "News Content": "හදිසි අවශ්‍යතාවක් ඇති වුවහොත් විදුලි කප්පාදුවක් සිදුකරන බව විදුලිබල අමාත්‍ය ගාමිණී ලොකුගේ ප්‍රකාශ කළා.\nපාර්ලිමේන්තුව සංකීර්ණයේදී මාධ්‍ය වෙත අදහස් දක්වමින් අමාත්‍යවරයා වැඩිදුරටත් සදහන් කළේ එවැනි තත්වයකදී විදුලි කප්පාදුව සිදුකරන ප්‍රදේශ ඇතුළත් කාලසටහන පිළිබදව අද පස්වරුවේ නිවේදනයක් නිකුත් කරන බවයි.\nඑමෙන්ම තාප බලාගාරවල විදුලි ජනනය සඳහා අවශ්‍ය ඉන්ධන ලබාගැනීම සඳහා ලංකා අයි.ඕ.සී. සමාගම සමඟ අද සාකච්ඡා කරන බව ද අමාත්‍යවරයා වැඩිදුරටත් සඳහන් කළා.\nකෙසේ වෙතත් ලංකා අයි.ඕ.සී. සමාගම ප්‍රකාශ කළේ ඉන්ධන මිලදී ගැනීමේදී, තමන්ද ඛනිජ තෙල් සංස්ථාව මෙන් ණයවර ලිපි විවෘත කිරීමේ ගැටළුවකට මුහුණ දෙන බවයි.\nමේ නිසා මෙරට එල්.අයි.ඕ.සී. ඉන්ධන පිරවුම්හල් සඳහා ඉන්ධන සැපයීමට මේ මොහොතේ ප්‍රමුඛත්වයක් ලබාදෙන බවද සමාගම අවධාරණය කළා.\nමේ අතර විදුලිබල මණ්ඩලයට අවශ්‍ය ඉන්ධන අයි.ඕ.සී. සමාගමෙන් ලබාගැනීමේ විදුලිබල අමාත්‍යවරයාගේ සැලසුම පිටුපස මෙරට තාප විදුලි බලාගාර ඉන්දියාව සතු කිරීමේ වැඩපිළිවෙළක් ඇතැයි විදුලි වෘත්තීය සමිති චෝදනා කරනවා.\nපවතින විදුලි අර්බුදය හමුවේ මේ වන විට විදුලි ඉංජිනේරුවන් ලෙඩ නිවාඩු වාර්තා කිරීමේ වෘත්තීය ක්‍රියාමාර්ගයකද නිරත වනවා.\nපවතින විදුලි අර්බුදය පාලනය කර ගැනීම සඳහා ලංකා විදුලිබල මණ්ඩලයට අවශ්‍ය දැවිතෙල් මෙට්‍රික් ටොන් 3000ක් කැලණිතිස්ස බලාගාරයට පසුගියදා ලැබී තිබුණත් එම ඉන්ධන ප්‍රමාණවත් වන්නේ අද දිනයට පමණයි.\nඒ අනුව අවශ්‍ය ඉන්ධන නොලැබුණහොත් ලබන 22 වැනිදා දක්වා ප්‍රමාණවත් විදුලි උත්පාදනයක් ඇතිකිරීම ගැටලු සහගත වී තිබෙනවා.\nවිදුලිබල මණ්ඩලයට මින් ඉදිරියට ඉන්ධන ලබා ගැනීමට අවශ්‍ය නම් ඒ සඳහා අනිවාර්යයෙන්ම ඩොලර් ලබාදිය යුතු බවයි බලශක්ති අමාත්‍ය උදය ගම්මන්පිල මහතා විදුලිබල මණ්ඩලයට නිල වශයෙන් දැනුම් දුන්නේ.\nකෙසේ වෙතත් අවශ්‍ය ඉන්ධන ලබාගැනීමට විකල්ප ක්‍රියාමාර්ග සොයමින් සිටින විදුලිබල අමාත්‍ය ගාමිණී ලොකුගේ මහතා පැවසුවේල ඉදිරි දින කිහිපය සඳහා අවශ්‍ය ඉන්ධන අයිග ඕග සීග සමාගමෙන් ලබා ගැනීමට බලාපොරොත්තුවෙන් සිටින\nබවයි.\nඑමෙන්ම අවශ්‍ය ඩොලර් ලබා ගැනීමේ කටයුතු සම්බන්ධයෙන් මහා භාණ්ඩාගාරය සහ මුදල් අමාත්‍යාංශය සමඟ අද සාකච්ඡා කරන බවද විදුලිබල අමාත්‍ය අමාත්‍යවරයා සඳහන් කළා.\nපවතින අර්බුදය මධ්‍යයේ ලංකා විදුලි ඉංජිනේරු සංගමය අද ලෙඩ නිවාඩු වාර්තා කිරීමේ වෘත්තීය ක්‍රියාමාර්ගයක නියැලෙන අතර විදුලිබල මණ්ඩලය ඉදිරිපිට ඔවුන් විරෝධතාවකද නිරත වුණා.\nවිදුලි ඉංජිනේරුවන් මෙම වෘත්තීය ක්‍රියාමාර්ගයට අවතීර්ණ වීමට හේතු වී ඇත්තේ විදුලිබල මණ්ඩලයේ පත්කිරිම් සම්බන්ධයෙන් මතුව ඇති ගැටලුවක්.\nමේඅතර, අබුඩාබියේ දී එල්ල වූ ඩ්‍රෝන් ප්‍රහාරයෙන් අනතුරුව මැදපෙරදිග තෙල් සැපයුම පිළිබඳව මතුව ඇති අවිනිශ්චිතතාවය හේතුවෙන් ලෝක වෙළෙඳ පොළේ තෙල් මිල වසර 7 කට පසුව අද ඉහළම අගයට පත්වුණා.\nඅබුඩාබි ප්‍රහාරයෙන් පසු ඉරාන සන්ධානය සහ සෞදි සන්ධානය අතර ඇතිවී තිබෙන උණුසුම්කාරී වාතාවරණය හේතුවෙන් තෙල් සැපයුම අඩුවිය හැකි බවටයි අපේක්ෂා කෙරෙන්නේ.\nමේ නිසා බ්‍රෙන්ට් වර්ගයේ බොරතෙල් බැරලයක් අද ආසියානු වෙළෙඳ පොළේ අලෙවි වූයේ ඩොලර් 86.92 ක මිලකටයි.\nඑමෙන්ම අමෙරිකානු ඩබ්ලිව්.ටී.අයි. තෙල් බැරලයක මිල ද සටහන් වූයේ ඩොලර් 84ග62 ක් ලෙසයි.",
       "URL": "https://www.hirunews.lk/294337/විදුලිය-කප්පාදු-කිරීමේ-කාලසටහන-අද-පස්වරුවේ",
       "Category": "Local News",
       "Parent URL": "https://www.hirunews.lk/local-news.php?pageID=1417"
}