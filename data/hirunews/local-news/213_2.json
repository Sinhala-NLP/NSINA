{
       "Source": "hirunews",
       "Timestamp": "Tuesday, 04 July 2023 - 21:25",
       "Headline": "තායිරාජා රැගෙන යෑමට උත්සහ කළොත් නඩු දමනවා - හිටපු දියවඩන නිලමේ (වීඩියෝ)",
       "News Content": "ශ්‍රී ලංකාවට තායිලන්තයෙන් ලබා දී ඇති අනෙක් හස්තීන් දෙදෙනාද මව් රටට ගෙන්වා ගන්නා ලෙස තායිලන්ත ජනතාවගෙන් ඉල්ලීම් ඉදිරිපත් වුවහොත් ඊට අවශ්‍ය පියවර ගන්නා බව එරට පරිසර අමාත්‍ය වරාවුත් සිල්පාආර්වා ප්‍රකාශ කර තිබෙනවා.\nමුතුරාජා හස්තියා තායිලන්තයට රැගෙන යාමේ කටයුතු සොයා බැලීමට පැමිණි නියෝජිත කණ්ඩායම පසුගියදා එරටින් පරිත්‍යාගයක් ලෙස ලැබුණු කණ්ඩුල හස්තියා නිරීක්ෂණය කිරීමට කතරගමට ගොස් තිබුණා.\nකෙසේ වෙතත් තායි රාජා නිරීක්ෂණය කිරීමට ගියද තමන්ට හස්තියා දැකගැනීමට නොහැකි වූ බවයි එම නියෝජිත කණ්ඩායමේ සිටින කාංචනා ශිල්පා තායිලන්ත මාධ්‍ය වෙත ප්‍රකාශ කර තිබුණේ.\nමද කිපී සිටි නිසා එම සත්ත්වයා වෙනත් ස්ථානයකට රැගෙන ගිය බවට ද බලධාරින් ප්‍රකාශ කළ ද තායි රාජා ද තායිලන්තයට රැගෙන යනු ඇති බවට පවතින සැකය මත එම සත්ත්වයා වෙනත් ස්ථානයට රැගෙන ගොස් ඇති බව නිල නොවන තොරතුරු මගින් දැන ගැනීමට හැකිවූ බව ඇය තායිලන්ත මාධ්‍ය වෙත ප්‍රකාශ කර තිබෙනවා.\nකෙසේ වෙතත් මීට වසර 37කට පෙර තායිලන්තයෙන් මෙරටට පරිත්‍යාග කළ තායි රාජා හස්තියා නැවත රැගෙන යාම උත්සහ කළහොත් තමන් නඩු පවරන බවයි හිරු ප්‍රවෘත්ති වෙත අදහස් දක්වමින් හිටපු දියවඩන නිලමේවරයෙකු වන නෙරංජන් විජයරත්න කියා සිටියේ.",
       "URL": "https://www.hirunews.lk/340032/තායිරාජා-රැගෙන-යෑමට-උත්සහ-කළොත්-නඩු-දමනවා-හිටපු-දියවඩන-නිලමේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=213"
}