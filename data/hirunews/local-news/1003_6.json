{
       "Source": "hirunews",
       "Timestamp": "Thursday, 21 July 2022 - 21:05",
       "Headline": "නව ජනපතිට දසතින් සුබ පැතුම්",
       "News Content": "අද පෙරවරු 10.05 ට යෙදී තිබූ සුබ මොහොතින් ශ්‍රී ලංකාවේ 8 වන විධායක ජනාධිපතිවරයා ලෙස රනිල් වික්‍රමසිංහ අගවිනිසුරු ජයන්ත ජයසූරිය ඉදිරියේදී දිවුරුම් දුන්නා. ඒ පාර්ලිමේන්තු සංකීර්ණයේදීයි.\nපෙරවරු 9.45 ට පමණ ජනාධිපති රනිල් වික්‍රමසිංහ සහ එම ආර්යා මෛත්‍රී වික්‍රමසිංහ පාර්ලිමේන්තු සංකීර්ණය වෙත ප්‍රවිශ්ඨ වුණා. කතානායක මහින්ද යාපා අබේවර්ධන විසින් නව ජනාධිපතිවරයා පිලිගත් අතර, ත්‍රිවිධ හමුදා උත්තමාචාර ද එහිදී පිරිනැමුණා.\nපසුව රතු පලස මතින් ජනාධිපතිවරයා පාර්ලිමේන්තු පරිශ්‍රය තුලට කැඳවාගෙන යනු ලැබූ අතර එම අවස්ථාවට කතානායකවරයාට අමතරව, සභානායක අමාත්‍ය දිනේෂ් ගුණවර්ධන සහ ආණ්ඩු පක්ෂයේ ප්‍රධාන සංවිධායක ප්‍රසන්න රණතුංග, පාර්ලිමේන්තු නිලධාරින් ඇතුළු පිරිසක් එක්ව සිටියා.\nඉන් අනතුරුව පාර්ලිමේන්තුවේ පිහිටි ජනාධිපතිවරයාගේ නිල කාමරයේදී ජනාධිපති රනිල් වික්‍රමසිංහ සිය ධුරයේ දිවුරුම් දුන්නේ අගවිනිසුරු ජයන්ත ජයසූරිය ඉදිරියේදීයි.\nමෙම අවස්ථාවට හිටපු ජනාධිපතිවරුන් වන මහින්ද රාජපක්ෂ, මෛත්‍රීපාල සිරිසේන, විපක්ෂ නායක සජිත් ප්‍රේමදාස සහ ඊයේ දිනයේ ජනාධිපතිවරණ සටනට එක්වූ පාර්ලිමේන්තු මන්ත්‍රී ඩලස් අලහප්පෙරුම ද එක්ව සිටි බව හිරු පාර්ලිමේන්තු වාර්තාකරු සඳහන් කළා.\n8 වන විධායක ජනාධිපතිවරයා ලෙස රනිල් වික්‍රමසිංහ පාර්ලිමේන්තුවේ ඊයේ පැවති ඡන්ද විමසීමේදී තේරී පත්වුණේ මන්ත්‍රීවරුන් 134 දෙනෙකුගේ ඡන්ද හිමිවීමත් සමඟයි.\nරනිල් වික්‍රමසිංහ 1977 වසරේ පැවති පාර්ලිමේන්තු මැතිවරණයේදී ගම්පහ දිස්ත්‍රික්කයේ බියගම ආසනය නියෝජනය කරමින් මුල් වරට අද වැනි දිනක පාර්ලිමේන්තුවට තේරී පත්වීම ද විශේෂත්වයක්. දිවුරුම්දීමෙන් අනතුරුව ජනාධිපති රනිල් වික්‍රමසිංහගේ ප්‍රධානත්වයෙන් පාර්ලිමේන්තු සංකීර්ණයේදී තේ පැන් සංග්‍රහයක් ද පැවැත්වුණා.\nමේ අතර, නව ජනාධිපති ලේකම්වරයා ලෙස අග්‍රාමාත්‍ය ලේකම් සමන් ඒකනායක පත් කෙරුණු අතර, ඔහු අද පස්වරුවේ එම ධුරයේ රාජකාරි කටයුතු ආරම්භ කළා.\nහිටපු ජනාධිපතිනි චන්ද්‍රිකා බණ්ඩාරනායක කුමාරණතුංග, ජනාධිපති රනිල් වික්‍රමසිංහට සුබපැතුම් එක් කර තිබෙනවා. රට පෙර නොවූ විරූ අන්දමේ අභියෝග රාශියකට මැදිව පවතින අවස්ථාවක ඔහුට රාජ්‍ය පාලනය භාර ගැනීමට සිදුව ඇති බවයි ඇය පෙන්වා දෙන්නේ.\nඑසේම, මෙරට ඇමරිකානු තානාපතිනි ජූලි චන්ග් ට්විටර් පණිවුඩයක් සටහනක් තබමින් කියා සිටියේ නව ජනාධිපතිවරයාට සුබ පැතුම් එක් කරන අතර ඔහු සමග ඉදිරියට කටයුතු කිරීමට සූදානම් බවයි.\nඑමෙන්ම සියලු දේශපාලන පක්ෂ නායකයන් නව ජනාධිපතිවරයාට මේ අසීරු මොහොතේ වැඩි සහයෝගයක් ලබාදිය යුතු බව ද ඇය ප්‍රකාශ කළා.\nමේ අතර, රනිල් වික්‍රමසිංහ ජනාධිපති ධුරයේ දිවුරුම්දීමත් සමග පාර්ලිමේන්තු මන්ත්‍රී ධුරයක පුරප්පාඩුවක් ඇතිවී තිබෙන බව පාර්ලිමේන්තු මහලේකම් ධම්මික දසනායක මැතිවරණ කොමිෂන් සභාවේ සභාපතිවරයාට ලිඛිතව දැනුම් දී තිබෙනවා.\nජනාධිපතිවරයා ලෙස ධුරය භාර ගන්නා ලද බැවින් සිය පාර්ලිමේන්තු මන්ත්‍රී ධුරයෙන් ඉල්ලා අස්වන බවත්, එම ඉල්ලා අස්වීම අද සිට බලපැවැත්වෙන බව ජනාධිපතිවරයා ලිපියක් මගින් තමා වෙත දැන්වූ බවයි මහලේකම්වරයා එමගින් සඳහන් කර ඇත්තේ.\nමේ අතර, ජනාධිපති රනිල් වික්‍රමසිංහ එම ධුරයේ දිවුරුම් දීමෙන් අනතුරුව කෝට්ටේ පිහිටි ආරක්ෂක මූලස්ථාන සංකීර්ණයේ පිහිටි ආරක්ෂක අමාත්‍යාංශය වෙත පැමිණියා.\nආරක්ෂක ලේකම් ජනරාල් කමල් ගුණරත්න මෙහිදී ජනාධිපතිවරයා පිළිගත් අතර, ධුරයේ දිවුරුම් දීමෙන් අනතුරුව ජනාධිපතිවරයා රාජ්‍ය ආයතනයක් වෙත පැමිණි පළමු අවස්ථාව මෙයයි.\nඑහිදී ආරක්ෂක අංශ ප්‍රධානීන් හමුවී ජනාධිපති රනිල් වික්‍රමසිංහ සාකච්ඡාවක ද නිරත වුණා. මෙම අවස්ථාවට අමාත්‍ය ටිරාන් අලස්, නීතිපතිවරයා මෙන්ම, ජනාධිපති ලේකම්වරයා ද එක්ව සිටි බවයි ආරක්ෂක අමාත්‍යාංශය නිවේදනය කළේ.",
       "URL": "https://www.hirunews.lk/310602/නව-ජනපතිට-දසතින්-සුබ-පැතුම්",
       "Category": "Local News",
       "Parent URL": "https://www.hirunews.lk/local-news.php?pageID=1003"
}