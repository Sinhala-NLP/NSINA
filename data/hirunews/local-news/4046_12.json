{
       "Source": "hirunews",
       "Timestamp": "Friday, 09 March 2018 - 12:23",
       "Headline": "අර්ජුන් ඇලෝසියස් සහ කසුන් පලිසේනගේ ඇප අයදුම්පත ප්‍රතික්ෂේප කෙරේ",
       "News Content": "පර්පෙචුවෙල් ටෙ‍්‍රෂරීස් සමාගමේ හිමිකරු අර්ජුන් ඇලෝසියස් සහ එම සමාගමේ ප්‍රධාන විධායක නිලධාරී කසුන් පලිසේන ඉදිරිපත් කළ ඇප අයදුම්පත කොළඹ මහාධිකරණය විභාගයට නොගෙනම අද ප්‍රතික්ෂේප කළා.\nඒ, කොළඹ මහාධිකරණ විනිසුරු සම්පත් විජේරත්න හමුවේ එය කැඳවූ අවස්ථාවේදියි.\nබැඳුම්කර සිද්ධිය සම්බන්ධයෙන් රක්ෂිත බන්ධනාගාර ගතකර සිටින පර්පෙචුවෙල් ටෙ‍්‍රෂරීස් සමාගමේ හිමිකරු අර්ජුන් ඇලෝසියස් සහ එහි විධායක නිලධාරී කසුන් පලිසේන අද මෙම ප්‍රතිශෝධිත ඇප අයදුම්පත ඉදිරිපත් කළේ, පසුගිය 16 වනදා කොටුව මහේස්ත්‍රාත් අධිකරණය ඇප ප්‍රතික්ෂේප කරමින් ලබාදුන් නියෝගය අභියෝගයට ලක් කරමින්.\nඑදින ඔවුන්ට ඇප ලබාදීම ප්‍රතික්ෂේප කළ කොටුව ප්‍රධාන මහේස්ත්‍රාත් ලංකා ජයරත්න සැකකරුවන් තවදුරටත් ලබන 15 වනදා දක්වා රක්ෂිත බන්ධනාගාර ගත කරන ලෙස නියෝග කළා.\nඑම නියෝගයට එරෙහිව ඉදිරිපත් කළ ප්‍රතිශෝධිත ඇප අයදුම්පතද අද විභාගයට නොගෙනම ප්‍රතික්ෂේප කරමින් කොළඹ මහාධිකරණ විනිසුරු සම්පත් විජේරත්න කියා සිටියේ කොටුව මහේස්ත්‍රාත්වරිය ලබාදුන් තීන්දුවට තමන් සම්පූර්ණ එකඟතාව පළ කරන බවයි.\nමේ අතර අධිකරණ නියෝගයට අනුව හිටපු මහ බැංකු අධිපති අර්ජුන් මහේන්ද්‍රන් අපරාධ පරීක්ෂණ දෙපාර්තමේන්තුවේ පෙනී සිටීම පැහැර හැර ඇති නිසා ඔහු අත්අඩංගුවට ගැනීමට වරෙන්තුවක් ලබාගැනීමට කටයුතු කරන බව නීතිපති දෙපාර්තමේන්තුව ප්‍රකාශ කළා.",
       "URL": "https://www.hirunews.lk/185489/අර්ජුන්-ඇලෝසියස්-සහ-කසුන්-පලිසේනගේ-ඇප-අයදුම්පත-ප්‍රතික්ෂේප-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4046"
}