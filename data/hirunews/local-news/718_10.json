{
       "Source": "hirunews",
       "Timestamp": "Monday, 21 November 2022 - 23:38",
       "Headline": "නෙදර්ලන්ත සෙනේගාල් තරගයෙන් නෙදර්ලන්ත කණ්ඩායමට ගෝල 2 - 0 ජයග්‍රහනයක්",
       "News Content": "ලෝක කුසලාන පාපන්දු තරගාවලියේ \"ඒ\" කාණ්ඩය තරගයකදී නෙදර්ලන්ත කණ්ඩායම සහ සෙනගාල් කණ්ඩායම මුණගැසුණා.\nකටාර් හි අල් තුමාම් ක්‍රීඩාංගනයේදී පැවති මේ තරගය ආරම්භයේ පටන් ම ඉතාම තියුණු මුහුණුවරක් ගත් අතර කණ්ඩායම් දෙකටම අවස්ථා කිහිපයක දී ලද ගෝල වාර්තා කර ගැනීමේ අවස්ථා සාර්ථක කරගන්නට හැකියාවක් ලැබුණේ නැහැ.\nඒ අනුව තරගයේ පළමු අර්ධය කණ්ඩායම් දෙකම ගෝල රහිතව නිමා කළ අතර නෙදර්ලන්ත කණ්ඩායම වෙනුවෙන් තරගයේ පළමු ගෝලය වාර්තා කෙරුණේ 84 වැනි විනාඩියේදී.\nඒ නෙදර්ලන්ත පෙර පෙල ක්‍රීඩක කෝඩි ගැප්කෝ විසින්.\nඔහු මෙම අනර්ඝ ගෝලය වාර්තා කර ගනු ලැබුවේ සිය හිසින් පන්දුව ප්‍රතිවාදී කණ්ඩායමේ දැල වෙත යොමු කරමින්.\nනෙදර්ලන්ත කණ්ඩායම විසින් මෙම ගෝලය වාර්තා කිරීමත් සමඟ සෙනගාල් ක්‍රීඩකයින් සිය ආක්‍රමණශීලී ක්‍රීඩා රටාව තව තවත් දැඩි කළ ද තරගය නිමාවන තුරු ගෝලයක් රැස්කර ගැනීමට ඔවුන්ට හැකියාවක් ලැබුනේ නැහැ.\nතරගයේ 99 වැනි විනාඩියේදී නෙදර්ලන්ත කණ්ඩායමක් වෙනුවෙන් දෙවැනි ගෝලයත් වාර්තා කර ගන්නට ඩේව් ක්ලාසන් සමත්වූ අතර ඒ සමඟම තරගය නිමාවූයේ නෙදර්ලන්ත කණ්ඩායම්ට ගෝල 2 - 0 ක ජයග්‍රහණයක් හිමිකර දෙමින්.\nමෙම ජයග්‍රහණයත් සමග නෙදර්ලන්ත කණ්ඩායම ඒ කාණ්ඩයේ පළමු ස්ථානයට පිවිසෙන්නේ ප්‍රසාද ලකුණු තුනක් හිමිකර ගනිමින්.\nඑම කාණ්ඩයේ දෙවන ස්ථානයේ ඉක්වදෝර කණ්ඩායම් රැඳී සිටින අතර තුන්වන ස්ථානයේ සිටිනේ සෙනගාල් කණ්ඩායමයි.",
       "URL": "https://www.hirunews.lk/320958/නෙදර්ලන්ත-සෙනේගාල්-තරගයෙන්-නෙදර්ලන්ත-කණ්ඩායමට-ගෝල-2-0-ජයග්‍රහනයක්",
       "Category": "Local News",
       "Parent URL": "https://www.hirunews.lk/local-news.php?pageID=718"
}