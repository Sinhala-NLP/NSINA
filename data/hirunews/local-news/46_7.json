{
       "Source": "hirunews",
       "Timestamp": "Thursday, 07 September 2023 - 14:57",
       "Headline": "යාපනේ කෝවිලක අඹ ගෙඩියක් රුපියල් දෙලක්ෂ පනස් දහසකට වෙන්දේසි වෙයි",
       "News Content": "යාපනයේ නාගර්කෝවිල් මුරුගන් කෝවිලේ පැවති වාර්ෂික මංගල්ල පූජාවේදී දෙවියන් උදෙසා තැබූ අඹ ගෙඩියක් වෙන්දේසියේදී රුපියල් දෙලක්ෂ පනස් දහසකට 6 දා රාත්‍රී කාන්තාවක් විසින් මිල දී ගෙන තිබෙනවා.\nමේ අන්දමට දෙවියන් උදෙසා පූජා කරණු ලබන අඹ බැතිමතුන් විසින් මිලට ගනු ලබන්නේ අනුභව කිරීම සදහා නොව එම අඹ ගෙඩිය සුදු රෙදි කඩක ඔතා නිවසේ ඉදිරිපස දොරටුවට ඉහලින් එල්ලා තැබීමෙන් නිවසට සෞභාග්‍යය උදාවන බවට ඉන්දියාවේ කෝවිල් වලින් ලැබී ඇති ආභාෂයක් හේතුවෙන් බවය සදහන්.\nවවුනියාවේ කෝවිල් දෙකකදී පසුගිය සති වල එවැනි වෙන්දේසි දෙකකදී අඹ ගෙඩි දෙකක් රුපියල් එක්ලක්ෂ හැට පන්දහසකට හා එක් ලක්ෂ අසූ දහසකට බැතිමතුන් විසින් මිලට ගෙන තිබුණ.\nමේ දිනවල උතුරේ කෝවිල් වල වාර්ෂික පූජා සමය හා සරස්වතී මාසය එළඹ ඇති නිසා කෝවිල්වලට විශාල වශයෙන් බැතිමතුන් පමිණෙන අතර ඔවුන් දිනපතාම අළුයම් කාලය වන තුරු කෝවිල් වල රැදී සිටින බවයි වාර්තා වෙන්නේ.\nදෙවියන් උදෙසා පූජාවට තබන ලද පලතුරු වට්ටියේ පලතුරු වෙන්දේසිය ආරම්භ වන්නේ මධ්‍යම රාත්‍රියේ වන අතර එම පලතුරු වට්ටියේ ඇති අඹ වලට ඉතා ඉහල ලන්සුවක් හිමිවීම මෙහිදී සිදුවෙනවා.",
       "URL": "https://www.hirunews.lk/347468/යාපනේ-කෝවිලක-අඹ-ගෙඩියක්-රුපියල්-දෙලක්ෂ-පනස්-දහසකට-වෙන්දේසි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=46"
}