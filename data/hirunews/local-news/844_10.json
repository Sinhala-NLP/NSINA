{
       "Source": "hirunews",
       "Timestamp": "Monday, 26 September 2022 - 7:38",
       "Headline": "පන්සල්වල විදුලි බිල ගැන අද සාකච්ඡාවක්",
       "News Content": "ආගමික ස්ථානවල විදුලි බිල්පත් ගැටළුව සම්බන්ධයෙන් විදුලිබල මණ්ඩලය සහ බුද්ධශාසන අමාත්‍යාංශය අතර අද (26) සාකච්ඡාවක් පැවැත්වීමට නියමිතයි.\nනව විදුලි ගාස්තු සංශෝධනයත් සමඟ ආගමික ස්ථානවල විදුලිබිල අධික ලෙස ඉහළ යාම පිළිබදව බුද්ධශාසන අමාත්‍යාංශය වෙත ලද පැමිණිලි සැලකිල්ලට ගනිමින් මෙම සාකච්ඡාව පවත්වන බවයි අමාත්‍යාංශ ලේකම් සෝමරත්න විදානපතිරණ සදහන් කළේ.\nඇතැම් ආගමික ස්ථානවල පිරිවෙන් පවතින අවස්ථා මෙන්ම එක් විහාරස්ථානයක භික්ෂුන් වහන්සේලා විශාල සංඛ්‍යාවක් සිටින අවස්ථාවන්හි දී විදුලිය භාවිතය සාපේක්ෂව ඉහළ යන බැවින් එම සියලු‍ කරුණු කෙරෙහි මෙම සාකච්ඡාවේ දී අවධානය යොමු කිරීමට නියමිත බවයි ලේකම්වරයා කියා සිටියේ.\nමේ අතර අග්‍රාමාත්‍ය දිනේෂ් ගුණවර්ධන කියා සිටියේ විහාරස්ථාන ඇතුළු ආගමික ස්ථානවල විදුලි බිල්පත් ගැටළුව සම්බන්ධයෙන් සාධාරණ විසදුමක් ලබා දීමට අපේක්ෂා කරන බවයි.\nඒ, මහරගම ශ්‍රී චන්ද්‍රජෝති විහාරස්ථානයේ 50 වන සංවත්සරයේ ප්‍රධාන ආරාධිතයා ලෙස ඊයේ එක්වෙමින්.",
       "URL": "https://www.hirunews.lk/316324/පන්සල්වල-විදුලි-බිල-ගැන-අද-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=844"
}