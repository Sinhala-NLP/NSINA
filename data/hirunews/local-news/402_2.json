{
       "Source": "hirunews",
       "Timestamp": "Thursday, 20 April 2023 - 17:16",
       "Headline": "ලොව වැඩිම ළමා මනාලියන් සිටින කලාපය දකුණු ආසියාව යි - UNICEF කියයි",
       "News Content": "ලෝකයේ මෙතෙක් වාර්තා වන වැඩිම ළමා වයස්වල පසුවන මනාල- මනාලියන් සිටින කලාපය දකුණු ආසියාතික කලාපය බව එක්සත් ජාතීන්ගේ සංවිධානය පවසනවා.\nඑම සංවිධානය සිදු කරන ලද නවතම සමීක්ෂණයක ප්‍රතිඵල ලෙසයි මෙම නව වාර්තාව එළි දක්වා ඇත්තේ.\nUNICEF සංවිධානය විසින් නව වාර්තාව ඊයේ (19) දිනයේ දී එළි දක්වා ඇති අතර, මෙලෙස ළමා මනාලියන් වැඩිවීමට හේතුව ලෙස ඔවුන් දක්වා ඇත්තේ පැවැති කොවිඩ් 19 වෛරස තත්ත්වය සහ ඉන් ඇති වූ අතුරු ප්‍රතිවිපාකයි.\nඑම අතුරු ප්‍රතිවිපාක අතර කොවිඩ් තත්ත්වයෙන් අඩපණ වූ පාසල් අධ්‍යාපන පද්ධතියේ බිඳ වැටීම් සහ මූල්‍ය පීඩනය මත පවුල් ආර්ථිකය බිඳ වැටීම ප්‍රධාන බවයි යුනිසෙෆ් වාර්තාවේ දැක්වෙන්නේ.\nමෙවන් අර්බුදකාරී වාතාවරණයක් හේතුවෙන් බොහෝ දරිද්‍රතා පවුල්වල දියණියන් අඩු වයසේ දී විවාහ සංස්ථා වෙත ඇතුළත් කිරීමට දෙමාපියන් යොමු වී ඇති බවත් හෙළි ව තිබෙනවා.\nමේ වනවිට කලාපයේ ළමා මනාලියන් මිලියන 290ක් සිටින අතර එය ගෝලීය සමස්ත අගයෙන් 45%ක් වන බව ද වාර්තාවේ සඳහන්.\nඑක්සත් ජාතීන්ගේ ළමා කවුන්සිලය සඳහන් කළේ මෙම අයහපත් තත්ත්වය අඩු කරගැනීමට සැවොම දායක විය යුතු බවයි.\nඔවුන් වැඩිදුරටත් සඳහන් කරන්නේ මෙවැන්නක්...,\n“The fact that South Asia has the highest child marriage burden in the world is nothing short of tragic..”\n“Child marriage locks girls out of learning, puts their health and wellbeing at risk and compromises their future. Every girl who gets married as a child is one girl too many.”\nයනුවෙන්.\nයුනිසෙෆ් හි දකුණු ආසියාවේ කලාපීය අධ්‍යක්ෂ Noala Skinner සඳහන් කළේ දකුණු ආසියාව මෙම සටහනේ ඉදිරියෙන් ම සිටින අතර එය දැඩි ඛේදවාචකයක් බවයි.\nළමා විවාහ හේතුවෙන් දරුවන්ගේ මුළු අධ්‍යාපන ජීවිතයමත් ඉන්පසු පවුල් සංස්ථාව ද බිඳ වැටී විනාශ වන බවත් ඇය වැඩිදුරටත් පෙන්වා දෙනවා.\nකාන්තාවක් සඳහා විවාහ වීමේ නීත්‍යනුකූල වයස් සීමාවක් පවතින අතර, එය නේපාලයේ අවුරුදු 20ක්, ඉන්දියාව, ශ්‍රී ලංකාව සහ බංග්ලාදේශයේ 18ක් සහ ඇෆ්ගනිස්ථානයේ 16ක් වනවා.\nඑක්සත් ජාතීන්ගේ අධ්‍යයනයෙන් හෙළි ව ඇති තවත් ඛේදනීය තත්ත්වයක් නම් වසංගතය අතරතුර නිවසේ වියදම් අඩු කර ගැනීම සඳහා තම දියණියන් තරුණ වියේදී විවාහ කරදීම සඳහාත්, ඉන් මූල්‍ය පීඩනය විසඳේ යැයි දෙමාපියන් බලාපොරොත්තු වීමක් දක්නට ලැබෙන බවයි.",
       "URL": "https://www.hirunews.lk/333010/ලොව-වැඩිම-ළමා-මනාලියන්-සිටින-කලාපය-දකුණු-ආසියාව-යි-unicef-කියයි",
       "Category": "Local News",
       "Parent URL": "https://www.hirunews.lk/local-news.php?pageID=402"
}