{
       "Source": "hirunews",
       "Timestamp": "Monday, 21 December 2015 - 8:08",
       "Headline": "පළාත් පාලන රාජ්‍ය අමාත්‍ය ධුරයේ පියංකර ජයරත්න අද දිවුරුම් දෙයි",
       "News Content": "පළාත් පාලන සහ පළාත් සභා රාජ්‍ය අමාත්‍යවරයා ලෙස පියංකර ජයරත්න අද ජනාධිපති මෛත්‍රීපාල සිරිසේන ඉදිරියේ දිවුරුම් දීමට බොහෝදුරට ඉඩ ඇති බව රජයේ ආරංචි මාර්ග පවසනවා. පියංකර ජයරත්න දැනට කටයුතු කරනු ලබන්නේ නීතිය සහ සාමය පිළිබඳ රාජ්‍ය අමාත්‍යවරයා ලෙසයි.\nපළාත් පාලන හා පළාත් සභා නියෝජ්‍ය අමාත්‍යවරයා ලෙස මීට පෙර කටයුතු කළ කරුණාරත්න පරණවිතාන පාර්ලිමේන්තු කටයුතු හා ජනමාධ්‍ය නියෝජ්‍ය අමාත්‍යවරයා වශයෙන් පසුගිය 4 වැනිදා ජනාධිපතිවරයා ඉදිරියේ දිවුරුම් දෙනු ලැබුවා. මීට අමතරව ශ්‍රී ලංකා නිදහස් පක්ෂයේ තවත් මන්ත්‍රීවරුන් 3 දෙනෙකුට ඉදිරියේදී අමාත්‍ය ධුර පිරිනමනු ඇති බවට එම පක්ෂයට සම්බන්ධ ආරංචි මාර්ග වැඩිදුරටත් පවසනවා. ඒ අනුව මනූෂ නානායක්කාර, ගීතා කුමාරසිංහ සහ ලක්ෂ්මන් සෙනෙවිරත්න යන මන්ත්‍රීවරුන්ට මෙලෙස රාජ්‍ය සහ නියෝජ්‍ය අමාත්‍ය ධුර හිමි වනු ඇති. එම මන්ත්‍රීවරුන් ලබන වසරේ මුල් සතිය තුළ අදාළ අමාත්‍ය ධුර තුළ දිවුරුම් දෙනු ඇති බවයි ශ්‍රී ලංකා නිදහස් පක්ෂ ආරංචි මාර්ග වැඩිදුරටත් සදහන් කළේ.",
       "URL": "https://www.hirunews.lk/122478/පළාත්-පාලන-රාජ්‍ය-අමාත්‍ය-ධුරයේ-පියංකර-ජයරත්න-අද-දිවුරුම්-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=5241"
}