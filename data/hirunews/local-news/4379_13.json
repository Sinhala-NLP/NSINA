{
       "Source": "hirunews",
       "Timestamp": "Wednesday, 09 August 2017 - 15:58",
       "Headline": "රුවන්වැලි මහ සෑයට කඩා වැටුණු ඩ්‍රෝන කැමරාවේ හිමිකරු නිදහස් කෙරේ",
       "News Content": "රුවන්වැලි මහ සෑයට ඉහළ අහසේ ඩ්‍රෝන කැමරාවක් ගුවන්ගත කිරීමේ සිද්ධිය සම්බන්ධයෙන් චෝදනා ලැබ සිටි සැකකරු එම චෝදනාවෙන් නිදොස් කොට නිදහස් කර තිබෙනවා.\nඒ, එම පුද්ගලයා අද (09) අනුරාධපුර ප්‍රධාන මහේස්ත්‍රාත් හර්ෂණ කැකුණවෙල හමුවට ඉදිරිපත් කළ අවස්ථාවේදීයි.\nමෙම සිද්ධිය සම්බන්ධයෙන් අනුරාධපුර මූලස්ථාන පොලිසිය අධිකරණයට කළ කරුණු දැක්වීමක් සැලකිල්ලට ගනිමින් අදාළ පුද්ගලයා මුදාහැරීමට මහේස්ත්‍රාත්වරයා තීරණය කළ බවයි හිරු අධිකරණ වාර්තාකරු සඳහන් කළේ.\nඅදාළ ඩ්‍රෝන කැමරාව රුවන්වැලි මහ සෑයේ ගැටී තිබූ අතර, එහෙත් එමඟින් සෑයේ කොත් කැරැල්ලට කිසිදු හානියක් සිදුවී නොමැති බව පුරාවිද්‍යා අධ්‍යක්ෂ ජනරාල්වරයා විසින් සිදුකළ විමර්ශනයකදී අනාවරණය වී තිබුණේ.",
       "URL": "https://www.hirunews.lk/168013/රුවන්වැලි-මහ-සෑයට-කඩා-වැටුණු-ඩ්‍රෝන-කැමරාවේ-හිමිකරු-නිදහස්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4379"
}