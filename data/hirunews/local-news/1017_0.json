{
       "Source": "hirunews",
       "Timestamp": "Saturday, 16 July 2022 - 14:08",
       "Headline": "ජනතා පරමාධිපත්‍යයට අනුව ජනපති තෝරන ලෙස නීතිඥ සංගමයෙන් කතානායකට ඉල්ලීමක් (වීඩියෝ)",
       "News Content": "ශ්‍රී ලංකාවේ නෛතික සහ ව්‍යවස්ථාපිත යාන්ත්‍රනයන් පිළිබඳ මහජන විශ්වාසය යථා තත්ත්වයට පත්වන අයුරින් කඩිනමින් ජනාධිපතිවරයෙකු තෝරාපත් කර ගැනීමට කටයුතු කරන ලෙස ශ්‍රී ලංකා නීතිඥ සංගමය කථානායකවරයාගෙන් ඉල්ලා සිටිනවා.\nනිවේදනයක් නිකුත් කරමින් එම සංගමය පවසන්නේ ජනාධිපතිවරයෙකු පත් කර ගැනීමට අදාළ නෛතික සහ ව්‍යවස්ථාපිත ක්‍රමවේදයට ජනතාවගේ සහය ද අවශ්‍ය බවයි.\nජූලි 09 වැනි දින පක්ෂ නායක රැස්වීමේ දී ගත් තීරණ අනුව සහ මෙරට නෛතික සහ ව්‍යවස්ථාපිත යාන්ත්‍රණයක් පිළිබඳ මහජන විශ්වාසය යථා තත්ත්වයට පත් වන අයුරින් කඩිනමින් ජනාධිපතිවරයා තෝරා ගැනීමට කටයුතු කරන ශ්‍රී ලංකා නීතිඥ සංගමය කථානායකවරයාගෙන් ඉල්ලීමක් කර තිබෙනවා.\nඑම සංගමය නිකුත් කළ නිවේදනයේ වැඩිදුරටත් දැක්වෙන්නේ ආණ්ඩු ක්‍රම ව්‍යවස්ථාව සහ 1981 අංක 2 දරණ ජනාධිපතිවරණ විශේෂ විධිවිධාන පනත ප්‍රකාරව නව ජනාධිපතිවරයෙකු තෝරා ගැනීම පාර්ලිමේන්තුවට පැවරී ඇති බවයි.\nජනාධිපතිවරයෙකු පත් කර ගැනීමේ දී පාර්ලිමේන්තු මන්ත්‍රීවරු ශ්‍රී ලංකාවේ සමස්ත මැතිවරණ කොට්ඨාසයට නියෝජනය කරන බැවින් ජනතා පරමාධිපත්‍යයට ගරු කරමින් එම භාරදූර කාර්ය ඔවුන් විසින් ඉටු කළ යුතු බවයි අදාළ නිවේදනයේ දැක්වෙන්නේ.\nශ්‍රී ලංකා නීතිඥ සංගමය ජනතාවගෙන් ඉල්ලා සිටින්නේ ජනාධිපතිවරයෙකු පත් කර ගැනීමට නෛතික සහ ව්‍යවස්ථාපිත යාන්ත්‍රනය අනුව කටයුතු කරමින් සිටින මොහොතක එම බල සංක්‍රාන්තියට බාධා සිදුවන කිසිදු ක්‍රියාවක් නොකරන ලෙසයි.",
       "URL": "https://www.hirunews.lk/310130/ජනතා-පරමාධිපත්‍යයට-අනුව-ජනපති-තෝරන-ලෙස-නීතිඥ-සංගමයෙන්-කතානායකට-ඉල්ලීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1017"
}