{
       "Source": "hirunews",
       "Timestamp": "Tuesday, 31 August 2021 - 11:34",
       "Headline": "ජාත්‍යන්තර මුල්‍ය අරමුදලෙන් සහ චීන සංවර්ධන බැංකුවෙන් ශ්‍රී ලංකාවට ආධාර (වීඩියෝ)",
       "News Content": "මෙරට විදේශ සංචිත ශක්තිමත් කිරීම සඳහා ජාත්‍යන්තර මූල්‍ය අරමුදල සහ චීන සංවර්ධන බැංකුව ඇමරිකානු ඩොලර් මිලියන 1,080 ක මුදලක් පිරිනමා තිබෙනවා.\nජාත්‍යන්තර මූල්‍ය අරමුදල විසින් මුදල් බවට හුවමාරු කරගත හැකි එස්.ඩී.ආර්. හෙවත් විශේෂ ආදාන හිමිකම්, ඇමරිකානු මිලියන 780 ක මුදලක් මෙලෙස ලබාදී ඇති අතර, චීන සංවර්ධන බැංකුව ලබාදී ඇති ණය ප්‍රමාණය ඇමරිකානු ඩොලර් මිලියන 300 ක්.\nජාත්‍යන්තර මූල්‍ය අරමුදලේ විශේෂ ආදාන හිමිකම් ප්‍රමාණය මේ වනවිට මෙරටට ලැබී ඇති අතර, චීන සංවර්ධන බැංකුව පිරිනමන ණය මුදල අද මෙරටට ලැබීමට නියමිත බව මුදල් අමාත්‍යාංශයේ ලේකම් එස්. ආර්. ආටිගල ප්‍රකාශ කළා.\nමේ සම්බන්ධයෙන්  ට්විටර් පණිවුඩයක් නිකුත් කරමින් මුදල් රාජ්‍ය අමාත්‍ය අජිත් නිවාඩ් කබ්රාල් සඳහන් කළේ අදාළ විනිමය ලැබීම හරහා මෙරට විදේශ විනිමය වෙළඳපොලේ ද්‍රවශීලතාව හා ස්ථාවරභාවය ඉහළ යනු ඇති බවයි.\nඒ අනුව තමන් සතුව තිබෙන විදේශ විනිමය භාවිත කරන ලෙස රුපියල තවදුරටත් අවප්‍රමාණ වනු ඇතැයි අපේක්ෂාවෙන් සිටින ආනයන සහ අපනයනකරුවන්ගෙන් ඔහු එමඟින් ඉල්ලීමක්ද සිදුකර තිබෙනවා.",
       "URL": "https://www.hirunews.lk/281005/ජාත්‍යන්තර-මුල්‍ය-අරමුදලෙන්-සහ-චීන-සංවර්ධන-බැංකුවෙන්-ශ්‍රී-ලංකාවට-ආධාර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1720"
}