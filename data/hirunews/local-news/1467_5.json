{
       "Source": "hirunews",
       "Timestamp": "Monday, 27 December 2021 - 13:47",
       "Headline": "දියර පොහොර යෙදූ වගාවන්ට සුනඛයින්ගෙන් හානි (වීඩියෝ)",
       "News Content": "යූරියා ඇතුලු රසායනික පොහොර ආනයනය කිරීම සඳහා ඉල්ලුම් කර තිබූ ආයතන කිහිපයකට අනුමැතිය ලබාදී ඇති බව, පොහොර ලේකම් කාර්යාලයේ අධ්‍යක්ෂ චන්දන ලොකුහේවගේ ප්‍රකාශ කළා.\nකෙසේ වෙතත්, ගොවීන් චෝදනා කරන්නේ රසායනික පොහොර නොමැතිව තමන් තවදුරටත් පීඩාවට පත්ව සිටින බවයි.\nමෙවර මහකන්නය යටතේ ගිරිතලේ ගොවී ව්‍යාපාරයේ ගොවීන් කාණ්ඩ දෙකක් යටතේ තම වගාවන් ආරම්භ කර ඇත්තේ, පසුගිය කන්නවල ඉතිරි වු රසායනික පොහොර සහ කාබනික පොහොර භාවිතයෙන්.\nකෙසේ වෙතත්, රසායනික පොහොර භාවිතයෙන් ඇරඹු වගාවන්වල ඵලදාවට සාපේක්ෂව කාබනික පොහොර භාවිතයෙන් සිදුකළ වගාව අසාර්ථක බවයි, ගොවීන් පෙන්වා දෙන්නේ.\nමේ අතර, විදේශ වෙළඳපල ඉලක්ක කරගනිමින් දිර්ඝ කාලයක් දඹුල්ල - වෑවලවැව ගොවීන් පේර, අඹ, කටු අනෝදා, ගස්ලබු, දෙළුම් ආදි පළතුරු වගා කළ ද, කෘමිනාශක සහ පොහොර නොමැතිවීම නිසා ඒවාට කෘමීන්ගෙන් සහ පිටි මකුණන්ගෙන් දැඩි බලපෑම් එල්ලවී ඇති බව ඔවුන් සඳහන් කළා.\nමේ අතර, තඹුත්තේගම ආර්ථික මධ්‍යස්ථානයේ වෙළෙදුන් පෙන්වා දෙන්නේ අළෙවි කිරිම සදහා එළවළු තොග නොලැබීම හේතුවෙන් එළවළු මෙන්ම පළතුරු මිල ගණන්ද ඉතා අධික බවයි.\nමේ අතර ඇතැම් ගොවින් පවසන්නේ, දියර පොහොර යෙදූ වගාවන් සුනඛයින් ආහාරයට ගන්නා බවත් සුනඛයින්ගෙන් වගාව ආරක්ෂා කරගැනීමට වෙන ම වෙහෙසක් ද දැරිය යුතු බවත් ය.",
       "URL": "https://www.hirunews.lk/292269/දියර-පොහොර-යෙදූ-වගාවන්ට-සුනඛයින්ගෙන්-හානි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1467"
}