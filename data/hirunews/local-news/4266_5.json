{
       "Source": "hirunews",
       "Timestamp": "Wednesday, 18 October 2017 - 10:56",
       "Headline": "අතුරුදන් වූ කොළොන්නාවේ තරුණියන් තිදෙනාගෙන් මල්කි සහ යසන්ති පොලිසියට එයි",
       "News Content": "ග්‍රෑන්ඩ්පාස් ප්‍රදේශයේදී අතුරුදන්වූ කොළොන්නාවේ තරුණියන් තුන්දෙනාගෙන් දෙදෙනෙක් පොලිසියට පැමිණ ඇති බව තමන්ට පොලිසියෙන් දැනුම් දුන් බව එම තරුණියකගේ ඥාතියකු සඳහන් කළා.\nඔවුන් ගම්පහ සිට පොලිසියට පැමිණි බවයි වාර්තා වන්නේ.\nමේ වනවිට ඔවුන් වැල්ලම්පිටිය පොලිසියට පැමිණ ඇති බවයි එම ඥාතියා පැවසුවේ.\nඔවුන් සෙවීමට පොලීසිය පුළුල් පරීක්ෂණයක් දියත් කළා.\nමෙසේ අතුරුදන් වී සිටියේ 19 හැවිරිදි මල්කි වත්සලා පෙරේරා නමැති විවාහක තරුණියක්, අසල්වැසි  15 හැවිරිදි යසන්ති මධුෂානි පෙරේරා සහ 14 හැවිරිදි ශරිත්‍රා ස්වේතා යන අයයි.\n19 හැවිරිදි මල්කි වත්සලා පෙරේරා හා  15 හැවිරිදි යසන්ති මධුෂානි පෙරේරා මෙසේ පොලිසියට පැමිණ තිබෙනවා.\n14 හැවිරිදි ශරිත්‍රා ස්වේතා ද මොවුන් සමග සිට ඇති බව දැනගන්නට ඇතත් නිවැරදි තොරතුරක් නොමැති බව යසන්ති මධුෂානි පෙරේරාගේ මව හිරු වෙත සඳහන් කළා.\nමෙම එක් තරුණියකගෙන් ඇගේ ස්වාමිපුරුෂයාට ලැබුණේ යැයි කියන දුරකථන ඇමතුම් 2 ක් පිළිබඳව විමර්ශන ආරම්භ කළ බවයි පොලීසිය කලින් සඳහන් කලේ.\nමෙම සිද්ධිය පිළිබඳව විමර්ශනය කරන ග්‍රෑන්ඩ්පාස් සහ වැල්ලම්පිටිය පොලිස් ස්ථාන ඊයේ (17) එම දුරකථන ඇමතුම් පරීක්ෂා කිරීම වෙනුවෙන් අලූත්කඩේ අධිකරණයෙන් නියෝගයක්ද ලබාගෙන තිබුනා.\nඊට අමතරව එම තරුණියන් සිටින බවට තොරතුරු ලැබුණු අනුරාධපුර සහ හොරණ ප්‍රදේශවල සී.සී.ටී.වී පරීක්ෂාවක්ද සිදුකළ බවයි පොලීසිය සඳහන් කළේ.\nඑහෙත් එමගින් අතුරුදන් තරුණියන් පිළිබඳව නිවැරදි තොරතුරු අනාවරණ කරගැනීමට පොලීසියට ඊයේ (17) හැකියාව ලැබී නැහැ.\nපසුගිය සෙනසුරදා සිට අතුරුදන්ව ඇති මෙම තරුණියන් තුන්දෙනා කොළොන්නාව - සාලමුල්ල ප්‍රදේශයේ පදිංචිකරුවන්.\nග්‍රෑන්ඩ්පාස් ප්‍රදේශයේ ඥාතියෙකුගේ නිවසට ගිය ඔවුන් අනතුරුව රෙදිපිළි මිලට ගැනීම සඳහා පිටව ගොස් ඇති බවට තොරතුරු වාර්තා වුණා.\n19 හැවිරිදි මල්කි වත්සලා පෙරේරා, 15 හැවිරිදි යසන්ති මධුෂානි පෙරේරා සහ 14 හැවිරිදි ශරිත්‍රා ස්වේතා මෙලෙස අතුරුදන්ව සිටින තරුණියන්.",
       "URL": "https://www.hirunews.lk/173809/අතුරුදන්-වූ-කොළොන්නාවේ-තරුණියන්-තිදෙනාගෙන්-මල්කි-සහ-යසන්ති-පොලිසියට-එයි",
       "Category": "Local News",
       "Parent URL": "https://www.hirunews.lk/local-news.php?pageID=4266"
}