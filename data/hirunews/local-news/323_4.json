{
       "Source": "hirunews",
       "Timestamp": "Tuesday, 23 May 2023 - 14:01",
       "Headline": "\"උතුරේ ජනතාවගේ සියලු ගැටලුවලට විසඳුම් දෙනවා\"",
       "News Content": "උතුරු පළාත් නව ආණ්ඩුකාරවරිය වන පී.එම්.එස්.චාර්ල්ස් මහත්මිය ඊයේ (22) උතුරු පළාත් ආණ්ඩුකාර කාර්යාලයේදී නව තනතුරේ වැඩ බාර ගනු ලැබුවා.\nනව තනතුරේ වැඩ බාර ගනිමින් උතුරු පළාත් ආණ්ඩුකාරවරිය ප්‍රකාශ කළේ උතුරු පළාතේ ජනතාවගේ ගැටලුවලට යථාර්ථවාදීව ප්‍රවේශ වී ඒවාට විසඳුම් සෙවීමට උත්සාහ කරන බවයි.\nඇය වැඩිදුරටත් අදහස් දක්වමින් කියා සිටියේ දෙවෙනි වරටත් තමන්ව ආණ්ඩුකාර ධූරයට පත් කළ ජනාධිපතිවරයා අපේක්ෂා කරන්නේ උතුරු පළාතේ සංවර්ධන කටයුතු කඩිනම් කිරීමත් ඒ සදහා දෙමළ ඩයස් පෝරාවේ සහය ලබා ගැනීමත් බවයි.\nමේ සියලු කටයුතු සඳහාත් උතුරේ සියලු සංවර්ධන කටයුතු සඳහාත් ජනාධිපතිවරයා උදව් උපකාර කරන බවට පොරොන්දු වූ බවත් ආණ්ඩුකාරවරිය\nඑහිදී සඳහන් කළා.\nආණ්ඩුකාරවරිය මෙහිදී කියා සිටියේ මේ රටේ සියලුම ආගම්වලට එක හා සමානව සැලකීමේ වගකීම හා කාර්යය රදා පවතින්නේ රජය මත බවත් ඒ සදහා රජය බැඳී සිටින නිසා උතුරේ කිසිදු කොට්ඨාසයක් ආගමික හෝ ජාතිවාදී ප්‍රශ්න මුල් කරගෙන කටයුතු නොකළ යුතු බවයි.\nඋතුරු පළාත් ආණ්ඩුකාර කාර්යාලයේදී නව ආණ්ඩුකාරවරිය වැඩ බාර ගත් අවස්ථාවට උතුරේ සියලුම ආගම්වලට අයත් ආගමික නායකයින් ද පරිපාලන නිලධාරීන් රැසක් ද සහභාගී වී සිටියා.",
       "URL": "https://www.hirunews.lk/336002/උතුරේ-ජනතාවගේ-සියලු-ගැටලුවලට-විසඳුම්-දෙනවා",
       "Category": "Local News",
       "Parent URL": "https://www.hirunews.lk/local-news.php?pageID=323"
}