{
       "Source": "hirunews",
       "Timestamp": "Tuesday, 20 September 2022 - 19:00",
       "Headline": "යුක්රේන හමුදා මුදා ගත් ශ්‍රී ලාංකිකයින් ගැන විමසිල්ලෙන් කටයුතු කළ යුතු බව රාජ්‍ය තාන්ත්‍රිකයින් කියයි",
       "News Content": "යුක්රේන හමුදා විසින් පසුගියදා මුදා ගන්නා ලද ශ්‍රී ලාංකිකයන් හත්දෙනා රැසියානු හමුදා අත්අඩංගුවේ දී දරැණු වධහිංසාවන්ට ලක්ව ඇති බව බී.බී.සී පුවත් සේවය වාර්තා කළා.\nකෙසේ වෙතත්, රුසියාවේ හිටපු ශ්‍රී ලංකා තානාපති, වෛද්‍ය සමන් වීරසිංහ සඳහන් කළේ රුසියාව සමග ඇති සබඳතාවලට හානි කිරීමට මෙය යොදා ගත හැකි බැවින් එම ප්‍රකාශ පිළිබඳව දැඩි අවධානයකින් හා විමසිල්ලකින් කටයුතු කළ යුතු බවයි.\nමුදා ගත් පිරිසෙන් එක් අයෙකු වන ඩිලූජන් පාත්තිනාජකන් විදෙස් මාධ්‍ය වෙත පවසා ඇත්තේ, තමන්ට යළි කිසිදිනක නිදහසේ ජීවත්වීමට ඉඩ ලැබෙනු ඇතැයි නොසිතූ බවයි.\nරුසියානු හමුදා ආක්‍රමණය සිදුවද්දී ආරක්ෂාව පතා තමන් පදිංචිව සිටි ඊසාන දිග යුක්රේනයේ කුප්න්ස්ක් සිට සැතපුම් 75 ක් දුරින් පිහිටි කර්කිව් ප්‍රදේශය වෙත ආරක්ෂාව සදහා පැමිණෙමින් සිටියදී තමන් රුසියානු හමුදා විසින් අල්ලාගන්නා ලද බව ඔහු හෙළිකර තිබෙනවා.\nඑහිදී දෑස් සහ දෙඅත් බැද තමන්ව රුසියානු දේශසීමා ආසන්න වොව්චන්ස්ක් නගරයේ පිහිටි කර්මාන්ත ශාලාවක රදවා තැබූ බවටයි ඔවුන් බී.බී.සී පුවත් සේවයට අනාවරණය කර ඇත්තේ.\nමෙම ශ්‍රී ලාංකිකයන් හත්දෙනා අධ්‍යාපන ලැබීමට සහ රැකියා සොයා යුක්රේනයට ගොස් ඇති බවට විශ්වාස කෙරෙන අතර ඒ අතර වන පිරිමි හයදෙනා වයස අවුරුදු විසිගණන්වල පසුවන අය වනවා.\nපිරිස අතර වූ එකම කාන්තාව වයස අවුරුදු පනහක ඊඩිත් උතාජ්කුමාර් නම් අයෙක් බවයි බී.බී.සී පුවත් සේවය සදහන් කළේ.\nරුසියානු හමුදා විසින් මෙම පිරිමි පුද්ගලයන් හයදෙනා වෙනමත්, නම් කාන්තාව වෙනමත් රදවා තබා සිට ඇති බව සඳහන්.\nරුසියාව යුක්රේන ආක්‍රමණයේදී සිවිල් වැසියන්ට එරෙහිව යුද අපරාධ නොකළ බවට පැවසුව ද මෙම ශ්‍රී ලාංකිකයන් අනාවරණ කරන තොරතුරු අනුව එය තහවුරු වන බවයි බී.බී.සී. පුවත් සේවය මෙම කරුණු වාර්තා කරමින් සඳහන් කර ඇත්තේ.\nකෙසේ වෙතත්, රුසියාවේ හිටපු ශ්‍රී ලංකා තානාපතිවරයෙකු සහ ශ්‍රී ලංකා - රුසියානු මිත්‍රත්ව සංගමයේ ලේකම් වෛද්‍ය සමන් වීරසිංහ සඳහන් කළේ ශ්‍රී ලංකාවේ මිත්‍ර රාජ්‍යයක් වන රුසියාව සමග ඇති සබඳතාවලට හානි කිරීමට මෙය යොදා ගත හැකි බැවින් ඒ පිළිබඳව දැඩි අවධානයකින් හා විමසිල්ලකින් කටයුතු කළ යුතු බවයි.\nමේ අතර, අද කොළඹදී මාධ්‍ය හමුවක් කැඳවමින් රුසියාවේ හිටපු තානාපති උදයංග වීරතුංග සඳහන් කළේ වෛද්‍ය ශිෂ්‍යයන් නොවන මොවුන්, යුක්රේනය හෝ රුසියාව හරහා යුරෝපයට නීතිවිරෝධී ලෙස සංක්‍රමණය වීමට උත්සාහ කිරීමේදී යුද ගැටුම් පැවති හරකොෆ් නගරයේ සිරවී සිට ඇති බවයි.",
       "URL": "https://www.hirunews.lk/315897/යුක්රේන-හමුදා-මුදා-ගත්-ශ්‍රී-ලාංකිකයින්-ගැන-විමසිල්ලෙන්-කටයුතු-කළ-යුතු-බව-රාජ්‍ය-තාන්ත්‍රිකයින්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=855"
}