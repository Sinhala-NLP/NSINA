{
       "Source": "hirunews",
       "Timestamp": "Tuesday, 21 July 2020 - 7:54",
       "Headline": "වලස්මුල්ලේ භූගත බංකරය පාතාල කල්ලි සාමාජිකයෙකුගේ බව හෙළිවෙයි",
       "News Content": "වලස්මුල්ල - බෝවල ප්‍රදේශයේ නිවසක භූ ගත බංකරයක සඟවා තිබූ හමුදා ඇඳුම් කට්ටල කිහිපයක්, ගිනි අවි, ජීව උණ්ඩ සහ තියුණු ආයුධ ඇතුළු තවත් උපකරණ රැසක් පොලිස් විශේෂ කාර්ය බලකාය විසින් ඊයේ (20) සිදුකළ වැටලීමකදී සොයා ගැනුණා.\nයුද හමුදා ඇඳුම් කට්ටල වලට අමතරව ලාංඡන, ටී - 56 වර්ගයේ උණ්ඩ 103ක්, ගල්කටස් වර්ගයේ ගිනි අවියක්, තියුණු ආයුධ සහ ජීව අත්බෝම්බයක් ඒ අතර වනවා.\nමෙම බංකරය සහිත නිවස පාතාල කල්ලි සාමාජිකයෙකුට අයත් බවටයි මූලික පරීක්ෂණවලදී අනාවරණය වී ඇත්තේ.\nසිද්ධිය සම්බන්ධයෙන් පාතාල කල්ලි සාමාජිකයෙකු ද ප්‍රදේශයේ සිදුකළ තවත් වැටලීමකදී අත්අඩංගුවට ගනු ලැබුවා. වලස්මුල්ල ප්‍රදේශයේ පදිංචි 57 හැවිරිදි එම සැකකරු අද අධිකරණය වෙත ඉදිරිපත් කිරීමට නියමිතයි.",
       "URL": "https://www.hirunews.lk/246033/වලස්මුල්ලේ-භූගත-බංකරය-පාතාල-කල්ලි-සාමාජිකයෙකුගේ-බව-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=2570"
}