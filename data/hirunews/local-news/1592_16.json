{
       "Source": "hirunews",
       "Timestamp": "Monday, 01 November 2021 - 8:11",
       "Headline": "හානිකර පොහොර නැව කිසිදු වරායකට ඇතුළු වී නැතැ යි වරාය පාලක කාර්යාලය තහවුරු කරයි",
       "News Content": "හානිකර බැක්ටීරියා සහිත චීන කාබනික පොහොර තොගය රැගත් නෞකාව කිසිදු වරායකට ඇතුළත් වී නොමැති බව වරාය පාලක හෙවත් හාබර් මාස්ටර් කාර්යාලය පවසනවා.\nඅදාළ නෞකාව සම්බන්ධයෙන් මේ වන විට මතභේදයට තුඩු දී ඇත්තේ එහි අඩංගු පොහොර පිළිබදව මෙරට දී සිදු කරන ලද පරීක්ෂා කිරීම්වලින් දෙවරක් ප්‍රතික්ෂේප වීම හේතුවෙන්.\nකෙසේ වෙතත්, ඇතැම් මාධ්‍ය වාර්තා සදහන් කළේ, අදාළ නෞකාව මෙරටට ඇතුළු වී ඇති බවටයි.\nමෙරට චීන තානාපතිවරයා පසුගියදා අග්‍රාමාත්‍ය මහින්ද රාජපක්ෂ, හමු වූ  අවස්ථාවේදී අදාළ කාබනික පොහොර තොගය ප්‍රතික්ෂේප කරන බවයි අගමැතිවරයා කියා සිටියේ.\nකෙසේ වෙතත්, නාවික ගමනාගමන වෙබ් අඩවිය වාර්තා කර තිබුණේ, අදාළ පොහොර රැගත් නෞකාව මෙරට මුහුදු තීරයට ඇතුළු වී ඇති බවටයි.\nනමුත් වරාය පාලක හෙවත් හාබර් මාස්ටර් කාර්යාලය සදහන් කළේ, මෙරට කිසිදු වරායකට අදාළ පොහොර රැගත් හිපෝ ස්ප්‍රීට් නැමති නෞකාව ඇතුළු වී නොමැති බවටයි.\nඊයේ දිනයේදීත් දිවයින පුරා පොහොර ඉල්ලා විරෝධතා පැවැත්වුණු අතර අම්පාර ගොවීන් චෝදනා කළේ, තමන්ට මේ දක්වා කාබනික පොහොර ලැබී නොමැති බවයි.\nකෙසේ වෙතත්, මහවැලි එච් කලාපයට අයත් ගොවීන් කාබනික පොහොර භාවිතයෙන් සිය ගොවිතැන් ආරම්භ කිරීමට එකඟතාව පළ කර තිබෙනවා.\nමේ අතර, මෙවර යල කන්නයේ අස්වැන්න ශ්‍රී දළදා වහන්සේ වෙත පූජා කිරීම අද සිදු කිරීමට නියමිතයි.\nඅග්‍රාමාත්‍ය මහින්ද රාජපක්ෂගේ ප්‍රධානත්වයෙන් සහ වාරිමාර්ග අමාත්‍ය චමල් රාජපක්ෂ ඇතුළු මැති ඇමතිවරුන්ගේ සහභාගීත්වයෙන් මෙය සිදු කෙරෙන බවයි වාරිමාර්ග අමාත්‍යාංශය සදහන් කළේ.\nසාම්ප්‍රදායිකව පැවැත්වෙන අලුත් සහල් මංගල්‍යය වාරිමාර්ග කළමනාකරණ අංශය සහ ජාතික ඒකාබද්ධ ගොවි සංවිධානය විසින් සිදු කෙරෙනවා.",
       "URL": "https://www.hirunews.lk/286648/හානිකර-පොහොර-නැව-කිසිදු-වරායකට-ඇතුළු-වී-නැතැ-යි-වරාය-පාලක-කාර්යාලය-තහවුරු-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1592"
}