{
       "Source": "hirunews",
       "Timestamp": "Thursday, 12 November 2020 - 14:09",
       "Headline": "වනජීවි නිලධාරීන් ගමන් ගත් කැබ් රථයකට වන අලි ප්‍රහාරයක්",
       "News Content": "අනුරාධපුරය - රන්මල්ගහ වැව - වේවැල්කැටිය ප්‍රදේශයේදී වන අලියෙකු පලවා හැරීමේ මෙහෙයුමක නිරත වූ වනජීවි නිලධාරීන් පිරිසක් ගමන් ගත් කැබ් රථයකට වන අලියෙකු පහර දී තිබෙනවා.\nඅද අලුයම 2.30ට පමණ මෙම වන අලි පහරදීම එල්ල වී ඇති බවයි වාර්තා වන්නේ.\nමෙම පහරදීමෙන් වනජීවි නිලධාරීන්ට හානියක් සිදුව නොමැති අතර, කැබ් රථයට බරපතල හානි සිදුව තිබෙනවා.\nඊයේ(11) රාත්‍රියේ වේවැල්කැටිය ප්‍රදේශයේ ගෙවත්තකට වන අලියෙකු කඩා වැදී ඇති බවට ලද තොරතුරකට අනුවයි වනජීවි නිලධාරීන් එම ප්‍රදේශයට ගොස් තිබුණේ.\nඔවුන් එහි යන විටත් ගෙවත්තේ හිමිකරුට වන අලියෙකු පහර දී තිබුණා.\nඔහු මේ වන විට අනුරාධපුර ශික්ෂණ රෝහලේ ප්‍රතිකාර ලබනවා.",
       "URL": "https://www.hirunews.lk/254557/වනජීවි-නිලධාරීන්-ගමන්-ගත්-කැබ්-රථයකට-වන-අලි-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=2336"
}