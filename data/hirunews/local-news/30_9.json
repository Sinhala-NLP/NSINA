{
       "Source": "hirunews",
       "Timestamp": "Thursday, 14 September 2023 - 15:46",
       "Headline": "මන්නාරමෙන් වාර්තාගත මුං ඇට අස්වැන්නක්",
       "News Content": "මන්නාරම දිස්ත්‍රික්කය තුළ හෙක්ටයාර් 1600 ක භූමි භාගයක අතිරේක වගාවක් ලෙස මුං ඇට වගා කොට ඇති අතර ඉන් බලාපොරොත්තු රහිත විශාල ආදායමක් ලැබී තිබෙන බව වාර්තා වෙනවා.\nමන්නාරම සහකාර කෘෂිකර්ම අධ්‍යක්ෂ ෂකිලා බානු ප්‍රකාශ කළේ කුඹුරු වගා කිරීමට තරම් වැව් වල ජලය නොමැති නිසා එම කුඹුරු වල අතිරේක ආහාර භෝගයක් වශයෙන් මුං ඇට වගා කළ බවයි.\nමුංඇට කරල් වශයෙන් අලෙවි කිරීමක් සිදුවන අතර එවැනි කරල් මෙට්‍රික් ටොන් 900 ක ප්‍රමාණයක් මන්නාරමේ ගොවීන් සතුව ඇති බවත් මුංඇට කරල් කිලෝවක් රුපියල් 800 ත් 950 අතර මුදලකට අලෙවි කර ගැනීමට මන්නාරමේ මුං ඇට ගොවීන්ට හැකි වී ඇති බවද සහකාර කෘෂිකර්ම අධ්‍යක්ෂවරිය පැවසුවාය.\nමෙම කරල් මිලට ගන්නා මන්නාරමේම කාන්තාවන් දෛනික ජීවනෝපාය මාර්ගයක් ලෙස මුංඇට කරල් මුං ඇට බවට පත් කොට එක් දිනකට එක් කාන්තාවක් රුපියල් 4000 ත් 5000 ත් අතර මුදලක් උපයා ගන්නා බවද ඇය සදහන් කළා.\nමන්නාරමේ මෙම මුං ඇට වගාව හා මුංඇට නිෂ්පාදනය වන අන්දම නිරීක්ෂණය කිරීම සදහා ග්‍රාමීය ආර්ථිකය පිළිබඳ රාජ්‍ය අමාත්‍ය සහ දිස්ත්‍රික් සංවර්ධන කමිටු සභාපති කාදර් කාදර් මස්තාන් අමාත්‍යවරයා ඇතුළු පිරිසක් මන්නාරමට ගොස් තිබෙනවා.",
       "URL": "https://www.hirunews.lk/348260/මන්නාරමෙන්-වාර්තාගත-මුං-ඇට-අස්වැන්නක්",
       "Category": "Local News",
       "Parent URL": "https://www.hirunews.lk/local-news.php?pageID=30"
}