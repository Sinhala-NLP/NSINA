{
       "Source": "hirunews",
       "Timestamp": "Thursday, 11 May 2023 - 15:23",
       "Headline": "කළුතර ලැගුම්හල් හිමිකරුගේ බිරිඳ රිමාන්ඩ්",
       "News Content": "කළුතර පස් මහල් ලැඟුම්හල් ගොඩනැගිල්ලෙන් ඇද වැටී මියගිය 16 හැවිරිදි පාසල් සිසුවියගේ මරණයට අත්අඩංගුවට ගත් එහි පිළිගැනීමේ නිලධාරිනිය ලෙස කටයුතු කළ එම හෝටලයේ හිමිකරුගේ බිරිඳ රක්ෂිත බන්ධානාගාර ගතකර තිබෙනවා.\nඒ කළුතර ප්‍රධාන මහේස්ත්‍රාත් නීතා හේමමාලි හාල්පන්දෙණිය හමුවට ඇය අද ඉදිරිපත් කළ අවස්ථාවේදීයි.\nජාතික හැදුනුම්පත නිසි අවධානයකින් පරීක්ෂා නොකර බාල වයස්කාර දැරියකට හෝටලයේ නවාතැන් පහසුකම් ලබාදීම ඇයට එල්ලවී ඇති චෝදනාව බවයි කොළඹ අද(11) පැවති මාධ්‍ය හමුවකදී සම්බන්ධයෙන් පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව කියා සිටියේ.\nඑමෙන්ම හෝටලය පවත්වාගෙන යන ඇයගේ සැමියාගෙන්ද ප්‍රකාශයක් ලබාගත් බවයි පොලිසිය සඳහන් කළේ.\n16 හැවිරිදි සිසුවියගේ මරණයට අදාළව මේ වන විට ප්‍රධාන සැකකරු , ඇගේ මිතුරිය සහ මිතුරියගේ පෙම්වතා අත්අඩංගුවට ගෙන සිටිනවා.\nඑහිදී මිතුරිය සහ මිතුරියගේ පෙම්වතා මේ මස 15 වනදා දක්වා රක්ෂිත බන්ධනාගාර ගත කෙරුණු අතර ප්‍රධාන සැකකරුට පැය 48 ක රැඳවුම් නියෝග ලබාදීමටයි අධිකරණය නියෝග කළේ.\nමේ අතර කළුතර පාසල් සිසුවිය මියයාමේ සිද්ධියට සම්බන්ධ ලැඟුම්හල නියමිත ප්‍රමිතියට ඉදිකර ඇත්ද යන්න සම්බන්ධයෙන් සොයා නාගරික සංවර්ධන අධිකාරියද විමර්ශනයක් ආරම්භ කර තිබෙනවා.\nඑමෙන්ම පාසල් සිසුවියන් 16 දෙනෙකු අපයෝජනයට ලක් කරමින් ඒවා වීඩියෝ ගත කළ බව කියන සිද්ධියට අදාළව අත්අඩංගුවට ගත් කළුතර ප්‍රදේශයේ උපකාරක පන්ති ගුරුවරයා තවදුරටත් කළුතර උතුර පොලිසියේ රඳවාගෙන ප්‍රශ්න කෙරෙනවා.\nසැකකරු ප්‍රකාශයක් ලබාදීම සඳහා කළුතර කොට්ඨාශ ළමා හා කාන්තා කාර්යාංශයට අද උදෑසන පැමිණි අවස්ථාවේදී අත්අඩංගුවට ගෙන තිබුණා.\nඑමෙන්ම ෆේස්බුක් ඔස්සේ කුඩා දැරියන් හිංසනයට ලක්වන ආකාරයෙන් ඔවුන්ගේ ඡායාරූප ඇතුළත් කිරීමේ සිද්ධිය සම්බන්ධයෙන් අත්අඩංගුවට ගත් පුද්ගලයෙකු මේ මස 18 වනදා දක්වා රක්ෂිත බන්ධනාගාර ගතකර තිබෙනවා.\nවත්තේගම ප්‍රදේශයේ පදිංචි 40 හැවිරිදි මෙම සැකකරු “නිලු නිලූ” නමින් ව්‍යාජ ෆේස් ගිනුමක් සකස්කර එහි කුඩා දැරියන්ගේ ඡායාරූප පළකර තිබුණා.",
       "URL": "https://www.hirunews.lk/334902/කළුතර-ලැගුම්හල්-හිමිකරුගේ-බිරිඳ-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=351"
}