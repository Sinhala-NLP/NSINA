{
       "Source": "hirunews",
       "Timestamp": "Wednesday, 24 November 2021 - 6:50",
       "Headline": "ජන දිවි ගලවා ගැනීමට යුද හමුදාවට පරිත්‍යාගයක්",
       "News Content": "වැසි සමයේ ඇතිවිය හැකි ජල ගැලීම් තත්ත්වයන්හි දී, ජනතාව ඉන් මුදා ගැනීමේ මෙහෙයුම් සිදු කිරීමට ප්‍රමුඛ දායකත්වයක් ලබාදෙන යුද හමුදාව වෙත අවශ්‍ය උපකරණ තොගයක් පරිත්‍යාග කිරීම කිලිනොච්චිය දිස්ත්‍රික් ලේකම් රූපවති කේදීශ්වරන්ගේ ප්‍රධානත්වයෙන් ඊයේ (23) දින සිදු කෙරුණා.\nඒ කිලිනොච්චිය දිස්ත්‍රික් ලේකම් කාර්යාලයේදීයි.\nදිස්ත්‍රික් ආපදා කළමනාකරණ මධ්‍යස්ථානයේ පරිත්‍යාග ලෙස කිලිනොච්චිය යුද හමුදා 57 වන සේනාංකාධිපති මේජර් ජෙනරාල් ජි.ආර්.ආර්.පි.ජයවර්ධන වෙත අදාළ උපකරණ පරිත්‍යාග කිරීම එහිදී සිදු කෙරුණා.\nජල ගැලීම් අවස්ථාවන්හි දී ජනතාව ගලවා ගැනීම වෙනුවෙන් යොදා ගන්නා ජීවිතාරක්ෂක කබායන්, ගලවා ගැනීමේ මෙහෙයුම් වෙත අවශ්‍ය බෝට්ටුවක් ද යුද හමුදාව වෙත හිමි වුණා.\nමාස් කන්නයේ වර්ෂාව හේතුවෙන් ඉරණමඩුව ජලාශය වාන්දැමීම තුළින් කිලිනොච්චිය දිස්ත්‍රික්කයේ පහත්බිම් රැසක් සෑම වර්ෂයකම ජලයෙන් යටවන අතර, කිලිනොච්චිය යුද හමුදාව විසින් එහිදි ජනතාව බේරා ගැනීම සිදු කරනු ලබනවා.\nභාණ්ඩ බෙදාදීමේ අවස්ථාවට කිලිනොච්චිය දිස්ත්‍රික් අතිරේක දිස්ත්‍රික් ලේකම් කනගරාජ් ශ්‍රී මෝහන්, දිස්ත්‍රික් ආපදා කළමනාකරණ මධ්‍යස්ථාන නිලධාරින්, කිලිනොච්චිය යුද හමුදා නිලධාරින් ඇතුළු පිරිසක් එක්ව සිටියා.",
       "URL": "https://www.hirunews.lk/288965/ජන-දිවි-ගලවා-ගැනීමට-යුද-හමුදාවට-පරිත්‍යාගයක්",
       "Category": "Local News",
       "Parent URL": "https://www.hirunews.lk/local-news.php?pageID=1542"
}