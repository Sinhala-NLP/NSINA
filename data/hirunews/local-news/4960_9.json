{
       "Source": "hirunews",
       "Timestamp": "Monday, 18 July 2016 - 18:49",
       "Headline": "යාපනය සරසවියේ ගැටුම රජය හෙළා දකී",
       "News Content": "යාපනය විශ්වවිද්‍යාලයේ සිසුන් දෙපිරිසක් අතර පෙරේදා ඇති වූ ගැටුම තරයේ හෙළා දකින බව රජය පවසනවා.\nසිද්ධියෙන් පසු එහි තත්ත්වය දැන් සාමාන්‍ය අතට හැරී ඇති අතර, කඩිනමින් විශ්වවිද්‍යාලය විවෘත කිරීමට පියවර ගනිමින් සිටින බවයි රජයේ ප්‍රවෘත්ති දෙපාර්තමේන්තුව නිවේදනයක් නිකුත් කරමින් ප්‍රකාශ කළේ.\nමෙම ගැටුමේදී ප්‍රචණ්ඩ ක්‍රියාවලට යෙදුණු ශිෂ්‍යයන්ට විරුද්ධව විනය ක්‍රියාමාර්ග ගන්නා බවට විශ්වවිද්‍යාල බලධාරීන් පොරොන්දු වී තිබෙනවා.\nවිශ්වවිද්‍යාලය තුළ සාමය ඇති කිරීමට හා සිසුන්ගේ ආරක්ෂාව තහවුරු කිරීමට රජය බැදී සිටින බවයි ප්‍රවෘත්ති දෙපාර්තමේන්තුව වැඩිදුරටත් සදහන් කළේ.\nමේ සම්බන්ධයෙන් පොලිස් පරීක්ෂණ ද ක්‍රියාත්මක වන අතර, ඒ හා සම්බන්ධ නීතිය ක්‍රියාත්මක කිරීමේ ක්‍රමවේදය නිසි ලෙස පිළිපදින බවයි පොලීසිය සදහන් කර ඇත්තේ.\nකෙසේ නමුත් යාපනය විශ්වවිද්‍යාල සිද්ධිය ජාතීන් අතර ගැටුමක් ලෙස හුවා දැකීමට ඇතැම් පිරිස් උත්සාහ කරමින් සිටිනවා.\nඑහෙත් මෙය හුදෙක් සිසුන් දෙපිරිසක් අතර ගැටුමක් වන අතර ගත වූ වසර 6ක කාලය තුළ යාපනය විශ්වවිද්‍යාලයේ විවිධ ජාතීන් හා ආගම්වලට අයත් සිසුන් සාමකාමීව කටයුතු කළ බවයි රජය පෙන්වා දෙන්නේ.\nමේ අතර, යාපනය සරසවියේ ඇති වූ සිද්ධිය සම්බන්ධයෙන් සොයා බැලීම සඳහා අමාත්‍යවරුන් තුන්දෙනෙකු හෙට දිනයේ යාපනයේ සංචාරයක නිරත වන බව නීතිය සාමය හා දක්ෂිණ සංවර්ධන අමාත්‍ය සාගල රත්නායක ප්‍රකාශ කළා.\nයාපනය සරසවියේ ගැටුම සම්බන්ධයෙන් මාධ්‍ය හමු කිහිපයකදීම අදහස් පළ වුණා.",
       "URL": "https://www.hirunews.lk/138356/යාපනය-සරසවියේ-ගැටුම-රජය-හෙළා-දකී",
       "Category": "Local News",
       "Parent URL": "https://www.hirunews.lk/local-news.php?pageID=4960"
}