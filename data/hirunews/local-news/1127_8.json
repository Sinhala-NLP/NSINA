{
       "Source": "hirunews",
       "Timestamp": "Wednesday, 01 June 2022 - 16:03",
       "Headline": "ලංකා විදුලිබල මණ්ඩලය ලබන සතියේ කෝප් කමිටුව හමුවට",
       "News Content": "ලංකා විදුලිබල මණ්ඩලය ලබන 09 වැනිදා පාර්ලිමේන්තුවේ පොදු ව්‍යාපාර පිළිබඳ කාරක සභාව හෙවත් කෝප් කමිටුව හමුවට කැඳවා තිබෙනවා.\nලංකා විදුලිබල මණ්ඩලයේ 2018 සහ 2019 වර්ෂවලට අදාළ විගණකාධිපති වාර්තාව සහ වත්මන් කාර්ය සාධනය පිළිබඳව මෙහිදී විමර්ශනය කිරීමට නියමිතයි.\nලංකා විදුලිබල මණ්ඩලයට අමතරව ලබන 07 වැනිදා නාගරික සංවර්ධන අධිකාරියද ලබන 08 වැනිදා මොරටුව විශ්ව විද්‍යාලයද කෝප් කමිටුව වෙත කැඳවා තිබෙනවා.\nකෝප් කමිටුව පාර්ලිමේන්තු මන්ත්‍රී මහාචාර්ය චරිත හේරත්ගේ සභාපතිත්වයෙනුයි රැස් වෙන්නේ.\nඑමෙන්ම රජයේ ගිණුම් කාරක සභාව හෙවත් කෝපා කමිටුවේ රැස්වීම් කිහිපයක්ද එළඹෙන සතියේ පැවැත්වීමට නියමිතව තිබෙනවා.\nලබන ජූනි 07 වැනිදා කෘෂිකර්ම අමාත්‍යාංශයද, ජූනි 08 වැනිදා ආනයන අපනයන පාලන දෙපාර්තමේන්තුවද, ලබන 09 වැනිදා ධීවර අමාත්‍යාංශයද කෝපා කමිටුව හමුවට කැඳවා තිබෙනවා.\nඊට අමතරව ජූනි 10 වැනිදා රටේ පවතින වත්මන් ආහාර අර්බුදය පිළිබඳ විශේෂ සාකච්ඡාවක් වෙළඳ, වාණිජ හා ආහාර සුරක්ෂිතතා අමාත්‍යාංශය, කෘෂිකර්ම අමාත්‍යාංශය, ආහාර කොමසාරිස් දෙපාර්තමේන්තුව, සමූපකාර සංවර්ධන දෙපාර්තමේන්තුව, සතොස ආයතනය, පාරිභෝගික කටයුතු පිළිබඳ අධිකාරිය, ජාතික සමූපකාර සංවර්ධන ආයතනය, රාජ්‍ය වාණිජ (විවිධ) නීතිගත සංස්ථාව යන ආයතනවල නිලධාරීන්ගේ සහභාගිත්වයෙන් පැවැත් වීමට නියමිතයි.\nකෝපා කමිටුව එහි සභාපති පාර්ලිමේන්තු මන්ත්‍රී මහාචාර්ය තිස්ස විතාරණගේ ප්‍රධානත්වයෙන් රැස් වනවා.",
       "URL": "https://www.hirunews.lk/305912/ලංකා-විදුලිබල-මණ්ඩලය-ලබන-සතියේ-කෝප්-කමිටුව-හමුවට",
       "Category": "Local News",
       "Parent URL": "https://www.hirunews.lk/local-news.php?pageID=1127"
}