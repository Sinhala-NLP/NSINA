{
       "Source": "hirunews",
       "Timestamp": "Sunday, 30 April 2023 - 7:05",
       "Headline": "කලක සිට පැවති ආරවුලක් හේතුවෙන් සහෝදරයා ඝාතනය කෙරේ",
       "News Content": "වැල්ලවාය පොලිස් වසමේ කොන්ගහරුප්ප, ඇල පාර ප්‍රදේශයේ දී පිහියකින් ඇන පුද්ගලයෙකු ඝාතනය කර තිබෙනවා.\nවැල්ලවාය පොලීසියට ලද තොරතුරක් මත විමර්ශන ආරම්භ කර ඇති බවයි වාර්තා වන්නේ.\nමරණකරු වයස අවුරුදු 32ක් වූ 03 කණුව, කොන්ගහරුප්ප, ඇල පාර, වැල්ලවාය ප්‍රදේශයේ පදිංචිකරුවෙක්.\nඉඩමක් සම්බන්ද‍යෙන් කලක සිට පැවති ආරවුලක් හේතුවෙන් මරණකරු බීමත්ව තම බාල සහෝදරයා විසින් පවත්වාගෙන යනු ලැබූ රාත්‍රී ආපන ශාලාව වෙත පැමිණ එහිදී ඇති වූ බනින් බස් වීමක් දුරදිග යාමෙන් බාල සහෝදරයා විසින් මරණකරුට පිහියෙන් ඇන ඇති බවයි වාර්තා වන්නේ.\nපිහි ඇනුමෙන් බරපතල ලෙස තුවාල ලැබූ පුද්ගලයා වැල්ලවාය රෝහලට ඇතුලත් කර වැඩිදුර ප්‍රතිකාර සඳහා මොණරාගල රෝහලට ඇතුලත් කිරීමේ දී මියගොස් තිබෙනවා.\nමෘත ශරීරය මොණරාගල රෝහලේ මෘත ශරීරාගාරයේ තබා තිබෙන අතර ඝාතනය සිදුකළ වයස අවුරුදු 26ක් වූ සැකකරු ඝාතනය සඳහා යොදාගත් පිහියද සොයාගෙන ඇති බවයි වාර්තා වන්නේ.\nමෙම සිදුවීම සම්බන්දයෙන් වැල්ලවාය පොලීසිය වැඩිදුර විමර්ශන සිදුකරනු ලබනවා.",
       "URL": "https://www.hirunews.lk/333811/කලක-සිට-පැවති-ආරවුලක්-හේතුවෙන්-සහෝදරයා-ඝාතනය-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=381"
}