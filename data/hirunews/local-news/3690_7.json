{
       "Source": "hirunews",
       "Timestamp": "Saturday, 20 October 2018 - 16:27",
       "Headline": "මාතර වෙඩි වැදුණු දෙදෙනාට බරපතල නැහැ",
       "News Content": "මාතර - රොටුඹ ග්‍රාමීය බැංකුව ඉදිරිපිට අද දහවල් සිදුවූ වෙඩි තැබීමකින් තුවාල ලැබූ පුද්ගලයින්ගේ තත්ත්වය බරපතල නොවන බව රෝහල් ආරංචි මාර්ග ප්‍රකාශ කළා.\nවෙඩි වැදීමෙන් තුවාල ලැබූවන් මේ වනවිට ප්‍රතිකාර ලබන්නේ මාතර සහ කඹුරුපිටිය රෝහල්වලයි.\nඑක් අයෙකුගේ අතකට සහ අනෙක් පුද්ගලයාගේ පාදයකට වෙඩි වැදී ඇති බව එම රෝහල් ප්‍රකාශකයන් කියා සිටියා.\nපොලීසිය සදහන් කළේ දෙපාර්ශවයක් අතර දිගු කලක් පුරා පැවති ගැටුමක් මෙම වෙඩි තැබීමට හේතුවී ඇති බවයි.\nඅද පස්වරු එකට පමණ මෙම වෙඩි තැබීම සිදුකර තිබුණේ යතුරුපැදියකින් පැමිණි පුද්ගලයන් දෙදෙනෙක්.\nතුවාල ලැබූවන් එම ප්‍රදේශයේම පදිංචිකරුවන් වන අතර ඔවුන් දෙදෙනාගේ වයස අවුරුදු 29ක් වන බවයි පොලිස් මාධ්‍ය ප්‍රකාශක කාර්යාලය සදහන් කළේ.\nවෙඩි වැදී තුවාල ලැබූ පුද්ගලයින් දෙදෙනා රොටුඹ ග්‍රාමීය බැංකුව ඉදිරිපිට පිහිටි වෙළදසැලක් තුළ සිටියදී, එම අවස්ථාවේ යතුරුපැදියකින් පැමිණි පුද්ගලයින් විසින් මෙම වෙඩි තැබීම සිදුකර පලාගොස් තිබුණා.\nවෙඩි තැබීමට සම්බන්ධ කිසිවෙකුත් මේ වනවිටත් අත්අඩංගුවට ගෙන නැහැ.",
       "URL": "https://www.hirunews.lk/202552/මාතර-වෙඩි-වැදුණු-දෙදෙනාට-බරපතල-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=3690"
}