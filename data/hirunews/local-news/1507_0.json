{
       "Source": "hirunews",
       "Timestamp": "Thursday, 09 December 2021 - 12:50",
       "Headline": "සමගි ජන බලවේගයේ මන්ත්‍රීවරු ලිට්රෝ සමාගමට",
       "News Content": "ගෑස් සිලින්ඩර ආශ්‍රිත ගැටලු සම්බන්ධයෙන් විමර්ශනයට ශ්‍රී ලංකා මානව හිමිකම් කොමිසම් සභාව කර තිබූ දැනුම් දීමකට අනුව පාරිභෝගික ආරක්ෂණ රාජ්‍ය අමාත්‍යාංශය, ශ්‍රී ලංකා ප්‍රමිති ආයතනය සහ  පාරිභෝගික කටයුතු පිළිබඳ අධිකාරිය අද පෙරවරුවේ එහි පැමිණියා.\nශ්‍රී ලංකා තරුණ ජනමාධ්‍යවේදීන්ගේ සංගමය ඇතුළු සමාජ ක්‍රියාකාරීන් කිහිප දෙනෙකු ගෑස් ප්‍රශ්නය සම්බන්ධයෙන් රාජ්‍ය ආයතනවල නොසැලකිල්ල පිළිබඳව විමර්ශනයක් කරන ලෙස කරනු ලැබූ ඉල්ලීමකට අනුවයි මොවුන්ට මෙම කොමිසම හමුවේ පෙනී සිටින ලෙස දැනුම් දුන්නේ.\nඒ අනුව ශ්‍රී ලංකා ප්‍රමිති ආයතනයේ අධ්‍යක්ෂ ජනරාල්වරයා, පාරිභෝගික කටයුතු පිළිබඳ අධිකාරියේ අධ්‍යක්ෂ ජනරාල්වරයා සහ පාරිභෝගික ආරක්ෂණ රාජ්‍ය අමාත්‍යාංශයේ ලේකම්වරයා පෙරවරු 11ට පමණ මානව හිමිකම් කොමිසම වෙත පැමිණියා.\nගම්පොළ, මහනුවර - අලවතුගොඩ, ගිනිගත්හේන - අඹගමුව, නාවලපිටිය, නොච්චියාගම, වේයන්ගොඩ ඇතුළු ප්‍රදේශ කිහිපයකින් අදත් ගෑස් සම්බන්ධ අනතුරු වාර්තා වුණා.\nමේ අතර, පසුගිය 04 වැනි දාට පෙර බෙදාහරින ලද මුද්‍රා ඉවත් නොකළ සියලු ගෑස් සිලින්ඩර යළි ලබාගන්නා ලෙස පාරිභෝගික කටයුතු පිළිබඳ අධිකාරිය ගෑස් සමාගම්වලට කළ නියෝගයත් සමඟ පාරිභෝගිකයින් ගෑස් සිලින්ඩර රැගෙන අදත් අලෙවි මධ්‍යස්ථාන වෙත පැමිණ තිබුණා.\nහැටන් - බගවන්තලාව ප්‍රදේශයේ කාන්තාවක් මිලදී ගත් රතු පැහැති ලේබලය සහිත නව ලිට්රෝ ගෑස් සිලින්ඩරයක් නිවසට ගොස් ලේබලය ගැලවීමේ දී නව ලේබලයට යටින් නිල් පැහැති පැරණි ලේබලය තිබූ එම කාන්තාව ප්‍රකාශ කළා.\nමේ අතර, සමගි ජන බලවේගයේ මන්ත්‍රීවරුන් පිරිසක් අද කෙරවලපිටිය ලිට්රෝ ගෑස් සමාගමේ නිරීක්ෂණ චාරිකාවකට එක්වුණා.\nඔවුන් ලිට්රෝ ගෑස් සමාගමේ මෙහෙයුම් අධ්‍යක්ෂ කමලනාත් වික්‍රමසිංහ සමඟ සාකච්ඡාවක නිරත වූ අතර, එහි දී මේ දිනවල පවතින ගෑස් ආශ්‍රිත අනතුරු සම්බන්ධයෙන් සහ සමාගමේ කටයුතු සම්බන්ධයෙන්ද අදහස් හුවමාරු කරගෙන තිබෙනවා.\nමේ අතර, නිසි ප්‍රමිතියෙන් තොර ගෑස් මෙරටට ගෙන්වීම හේතුවෙන් ඇති වූ අනතුරුදායක සිද්ධි සම්බන්ධයෙන් අමාත්‍ය ආචාර්ය බන්දුල ගුණවර්ධන සහ රාජ්‍ය අමාත්‍ය ලසන්ත අලගියවන්න ඇතුළු 04 දෙනෙකුට එරෙහි ව අපරාධ නීතිය යටතේ විමර්ශනයක් සිදු කරන ලෙස පොලිස්පතිවරයා වෙත නියෝගයක් නිකුත් කරන්නැ යි ඉල්ලා අභියාචනාධිකරණයට ගොනුකළ රීට් පෙත්සම සලකා බැලීම සඳහා හෙට දිනයේ කැඳවන ලෙස අද නියෝග කළා.\nමෙම පෙත්සම අභියාචනාධිකරණයේ සභාපති විනිසුරු ප්‍රියන්ත ප්‍රනාන්දු සහ සම්පත් අබේකෝන් යන විනිසුරුවරුන්ගෙන් සමන්විත විනිසුරු මඩුල්ලක් ඉදිරියේයි කැඳවනු ලැබුවේ.\nසිවිල් සංවිධාන ක්‍රියාකාරිකයෙකු වන නාගානන්ද කොඩිතුවක්කු විසින් මෙම පෙත්සම ගොනුකර තිබුණා.",
       "URL": "https://www.hirunews.lk/290485/සමගි-ජන-බලවේගයේ-මන්ත්‍රීවරු-ලිට්රෝ-සමාගමට",
       "Category": "Local News",
       "Parent URL": "https://www.hirunews.lk/local-news.php?pageID=1507"
}