{
       "Source": "hirunews",
       "Timestamp": "Wednesday, 20 January 2021 - 18:46",
       "Headline": "වන අලි ගැටලුව කැබිනෙට්ටුවට - මාරාන්තික උපවාසය අඛණ්ඩව",
       "News Content": "වන අලි  ගැටලුවට අදාළ විසඳුම් සම්බන්ධයෙන් වන කැබිනට් යෝජනාවක් අමාත්‍ය මණ්ඩලයට ඉදිරිපත් කර ඇති බව වනජීවී හා වන සංරක්ෂණ අමාත්‍ය සී.බි.රත්නායක පවසනවා.\nපෙබරවාරි මාසයේ මුල් සතිය තුළ ඊට කැබිනට් අනුමැතිය ලබාගැනීමට බලාපොරොත්තු වන බවයි සූරියවැව වල්සපුගල ප්‍රදේශයේ ජනතාවගේ විරෝධතාව  සම්බන්ධයෙන් අප කළ විමසීමකදී අමාත්‍යවරයා කියාසිටියේ.\nඅදාළ කැබිනට් පත්‍රිකාවට අනුමැතිය හිමිවීමෙන් අනතුරුව අලි මිනිස් ගැටුම් වැලැක්වීමේ පළමු පියවර ලෙස සූරියවැව ගොවීන්ගේ ගැටලුවට විසඳුම් ලබා දෙන බව ද ඔහු සඳහන් කළා.\nවන අලි ගැටලුවට විසඳුම් ඉල්ලා සූරියවැව වල්සපුගල ප්‍රදේශයේ ගොවීන් පිරිසක් මේවන විට මාරාන්තික උපවාසයක නිරත වනවා.\nවන අලින්ගෙන් බේරීම සඳහා රාත්‍රී කාලයේ ගම්වැසියන්ට දිවි ගෙවීමට සිදුව ඇත්තේ ගස් උඩ ඉදිකර ඇති පැල්වල බවයි ගම්වාසීන් චෝදනා කරන්නේ.\nකෙසේ වෙතත් පසුගිය දිනවල අප කළ සොයාබැලීමේදී හෙළිවූයේ ඇතැම් සංවිධානාත්මක පිරිස් යෝජිත වන අලි කළමණාකරණ රක්ෂිතය පවතින ප්‍රදේශයද මහා පරිමාණ වශයෙන් එළිපෙහෙළි කර ඉඩම් අත්පත් කරගනිමින් සිටින බවයි.\nවන අලි ගැටලුවට විසඳුම් ඉල්ලමින් සත්‍යග්‍රහයේ නිරත ගම්වාසීන් ඊයේ දේව කන්නලව්වක් සහ ශාන්ති කර්මයක්ද පැවැත්වූවා.",
       "URL": "https://www.hirunews.lk/260246/වන-අලි-ගැටලුව-කැබිනෙට්ටුවට-මාරාන්තික-උපවාසය-අඛණ්ඩව",
       "Category": "Local News",
       "Parent URL": "https://www.hirunews.lk/local-news.php?pageID=2199"
}