{
       "Source": "hirunews",
       "Timestamp": "Saturday, 19 February 2022 - 7:32",
       "Headline": "එක්ස්ප්‍රස් පර්ල් අවසන් වාර්තාව ගැන ඕස්ට්‍රේලියානු නීති විශේෂඥ කණ්ඩායම සමඟ වැඩමුළුවක්",
       "News Content": "එක්ස්ප්‍රස් පර්ල් නෞකාවෙන් සිදුවූ හානිය පිළිබඳ මෙරට විද්වත් කමිටුව විසින් සකස් කළ අවසන් වාර්තාව සම්බන්ධයෙන් ඕස්ට්‍රේලියානු නීති විශේෂඥ කණ්ඩායම සමඟ වැඩමුළුවක් පැවැත් වූ බව සමුද්‍රීය පරිසර ආරක්ෂණ අධිකාරිය ප්‍රකාශ කළා.\nඑහි සභාපතිනී නීතීඥ දර්ශණී ලහදපුර සඳහන් කළේ, පසුගිය දා පැවති මෙම වැඩමුළුවේ දී අවසන් වාර්තාවේ සිදු විය යුතු සංශෝධන සම්බන්ධයෙන් සාකච්ඡා කර ඇති බවයි.\nඒ අනුව තවත් මාස කිහිපයකින් අවසන් වාර්තාව ඉදිරිපත් කෙරෙන බවයි ඇය වැඩිදුරටත් සඳහන් කළේ.\nමේ අතර, නාවික අනතුරු වැලැක්වීම සඳහා මධ්‍යස්ථානයක් පිහිටු වීම සඳහා විදේශ අමාත්‍යාංශයේ සාගර කටයුතු පාරිසරික සහ දේශගුණික විපර්යාස අංශය, ශ්‍රී ලංකාවේ ඕස්ටේ්‍රලියානු මහ කොමසාරිස් කාර්යාලය සමඟ බහුපාර්ශවික සාකච්ඡාවක් පවත්වා තිබෙනවා.\nඅදාළ සාකච්ඡාවේදී එක්ස්ප්‍රස් පර්ල් නෞකාවෙන් සිදුවූ හානියෙන් අනතුරුව, සමුද්‍ර විපත් කළමණාකරණය පිළිබඳව ඕස්ට්‍රේලියානු අත්දැකීම් තුළින් කරුණු අධ්‍යයනය පිළිබඳව ද සාකච්ඡා කර ඇති බවයි විදේශ අමාත්‍යාංශය නිවේදනය කළේ.\nඑහිදී සමුද්‍ර හානි වලක්වා ගැනීම සඳහා සූදානම් වීමට මෙරටට සුදුසු ක්‍රමවේදයක් සකස් කිරීම වෙනුවෙන් ශ්‍රී ලංකාවේ හැකියාවන් ගොඩනැංවීම පිණිස තම රජය සහය ලබා දෙන බව ශ්‍රී ලංකාවේ ඕස්ට්‍රේලියානු මහ කොමසාරිස් ඩේවිඩ් හොලි සඳහන් කර තිබෙනවා.\nමේ අතර මෙරට මුහුදු සීමාවේදී ගිනිගැනීමට ලක්වූ එක්ස්ප්‍රස් පර්ල් නෞකාව එම ස්ථානයෙන් ඉවත් කිරීම සිදුකරන ආකාරය නිරීක්ෂණය කිරීම සඳහා අධිකරණ අමාත්‍ය ජනාධිපති නීතීඥ අලි සබ්රි, වරාය හා නාවික අමාත්‍ය රෝහිත අබේගුණවර්ධන මෙන්ම රාජ්‍ය අමාත්‍යවරුන් වන කංචන විජේසේකර සහ මොහාන් සිල්වා ඊයේ එහි ගොස් තිබෙනවා.\nඑහිදී අධිකරණ අමාත්‍යවරයා සඳහන් කර ඇත්තේ නැව ගිනිගැනීම හේතුවෙන් විසිරුණු භාණ්ඩ ඉවත් කර අවසන් වූ වහාම නැව ඉවතට ගෙන යාම අදියර කිහිපයක් යටතේ ක්‍රමානුකූලව සිදු කෙරෙන බවයි.\nඑමෙන්ම නෞකාවේ ගින්න හේතුවෙන් සිදුවූ හානිය සඳහා මෙරට මුදලින් රුපියල් බිලියනයක පමණ වන්දියක් මේ වනවිට ලැබී ඇති අතර, අනෙකුත් වන්දි මුදල් ලබාගැනීමට කටයුතු කරමින් සිටින බවයි අධිකරණ අමාත්‍ය ජනාධිපති නීතීඥ අලි සබ්රි සඳහන් කළේ.",
       "URL": "https://www.hirunews.lk/297405/එක්ස්ප්‍රස්-පර්ල්-අවසන්-වාර්තාව-ගැන-ඕස්ට්‍රේලියානු-නීති-විශේෂඥ-කණ්ඩායම-සමඟ-වැඩමුළුවක්",
       "Category": "Local News",
       "Parent URL": "https://www.hirunews.lk/local-news.php?pageID=1348"
}