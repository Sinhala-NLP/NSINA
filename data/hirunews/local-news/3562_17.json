{
       "Source": "hirunews",
       "Timestamp": "Thursday, 10 January 2019 - 16:04",
       "Headline": "කොටි සාමාජිකයන් දෙදෙනෙකුට වසර 185 බැගින් සිරදඬුවම්",
       "News Content": "විල්පත්තු වනයේ සිට මිසයිල ප්‍රහාරයක් එල්ල කර ඇන්ටනෝව් 32 ගුවන් යානයක් බිම හෙලා එහි සිටි 37 දෙනෙකු මරණයට පත් කිරීමේ සිද්ධියට අදාළව චෝදනා එල්ල වූ හිටපු එල්.ටී.ටී.ඊ. සාමාජිකයන් දෙදෙනෙකුට අද වසර 185 බැගින් බරපතල වැඩසහිත සිරදඬුවම් නියම වුණා.\nඔවුන්ට එරෙහිව අධිචෝදනා 37 ක් ගොනුකර තිබූ අතර, ඒවා සියල්ලට වරද පිළිගැනීම හේතුවෙන් එක් චෝදනාවකට වසර 05 බැගින් මෙම සිරදඬුවම් නියම කර තිබෙනවා.\nඋතුරු මැද පළාත්බද මහාධිකරණ විනිසුරු මහේෂ් වීරමන් මෙහිදී වැඩිදුරටත් ප්‍රකාශ කළේ සිරදඬුවම් කාලය වසර 05 කින් එකවර ගෙවී යන පරිදි ක්‍රියාත්මක කරන බවයි.\nමේ වනවිට විත්තිකරුවන් දෙදෙනා සිද්ධියට අදාළව වසර 08 ක කාලයක් බන්ධනාගාරගතව සිටිනවා.\nමෙලෙස දඬුවම් නියම කෙරුණේ යාපනයේ පදිංචි ඉරාසතුරෙයි ජෙගන් හෙවත් පුලවන් සහ නල්ලාම් සිවලිංගම් හෙවත් සින්නතිලකන් යන එල්.ටී.ටී.ඊ. මිසයිල බලඝනයේ සාමාජිකයන් දෙදෙනෙකුටයි.\n2000 වසරේ මාර්තු මස 30 වැනිදා හෝ ඊට ආසන්න දිනකදී පලාලි සිට රත්මලාන දක්වා පියාසර කරමින් තිබූ ඇන්ටනෝව් 32 ගුවන් යානයට මෙම මිසයිල ප්‍රහාරය එල්ල වූ අතර, එහිදී රුසියානු ගුවන් නියමුවා ඇතුළු ආරක්ෂක අංශ සාමාජිකයන් 37 දෙනෙකු ජීවිතක්ෂයට පත්වුණා.",
       "URL": "https://www.hirunews.lk/207912/කොටි-සාමාජිකයන්-දෙදෙනෙකුට-වසර-185-බැගින්-සිරදඬුවම්",
       "Category": "Local News",
       "Parent URL": "https://www.hirunews.lk/local-news.php?pageID=3562"
}