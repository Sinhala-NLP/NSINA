{
       "Source": "hirunews",
       "Timestamp": "Sunday, 27 March 2022 - 15:46",
       "Headline": "ගම්පහ දිස්ත්‍රික්කයේ ඉන්ධන බෙදාහැරීම යථා තත්ත්වයට පත් කිරීමට කඩිනම් පියවර",
       "News Content": "ගම්පහ දිස්ත්‍රික්කයේ ඉන්ධන බෙදාහැරීම යථා තත්තත්වයට පත් කිරීමට කඩිනම් පියවර ගෙන තිබෙනවා.\nඒ අනුව ඉදිරි දින කීපය තුළ ගම්පහ දිස්ත්‍රික්කයේ ඉන්ධන පිරවුම්හල්වලට ඩීසල් ඇතුළු සියළු ඉන්ධන අවශ්‍ය තරම් ලැබෙනු ඇතැයි සංචාරක ඇමති ප්‍රසන්න රණතුංග සඳහන් කළේ.\nගම්පහ දිස්ත්‍රික්කයේ සිපෙට්කෝ ඉන්ධන අලෙවිසල් 138 ක් පවතින බවත්, දෛනිකව ඩීසල් ලීටර් 6600 ක් බැගින් වූ බවුසර් 02 බැගින් එම ඉන්ධන පිරවුම්හල්වලට ලබා දෙන ලෙසත් ඇමතිවරයා ඛනිජ තෙල් සංස්ථා නිළධාරීන්ගෙන් ඉල්ලා සිටියා.\nගම්පහ දිස්ත්‍රික්කයේ ඉන්ධන බෙදාහැරීම යථා තත්ත්වයට පත් කිරීම පිළිබදව විශේෂ සාකච්ඡාවක් පසුගිය සිකුරාදා (25) ඇමති ප්‍රසන්න රණතුංගගේ ප්‍රධානත්වයෙන් සංචාරක අමාත්‍යාංශයේ දී පැවැත්වුණා.\nමෙම සාකච්ඡාව පැවැත්වුණේ ජනාධිපති ගෝඨාභය රාජපක්ෂ හා මුදල් අමාත්‍ය බැසිල් රාජපක්ෂගේ උපදෙස් පරිදියි.\nඒ සඳහා ගම්පහ දිස්ත්‍රික්කයේ පාර්ලිමේන්තු මැති ඇමතිවරුන්, ඛනිජ තෙල් නීතිගත සංස්ථාවේ හා ඉන්ධන පිරවුම්හල් හිමියන් හා බෙදාහරින්නන් සංගම් නියෝජිතයෝ ද සහභාගී වුණා.",
       "URL": "https://www.hirunews.lk/300531/ගම්පහ-දිස්ත්‍රික්කයේ-ඉන්ධන-බෙදාහැරීම-යථා-තත්ත්වයට-පත්-කිරීමට-කඩිනම්-පියවර",
       "Category": "Local News",
       "Parent URL": "https://www.hirunews.lk/local-news.php?pageID=1267"
}