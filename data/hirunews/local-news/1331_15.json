{
       "Source": "hirunews",
       "Timestamp": "Saturday, 26 February 2022 - 17:19",
       "Headline": "සිවිල් වැසියන් 198ක් මියගිය බව යුක්රේනය කියයි",
       "News Content": "රුසියානු ප්‍රහාර වලින් මේ දක්වා තම සිවිල් වැසියන් 198 දෙනෙකු ජිවිතක්ෂයට පත්ව ඇති බව යුක්රේනය ප්‍රකාශ කර තිබෙනවා.\nමේ වනවිට දෙපාර්ශවයේ හමුදා අතර කීව් අගනුවර වීදි සටන් ආරම්භ වී ඇති අතර, දැඩි ගැටුම් පවතින බවයි විදෙස් මාධ්‍ය වාර්තා කළේ.\nකෙසේ වෙතත්, රුසියාව මේ දක්වා සිදුවූ හානි පිළිබඳව නිල නිවේදනයක් නිකුත් කර නැහැ.\nමිලියන 44ක ජනතාවක් වෙසෙන ප්‍රජාතන්ත්‍රවාදී රාජ්‍යයක් වන යුක්‍රේනය නීත්‍යානුකූල නොවන රාජ්‍යයක් බව පුටින් පවසන අතර, යුක්රේනියානුවන් පවසන්නේ තමන්ගේ වසර දහස් ගණනකට වැඩි ඉතිහාසයක් මකා දැමීමේ අරමුණින් රුසියාව මෙම ප්‍රහාර සිදු කරන බවයි.\nයුක්රේනයේ කියෙව් අගනුවර රුසියානු මිසයිල ප්‍රහාරවලින් ප්‍රහාරයකට ලක්ව තිබෙනවා.\nරුසියානු හමුදා නගරයේ ආරක්ෂක වළල්ල බිඳ දැමීමට උත්සාහ කරන නමුත් මෙතෙක් එය සාර්ථක වී නොමැති බවයි විදෙස් මාධ්‍ය වාර්තා කළේ.\nවිශාල පිරිසක් ප්‍රදේශයෙන් පළා යමින් සිටින අතර රුසියානු ආක්‍රමණය ආරම්භ වූ දා සිට 100,000ක පමණ පිරිසක් දැනටමත් පෝලන්තයට පැමිණ ඇති බවයි පෝලන්ත දේශසීමා ආරක්ෂක ඒජන්සිය පවසන්නේ.\nයුක්රේනයේ යුද්ධයෙන් බේරෙන ඕනෑම අයෙකු රැගෙන යාමට සහ යාමට තැනක් නොමැති අයට තාවකාලික නවාතැන් දීමට පෝලන්තයේ රජය පොරොන්දු වී තිබෙනවා.\nදේශසීමා මුරපොලවල් අසල මෝටර් රථ පෝලිම් ඇති බැවින්, පෝලන්තය එහි දේශසීමා ස්ථාන අටේදීම මිනිසුන්ට පයින්ම දේශ සීමාව තරණය කිරීමට ඉඩ ලබාදී ඇතැයි සඳහන්.\nමීට පෙර, පදිකයින්ට ගමන් කිරීමට අවසර ලැබුණේ මෙඩිකා හි එක් ස්ථානයකට පමණයි.\nපැමිණෙන පුද්ගලයින්ට ආහාර, වෛද්‍ය ආධාර සහ තොරතුරු ලබා ගත හැකි ස්ථාන දේශසීමා හරස් මාර්ග අසල පාසල් සහ ව්‍යායාම මධ්‍යස්ථාන යොදා ගනිමින් පිළිගැනීමේ මධ්‍යස්ථාන නවයක් ස්ථාපිත කර තිබෙනවා.\nමේ අතර ගිනිකොනදිග යුක්රේනයේ නගරයක් වන මෙලිටොපෝල් තම පාලනයට නතු කර ගත් බවට රුසියාව ප්‍රකාශ කර තිබෙනවා.\nරුසියාවේ ප්‍රවෘත්ති වාර්තා සඳහන් කර ඇත්තේ අද තම හමුදා අගනුවර වන කිව් ඇතුළු නගර කිහිපයකට කෲස් මිසයිල සහ කාලතුවක්කු ප්‍රහාර එල්ල කළ බවයි.\n150,000ක පමණ ජනගහනයක් වෙසෙන මෙලිටොපොල් සම්බන්ධයෙන් රුසියාව සිදු කළ එම ප්‍රකාශ පිළිබඳ අදහස් දැක්වීමට යුක්රේන බලධාරීන් පියවර ගෙන නැහැ.\nරුසියානු ආරක්ෂක අමාත්‍යාංශය උපුටා දක්වමින් මාධ්‍ය වාර්තා කරන මෙම පුවත තහවුරු වුවහොත්, බ්‍රහස්පතින්දා රුසියානු ආක්‍රමණය ආරම්භයෙන් පසු රුසියානුවන් විසින් අල්ලා ගත් පළමු සැලකිය යුතු ජනගහනයක් සිටින නගරය එය වනු ඇති.\nමීට පෙර, යුක්රේන බලධාරීන් පැවසුවේ රුසියානු හමුදා කළු මුහුදේ සිට ගිනිකොන දෙසින් මරියුපෝල් වෙත මෙන්ම ඊසාන දෙසින් සුමි සහ නැගෙනහිරින් පොල්ටාවා වෙත කෲස් මිසයිල එල්ල කළ බවයි.\nඑක් මිසයිලයක් නිවාස සංකීර්ණයකට වැදී ඇති අතර ගුවන් තොටුපල ආසන්න ප්‍රදේශයකට පහර දුන් බව කිව් බලධාරීන් ප්‍රකාශ කර තිබෙනවා.\nතුවාල ලැබූවන් හෝ මියගිය පුද්ගලයන් පිළිබඳ තොරතුරු වාර්තා වී නැහැ.\nඅද අලුයම නගර මධ්‍යයේ රජයේ ගොඩනැගිලි අසල වෙඩි තැබීම් සිදු වූ බව රොයිටර් පුවත් සේවයේ වාර්තාකරුවෙකු සඳහන් කර තිබෙනවා.\nජනාධිපති Volodymyr Zelenskiy, ඔහුගේ Kyiv නුවර පිහිටි කාර්යාලයෙන් පිටත සිට වීඩියෝ පණිවුඩයක් නිකුත් කර තිබුණා.\n\"අපි ආයුධ බිම තියන්නේ නැහැ, අපි අපේ රාජ්‍ය ආරක්ෂා කරමු,\" යනුවෙන් ඔහු ප්‍රකාශ කළා.\nබටහිර රටවල රාජ්‍ය නායකයින්ගේ අනතුරු ඇඟවීම් වලින් පසුව, රුසියානු ජනාධිපති ව්ලැද්මීර් පුටින් යුක්රේනය ආක්‍රමණය කළා,\nතම අසල්වැසියාගෙන් තම රටට බරපතල තර්ජනයක් ඇති අතර එය ඉවත් කිරීමට තමාට සිදු වූ බව රුසියානු ජනාධිපති පවසා තිබෙනවා.\nඔහු අවධාරණ කළේ, නැගෙනහිර යුක්රේනයේ රුසියානු භාෂාව කතා කරන්නන්ට එරෙහිව ජන සංහාරයක් සිදු කළ යුක්රේනයේ නායකත්වය ප්‍රතික්ෂේප කළ යුතු බවයි.\nකෙසේවෙතත් යුක්රේන බලධාරීන් මෙන්ම බටහිර මිත්‍ර රටවල් එම ​​චෝදනා පදනම් විරහිත ප්‍රචාරයක් ලෙස බැහැර කරනවා.\nබටහිර රටවල් බැංකු අසාදු ලේඛනගත කිරීම සහ තාක්ෂණික අපනයන තහනම් කිරීම ඇතුළු සම්බාධක රාශියක් රුසියාවට එරෙහිව ප්‍රකාශයට පත් කර තිබෙනවා.\nමේ අතර, රුසියාවේ යුක්රේන ආක්‍රමණය හෙළා දැකීමේ යෝජනාවක් ජගත් ආරක්ෂක මණ්ඩලය හමුවේ ඊයේ පරාජයට පත්වුණා.\nඒ ආරක්ෂක මණ්ඩලයේ නිත්‍ය සාමාජිකයෙකු වන රුසියාව නිශේධ බලය භාවිත කිරීම හේතුවෙන්.\nආරක්ෂක මණ්ඩලයේ සාමාජිකයින් 15 දෙනා අතරින් 11 දෙනෙකු යෝජනාවට පක්ෂය ඡන්දය භාවිත කළ අතර, ඉන්දියාව චීනය, එක්සත් අරාබි එමීර් රාජ්‍ය ඡන්දය ප්‍රකාශ කිරීමෙන් වැළකී සිටියා.\nයුක්රේනය ඩොලර් බිලියන 6.4ක ආරක්‍ෂාව සහ මානුෂීය ආධාර ඇමරිකාවෙන් ඉල්ලා සිට ඇති අතර ජෝ බයිඩන් එක්සත් ජනපද රාජ්‍ය දෙපාර්තමේන්තුවට උපදෙස් ලබාදී ඇත්තේ ඩොලර් මිලියන 350ක ආරක්ෂක උපකරණ ඇතුලත් ආධාර නිකුත් කරන ලෙසටයි.\nරුසියානු ආක්‍රමණයට මුහුණදී සිටින යුක්රේනය වෙත ඩොලර් මිලියන 350 ක් වටිනා යුධ ආධාර ලබාදෙන ලෙස ඇමෙරිකානු ජනාධිපති ජෝ බයිඩ්න් රාජ්‍ය දෙපාර්තමේන්තුවට උපදෙස් ලබාදී තිබෙනවා.\nයුක්රේනයේ ආරක්ෂාව උදෙසා එම යුධ ආධාර සපයන ලෙසයි ජනපති බයිඩ්න් සිය රාජ්‍ය ලේකම්වරයා හරහා දන්වා ඇත්තේ.\nරුසියානු ආක්‍රමණිකයාට එරෙහිව සන්නද්ධ වීමට සහය වන්නැයි යුක්රේන ජනාධිපති සෙලෙන්ස්කි ඉල්ලීමක් කර තිබූ අතර, ඒ අනුව, ඒ සඳහා පාර්ශවකරුවන්ගේ සහය ලැබෙන බව පසුව ඔහු කියා සිටියා.\nමේ අතර යුක්රේනයේ හමුදා ඉලක්ක වෙත එක ප්‍රහාර එල්ල කිරීමට තම හමුදා ගුවන් යානා සහ නැව් පදනම් කරගත් කෲස් මිසයිල භාවිතා කළ බව රුසියානු ආරක්ෂක අමාත්‍යාංශය පවසනවා.\nරුසියානු හමුදා යුක්රේනයේ යටිතල පහසුකම් ඉලක්ක වෙත පහර දී ඇති අතර ගුවන් යානා කිහිපයක් සහ යුධ ටැංකි විශාල ගණනක් මෙන්ම සන්නද්ධ හා කාලතුවක්කු වාහන විනාශ කර ඇති බවයි එහි සඳහන් වන්නේ.\nයුක්රේන බලධාරීන් සිය පුරවැසියන්ගෙන් ඉල්ලා ඇත්තේ ඉදිරියට යන රුසියානුවන්ගෙන් කිව් නගරය ආරක්ෂා කර ගැනීමට සහය වන ලෙසටයි.\nඑක්සත් ජාතීන්ගේ වාර්තාවන්ට අනුව, ඇතැම් පවුල් නවාතැන්වල සැඟවී සිටි අතර ලක්ෂ සංඛ්‍යාත පිරිසක් ආරක්ෂාව සඳහා තම නිවෙස් හැර ගොස් තිබෙනවා.\nයුක්රේනය ප්‍රකාශ කළේ රුසියානු සොල්දාදුවන් 1000කට වැඩි පිරිසක් මිය ගිය බවයි.\nකෙසේවෙතත් රුසියාව ජීවිත හානි සංඛ්‍යා පිළිබඳ තොරතුරු නිකුත් කර නැහැ.\nමේ අතර රුසියානු හමුදාව ඉදිරියට පැමිණීම ප්‍රමාද කිරීමේ අරමුණින් පාලමක් පුපුරුවා හරිමින් දිවියෙන් සමුගත් යුක්රේන සෙබලෙකු පිලීබඳ පුවතක් විදෙස් මාධ්‍ය වාර්තා කරනවා.\nයුධ විරුවෙකු ලෙස හඳුන්වමින් ඔහු පිළිබඳ තොරතුරු යුක්රේන හමුදාව විසින් මේ වනවිට සමාජ මාධ්‍යයට ද එක්කර ඇති බවයි එම වාර්තාවල දැක්වෙන්නේ.\nක්‍රිමියාව සහ උපාය මාර්ගික වැදගත්කමක් සහිත යුක්රේනයේ පතල් බිම් යා කෙරෙන අදාල පාලම මොහු විසින් පුපුරුවා හැරීමට ස්වේච්ඡාවෙන්ම ඉදිරිපත් වී තිබෙනවා.\nරුසියානු හමුදා අදාළ සෙබලා දෙසට පැමිණෙමින් සිට ඇති අතර, බෝම්බය සවිකර ආරක්ෂිත ස්ථානයකට ඉවත්ව යාමට ප්‍රමාණවත් කාලයක් නොමැති බව වටහා ගත් එම සෙබලා තම අතෙහිම බෝම්බය පුපුරුවා හැර ගනිමින් පාලම විනාශ කර ඇති බවයි විදෙස් වාර්තා සඳහන් කළේ.",
       "URL": "https://www.hirunews.lk/298118/සිවිල්-වැසියන්-198ක්-මියගිය-බව-යුක්රේනය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1331"
}