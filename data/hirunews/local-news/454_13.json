{
       "Source": "hirunews",
       "Timestamp": "Saturday, 25 March 2023 - 21:37",
       "Headline": "වසර එකහමාරකට ආසන්න කලක් දූපතක හිරවුණු ලාංකිකයෝ (වීඩියෝ)",
       "News Content": "බ්‍රිතාන්‍ය ඉන්දියානු සාගර ප්‍රදේශයට අයත් දියාගෝ ගාෂියා නම් දූපතේ වසර එකහමාරකට ආසන්න කාලයක් රඳවා සිටින ශ්‍රී ලාංකිකයින් ඔවුන්ව බේරා ගන්නා ලෙස මෙරට බලධාරීන්ගෙන් ඉල්ලා සිටිනවා.\nඔවුන් මෙම ඉල්ලීම සිදුකළේ හිරු ප්‍රවෘත්ති අංශය අමතමින්.\nමන්නාරම පේසාලේ සිට යාත්‍රාවකින් කැනඩාව බලා ගිය ශ්‍රී ලාංකිකයින් 57දෙනෙක් ගමන් ගත් යාත්‍රාව අතරමගදී අනතුරට පත්ව තිබෙනවා.\nඒ බ්‍රිතාන්‍ය ඉන්දියානු සාගර ප්‍රදේශයට අයත් දියාගෝ ගාෂියා දූපත ආසන්නයේදී.\nවර්ග කිලෝමීටර් 30ක වපසරියකින් යුතු එහි මේ වන විට බ්‍රිතාන්‍ය අමෙරිකා ඒකාබද්ධ කඳවුරක් ස්ථාපිතයි.\nඒ අනුව ශ්‍රී ලංකාවට කිලෝමීටර් 2500ක් පමණ දකුණින් පිහිටා ඇති එම අමෙරිකානු හමුදා කඳවුර තුළ සිටින මෙම ලාංකිකයින් විවිධ දුෂ්කරතාවන්ට මුහුණ දෙන බවයි වාර්තා වන්නේ .\nඔවුන් වැඩිදරටත් පැවසුවේ තමන්ට සිය පවුලේ සාමාජිකයින් ඇමතීමට වරින් වර අවස්ථාව හිමි වන බවයි.\nඑවැනි අවස්ථාවක ඔවුන් ගැන තොරතුරු රුවන්ඩා මාධ්‍ය වාර්තා කර තිබූ බව හිරු ප්‍රවෘත්ති ඔස්සේ දැන ගත් බව එම පවුලේ සාමාජිකයින් දන්වා තිබෙනවා.\nඒ අනුවයි ඔවුන් හිරු ප්‍රවෘත්ති අංශය අමතා මෙම තොරතුරු ලබා දී ඇත්තේ.\nමේ සම්බන්ධයෙන් අප කළ විමසීමකදී විදේශකටයුතු අමාත්‍යංශය පැවසුවේ මෙම පිරිස සම්බන්ධයෙන් අමාත්‍යංශය දැනුවත් බවයි.\nමේ වන විට බ්‍රිතාන්‍ය තානාපති කාර්යාලය සමග දිගින් දිගටම මේ සම්බන්ධයෙන් සාකච්ඡා පවත්වමින් සිටින බවද එහි ප්‍රකාශකයෙකු සදහන් කළා.\nමේ අතර ලාඕසයේ පරිගණක ක්ෂේත්‍රයේ රැකියා සඳහා ගොස් සිටි ශ්‍රී ලාංකික තරුණයින් 24 දෙනෙකුට තම රැකියාවේ කාර්යභාරය ලෙස අන්තර්ජාලය ඔස්සේ මුදල් වංචා කරන ලෙස පවසා තිබෙනවා.\nනමුත් ඔවුන් එම කටයුත්ත ප්‍රතික්ෂේප කළ විට එම පිරිස කාර්යාල අඩස්සියේ රඳවා තබා ගැනීමටයි ඔවුන් රැගෙන ගිය සමාගම කටයුතු කර ඇත්තේ.\nඔවුන් මීට මාස හතරකට පමණ පෙර ලාඕසයේ \"බොකියෝ\" නගරයේ චීනය විසින් පාලනය කරනු ලබන විශේෂිත ආර්ථික කලාපයේ පරිගණක ක්ෂේත්‍ර යේ රැකියා සඳහා ශ්‍රී ලංකා විදේශ සේවා නියුක්ති කාර්යංශයේ ලියාපදිංචි නොවී පිටත්ව ගොස් ඇති අතර ඔවුන්ගේ ගුවන් ගමන් බලපත්‍ර, ජංගම දුරකථන සහ අනෙකුත් ලියකියවිලි සියල්ල අදාළ සමාගම විසින් සිය භාරයට ගෙන තිබෙනවා.\nඔවුන්ට පවරා ඇති වගකීම වන්නේ ගිනුම් ක්‍රම භාවිතා කරමින් විවිධ ආයෝජන අවස්ථා පවතින බව පෙන්වාදී ඊට උනන්දුවක් දක්වන්නන්ගෙන් අන්තර්ජාලය ඔස්සේ වංචනික ලෙස මුදල් ලබාගැනීමයි\nකෙසේ වෙතත් එම කටයුතුවල යෙදීම ප්‍රතික්ෂේප කළ මෙම පිරිස කාර්යාල අඩස්සියේ රඳවා ගැනීමටයි එම සමාගම පියවර ගෙන ඇත්තේ.\nතමන් මුහුණ පෑ තත්ත්වය පිළිබඳව ශ්‍රී ලංකාව හෝ වෙනත් රටක් දැනුවත් කිරීමට පවා ඔවුන්ට අවස්ථාවක් හිමිව නැහැ.\nකෙසේ වෙතත් සිය පරිගණක හැකියාව යොදා ගනිමින් ඔවුන් දැඩි ප්‍රයත්නයක් දරා මෙම සිදුවීම් මාලාව අදාළ අංශ වෙත හෙලි කිරීමට පියවර ගෙන තිබෙනවා.\nඉන් අනතුරුව මෙම තරුණයින් පිරිස නැවත ශ්‍රී ලංකාවට ගෙන ඒමට කටයුතු කෙරුණු අතර ලාඕසයේ සිට තායිලන්තය හරහා ඔවුන් කටුනායක ගුවන් තොටුපළ වෙත රැගෙන එනු ලැබුවා.",
       "URL": "https://www.hirunews.lk/330914/වසර-එකහමාරකට-ආසන්න-කලක්-දූපතක-හිරවුණු-ලාංකිකයෝ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=454"
}