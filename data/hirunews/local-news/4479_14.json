{
       "Source": "hirunews",
       "Timestamp": "Wednesday, 07 June 2017 - 21:54",
       "Headline": "අවශ්‍ය වුවහොත් කටාර්හි සිටින ලාංකිකයන් ගෙන්වා ගැනීමට සුදානම් - ඇමතිනී තලතා කියයි",
       "News Content": "ත්‍රස්තවාදයට අනුබල දෙන බවට චෝදනා කරමින් කටාර් රාජ්‍යය සමග සබඳතා අත්හිටුවීමට අසල්වැසි අරාබි රටවල් ගත් තිරණය සිය ඉල්ලීමක ප්‍රතිඵලයක් බව ඇමරිකානු ජනාධිපති ඩොනල්ඩ් ට්‍රම්ප් පවසනවා.\nමේ අතර කලාපයේ උද්ගතව ඇති තත්ත්වය හමුවේ අවශ්‍ය වුවහොත් කටාර්හි සේවයේ නිරත ශ්‍රී ලාංකිකයින් යලි මෙරටට ගෙන්වා ගැනීමට සූදානම් බව විදේශ රැකියා අමාත්‍ය තලතා අතුකෝරාල මහත්මිය පවසනවා.\nශ්‍රී ලාංකිකයන් එක් ලක්ෂ 40000 ක් පමණ මේ වනවිට කටාර් රාජ්‍යයේ සේවයේ නිරතව සිටිනවා.\nශ්‍රී ලංකා මහ බැංකු දත්තවලට අනුව පසුගිය වසර දෙක තුළ සෞදි අරාබියට පසු ශ්‍රී ලාංකික විගමණික සේවකයින් වැඩිම පිරිසක් පිටත්ව ගොස් ඇත්තේ ද කටාර් රාජ්‍යය වෙතයි.\nකලාපයේ රටවල් අතර පවතින රාජ්‍ය තාන්ත්‍රික අර්බුදය එරට සේවයේ නිරත ශ්‍රි ලාංකිකයන්ට මෙතෙක් බලපෑමක් නැතැයි විදේශ රැකියා අමාත්‍ය තලතා අතුකෝරාල මහත්මිය පෙන්වා දෙනවා.",
       "URL": "https://www.hirunews.lk/163078/අවශ්‍ය-වුවහොත්-කටාර්හි-සිටින-ලාංකිකයන්-ගෙන්වා-ගැනීමට-සුදානම්-ඇමතිනී-තලතා-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4479"
}