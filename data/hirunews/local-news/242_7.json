{
       "Source": "hirunews",
       "Timestamp": "Friday, 23 June 2023 - 20:48",
       "Headline": "අස්වැසුම ප්‍රතිලාභීන් තෝරා ගැනීමේදී අක්‍රමිකතා සිදු වෙලා (වීඩියෝ)",
       "News Content": "සමෘද්ධි සහනාධාරය වෙනුවට ක්‍රියාත්මක කිරීමට නියමිත අස්වැසුම වැඩසටහන යටතේ ප්‍රතිලභීන් තෝරාගැනීමේදී අක්‍රමිකතා සිදුව ඇති බවට චෝදනා එල්ල වෙනවා.\nපවුල් ලක්ෂ 20ක් සඳහා හඳන්වා දී ඇති අස්වැසුම වැඩසටහන ජූලි මස පළමුවන දා සිට ක්‍රියාත්මක කිරීමටයි නියමිතව ඇත්තේ.\nසමෘද්ධි සහනාධාරය ලබා දීමේදී සිදු වූ බවට චෝදනා එල්ල වූ අක්‍රමිකතා අස්වැසුම ව්‍යාපෘතිය යටතේ අවම කර ගන්නා බවයි රජය මීට පෙර අවධාරණය කළේ.\nඅස්වැසුම සුභසාධන ව්‍යාපෘතිය යටතේ ලක්ෂ 20ක පමණ ප්‍රතිලාභීන් පිරිසකට ප්‍රතිලාභ ලබා දීමට අනුමත කර ඇති බව වාර්තා වෙනවා.\nනමුත් ඉන් සංක්‍රාන්තික ප්‍රතිලාභී පවුල් ලක්ෂ 4ක් සඳහා මාස 5ක් සහ අවදානමට ලක් වූ ප්‍රතිලාභී පවුල් ලක්ෂ 4ක් සඳහා මාස 8ක් ප්‍රතිලාභ ලබා දීමට නියමිතයි.\nදිළිදු ප්‍රතිලාභී පවුල් ලක්ෂ 8ක් සඳහා සහ අන්ත දිළිඳු ප්‍රතිලාභීන් සඳහා වසර 03ක කාලයක් ප්‍රතිලාභ ලැබෙනු ඇති.\nඒ අනුව මේ වන විට ලංකාවේ දිළිදු පවුල් සංඛ්‍යාව ඉහළ ගොස් ඇති පසුබිමක වුවත් පවුල් 16,55,000කට පමණ හිමිව තිබූ පූර්ණ කාලීන සමෘද්ධි සහනාධාරය අස්වැසුම තුළින් පූර්ණකාලීන ප්‍රතිලාභී පවුල් 12,000ක් දක්වා අඩු වී තිබෙනවා.\nකෙසේ වෙතත් සමෘද්ධි සහනාධාරය සඳහා රුපියල් බිලියන 60ක පමණ මුදලක් වෙන් කර තිබූ අතර අස්වැසුම සඳහා රජය විසින් වෙන් කර ඇති මුදල රුපියල් බිලියන 200කට ආසන්නයි.\nමේ අතර සමෘද්ධි එකමුතුව පවසන්නේ අස්වැසුම හරහා ආණ්ඩුව සිදුකරනු ලබන්නේ සමෘද්ධිය අකර්මණ්‍ය කිරීමක් බවයි.\nමේ අතර අස්වැසුම ප්‍රතිලාභීන් තෝරා ගැනීමේදී සුදුසු පුද්ගලයින්ට ප්‍රමුඛතාව ලබා දී නොමැති බවට චෝදනා කරමින් ප්‍රදේශ රැසකදී විරෝධතා ද සංවිධානය කර තිබුණා.",
       "URL": "https://www.hirunews.lk/338875/අස්වැසුම-ප්‍රතිලාභීන්-තෝරා-ගැනීමේදී-අක්‍රමිකතා-සිදු-වෙලා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=242"
}