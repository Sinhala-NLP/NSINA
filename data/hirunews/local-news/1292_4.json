{
       "Source": "hirunews",
       "Timestamp": "Tuesday, 15 March 2022 - 14:22",
       "Headline": "සුදු වෑන් මාධ්‍ය සාකච්ඡා නඩුවේ මූලික විරෝධතා ගැන කරුණු දක්වන්න - නීතිපතිට නියෝග",
       "News Content": "පසුගිය ජනාධිපතිවරණ සමයේ ආන්දෝලනයට තුඩුදුන් සුදු වෑන් මාධ්‍ය සාකච්ඡාව සම්බන්ධයෙන් චෝදනා එල්ල වී සිටින හිටපු අමාත්‍ය රාජිත සේනාරත්න සහ රාජ්‍ය ඖෂධ නීතිගත සංස්ථාවේ හිටපු සභාපති මොහොමඩ් රූමිට එරෙහිව ගොනු කර ඇති නඩුව පවත්වාගෙන යා නොහැකි බවට මතු කළ මූලික විරෝධතාව සම්බන්ධයෙන් මැයි මස 9 වනදා කරුණු දක්වන්නැයි කොළඹ මහාධිකරණය නීතිපතිවරයා වෙත නියම කළා.\nඒ, අදාළ නඩුවේ සාක්ෂි ආරම්භ කිරීම සඳහා විනිසුරු දමිත් තොටවත්ත ඉදිරියේ අද (15) කැඳවූ අවස්ථාවේදියි.\nඑහිදී නඩුවේ ප්‍රධාන සාක්ෂිකරුවන් වන සුදු වෑන් මාධ්‍ය සාකච්ඡාවට සහභාගි වූ දෙදෙනාට අධිකරණය හමුවේ පෙනී සිටින ලෙස නියම කර තිබුණ ද ඔවුන් පෙනී සිටියේ නැහැ.\nඑහිදී ඔවුන්ගේ නීතිඥවරුන් අධිකරණයට දන්වා සිටියේ සිය සේවාදායකයින්ට අධිකරණය හමුවට නොපැමිණෙන ලෙස තර්ජන එල්ල වී ඇති බවයි.\nතර්ජනය එල්ල වන්නේ කුමන පාර්ශ්වයකින් දැයි විනිසුරුවරයා විමසා සිටි අවස්ථාවේ සාක්ෂිකරුවන්ගෙන් තමන්ට උපදෙස් ලබා දී නොමැති බව නීතිඥවරුන් සඳහන් කළා.",
       "URL": "https://www.hirunews.lk/299553/සුදු-වෑන්-මාධ්‍ය-සාකච්ඡා-නඩුවේ-මූලික-විරෝධතා-ගැන-කරුණු-දක්වන්න-නීතිපතිට-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=1292"
}