{
       "Source": "hirunews",
       "Timestamp": "Monday, 17 April 2023 - 12:29",
       "Headline": "කොත්මලේ ඔයේ ජලය විසවෙයි",
       "News Content": "අඹේවෙල සිට තලවකැලේ කොත්මලේ ජලාශය දක්වා ජලය ගලා බසින කොත්මලේ ඔයේ වෙසෙන මසුන් ඊයේ (16) දින සිට හදිසියේ මියයන බවත්,එසේ මිය ගොස් ඇති මත්ස්‍යයින් ආහාර සදහා නොගන්නා ලෙස නුවරඑලිය දිස්ත්‍රික් සෞඛ්‍ය සේවා අධ්‍යක්ෂකවරයා ඔය දෙපස පදිංචිකරුවන්ගෙන් ඉල්ලා සිටිනවා.\nමෙසේ අභිරහස් ලෙස මසුන් විස වී ඇත්තේ, ජලාශයේ අඹේවෙල සිට මෙරායා , ඇල්ජින් අගරකන්ද දක්වා කිලෝමිටර් 12 ක් පමණ දුරටයි.\nඑසේ මියයන මසුන් ඔය දෙපස පදිංචි වතු කම්කරුවන් සහ ප්‍රදේශවාසින් විසින් රැගෙන යන බවයි වාර්තා වන්නේ.\nනුවරඑලිය දිස්ත්‍රික් සෞඛ්‍ය සේවා අධ්‍යක්ෂක නිශ්ශංක විජේවර්ධන මහතා ජනතාවගෙන් ඉල්ලා සිටින්නේ, එසේ රැගෙන යන මසුන් ආහාර සදහා භාවිතා නොකරන ලෙසයි.\nතවද කොත්මලේ ඔයේ මසුන් හදිසියේ මියයාම සම්බන්ධයෙන් විමර්ෂණයක් සිදු කරන ලෙසට ලිදුල සෞඛ්‍ය වෛද්‍ය නිලධාරි කාර්යාලයේ සෞඛ්‍ය වෛද්‍ය නිලධාරිවරයා සහ මහජන සෞඛ්‍ය පරික්ෂකවරුන් පිරිසක් එම ප්‍රදේශයට යවා තිබෙනවා.\nමේ වන විටත් කොත්මලේ ඔයෙහි ජලය කළු පැහැයෙන් ගලා බසින නිසා තවදුරටත් ඉහල කොත්මලේ ජලාශය දක්වා මසුන් මියයාමට ඉඩ ඇති බැවින් පවත්නා තත්ත්වය මත එහි ජලය භාවිතයට නොගන්නා ලෙසයි නුවරඑලිය දිස්ත්‍රික් සෞඛ්‍ය සේවා අධ්‍යක්ෂකවරයා ජනතාවගෙන් ඉල්ලා සිටින්නේ.",
       "URL": "https://www.hirunews.lk/332734/කොත්මලේ-ඔයේ-ජලය-විසවෙයි",
       "Category": "Local News",
       "Parent URL": "https://www.hirunews.lk/local-news.php?pageID=409"
}