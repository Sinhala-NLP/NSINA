{
       "Source": "hirunews",
       "Timestamp": "Thursday, 22 April 2021 - 10:26",
       "Headline": "වැඩිම ආසාදිතයින් කුරුණෑගල දිස්ත්‍රික්කයෙන්(වීඩියෝ)",
       "News Content": "ඊයේ හඳුනා ගත් නව කොරෝනා ආසාදිතයින් 578 දෙනා අතරින් වැඩිම ආසාදිතයින් සංඛ්‍යාවක් එනම් 171 දෙනෙකු කුරුණෑගල දිස්ත්‍රික්කයෙන් වාර්තා වී තිබෙනවා.\nඑම සංඛ්‍යාවෙන් වැඩිම පිරිසක් හඳුනාගෙන ඇත්තේ ඊයේ රාත්‍රියේ හුදෙකලා කිරීමටයි පියවර ගැනුණු කුරුණෑගල - කුඹුක්ගැටේ පොලිස් බල ප්‍රදේශයට අයත් තිත්තවැල්ගාල ග්‍රාම නිලධාරී වසමෙන්.\nසිදුකළ කොරෝනා පරීක්ෂණ 734 කින් ආසාදිතයින් 104 දෙනෙකු එම ගම්මානයෙන් හඳුනාගෙන තිබෙනවා.\nඒ අනුව එම ප්‍රදේශයෙන් මේ දක්වා වාර්තා වන සමස්ත ආසාදිතයින් සංඛ්‍යාව 139 ක් බවයි ප්‍රදේශයේ මහජන සෞඛ්‍ය පරීක්ෂකවරයා කියා සිටියේ.\nතිත්තවැල්ගාල ප්‍රදේශයේ පවත්වාගෙන ගව මස් අලෙවිසැලක සේවය කළ අයෙකුට පළමු වරට කොරෝනා වෛරසය ආසාදනය වී ඇති බවට පසුගියදා හඳුනා ගැනුණා.\nපසුව සිදුකළ කොරෝනා පරීක්ෂණවලදී ඔහුගේ ආශ්‍රිතයින් 29 දෙනෙකුට වෛරසය ආසාදනය වී ඇති බව හඳුනා ගැනීමෙන් අනතුරුවයි මෙලෙස වැඩි වශයෙන් කොරෝනා පරීක්ෂණ සිදු කෙරුණේ.\nඅදාළ ගව මස් අලෙවිසැලෙන් මහනුවර, කඩුගන්නාව සහ ගලගෙදර වැනි ප්‍රදේශවලට මස් බෙදාහැරීම් සිදුකර ඇති බවටද අනාවරණ වී තිබෙනවා.\nදිවුලපිටියේ රෝගීන් 90 පනී.\nදිවුලපිටිය - අස්වැන්නවත්ත ප්‍රදේශයේ පැවති අවුරුදු උත්සවයෙන් සහ විනෝද චාරිකාවක් ගිය පිරිසකගෙන් හමුවූ කොරෝනා ආසාදිතයින් සංඛ්‍යාව මේ වනවිට 90 ඉක්මවා ගොස් තිබෙනවා.\nඒ අනුව එම ආසාදිතයින්ගේ ආශ්‍රිතයින් වන පවුල් 26 ක පුද්ගලයින් මේ වනවිට ස්වයං නිරෝධායනයට යොමුකර ඇති අතර, අද දිනයේදී තවත් පවුල් කිහිපයක් ස්වයං නිරෝධායනයට යොමු කිරීමට නියමිත බවයි දිවුලපිටිය පරිපාලන මහජන සෞඛ්‍ය පරීක්ෂකවරයා කියා සිටියේ.",
       "URL": "https://www.hirunews.lk/269158/වැඩිම-ආසාදිතයින්-කුරුණෑගල-දිස්ත්‍රික්කයෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2004"
}