{
       "Source": "hirunews",
       "Timestamp": "Thursday, 24 December 2020 - 19:47",
       "Headline": "කොරෝනා මැද නත්තල පිළිගැනීමට ලොවම සූදානම් - මෙරට ප්‍රධාන දේව මෙහෙය, කඳාන සෙබස්තියන් මුණිදුන්ගේ දේවස්ථානයේදී (වීඩියෝ)",
       "News Content": "ජේසු බිළිඳුන්ගේ උපත සිහි කෙරෙන අසිරිමත් නත්තල අද මධ්‍යම රාත්‍රියෙන් උදාවනවා.\nමුළු ලොවටම සාමය රැගෙන ආ ජේසු ක්‍රිස්තුස් වහන්සේගේ උපත මෙවර සැමරීමට ජනතාවට සිදුව ඇත්තේ සෞඛ්‍ය මාර්ගෝපදේශනවලට යටත්වයි.\nඒ, කොරෝනා වෛරසය ලෝකවාසී සියළු ජනතාවට එල්ල කර ඇති බලපෑම හේතුවෙන්.\nකොළඹ නගරයේ ස්ථාන කිහිපයක පමණක් මෙවර නත්තල පිළිගැනීමට විවිධ සැරසිලි සිදුකර තිබුණා.\nඑමෙන්ම, ශ්‍රී ලංකාවාසී ජනතාවට ද සෞඛ්‍ය මාර්ගෝපදේශ අනුගමනය කරමින් නත්තල සැමරීමට සිදුව තිබෙනවා.\nමේ අතර, සෞඛ්‍ය මාර්ගෝපදේශ අනුගමනය කරමින් මෙරට ප්‍රධාන නත්තල් දේව මෙහෙය සීමිත බැතිමතුන් පිරිසකගේ සහභාගීත්වයෙන් කඳාන ශුද්ධ වූ සෙබස්තියන් මුණිදුන්ගේ දේවස්ථානයේදී පැවැත්වීමට නියමිතයි.\nප්‍රධාන දේව මෙහෙය අති උතුම් මැල්කම් කාදිනල් රංජිත් හිමිපාණන් විසින් පවත්වන අතර, මෙහිදී උන්වහන්සේ දේශීය අත්යන්ත්‍ර රෙදිවලින් නිපද වූ වස්ත්‍රාභරණයෙන් සැරසී දේව මෙහෙය පවත්වන බවයි බතික් අත්යන්ත්‍ර රෙදි හා දේශීය ඇගලුම් නිෂ්පාදන රාජ්‍ය අමාත්‍යාංශය සඳහන් කළේ.\nඑසේම කැරොල් කණ්ඩායම් ද බතික්වලින් හැඩ ගැන්වූ සුවිශේෂී ලෝගුවකින් සැරසෙනු ඇති බව එම අමාත්‍යාංශය නිවේදනය කළා.\nමේ අතර, කොළඹ අගරදගුරු අති උතුම් මැල්කම් කාදිනල් රංජිත් හිමිපාණන් කියා සිටියේ හුදෙකලා ප්‍රදේශවල හැර අනෙකුත් ප්‍රදේශවල පවත්වන දේව මෙහෙයන් බැතිමතුන් 50කට අඩු ප්‍රමාණයකගේ සහභාගීත්වයෙන් පැවැත්වීමට කටයුතු කර ඇති බවයි.\nමේ අතර, අදාළ දේවස්ථාන අවට විශේෂ ආරක්ෂක වැඩපිළිවෙලක් ක්‍රියාවට නංවන ලෙස පොලිස්පතිවරයා විසින් උපදෙස් ලබාදී ඇති බව පොලිස් මාධ්‍ය ප්‍රකාශක, නියෝජ්‍ය පොලිස්පති අජිත් රෝහණ සඳහන් කළා.\nලොව ප්‍රධාන නත්තල් දේව මෙහෙය අද රාත්‍රියේ අති උතුම් ෆ්‍රැන්සිස් ශුද්ධෝත්තම පියතුමන්ගේ ප්‍රධානත්වයෙන් වතිකානුවේ ශාන්ත පීතර බැසිලිකාවේදී පැවැත්වීමට නියමිතයි.\nමෙවර වතිකානුවේ ප්‍රධාන දේව මෙහෙය ද සූදානම් කර ඇත්තේ සීමිත ජන සහභාගීත්වයෙන්.\nමේ අතර, හෙට දිනයේ සුරාසැල් වසා තැබිය යුතු බව සුරාබදු දෙපාර්තමේන්තුව පවසනවා.\nමේ අනුව සංචාරක මණ්ඩලයේ අනුමැතිය ලත් හෝටල් සහ විශේෂ තුන් අවුරුදු බලපත්‍ර ලත් ස්ථාන හැර අනෙකුත් සියලුම සුරාසැල් මෙලෙස වසා තැබිය යුතු බවයි එම දෙපාර්තමේන්තුව නිවේදනය කළේ.",
       "URL": "https://www.hirunews.lk/257874/කොරෝනා-මැද-නත්තල-පිළිගැනීමට-ලොවම-සූදානම්-මෙරට-ප්‍රධාන-දේව-මෙහෙය-කඳාන-සෙබස්තියන්-මුණිදුන්ගේ-දේවස්ථානයේදී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2255"
}