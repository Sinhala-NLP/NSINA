{
       "Source": "hirunews",
       "Timestamp": "Monday, 04 April 2022 - 0:36",
       "Headline": "රාජ්‍ය ඇමති දයාසිරි ධුරයෙන් ඉල්ලා අස්වෙයි",
       "News Content": "බතික් අත්යන්ත්‍ර රෙදි හා දේශීය ඇගළුම් නිෂ්පාදන රාජ්‍ය අමාත්‍ය දයාසිරි ජයසේකර සිය ධුරයෙන් ඉල්ලා අස්වී තිබෙනවා.\nඔහු සිය ඉල්ලා අස්වීමේ ලිපිය ජනාධිපතිවරයා වෙත යොමු කරමින් සඳහන් කර ඇත්තේ ශ්‍රී ලංකාව දේශාලනික වශයෙන් දරුණු අරාජිකත්වයක් කරා ගමන් කර ඇති අතර ආර්ථිකමය වශයෙන් බංකොලොත් රාජ්‍යයක් වී හමාර බවයි.\nරට තුළ නාගරික ග්‍රාමීය හා වතුකර දිළින්දන් පමණක් නොව ධනවත් පුරවැසියන් පවා බලශක්ති හිගයෙන් හා අත්‍යවශ්‍ය පාරිභෝගික භාණ්ඩ හිගයෙන් අප්‍රමාණ ලෙස පිඩාවට පත්ව සිටින බව ඔහු සිය ලිපිය මගින් පෙන්වා දෙනවා.\nමෙවැනි තත්වයක් තුල තවදුරටත් ආණ්ඩුවේ වගකීම් හෝ තනතුරු දැරීම සම්බන්ධයෙන් තමා තුල ඇත්තේ දරුණු සදාචාරාත්මක පසුබෑමක් බවයි ඔහු ප්‍රකාශකර ඇත්තේ.\nජනාධිපතිවරයා වෙත දීර්ඝ ලිපියක් යොමු කරමින් රාජ්‍ය අමාත්‍යවරයා පවසන්නේ 69 ලක්ෂයක් වූ ඡන්දය දුන් ජනතාවගේ බලාපොරොත්තු ඉටු කර ලීමට මේ රජය අපොහොසත් වී ඇති බවයි.\nඉතිහාසයේ පෙර නොවූ විරූ පරිදි ආර්ථික අගාධයකට රට ඇද වැටී ඇති බවත් මෙම ආර්ථික  අර්බුදය හමුවේ විවිධ භූ දේශපාලන අවශ්‍යතාවන් අනුව ක්‍රියාත්මක වන යම් කිසි විදෙස් රටකට මේ රට ආක්‍රමණය කර යටත් කර ගැනීමේ හැකියාවක් පවා ඇති බවත් ඔහු එම ලිපියෙන් ජනාධිපතිවරයාට පෙන්වා දෙනවා.\nමේ තත්ත්වය යටතේ තවදුරටත් රාජ්‍ය අමාත්‍ය ධූරයේ වගකීම් දැරීමට සිය හෘද සාක්ෂිය ඉඩ නොදෙන බවයි ඔහු එම ලිපියෙන් ජනාධිපතිවරයාට අවධාරණය කර ඇත්තේ.\nරාජ්‍ය අමාත්‍ය දයාසිරි ජයසේකර ජනාධිපතිවරයා වෙත යොමු කළ සම්පූර්ණ ලිපිය පහතින්..",
       "URL": "https://www.hirunews.lk/301128/රාජ්‍ය-ඇමති-දයාසිරි-ධුරයෙන්-ඉල්ලා-අස්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1251"
}