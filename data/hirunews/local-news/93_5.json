{
       "Source": "hirunews",
       "Timestamp": "Wednesday, 16 August 2023 - 20:29",
       "Headline": "ඩයනාගේ නඩුවට පංච පුද්ගල විනිසුරු මඩුල්ලක් ඉල්ලා අභියාචනාධිකරණයට මෝසමක්",
       "News Content": "ඩයනා ගමගේ රාජ්‍ය ඇමතිවරියගේ පාර්ලිමේන්තු මන්ත්‍රී ධූරය අහෝසි කිරීමේ නියෝගයක් නිකුත් කරන මෙන් ඉල්ලා ගොනු කර තිබෙන පෙත්සම පංච පුද්ගල අභියාචනාධිකරණ විනිසුරු මඩුල්ලක් ඉදිරීයේ විභාගයට ගන්නා ලෙස ඉල්ලමින් මෝසමක් ගොනු කර තිබෙනවා.\nඒ එම පෙත්සම ඉදිරිපත් කළ සමාජ ක්‍රියාකාරිකයෙකු වන ඕෂල හේරත්ගේ නීතිඥවරු විසින්.\nමෙම කරුණු සම්බන්ධයෙන් පාර්ලිමේන්තුවේ සහ ඉන් පිටත දැඩි කතාබහක් ඇති වී තිබෙන බැවින් ජාතික වැදගත්කම සහිත කරුණක් ලෙස සළකා එය පංච පුද්ගල විනිසුරු මඩුල්ලක් ඉදිරියේ විභාගයට ගන්නා ලෙසයි එමගින් ඉල්ලා ඇත්තේ.\nමේ සම්බන්ධයෙන් යොමුකළ පෙත්සමට අදාළව බෙදුණු නඩු තීන්දුවක් ප්‍රකාශයට පත්වීම හේතුවෙන් එය ත්‍රිපුද්ගල අභියාචනාධිකරණ විනිසුරු මඩුල්ලක් ඉදිරියේ යළි විභාග කිරීමට අභියාචනාධිකරණය තීන්දු කළ බව පෙත්සම්කරුවන් ප්‍රකාශ කරනවා.\nඑහෙත් මෙම නඩුකරණයට පාදක වන කරුණ සැළකිල්ලට ගෙන මෙය පංච පුද්ගල විනිසුරු මඩුල්ලක් හමුවේ විභාග කරන ලෙසයි මෝසමෙන් ඉල්ලා ඇත්තේ.",
       "URL": "https://www.hirunews.lk/345042/ඩයනාගේ-නඩුවට-පංච-පුද්ගල-විනිසුරු-මඩුල්ලක්-ඉල්ලා-අභියාචනාධිකරණයට-මෝසමක්",
       "Category": "Local News",
       "Parent URL": "https://www.hirunews.lk/local-news.php?pageID=93"
}