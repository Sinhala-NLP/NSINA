{
       "Source": "hirunews",
       "Timestamp": "Thursday, 17 June 2021 - 19:37",
       "Headline": "ගම්මන්පිළගේ විශ්වාසභංගය ගැන ජවිපෙ වැට උඩ  (වීඩියෝ)",
       "News Content": "ඉන්ධන මිල ඉහළ දැමීමට එරෙහිව සමගි ජන බලවේගය අමාත්‍ය උදය ගම්මන්පිළට එරෙහිව ගෙන ඒමට නියමිත විශ්වාසභංග යෝජනාවට සහය පළ කරන්නේ ද නැද්ද යන්න පිළිබදව මෙතෙක් තීරණයක් ගෙන නොමැති බව ජනතා විමුක්ති පෙරමුණ ප්‍රකාශ කළා.\nකෙසේ වෙතත්, අදාළ විශ්වාසභංග යෝජනාව භාරදීම සඳහා කථානායකවරයාගෙන් වේලාවක් ඉල්ලා ඇති බවයි සමගි ජන බලවේගයේ ජාතික සංවිධායක පාර්ලිමේන්තු මන්ත්‍රී තිස්ස අත්තනායක කියා සිටියේ.\nසමගි ජනබලවේගයේ නියෝජිතයින් පිරිසක් අද විරෝධතාවක නිරතවුණේ ජනතාවට ඉන්ධන සහනයක් ලබාදෙන ලෙස ඉල්ලමින්.\nඉන්ධන මිල ඉහළ දැමීමට එරෙහිව සමස්ත ලංකා ධීවර පොදු සේවක සංගමය, කුඩාවැල්ල ධීවර වරාය ඉදිරිපිට අද විරෝධතාවක් සංවිධාන කර තිබුණා.\nඑසේම ඉන්ධන මිල ඉහළ දැමීමට එරෙහිව හික්කඩුව, කරන්දෙණිය, පානදුර සහ වෙන්නප්පුව යන ප්‍රදේශවල ද විරෝධතා පැවති බවයි හිරු වාර්තාකරුවන් සඳහන් කළේ.",
       "URL": "https://www.hirunews.lk/274585/ගම්මන්පිළගේ-විශ්වාසභංගය-ගැන-ජවිපෙ-වැට-උඩ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1878"
}