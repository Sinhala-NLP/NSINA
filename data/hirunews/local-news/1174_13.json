{
       "Source": "hirunews",
       "Timestamp": "Thursday, 12 May 2022 - 12:43",
       "Headline": "දේශබන්දුට පහර දුන් සැකකරුවන් තිදෙනා යළි රිමාන්ඩ්",
       "News Content": "බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන්ට පහරදීමේ සිද්ධියට අත්අඩංගුවට ගත් සැකකරුවන් තුන්දෙනා මේ මස 19 වන දා දක්වා යළි රක්ෂිත බන්ධනාගාරගත කර තිබෙනවා.\nඒ, මෙම නඩුව කොළඹ කොටුව මහේස්ත්‍රාත් තිළිණ ගමගේ හමුවේ අද (12) කැඳවූ අවස්ථාවේදීයි.\nමෙම සිද්ධියට අදාළ හදුනාගැනීමේ පෙරට්ටුව අද පැවැත්වීමට නියමිතව තිබුණා.\nඑහෙත් කොල්ලුපිටිය පොලිසිය අධිකරණයට දන්වා සිටියේ මෙම සිද්ධියේ ප්‍රධාන සාක්ෂිකරු වන පොලිස් රියදුරා පොලිස් රෝහලේ නේවාසිකව ප්‍රතිකාර ලබන බවයි.\nඑමෙන්ම තවත් සාක්ෂිකරුවන් වන ජේ්‍යෂ්ඨ නියෝජ්‍ය පොලිස්පති දේශබන්දු තෙන්නකෝන් සහ පොලිස් අධිකාරි දසනායක මේ වනවිට රෝහලෙන් නික්ම ගිය ද ඔවුන්ට විවේක ගන්නා ලෙස වෛද්‍යවරු දැනුම් දී ඇති බව ද පොලිසිය ප්‍රකාශ කළා.\nමේ හේතුවෙන් පොලිසිය ඉල්ලා සිටියේ හඳුනාගැනීමේ පෙරෙට්ටුව සඳහා වෙනත් දිනයක් ලබාදෙන ලෙසයි.\nඊට සැකකරුවන් වෙනුවෙන් පෙනී සිටි නීතිඥවරයා විරෝධය පළ කර අතර ඉදිරිපත් වූ කරුණු සලකා බැලීමෙන් පසුවයි මොවුන් යළි රිමාන්ඩ් කරනු ලැබුවේ.",
       "URL": "https://www.hirunews.lk/304139/දේශබන්දුට-පහර-දුන්-සැකකරුවන්-තිදෙනා-යළි-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=1174"
}