{
       "Source": "hirunews",
       "Timestamp": "Friday, 16 September 2022 - 12:32",
       "Headline": "පුටින්ටත් පිටු පා රෑ කෑමට චීන නායකයා නො ගියේ ඇයි?",
       "News Content": "උස්බකිස්ථානයේ පැවැත්වෙන කලාපීය ආරක්ෂක සමුළුවේ දී, රාජ්‍ය නායකයින් 11කු සහභාගි වූ රාත්‍රී භෝජන සංග්‍රහයක් මග හැර යාමට චීන ජනාධිපති ෂී - ජින් පින් කටයුතු කර ඇති බව උස්බෙක් රජයේ මූලාශ්‍ර උපුටා දක්වමින් රොයිටර්ස් පුවත් සේවය වාර්තා කරනවා.\nචීන රාජ්‍ය නායකයා, මෙලෙස රාජ්‍ය නායකයින් සහභාගි වූ රාත්‍රී භෝජන සංග්‍රහය මග හැර යාමට හේතුව ලෙස, එම මාධ්‍ය වාර්තා සඳහන් කරන්නේ, චීන දූත පිරිස විසින් අනුගමනය කරන COVID-19 ආශ්‍රිත ප්‍රතිපත්ති බවයි.\nCOVID-19 වසංගතයේ ආරම්භයෙන් පසු සිය පළමු විදේශ සංචාරය ලෙස මෙම සමුළුව සඳහා උස්බෙකිස්ථානය වෙත පිටව ගිය චීන රාජ්‍ය නායකයාගේ මෙම සංචාරයේ ප්‍රමුඛතාවක් වූයේ, රුසියානු රාජ්‍ය නායක ව්ලැදිමීර් පුටින් හමු වී චීනය සහ රුසියාව ප්‍රමුඛ ෂැංහයි සහයෝගිතාව පිළිබඳ සාකච්ඡා පැවැත්වීමයි.\nමේ අතර ඊයේ(15) රාත්‍රියේ පැවති භෝජන සංග්‍රහයට සහභාගි වීමට පෙර, රුසියානු ජනාධිපති ව්ලැඩිමීර් පුටින් සහ තුර්කියේ තායිප් එර්ඩෝගන් ඇතුළු නායකයින් සමූහ ඡායාරූපවලට පෙනී සිටියත් චීන රාජ්‍ය නායකයා ඒ සඳහා එක් වූයේ ද නැහැ.\n69 හැවිරිදි චීන නායකයා, ලබන මාසයේ පැවැත්වෙන චීන කොමියුනිස්ට් පක්ෂ සම්මේලනයේ දී ඓතිහාසිකව තුන්වන වරටත් නායකත්ව ධුරයට පත් වීමට නියමිතයි.",
       "URL": "https://www.hirunews.lk/315536/පුටින්ටත්-පිටු-පා-රෑ-කෑමට-චීන-නායකයා-නො-ගියේ-ඇයි",
       "Category": "Local News",
       "Parent URL": "https://www.hirunews.lk/local-news.php?pageID=864"
}