{
       "Source": "hirunews",
       "Timestamp": "Friday, 06 May 2016 - 14:58",
       "Headline": "නවක සිසුවියකට වධ දුන් අයට වෙච්චදේ ?",
       "News Content": "කැලණිය සරසවියේ ශිෂ්‍යාවකට නවකවදය ලබා දීමේ සිද්ධිය සම්බන්ධයෙන් අත්අඩංගුවට ගත් සිසුවියන් 04 දෙනා සහ සිසුන් 3 න් දෙනා මේ මස 17 දක්වා අද රක්ෂිත බන්ධනාගාරගත කෙරුණා.\nඒ, ඔවුන් මහර මහේස්ත්‍රාත්වරයා වෙත ඉදිරිපත් කෙරුණු අවස්ථාවේදීයි.\nඅදාළ සිසුවියන් වෛද්‍ය පරීක්ෂණයක් සඳහා අද රාගම අධිකරණ වෛද්‍යවරයා වෙත ද අද යොමු කළා.\nමෙලෙස අත්අඩංගුවට ගෙන රක්ෂිත බන්ධනාගාර ගත කෙරුණේ පිටබැද්දර, ඌරුබොක්ක, නිට්ටඹුව, රුවන්වැල්ල සහ නාරම්මල ආදි ප්‍රදේශවල පදිංචිකරුවන්.\nසැකකාර සිසු සිසුවියන් පළමු වසරේ සිසුවියකට නවකවදය ලබාදී තිබුණේ වසරක් යනතුරු නවක සිසුවියන් දිග කලිසම් ඇදිමෙන් වැළකිය යුතු බවට ජ්‍යෙෂ්ඨ සිසුන් විසින් පනවා ඇති බව කියන නීතියට එරෙහිව ක්‍රියා කළ බව පවසමින්.\nජ්‍යෙෂ්ඨ සිසුවියන් තමාට පරුෂ වචනයෙන් බැන මානසික හිංසනයට ලක් කළ බවට ඇය කිරිබත්ගොඩ පොලීසියට කළ පැමිණිල්ලකට අනුවයි පසුගිය දා මෙම පිරිස අත්අඩංගුවට ගැනුනේ.\nමේ අතර, කොළඹදී අද පස්වරුවේ මාධ්‍ය හමුවක් කැදවමින් අන්තර් විශ්ව විද්‍යාලයීය ශිෂ්‍ය බල මණ්ඩලය ප්‍රකාශ කළේ මෙය යහපාලන ආණ්ඩුවේ ශිෂ්‍ය මර්ධනයේ තවත් එක් පියවරක් බවයි.\nමෙම සිසුන් අත්අඩංගුවට ගැනීමට විරෝධය පළ කරමින් ශ්‍රී ජයවර්ධනපුර විශ්ව විද්‍යාලයේ මහා ගිෂ්‍ය සංගමය ද අද පස්වරුවේ උද්ඝෝෂණයක නිරත වුණා.\nඅදාළ සිසුන් අත්අඩංගුවට ගැනීම පදනම් විරහිත බව ප්‍රකාශ කරමින් පේරාදෙනිය විශ්ව විද්‍යාලයේ උපාධි අපේක්ෂක සිසුන් පිරිසක් ද පේරාදෙනිය ගලහ හන්දියේ සිට අද විරෝධතාවක නිරතවූ අතර ඒ හේතුවෙන් පැයක පමණ කාලයක් මහනුවර කොළඹ ප්‍රධාන මාර්ගයේ වාහන තදබදයක් පැවති බවයි අප වාර්තාකරු පැවසුවේ.\nමේ අතර, රජරට විශ්ව විද්‍යාලයේ මහා ශිෂ්‍ය සංගමයම ද ඊට විරෝධය පළ කරමින් අද උද්ඝෝෂණයක නිරත වුණා.\nඅදාළ සිදුවීම සම්බන්ධයෙන් කැළණිය විශ්වවිද්‍යාලයේ ශිෂ්‍ය කටයුතු පිළිබඳ අධ්‍යක්ෂ ආචාර්ය චාමින්ද අබේසිංහ අදහස් පළ කළ අතර ඔහු කියා සිටියේ විශ්වවිද්‍යාලය තුළ මානසික නවකවදය ඉහළ ගොස් ඇති බවයි.\nඅදාළ සිසුවිය මේ සම්බන්ධයෙන් තමන් දැනුවත් කළ විගස ඊට අදාළව පියවර ගත් බව ඔහු සදහන් කළා.",
       "URL": "https://www.hirunews.lk/132574/නවක-සිසුවියකට-වධ-දුන්-අයට-වෙච්චදේ",
       "Category": "Local News",
       "Parent URL": "https://www.hirunews.lk/local-news.php?pageID=5057"
}