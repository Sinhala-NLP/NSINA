{
       "Source": "hirunews",
       "Timestamp": "Sunday, 30 August 2020 - 8:01",
       "Headline": "රට යවන බව පවසා මුදල් වංචා කළ කාන්තාවක් ඇතුළු 5ක් අත්අඩංගුවට",
       "News Content": "කැනඩාවේ රැකියා සඳහා වීසා ලබාදෙන බවට අන්තර් ජාලය ඔස්සේ දැන්වීම් පළ කර ඊට ප්‍රතිචාර දක්වන පුද්ගලයින්ගේ බැංකු ගිණුම්වල ඇති මුදල් වංචනිකව ලබා ගත් කාන්තාවක ඇතුළු 5 දෙනෙකු අපරාධ පරීක්ෂණ දෙපාර්තමේන්තුව මගින් අත්අඩංගුවට ගෙන තිබෙනවා.\nඅදාළ දැන්වීම් වලට ප්‍රතිචාර දක්වන පුද්ගලයින්ගේ බැංකු ගිණුම්වල තිබූ රුපියල් ලක්ෂ 50ක පමණ මුදලක් වංචා කරමින් මුදල් විශුද්ධිකරණය කිරීමක් සම්බන්ධයෙන් අපරාධ පරීක්ෂණ දෙපාර්තමේන්තුවට ලද පැමිණිලි 3 කට අනුවයි එහි පරිගණක අපරාධ විමර්ශන අංශය මගින් විමර්ශනයක් ආරම්භ කර ඇත්තේ.\nව්‍යාජ නමකින් කාන්තාවක් පෙනී සිටිමින් මෙම සංවිධානාත්මක මහා පරිමාණ වංචාව සිදුකර ඇති බවටයි වාර්තා වන්නේ.\nඑම වංචාවට දිවයිනේ විවිධ ප්‍රදේශවල පුද්ගලයින් හසුවී ඇති අතර, ඒ සම්බන්ධයෙන් මේ වනවිටත් අපරාධ පරීක්ෂණ දෙපාර්තමේන්තුවට පැමිණිලි ලැබෙමින් පවතින බවයි පොලිස් මාධ්‍ය කොට්ඨාශය නිවේදනය කළේ.\nදැනට මෙම වංචාව කඳාන, නිට්ටඹුව, අනුරාධපුරය, ගාල්ල, කොළඹ, ගිරිඋල්ල සහ රාගම ප්‍රදේශවල සිදුවී ඇති බවට දුරකථන විශ්ලේෂණයේදී තහවුරු වී තිබෙනවා.\nමෙම වංචාවට හසුවන්නන්ගේ බැංකු ගිණුම්වල පවතින මුදල් ඔන් ලයින් පහසුකම යටතේ වෙනත් ගිණුම් සඳහා යොමුකර මෙම මුදල් වංචාව සිදුකර ඇති බව සඳහන්.\nඅත්අඩංගුවට ගත් සැකකරුවන් කඳාන, රද්දොළුගම, මාරවිල, මැල්සිරිපුර සහ ගල්කුලම ප්‍රදේශවල පදිංචිකරුවන් වන අතර ඔවුන් ඊයේ කොළඹ ප්‍රධාන මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව ලබන මස 4 වනදා දක්වා රක්ෂිත බන්ධනාගාර ගත කර තිබෙනවා.\nමෙවැනි වංචාවන් සඳහා හසුවූ යම් තැනැත්තෙකු සිටීනම් අපරාධ පරීක්ෂණ දෙපාර්තමේන්තුවේ 0112 32 69 79 යන දුරකථන අංකය ඔස්සේ තොරතුරු ලබාදෙන ලෙස ද එම දෙපාර්තමේන්තුව ජනතාවගෙන් ඉල්ලීමක් කරනවා.",
       "URL": "https://www.hirunews.lk/248957/රට-යවන-බව-පවසා-මුදල්-වංචා-කළ-කාන්තාවක්-ඇතුළු-5ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2489"
}