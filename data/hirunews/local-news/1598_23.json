{
       "Source": "hirunews",
       "Timestamp": "Friday, 29 October 2021 - 7:50",
       "Headline": "ජනාධිපති කාර්ය සාධක බලකායට දෙමළ නියෝජිත‍යින් පත් කිරීම පිළිබඳ විශේෂ තීරණයක්",
       "News Content": "ආණ්ඩු පක්ෂයේ විශේෂ පක්ෂ නායක රැස්වීමක් ඊයේ  පස්වරුවේ අරලියගහ මන්දිරයේදී පැවැත්වුණා.\nඒ, ජනාධිපති ගෝඨාභය රාජපක්ෂ හා අග්‍රාමාත්‍ය මහින්ද රාජපක්ෂගේ ප්‍රධානත්වයෙන්.\nඑහිදී කෙරවලපිටිය යුගදනවි බලාගාර ගිවිසුම ඇතුළු කරුණු කිහිපයක් සම්බන්ධයෙන් සාකච්ඡාවට ලක් වි තිබෙනවා.\nයුගදනවි බලාගාරයේ රජය සතු කොටස්වලින් 40%ක් ඇමෙරිකානු නිව් ෆෝට්‍රස් එනර්ජි සමාගමට පැවරීම සම්බන්ධයෙන් ආණ්ඩුවේ හවුල්කාර පක්ෂ 11ක් විරෝධය පළ කර තිබුණා.\nමේ සම්බන්ධයෙන් එම පක්ෂ නියෝජිතයින් අතර සාකච්ඡා වට කිහිපයක් මීට පෙර පැවැති අතර, පසුව එම පක්ෂ ජනාධිපතිවරයාගෙන් ලිඛිතව ඉල්ලීමක් කළේ මේ පිළිබඳව සාකච්ඡා කිරීම සඳහා අවස්ථාවක් ලබා දෙන ලෙසයි.\nකැබිනට් මණ්ඩලයේදී හෝ ආණ්ඩු පක්ෂ කණ්ඩායම් රැස්වීමකදී මේ පිළිබඳව සාකච්ඡා කිරීම සුදුසු බව ඊට ප්‍රතිචාර දක්වමින් ජනාධිපතිවරයා ලිඛිතව දන්වා තිබුණා.\nමේ අතර, යුගදනවි බලාගාර ගිවිසුමට එරෙහිව අගරදගුරු අතිඋතුම් මැල්කම් කාදිනල් රංජිත් හිමිපාණන් සහ පූජ්‍ය ඇල්ලේ ගුණවංශ හිමියන් මෙන්ම සමඟි ජන බලවේගය හා ජනතා විමුක්ති පෙරමුණද මේ වනවිට ශ්‍රේෂ්ඨාධිකරණයට පෙත්සම් ගොනු කර තිබෙනවා.\nඑමෙන්ම, යුගදනවි බලාගාරයේ කොටස් පැවරීමට එරෙහිව ආණ්ඩුවේ හවුල්කාර පක්ෂ හෙට කොළඹ දී මහජන මන්ත්‍රණ සභාව නමින් සම්මන්ත්‍රණයක් ද සංවිධාන කර ඇති අතර, මෙම විශේෂ පක්ෂ නායක රැස්වීම ද  කැඳවා තිබුණේ එවන් පසුබිමක් තුළයි.\nපූජ්‍ය ගලගොඩඅත්තේ ඥාණසාර හිමියන්ගේ සභාපතිත්වයෙන් යුත්, එක් රටක්, එක් නීතියක් ජනාධිපති කාර්ය සාධක බලකායට දෙමළ නියෝජිතයන් පත් කිරීමටද ජනාධිපතිවරයා එහි දී එකඟත්වය පළ කර තිබෙනවා.",
       "URL": "https://www.hirunews.lk/286352/ජනාධිපති-කාර්ය-සාධක-බලකායට-දෙමළ-නියෝජිත‍යින්-පත්-කිරීම-පිළිබඳ-විශේෂ-තීරණයක්",
       "Category": "Local News",
       "Parent URL": "https://www.hirunews.lk/local-news.php?pageID=1598"
}