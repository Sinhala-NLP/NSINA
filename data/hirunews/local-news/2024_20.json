{
       "Source": "hirunews",
       "Timestamp": "Monday, 12 April 2021 - 15:40",
       "Headline": "මාතර නිල්වැල්ල සුන්දර වෙරළ තිරයේ දිය යට කලාගාරය ජනතා අයිතියට (වීඩියෝ)",
       "News Content": "නිල්වැල්ල මෙරට දකුණුදිග වෙරළ තීරයේ දෙස් විදෙස් සංචාරකයන්ගේ ආකර්ශණය දිනාගත් ස්ථානයක්.\nඑයට වැඩි ආකර්ෂණයක් ගෙන දෙමින් නිල්වැල්ල දුපත් දියයට ඉදිකළ කලාගාරය ජනතා අයිතියට පත් කෙරුණා.\nනිල්වැල්ල වෙරළ සහ දුපත දෙස් විදෙස් කිමිදුම් සංචාරකයන්ගේ ආකර්ෂණය නොමඳව හිමිවන සුන්දර වෙරළ තීරයක්.\nදියයට සුන්දරත්වය විඳ ගැනීම සඳහා මේ ආශ්‍රිත මුහුදු ප්‍රදේශයේ දෙස් විදෙස් සංචාරකයින් නිරන්තර කිමිදුම් කටයුතු සිදු කරනවා.\nසංචාරකයින් සඳහා නවුම් අත්දැකිම් ගෙන දෙමින් පරිසර හිතකාමී අමුද්‍රව්‍යයන් යොදා ගනිමින් නාවික හමුදාව ධීවර අමාත්‍යාංශය සහ බහුදින ධීවර කටයුතු හා\nමත්ස්‍ය අපනයන රාජ්‍ය අමාත්‍යාංශය එක්ව මාතර නිල්වැල්ල ආශ්‍රිත මුහුදු තීරයේ අපුර්ව දියයට කලාගාරය ස්ථාපිත කර තිබෙනවා.\nමීටර 100ක පමණ දිගකින් සහ මීටර 40ක පමණ පළලින් යුතු විහිදී ඇති අතර එය මෙම ආකර්ෂණිය දියයට කලාගාරය නිර්මාණය කර ඇත්තේ නගරයක ස්වරූපය පිළිඹිඹු වන අයුරින්.\nඊට මිනිස් රූප ඇතුළු විවිධ නිර්මාණාත්මක ආකෘතීන්, ගොඩනැගිලි ආකෘතින් මෙන්ම භාවිතයෙන් ඉවත් කරන ලද බස් රථ ඇතුළු රථ වහාන, ගුවන් යානා සහ\nකොරල් වර්ධනය සඳහාම නිර්මාණය කළ උපස්ථර ඇතුලත්.\nමේහි ඇතැම් ආකෘති කුඩා ගල් කැබලි එකිනෙක සම්බන්ධ කරමින් නිර්මාණය කර ,ඇති බැවින් එම පෘශ්ඨ මත මුහුදු ශාක සහ කොරල් පහසුවෙන් වර්ධනය වී\nස්වාභාවික මත්ස්‍ය අභිජනනයට හිතකර පරිසරයක් ඉතා අඩු කාලසීමාවකින් නිර්මාණය වනු ඇති.\nකිමිදුම් කරුවන්ට පමණක් නොව දෙස් විදෙස් සියළුම සංචාරකයින් හට මුහුද මතුපිට පිහිනීම මගින් සහ වීදුරු පතුලක් සහිත ඩිංගි යාත්‍රා මගින්ද මීටර 4 සිට10 දක්වා ගැඹුරට විහිදී ඇති මෙම ආකර්ශනීය දියයට පරිසරය පහසුවෙන් දැක බලා ගැනීමේ හැකියාව පවතිනවා.",
       "URL": "https://www.hirunews.lk/268251/මාතර-නිල්වැල්ල-සුන්දර-වෙරළ-තිරයේ-දිය-යට-කලාගාරය-ජනතා-අයිතියට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2024"
}