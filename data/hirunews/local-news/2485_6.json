{
       "Source": "hirunews",
       "Timestamp": "Tuesday, 01 September 2020 - 8:37",
       "Headline": "දෙදරීම ගැන සොයන්න, තවත් භූ විද්‍යා කණ්ඩායමක් මහනුවරට",
       "News Content": "මහනුවර ප්‍රදේශ කිහිපයක සිදුවු බවට පැවසෙන අසාමාන්‍ය දෙදරීමේ තත්ත්වය සම්බන්ධයෙන් සොයාබැලීම සඳහා තවත් කණ්ඩායමක් එම ප්‍රදේශවලට යෙදවීමට භූ විද්‍යා කාර්යාංශය පියවර ගෙන තිබෙනවා.\nඒ අනුව 6 දෙනෙකුගෙන් යුත් කණ්ඩායම් අදාළ ප්‍රදේශවල සංචාරය කර තවදුරටත් ඒ පිළිබදව විමර්ශන සිදුකරනු ඇති.\nපසුගිය 29 වන දා රාත්‍රියේ මහනුවර - තලාතුඔය, ගුරුදෙනිය, හාරගම සහ අනුරගම ඇතුළු ප්‍රදේශ කිහිපයකට අසාමාන්‍ය දෙදරීම් තත්ත්වයක්  හට ගත්තා.\nඒ අනුව භූ විද්‍යා කාර්යාංශය සිද්ධිය සම්බන්ධයෙන් විමර්ශනයක් ආරම්භ කළ අතර, එහි වාර්තාව ඊයේ දිනයේ එම කාර්යාංශයට ලැබී තිබුණා.\nඊට අදාල දත්ත සැලකිල්ලට ගැනීමෙන් අනතුරුවයි ඒ පිළිබදව වැඩිදුරටත් විමර්ශනය කිරීම සඳහා 6 දෙනෙකුගෙන් යුත් අදාළ කමිටුව එම ප්‍රදේශවලට පිටත් කර යැවීමට තීරණය කර ඇත්තේ.\nමීට අමතරව පරිඝනක තාක්ෂණය ඔස්සේ සිද්ධිය සම්බන්ධයෙන් තවදුරටත් විමර්ශනය කිරීම සඳහා තවත් කණ්ඩායමක් ද යෙදවීමට කටයුතු කළ බවයි භූ විද්‍යා සමීක්ෂණ හා පතල් කැණීම් කාර්යාංශයේ අධ්‍යක්ෂ ජනරාල් ඉංජිනේරු සජ්ජන ද සිල්වා කියා සිටියේ.",
       "URL": "https://www.hirunews.lk/249125/දෙදරීම-ගැන-සොයන්න-තවත්-භූ-විද්‍යා-කණ්ඩායමක්-මහනුවරට",
       "Category": "Local News",
       "Parent URL": "https://www.hirunews.lk/local-news.php?pageID=2485"
}