{
       "Source": "hirunews",
       "Timestamp": "Sunday, 18 December 2016 - 8:06",
       "Headline": "ආණ්ඩුකාරවරුන්ගේ බලතල අඩු කරන්නැයි උතුර පළාත් සභාවෙන් ඉල්ලීමක්",
       "News Content": "සියලු පළාත් ආණ්ඩුකාරවරුන්ගේ බලතල අඩු කරන ලෙස රජයෙන් ඉල්ලීමක් කළ බව උතුර පළාත් සභාව පවසනවා.\nඑහි සභාපති සී.වී.කේ.සිවඥානම් ප්‍රකාශ කළේ නව ආණ්ඩුක්‍රම ව්‍යවස්ථා සංශෝධනයට අදාළ යෝජනාවලියටද දෙමළ සන්ධානය එය ඉදිරිපත් කර ඇති බවයි.\nආණ්ඩුකාරවරයෙකු පත්කිරීම සම්බන්ධයෙන් කිසිදු විරුද්ධත්වයක් පළ නොකරන බව උතුර පළාත් සභාවේ සභාපතිවරයා වැඩිදුරටත් සඳහන් කළා.\nඋතුර පළාත් සභාවේ දෙමළ ජාතික සන්ධාන මන්ත්‍රී එම්.කේ. සිවාජිලිංගම්ද කියා සිටියේ ආණ්ඩුකාරවරයා යන වචනයෙන් පවා ඔවුන්ට අසීමිත බලයක් පැවරී ඇති බවක් ගම්‍ය වන බවයි.\nඔවුන්ට විශාල බලයක් හිමිවීම නිසා පළාත් සභාවල සෙසු නියෝජිතයන්ට ආණ්ඩුකාරවරයාගේ නිර්දේශයකින් තොරව කිසිවක් කරගැනීමට නොහැකි තත්ත්වයක් මතුව ඇති බව ඔහු කියා සිටියා.\nමේ හේතුවෙන් ප්‍රධාන අමාත්‍යවරයාගේ අරමුදලින් උතුර පළාතේ සිදුකිරීමට අපේක්ෂා කරන විවිධ සංවර්ධන කටයුතුවලට පවා අවහිරතා පැන නැගී ඇති බවයි සිවාජිලිංගම් මන්ත්‍රිවරයා කියා සිටියේ.\nදිවයිනේ සෙසු පළාත් සභාවලටද මෙම තත්ත්වය බලපාන බැවින් ආණ්ඩුකාරවරුන්ගේ බලතල කප්පාදු කිරීම කාලීන අවශ්‍යතාවක් ලෙස සිවාජිලිංගම් මන්ත්‍රීවරයා හඳුන්වනු ලැබුවා.",
       "URL": "https://www.hirunews.lk/149961/ආණ්ඩුකාරවරුන්ගේ-බලතල-අඩු-කරන්නැයි-උතුර-පළාත්-සභාවෙන්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=4748"
}