{
       "Source": "hirunews",
       "Timestamp": "Tuesday, 27 December 2022 - 20:38",
       "Headline": "ආහාර උද්ධමනයෙන් වැඩිම බලපෑම ඇති රටවල් අතර ලංකාවට 7 වැනි තැන (වීඩියෝ)",
       "News Content": "ආහාර උද්ධමනයේ බලපෑමෙන් වැඩිම පීඩාවට පත් රටවල් අතර ශ්‍රී ලංකාව 7 වැනි ස්ථානයට පත්ව ඇති බව නවතම ලෝක බැංකු වාර්තාවක් පෙන්වා දෙනවා.\nආහාර උද්ධමනය දැඩි ලෙස බලපාන කලාප අතරට දකුණු ආසියානු කලාපය ද ඇතුළත් බවයි එම වාර්තාවෙන් පෙන්වා දෙන්නේ.\nලෝක බැංකුවේ නවතම වාර්තාවට අනුව ආහාර උද්ධමනයේ පළමු ස්ථානය හිමි රට සිම්බාබ්වේ දේශය වන අතර එය 321%.ක්\nශ්‍රී ලංකාව එහි 7 වැනි ස්ථානයට පත්ව ඇති අතර මෙරට ආහාර උද්ධමනය 74%ක්.\nයුක්‍රේන යුද්ධය හේතුවෙන් ආහාර සැපයුම් අඩාලවීමට අමතරව ආහාර අනාරක්ෂිතභාවය ඉහළයාමට තවත් හේතුවක් ලෙස ලෝක බැංකු වාර්තාව පෙන්වාදෙන්නේ 'ලා - නිනා' කාලගුණ සංසිද්ධියේ බලපෑමෙන් දකුණු අර්ධගෝලයේ රටවල ආහාර නිෂ්පාදනය අඬාලවීමයි.\nමෙරට උද්ධමනය පසුගිය අප්‍රේල් මාසයේදී 30% සීමාව ඉක්මවා ගිය අතර, සැප්තැම්බර් මාසයේදී 85.8%ක උපරිමයට පත්වී ඔක්තෝබර් වන විට 73.7%ක් දක්වා පහළ ගියා.\nනොවැම්බර් මසදී එය සටහන් වුයේ 65%ක් ලෙසයි.\nමේ අතර ගෝලීය සාගිනි දර්ශකය තවදුරටත් ඉහළ මට්ටමක පවතින බව ලෝක බැංකුව සඳහන් කරනවා.\nආහාර පද්ධතියේ දුර්වලතා හේතුවෙන් ලොවපුරා රටවල ජනතාව සාගින්නට ගොදුරුවීම ඉහළ ගොස් ඇති බවයි එමගින් පෙන්වා දෙන්නේ.\nගෝලීය සාගිනි දර්ශකයේ ශ්‍රී ලංකාව 64වැනි ස්ථානයට නම්කර ඇති අතර බංග්ලාදේශය 84වැනි ස්ථානයටත්, පාකිස්ථානය 99වැනි ස්ථානයටත් නම්කර තිබෙනවා.\nගෝලීය සාගිනි දර්ශකයේ ඉන්දියාව නම්කර ඇත්තේ 107 වැනි ස්ථානයටයි.",
       "URL": "https://www.hirunews.lk/323702/ආහාර-උද්ධමනයෙන්-වැඩිම-බලපෑම-ඇති-රටවල්-අතර-ලංකාවට-7-වැනි-තැන-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=639"
}