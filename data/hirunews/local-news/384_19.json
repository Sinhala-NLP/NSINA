{
       "Source": "hirunews",
       "Timestamp": "Friday, 28 April 2023 - 12:38",
       "Headline": "ඉසඩ් ඩී ඇලට වැටී අලියෙක් මියයයි (වීඩියෝ)",
       "News Content": "පොළොන්නරුව දිස්ත්‍රික්කයට අයත් මාදුරුඔය ජලාශයෙන් වගා බිම්වලට ජලය ගෙන යනු ලබන ඉසඩ් ඩී (z - D) ඇලට වැටී ජල පාලක දොරටුවක් තුළ සිරව මිය ගිය වන අලියෙකු ගොඩ ගැනීමට පිඹුරත්තෑව අඩවි වනජීවී කාර්යාලයේ නිළධාරීන් ඊයේ (27) සමත් වුණා.\nමාදුරුඔය රක්ෂිතයේ සිට ආහාර සොයා ගම්වැදුණු වන අලියෙකු මීට දින 3ට ඉහත දී මෙම ඇලට වැටී මිය ගොස් තිබූ බවයි අප ප්‍රාදේශීය වාර්තාකරු සඳහන් කළේ.\nවනජීවී නිළධාරීන් පවසා සිටින්නේ මෙලෙස ඉසඩ් ඩී ඇලට වැටී මියගොස් ඇති වන අලියා වයස අවුරුදු 20-25ත් අතර වයසේ පසුවන වන අලියෙකු බවයි.\nඅරලගංවිල දඹගහඋල්පත ප්‍රදේශවාසීන් විසින් ඉසඩ් ඩී ඇලෙහි ජලය භාවිත කිරීමේ දී එම ඇලේ ජලය දැඩි දුර්ගන්ධයක් සහිත වීම හේතුවෙන් ඒ පිළිබඳව පිඹු‍රත්තෑව වනජීවී කාර්යාලයේ නිළධාරීන් දැනුවත් කිරීමෙන් අනතුරුව සිදු කළ සොයා බැලීමේදී යි මෙලෙස මිය ගොස් සිටි අලියා දැක ගැනීමට හැකිව තිබුණේ.\nඒ අනුව මෙම වන අලියා ගොඩට ගැනීමේ මෙහෙයුමක් ඊයේ දහවල් ආරම්භ කළ අතර අලියා සිරව සිටි ජල පාලක ගේට්ටුව සම්පූර්ණයෙන් විවෘත කොට වන අලියා ඉන් ඉවතට යාමට සලස්වා බැකෝ යන්ත්‍රයක් ආධාරයෙන් අලියාගේ සිරුර ගොඩට ගත් බවයි වාර්තා වන්නේ.\nගොඩට ගැනුණු වන අලියාගේ මෘත ශරීරය පිළිබඳ පශ්චාත් මරණ පරීක්ෂණ කටයුතු ගිරිතලේ වනජීවී පශු වෛද්‍ය ඒකකයේ වනජීවී නිළධාරීන් විසින් අද (28) සිදු කිරීමට නියමිත අතර මේ පිළිබඳ වැඩිදුර පරීක්ෂණ කටයුතු පිඹුරත්තෑව අඩවි වනජීවී කාර්යාලයේ වනජීවී නිළධාරීන් විසින් සිදු කරනු ලබනවා.",
       "URL": "https://www.hirunews.lk/333677/ඉසඩ්-ඩී-ඇලට-වැටී-අලියෙක්-මියයයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=384"
}