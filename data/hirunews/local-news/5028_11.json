{
       "Source": "hirunews",
       "Timestamp": "Sunday, 29 May 2016 - 7:38",
       "Headline": "නැගෙනහිර මහ ඇමති ගැන තීරණයක් ගන්න - ඒකාබද්ධ විපක්ෂය",
       "News Content": "නාවික හමුදා නිලධාරියෙකුට බැන වැදීමේ සිද්ධිය සම්බන්ධයෙන් නැගෙනහිර මහඇමති නසීර් අහමඩ්ට එරෙහිව රජය ක්‍රියාමාර්ගයක් ගතයුතු බව පාර්ලිමේන්තු මන්ත්‍රී ප්‍රසන්න රණතුංග පවසනවා.\nඔහු මේ බව සඳහන් කළේ ගම්පහ - උඩුගම්පොල ඔහුගේ නිවසේ ඊයේ පැවති මාධ්‍ය හමුවකදියි.\nමේ අතර නැගෙනහිර මහ ඇමතිවරයාට විරෝධය පළ කරමින් ත්‍රිකුණාමලය, නුවරඑළිය, කළුතර සහ හික්කඩුව ප්‍රදේශ කිහිපයක ඊයේ උද්ඝෝෂණ පැවැත්වුණා.\nනාවික හමුදාව ත්‍රිකුණාමලය සාම්පූර් මහා විද්‍යාලයේ ත්‍යාග ප්‍රදානෝත්සවයක් අතරතුරදී නැගෙනහිර පළාත් මහඇමති නසීර් අහමඩ් වේදිකාවේ සිටි සාම්පූර් නාවික හමුදා කදවුරේ අණදෙන නිලධාරි කපිතාන් රංජිත් ප්‍රේමරත්නට ප්‍රසිද්ධියේ බැන වැදුණේ පසුගිය 20 වැනිදායි. ඒ කාර්ය පටිපාටි අනුව තමන්ට නිසි සැලකීමක් නොලැබුණු බවට චෝදනා කරමින්.\nඅදාළ සිදුවීම සම්බන්ධයෙන් තමන් සමාව ගැනීමට පසුබට නොවන බව නැගෙනහිර පළාත් ප්‍රධාන අමාත්‍ය නසීර් මොහොමඩ් ජනාධිපතිවරයාට සහ අගමැතිවරයාට ලිපියක් යොමු කරමින් ඊයේ ප්‍රකාශ කළා.",
       "URL": "https://www.hirunews.lk/134251/නැගෙනහිර-මහ-ඇමති-ගැන-තීරණයක්-ගන්න-ඒකාබද්ධ-විපක්ෂය",
       "Category": "Local News",
       "Parent URL": "https://www.hirunews.lk/local-news.php?pageID=5028"
}