{
       "Source": "hirunews",
       "Timestamp": "Sunday, 28 February 2021 - 13:32",
       "Headline": "යාපනය බන්ධනාගාරයේ කොරෝනා ආසාදිතයන් 51ක් (වීඩියෝ)",
       "News Content": "යාපනය බන්ධනාගාරයෙන් ඊයේ දිනයේ කොරෝනා ආසාදිතයින් 51 දෙනෙකු හඳුනාගෙන තිබෙනවා.\nඒ අනුව බන්ධනාගාරවලින් වාර්තා වන සමස්ත ආසාදිත සංඛ්‍යාව අද වනවිට 5000ට ආසන්න වී ඇත්තේ සමස්ත බන්ධනාගාර ආසාදිතයින් සංඛ්‍යාව 4932ක් ලෙස වාර්තා වීමත් සමගයි.\nඉන් 4513 දෙනෙකුම පූර්ණ සුවය ලබා ඇති බවයි බන්ධනාගාර දෙපාර්තමේන්තුව සදහන් කළේ.\nඊයේ වාර්තා වූ ආසාදිතයින් 460 දෙනාගෙන් වැඩිම පිරිසක් එනම් 62 නෙකු වාර්තා වී තිබුණේ රත්නපුරය දිස්ත්‍රික්කයෙන්. දෙවනුවට වැඩිම ආසාදිතයින් යාපනය දිස්ත්‍රික්කයෙන් වාර්තා වූ අතර එම සංඛ්‍යාව 59ක් බවයි කොවිඩ් නයින්ටීන් පැතිරීම වැළැක්වීමේ ජාතික ක්‍රියාන්විත මධ්‍යස්ථානය සදහන් කළේ.\nආසාදිතයින් 51 දෙනෙකු ගම්පහ දිස්ත්‍රික්කයෙනුත්, මහනුවරින් 50 දෙනෙකුත් ඊයේ වාර්තා වී තිබෙනවා.\nකොළඹින් වාර්තා වී ඇත්තේ ආසාදිත 40 දෙනෙකු පමණයි.\nමේ අතර, කලාකරුවන්ට ද ඔක්ස්ෆර්ඩ් ඇස්ට්‍රාසෙනෙකා එන්නත ලබාදෙන ලෙස වෙළඳ අමාත්‍ය ආචාර්ය බන්දුල ගුණවර්ධන අග්‍රාමාත්‍යවරයාගෙන් ඉල්ලීමක් කර තිබෙනවා.\nවයස්ගත සහ රෝගී තත්ත්වයන්ට ලක්ව සිටින හා ශල්‍යකර්ම සඳහා භාජනය වූ කලාකරුවන්ට නාරාහේන්පිට යුද හමුදා රෝහලේදී මෙම එන්නත ලබාදීමට පහසුකම් සලසා දෙන ලෙසයි අමාත්‍යවරයා ඉල්ලා ඇත්තේ.\nඑමෙන්ම දිවයින පුරා කර්මාන්තශාලා වල සේවය කරන පුද්ගලයන්ට ද කොරෝනා එන්නත ලබාදෙන ලෙස සංචාරක අමාත්‍ය ප්‍රසන්න රණතුංග ඉල්ලීමක් කරනවා.\nඔහු කියා සිටියේ රටේ නිෂ්පාදන ක්‍රියාවලියට ඝෘජු දායකත්වයක් මොවුන්ගෙන් ලැබෙන බැවින් එන්නත් ලබා දීමේදි කර්මාන්තශාලා සඳහා පුමුඛත්වය ලබාදිය යුතු බවයි.\nපසුගිය ජනවාරි 29 වන දා සිට මේ දක්වා ඔක්ස්ෆර්ඩ් ඇස්ට්‍රාසෙනෙකා එන්නත පුද්ගලයන් හාරලක්ෂ 41,976 දෙනෙකුට ලබාදී තිබෙනවා.\nඅද දිනයේදීත් ප්‍රදේශ කිහිපයකදී එන්නත ලබාදීමට කටයුතු යොදා ඇති බවයි අප වාර්තාකරුවන් සදහන් කළේ.\nමේ අතර කලාකරුවන් වෙනුවෙන් හැකි ඉක්මනින් කොවිඩ් එන්නත ලබා දෙන්නැයි වෙළෙඳ අමාත්‍ය බන්දුල ගුණවර්ධන මහතා අග්‍රාමාත්‍යවරයාගෙන් ඉල්ලීමක් කර තිබෙනවා.",
       "URL": "https://www.hirunews.lk/263896/යාපනය-බන්ධනාගාරයේ-කොරෝනා-ආසාදිතයන්-51ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2120"
}