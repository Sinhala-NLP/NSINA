{
       "Source": "hirunews",
       "Timestamp": "Tuesday, 03 January 2023 - 7:27",
       "Headline": "අරගලය මෙහෙයුවේ අමරිකානු තානාපතිනියයි - 'RAW හා CIA' සහායත් ලැබුණා - ඇල්ලේ ගුණවංශ හිමි (වීඩියෝ)",
       "News Content": "මෙරට තුළ රජයට විරුද්ධව ඇති වූ 'අරගලය' පසුපස ක්‍රියාත්මක වූයේ ජාත්‍යන්තර කුමන්ත්‍රණයක් බව පූජ්‍ය ඇල්ලේ ගුණවංශ හිමි පවසනවා.\nහිරු ටී.වී. සලකුණ සංවාදයට එක්වෙමින් (02) උන්වහන්සේ සඳහන් කළේ, 'බෝන් අගේන්' (Born Again) කල්ලිය අරගලය මෙහෙයවීමේ ප්‍රධාන පාර්ශ්වයක් ලෙස ක්‍රියාත්මක වූ බවයි.\nඅරගලයට තුඩු දෙන ලෙස බලගැන්වුණු බෝන් අගේන් නමැති ආගමික කල්ලිය සේම , ජාත්‍යන්තර ඩයස්පෝරාව ද, ගෝල්ෆේස් අරගලය තුළ සිටි බවයි ඇල්ලේ ගුණවංශ හිමියන් මෙහිදී සඳහන් කළේ.\nරට අස්ථාවර කිරීමට වැඩි වශයෙන් අවශ්‍ය වූයේ ජාත්‍යන්තරයට බවත්, අරගලය ක්‍රියාත්මක මොහොතේ සිට 'රෝ (RAW) සහ CIA' ඔත්තු සේවය විශාල මෙහෙවරක් ඊට එක් කළ බවත් සලකුණ වැඩසටහනට එක්වෙමින් උන්වහන්සේ වැඩිදුරටත් ප්‍රකාශ කළා.\nබෝන් අගේන් යනු 1980 වර්ෂයේ පමණ මෙරටට පැමිණි අමරිකානු ක්‍රිස්තියානු දහමේ එක් පාර්ශ්වකරුවෙක් වන අතර, රට අස්ථාවර කිරීමට එතුළින් මනා කාර්‍ය්භාරයක් ඉටු කළ බවට මේ වනවිට තමන්ට තොරතුරු ලැබී ඇති බවයි ඇල්ලේ ගුණවංශ හිමියන් සඳහන් කළේ.\nසමස්ත අරගලය ක්‍රියාත්මක කිරීමේ නොපෙනෙන හස්තය ලෙස ක්‍රියා කළේ බෝන් අගේන් ආගමික බැතිමතෙකු වන ශ්‍රී ලංකාවේ අමරිකානු තානාපතිනි ජූලි චන්ග් විසින් බවත්, ඇය කොරියානු සම්භවයක් සහිත තැනැත්තියක් බවත් උන්වහන්සේ සලකුණ වැඩසටහනේ දී අවධාරණය කළා.\nජාත්‍යන්තර ආක්‍රමණ මගින් අරගලය සේ ම මෙරට සම්පත් ද මංකොල්ල කෑමට උත්සාහ කළ බවත් ඇල්ලේ ගුණවංශ හිමියන් වැඩිදුරටත් ප්‍රකාශ කර සිටියා.",
       "URL": "https://www.hirunews.lk/324139/අරගලය-මෙහෙයුවේ-අමරිකානු-තානාපතිනියයි-raw-හා-cia-සහායත්-ලැබුණා-ඇල්ලේ-ගුණවංශ-හිමි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=627"
}