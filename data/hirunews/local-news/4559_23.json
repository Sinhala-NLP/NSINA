{
       "Source": "hirunews",
       "Timestamp": "Monday, 17 April 2017 - 15:48",
       "Headline": "ශ්‍රී ලංකාවෙන් ඉන්දියාවට දුම්රිය 16ක ඇණවුමක්",
       "News Content": "ඉන්දීය රුපියල් කෝටි 680ක් වටිනා දුම්රිය 16ක ඇණවුමක් ශ්‍රී ලංකාවෙන් ලැබී ඇති බව ඉන්දියාවේ දුම්රිය තාක්ෂණික සහ ආර්ථික සේවාව ප්‍රකාශ කළා.\nමෙම දුම්රිය ඇණවුම පොදු ප්‍රවාහන සේවාවකින් ඉන්දියාවට ලැබී ඇති විශාලතම ඇණවුම බවයි එරට මාධ්‍ය ප්‍රකාශ කළේ.\nමෙම සියලූ දුම්රිය නවීනතම තාක්ෂණික උපකරණවලින් සමන්විත වන අතර, වාරණාසි සහ චෙන්නායි වැඩපොළවලදී නිෂ්පාදනය කෙරෙන බව ඉන්දීය දුම්රිය අමාත්‍යාංශයේ උසස් නිලධාරියෙකු එන්.ඩී.ටී.වී. ප්‍රවෘත්ති සේවාවට ප්‍රකාශ කර තිබෙනවා.\nමෙම දුම්රිය ඉදිරි වසර දෙක තුළ දී ශ්‍රී ලංකාවට සැපයීමට නියමිතයි.\nදුම්රිය සඳහා අරමුදල් සැපයෙන්නේ ඉන්දියාව, 2011 වසරේදී ශ්‍රී ලංකාවට ලබාදුන් රේඛීය ණය මුදල මගින් බව ඉන්දීය මාධ්‍ය වැඩිදුරටත් අනාවරණ කළා.",
       "URL": "https://www.hirunews.lk/159356/ශ්‍රී-ලංකාවෙන්-ඉන්දියාවට-දුම්රිය-16ක-ඇණවුමක්",
       "Category": "Local News",
       "Parent URL": "https://www.hirunews.lk/local-news.php?pageID=4559"
}