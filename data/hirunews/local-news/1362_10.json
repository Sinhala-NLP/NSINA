{
       "Source": "hirunews",
       "Timestamp": "Friday, 11 February 2022 - 17:04",
       "Headline": "උත්සව සමයේ අත්‍යවශ්‍ය ද්‍රව්‍ය හිඟයකින් තොරව (ඡායාරූප සහ වීඩියෝ)",
       "News Content": "කිරිපිටි, ගෑස්, තිරිඟු පිටි සහ සිමෙන්තිවල යම් හිඟයක් පැවතිය ද සෙසු සියලුම අත්‍යාවශ්‍ය ද්‍රව්‍යවල ප්‍රමාණවත් තොග පවතින බව අද (11) පැවති අත්‍යාවශ්‍ය ද්‍රව්‍ය හිඟයකින් තොරව පාරිභෝගිකයන්ට ලබාදීම සඳහා ජනාධිපතිවරයා පත් කළ කමිටු රැස්වීමේදී අනාවරණ වී තිබෙනවා.\nමුදල් අමාත්‍යාංශයේදී මෙම කමිටුව පළමු වරට රැස්වුණේ මුදල් අමාත්‍ය බැසිල් රාජපක්ෂගේ ප්‍රධානත්වයෙන්. එළඹෙන උත්සව සමයේදී රෙදිපිලි සහ ආහාර ද්‍රව්‍ය හිඟයකින් තොරව පාරිභෝගික ජනතාවට ලබාදීමට සූදානම් බවයි මුදල් අමාත්‍යවරයා එහිදී ප්‍රකාශ කළේ.\nඅත්‍යවශ්‍ය ආහාර ද්‍රව්‍ය සඳහා රජය බදු සහන ලබා දුන්න ද එම සහන ජනතාවට නොලැබීම සම්බන්ධයෙන් මෙහිදී දීර්ඝ වශයෙන් සාකච්ඡා කර තිබෙනවා.\nඇතැම් කූඨ වෙළඳුන් රජයේ සහන යටතේ ලබා ගන්නා භාණ්ඩ අධික මිල ගණන් යටතේ අලෙවි කරන බව මෙහිදී අනාවරණ වූ බව මුදල් අමාත්‍යාංශය සඳහන් කළා.\nසාකච්ඡාවට එක්ව සිටි රාජ්‍ය අමාත්‍ය දයාසිරි ජයසේකර, එකම භාණ්ඩයේ මිල ගණන් දිස්ත්‍රික්කයෙන් දිස්ත්‍රික්කයට විශාල වෙනස්කම් සහිතව අලෙවිවීම පිළිබඳව මුදල් අමාත්‍යවරයාගේ අවධානයට යොමුකළා.\nඑහිදී අදහස් දැක්වූ පාරිභෝගික කටයුතු රාජ්‍ය අමාත්‍ය ලසන්ත අලගියවන්න කියා සිටියේ මිල ප්‍රදර්ශනය කිරීම අනිවාර්ය නීතිය මේ වනවිට රට තුළ ක්‍රියාත්මක නොවන බවයි.\nඑබැවින් ඇතැම් වෙළඳුන් සිතැගි පරිදි භාණ්ඩ මිල තීරණය කරන අවස්ථා ද පවතින බව එහිදී අනාවරණ වූ බවයි මුදල් අමාත්‍යාංශය සඳහන් කළේ.\nඊට ප්‍රතිචාර දක්වමින් මුදල් අමාත්‍යවරයා සඳහන් කර ඇත්තේ සම්පූර්ණ මිල දර්ශකය භාෂා 3 න්ම ප්‍රදර්ශනය කිරීම වෙනුවට අත්‍යාවශ්‍ය ද්‍රව්‍ය මිල ගණන් පමණක් හෝ ප්‍රදර්ශනය කිරීමේ ක්‍රමවේදයක් සකස් කළ යුතු බවයි.\nඑමෙන්ම රට තුළ පවතින විදේශ විනිමය හිඟය තාවකාලික තත්ත්වයක් බව ද මුදල් අමාත්‍ය බැසිල් රාජපක්ෂ මෙහිදී ප්‍රකාශ කර තිබෙනවා.",
       "URL": "https://www.hirunews.lk/296766/උත්සව-සමයේ-අත්‍යවශ්‍ය-ද්‍රව්‍ය-හිඟයකින්-තොරව-ඡායාරූප-සහ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1362"
}