{
       "Source": "hirunews",
       "Timestamp": "Sunday, 09 February 2020 - 16:02",
       "Headline": "ශ්‍රී ලංකාව හරහා යුරෝපයට පැන යාමට තැත් කළ ඉරාන යුවළක් පිටුවහල් කෙරේ",
       "News Content": "ව්‍යාජ ක්‍රොඒෂියානු ගුවන් ගමන් බලපත්‍රය භාවිතා කරමින් ශ්‍රී ලංකාව හරහා යුරෝපයට පැන යාමට තැත් කළ ඉරාන ජාතික යුවළක් අද උදෑසන ඔවුන් පැමිණි ගුවන් යානයෙන්ම පිටුවහල් කිරීමට කටුනායක ගුවන් තොටුපළ ආගමන විගමන දෙපාර්තමේන්තු නිලධාරීන් පියවර ගෙන තිබෙනවා.\n39 හැවිරිදි වියේ පසුවන මෙම ඉරාන ජාතික සැමියා එරට වෙළද නාවිකයෙකු ලෙස සේවය කර ඇති අතර, බිරිඳගේ වයස අවුරුදු 34ක්.\nමොවුන් උදෑසන 8.10ට පමණ  ඕමානයේ මස්කට් නුවර සිට පැමිණි සලාම් එයාර් ගුවන් සේවයට අයත්  ඕ.වී. 431 දරණ යානයෙන් කටනායක ගුවන් තොටුපළ වෙත ළඟා වී තිබෙනවා.\nතමන් ශ්‍රී ලංකාවේ මධුසමය ගත කිරීම සදහා පැමිණි යුවළක් බව හඟවමින් කටුනායක ගුවන් තොටුපළ ආගමන අංශය වෙත සිය වීසා අනුමැතිය සඳහා අවශ්‍ය ලියකියවිලි මොවුන් ලබාදී තිබුණා.\nඑහෙත් ඔවුන් ශ්‍රී ලංකාවට ගොඩබැස්සවීමේ අවසර පත්‍රය සම්පූර්ණ කර නොමැති බව නිරීක්ෂණය කළ එහි රාජකාරියේ නියැලී සිටි ආගමන විගමන නිලධාරීන් ඒ පිළිබදව විමසා ඇති අතර ඔවුන් ඉන් කලබලයට පත්ව ගොඩබැසීමේ අවසර පත්‍රය වෙනුවට ක්‍රොඒෂියානු හැදුනුම්පත් ඉදිරිපත් කර ඇති බවයි වාර්තා වන්නේ.",
       "URL": "https://www.hirunews.lk/234041/ශ්‍රී-ලංකාව-හරහා-යුරෝපයට-පැන-යාමට-තැත්-කළ-ඉරාන-යුවළක්-පිටුවහල්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=2910"
}