{
       "Source": "hirunews",
       "Timestamp": "Friday, 16 June 2017 - 14:14",
       "Headline": "අගමැති, පකිස්ථාන නාවික හමුදාපති හමුවෙයි",
       "News Content": "ශ්‍රී ලංකාවේ පස්දින නිල සංචාරයක නිරත පාකිස්ථාන නාවුක හමුදාපති අද්මිරාල් මොහොමඩ් ෂකාවුල්ලාහ් (Admiral Muhammad Zakaullah) පසුගියදා අග්‍රාමාත්‍ය රනිල් වික්‍රමසිංහ හමුවී සාකච්ඡා කළා.\nපසුගිය දා ඇති වූ ගංවතුර ආපදාවේ දී පාකිස්ථානු රජය ශ්‍රී ලංකාව වෙත ලබාදුන් සහයෝගය සම්බන්ධයෙන් කෘතඥතාව පළ කළ අග්‍රාමාත්‍ය රනිල් වික්‍රමසිංහ පාකිස්ථානය හා ශ්‍රී ලංකාව අතර සංචාරක ව්‍යාපාරය ප්‍රවර්ධනය කිරීම සම්බන්ධයෙන් කරුණු සාකච්ඡා කර තිබෙනවා.\nශ්‍රී ලංකාව සහ පාකිස්ථානය අතර පවතින්නා වූ දිගු කාලීන මිත්‍රත්වය ද සිහිපත් කළ වික්‍රමසිංහ මහතා පාකිස්ථානයේ උසස් අධ්‍යාපන ක්‍රමවේදය පිළිබඳව අවධානය යොමු කළ යුතු බව ද වැඩිදුරටත් පෙන්වා දුන්නා.\nආපදා අවස්ථාවන්හි දී මීටත් වඩා ඉතා සමීපව කටයුතු කිරීමේ අවකාශය උදා කර ගත යුතු බව පෙන්වා දුන් පාකිස්තාන නාවුක හමුදාපතිවරයා පාකිස්ථාන ජනාධිපතිවරයා සහ අග්‍රාමාත්‍යවරයා ශ්‍රී ලංකා අග්‍රාමාත්‍ය රනිල් වික්‍රමසිංහට පාකිස්ථානයේ සංචාරයක් සඳහා පැමිණෙන්නැයි කළ ආරාධනය දැනුම් දුන්නා.\nඉන්දීය සාගර කලාපයේ සමුද්‍රීය සාමය සහ නිදහස් නාවුක ගමනාගමනය වෙනුවෙන් ශ්‍රී ලංකාව සැම විටම පෙනී සිටින බවද අග්‍රාමාත්‍යවරයා මෙහිදී පෙන්වා දී තිබෙනවා.\nඅරලියගහ මන්දිරයේ පැවැති මෙම හමුවට ශ්‍රී ලංකා නාවුක හමුදාපති වයිස් අද්මිරාල් රවීන්ද්‍ර විජේගුණරත්නල ශ්‍රී ලංකාවේ පාකිස්ථාන මහකොමසාරිස් සහ අග්‍රාමාත්‍ය ලේකම් සමන් ඒකනායක යන මහත්වරු ද සහභාගි වූනා.",
       "URL": "https://www.hirunews.lk/163699/අගමැති-පකිස්ථාන-නාවික-හමුදාපති-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4467"
}