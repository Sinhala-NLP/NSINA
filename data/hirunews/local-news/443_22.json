{
       "Source": "hirunews",
       "Timestamp": "Friday, 31 March 2023 - 13:18",
       "Headline": "අඩු කළ ගාස්තුව ක්‍රියාත්මක නොවන බවට බස් මගීන්ගෙන් මැසිවිලි (වීඩියෝ)",
       "News Content": "නව බස් ගාස්තුව අද (31) සිට ක්‍රියාත්මක වුවත් එහි වාසිය තමන්ට නොලැබුණ බව ඇතැම් බස් මගීන් චෝදනා කරනවා. ඔවුන් පෙන්වා දෙන්නේ පෙර පැවති ගාස්තුව අද දිනයේදී තමන්ගෙන් අය කළ බවයි.\nඉන්ධන මිල පහත දැමීමෙන් පසු බස් ගාස්තුව සියයට 12යි දශම බින්දුවයි 09කින් පහත දැමීමට ජාතික ගමනාගමන කොමිසම කටයුතු කළ අතර ඒ අනුව රුපියල් 34ක්ව පැවති අවම බස් ගාස්තුව 30 දක්වා පහත දැමුණා.\nමේ අතර සංශෝධිත බස් ගාස්තුව සෑම බස් රථයකම ප්‍රදර්ශනය කරන ලෙසට ජාතික ගමනාගමන කොමිෂන් සභාව උපදෙස් ලබාදී තිබෙනවා.\nහිරු ප්‍රවෘත්ති අංශයට අදහස් දක්වමින් එහි අධ්‍යක්ෂ ජනරාල් ආචාර්ය නිලාන් මිරැන්ඩා කියා සිටියේ නව බස් ගාස්තුව නිසි ලෙස ක්‍රියාත්මක වන්නේදැයි සෙවීම සඳහා ජාතික ගමනාගමන කොමිෂන් සභාව විශේෂ වැඩපිළිවෙලක්ද ආරම්භ කර ඇති බවයි.\nඑමෙන්ම සිය ඉන්ධන කෝටාව වැඩිකර, අමතර කොටස් සඳහා සහනයක් ලබාදුනහොත් පාසල් වෑන් රථ ගාස්තුව සියයට 10කින් අඩු කළ හැකි බව සමස්ථ ලංකා අන්තර් පළාත් පොදු පාසල් ළමුන් ප්‍රවාහන සංගමයේ සභාපති රුවන් ප්‍රසාද්, අම්බලන්ගොඩ අද කැඳවා තිබූ මාධ්‍ය හමුවකට එක්වෙමින් සඳහන් කළා.\nමේ අතර වෙළඳපලේ ටයිල් මිල සියයට 12.5ත් - 15ත් අතර අගයකින් පහත වැටී ඇති බව ලංකා ටයිල් සමාගමේ කළමනාකරණ අධ්‍යක්ෂ මහේන්ද්‍ර ජයසේකර හිරු ප්‍රවෘත්ති අංශයට සඳහන් කළා.\nඉන්ධන මිල පහත දැමීම නිසා මාළු මිල සියයට 25කින් පමණ අඩුවනු ඇතැයි පෑලියගොඩ මධ්‍යම මත්ස්‍ය ව්‍යාපාරික සංගමයේ ලේකම් ජයන්ත කුරේ කියා සිටියා.\nඉන්ධන මිල අඩු කිරීම හේතුවෙන් එහි වාසිය ආපනශාලා ආහාර සඳහා ද ලබාදීමට අපේක්ෂා කරන බවයි සමස්ත ලංකා ආපනශාලා හිමියන්ගේ සංගමයේ සභාපති අසේල සම්පත් සඳහන් කළේ.",
       "URL": "https://www.hirunews.lk/331361/අඩු-කළ-ගාස්තුව-ක්‍රියාත්මක-නොවන-බවට-බස්-මගීන්ගෙන්-මැසිවිලි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=443"
}