{
       "Source": "hirunews",
       "Timestamp": "Tuesday, 04 July 2023 - 16:13",
       "Headline": "රාජගිරියේ සිපෙට්කෝ ඉන්ධන පිරවුම්හල ලංකා ඛනිජ තෙල් නීතිගත සංස්ථාව යටතට",
       "News Content": "ඛනිජතෙල් සංස්ථාවේ නීතීරීතිවලට අනුකූලව අවම ඉන්ධන සංචිත පවත්වාගෙන නොගැනීම හේතුවෙන් රාජගිරිය සිපෙට්කෝ ඉන්ධන පිරවුම්හල ලංකා ඛනිජ තෙල් නීතිගත සංස්ථාවට පවරාගෙන තිබෙනවා.\nඒ, ජනතාවගෙන් ලැබුණු පැමිණිලි මත අද උදෑසන සිදු කළ පරීක්ෂාකිරීම්වලින් අනතුරුවයි.\nමෙම රාජගිරිය සිපෙට්කෝ ඉන්ධන පිරවුම්හලේ බෙදුම්කරු සහ ඛනිජ තෙල් නීතිගත සංස්ථාව අතර ඇති ගිවිසුමට අනුව සෑම වර්ගයකම ඉන්ධනවලින් අවම වශයෙන් 50%ක ඉන්ධන තොගයක් සෑම අවස්ථාවකදීම පවත්වාගෙන යාම අනිවාර්ය වෙනවා.\nනමුත් මෙම ඉන්ධන හලෙන් එසේ ඉන්ධන තොග පවත්වාගෙන ගොස් නොමැති බවට මහජනතාවගෙන් පැමිණිලි විශාල ප්‍රමාණයක් ලැබී තිබෙනවා.\nමෙම ඉන්ධනහලේ ගෙවුණු දින කිහිපයකම ඉන්ධන තිබී නොමැති බවයි වාර්තා වන්නේ.\nඉන්ධනහලේ බෙදුම්කරු අවශ්‍ය පරිදි තොග ඇනවුම් නොකර මහජනතාව පීඩාවට පත් කර ඇති බැවින් අද උදෑසන ඛනිජ තෙල් නීතිගත සංස්ථාව මගින් මෙම සිපෙට්කෝ ඉන්ධන පිරවුම්හල ලංකා ඛනිජ තෙල් නීතිගත සංස්ථාවට පවරාගෙන තිබෙනවා.\nනමුත් ඉන්ධන පිරවුම්හලේ හිමිකරු පවසන්නේ සිය ඉන්ධන පිරවුම්හල සතුව ඉන්ධන පැවති බවයි.",
       "URL": "https://www.hirunews.lk/340006/රාජගිරියේ-සිපෙට්කෝ-ඉන්ධන-පිරවුම්හල-ලංකා-ඛනිජ-තෙල්-නීතිගත-සංස්ථාව-යටතට",
       "Category": "Local News",
       "Parent URL": "https://www.hirunews.lk/local-news.php?pageID=213"
}