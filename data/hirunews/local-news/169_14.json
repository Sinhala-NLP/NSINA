{
       "Source": "hirunews",
       "Timestamp": "Wednesday, 19 July 2023 - 19:33",
       "Headline": "මුහුද මැදදී නවක වදය දුන් 07 දෙනෙකු රිමාන්ඩ් (වීඩියෝ)",
       "News Content": "බේරුවල ධීවර වරායෙන් මුහුදු ගිය බහුදින ධීවර යාත්‍රාවක් තුළදී පළමු වරට ධීවර රැකියාව සඳහා පිටත්ව ගිය තරුණයෙකුට නවකවදය ලබාදීමේ සිද්ධියට අත්අඩංගුවට ගත් ධීවරයින් 07 දෙනා මේ මස 31 වනදා දක්වා රක්ෂිත බන්ධානාගාර ගතකර තිබෙනවා.\nඒ ඔවුන් අද කළුතර අතිරේක මහේස්ත්‍රාත් ඒ.එන්.ආර්.පෙරේරා හමුවට ඉදිරිපත් කිරීමෙන් අනතුරුවයි.\nමීට මාසයකට පමණ ඉහතදී බේරුවල ධීවර වරායෙන් ඔවුන් ධීවර කටයුතු සඳහා පිටත්ව ගොස් ඇති අතර රැකියාවට පුරුදු පුහුණු කරන බවට පවසමින් ගැඹුරු මුහුදේදි මෙම තරුණයා විවිධ තාඩන පීඩනවලට ලක්කර තිබුණා.\nඇතැම් අවස්ථාවල ඔහු මුහුදේ ගිල්වා ඇති අතර ගොඩබිමට පැමිණීමෙන් පසුවයි ආධුනික ධීවර තරුණයා සිද්ධිය සම්බන්ධයෙන් පොලිසියට පැමිණිලි කර ඇත්තේ.\nඅනතුරුව ඔහු රෝහල් ගතවී තිබෙනවා.\nවිමර්ශන සිදුකළ බේරුවල පොලිසිය ධීවර යාත්‍රාව පැදවූ පුද්ගලයා ඇතුළු 07 දෙනෙකු අත්අඩංගුවට ගත්තා. පීඩාවට ලක්වූ ධීවර තරුණයා මොරටුමුල්ල ප්‍රදේශයේ පදිංචිකරුවෙක් වන අතර ඔහු සිද්ධිය පිළිබඳව හිරු ප්‍රවෘත්ති අංශයට මෙලෙස අදහස් දක්වා සිටියා.\nමේ අතර අලුත්ගම - මොරගල්ල ප්‍රදේශයේ සුඛෝපභෝගි හෝටලයක් තුළදී බීමතින් අරාබි ජාතික තරුණ යුවලකට පහරදී සැඟව සිටි සැකකරුවන් තුන්දෙනා මොරගල්ල සංචාරක පොලිසිය විසින් අද අත්අඩංගුවට ගෙන තිබෙනවා.\nඅරාබියේදී විවාහ වූ මෙම තරුණ යුවල මධුසමය ගත කිරීම සඳහා ශ්‍රී ලංකාව තෝරාගෙන දිවයිනට පැමිණි සිටි අවස්ථාවේදී මෙම පහරකෑමට ලක්ව තිබුණා.",
       "URL": "https://www.hirunews.lk/341803/මුහුද-මැදදී-නවක-වදය-දුන්-07-දෙනෙකු-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=169"
}