{
       "Source": "hirunews",
       "Timestamp": "Thursday, 21 November 2019 - 19:37",
       "Headline": "බ්‍රිතාන්‍ය මහ කොමසාරිස් කාර්යාලයට සංදේශයක්",
       "News Content": "ජනාධිපති ගෝඨාභය රාජපක්ෂ සම්බන්ධයෙන් බ්‍රිතාන්‍යයේ බී.බී.සී. පුවත් සේවය විසින් අසත්‍ය තොරතුරු ප්‍රචාරය කළ බව පවසමින් සිවිල් සංවිධාන කිහිපයක් අද මෙරට බ්‍රිතාන්‍ය මහකොමසාරිස් කාර්යාලයට සංදේශයක් භාර දුන්නා.\nඔවුන් එමගින් ඉල්ලා සිටින්නේ අදාළ කරුණ සම්බන්ධයෙන් බ්‍රිතාන්‍ය රජය වහාම ක්‍රියාමාර්ග ගෙන දෙරට අතර ද්වීපාර්ශවික සබඳතා තහවුරු කර ගැනීමට අවශ්‍ය පියවර ගන්නා ලෙසයි.\nජනාධිපති ගෝඨාභය රාජපක්ෂ, යුද නායකයෙකු ලෙස සිව්වැනි ඊලාම් යුද්ධයේ අවසන් අදියරේදී සිදුවූ බව කියන දමිළ ජනතා සමූල ඝාතනයට වගකිව යුතු පුද්ගලයෙකු ලෙස දක්වමින් බ්‍රිතාන්‍යයේ බී.බී.සී. පුවත් සේවාව පසුගියදා ප්‍රවෘත්තියක් විකාශය කර තිබුණා.\nඑම අසත්‍ය පුවත සම්බන්ධයෙන් වහාම පියවර ගන්නා ලෙස යොමුකළ සංදේශයේ දැක්වෙන්නේ එල්.ටී.ටී.ඊ ත්‍රස්තවාදීන්, සිවිල් වැසියන්, මිනිස් පලිහක් ලෙස භාවිත කළ අතර, ඔවුන්ගේ ග්‍රහණ යෙන් මිදී පලා යන අවස්ථාවලදී එල්.ටී.ටී.ඊ ත්‍රස්තවාදීන් ඔවුන්ට වෙඩි තැබූ බව සත්‍යය කරුණ වන බවයි.\nඑමෙන්ම, අවස්ථා ගණනාවකදී ශ්‍රී ලංකාව සම්බන්ධයෙන් බී.බී.සී ප්‍රවෘත්ති සේවාව හරහා පළ වූ විවිධ වාර්තාවල වගකීම් විරහිත භාවය සහ අසත්‍ය තොරතුරු අන්තර්ගත වීම සහ ඒ හරහා මෙරට ආරක්ෂක හමුදාවේ කීර්තිනාමයට හානි සිදුවීම සම්බන්ධයෙන් වූ කරුණු මෙම සංදේශයෙහි අඩංගු වනවා.",
       "URL": "https://www.hirunews.lk/228705/බ්‍රිතාන්‍ය-මහ-කොමසාරිස්-කාර්යාලයට-සංදේශයක්",
       "Category": "Local News",
       "Parent URL": "https://www.hirunews.lk/local-news.php?pageID=3037"
}