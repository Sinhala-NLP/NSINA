{
       "Source": "hirunews",
       "Timestamp": "Saturday, 19 September 2020 - 12:32",
       "Headline": "පාස්කු කොමිසමේ ආන්දෝලනාත්මක ප්‍රකාශය (වීඩියෝ)",
       "News Content": "පාස්කු ප්‍රහාරය වළක්වා නොගැනීමේ වගකීම භාරගෙන පොලිස්පති ධූරයෙන් ඉවත් වුවහොත් ප්‍රහාරය පිළිබඳ සෙවීමට මුල්වරට පත්කෙරුණු මලල්ගොඩ කමිටුවේ වාර්තාවද වෙනස් කොට විදෙස් තානාපති ධූරයක් ලබා දෙන බවට එවකට පොලිස්පති පූජිත් ජයසුන්දර මහතාට හිටපු ජනාධිපති මෛත්‍රීපාල සිරිසේන දැනුම් දී තිබූ බවට පාස්කු ප්‍රහාරය විමසන ජනාධිපති කොමිසමේ දී ආන්දෝලනාත්මක අනාවරණයක් සිදු කෙරුණා.\nසාක්ෂි ලබාදුන් හිටපු ආරක්ෂක ලේකම් හේමසිරි ප්‍රනාන්දු මහතා මෙම සිද්ධිය අනාවරණය කරමින් වැඩිදුරටත් සඳහන් කළේ, ප්‍රහාරයට පෙර රාජ්‍ය බුද්ධි අධ්‍යක්ෂ විසින් හිටපු ජනාධිපතිවරයා දැනුම්වත් කරන්නට ඇතැයි තමන් විශ්වාස කරන බවයි.\nපාස්කු ප්‍රහාරය සම්බන්ධයෙන් විමර්ශන කෙරෙන ජනාධිපති කොමිසම හමුවේ ඊයේ තුන්වන දිනටත් සාක්ෂි ලබා දුන්නේ, ප්‍රහාරය එල්ල වන අවස්ථාවේ ආරක්ෂක ලේකම් ධුරය දැරූ හේමසිරි ප්‍රනාන්දු මහතායි.\nරාජ්‍ය බුද්ධි සේවයෙන් ආරක්ෂක ලේකම් වෙත එවා තිබූ පාස්කු ප්‍රහාරය සම්බන්ධයෙන් වූ බුද්ධි තොරතුරු ඇතුළත් වාර්තා නිසි ලෙස පරිශීලනය කළේ ද යන්න රජයේ අතිරේක සොලිසිටර් ජෙනරාල්වරිය මෙහිදී සාක්ෂිකරුගෙන් ප්‍රශ්න කළා.\nඊට පිළිතුරු දෙමින් හේමසිරි ප්‍රනාන්දු මහතා දිගින් දිගටම පැවසුවේ තමන්ට රාජ්‍ය බුද්ධි සේවය ලබාදුන් සෑම වාර්තාවක්ම කිසිදු විශ්ලේෂණයකට භාජනය නොකොට හුදු තොරතුරු පමණක් කොළයකට සීමා කර එවා තිබූ බවයි.\nඑමඟින් ගත හැකි ක්‍රියාමාර්ගයක් නැතැයි පැවසූ හේමසිරි ප්‍රනාන්දු මහතා වැඩිදුරටත් සඳහන් කළේ එවැනි තොරතුරු අවශ්‍යවන්නේ ක්‍රියාත්මක මට්ටමේ සිටින පොලිසිය, අපරාධ පරීක්ෂණ දෙපාර්තමේන්තුව සහ ත්‍රස්ත මර්දන හා විමර්ශන කොට්ඨාසයට නිසා තමන්ට විශ්ලේෂණය කළ තොරතුරු ලබාදීම සිදුවිය යුතුව තිබූ බවයි.",
       "URL": "https://www.hirunews.lk/250592/පාස්කු-කොමිසමේ-ආන්දෝලනාත්මක-ප්‍රකාශය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2444"
}