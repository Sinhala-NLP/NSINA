{
       "Source": "hirunews",
       "Timestamp": "Tuesday, 02 November 2021 - 8:10",
       "Headline": "මාර්ග සංවර්ධන අධිකාරියට එරෙහිව මූලික අයිතිවාසිකම් පෙත්සමක්",
       "News Content": "පුද්ගලයින් 14 දෙනෙකුට ජීවිත අහිමි කරමින් පස්සර - ලුණුගල මාර්ගයේ පසුගිය මාර්තු මස 20 වන දා සිදු වූ බස් රථ අනතුරෙන් මව සහ පියා අහිමි වූ දරුවන් තුන්දෙනෙකු සිය මිත්තණිය සහ මුත්තණුවන් මාර්ගයෙන් මාර්ග සංවර්ධන අධිකාරියට එරෙහිව ශ්‍රේෂ්ඨාධිකරණය හමුවේ මූලික අයිතිවාසිකම් පෙත්සමක් ගොනු කර තිබෙනවා.\nමාර්ග සංවර්ධන අධිකාරිය විසින් ස්වකීය රාජකාරිය ඉටු කිරීමට අපොහොසත්වීම රිය අනතුරට හේතුව බවයි පෙත්සම්කරුවන් පෙන්වා දී ඇත්තේ.\nඅදාළ අනතුර සිදු වූ ස්ථානයේ මාර්ගයට ගලක් පතිත වී තිබීම හේතුවෙන් වාහන ගමනාගමනයට බාධා ඇති වී තිබූ බවත් ඒ හේතුවෙන් එම ස්ථානයේ රිය අනතුරක් සිදුවීමට ඉතා ඉහළ සම්භාවිතාවක් පැවති බවත් පෙත්සම්කරුවන් කියා සිටියා.\nගල ඉවත් නොකිරීමත් නිසි ආරක්ෂක උපාය මාර්ග අනුගමනය නොකිරීමටත් මාර්ග සංවර්ධන අධිකාරිය අපොහොසත් වී ඇති බව ද පෙත්සමේ දැක්වෙනවා.\nමිත්තණිය සහ මුත්තණුවන් මාර්ගයෙන් ශ්‍රේෂ්ඨාධිකරණය හමුවේ මෙලෙස මූලික අයිතිවාසිකම් පෙත්සමක් ගොනු කර ඇත්තේ වයස අවුරුදු 9, 8 සහ 4 යන වයස්වල පසුවන දරුවන් තිදෙනෙක්.",
       "URL": "https://www.hirunews.lk/286751/මාර්ග-සංවර්ධන-අධිකාරියට-එරෙහිව-මූලික-අයිතිවාසිකම්-පෙත්සමක්",
       "Category": "Local News",
       "Parent URL": "https://www.hirunews.lk/local-news.php?pageID=1590"
}