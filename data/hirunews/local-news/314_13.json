{
       "Source": "hirunews",
       "Timestamp": "Friday, 26 May 2023 - 22:07",
       "Headline": "කාන්තාවන් දෙදෙනකු නිවසක් තුළ දමා ගිය තර්ජනාත්මක වැකි සහිත ලිපියක් සම්බන්ධව විමර්ශන",
       "News Content": "නිවසක නවාතැන් දුන් කාන්තාවන් දෙදෙනකු දමා ගිය මුදල්, සිම්පත් සහ තර්ජනාත්මක වැකි සහිත ලිපියක් සම්බන්ධව කිලිනොච්චි පොලිසිය විමර්ශන ආරම්භ කර තිබෙනවා.\nකිලිනොච්චිය ප්‍රදේශයේ නිවසකට පසුගිය 24 වැනිදා රාත්‍රියේ කාන්තාවන් දෙදෙනකු නවාතැන් ඉල්ලා පැමිණ තිබෙන අතර එම නිවෙස් හිමි කාන්තාව ඔවුනට නවාතැන් ලබා දී තිබෙන බවයි පොලිසිය පවසන්නේ.\nඑදින රාත්‍රියේ බල්ලන් බුරන හඬ ඇසී ගෙහිමි කාන්තාව විපරම් කිරීමේ දී එම ආගන්තුක කාන්තාවන් දෙදෙනා අතුරුදන්වව ඇති බව එම කාන්තාවට වැටහී තිබෙනවා.\nමෙම කාන්තාවන් දෙදෙනා නිදා ගත් ස්ථානයේ තිබී රුපියල් පන්දහසේ නෝට්ටුවක් ,සිම් පත් දෙකක්, ලියුම් කවර හතරක් හා තර්ජනාත්මක වැකි සහිත ලිපිය හමුවී තිබෙන්නේ ඉන් අනතුරුවයි.\nඑම ලිපියේ සඳහන් වී ඇත්තේ \"ආගම අපේ හුස්මයි\",\"හෙට ළමයින් පාසල් යවන්න එපා\" යනුවෙන් සහ \"අපි තැන් කීපයක බෝම්බ තියලා තියෙනවා\" මෙන්ම \"මේ ලිපිය සම්බන්ධව වෙන අයෙකු දැනුවත් කළොත් මරනවා\"ලෙසටයි.\nමෙම සිදුවීමෙන් අනතුරුව නිවෙස් හිමි කාන්තාව කිලිනොච්චිය පොලිසියට පැමිණිල්ලක් ඉදිරිපත් කර තිබෙන අතර ඉන් පසු ක්‍රියාත්මක වූ කිලිනොච්චිය පොලිසිය විසින් මෙම සිදුවීමට අදාල කාන්තාවන් සොයා විමර්ශන ආරම්භ කර තිබෙන බවයි අප වාර්තාකරු පවසන්නේ.",
       "URL": "https://www.hirunews.lk/336329/කාන්තාවන්-දෙදෙනකු-නිවසක්-තුළ-දමා-ගිය-තර්ජනාත්මක-වැකි-සහිත-ලිපියක්-සම්බන්ධව-විමර්ශන",
       "Category": "Local News",
       "Parent URL": "https://www.hirunews.lk/local-news.php?pageID=314"
}