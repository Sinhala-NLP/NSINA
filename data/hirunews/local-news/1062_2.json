{
       "Source": "hirunews",
       "Timestamp": "Tuesday, 28 June 2022 - 19:24",
       "Headline": "ඉන්ධන නැහැ කිව්වත්, පෝලිම් නිමක් නැහැ (වීඩියෝ)",
       "News Content": "අත්‍යවශ්‍ය සේවා සඳහා පමණක් ඉන්ධන නිකුත් කෙරුණද පිරවුම්හල් අසළ දින ගණනාවක් තිස්සේ කිලෝමීටර ගණන් පවතින පෝලිම්වල කැපී පෙනෙන අඩුවීමක් තවමත් දක්නට ලැබෙන්නේ නැහැ.\nලබන මස 10 වනදා දක්වා අත්‍යවශ්‍ය සේවා සඳහා පමණක් ඉන්ධන නිකුත් කරන බව රජය ඊයේ ප්‍රකාශ කළේ ඉන්ධන සංචිත ඉතා අවම මට්ටමක පැවතීම හේතුවෙන්.\nඊයේ වනවිට ලංකා ඛනිජ තෙල් නීතිගත සංස්ථාව සතුව ඔක්ටේන් අනූපහ වර්ගයේ පෙට්‍රල් පැවතියේ මෙටි්‍රක් ටොන් 3,000 කට ආසන්න ප්‍රමාණයක් පමණයි.\nමෙම තත්වයත් සමඟ අද දිනයේ ඇතැම් පිරවුම්හල් වෙත අත්‍යවශ්‍ය සේවා සඳහා ඉන්ධන නිකුත් කිරීම ද සිදු කර නොමැති බවයි, ලංකා ඛනිජ තෙල් සංස්ථා පිරවුම්හල් ආරංචි මාර්ග ප්‍රකාශ කළේ.\nමීට අමතරව අද දිනයේ දී කොලොන්නාව පර්යන්තයෙන් බවුසර් වෙත ඉන්ධන නිකුත් කිරීම ද නවතා ඇති බවට වාර්තාවුණා.\nලංකා අයි.ඕ.සී. සමාගමට අයත් පිරවුම්හල් කිහිපයක් සඳහා පමණක් අද දිනයේ ඉන්ධන තොග ලැබී තිබෙනවා.\nඅත්‍යවශ්‍ය සේවා සඳහා පමණක් ඉන්ධන නිකුත් කිරීමට රජය ඊයේ ගත් තීරණයත් සමඟ වෙළෙඳපොළේ පැවති ඉන්ධන ජාවාරම තවදුරටත් වර්ධනය වී තිබෙනවා.\nඒ අනුව දිවයිනේ ඇතැම් ප්‍රදේශවල මේ වන විට පෙට්‍රල් බෝතලයක් රුපියල් දහසේ සිට එක්දාස් පන්සීය දක්වා මිලකට අලෙවි වන බවයි වාර්තා වුණේ.\nනීතිවිරෝධීව රැස් කරන ඉන්ධන වැටලීමේ මෙහෙයුම් තවදුරටත් ක්‍රියාත්මක බව පොලිසිය පැවසුවත් අදාළ ජාවාරම්වල පැහැදිළි අඩුවක් දක්නට ලැබෙන්නේ නැහැ.\nමේ අතර අදත් ප්‍රදේශ කිහිපයක පිරවුම්හල්වල ටෝකන් නිකුත් කිරීම සිදුකෙරුණු අතර එහිදී උණුසුම් තත්වයන්ද වාර්තාවුණා.\nමේ අතර ඉන්ධන ලබාගැනීම සම්බන්ධයෙන් කටාර් රාජ්‍යයේ සංචාරයක නිරත විදුලිබල හා බලශක්ති අමාත්‍ය කංචන විජේසේකර, එරට බලශක්ති රාජ්‍ය අමාත්‍ය සහ කටාර් බලශක්ති සමාගමේ සභාපති සාඩ් ෂරීඩා අල් කාබි හමුවී තිබෙනවා.\nඑසේම ඉන්ධන ලබාගැනීම සම්බන්ධයෙන් සාකච්ඡා කිරීමට ජනාධිපතිවරයා ඉදිරි කාලයේදී එක්සත් අරාබි එමීර් රාජ්‍යයේ සංචාරයකට බලාපොරොත්තු වන බව පාර්ලිමේන්තු මන්ත්‍රී මහින්දානන්ද අලුත්ගමගේ කොළඹ අද පැවති මාධ්‍ය හමුවකදී ප්‍රකාශ කළා.\nමේ අතර පවතින ඉන්ධන ගැටලුව හේතුවෙන් මහජන සෞඛ්‍ය පරීක්ෂකවරුන්, පවුල් සෞඛ්‍ය සේවිකාවන් ඇතුළු අතුරු වෛද්‍ය සේවාවට අයත් වෘත්තීන් 8 ක් හෙට සහ අනිද්දා දෙදින සිය රාජකාරි කටයුතුවලින් ඉවත්වී වර්ජනයක් ආරම්භ කිරීමට තීරණය කර තිබෙනවා.\nමේ අතර හෝමාගම - මාගම්මන ප්‍රදේශයේ නිවසක පසුගිය 25 වනදා ඇතිවූ ගින්නකින් පිළිස්සුම් තුවාල ලබා කොළඹ ජාතික රෝහලේ දැඩි සත්කාර ඒකකයේ ප්‍රතිකාර ලබමින් සිටි 19 හැවිරිදි තරුණියද ජීවිතක්ෂයට පත්ව තිබෙනවා.\nඑම ගින්නෙන් ඇගේ මව සහ පියාද මියගිය අතර, 6 හැවිරිදි සොහොයුරිය රිජ්වේ ආර්යා ළමා රෝහලේ තවදුරටත් ප්‍රතිකාර ලබනවා.\nමේ අතර ගෑස් අර්බුදය සඳහා ද මෙතෙක් නිශ්චිත විසඳුමක් ලැබී නොමැති අවස්ථාවක ගාල්ල ජාත්‍යන්තර ක්‍රීඩාංගණය අසළ සති දෙකක් පුරා රැස්ව සිටි පාරිභෝගිකයන්ට ගෑස් බෙදාහැරීමට ලාෆ් සමාගම අද කටයුතු කළා.\nමේ අතර උසස් පෙළ විභාගයේ ඉංජිනේරු තාක්ෂණවේදය ප්‍රයෝගික පරීක්ෂණ හෙට සිට ලබන මස 9 වනදා දක්වා පැවැත්වීමට නියමිතයි.",
       "URL": "https://www.hirunews.lk/308435/ඉන්ධන-නැහැ-කිව්වත්-පෝලිම්-නිමක්-නැහැ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1062"
}