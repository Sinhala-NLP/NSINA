{
       "Source": "hirunews",
       "Timestamp": "Wednesday, 12 July 2023 - 20:22",
       "Headline": "අනේක දුක් විද ලක්මවට ජය ගෙන එන්න ගිය දිලිනිගේ බොද වූ සිහිනය (වීඩියෝ)",
       "News Content": "2023 පොදුරාජ්‍ය මණ්ඩලයීය බර ඉසිලීමේ තරගාවලිය මේ දිනවල ඉන්දියාවේ නව දිල්ලි නුවරදී ක්‍රියාත්මක වනවා.\nශ්‍රී ලංකා බර ඉසිලීමේ ක්‍රීඩක ක්‍රීඩිකාවන් ද මෙම තරගාවලිය නියෝජනය කරන අතර කුරුණෑගල පොතුවාගොන්න ග්‍රාමයේ දිවිගෙවන ඩිලිනි මධුෂිකා මෙම\nතරගාවලිය සඳහා සුදුසුකම් ලබා ගත්තේ කිලෝ ග්‍රෑම් 45 බර පංතියෙන්.\nඋපතින්ම දිළිඳු කම උරුම ඇයට පොඳු රඳ මඬුලු බර ඔසවන්නට ඉන්දියාව බලා පිටවත්ව යන්නට අවැසි මුදල් සොයා ගැනීම සිහිනයක් වුනා.\nක්‍රීඩා අමාත්‍යංශය හා ජාතික බර ඉසිලීමේ සංගමය අහක බලද්දී සංචාරය සඳහා අවැසි රුපියල් ලක්ෂ 5ක මුදල මධුෂිකාට සොයා දෙන්නට ගම්වාසින් ඉදිරිපත් වුනා.\nඒ ආධුනික ගී ප්‍රසංගයක් සංවිධාන කරමින්.\nඑහිදී මධුෂිකා ද ගීත ගායනා කළා.\nමේ අපිරිමිත උත්සාහයේ ප්‍රථිපලක් ලෙස මධුෂිකාට ඉන්දියාව බලා පිටත්ව යන්නට හැකිවුණේ පොදුරද මඩුලු බර ඉසිලීමේ තරග බිමේදී සිය සිහිනය යතාර්ථයක් බවට පත්කර ගැනීමේ අවස්ථාවද උදා කර දෙමින්.\nනමුත් දෛවයේ සරදමක් ලෙසින් කිලෝග්‍රෑම් 45 කාන්තා බර පංතියේ තරගය සඳහා සහභාගී වන්නට ඇයට අවස්ථාව හිමි වුණේ නැහැ.\nඒ අවසන් නාම ලේඛනයට මධුෂිකාගේ නම ඇතුළත් නොවන බව තරග සංවිධායකයින් විසින් දැනුම් දීමත් සමඟයි.\nකෙසේ වෙතත් අදාල සිදුවීම සම්බන්ධයෙන් ශ්‍රී ලංකා බර ඉසිලීමේ සංගමයේ ලේකම් චමින්ද රත්නායක මහතාගෙන් හිරු රෙඩ් කාර්ඩ් කළ විමසීමකදී ඔහු\nපවසා සිටියේ නිසි ක්‍රමවේදය අනුගමනය කරමින් ඩිලිනි මධුෂිකාගේ නම ද ඇතුළුව සෙසු ශ්‍රී ලංකා ක්‍රීඩක ක්‍රීඩිකාවන්ගේ නාම ලේඛනය සංවිධායකයින්ට ලබා දීමට කටයුතු කර තිබු බවයි.\nනමුත් තරග සංවිධායකයින්ගේ අඩු පාඩුවක් නිසා මදුශිකාට තරගය සඳහා ඉදිරිපත්වීමට නොහැකි වී ඇති බවත් ඔහු සඳහන් කළා.\nඅනේක විද දුක් කම්කටොලු මැද පුහුණුවීම් සිදුකර ස්වෝත්සාහයෙන්ම මුදල් සොයාගෙන හෙට දිනයේ බර ඉසිලීමේ ක්‍රීඩාවෙන් ජාත්‍යන්තරය ජයගන්නට වෙරදරන මෙවන් ක්‍රීඩිකාවන්ට කාගේ හෝ වරදකින් ඒ අවස්තාව ගිලිහී යනවා නම් මෙරට ක්‍රීඩාව කරවන බලධාරීන් මුනිවත රැකිය යුතුද.\nඅස්වයා පැනගිය පසු ඉස්තාලය වසනවා වනුවට මෙවැනි අතපසු වීම් සිදු නොවීමට වග බලා ගැනීම මෙරට ක්‍රීඩා බලධාරීන්ගේ වගකීම බවයි අපගේ හැඟීම.",
       "URL": "https://www.hirunews.lk/340997/අනේක-දුක්-විද-ලක්මවට-ජය-ගෙන-එන්න-ගිය-දිලිනිගේ-බොද-වූ-සිහිනය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=189"
}