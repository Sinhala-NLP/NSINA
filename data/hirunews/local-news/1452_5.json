{
       "Source": "hirunews",
       "Timestamp": "Monday, 03 January 2022 - 16:01",
       "Headline": "ශ්‍රී ලංකාව ඔමික්‍රොන් ආසාදන රැල්ලක් අබියස - විශේෂඥ වෛද්‍යවරුන්ගේ සංගමය",
       "News Content": "ශ්‍රී ලංකාවේ ඔමික්‍රොන් (omicron) වෛරසය පැතිර යන වේගය බටහිර හා දකුණු අප්‍රිකාවේ තත්ත්වයට සමාන වේගයක් පෙන්නුම් කරණ බව ශ්‍රී ලංකා විශේෂඥ වෛද්‍යවරුන්ගේ සංගමය පෙන්වා දෙනවා.\nමේ අනුව ඔවුන් සඳහන් කරන්නේ මේ වන විටත් ශ්‍රී ලංකාව ඔමික්‍රොන්(omicron) ආසාදන රැල්ලක් අබියස සිටින බවයි.\nඑබැවින් ප්‍රමාදයකින් තොරව බූස්ටර්(booster) මාත්‍රාව ලබා ගැනීමට කටයුතු කරන ලෙසත් ඔවුන් ඉල්ලා සිටිනවා.\nමේ වන විට ඔමික්‍රොන්(omicron) ප්‍රභේදය ලොව බොහෝ රටවල ඩෙල්ටා(delta) වෛරස ප්‍රභේදය අභිබවමින් ඉතාමත්ම සීග්‍රයෙන් පැතිර යන බවක් පෙන්වා දෙන ශ්‍රී ලංකා විශේෂඥ වෛද්‍යවරුන්ගේ සංගමය සඳහන් කරන්නේ මේ හේතුව නිසා නැවත වතාවක් මෙරට සෞඛ්‍ය ධාරිතාව ඉක්මවා යන තත්ත්වයට අප පත්විය යුතු නොමැති\nබවයි.\nකෝවිඩ් වෛරසය පැතිර යාම සම්බන්ධයෙන් මෙරට සිදුකරන අනුක්‍රමික පරීක්ෂන සංඛ්‍යාව සීමිතව පවතිද්දීත් ආසාදිතයින් 47 දෙනකෙකු හඳුනා ගැනීම බරපතළ තත්ත්වයක් බවයි විශේෂඥ වෛද්‍යවරුන්ගේ සංගමය පෙන්වා දෙන්නේ.\nඔවුන් කියා සිටින්නේ ඔමික්‍රොන් (omicron) වෛරසයේ ව්‍යාප්තිය සිතාගත නොහැකි තරමේ වේගවත් තත්ත්වයක් ගන්නා බවයි.\nඋදාහරණයක් ලෙස පසුගිය කාල සීමාවේදී අයර්ලන්තයේ වෛරසය පැතිරයාම පෙන්වා දෙන ඔවුන් අවධාරණය කරන්නේ දෙසැම්බර් මස 25වැනිදා සිට 31වැනිදා දක්වා එරට තුළ ඔමික්‍රොන් (omicron) වෛරසය ආසාදිතයින් 120000 වාර්තාවී ඇති බවයි.\nමේ ආකාරයටම පසුගිය උත්සව සමය තුළ මෙරට වැසියන් ද මූලික සෞඛ්‍යය නීතිරීති නොසලකා හරිමින් කටයුතු කළ ආකාරයක් දක්නට ලැබුණ බවත් ඒ හේතුවෙන් නුදුරේදීම බරපතළ ඔමික්‍රොන් (omicron) වෛරස ව්‍යාප්තියත් හමුවේ අප රට සිටින බවත් ඔවුන් පෙන්වා දෙනවා.\nමේ වන විට ශ්‍රී ලංකාවේ ඉලක්කගත ජනගහනයෙන් 85% කට ආසන්න ප්‍රමාණයක් (අවුරුදු 16 ට වැඩි) මාත්‍රා 2ම එන්නත් කර තිබුනද, ඇස්ට්‍රාසෙනෙකා(Astra Zeneca) හෝ ෆයිසර්(Pfizer) මාත්‍රා 2ක් ගනු ලැබූවද එය විශේෂයෙන් ඔමික්‍රොන් (omicron) ප්‍රභේදයෙන් වැලැකීමට ඵලදායී නොවන බවත් ඔවුන් පෙන්වා දෙනවා.\nකෙසේ වෙතත්, ඇස්ට්‍රාසෙනෙකා(Astra Zeneca) එන්නත මාත්‍රා 2 ක් එන්නත් කරන ලද පුද්ගලයින්ට ෆයිසර්(Pfizer) බූස්ටර මාත්‍රාවක් ලබා දීමෙන් සායනික රෝගවලට එරෙහි කාර්යක්ෂමතාව 70% දක්වා ඉහළ නැංවෙන බවත් එබැවින් එන්නත් මගින් බොහෝ මිනිසුන්ගේ දරුණු රෝග තත්ත්වයන් වළක්වා ගත හැකි බවත් ශ්‍රී ලංකා විශේෂඥ වෛද්‍යවරුන්ගේ සංගමයේ අදහසයි.",
       "URL": "https://www.hirunews.lk/292912/ශ්‍රී-ලංකාව-ඔමික්‍රොන්-ආසාදන-රැල්ලක්-අබියස-විශේෂඥ-වෛද්‍යවරුන්ගේ-සංගමය",
       "Category": "Local News",
       "Parent URL": "https://www.hirunews.lk/local-news.php?pageID=1452"
}