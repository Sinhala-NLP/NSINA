{
       "Source": "hirunews",
       "Timestamp": "Monday, 11 June 2018 - 17:32",
       "Headline": "ගලේවෙලදී ත්‍රි රෝද රථයක් ටිපර් රථයක ගැටී තරුණයෝ දෙදෙනක් මරුට (ඡායාරූප)",
       "News Content": "දඹුල්ල ගලේවෙල මාර්ගයේ පුවක්පිටිය ප්‍රදේශයේදී ත්‍රි රෝද රථයක් ටිපර් රථයක මුහුණට මුහුණලා ගැටීමෙන් සිදුවූ අනතුරකින් ත්‍රි රෝද රථයේ ගමන් කළ තරුණයින් දෙදෙනෙකු ජිවිතක්ෂයට පත්ව තිබෙනවා.\nඅනතුරින් බරපතල තුවාල ලැබූ තවත් දෙදෙනෙකු ගලේවෙල රෝහලට ඇතුලත් කර ඇති බවයි පොලිසිය පැවසුවේ.\nමෙලෙස අනතුරින් මරණයට පත්ව ඇත්තේ ගලේවෙල යටිගල්පොත්ත ප්‍රදේශයේ පදිංචි අවුරුදු 20 සහ 22 හැවිරිදි වියේ පසුවූ තරුණයින් දෙදෙනෙක්.\nඅනතුර සිදුවන අවස්ථාවේ ත්‍රි රෝද රථයේ, රියදුරු ඇතුළුව සිව්දෙනෙකු ගමන් කර තිබෙනවා.\nඔවුන් අවමංගල්‍ය උත්සවයකට සහභාගී වී නැවත පැමිණෙමින් සිටියදී මේ අනතුරට ලක්ව ඇති බවයි පොලිසිය කියා සිටියේ.\nඅනතුර සම්බන්ධයෙන් ටිපර් රථයේ රියදුරු පොලිසිය විසින් අත්අඩංගුවට ගෙන ඇති අතර අනතුර පිලිබඳව ගලේවෙල පොලිසිය වැඩිදුර විමර්ශන සිදුකරනවා.\nමේ අතර එම අනතුර සිදුවූ ස්ථානයට කිලෝමීටර් 5ක් පමණ කුරුනෑගල දෙසට පිහිටි කනාගල ප්‍රදේශයේ සිදුවූ යතුරුපැදි අනතුරකින් පුද්ගලයෙක් මියගොස් තිබෙනවා.\nමෙලෙස මියගොස් ඇත්තේ 32 හැවිරිදි ගල්ගමුව ප්‍රදේශයේ පදිංචි පුද්ගලයෙක් බවයි අප වාර්තාකරු සඳහන් කළේ.\nපුවක්පිටිය ප්‍රදේශයේදී ත්‍රි රෝද රථයක් ටිපර් රථයක මුහුණට මුහුණලා ගැටීමෙන් සිදුවූ අනතුර පහතින්.\n(ඡායාරූප - දඹුල්ල - අශෝක එරමිණිගම්මන )",
       "URL": "https://www.hirunews.lk/192821/ගලේවෙලදී-ත්‍රි-රෝද-රථයක්-ටිපර්-රථයක-ගැටී-තරුණයෝ-දෙදෙනක්-මරුට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3901"
}