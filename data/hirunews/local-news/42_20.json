{
       "Source": "hirunews",
       "Timestamp": "Friday, 08 September 2023 - 22:50",
       "Headline": "මිහිදන් කළ මිනියක් වළ හාරා රැගෙන ගිහින්",
       "News Content": "වවුනියාව රාසේන්ද්‍රකුලම් පොදු සුසාන භූමියේ මිහිදන් කොට තිබූ කුඩා දැරියකගේ මළ මිනියක් කිසියම් පිරිසක් විසින් එම මිනී වළ හාරා රැගෙන ගොස් ඇති බවට වවුනියාව නෙළුකුලම පොලීසියට 7 දා පැමිණිලි කොට තිබෙනවා.\n2023 අගෝස්තු මස 25 වෙනිදා වවුනියාවේ පම්පමඩුව ප්‍රදේශයේ ළිදකට වැටී ලිංගරාජා ඩීබිකා නැමැති අවුරුදු එකයි මාස එකොළහක දැරියක් මියගිය අතර ඇගේ භූමදාන කටයුතු වවුනියාව රාසේන්ද්‍රකුලම් පොදු සුසාන භූමියේදී සිදු කොට තිබුණා.\nමේ මස 7 වෙනිදා දැරිය මිහිදන් කළ ස්ථානයේ උදැල්ලක් ඇති බවටත් මිනී වළ හාරා ඇති බවටත් ගම්වාසීන් පිරිසක් දැරියගේ පියාට කළ දැනුම් දීමක් මත ඔහු එම ස්ථානයට ගොස් බලන විට දැරියගේ දේහය මිනි වලෙන් අතුරුදහන් වී ඇති අයුරු දැක ගැනීමට හැකිවුණා.\nඔහු මේ පිළිබදව නෙළුකුලම පොලීසියට පැමිණිලි කර ඇති අතර සිද්ධිය සම්බන්ධයෙන් පොලීසිය පරීක්ෂණ පවත්වා ගෙන යන බව සදහන් වෙනවා.",
       "URL": "https://www.hirunews.lk/347650/මිහිදන්-කළ-මිනියක්-වළ-හාරා-රැගෙන-ගිහින්",
       "Category": "Local News",
       "Parent URL": "https://www.hirunews.lk/local-news.php?pageID=42"
}