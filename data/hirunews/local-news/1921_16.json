{
       "Source": "hirunews",
       "Timestamp": "Saturday, 29 May 2021 - 8:04",
       "Headline": "නෞකාව ගිනි ගැනීම නිසා අසරණ වූ ධීවරයින්ට සහන දෙන්නැයි, කතෝලික පියතුමන්ලා ඉල්ලයි",
       "News Content": "ගිනිගැනීමට ලක් වූ එම් වී එක්ස්ප්‍රස් පර්ල් නෞකාව හේතුවෙන් කොළඹ උතුර සාගර කලාපයේ වෙරළ තීරයට සහ ධීවර ජනතාවට සිදුව ඇති ව්‍යසනය පිළිබඳව තමන් දැඩි කණස්සල්ලට පත්ව ඇති බව අගරදගුරු පදවි මීසම් එකමුතුවේ පියතුමන්ලා පවසනවා.\nතම ජනතාවට සිදුව ඇති බිහිසුණු විපත්තිය හමුවේ වගකිවයුතු කාරකාදීන් අනුගමනය කළ නිහඬ පිළිවෙත ගැනද අප්‍රසාදය පළ කරන බවයි එම පියතුමන්ලා නිකුත් කළ නිවේදනයේ දැක්වෙන්නේ.\nමීට ඉහතදී ඉන්ධන කාන්දුවක් නිසා දැවී පිළිස්සී ගිය නිව් ඩයමන්ඩ් නෞකාව නිසා ඇතිවූ ව්‍යසනය හමුවේ රැකියා අහිමි වූ ධීවර ජනතාව අමතක කොට දැමු අයුරුත් මෙහිදී අමතක වී නොමැති බව උන්වහන්සේලා පෙන්වා දෙනවා.\nඑපමණක් නොව පරිසරයට සිදුවූ හානිය සහ ඊට ආවේක්ෂණ ක්‍රියාමාර්ගයක් නොගත් අයුරු සම්බන්ධයෙන් ද මීසම් එකමුතුවේ පියතුමන්ලා මෙහිදී මතක් කර තිබෙනවා.\nසියලු කරුණු සළකා බලමින් ව්‍යසනය හමුවේ කෙටිකාලීනව හා දිගුකාලීනව රැකියා අහිමිවන ධීවර ජනතාව වෙත නොපමාව වන්දි ගෙවීමට කටයුතු කළ යුතු බවත් රක්ෂණ ආවරණ මුදල්වල ප්‍රතිලාභීන් ලෙස ධීවර ජනතාව නම් කළ යුතු බවත් උන්වහන්සේලා නිකුත් කළ නිවේදනයේ සඳහන්.\nඑමෙන්ම, ව්‍යසනය නිසා ඇතිවන රෝගවලදී සියලු සෞඛ්‍ය පහසුකම් නොපමාව ඔවුනට ලබාදීමටද ක්‍රියාකළ යුතු වනවා.\nවිනාශ වූ වෙරළ පද්ධතිය යථා තත්වයට පත් කොට කොරල්පර විනාශවී යාමේ තර්ජනය පිළිබඳවද හඳුනාගනිමින් ඊට පිළියම් යෙදීමටද බලධාරීන් පියවර ගත යුතු බවටයි අගරදගුරු පදවි මීසම් එකමුතුවේ පියතුමන්ලා ඉල්ලීමක් කරනවා.\nධීවර කටයුතු සඳහා තහනම් කර ඇති සියලු දිනයන් සඳහා ධීවර පවුල්වලට අවශ්‍ය වියළි ආහාර ද්‍රව්‍ය නොපමාව ලබාදීමට ක්‍රියා කළ යුතු බවටද එම නිවේදනයේ සඳහන්.\nමේ අතර ගිනිගත් එම් වී එක්ස්ප්‍රස් පර්ල් නෞකාව හේතුවෙන් කොළඹ වරායේ නාවික කටයුතු සඳහා බාධාවක් නොවන බව වරාය අධිකාරිය ප්‍රකාශ කළා.\nඑහි සභාපති ජෙනරාල් දයා රත්නායක මේ බව කියා සිටියේ හිරු ප්‍රවෘත්ති අංශය සමඟ විශේෂ සංවාදයකට එක්වෙමින්.",
       "URL": "https://www.hirunews.lk/272757/නෞකාව-ගිනි-ගැනීම-නිසා-අසරණ-වූ-ධීවරයින්ට-සහන-දෙන්නැයි-කතෝලික-පියතුමන්ලා-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1921"
}