{
       "Source": "hirunews",
       "Timestamp": "Wednesday, 08 February 2023 - 17:27",
       "Headline": "තුර්කියේ හා සිරියාවේ භූමිකම්පාවෙන් සිදු වූ මරණ සංඛ්‍යාව 11,000  ඉක්මවයි",
       "News Content": "තුර්කියේ සහ සිරියාවේ සිදුවූ අති බිහිසුනු භූමිකම්පාව හේතුවෙන් සිදු වූ මරණ සංඛ්‍යාව මේ වන විට 11,000 ඉක්මවා ගොස් තිබෙනවා.\nඒ මෙම මාරාන්තික භූමිකම්පාව වසර දශකයක කාලයක් ආසන්නයේ සිදු වූ භයානක ම ව්‍යසනය බවට පත් කරමින්.\nතුර්කි බලධාරීන් සහ වෛද්‍යවරුන් පැවසුවේ සඳුදා ඇති වූ රික්ටර් පරිමාණයේ 7.8ක කම්පනය හේතුවෙන් තුර්කියේ පුද්ගලයින් 8,574ක් සහ සිරියාවේ 2,662ක් මිය ගොස් ඇති බවයි.\nඒ අනුව මෙම ව්‍යසනයෙන් මේ වන විට මියගොස් ඇති මුළු සංඛ්‍යාව 11,236ක් දක්වා ඉහළ ගියා.\nඑය 2015 දී නේපාලයේ දී පුද්ගලයින් 8,800 කට වැඩි පිරිසක් මිය ගිය රික්ටර් පරිමාණයේ 7.8ක භූමිකම්පාවට වඩා වැඩි මෙන්ම වර්ෂ 2011 දී පුද්ගලයින් 20,000කට ආසන්න සංඛ්‍යාවකට මරු කැඳ වූ ජපාන භූමිකම්පාවට ආසන්න මරණ සංඛ්‍යාවක් කරා රැගෙන එනු ඇතැයි විශේෂඥයින් අනතුරු අඟවනවා.\nපසුගිය සඳුදා අළුයම තුර්කියේ සහ සිරියාවේ ඇති වූ භූමිකම්පාවෙන් මියගිය බිරිඳ සහ දරු දෙදෙනා අසල පණපිටින් වැළලී සිටි සැමියෙකු පැය 48කට පසු අද (08) බේරාගෙන තිබෙනවා.\nතුර්කියේ හටායි (Hatay) නගරයේ දී ගලවාගැනීමේ කණ්ඩායම්වල නොපසුබස්නා උත්සාහය හේතුවෙන් සිදුකළ මෙම මහෙයුම් ස්ථානයේ පින්තූරවලින් පෙන්නුම් කළේ අදාල පුද්ගලයා වැටී ඇති කොන්ක්‍රීට් ලෑල්ලකට යට වී, ඔහුගේ බිරිඳගේ අප්‍රාණික සිරුර අතර සිරවී සිටින ආකාරයයි.\nගලවාගැනීමේ කණ්ඩායම් සුන්බුන් අතරේ පරීක්ෂන පහන් දල්වමින් සොයන විට, අබ්දුලාලිම් මුයිනි ඔවුන්ගෙන් අත දිගු කර අධාර ඉල්ලා තිබෙනවා.\nඔහුව ගලවා ගැනීමෙන් පසුව ඔහුගේ මිය ගිය බිරිඳ සහ දියණියන් දෙදෙනාගේ සිරුරු ද සමඟ මුයිනිව විනාශ වූ ගොඩනැගිල්ලෙන් පිටතට ගෙන තිබෙනවා.\nමේ අතර තුර්කියේ හටායි හි (Hatay) ඉස්කෙන්ඩරුන් දිස්ත්‍රික්කයේ ජීවත් වන තරුණ සිරියානු පිරිමි ළමයෙක් කඩා වැටුණු ගොඩනැගිල්ලක් තුළ සිට තමා සිරවී සිටින අයුරු රූගත කර එය සමාජ් මාධ්‍ය වෙත මුදා හැර තිබුණා.\nඑහි දී ඔහු කැමරාවට පවසන්නේ ඔහුට තවදුරටත් ජීවත් වීමට වාසනාව තිබේ ද යන්න අවිනිශ්චිත බවයි.\n\"මම ජීවත් වෙයි ද මැරෙයිද දන්නේ නැහැ. සුන්බුන් යට සිටින මට දැනෙන මේ හැඟීම විස්තර කරන්නේ කෙසේදැයි මම නොදනිමි,” යනුවෙන් එම තරුණ පිරිමි ළමයා පවසද්දී, ඔහු අසල වෙනත් කටහඬවල් කිහිපයක්ද ඇසුණා.\n\"ඔබට පෙනෙන පරිදි මම සිටින්නේ සුන්බුන් යට ය. පවුල් තුන හතරකට වැඩි අපේ අසල්වැසියොත් මෙතන ඉන්නවා. එය විස්තර කරන්නේ කෙසේදැයි මම නොදනිමි. ඔහු වෙව්ලන ස්වරයෙන් කියා සිටියා.\n'මිත්‍රවරුනි, අපි භූමිකම්පාවට හසුවෙලා. අම්මේ! ඔයාට කොහොම ද? අම්මේ! මට කියන්න ඔයා කොහේ හරි හැංගිලා කියලා. කරුණාකර උදව් කරන්න!\" ඔහු තම නිවසේ ලිපිනය පැවසීමට පෙර කියා සිටියා.\nYouTube නාලිකාවක් ඇති ෆිරාත් යයිලා (Firat Yayla) ලෙසින් හැඳින්වෙන මෙම පිරිමි ළමයා පසුව ඔහුගේ Instagram ගිනුමේ පළ කර තිබුණේ ඔහු සිය ජීවිතය බේරා ගත් බවයි.\nකෙසේ වෙතත්, කොන්ක්‍රීට් අබලි යට සිටින ඔහුගේ මව තවමත් බේරාගෙන නැහැ.\nමේ අතර ගලවා ගැනීමේ ප්‍රයත්නයන් තවත් අවුල් කරමින් මේ වන විට පහල බසිමින් පවතින ශීතල, සහ පවතින පසු කම්පන සමඟ ගෙවී යන කාලය තව තවත් ගලවාගැනීම් පිළිබඳ බලාපොරොත්තු අඳුරු කරනවා.\n\"දැන් අපි ඉන්නේ 55 වැනි පැයේ. මේ ගලවා ගැනීමේ ප්‍රයත්නයන් වඩාත් තීව්‍ර හා සංවේදී වන කාළයයි,\" තුර්කියේ පරිසර හා නාගරීකරණ අමාත්‍ය මුරාත් කුරුම්, තුර්කියේ ආපදා ඒජන්සි මූලස්ථානයේ දී පැවසුවා.\nමේ අතර, තුර්කියේ සහ සිරියාවේ බේරාගැනීමේ කණ්ඩායම් භූමිකම්පාවෙන් කඩා වැටුණු නිවාසවල නටබුන් තුළ සිරවී සිටින දිවි ගලවා ගත් අය සෙවීම අඛණ්ඩව සිදු කරමින් සිටිනවා.",
       "URL": "https://www.hirunews.lk/326986/තුර්කියේ-හා-සිරියාවේ-භූමිකම්පාවෙන්-සිදු-වූ-මරණ-සංඛ්‍යාව-11000-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=548"
}