{
       "Source": "hirunews",
       "Timestamp": "Sunday, 29 December 2019 - 18:53",
       "Headline": "හිනිදුම කල්වාරි පුදබිමට පැමිණි සැකකටයුතු දෙදෙනෙකු සොයා විමර්ශන",
       "News Content": "යුද හමුදා නිලධාරින් බවට පවසමින් ගාල්ල - හිනිදුම කල්වාරි දේවස්ථානයට පැමිණි පුද්ගලයින් දෙදෙනෙකු සම්බන්ධයෙන් පොලීසිය විශේෂ විමර්ශනයක් ආරම්භ කර තිබෙනවා.\nමේ දිනවල පැවැත්වෙන කල්වාරි පුදබිමේ වාර්ෂික උත්සවයට දිවයිනේ නන්දෙසින් බැතිමතුන් විශාල පිරිසක් පැමිණීම හේතුවෙන් එහි ආරක්ෂාවට හමුදාව යොදවා ඇති බවයි පොලීසිය සඳහන් කළේ.\nකෙසේ වෙතත්, ඊයේ රාත්‍රියේ යතුරුපැදියකින් පැමිණි පුද්ගලයින් දෙදෙනෙකු තමන් යුද හමුදාවේ බව පවසමින් කල්වාරි දේවස්ථානයේ ආරක්ෂාවට යොදවා සිටි හමුදා නිලධාරින් දෙදෙනා පරීක්ෂාවට ලක් කර තිබෙනවා.\nඔවුන් එම හමුදා නිලධාරින්ට දැනුම් දී ඇත්තේ දෛනික ආරක්ෂක සටහන් පොත රැගෙන එන ලෙසටයි.\nයතුරුපැදිය පදවාගෙන පැමිණි පුද්ගලයා හමුදා ඇඳුමකට සමාන ඇඳුමක් හැඳ සිට ඇති බවටයි වාර්තා වන්නේ. කෙසේ වෙතත්, ආරක්ෂක සටහන් පොත රැගෙන එන ලෙසට දැනුම්දීමත් සමඟ මුරකුටියෙහි සිටි එක් හමුදා නිලධාරියෙකු ගිනි අවිය සූදානම් කර ඇති අතර, පසුව අදාළ පුද්ගලයින් දෙදෙනා පලාගොස් තිබෙනවා. පොලීසිය සඳහන් කළේ ඔවුන් අත්අඩංගුවට ගැනීම සඳහා විශේෂ මෙහෙයුමක් ආරම්භ කර ඇති බවයි.\nඒ සඳහා මේ වනවිටත් ප්‍රදේශය අවට සී.සී.ටී.වී කැමරා දර්ශන පරීක්ෂා කෙරෙනවා.",
       "URL": "https://www.hirunews.lk/231185/හිනිදුම-කල්වාරි-පුදබිමට-පැමිණි-සැකකටයුතු-දෙදෙනෙකු-සොයා-විමර්ශන",
       "Category": "Local News",
       "Parent URL": "https://www.hirunews.lk/local-news.php?pageID=2979"
}