{
       "Source": "hirunews",
       "Timestamp": "Wednesday, 10 July 2019 - 20:01",
       "Headline": "පාස්කු ඉරිදා ප්‍රහාරයට සම්බන්ධ සැකකරුවන්ගේ බැංකු ගිණුම් වාර්තා රහස් පොලීසියට",
       "News Content": "පාස්කු ඉරිදා ප්‍රහාරයට සම්බන්ධ සැකකරුවන් කිහිපදෙනෙකුගේ බැංකු ගිණුම් වාර්තා අපරාධ පරික්ෂණ දෙපාර්තමේන්තුවට ලබාදෙන ලෙස කොටුව මහේස්ත්‍රාත් රංග දිසානායක අද රාජ්‍ය සහ පෞද්ගලික බැංකු කිහිපයකට නියෝග කළා.\nඒ අනුව කොළඹ සිනමන් ග්‍රෑන්ඩ් හෝටලයේදී මරාගෙන මැරෙන බෝම්බ ප්‍රහාරය එල්ල කළ මොහොමඩ් ඊබ්‍රාහිම් ඉම්රාන්, ඔහුගේ බිරිඳගේ සහ ඔහු සමඟ ඇසුරු කළේ යැයි කියන සැකකරුවන් කිහිපදෙනෙකුට අයත් බැංකු ගිණුම් විස්තර මෙලෙස ලබාදෙන ලෙසයි මහේස්ත්‍රාත්වරයා නියෝග කළේ.\nමේ අතර මුස්ලිම් කාන්තා ඡායාරූප සහිත ස්මාට් වර්ගයේ ජංගම දුරකථන 2 ක් දිවුලපිටිය - මීරිගම මාර්ගයේ පොත්තෙවෙල ප්‍රදේශයේ තිබී පොලිසිය අද සොයාගනු ලැබුවා.\nමාර්ගය දෙපස පිරිසිදු කරමින් සිටි මාර්ග සංවර්ධන අධිකාරියේ සේවකයින් පිරිසකට පාර්සලයක් හමුවී ඇති අතර, පසුව ඔවුන් ඒ බව පොලීසියට දැනුම්දී තිබෙනවා.\nඅනතුරුව සිදුකළ පරීක්ෂාවේදී අදාළ ජංගම දුරකථන දෙක හමුවී ඇති අතර, එම පාර්සලය ජලය නොයන සේ ඇසුරුම් කර තිබූ බවයි පල්ලෙවෙල පොලිසියේ උසස් නිලධාරියෙකු සඳහන් කළේ.\nසිම්පත් නොතිබූ දුරකථන ක්‍රියාකාරී මට්ටමේ පැවති බවද එම නිලධාරියා සඳහන් කළා.\nදැනට පොලිස් භාරයේ සිටින සහරාන්ගේ බිරිඳ කළ ප්‍රකාශයකට අනුව ඇය විසිකර දැමූ බව කියන දුරකථන කොටස් කිහිපයක් සොයා පොලිස් විශේෂ කාර්ය බලකාය පසුගියදා මෙම මාර්ගයේ සෝදිසි කිරීමක්ද සිදුකළා.\nමෙම දුරකථන දෙක වැඩිදුර පරීක්ෂණ සඳහා අපරාධ පරීක්ෂණ දෙපාර්තමේන්තුව වෙත භාරදීමට නියමිතයි.",
       "URL": "https://www.hirunews.lk/220052/පාස්කු-ඉරිදා-ප්‍රහාරයට-සම්බන්ධ-සැකකරුවන්ගේ-බැංකු-ගිණුම්-වාර්තා-රහස්-පොලීසියට",
       "Category": "Local News",
       "Parent URL": "https://www.hirunews.lk/local-news.php?pageID=3255"
}