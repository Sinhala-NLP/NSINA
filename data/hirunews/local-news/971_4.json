{
       "Source": "hirunews",
       "Timestamp": "Tuesday, 02 August 2022 - 20:34",
       "Headline": "ඉදිරි පැය 36 දීත් ප්‍රදේශ රැසකට මිලිමීටර 100 ඉක්මවූ තද වැසි - 8,000 කට වැඩි පිරිසකට පීඩා (වීඩියෝ)",
       "News Content": "දිවයිනට බලපා ඇති අයහපත් කාලගුණ තත්වය හේතුවෙන් පුද්ගලයන් අටදහසකට ආසන්න පිරිසක් මේ වනවිට පීඩාවට පත්ව සිටිනවා.\nමරණ 3 ක් සහ අතුරුදන්වීම් 4 ක් වාර්තාවී ඇති අතර, කාලගුණ විද්‍යා දෙපාර්තමේන්තුව සඳහන් කළේ නිරිත දිග මෝසම සක්‍රීය තත්ත්වයේ පැවැතීම හේතුවෙන් තවදුරටත් ඇතැම් ප්‍රදේශවලට මිලිමීටර 100 ඉක්මවූ තද වැසි අපේක්ෂා කරන බවයි.\nමස්කෙලිය - නෝටන් බි්‍රජ් - ටැප්ලෝ ප්‍රදේශයේ නිවාස දෙකක් මතට අද උදෑසන පස් කන්දක් කඩා වැටීමෙන් එහි සිටි 39 හැවිරිදි පුද්ගලයකු ජීවිතක්ෂයට පත් වුණා. එසේම තවත් 17 දෙනෙකු ආරක්ෂිත ස්ථානයක් වෙත යොමු කළ බවයි පොලිසිය සදහන් කළේ.\nමේ අතර හැටන්, මොන්ටර්ෆෙයාර් ප්‍රදේශයේදී ද 24 හැවිරිදි තරුණයකු පැන්මූර් වැවට වැටීමෙන් අතුරුදන් වී තිබූ අතර පුද්ගලයා සොයා තවදුරටත් මෙහෙයුම් ක්‍රියාත්මකයි.\nමීට අමතරව නාවලපිටිය - අක්කරවත්ත කැටඹුලාව ඔයෙන් එතෙරවීමට ගොස් අතුරුදන් වූ කාන්තාවක් සහ ඇය මුදාගැනීමට ගිය පුද්ගලයින් දෙදෙනා සෙවීමේ කටයුතු තවදුරටත් ක්‍රියාත්මකයි.\nඑමෙන්ම දුම්රිය මාර්ගයට පස්කඳු කඩාවැටීම හේතුවෙන් බාධා මතුවූ කොළඹ - කොටුව සහ බදුල්ල අතර දුම්රිය ධාවනය තවත් යථා තත්වයට පත් කර නැහැ.\nඒ අනුව අද රාත්‍රියේ තැපැල් දුම්රිය ධාවනය නොවන අතර, හෙට කොළඹ - කොටුවෙන් පෙරවරු 5.55, 8.30, 9.45 ට බදුල්ල දක්වා ධාවනය වීමට නියමිත දුම්රිය මෙන්ම බදුල්ලෙන් පෙරවරු 5.45, 8.30, 10.15 කොළඹ කොටුව දක්වා ධාවනය වීමට නියමිත දුම්රියද අවලංගු කරන බව දුම්රිය දෙපාර්තමේන්තුව දැනුම් දුන්නා.\nජාතික ගොඩනැගිලි පර්යේෂණ සංවිධානය ප්‍රකාශ කළේ ගාල්ල, මාතර, හම්බන්තොට, මාතලේ, මහනුවර, නුවරඑළිය, කෑගල්ල සහ රත්නපුර දිස්ත්‍රික්කවලට තවදුරටත් නායයෑමේ අවදානම් පවතින බවයි.\nආපදා කළමණාකරන මධ්‍යස්ථානය සඳහන් කළේ අයහපත් කාලගුණයෙන් පවුල් 1,800 කට වැඩි සංඛ්‍යාවකට අයත් පුද්ගලයින් අටදහසකට වැඩි පිරිසක් පීඩාවට පත්ව සිටින බවයි. එසේම නිවාස 25කට අර්ධ හානි සිදුව තිබෙනවා.\nහැටන් - කොළඹ ප්‍රධාන මාර්ගයේ ස්ථාන කිහිපයක්ම නාය යාම් සහ පස් කදු කඩා වැටීම් සිදුව ඇති අතර, ඒ අනුව කිතුල්ගල දක්වා ප්‍රධාන මාර්ගයේ රථ වාහන ගමනා ගමනය එක් මංතීරුවකට සීමා වුණා.\nපවතින වර්ෂාවත් සමග කඳුකර ජලාශවල ජල මට්ටමද තවදුරටත් ඉහළ යමින් පවතිනවා.\nකාලගුණ විද්‍යා දෙපාර්තමේන්තුව සදහන් කළේ නෝර්ටන් බි්‍රජ් ප්‍රදේශයට මිලි මීටර් 243කද ලක්ෂපාන ප්‍රදේශයට මිලි මීටර් 222ක වර්ෂාපතනයක් ලැබී ඇති බවයි.\nබස්නාහිර සහ දකුණු මුහුදු ප්‍රදේශවලත් දිවයිනේ නිරිත දිග කොටසේත් පවතින වැසි සහ සුළං තත්ත්වය තවදුරටත් බලාපොරොත්තු විය හැකි බවයි කාලගුණ විද්‍යා දෙපාර්තමේන්තුව පැවසුවේ.\nඑමෙන්ම බස්නාහිර, සබරගමුව, මධ්‍යම සහ වයඹ පලාත්වලත්, ගාල්ල සහ මාතර දිස්ත්‍රික්කවල ඇතැම් ප්‍රදේශවලටත් මිලිමීටර 100ට වැඩි වැසි බලාපොරොත්තු විය හැකියි.\nඋතුර සහ උතුරු මැද පළාත්වලටද වැසි අපේක්ෂා කරන බව කාලගුණ විද්‍යා දෙපාර්තමේන්තුව සඳහන් කළා.",
       "URL": "https://www.hirunews.lk/311704/ඉදිරි-පැය-36-දීත්-ප්‍රදේශ-රැසකට-මිලිමීටර-100-ඉක්මවූ-තද-වැසි-8000-කට-වැඩි-පිරිසකට-පීඩා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=971"
}