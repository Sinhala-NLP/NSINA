{
       "Source": "hirunews",
       "Timestamp": "Friday, 28 August 2020 - 10:39",
       "Headline": "රාජිතට සහ රූමිට අධිචෝදනා (වීඩියෝ)",
       "News Content": "පසුගිය ජනාධිපතිවරණය සමයේ මහත් ආන්දෝලනයකට තුඩුදුන් සුදු වෑන් මාධ්‍ය සාකච්ඡාව පවත්වා එවක ජනාධිපති අපේක්ෂක ගෝඨාභය රාජපක්ෂට අසත්‍ය චෝදනා එල්ල කළේ යැයි චෝදනා ලැබ සිටින හිටපු අමාත්‍ය රාජිත සේනාරත්නට සහ රාජ්‍ය ඖෂධ නීතිගත සංස්ථාවේ හිටපු සභාපති මොහොමඩ් රූමි මොහොමඩ් අසීම්ට අද (28) කොළඹ මහාධිකරණය හමුවේ අධිචෝදනා පත්‍ර භාර දී තිබෙනවා.\nඒ, මහාධිකරණ විනිසුරු ගිහාන් කුලතුංග ඉදිරියේදීයි.\nඉන් අනතුරුව විත්තිකරුවෙකු රුපියල් 10,000ක මුදල් ඇප සහ රුපියල් ලක්ෂ 5 බැගින් වූ ශරීර ඇප දෙකක් මත මුදා හැරීමට නියෝග කළ මහාධිකරණ විනිසුරුවරයා, ඇපකරුවන් දෙදෙනාගෙන් එක් අයෙකු ළඟම ඥාතියෙකු විය යුතු බවටද නියම කළා.\nඇපකරුවන් මෙම අධිකරණ බල ප්‍රදේශය තුළ පදිංචි බවට තහවුරු කෙරෙන ග්‍රාම සේවා සහතික ඉදිරිපත් කළ යුතු බව පෙන්වා දුන් විනිසුරුවරයා, අපරාධ ක්‍රියාවලට ඔවුන් සම්බන්ධ නොමැති බව තහවුරු කෙරෙන පොලිස් වාර්තා ඉදිරිපත් කළ යුතු බවටයි දැනුම් දුන්නේ.\nඅධි චෝදනා පත්‍ර භාරදීමෙන් පසුව අධිකරණය හමුවේ ඉල්ලීමක් කළ නියෝජ්‍ය සොලිසිටර් ජනරාල් දිලීප පිරිස්, මෙම නඩුවේ විත්තිකරුවන් මුල් අවස්ථාවේදී අධිකරණය මඟහරිමින් ක්‍රියා කර ඇති හෙයින් ඔවුන් නඩු විභාගය සඳහා නොකඩවා පෙනීසිටීම තහවුරු කරගැනීම සඳහා ඔවුන්ට පොලිසිය වෙත වාර්තා කළ යුතු බවට කොන්දේසියක් පනවන ලෙස අධිකරණයෙන් ඉල්ලීමක් කළා.\nඑවැනි කොන්දේසියක් අවශ්‍ය නොවන බව සඳහන් කළ මහාධිකරණ විනිසුරු ගිහාන් කුලතුංග, විත්තිකරුවන් දෙදෙනාගේ විදේශ ගමන් තහනම් කළ අතර, ඒ පිළිබඳව ආගමන හා විගමන පාලකවරයා දැනුවත් කරන ලෙසයි නියෝග කළේ.\nමෙම මාධ්‍ය සාකච්ඡාවට බොරු රැවුල් පැළඳගෙන ව්‍යාජ වෙස් ගනිමින් සහභාගි වූ පුද්ගලයින්දෙදෙනා මෙම නඩුවේ ප්‍රධාන සාක්ෂිකරුවන් ලෙස නම් කර තිබීම විශේෂත්වයක්.\nමේ අතර, නොසැලකිලිමත් ලෙස අපරික්ෂාකාරීව රිය පදවා බරපතල අනතුරක් සිදුකිරීම සම්බන්ධයෙන් චෝදනා එල්ල වී සිටින පාර්ලිමේන්තු මන්ත්‍රී පාඨලී චම්පික රණවක, ඔහුගේ රියදුරු ලෙස කටයුතු කළ දිලුම් තුසිත කුමාර සහ වැලිකඩ පොලිසියේ හිටපු ස්ථානාධිපති, වත්මන් සහකාර පොලිස් අධිකාරි සුදත් අස්මඩල අද (28) කොළඹ මහාධිකරණ විනිසුරු ගිහාන් කුලතුංග ඉදිරියේ පෙනී සිටියා.\nඑහිදී විනිසුරුවරයා නියෝග කළේ මීට අදාළ නඩුව ලබන මස 17 වැනිදා දක්වා කල් තැබීමටයි.",
       "URL": "https://www.hirunews.lk/248826/රාජිතට-සහ-රූමිට-අධිචෝදනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2493"
}