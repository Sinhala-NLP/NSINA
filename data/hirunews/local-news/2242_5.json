{
       "Source": "hirunews",
       "Timestamp": "Thursday, 31 December 2020 - 20:19",
       "Headline": "කථානායකවරයා ස්වයං නිරෝධායනයට ලක්කර ඇතැයි පලවන වාර්තා අසත්‍යයි - කථානායක මාධ්‍ය ඒකකය",
       "News Content": "කථනායක මහින්ද යාපා අබේවර්ධන මහතා සෞඛ්‍ය අංශ විසින් ස්වයං නිරෝධායනයට ලක්කර ඇතැයි පලවන වාර්තා පදනම් විරහිත සත්‍යයකින් තොර බව කථානායක මාධ්‍ය අංශ නිවේදනය කරනවා.\nඔහු හෙට, එනම් ජනවාරි පළමුවනදා සුපුරුදු පරිදි රාජකාරී කටයුතු සඳහා වාර්තා කරන බවයි එම නිවේදනය මගින් වැඩිදුරටත් සඳහන් කර ඇත්තේ.\nකථානායකවරයාගේ ආරක්ෂාවට ගමන් ගන්නා පෙර ගමන් රථයක ඇතිවූ හදිසි කාර්මික දෝෂයක් හේතුවෙන් පොලිස් මූලස්ථානයෙන් තාවකාලික රාජකාරියක් සඳහා අනුයුක්ත කළ නිලධාරියෙකුට කොරෝනා වෛරසය ආසාදනය වීමෙන් උද්ගත වූ සිද්ධිය සහ එම නිලධාරියා සමග සමීපව රාජකාරී කළ නිලධාරීන්ගේ පළමු පරීක්ෂණ තුලින් ඔවුන් ආසාදිතයන් නොවන බවට තහවුරු කරගෙන ඇතැයි ද සඳහන්.\nඑමෙන්ම එම නිලධාරීන් දින 14ක කාලයක් ස්වයං නිරෝධායනය සඳහා යොමුකරන ලෙසට එම අංශ වැඩිදුරටත් උපදෙස් ලබාදුන් බවයි කථානායක මාධ්‍ය අංශය කියාසිටියේ.\nඑබැවින් කථානායකවරයාගේ ආරක්ෂාවට වෙනත් නිලධාරී කණ්ඩායමක් යොදවා ඇතැයි ද ඔවුන් සඳහන් කළා.",
       "URL": "https://www.hirunews.lk/258428/කථානායකවරයා-ස්වයං-නිරෝධායනයට-ලක්කර-ඇතැයි-පලවන-වාර්තා-අසත්‍යයි-කථානායක-මාධ්‍ය-ඒකකය",
       "Category": "Local News",
       "Parent URL": "https://www.hirunews.lk/local-news.php?pageID=2242"
}