{
       "Source": "hirunews",
       "Timestamp": "Sunday, 10 April 2022 - 22:22",
       "Headline": "මහ වැසි හමුවේ ජල විදුලි උත්පාදනය ඉහළට (වීඩියෝ)",
       "News Content": "පවතින වැසි තත්ත්වය හේතුවෙන් විදුලි බලාගාර ආශ්‍රිත ජලාශවල ජල මට්ටම 26% සිට 30% දක්වා ඉහළ ගොස් ඇති බව ලංකා විදුලිබල මණ්ඩලය පවසනවා.\nමවුස්සාකැලේ සහ කාසල්රී ජල පෝෂක ප්‍රදේශවලට ද ඊයේ රාත්‍රියේ සිට තද වැසි ලැබෙමින් පවතින බව වාර්තා වනවා.\nඒ හේතුවෙන් අද සිට ජල විදුලි උත්පාදනය ඉහළ දමන බවයි එම මණ්ඩලය සඳහන් කළේ.\nදිවයින ආශ්‍රිත පහළ වායුගෝලයේ පවතින කැලඹිලි ස්වභාවය තව දින කිහිපයක් පවතින බව කාලගුණ විද්‍යා දෙපාර්තමේන්තුව පවසනවා.\nඋතුර, උතුරුමැද, වයඹ, නැගෙනහිර, ඌව, සබරගමුව සහ මධ්‍යම පළාත්වල ඇතැම් ස්ථානවලට මිලිමීටර් 100ට වැඩි තද වැසි ඇද හැලුණු බව කාලගුණ විද්‍යා දෙපාර්තමේන්තුව නිවේදනය කළා.\nඒ අනුව උදෑසන 08.30න් අවසන් වූ පැය 24 තුළ දිවයිනේ වැඩිම වර්ෂාපතනය වාර්තා වී ඇත්තේ කොළඹ දිස්ත්‍රික්කයේ පාදුක්ක ප්‍රදේශයෙන්.\nඑම අගය දැක්වුණේ මිලිමීටර 157 දශම 1ක් ලෙසයි.\nඅම්පාර ප්‍රදේශයට මිලිමීටර 129 දශම 5ක සහ ඉංගිරි ප්‍රදේශයට මිලිමීටර 129ක වර්ෂාපතනයකුත් වාර්තා වී තිබුණා.\nඇදහැලෙන අධික වර්ෂාව හේතුවෙන් අනුරාධපුර - රාජාංගනය ජලාශයේ වාන් දොරටු 6ක් විවෘත කර ඇති අතර, ඉන් තත්ත්පරයට ඝණ අඩි 4900ක ජල ධාරිතාවක් කලාඔය වෙත මුදාහැරෙනවා.\nදැදුරුඔය ජලාශයේ වාන් දොරටු 05ක් ද අඩි 03 බැගින් විවෘත කර තිබෙනවා.\nමේ හේතුවෙන් දැදුරුඔය සහ කලා ඔය භාවිත කරන ජනතාව දැඩි ලෙස සැලකිලිමත්ව සිටිය යුතු බවයි වාරිමාර්ග දෙපාර්තමේන්තුව පවසන්නේ.\nමේ අතර, අධික වර්ෂාව හේතුවෙන් කඩුවෙල ප්‍රදේශයේ පහත් බිම් රැසක් ජලයෙන් යටව තිබුණා.\nගාල්ල, කළුතර, වව්නියාව යන ප්‍රදේශවලද අධික වර්ෂාවක් ඇදහැලුණු බව අප වාර්තාකරුවන් සඳහන් කළා.\nමේ අතරල ඉංගිරිය - හඳපාන්ගොඩ - මෙනේරිගම ප්‍රදේශයේ සපත්තු පාලමක් මතින් ගමන් කරමින් තිබූ ත්‍රිරෝද රථයක් සැඩ පහරකට හසුවීමෙන් එහි රියදුරු ජීවිතක්ෂයට පත්ව තිබෙනවා.\nඊයේ රාත්‍රියේ සිදුවූ මෙම අනතුරින් ජීවිතක්ෂයට පත් රියදුරුගේ සිරුර අද උදෑසන සොයා ගැනුණා.\nඑමෙන්ම නෙළුව ඇඹලේගෙදර මාර්ගය හරහා පිටාර ගලමින් තිබූ ඉන්ගල් දොළ පහරෙන් එගොඩවීමට ගිය මවක් ඇතුළු දරුවන් සිව්දෙනෙකු අතරින් 8 හැවිරිදි දරුවෙකු සැඩ පහරට හසුවී ජීවිතක්ෂයට පත්ව තිබෙනවා.\nඅම්පාර ප්‍රදේශයේ ස්ථාන රැසක් ද ජලයෙන් යටව පැවතියා. අධික වර්ෂාව හේතුවෙන් කොළඹ සහ ඒ අවට ස්ථාන කිහිපයක් ජලයෙන් යටවුණා.\nඅයහපත් කාලගුණය හේතුවෙන් කෑගල්ල පොල්ගහවෙල මාර්ගයේ ඇඳුරාපොත ප්‍රදේශයේ දී මාර්ගයට ගසක් කඩා වැටීමෙන් අද උදෑසන එම මාර්ගයේ ගමනා ගමන කටයුතු මද වේලාවකට ඇනහිටි බවයි අප වාර්තාකරු පැවසුවේ.\nමේ අතර පවතින අයහපත් කාලගුණ තත්ත්වය හේතුවෙන් කොළඹ, කළුතර, මහනුවර, බදුල්ලල කුරුණෑගල, මාතලේ සහ නුවරඑළිය යන දිස්ත්‍රික්කවලට නායයෑම් පිළිබඳ පූර්ව අනතුරු ඇඟවීම් නිකුත් කළ බව ආපදා කළමනාකරණ මධ්‍යස්ථානය පවසනවා.",
       "URL": "https://www.hirunews.lk/301675/මහ-වැසි-හමුවේ-ජල-විදුලි-උත්පාදනය-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1238"
}