{
       "Source": "hirunews",
       "Timestamp": "Sunday, 25 December 2022 - 22:46",
       "Headline": "රට තුළ ප්‍රචණ්ඩත්වය බෝ කළ අයට එරෙහිව නීතිය ගේන්න - පොහොට්ටුවෙන් ඉල්ලීමක් (වීඩියෝ)",
       "News Content": "පසුගිය සමයේ රට තුළ ප්‍රචණ්ඩ ක්‍රියා ඇති කළ පුද්ගලයින්ට මෙන්ම එම ක්‍රියා සිදුවීමට ඉඩ දී බලා සිටි පුද්ගලයින්ට ද එරෙහිව කඩිනමින් නීතිය ක්‍රියාත්මක වියයුතු බව ශ්‍රී ලංකා පොදුජන පෙරමුණේ පාර්ලිමේන්තු මන්ත්‍රී ජගත් කුමාර පවසනවා.\nඔහු මේ බව සඳහන් කළේ, අද පෙරවරුවේ පැවැති ප්‍රවෘත්ති සාකච්ඡාවකදී.\nපසුගිය මාර්තු 31 වැනිදා සිට රටපුරා සිදු වූ ප්‍රචණ්ඩක්‍රියා විමර්ශනය සඳහා හිටපු ජනාධිපති ගෝඨාභය රාජපක්ෂ විසින් විමර්ශන කොමිසමක් පත් කරනු ලැබුවා.\nහිටපු නාවුක හමුදාපති අද්මිරාල් වසන්ත කරන්නාගොඩ , හිටපු ගුවන් හමුදාපති රොෂාන් ගුණතිලක,හිටපු යුධ හමුදාපති දයා රත්නායක යන අයවලුන්ගෙන් සමන්විත එම ත්‍රිපුද්ගල කමිටුව මේ වන විට සිය විමර්ශන වාර්තාව සකස් කොට අවසන්.\nඒ අනුව අදාළ වාර්තාව හැකි ඉක්මණින් සභා ගත කර ඊට වගකිවයුත්තන් රට හමුවේ අනාවරණ කරන ලෙස ඉල්ලමින් ශ්‍රී ලංකා පොදුජන පෙරමුනේ මන්ත්‍රීවරුන් 107 දෙනෙකු විසින් ජනාධිපති රනිල් වික්‍රමසිංහ වෙත ලිපියක් ද යොමු කළා.\nඔවුන් ඉල්ලා සිටින්නේ අදාළ විමර්ශන වාර්තාව පාර්ලිමේන්තුවේ සභාගත කරන ලෙසයි.",
       "URL": "https://www.hirunews.lk/323552/රට-තුළ-ප්‍රචණ්ඩත්වය-බෝ-කළ-අයට-එරෙහිව-නීතිය-ගේන්න-පොහොට්ටුවෙන්-ඉල්ලීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=643"
}