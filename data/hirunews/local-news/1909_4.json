{
       "Source": "hirunews",
       "Timestamp": "Thursday, 03 June 2021 - 17:49",
       "Headline": "ලුණු අතිරික්තයක් පැවතීම නිසා ලුණු මිල අඩු කළා - වෙළඳ ඇමති",
       "News Content": "රට තුල ලුණු අතිරික්තයක් පැවතීම හේතුවෙන් ලුණු මිල අඩු කිරීමට පියවර ගත් බව වෙළඳ අමාත්‍ය බන්දුල ගුණවර්ධන පවසනවා.\nඅමාත්‍යවරයා මේබව කියාසිටියේ පුත්තලම දිස්ත්‍රික්කයේ ලුණු නිෂ්පාදනය කෙරෙන පුත්තලම් ලුණු සමාගම, පෞද්ගලික අංශයේ ලුණු නිෂ්පාදනාගාර සහ ලුණු ලේවායන්වල නිරීක්ෂණයකට එක්වෙමින්.\nඔහු එහිදී පෙන්වා දුන්නේ පසුගිය දිනවල නෞකාවක් ගිනි ගැනීම හේතුවෙන් මෙරට ලුණු කර්මාන්තය කඩා වැටී ලුණු හිගයක් ඇතිවන බවට අනිසි මතවාදයක් මවාපෑමට විවිධ පාර්ශව උත්සාහ කළ ද කිසිදු හිඟයකින් තොරව ඉදිරි වසරකට අවශ්‍ය ලුණු තොග රාජ්‍ය සහ පෞද්ගලික අංශය සතුව පවතින බවයි.\nඑමෙන්ම තවත් වසරක පරිභෝජනය සඳහා ලුණු නිෂ්පාදනයට අවශ්‍ය මුහුදු ජලය මීට මාස 3ක පමණ කාලයක සිට රැස්කර අදාළ ලුණු නිෂ්පාදන ක්‍රියාවලියට භාජනය කෙරෙමින් පවතින බව ද ඔහු පෙන්වා දුන්නා.\nමේවන විට රාජ්‍ය හා පෞද්ගලික අංශයේ ලුණු නිෂ්පාදන ආයතන හා ඉදිරි විනිමය ගිවිසුමකට එළඹ, පවතින මිලට වඩා අඩුවෙන් වසරක කාලයක් පුරා ස්ථාවර මිළකට සතොස අලෙවිසැල් හරහා ලුණු අලෙවි කිරීමට කටයුතු සලසා ඇති බවයි අමාත්‍ය බන්දුල ගුණවර්ධන සඳහන් කළේ.\nඒ අනුව ලුණු කැට කිලෝවක් රුපියල් 43කටත් ලුණු කුඩු ග්‍රෑම් 400ක් රුපියල් 35කටත් හිඟයකින් තොරව අලෙවි කරන බව ද අමාත්‍යවරයා වැඩිදුරටත් ප්‍රකාශ කළා.",
       "URL": "https://www.hirunews.lk/273282/ලුණු-අතිරික්තයක්-පැවතීම-නිසා-ලුණු-මිල-අඩු-කළා-වෙළඳ-ඇමති",
       "Category": "Local News",
       "Parent URL": "https://www.hirunews.lk/local-news.php?pageID=1909"
}