{
       "Source": "hirunews",
       "Timestamp": "Sunday, 06 August 2023 - 15:22",
       "Headline": "පොලිසිය බලා සිටියදී පාස්පෝර්ට් කාර්යාලයේදී දෙමළ තරුණයකුට පහර දීලා",
       "News Content": "වවුනියාවේ ආගමන හා විගමන කාර්යාල පරිශ්‍රය තුළදී පොලිස් නිලධාරීන් පිරිසක් බලා සිටියදී විදේශීය රටක සිට පැමිණි දෙමළ තරුණයකුට මැරයින් පිරිසක් ඊයේ (05) පහර දී තිබෙනවා.\nපහරකෑමට ලක් වූ පුද්ගලයා උතුරේ පදිංචි දෙමළ තරුණයකු වන අතර ඔහු විශාල කාලයක් යුරෝපයේ සේවය කොට නිවාඩුවකට පැමිණි අයෙක්.\nඔහු දෙමළ ඩයස්පෝරා සාමාජිකයකු බව කියමින් මැරයින් පිරිසක් ඔහුට ඉතා අමානුෂීය ලෙස පහර දි ඇතත් මේ සම්බන්ධයෙන් මේ දක්වා නීතිය ක්‍රියාත්මක නොවුණු බව පහර කෑමට ලක් වූ තරුණයා දෙමළ මාධ්‍යට ප්‍රකාශ කොට තිබෙන බවයි වාර්තා වන්නේ.\nතමන්ට පහර දෙන අවස්ථාවේදී එම ස්ථනයේ නිල ඇඳුමින් සැරසුණු පොලිස් නිලධාරීන් හතර දෙනෙකුට වඩා සිටි අතර සිවිල් ඇඳුමින් සැරසුණු පොලිස් නිලධාරින් ද සිටි බව තරුණයා ප්‍රකාශ කරනවා.\nතමන්ගේ පැමිණිල්ලට කිසිදු ප්‍රතිචාරයක් නැත්තේ තමන් දෙමළ ඩයස්පෝරා සාමාජිකයකු බවට රජයේ පිරිස් විසින්ම සාපරාධී ලෙස හංවඩු ගසා මැරයින් ලවා තමන්ට පහර දුන් නිසා යැයි තමන් විශ්වාස කරන බව ද ඔහු වැඩි දුරටත් ප්‍රකාශ කොට තිබෙනවා.\nපොලිස් නිලධාරීන් බලා සිටියදී එම තරුණයාට පහර දෙන ආකාරය දැක්වෙන වීඩියෝවක් ද මේ දිනවල දෙමළ සමාජ මාධ්‍ය අතර ව්‍යාප්ත වෙනවා.",
       "URL": "https://www.hirunews.lk/343831/පොලිසිය-බලා-සිටියදී-පාස්පෝර්ට්-කාර්යාලයේදී-දෙමළ-තරුණයකුට-පහර-දීලා",
       "Category": "Local News",
       "Parent URL": "https://www.hirunews.lk/local-news.php?pageID=120"
}