{
       "Source": "hirunews",
       "Timestamp": "Monday, 21 February 2022 - 15:02",
       "Headline": "පාඨලීගේ පෙත්සම විභාග කිරීම පිළිබඳ නියෝගය මාර්තු 29 වන දා",
       "News Content": "රාජගිරිය ප්‍රදේශයේ සිදු වූ රිය අනතුරු සිද්ධිය සම්බන්ධයෙන් තමාට එරෙහිව ගොනු කර ඇති නඩුවේ විභාගය අත්හිටුවීමේ නියෝගයක් නිකුත් කරන ලෙස ඉල්ලා හිටපු අමාත්‍ය පාඨලී චම්පික රණවක ගොනු කර ඇති පෙත්සම විභාගයට ගන්නේ නැද්ද යන නියෝගය මාර්තු 29 වන දා ප්‍රකාශයට පත් කරන බව අභියාචනාධිකරණය අද (21) නියෝග කළා.\nඒ, ඊට අදාළ පෙත්සම මේනකා විජේසුන්දර සහ එස්. කුමාරන් රත්නම් යන අභියාචනාධිකරණ විනිසුරු මඩුල්ල හමුවේ කැදවූ අවස්ථාවේදියි.\nඑහිදී නීතිපතිවරයා වෙනුවෙන් පෙනී සිටි ජ්‍යෙෂ්ඨ නියෝජ්‍ය සොලිසිටර් ජනරාල් දිලීප පීරිස් සදහන් කළේ පෙත්සම්කාර පාඨලී චම්පික රණවක ඇතුළු විත්තිකරුවන් විසින් කටයුතු කර ඇති ආකාරය පිළිබදව මේ වන විට සාක්ෂි රැසක් අනාවරණ වී ඇති බවයි.\nපෙත්සම්කරු මහාධිකරණ නඩු විභාගය කල් දමා ගැනීමේ චේතනාවෙන් කටයුතු කරන අතර, මහාධිකරණ නඩු විභාගය අත්හිටුවීමේ අතුරු නියෝගයක් නිකුත් කිරීම සම්බන්ධයෙන් විරුද්ධ වන බවත් නියෝජ්‍ය සොලිසිටර් ජනරාල්වරයා කියා සිටියා.\nදෙපාර්ශ්වය ඉදිරිපත් කළ කරුණු සලකා බැලූ විනිසුරුවරයා නියෝග කළේ පෙත්සම විභාගයට ගැනීම සඳහා නොතීසි නිකුත් කරන්නේ ද නැද්ද යන නියෝගය මාර්තු 29 වන දා ප්‍රකාශයට පත් කරන බවයි.",
       "URL": "https://www.hirunews.lk/297629/පාඨලීගේ-පෙත්සම-විභාග-කිරීම-පිළිබඳ-නියෝගය-මාර්තු-29-වන-දා",
       "Category": "Local News",
       "Parent URL": "https://www.hirunews.lk/local-news.php?pageID=1342"
}