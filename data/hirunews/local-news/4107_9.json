{
       "Source": "hirunews",
       "Timestamp": "Friday, 26 January 2018 - 14:25",
       "Headline": "update: ඌව එජාප මන්ත්‍රී ඒ. ගනේෂමූර්තිට ඇප",
       "News Content": "මුදල් වංචා කිරීම ඇතුළු චෝදනා කිහිපයක් පිළිබඳව ලැබුණු පැමිණිලි මත එක්සත් ජාතික පක්ෂ ඌව පළාත් සභා මන්ත්‍රී ඒ. ගනේෂමූර්ති පොලීසිය අද අත්අඩංගුවට ගත්තා.\nපසුව ඔහු ඇප මත මුදා හැරුණේ බදුල්ල වැඩබලන මහේස්ත්‍රාත් ඒමින්ද දයාවංශ වෙත ඉදිරිපත් කිරීමෙන් අනතුරුවයි.\nඌව පළාත් සභා පරිශ්‍රය ඉදිරිපිට ඊයේ ඇති වූ ගැටුමෙන් තුවාල ලැබූ මන්ත්‍රීවරයා බදුල්ල මහරෝහලේ ප්‍රතිකාර ලබමින් සිටියදී ඔහු අත්අඩංගුවට ගත් බවයි පොලීසිය ප්‍රකාශ කළේ.\nඒ, ප්‍රදේශයේ පුද්ගලයන්ට රැකියා ලබාදෙන බව පවසමින් මුදල් ලබාගෙන වංචා සිදුකිරීම ඇතුළු චෝදනා කිහිපයක් සම්බන්ධයෙන් ලැබී තිබූ පැමිණිලිවලට අනුවයි.\nබදුල්ල වැඩබලන මහේස්ත්‍රාත්වරයා, සැකකාර මන්ත්‍රීවරයාට චෝදනාවලට වෙන් වෙන් වශයෙන් රුපියල් එක්ලක්ෂ 50,000 බැගින් සහ රුපියල් ලක්ෂය බැගින් ශරීර ඇප නියම කර තිබෙනවා.\nමේ අතර, ඊයේ ඇති වූ ගැටුමේදී ඒ. ගනේෂමූර්ති මන්ත්‍රීවරයාට පහර දීමේ සිද්ධිය සම්බන්ධයෙන් ද සැකකරුවන් 6 දෙනෙකු පොලීසිය අද අත්අඩංගුවට ගනු ලැබුවා.\nඔවුන් ද බදුල්ල වැඩ බලන මහේස්ත්‍රාත්වරයා හමුවට ඉදිරිපත් කිරීමෙන් අනතුරුව එක් අයෙකුට රුපියල් දස දහස බැගින් වූ මුදල් ඇප මත මුදා හරිනු ලැබුවා.\nඉන් සිව් දෙනෙකුට මුදල් ඇපයට අමතරව රුපියල් ලක්ෂය බැගින් ශරීර ඇප දෙකක් නියම කෙරුණු අතර,  අනෙක් දෙදෙනාට රුපියල් ලක්ෂ දෙක බැගින් වූ ශරීර ඇප දෙකක් නියම වූ බවයි පොලිස් මාධ්‍ය ප්‍රකාශක කාර්යාලය කියා සිටියේ.\nනඩුව මැයි මස 8 වන දා යළි කැදවීමට නියමිතයි.\nupdate : Friday, 26 January 2018 - 15.33\n--------------------------------------------------------------------------\nඌව පළාත් සභාවේ එක්සත් ජාතික පක්ෂ මන්ත්‍රී ඒ ගනේෂමුර්ති පොලිස් අත්අඩංගුවට ගෙන තිබෙනවා.\nඒ මුල්‍ය වංචාවකට අදාළ චෝදනා මතයි.\nමේ අතර ඌව පළාත් සභා පරිශ්‍රය තුළ සහ ඒ ඉදිරිපිට එක්සත් ජාතික පක්ෂ පළාත් සභා මන්ත්‍රී ඒ.ගනේෂමූර්තිට පහරදීම සම්බන්ධයෙන් ද පුද්ගලයින් 6 දෙනෙකු අත්අඩංගුවට ගෙන තිබෙනවා.\nසිද්ධියෙන් තුවාල ලැබූ ඒ ගනේෂමූර්ති මන්ත්‍රීවරයා ප්‍රතිකාර ලබන්නේ බදුල්ල මහ රෝහලේයි.\nපොලීසිය සදහන් කළේ අත්අඩංගුවට ගත් පුද්ගලයින් ද පොලිස් ආරක්ෂාව යටතේ බදුල්ල රෝහලේ ප්‍රතිකාර ලබන අතර, අද (26) දිනය තුළ ඔවුන් බදුල්ල මහේස්ත්‍රාත් අධිකරණය වෙත ඉදිරිපත් කරන බවයි.\nඊයේ පළාත් සභා පරිශ්‍රය තුළ සහ ඉදිරිපිට උණුසුම් තත්ත්වයක් හට ගත්තේ ඒ.ගනේෂමූර්ති මන්ත්‍රීවරයාට පළාත් සභාව ඉදිරිපිටදී පිරිසක් පහරදීම හේතුවෙන්.\nඑහිදී පළාත් සභා මන්ත්‍රීවරුන් වන ඒ.ගනේෂමූර්ති, උපාලි සේනාරත්න ඇතුළු පුද්ගලයින් 8 දෙනෙකු තුවාල ලබා රෝහල් ගත කෙරුණා.\nඇති වූ උණුසුම්කාරි තත්ත්වය පාලනය කිරීම සදහා පළාත් සභා පරිශ්‍රයට දැඩි පොලිස් ආරක්ෂාව යෙදවීමට ද පියවර ගනු ලැබුවා.\nපහරකෑමට ලක්වූ එක්සත් ජාතික පක්ෂ පළාත් සභා මන්ත්‍රී ඒ.ගනේෂමූර්ති හිරු ප්‍රවෘත්ති අංශයට කියා සිටියේ ඌව පළාත් දෙමළ අධ්‍යාපන අමාත්‍යවරයාගේ ආධාරකරුවන් සැලසුම් සහගතව තමන්ට පහරදුන් බවයි.\nමේ අතර ඌව පළාත් සභා මාසික රැස්විමට පැමිණෙමින් සිටියදී ප්‍රහාරයකට ලක්ව තුවාල ලැබූ  ඌව පළාත් මන්ත්‍රීවරුන්ගේ සුව දුක් විමසීමට ඌව පළාත් ආණ්ඩුකාර අධිනීතිඥ ඇම්.පී.ජයසිංහ අද (26) බදුල්ල මහ රෝහලට ගොස් තිබෙනවා.\nඑහිදී  තුවාල ලැබූවන් ආණ්ඩුකාරවරයාගෙන් ඉල්ලා ඇත්තේ සභා රැස්වීමට පැමිණෙන මන්ත්‍රීවරුන්ගේ ආරක්ෂාවට පියවර ගැනීම වැදගත් බවයි.\n(ඡායාරූප - ඌව මාධ්‍ය ඒකකය)",
       "URL": "https://www.hirunews.lk/182102/update-ඌව-එජාප-මන්ත්‍රී-ඒ-ගනේෂමූර්තිට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=4107"
}