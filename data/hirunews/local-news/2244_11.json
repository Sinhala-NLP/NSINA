{
       "Source": "hirunews",
       "Timestamp": "Wednesday, 30 December 2020 - 19:01",
       "Headline": "මහර සිද්ධියෙන් මියගිය තවත් රැඳවියන් 4 දෙනෙකුගේ සිරුරු ආදාහනය කිරීමට නියෝග (වීඩියෝ)",
       "News Content": "මහර බන්ධනාගාර සිද්ධියෙන් ජීවිතක්ෂයට පත්වූ තවත් රැඳවියන් සිව්දෙනෙකුගේ මෘත දේහ  ආදාහනය කරන ලෙස වත්තල මහේස්ත්‍රාත් අධිකරණය අද නියෝග කළා.\nඑහිදි  අනාවරණ වුණේ ඉන් තිදෙනෙකුට කොවිඞ් 19 ආසාදිත බව තහවුරු වී ඇති බවයි.\nරැඳවියන් එකොළොස් දෙනෙකුට මරු කැඳවමින් පසුගිය මස 29 වෙනිදා මහර බන්ධනාගාරයේ ඇති වූ නොසන්සුන්කාරී තත්ත්වය සම්බන්ධයෙන් සිරකරු අයිතිවාසිකම් සුරැකීමේ සංවිධානය ගොනු කර තිබු මෝසමට අනුව අදාළ නඩුව 7 දිනටත් වත්තල මහේස්ත්‍රාත් බුද්ධික ශ්‍රී රාගල හමුfවි අද කැැඳවු ලැබුවා.\nපසුගිය 23 වෙනිදා අවසන් වරට මෙම නඩුව කැඳවූ අවස්ථාවේදී විනිසුරුවරයා සඳහන් කළේ, අගතියට පත් පාර්ශවය වෙනුවෙන් පෙනී සිටින නීතිඥ මඩුල්ලට මෙම නඩුවට පෙනී සිටීමට හැකිද සහ කොවිඩ් ආසාදිත රැඳවියන්ගේ මෘත දේහ ආදාහනය කරන්නේද, භූමදානය කරන්නේද යන්න සම්බන්ධයෙන් වන තීන්දුව අද ප්‍රකාශයට පත් කරන බවයි.\nඒ අනුව ඊට පෙනීසිටීම සඳහා නඩුවේ හත්වෙනි දිනය වන අද දිනයේ අගතියට පත් පාර්ශවයේ නීතීවරුන් හා නීතිපති දෙපාර්තමේන්තුවේ නිලධාරීන් අධිකරණය වෙත පැමිණ සිටියා.\nනඩුවේ කටයුතු පෙරවරු 11.30ට පමණ ආරම්භ කෙරුණු අතර එහිදී මෙතෙක් සිදුකළ තවත් විමර්ශන ඇතුළත් වැඩිදුර වාර්තාවක් අපරාධ පරීක්ෂණ දෙපාර්තමේන්තුව විසින් අධිකරණයට ඉදිරිපත් කළා.\nපෙර නඩු දිනයේ දෙපාර්ශවයටම ලිඛිත දේශන ලබාදෙන ලෙස මහේස්ත්‍රාත්වරයා නියෝග කර තිබූ අතර එලෙස අගතියට පත් පාර්ශවය කළ තිබූ ලිඛිත දේශනයේ ඇති දෝෂ සම්බන්ධයෙන් එහිදී අවධානය යොමු වුණා.\nඅනතුරුව කොටස් දෙකකින් සමන්විත තීන්දුව මහේස්ත්‍රාත්වරයා විසින් අධිකරණයට දැනුම් දෙමින් සඳහන් කළේ අගතියට පත් පාර්ශවය වෙනුවෙන් නීතිඥ කණ්ඩායමට ඉදිරියටත් පෙනී සිටීමට අවසර ලබාදෙන බවයි.\nමෘත දේහ අවසන් කටයුතු සම්බන්ධයෙන් නියෝගය කිරීමට පෙර නීතිපති දෙපාර්තමේන්තුවට වාචික සැලකිරීමක් කිරීමට අවශ්‍යනම් ඊට අවසර ලබා දෙන බව ද මහේස්ත්‍රාත්වරයා ප්‍රකාශ කළා.\nඑහිදි නීතිපති දෙපාර්තමේන්තුව වෙනුවෙන් පෙනි සිටි රජයේ අධිනීතිඥ නිෂාරා ජයරත්න  සඳහන් කළේ අධිකරණය හමුවේ ප්‍රකාශ කළේ මහර සිද්ධිය සිදු වි මාසක කාලයක් ගත වි ඇති බවයි.\nඑමෙන්ම එහිදි එකොළොස් දෙනෙකුට වෙඩි වැදී ඇති බවත් තීන්දුවට අදාළ මෘත දේහ හතරෙන් තුන් දෙනෙකුට කොවිඩ් වැළදි ඇති බවට තහවුරු ඇති බවත් ඇය අධිකරණයට දැනුම් දුන්නා.\nඒ අනුව රජයේ අධිනීතිඥ නිෂාරා ජයරත්න අධිකරණයෙන් ඉල්ලා සිටියේ මෙම මෘත දේහ හතර අදාළ රෝහල්වල තබාගැනීම සෞඛ්‍ය තත්ත්වයට බලපෑමක් නිසා ඒවා ආදාහනය කරන මෙන් නියෝග කරන ලෙසයි.\nකරුණු දැක්වීම අවසානයේ රජයේ අධිනීතිඥ නිෂාරා ජයරත්න විසින් රජයේ රස පරීක්ෂකවරයා විසින් ලබාදුන් නඩු භාණ්ඩ සම්බන්ධ වාර්තාවක් මහේස්ත්‍රාත්වරයා වෙත භාර දුන්නා.\nඑම රස පරීක්ෂක වාර්තාවද පරිශීලනය කළ මහේස්ත්‍රාත්වරයා රැඳවියන් සිවුදෙනාගේ මෘත දේහ ආදාහනය කරන්නේද භූමදානය කරන්නේද යන්න සම්බන්ධයෙන් වන තීන්දුවේ දෙවෙනි කොටස ප්‍රකාශයට පත් කළා.\nඑහිදි මහේස්ත්‍රාත්වරයා සඳහන් කළේ මියගිය 8 දෙනෙකුගේ මෘත දේහ මේ වනවිට පරීක්ෂා කර ඇති බවයි.\nඒ අටෙහිම මූණිස්සම් තිබූ බවත් පංච පුද්ගල කම්ටුව විසින් රජයේ රස පරීක්ෂක දෙපාර්තමේන්තුවේ නියෝජ්‍ය රස පරීක්ෂවරයාට දැනුම් දී තිබෙනවා.\nඑමනිසා මේ මෘත දේහ ආදාහනය කිරීම පරීක්ෂණවලට බාධාවක් නොවන බවයි මහේස්ත්‍රාත්වරයා ප්‍රකාශ කළේ.\nඉන් අනතුරුව අගතියට පත් පාර්ශවය වෙනුවෙන් පෙනීසිටි නීතිඥ කණ්ඩායම අධිකරණයට දැනුම් දුන්නේ මහර බන්ධනාගාරයේ සිද්ධිය සම්බන්ධයෙන් අමාත්‍යවරුන් වන විමල් වීරවංශ සහ ජයන්ත සමරවීර පාර්ලිමේන්තුවේ හා ඉන් පිටත ගැටුම සිදු වුණ ආකාරය පිළිබඳ අදහස් දක්වා තිබූ බවයි.\nඑබැවින් ඔවුන්ගෙන් ප්‍රකාශයක් සටහන් කර ගන්නා ලෙසට අපරාධ පරික්ෂණ දෙපාර්තමේන්තුවේ නිලධාරීන්ට නියෝගයක් ලබාදෙන ලෙස ඔවුන් ඉල්ලා සිටියා.\nඑහිදි මහේස්ත්‍රාත්වරයා අපරාධ පරීක්ෂණ දෙපාර්තමේන්තුවට දැනුම් දුන්නේ විමර්ශනයට අදාළ තොරතුරු ඉන් හෙළිවේ නම්  අවශ්‍ය කටයුතු සිදුකර අධිකරණයට එම කරුණු වාර්තා කරන්න ලෙසයි.\nරජයේ වියදමින් මේ මෘත දේහ 4 ආදාහනය කරන්න ලෙසට නියෝගයක් ලබාදෙන ලෙස ඉන් නීතිපති දෙපාර්තමේන්තුව වෙනුවෙන් පෙනි සිටි රජයේ අධිනීතිඥ නිෂාරා ජයරත්න අධිකරණයෙන් ඉල්ලීමක් කළා.\nඑහිදී මහේස්ත්‍රාත්වරයා සෞඛ්‍ය සේවා අධ්‍යක්ෂ ජෙනරාල්වරයාට නියෝග කළේ, මෙම මෘත දේහ හතරේ ආදාහන කටයුතු රජයේ වියදමින් සිදුකරන ලෙසයි.\nපංච පුද්ගල කමිටුවට ද අපරාධ ස්ථානය නිරීක්ෂණය කිරීමට බාධාවක් නැතැයි ප්‍රකාශ කළ මහේස්ත්‍රාත්වරයා, ඉතිරිව ඇති සෙසු මළසිරුරු තුන සම්බන්ධයෙන් ද පශ්වාත් මරණ පරීක්ෂණය සිදුකර අපරාධ පරීක්ෂණ දෙපාර්තමේන්තුවේ විමර්ශනවල ප්‍රගතිය ද ඇතුළු වාර්තාවක් ජනවාරී 8 වෙනිදා අධිකරණයට දන්වන්නැයි නියෝග කළා.\nමේ අතර මහර සිද්ධිය සම්බන්ධයෙන් විමර්ශනය කර වාර්තාවක් ලබාදීම සඳහා අධිකරණ අමාත්‍යවරයා විසින් පත් කළ පංච පුද්ගල කමිටුව අදත් බන්ධනාගාරයේ පරීක්ෂා කිරීම් සිදුකර තිබෙනවා.\nපසුව ප්‍රධාන කාණ්ඩ 3 ක් යටතේ නිර්දේශ ඇතුළත් අවසන් වාර්තාව අධිකරණ අමාත්‍ය අලි සබ්රි වෙත අද පස්වරුවේ ලබා දුන් බවයි එම පංච පුද්ගල කමිටුවේ සමාජික අධිකරණ අමාත්‍යංශයේ නීති උපදේශක ජනාධිපති නිතිඥ යු.ආර් ද සිල්වා හිරු ප්‍රවෘත්ති අංශයට සඳහන් කළේ.",
       "URL": "https://www.hirunews.lk/258346/මහර-සිද්ධියෙන්-මියගිය-තවත්-රැඳවියන්-4-දෙනෙකුගේ-සිරුරු-ආදාහනය-කිරීමට-නියෝග-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2244"
}