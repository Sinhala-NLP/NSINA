{
       "Source": "hirunews",
       "Timestamp": "Monday, 24 July 2023 - 13:46",
       "Headline": "හලාවතදී පොලිසියට පහරදුන් 15ක් අත්අඩංගුවට",
       "News Content": "හලාවත - තොඩුවාව ප්‍රදේශයේ රාජකාරියේ නිරතව සිටි පොලිස් රථවාහන අංශයේ නිලධාරීන් දෙදෙනෙකුට පහරදුන් සිද්ධියක් සම්බන්ධයෙන් 15 දෙනෙකු අත්අඩංගුවට ගෙන තිබෙනවා.\nපොලිසිය ප්‍රකාශ කළේ රාජකාරියේ නිරතව සිටින අතරතුර මාර්ගයේ ගමන්ගත් යතුරුපැදියක් පරීක්ෂා කිරීමට යාමේදී ඇතිවූ සිද්ධියක් මුල් කරගනිමින් මෙම පහරදීම සිදුකර ඇති බවයි. පොලිස් නිලධාරීන් දෙදෙනා එම යතුරු පැදිය පරීක්ෂා කිරීම සඳහා නැවැත්වීමට උත්සහ කළද එය නොනවත්වා ධාවනය කිරීම හේතුවෙන් විදුලි කණුවක ගැටී අනතුරට ලක්ව තිබුණා\nසිද්ධියෙන් පසු යතුරුපැදිය අනතුරට ලක්වීමේ චෝදනාව පොලිස් නිලධාරීන් දෙදෙනා වෙත එල්ල කරමින් ප්‍රදේශවාසීන් විසින් ඔවුන්ට පහරදී ඇති බවයි වාර්තාවන්නේ. තුවාල ලැබූ පොලිස් නිලධරීන් දෙදෙනා මාරවිල රෝහලට ඇතුළත් කෙරුණා. පසුව සිදුකළ විමර්ශනවලදී ලද තොරතුරුවලට අනුව සැකකරුවන් 15 දෙනෙකු අත්අඩංගුවට ගෙන තිබෙනවා.\nමේ අතර අම්බලන්තොට - රිදීගම සත්ව ගොවිපලක් පරීක්ෂාවට ගිය අවස්ථාවේ ඇතිවූ බහින්බස්වීමක් අතරතුර පොලිස් විශේෂ කාර්ය බලකායේ නිලධාරියෙකුගේ ගිනි අවියක් පැහැරගැනීමට උත්සහ කළ අවස්ථාවේ එය ක්‍රියාත්මක වී එක් අයෙකු තුවාල ලබා තිබෙනවා. ඔහු හම්බන්තොට මහ රෝහලට ඇතුළත් කර ඇති අතර, රාජකාරියට බාධා කිරීම සම්බන්ධයෙන් පස්දෙනෙකු අත්අඩංගුවට ගෙන ඇති බවයි පොලිසිය කියා සිටියේ.\nඑමෙන්ම දුම්වැටියක් සම්බන්ධයෙන් ඇතිවූ ආරවුලක් හේතුවෙන් තංගල්ල - කුඩාවැල්ල නාකුළුගමුව ප්‍රදේශයේ පදිංචි 64 හැවිරිදි පුද්ගලයෙකු තියුණු ආයුධයකින් පහරදී තිබෙනවා. ඔහුගේ බිරිඳද මෙම පහරදීමෙන් තුවාල ලබා තංගල්ල මූලික රෝහලට ඇතුළත්කර ඇති බවයි පොලිසිය ප්‍රකාශ කළේ. සැකකරු මියගිය 64 හැවිරිදි පුද්ගලයාගේ පුත්‍රයා සමඟ දුම්වැටියක් හේතුවෙන් ඇතිවූ බහින්බස්වීමක් මෙම ඝාතනයට හේතුවී තිබෙනවා.",
       "URL": "https://www.hirunews.lk/342346/හලාවතදී-පොලිසියට-පහරදුන්-15ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=156"
}