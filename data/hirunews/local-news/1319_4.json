{
       "Source": "hirunews",
       "Timestamp": "Friday, 04 March 2022 - 13:05",
       "Headline": "රොකට් කොටසක් සඳ මතට කඩා වැටෙයි",
       "News Content": "අභ්‍යවකාශ ගත කරනු ලැබූ රොකට්ටුවකින් ඉවත් වූ කොටසක් සඳ මතට කඩා වැටීමට නියමිතව තිබෙනවා.\nඊට තවත් ඇත්තේ පැය කිහිපයක් බවයි ජනවාරි මාසයේ දී මේ පිළිබඳ මුලින්ම අනාවැකි පළ කළ විද්‍යාඥයෝ පවසන්නේ.\nපැයට සැතපුම් 5,800ක වේගයෙන් අභ්‍යවකාශය හරහා ගමන් කරන ටොන් තුනක් බරැති රොකට් කොටස අද (04) දහවල් කාලයේ දී සඳ මතට වැටෙනු ඇතැයි අපේක්ෂිතයි.\nතාරකා විද්‍යාඥයන් මුලින්ම විශ්වාසය පළ කළේ රොකට් කොටස එලොන් මස්ක්ගේ SpaceX වැඩසටහන මගින් යවනු ලැබූ රොකට්ටුවක කොටසක් බවයි.\nපසුව එය චීනය මගින් යොමු කළ එකක් බවට පැවසුන ද චීනය එය ප්‍රතික්ෂේප කර තිබුණා.\nමෙම රොකට් කොටස කඩා වැටීමෙන් සඳ මතට සුළු බලපෑමක් ඇතිවන බවටයි අපේක්ෂා කෙරෙන්නේ.\nවිද්‍යාඥයින් බලාපොරොත්තු වන්නේ මීටර් 10-20ක් පළල ආවාටයක් මෙම රොකට් කොටස කඩා වැටීමෙන් සඳ මත ඇති වනු ඇති බවටයි.\n2015 වසරේ මාර්තු මාසයේ දී මෙම රොකට් කොටස පෘථිවියේ සිට මුලින්ම දර්ශනය වී තිබුණා.\nනාසා ආයතනය විසින් ඇරිසෝනා ප්‍රදේශයේ සිදු කරන ලද අභ්‍යවකාශ සමීක්ෂණයකින් එය නිරීක්ෂණය කළ අතර මෙය ග්‍රහකයක් නොවන බව හෙළිවීමත් සමග ඒ පිළිබඳ පැවති අවධානය අඩු වුණා.\nරොකට් කොටස් යනු අභ්‍යවකාශ කසළ ලෙස හැඳින්වෙනවා.\nඅභ්‍යවකාශ ගමනින් පසු පෘථිවියට ආපසු යාමට ප්‍රමාණවත් ඉන්ධන හෝ ශක්තියක් නොමැතිව මෙහෙයුම් චන්ද්‍රිකාවලින් ඉවතලන දෘඩාංග, ඇතැම් කොටස් මෙලෙස කඩා වැටීමට ලක් වනවා.\nඒවායින් සමහරක් යළි පෘථිවියට කඩා වැටීමට ලක්වම අතර ඇතැම් විට, මෙම රොකට් කොටස මෙන්, පෘථිවි වායුගෝලයෙන් බොහෝ දුරින් ඉහළ කක්ෂයක සැතපුම් දහස් ගණනක් ඈතින් ද ඒවා කඩා වැටී විනාශ වනවා.\nයුරෝපීය අභ්‍යවකාශ ඒජන්සිය ගණන් බලා ඇත්තේ කරන්නේ දැනට සෙන්ටිමීටර 10ට වඩා විශාල අභ්‍යවකාශ කසල කැබලි 36,500ක් ඇති බවයි.\nකිසිදු අභ්‍යවකාශ වැඩසටහනක් හෝ විශ්ව විද්‍යාලයක් අභ්‍යවකාශ කසළ පිළිබඳව විධිමත් ලෙස නිරීක්ෂණය නොකරන බවයි විදෙස් මාධ්‍ය පෙන්වා දෙන්නේ.\nපෘථිවියෙන් ඉහළ කක්ෂයේ සුන්බුන් වලින් මිනිසුන්ට ඇති වන අවධානම ද ඉතා අඩුයි.\nඑබැවින්, ඒවා ගණනය කිරීම් සහ ඇස්තමේන්තු කිරීම සඳහා ස්වේච්ඡා තාරකා විද්‍යාඥයින් කටයුතු කරනවා.",
       "URL": "https://www.hirunews.lk/298637/රොකට්-කොටසක්-සඳ-මතට-කඩා-වැටෙයි",
       "Category": "Local News",
       "Parent URL": "https://www.hirunews.lk/local-news.php?pageID=1319"
}