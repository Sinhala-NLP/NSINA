{
       "Source": "hirunews",
       "Timestamp": "Saturday, 02 September 2023 - 7:54",
       "Headline": "රිය අනතුරුවලින් හයදෙනෙකු මියයයි",
       "News Content": "ප්‍රදේශ කිහිපයක ඊයේ සිදුවූ රිය අනතුරුවලින් හයදෙනෙකු මියගොස් තිබෙනවා.\nමිනුවන්ගොඩ - ජාඇළ මාර්ගයේ අඹගහවත්ත ප්‍රදේශයේදී යතුරුපැදියක් ඉදිරියෙන් ධාවනය වූ භාණ්ඩ ප්‍රවාහන කන්ටේනර් රථයක ගැටී සිදුවූ අනතුරකින් මව සහ පුත්‍රයා මියගොස් ඇති බවයි වාර්තා වන්නේ.\nමිනුවන්ගොඩ ප්‍රදේශයේ පදිංචි මියගිය මවගේ වයස අවුරුදු 45 ක් වන අතර, පුත්‍රයා 15 හැවිරිදි වියේ පසුවන බවයි පොලිසිය සදහන් කළේ.\nමොවුන් ගමන් කළ යතුරුපැදිය කන්ටේනර් රථය පසුකර යෑමට උත්සහ කළ අවස්ථාවේදී ඉදිරියෙන් වෑන් රථයක් පැමිණ ඇති අතර, පසුව යතුරුපැදිය පාලනය කරගැනීමට නොහැකිව කන්ටේනර් රථයේ ගැටී ඇද වැටී විසිව යාමෙන් මෙම අනතුර සිදුව තිබෙනවා.\nඑමෙන්ම මාදම්පේ - කුලියාපිටිය මාර්ගයේ හැඩබණ්ඩාරගම මංසන්ධියේදී ලොරි රථයක් යතුරුපැදියක ගැටීමෙන් යතුරුපැදියේ ගමන්ගත් පියා සහ දියණිය මියගියා. මාදම්පේ ප්‍රදේශයේ පදිංචි මියගිය පියාගේ වයස අවුරුදු 48 ක් වන අතර, දියණිය 16 හැවිරිදි වියේ පසුවනවා.\nපුවරාසකුලම් - මඩුකුලම් වැව ආසන්නයේදී ට්‍රැක්ටර් රථයක් රියදුරුට පාලනය කරගැනීමට නොහැකිව මාර්ගයෙන් ඉවතට පැන වැවට පෙරළීමෙන් අවුරුදු 14 ක් වයසැති පාසල් සිසුවෙකු මියගියා.\nසිද්ධියෙන් ට්‍රැක්ටරයේ ටේලරයේ ගමන්ගත් තවත් පුද්ගලයෙකු තුවාල ලබා පුවරාසකුලම් රෝහලට ඇතුළත් කර ඇති බවයි අප වාර්තාකරු සඳහන් කළේ.\nමේ අතර කුරුණෑගල - පුත්තලම මාර්ගයේ වාරියපොල නගරයේදී යතුරුපැදියක් ලොරි රථයක ගැටීමෙන් අවුරුදු 45 ක් වයසැති කුලියාපිටිය ප්‍රදේශයේ පදිංචි පුද්ගලයෙකු මියගියා.\nසිද්ධියෙන් යතුරුපැදියේ ගමන්ගත් තවත් අයෙකු බරපතල තුවාල ලබා වාරියපොල රෝහලට ඇතුළත් කර ඇති බවයි පොලිසිය පැවසුවේ.",
       "URL": "https://www.hirunews.lk/346864/රිය-අනතුරුවලින්-හයදෙනෙකු-මියයයි",
       "Category": "Local News",
       "Parent URL": "https://www.hirunews.lk/local-news.php?pageID=57"
}