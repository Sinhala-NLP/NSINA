{
       "Source": "hirunews",
       "Timestamp": "Tuesday, 09 February 2016 - 12:12",
       "Headline": "ඥාණසාර හිමි වෙනුවෙන් හෝමාගම විශේෂ ආරක්‍ෂාවක්",
       "News Content": "හෝමාගම මහේස්ත්‍රාත් අධිකරණයට හා අවට ප්‍රදේශයටද මේ වනවිට විශේෂ ආරක්‍ෂාවක් යොදවා තිබෙනවා. පොලිස් විශේෂ කාර්ය බලකාය ඇතුළු ආරක්ෂක සාමාජිකයින් 200ක් පමණ යොදවා ඇති බවයි අප වාර්තාකරු  පවසන්නේ.\nජල බවුසර් සහිත කැරලි මර්දන කණ්ඩායම් එහි ගෙන්වීමේ සූදානමක්  පවතින බවද  ආරංචි මාර්ග පවසයි.\nබොදුබල සේනා මහලේකම් පූජ්‍ය ගලගොඩඅත්තේ ඥාණසාර හිමියන් අද (09) යළි හෝමාගම මහේස්ත්‍රාත් අධිකරණය වෙත ඉදිරිපත්  කෙරෙනවා.\nකොළඹ බන්ධනාගාර රෝහලේ ප්‍රතිකාර ලබන උන්වහන්සේ විශේෂ පුහුණුවලත් බන්ධනාගාර නිලධාරීන් විසින් අධිකරණය වෙත කැටුව යනු ඇති.\nඅධිකරණයට අපහාස කළ බවට චෝදනා ලැබූ පූජ්‍ය  ගලගොඩඅත්තේ ඥාණසාර හිමියන් රක්‍ෂිත බන්ධනාගාරගත කෙරුණේ  පසුගිය  26 වනදායි.\nඅධිකරණයට අපහාස කිරීමේ චෝදනාව මත අත්අඩංගුවට ගෙන  රක්ෂිත බන්ධනාගාර ගතකර සිටින බොදුබල සේනා සංවිධානයේ මහ ලේකම් පූජ්‍ය ගලගොඩඅත්තේ ඥාණසාර හිමියන්ට ඇප ලබාදෙන ලෙස ඉල්ලා පසුගිය 28 ගොනුකළ මෝසම අධිකරණය ප්‍රතික්ෂේප කළා.\nනීතීඥයෙකු මාර්ගයෙන් හෝමාගම මහේස්ත්‍රාත් අධිකරණය හමුවේ මෙම මෝසම ගොනු කර තිබුණා. මෝසම ඉවත දමමින් මහේස්ත්‍රාත් රංග දිසානායක  ප්‍රකාශ කළේ තම හිසට පිස්තෝලයක් තැබුවද තමාදුන් නියෝග වෙනස්  නොකරන බවටයි.\nමාධ්‍යවේදී ප්‍රගීත් එක්නැලිගොඩ අතුරුදන්වීමේ සිද්ධියට අදාළ නඩුව පසුගිය 25 වනදා හෝමාගම මහෙස්ත්‍රාත් අධිකරණයේදී විභාගයට ගැණුනා.\nඑම අවස්ථාව දැක බලා ගැනීම සඳහා බොදුබල සේනා සංවිධානයේ මහලේකම් ගලගොඩඅත්තේ ඥාණසාර හිමියන් ඇතුළු පිරිසක් ද පැමිණ සිටියා.\nනඩු විභාගයෙන් අනතුරුව ඥානසාර හිමියන් ප්‍රගීත් එක්නැලිගොඩගේ බිරිඳ වන සන්ධ්‍යා එක්නැලිගොඩට බැනවැදී අධිකරණ කටයුතුවලට බාධාවන පරිදි දේශනයක් පවත්වා ඇති බවයි වාර්තා වුණේ.\nඉන් අනතුරුව මහේස්ත්‍රාත්වරයා නියෝග කළේ අධිකරණයට අපහාස කිරීමේ චෝදනාව යටතේ බොදුබල සේනා සංවිධානයේ මහ ලේකම් පූජ්‍ය ගලගොඩඅත්තේ ඥාණසාර හිමියන් අත්අඩංගුවට ගන්නා ලෙසයි.\nඅධිකරණයට ඉදිරිපත් කළ ඥාණසාර හිමියන් රක්ෂිත බන්ධනාගාරගත කරන ලෙසයි අධිකරණය නියෝග කළේ.\nඑදින අධිකරණ භූමියට පැමිණ ස්වාමීන් වහන්සේලා ඇතුළු පිරිසක් කලහකාරී ලෙස හැසිරීම හේතුවෙන් ඥාණසාර හිමියන් බන්ධනාගාරය වෙත රැගෙන යාමට එල්ල වූයේද දැඩි බාධාවක්.\nමේ අතර ජූජ්‍ය ගලගොඩඅත්තේ ඥාණසාර හිමියන් රක්ෂිත බන්ධනාගාර ගත කිරීමෙන් අනතුරුව හෝමාගම මහේස්ත්‍රාත් අධිකරණය ඉදිරිපිට කලහකාරී ලෙස හැසිරුණු බවට සැකපිට ත්‍රීරෝද රථ රියදුරෙකු ද පොලීසිය විසින්   අත්අඩංගුවට ගත්තා.",
       "URL": "https://www.hirunews.lk/125795/ඥාණසාර-හිමි-වෙනුවෙන්-හෝමාගම-විශේෂ-ආරක්‍ෂාවක්",
       "Category": "Local News",
       "Parent URL": "https://www.hirunews.lk/local-news.php?pageID=5176"
}