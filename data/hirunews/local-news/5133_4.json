{
       "Source": "hirunews",
       "Timestamp": "Saturday, 12 March 2016 - 9:42",
       "Headline": "තිරිඟු පිටි මිළ ඉහළට",
       "News Content": "ප්‍රීමා තිරිඟුපිටි මිල කිලෝග්‍රෑමයකට රුපියල් 7යි 20 බැගින් අද සිට ඉහළ නංවා තිබෙනවා.\nඒජන්තවරුන්ගේ කොමිස් මුදල් ඇතුළුව ඒ අනුව තිරිඟු පිටි කිලෝග්‍රෑමයක මිල රුපියල් 7යි ශත 50කින් පමණ ඉහළ යනු ඇති.\nවෙළඳපළේ තිරිඟුපිටි කිලෝග්‍රෑමයක් මේ වන විට රුපියල් 90කට අලෙවි වන අතර නව මිල රුපියල් 97යි ශත 50ක් වනු ඇති බවයි අලෙවි නියෝජිතයන් ප්‍රකාශ කළේ.\nආනයනික තිරිඟු ඇට සඳහා ඉහළ බදු මුදලක් පැනවීම හේතුවෙන් මෙලෙස ප්‍රීමා තිරිඟුපිටි මිල ඉහළ නැංවීමට සිදුවූ බව සමාගමේ උසස් නිලධාරියෙකු සදහන් කළා.\nඇමරිකානු ඩොලරයට සාපේක්ෂව රුපියලේ අගය සියයට 8කින් පමණ අවප්‍රමාණ වීම ද මෙලෙස තිරිඟුපිටි මිල ඉහළ නැංවීමට හේතු වූ බවයි ඔහු කියා සිටියේ.\nතිරිඟු පිටි මිල ඉහළ නැංවීමත් සමඟ පාන් මිලෙහි වෙනසක් සිදුකිරීමට අපේක්ෂා කරන්නේ දැයි අප බේකරි හිමියන්ගේ සංගමයේ සභාපති එන්.කේ. ජයවර්ධනගෙන් විමසීමක් කළා.\nඔහු කියා සිටියේ ඒ අනුව පාන් මිල අනිවාර්යෙන්ම වැඩි කිරීමට සිදුවන බවයි.\nඑහෙත් පාරිභෝගික සතිය මාර්තු 14 වන දා සිට 20 වන දා දක්වා යෙදී ඇති බැවින් තම සංගමය ඒ පිළිබදව පසුව තීරණයකට එළඹෙන බව බේකරි හිමියන්ගේ සංගමයේ සභාපතිවරයා සඳහන් කළා.",
       "URL": "https://www.hirunews.lk/128355/තිරිඟු-පිටි-මිළ-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=5133"
}