{
       "Source": "hirunews",
       "Timestamp": "Saturday, 26 October 2019 - 8:14",
       "Headline": "ඇල්ල - වැල්ලවාය මාර්ගය, නැවත දැනුම් දෙන තුරු වැසේ",
       "News Content": "ඇල්ල - වැල්ලවාය මාර්ගයේ නාය යාමට ලක්වූ ස්ථාන පරීක්ෂා කිරීම සඳහා ජාතික ගොඩනැගිලි පර්යේෂණ සංවිධානයේ නිලධාරීන් එම ස්ථානයට ගොස් තිබෙනවා.\nඅද පෙරවරුවේ ද එම මාර්ගයට ගල් පෙරළීම් වාර්තා වූ බවයි බදුල්ල දිස්ත්‍රික් ආපදා කළමනාකරණ මධ්‍යස්ථානය සඳහන් කළේ.\nඊයේ පස්වරුවේ සිට ඇල්ල - වැල්ලවාය මාර්ගය 25න් එක, බෝක්කුව අසළ කන්ද නාය යාම හේතුවෙන් එම මාර්ගය තාවකාලිකව වසා දැමුණා.\nතවදුරටත් එම නාය යාම් තත්ත්වය පවතින බැවින් නැවත දැනුම් දෙන තුරු එම මාර්ගය වසා තැබෙන බැවින් විකල්ප මාර්ග භාවිත කරන ලෙසයි පොලීසිය එම මාර්ගය භාවිත කරන ජනතාවට දැනුම් දෙන්නේ.\nමේ අතර ඇබර්ඞීන් දියඇල්ල නැරඹීමට ගිය විදේශීය කාන්තාවන් දෙදෙනෙකු සහ සංචාරක මඟ පෙන්වන්නෙක් කෙසෙල්ගමු ඔයට ඇද වැටී තිබුණා.\nකෙසෙල්ගමු ඔයේ ගල් තලාවක් මත රැඳී සිටිමින් ඡායාරූප ගනිමින් සිටියදී හදිසි ජල පහරකට හසුව ඇති අතර, ප්‍රදේශවාසීන්, පොලීසිය සහ යුද හමුදාව එක්ව පසුව කඹ ආධාරයෙන් ඔවුන් මුදාගත් බවයි හිරු වාර්තාකරු සඳහන් කළේ.\nනෝටන්බ්‍රිජ් ප්‍රදේශයට ඇද හැලෙන අධික වර්ෂාවත් සමඟ විමලසුරේන්ද්‍ර ජලාශය ඊයේ පස්වරුවේ සිට වාන් දැමීම ආරම්භ වී ඇති අතර, ඒ හේතුවෙන් ඇබර්ඞීන් දිය ඇල්ලට ජලය ගලා බසිනා කෙසෙල්ගමු ඔයේ ජල මට්ටම ඉහළ ගොස් ඇති බව සඳහන්.\nමේ අතර, හික්කඩුව - සීනිගම දෙවොල් මහා දේවාලයේ කොටසක් මුහුදු ඛාදනයට ලක්ව ඇති බව එම දේවාලයේ භාරකාර සරත් දීසේන්තුවාහන්දි ප්‍රකාශ කළා.\nමේ දිනවල පවතින මුහුදේ රළු ස්වභාවය හේතුවෙන් ඊයේ රාත්‍රියේ සිට මුහුදු රළ ගොඩබිමට පැමිණීමෙන් දේවාල භූමියේ ගල්වැටිය ගැළවී ගොස් විදුලි කණු දෙකක්ද කඩාවැටී ඇති බව සඳහන්.\nකාලගුණ විද්‍යා දෙපාර්මේන්තුව සඳහන් කළේ දිවයිනට ගිණිකොණ දෙසින් වායුගෝලයේ වර්ධනය වෙමින් පවතින කැළඹිලි ස්වභාවය හේතුවෙන් අද රාත්‍රියේ සිට ඉදිරි දින දෙකක කාලය තුළ වැසි තත්ත්වයේ වැඩිවීමක් අපේක්ෂා කරන බවයි.\nඒ අනුව නැගෙනහිර, උතුර, උතුරුමැද සහ ඌව පළාත්වලට මිලිමීටර් 100ට වැඩි තද වැසි ඇතිවිය හැකි බව එම දෙපාර්තමේන්තුවේ අධ්‍යක්‍ෂ ජනරාල් අතුල කරුණානායක හිරු ප්‍රවෘත්ති අංශයට සඳහන් කළා.",
       "URL": "https://www.hirunews.lk/227010/ඇල්ල-වැල්ලවාය-මාර්ගය-නැවත-දැනුම්-දෙන-තුරු-වැසේ",
       "Category": "Local News",
       "Parent URL": "https://www.hirunews.lk/local-news.php?pageID=3079"
}