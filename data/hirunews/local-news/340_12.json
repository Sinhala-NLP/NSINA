{
       "Source": "hirunews",
       "Timestamp": "Tuesday, 16 May 2023 - 9:31",
       "Headline": "දෙමටගොඩ දුම්රිය අංගනයට ඇතුළු වූ සොරුන් වෙඩි තබා මෙල්ල කරයි",
       "News Content": "දුම්රිය දෙපාර්තමේන්තුවට සතු දෙමටගොඩ ධාවනාගාරයට ඇතුළු වූ සොරුන් තිදෙනෙකු අහසට වෙඩි තබා මෙල්ල කර ඉන් දෙදෙනෙකු අත්අඩංගුවට ගත් බව දුම්රිය ආරක්ෂක අංශය කියා සිටියා.\nකෙසේ වෙතත් එක් සැකකරුවෙකු එම අවස්ථාවේ පළාගොස් ඇති බවයි වාර්තා වන්නේ.\nඅක්කර 54ක් වූ දෙමටගොඩ දුම්රිය ධාවනාගාරයේ විවිධ උපාංග කාලයක් තිස්සේ කිසියම් පිරිසක් සොරා ගන්නා බවට පැමිණිලි ලැබී තිබුණා.\nඊයේ දහවල් මෙලෙස ඇතුළු වූ සොරුන් තුන්දෙනෙකුගෙන් එක් අයෙකු දුම්රිය ආරක්ෂක නිලධාරියෙකුගේ ගිනි අවිය උදුරා ගැනීමට උත්සහ කර තිබෙනවා.\nඑම අවස්ථාවේ ආරක්ෂක අංශයේ සිටි සෙසු පිරිස අහසට වෙඩි තබා සැකකරුවන් දෙදෙනෙකු මෙල්ල කර ඇති බවයි වාර්තා වන්නේ.\nමෙම පිරිස ඩීසල්, දුම්රිය අමතර කොටස් සහ තඹ කම්බි ද සොයාගෙන තිබූ බව දුම්රිය ආරක්ෂක අංශය ප්‍රකාශ කළා.\nපැය දෙකක පමණ කාලයක් මෙම සොරුන් තිදෙනා මෙල්ල කිරීමට ගත කර ඇති අතර පළාගිය සැකකරු සොයා විමර්ශන ක්‍රියාත්මකයි.\nමේ අතර, කවුරු අකමැතිවුවත් දුම්රිය දෙපාර්තමේන්තුව ඩිජිටල්කරණය කරන බව ප්‍රවාහන හා මහාමාර්ග අමාත්‍ය බන්දුල ගුණවර්ධණ ප්‍රකාශ කළා.",
       "URL": "https://www.hirunews.lk/335327/දෙමටගොඩ-දුම්රිය-අංගනයට-ඇතුළු-වූ-සොරුන්-වෙඩි-තබා-මෙල්ල-කරයි",
       "Category": "Local News",
       "Parent URL": "https://www.hirunews.lk/local-news.php?pageID=340"
}