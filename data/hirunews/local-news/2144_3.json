{
       "Source": "hirunews",
       "Timestamp": "Tuesday, 16 February 2021 - 9:08",
       "Headline": "දඹුල්ලේදී මවක් තම දරුවන් දෙදෙනාට වස පොවයි",
       "News Content": "අවුරුද්දක් පමණ වයසැති තම බිළිඳු පුතුට සහ තුන් හැවිරිදි දියණියට වස පොවා, මවක් වස පානය කිරීමේ සිද්ධියක් දඹුල්ල - යාපාගම ප්‍රදේශයෙන් වාර්තාවුණා.\nඊයේ (15) මෙලෙස වස පානය කළ මව සහ ඇගේ දරුවන් දෙදෙනා දඹුල්ල රෝහලට ඇතුළත් කෙරුණු අතර, දරුවන්ගේ තත්වය බරපතල බවයි රෝහල් ආරංචි මාර්ග සඳහන් කළේ.\nපොළොන්නරුවේ සිට දඹුල්ල - යාපාගම ප්‍රදේශයට පැමිණ එහි තාවකාලික පදිංචිව සිට ඇති අදාළ කාන්තාවගේ සැමියා දඹුල්ල ආර්ථික මධ්‍යස්ථානයේ කුලී රථ රියදුරෙකු බවට හෙළිවී තිබෙනවා.\nඔවුන් දෙදෙනා අතර කළක සිට ආරවුල් පැවති බවට පරීක්ෂණවලදී අනාවරණ වී ඇති අතර, අදාළ කාන්තාව දරු දෙදෙනාද සමඟ ගොස් වස පානය කර ඇත්තේ  දඹුල්ල කණ්ඩලම ප්‍රදේශයේදියි.\nඅනතුරුව ඔවුන් මාර්ගයක් අසළ වැටී සිටින බවට ලද තොරතුරක් මත ප්‍රදේශවාසීන් විසින් මෙම මව සහ දරුවන් දෙදෙනා රෝහල් ගත කර තිබෙනවා.\nදඹුල්ල පොලීසිය සඳහන් කළේ දරුවන් දෙදෙනාට වස පොවා ඝාතනය කිරීමට තැත් කිරීම සම්බන්ධයෙන් ඉදිරියේදී අදාළ මවට එරෙහිව නීතිමය ක්‍රියාමාර්ග ගන්නා බවයි.",
       "URL": "https://www.hirunews.lk/262731/දඹුල්ලේදී-මවක්-තම-දරුවන්-දෙදෙනාට-වස-පොවයි",
       "Category": "Local News",
       "Parent URL": "https://www.hirunews.lk/local-news.php?pageID=2144"
}