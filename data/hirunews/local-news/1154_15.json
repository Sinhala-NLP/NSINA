{
       "Source": "hirunews",
       "Timestamp": "Saturday, 21 May 2022 - 7:10",
       "Headline": "ශ්‍රී ජයවර්ධනපුර කෝට්ටේ අභය භූමිය වනසන නාගරික සංවර්ධන අධිකාරිය",
       "News Content": "ශ්‍රී ජයවර්ධනපුර - කෝට්ටේ අභය භූමියට අයත් ඇතුල්කෝට්ටේ තෙත් බිම ගොඩකිරීමේ හා ඇළ මාර්ග කැනීමේ කටයුතු කිසිදු අනුමැතියකින් තොර ව නීතිවිරෝධී ව ආරම්භ කිරීම හේතුවෙන් මේ වනවිට එම තෙත්බිම් කලාපය ආශ්‍රිතව ජීවත්වන පාරිසරික සත්ත්ව කොට්ඨාසයන්ට දැඩි බලපෑම් එල්ල වී තිබෙනවා.\nමෙම නීතිවිරෝධී ගොඩකිරීම් හා තෙත් බිම් කැනීම ආරම්භ කළ අවස්ථාවේ දී ඊට එරෙහි ව ක්‍රියාත්මක වූ වනජීවී සංරක්ෂණ දෙපාර්තමේන්තුව අද වන විට එම නීති උල්ලංඝනය කරමින් හා අභය භූමියේ ස්වභාවික පැවැත්මට සිදු වන හානිය දැක දැක නිහඬව සිටීම අතිශය පුදුමසහගත කරුණක්.\nඇතුල්කෝට්ටේ, ශ්‍රී මහින්දාරාම විහාරස්ථානයේ විහාරාධිපති, මීගහතැන්නේ චන්ද්‍රසිරි හිමිගේ ආරාධනයෙන් පසුගිය දා එම විහාරස්ථානයට ජනාධිපති ගෝඨාභය රාජපක්ෂ පැමිණි අවස්ථාවේ දී විහාරාධිපති හිමියන්ගේ ඉල්ලීම වී ඇත්තේ විහාරස්ථානය වටා පිහිටි ඇතුල්කෝට්ටේ තෙත් බිම් පද්ධතිය සංවර්ධනය කර දෙන ලෙසයි.\nඒ අනුව ජනාධිපතිවරයාගේ උපදෙස් මත පසුගිය මාර්තු මාසයේ දී නාගරික සංවර්ධන අධිකාරිය හා ඉඩම් සංවර්ධනය කිරීමේ සංස්ථාව එක් ව හානිකර බලපෑම් පිළිබඳ ව අවධානයට ලක් නොකර ඒ සඳහා සහාය ලබාදෙමින් සිටින බවයි ඉඩම් හා කෘෂිකර්ම ප්‍රතිසංස්කරණ ව්‍යාපාරයේ සාමාජික, පරිසරවේදි සජීව චාමිකර චෝදනා කරන්නේ.\nනාගරික සංවර්ධන අධිකාරිය සහ ඉඩම් සංවර්ධනය කිරීමේ සංස්ථාව එක් ව පසුගිය දශක දෙක තුළ කොළඹ ආශ්‍රිත වගුරු බිම් මේ ආකාරයෙන් අවස්ථා ගණනාවක දී ම දැවැන්ත විනාශයකට ලක් කර ඇති අතර, ඒ අතුරෙන් ශ්‍රී ජයවර්ධනපුර - කෝට්ටේ හා බෙල්ලන්විල - අත්තිඩිය ආශ්‍රිත තෙත් බිම් වැඩි ම හානියට ලක් ව තිබෙනවා.\nවගුරු බිම් පද්ධතියක පාරිසරික හා ජෛව විද්‍යාත්මක වටිනාකම හා එහි ක්‍රියාකාරීත්වය පිළිබඳ ව අවබෝධයක් නොමැති මෙම ආයතන විසින් වගුරු බිම්වලට සිදු කළ විනාශය හේතුවෙන් අද වන විට කොළඹ ආශ්‍රිත ප්‍රදේශවල ගංවතුර පාලනය කිරීම සඳහා ජනතාවගේ බදු මුදල්වලින් රුපියල් මිලියන ගණනක් වැය කර ගංවතුර පාලන ව්‍යාපෘති ක්‍රියාත්මක කිරීමට සිදු වී තිබෙනවා.\nවගුරු බිම් ගොඩ කිරීම, වගුරු බිම් පද්ධති කණ්ඩනය කිරීම, වගුරු පද්ධති ජලාශ බවට පත් කිරීම මෙන් ම වගුරු බිම් හා ඇළ මාර්ග දෙපස කළු ගල් ඇතිරීම හේතුවෙන් බොහෝ තෙත් බිම් ආශ්‍රිත ජීවීන්ට වාසස්ථාන හා බෝවීමේ ප්‍රදේශ අහිමි වී ඇති බවයි පරිසරවේදීන් චෝදනා කරන්නේ.\nඊට අමතර ව තෙත් බිමකින් සිදු වූ විශාල ජල ධාරිතාවක් රඳවා තබා ගැනීමේ යාන්ත්‍රණය බිඳ වැටීම ද තෙත් බිම් ජලාශ බවට පත් කිරීමෙන් සිදු වී ඇති තවත් අහිතකර ප්‍රතිඵලයක්.\nනාගරික සංවර්ධනය හා නගර අලංකරණය යන වචන භාවිත කර සිදු කළ මෙම තෙත් බිම් පද්ධති විනාශය හේතුවෙන් අද වන විට තෙත් බිම් ආශ්‍රිත ජෛව ප්‍රජාවට දරුණු බලපෑම් එල්ල වී තිබෙනවා.\nකොළඹ ආශ්‍රිත ප්‍රදේශවලට පැමිණෙන තෙත් බිම් ආශ්‍රිත සංක්‍රමණික පක්ෂි විශේෂවලට ද මේ හේතුවෙන් ගොදුරු බිම් අහිමි වී ඇති අතර, වෙරළාශ්‍රිත පහත් බිම් ප්‍රදේශවල වගුරු පද්ධති කැණීම් කර විශාල ගැඹුරු ජලාශ ඉදි කිරීමෙන් මුහුදු ජලය රට අභ්‍යන්තර ප්‍රදේශවලට කාන්දු වීම වර්ධනය වී පස ලවණීකරණයට ලක් වීමෙන් ගැටලු බොහොමයක් අනාගතයේ දී උද්ගත විය හැකියි.\nමේ සියල්ලට ම හේතුව නාගරික සංවර්ධන අධිකාරියට හා ඉඩම් සංවර්ධනය කිරීමේ සංස්ථාවට 1971 වසරේ තෙත් බිම් සංරක්ෂණය සඳහා වන ජාත්‍යන්තර රැම්සාර් ප්‍රඥප්තිය හෝ 2006 ඔක්තොම්බර් මස ප්‍රකාශිත ජාතික තෙත් බිම් ප්‍රතිපත්තිය හා උපායමාර්ගික සැලැසුම ක්‍රියාත්මක කිරීම පිළිබඳ ව කිසිදු අවබෝධයක් නොමැති වීම බවයි පරිසරවේදීන් පෙන්වා දෙන්නේ.",
       "URL": "https://www.hirunews.lk/304869/ශ්‍රී-ජයවර්ධනපුර-කෝට්ටේ-අභය-භූමිය-වනසන-නාගරික-සංවර්ධන-අධිකාරිය",
       "Category": "Local News",
       "Parent URL": "https://www.hirunews.lk/local-news.php?pageID=1154"
}