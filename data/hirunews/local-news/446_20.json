{
       "Source": "hirunews",
       "Timestamp": "Wednesday, 29 March 2023 - 20:40",
       "Headline": "මිදිගම වෙඩි තැබීමකින් 31 හැවිරිදි හෝටල් හිමිකරුට තුවාල (ඡායාරූප)",
       "News Content": "අහංගම මිදිගම හෝටලයක් ඉදිරිපිට දී එම හෝටලයේ අයිතිකරු ව වෙඩි තබා ඇතැයි වාර්තා වනවා.\nවැගන් ආර් වර්ගයේ මෝටර් රථයකින් පැමිණි නාඳුනන තුවක්කුකරුවන් පිරිසක් විසින් අදාල තැනැත්තාට අද පස්වරු 6.15ට පමණ වෙඩි තබා ඇති බවයි අප වාර්තාකරු සඳහන් කළේ.\nතුවාල ලැබූ හෝටල් හිමිකරුවා මාතර මහ රෝහලට රැගෙන ගොස් ඇති අතර මොහුගේ තුවාලවල තත්ත්වය පිළිබඳ මෙතෙක් අනාවරණය වී නැහැ.\nටී-56 වර්ගයේ ගිනි අවියක් භාවිත කරමින් අදාල තැනැත්තාට වෙඩි තබා ඇති අතර ඊට සහභාගි වූ පිරිස අත්අඩංගුවේ සිටින පාතාල කල්ලි සාමාජිකයෙකු වන නදුන් චින්තක වික්‍රමරත්න නොහොත් හරක්කටාගේ ගෝලයෙකු බවයි සැක කරන්නේ.\nමේ අතර 2021 වසරේ දී ද තුවාලකරු ඉලක්ක කර වෙඩි තැබීමට කටයුතු කර ඇති අතර ඉන් ඔහුගේ සහෝදරයා මිය ගොස් ඇතැයි ද වාර්තා වනවා.\nමෙලෙස වෙඩි වැදී තුවාල ලබා සිටින්නේ, පසිඳු සඳරුවන් දොඩම්ගොඩගේ නැමැති 31 හැවිරිදි අයෙක්.\nසිද්ධිය සම්බන්ධයෙන් මිදිගම පොලිස් ස්ථානය ඇතුළු පොලිස් ස්ථාන කිහිපයක් මගින් පරීක්ෂණ සිදු කරනවා.",
       "URL": "https://www.hirunews.lk/331252/මිදිගම-වෙඩි-තැබීමකින්-31-හැවිරිදි-හෝටල්-හිමිකරුට-තුවාල-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=446"
}