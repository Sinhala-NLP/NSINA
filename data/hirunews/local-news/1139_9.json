{
       "Source": "hirunews",
       "Timestamp": "Friday, 27 May 2022 - 16:58",
       "Headline": "බ්‍රිතාන්‍ය මහ කොමසාරිස් සහ විදේශ ඇමති අතර සාකච්ඡාවක්",
       "News Content": "ශ්‍රී ලංකාවේ සිටින එක්සත් රාජධානියේ මහ කොමසාරිස් සාරා හල්ටන් විදේශ කටයුතු අමාත්‍ය මහාචාර්ය ජී.එල්. පීරිස් හමුවී සාකච්ඡා කර තිබෙනවා.\nඑහිදී ඇය ජී.එල්. පීරිස් ශ්‍රී ලංකාවේ විදේශ කටයුතු අමාත්‍යවරයා ලෙස නැවත පත්වීම සම්බන්ධයෙන් සිය සුබ පැතුම් පළ කළ බවයි එම අමාත්‍යංශය නිවේදනය කළේ.\nඅමාත්‍යවරයා සහ මහ කොමසාරිස්වරිය මෙහිදී ද්විපාර්ශ්වික කටයුතු, මෙරට ප්‍රගතිය සහ ශ්‍රී ලංකාව මුහුණ දෙන වත්මන් ආර්ථික අභියෝග ජය ගැනීම සඳහා ජාත්‍යන්තර ප්‍රජාව ලබා දෙන සහය පිළිබඳව සාකච්ඡා කර තිබෙනවා.\nආර්ථික අභියෝග කිහිපයකට මුහුණ දීම සඳහා ඒකාබද්ධ උපාය මාර්ග සකසන අතරතුර අත්‍යවශ්‍ය භාණ්ඩ සැපයුම තහවුරු කිරීම කෙරෙහි රජයේ අවධානය යොමු වී ඇති බවයි විදේශ කටයුතු අමාත්‍යවරයා පැහැදිලි කළේ.\nදිගුකාලීන ආර්ථික ස්ථාවරත්වය උදා කර ගැනීම සම්බන්ධයෙන් බහුපාර්ශ්වික සංවිධාන සමඟ සම්බන්ධ වී කටයුතු කරන අතරතුර මෙම කාල සීමාව තුළ ලැබුණු ද්විපාර්ශ්වික සහය ශ්‍රී ලංකාවේ ඇගයීමට ලක්ව තිබෙනවා.\nශ්‍රී ලංකාව මුහුණ දෙන ආර්ථික දුෂ්කරතා පිළිබඳව අවබෝධයෙන් පසුවන බව ප්‍රකාශ කළ මහ කොමසාරිස්වරිය, කියාසිටියේ ද්විපාර්ශ්වික සහ බහුපාර්ශ්වික ක්‍රමවේද ඇතුළුව ශ්‍රී ලංකාවට සහය දැක්විය හැකි මාර්ග ගවේෂණය කරමින් සිටින බවයි.\nවිදේශ කටයුතු අමාත්‍යවරයා මෙහිදී සමාජයේ වඩාත් අවදානමට ලක්විය හැකි කොට්ඨාශ ඉලක්ක කර ගැනීම සඳහා ක්‍රියාත්මක කළ යුතු සුබසාධන ක්‍රියාමාර්ග පිළිබඳව අවධාරණය කර තිබෙනවා.\nනීතිය හා සාමය ආරක්ෂා කිරීම සහ පුරවැසියන්ට බාධා එල්ල විය හැකි ප්‍රචණ්ඩකාරී සිදුවීම් වැළැක්වීම අරමුණු කර ගනිමින් රජය දරන ප්‍රයත්න පිළිබඳව ද විදේශ කටයුතු අමාත්‍යවරයා මහ කොමසාරිස්වරිය දැනුම්වත් කළා.\nදේශපාලන පක්ෂ මේ වන විට 21 වැනි ආණ්ඩුක්‍රම ව්‍යවස්ථා සංශෝධනය අධ්‍යයනය කරමින් සිටින බව විදේශ කටයුතු අමාත්‍යවරයා පැහැදිලි කළ අතර වත්මන් ආර්ථික අභියෝග මධ්‍යයේ වුවද පශ්චාද් ගැටුම් හා සබැඳි ප්‍රතිසන්ධානය ආශ්‍රිත ගැටලු විසඳීම සම්බන්ධයෙන් ප්‍රගතියක් ලබා ගැනීමට රජය අදිටන් කරගෙන සිටින බවයි සඳහන් කළේ.\nඑක්සත් රාජධානියේ රජය ශ්‍රී ලංකාව තුළ ආයෝජනය කිරීම සම්බන්ධයෙන් පවත්නා විකල්ප නිරීක්ෂණය කරමින් සිටින බව මහ කොමසාරිස් හල්ටන් මෙහිදී සඳහන් කළා.\nදේශගුණික විපර්යාසවල බලපෑම්වලට විසඳුම් සෙවිය හැකි ආකාරයේ තිරසාර බලශක්ති ව්‍යාපෘති සහ හරිත බැඳුම්කර සම්බන්ධයෙන් ශ්‍රී ලංකාවට තුළ සැලකිය යුතු ශක්‍යතාවක් පවතිනවා.\nවිදේශ කටයුතු අමාත්‍යවරයා සහ මහ කොමසාරිස් හල්ටන් පොදුරාජ්‍ය මණ්ඩලය, රැජිනගේ ප්ලැටිනම් ජුබිලි සැමරුම සහ රුවන්ඩාවේ කිගාලි හි පැවැත්වීමට නියමිත පොදුරාජ්‍ය මණ්ඩලයීය රාජ්‍ය නායක සමුළුව (CHOGM) සම්බන්ධයෙන් ද සාකච්ඡා කර තිබෙනවා.",
       "URL": "https://www.hirunews.lk/305454/බ්‍රිතාන්‍ය-මහ-කොමසාරිස්-සහ-විදේශ-ඇමති-අතර-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=1139"
}