{
       "Source": "hirunews",
       "Timestamp": "Monday, 07 December 2020 - 13:31",
       "Headline": "එගොඩඋයනේ ඛේදවාචකයේ මල්කැකුළු අද සමුගනී (වීඩියෝ)",
       "News Content": "මොරටුව, එගොඩඋයන ප්‍රදේශයේ පදික මාරුවක් මතදී යතුරු පැදියක ගැටීමෙන් ජීවිතක්ෂයට පත්වූ දැරියන් දෙදෙනාගේ දේහයන් පිළිබඳ අවසන් කටයුතු අද සිදුකිරිමට නියමිතයි.\nමේ වනවිට එම දේහයන් තැන්පත් කර ඇත්තේ ඔවුන්ගේ ඥාතියෙකුගේ නිවසකයි.\nපානදුර, මොරටුව, එගොඩඋයන, නව ගාලු පාරේ පදික මාරුවේදී යතුරු පැදියක ගැටීමෙන් වයස අවුරුද්දක සහ අවුරුදු 7 ක දැරියන් දෙදෙනෙකු ජීවිතක්ෂයට පත්වූ අතර, ඔවුන්ගේ මව බරපතළ තුවාල ලබා මේ වනවිටත් කොළඹ ජාතික රෝහලේ දැඩි සත්කාර ඒකකයේ ප්‍රතිකාර ලබනවා.\n23 හැවිරිදි සිව් මස් ගැබිණි කාන්තාවක් වූ ඇයගේ දරු ගැබද අනතුර හේතුවෙන් විනාශ වී තිබුණා.\nමියගිය දැරියන් දෙදෙනාගේ දේහයන් සහ එම කලලයද මේ වනවිට තැන්පත් කර ඇත්තේ ඥාතියෙකුගේ නිවසේයි.\nදේහයන් පිළිබඳ අවසන් කටයුතු අද පස්වරුවේ මොරටුව ශාන්ත මරියා දේවස්ථාන සුසාන භූමියේදී සිදුකිරීමට නියමිතව තිබෙනවා.\nඅනතුර සම්බන්ධයෙන් අත්අඩංගුවට ගැනුණේ මීට දින කිහිපයකට පෙර මහ මග තරගයට යතුරු පැදි ධාවනය කිරීම සම්බන්ධයෙන් පොලිස් අත්අඩංගුවට පත්ව මුදාහැරුණු 20 හැවිරිදි තරුණයෙක්.\nමොරටුව මහේස්ත්‍රාත් අධිකරණයට ඉදිරිපත් කෙරුණු සැකකරු ලබන 18 වැනිදා දක්වා රක්ෂිත බන්ධනාගාරගත කර තිබෙනවා.\nපොලීසිය පැවසුවේ, කොළඹ, ගම්පහ ඇතුළු තදාසන්න ප්‍රදේශවල ඇතැම් තරුණයින්  රාත්‍රී කාලයේ පුරුද්දක් ලෙස මෙලෙස වේගයෙන් යතුරු පැදි ඇතුළු රිය පැදවීමේ නිරත වන බවයි.\nඊයේ පස්වරුවේද කිඹුලාවල සිට නවරෝහල පාර ප්‍රදේශයේ එලෙස අධික වේගයෙන් යතුරු පැදි ධාවනය වන බවට ලද තොරතුරක් මත මිරිහාන පොලීසිය විශේෂ මෙහෙයුමක් ක්‍රියාත්මක කළා.\nඑහිදී යතුරුපැදි කරුවන් 40 කට ආසන්න පිරිසක් අත්අඩංගුවට ගනු ලැබුවේ විවිධ මාදිලිවල යතුරු පැදි 23 ක්ද සමගින්.\nපොලීසිය පැවසුවේ, මෝටර් රථ ආඥා පනත උල්ලංඝනය කර තිබූ යතුරු පැදි සම්බන්ධයෙන් අධිකරණ ක්‍රියාමාර්ග ගන්නා බවයි.\nඅනාරක්ෂිත ආකාරයෙන් රාත්‍රී කාලයේදී සිදුවන මෙවැනි යතුරුපැදි ධාවන තරග වැටලීමට අද සිට විශේෂ වැඩපිළිවෙළක් ක්‍රියාත්මක බවද පොලිස් මාධ්‍ය ප්‍රකාශක, නියෝජ්‍ය පොලිස්පති ආජිත් රෝහණ මහතා පැවසුවා.",
       "URL": "https://www.hirunews.lk/256497/එගොඩඋයනේ-ඛේදවාචකයේ-මල්කැකුළු-අද-සමුගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2290"
}