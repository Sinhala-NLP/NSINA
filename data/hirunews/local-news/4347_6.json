{
       "Source": "hirunews",
       "Timestamp": "Tuesday, 29 August 2017 - 21:43",
       "Headline": "ජෙනරල් ජගත් ජයසුරියට දකුණු ඇමරිකාවෙන් යුද අපරාධ චෝදනා",
       "News Content": "බ්‍රසීලයේ හිටපු ශ්‍රී ලංකා තානාපති මෙන්ම, හිටපු හමුදාපතිවරයෙකු වන ජෙනරල් ජගත් ජයසුරියට එරෙහිව දකුණු ඇමරිකානු මානව හිමිකම් සංවිධානයක් යුද අපරාධ චෝදනා ගොනු කර තිබෙනවා.\nබ්‍රසීල සහ කොලොම්බියානු අධිකරණවල ගොනු කර ඇති එම නඩුවලින් චෝදනා කර ඇත්තේ මෙරට යුද සමයේ අවසන් අදියරේදී ඔහු ක්‍රියාකර ඇති ආකාරය සම්බන්ධවයි.\nබ්‍රසීලයේ බ්‍රසීලියා සහ කෙලොම්බියාවේ බොගොටා නරගවල අධිකරණයන්හි ජෙනරල් ජගත් ජයසුරියට එරෙහිව යුද අපරාධ චෝදනා ගොනුකර තිබෙනවා.\nඒ, 2009 වසරේදී මෙරට මානුෂීය මෙහෙයුමේ අවසන් අදියරේදී රෝහල්වලට යළි යළිත් ප්‍රහර එල්ල කිරීම, වධ බන්ධන හා ලිංගික ප්‍රචණ්ඩත්වය, බලහත්කාරයෙන් පැහැරගෙන යෑම මෙන්ම සාවද්‍ය මනුෂ්‍ය ඝාතන සම්බන්ධව හමුදා ඒකකයන් වෙත අනදුන් තැනැත්තා ලෙස ඔහු පෞද්ගලිකව අපරාධ වගකීමක් දරන බවට චෝදනා කරමින්.\nඅදාළ චෝදනා ගොනු කරන ජාත්‍යන්තර සත්‍ය හා සාධාරණය ව්‍යාපෘතිය මෙන්ම එහි ලතින් ඇමරිකානු සාමාජිකයන්ගේ අපේක්ෂාව  බ්‍රසීලයේ වත්මන් තානාපති ජෙනරල් ජගත් ජයසුරිය නඩුවකට මුහුණ දෙනු දැකීම බව ඔවුන් නිකුත් කළ නිවේදනයක දැක්වෙනවා.\nකෙසේ වෙතත්, ඔහු ඊට මත්තෙන් කලාපයෙන් පළාගොස් ඇති බවට චෝදනා කරන එහි විධායක අධ්‍යක්ෂිකා මෙන්ම දකුණු අප්‍රිකානු මානව හිමිකම් නීති වේදිනියක වන යැස්මින් සුකා පවසන්නේ නිවැරදිකරුවෙකුනම් තනතුරේ රැදී සිටිමින් අධිකරණ ක්‍රියාදාමයකට මුහුණ දිය යුතු බවයි.\nකෙසේ වෙතත්, මේ සම්බන්ධයෙන් කළ විමසුමකදී විදේශ අමාත්‍යාංශයේ ප්‍රකාශිකා මහේෂිනි කොලොන්නේ පැවසුවේ ජෙනරල් ජගත් ජයසුරියගේ නිල කාලය මේ මසයේ  අවසන් වන බැවින් ඔහු යළි මෙරටට පැමිණෙන බවයි.\nඒ අනුව ඇතැම් මාධ්‍ය වාර්තා කරන පරිදි ඔහු බ්‍රසීලයෙන් පලාගොස් නොමැති බව ඇය වැඩිදුරටත් සදහන් කළා.",
       "URL": "https://www.hirunews.lk/169702/ජෙනරල්-ජගත්-ජයසුරියට-දකුණු-ඇමරිකාවෙන්-යුද-අපරාධ-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=4347"
}