{
       "Source": "hirunews",
       "Timestamp": "Saturday, 07 May 2022 - 6:49",
       "Headline": "කුරුණෑගල තෙල් බවුසරය ගැන පරීක්ෂණ ක්‍රියාත්මකයි - සිපෙට්කෝ (වීඩියෝ)",
       "News Content": "ඉන්ධනවල ප්‍රමිතිය පිළිබඳව සමාජ මාධ්‍ය ඔස්සේ සංසරණය වූ වීඩියෝ පටයට අදාළ කුරුණෑගල - නාරම්මල ඉන්ධන පිරවුම්හලේ ඉන්ධනවල සාම්පල ලබාගෙන මේ වනවිටත් පරික්ෂණාගාර වෙත යවා ඇති බව ලංකා ඛනිජ තෙල් නීතිගත සංස්ථාව නිවේදනය කරනවා.\nමෙම ගැටලුව ඇති කළ ටැංකි රථය කොළොන්නාව නිමාව වෙත රැගෙනවිත් අවශ්‍ය පරීක්ෂණය සිදු කරන අතර, බවුසරය නාරම්මල පිරවුම්හල වෙත යාමට ප්‍රථම දඹදෙණිය ප්‍රදේශයේ පිරවුම්හල් දෙකකට 92 ඔක්ටේන් පෙට්‍රල් රැගෙන ගොස් ඇති බවට ද තොරතුරු වාර්තා වනවා.\nඑම පිරවුම්හල් 2 ආශ්‍රිතව සිදුකරන ලද පරීක්ෂණවල දී ඉන්ධනවල කිසිදු ගැටලුවක් වාර්තා වී නැහැ.\nඊයේ (06) දිනයේදි දිවයින පුරා 92 ඔක්ටේන් ලීටර ලක්ෂ 60 ක පමණ ප්‍රමාණයක් බෙදා හැර ඇති අතර බවුසර් රථ 472 බෙදාහැරීම් කටයුතුවල යෙදී ඇති ඇතර, ඒ කිසිදු ස්ථානයකින් ද මේ දක්වා ඉන්ධනවල ප්‍රමිතිය සම්බන්ධව කිසිදු පැමිණිල්ලක් වාර්තා වී නැති බවයි ලංකා ඛනිජ තෙල් නීතිගත සංස්ථාව නිකුත් කළ නිවේදනයේ දැක්වෙන්නේ.\nපර්යන්තයකින් හෝ තොග ගබඩාවකින් ඉන්ධන නිකුත් කිරීමේදි නිසි ප්‍රමිතිගත ක්‍රමවේද හැමවිටම අනුගමනය කරන අතර සෑම දිනකම අදාළ නියැදි පරික්ෂා කිරීමක් සිදු කරන බව ද එහි සඳහන්.\nඉන්ධනවල ප්‍රමිතිය සම්බන්ධයෙන් පාරිභෝගිකයන්ට කිසියම් සැකයක් පවතියි, නම්\n0115 234 234 හා 0115 455 130\nයන ක්ෂණික අංකවලට අමතා පැමිණිලි ඉදිරිපත් කළ හැකි බව ද සිපෙට්කෝ අලෙවි කාර්යාංශය පවසනවා.",
       "URL": "https://www.hirunews.lk/303699/කුරුණෑගල-තෙල්-බවුසරය-ගැන-පරීක්ෂණ-ක්‍රියාත්මකයි-සිපෙට්කෝ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1186"
}