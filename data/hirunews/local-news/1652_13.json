{
       "Source": "hirunews",
       "Timestamp": "Sunday, 03 October 2021 - 14:51",
       "Headline": "ප්‍රදේශ කිහිපයක ජල ගැටලු (වීඩියෝ)",
       "News Content": "රුපියල් ලක්ෂ 80ක වියදමින් ජල ව්‍යාපෘතියක් ආරම්භ කළද එහි කටයුතු අතරමග නතරවීමෙන් හාලිඇල කිරින්ද ප්‍රදේශයේ ජනතාව උග්‍ර පානීය ජල ගැටළුවකට මුහුණ දී සිටිනවා.\nඔවුන් බලධාරීන්ගෙන් ඉල්ලා සිටින්නේ හැකි ඉක්මනින් සිය ගැටළුවට විසඳුම් ලබා දෙන ලෙසයි.\nහාලිඇල කිරින්ද දරගලපතන ගම්වැසියන් කලක පටන් ජලය නොමැතිමින් පීඩාවට පත්ව සිටිනවා.\nගම්වාසීන්ට බීමට ජල බිඳක් සොයා කිලෝමීටර් ගණනක දුරක් ගෙවා යාමට සිදුව තිබෙන්නේ කලක සිටයි.\nදැනට වසරකට පමණ පෙර ප්‍රජා ජල දෙපාර්තමේන්තුව මගින් රුපියල් ලක්ෂ 80ක වියදමින් ප්‍රජා ජල ව්‍යාපෘතියක්ද ආරම්භ කෙරුණේ මෙම ගැටලුවට විසදුමක් ලෙසයි.\nඒ සඳහා එක් නිවසකින් රුපියල් 1500ක මුදලක්ද අයකර තිබෙනවා.\nකෙසේ වුවත් ගම්වාසීන් පවසන්නේ එම ව්‍යාපෘතියේ කටයුතු මේ වනවිට ඇණ හිට ඇති බවයි.\nඒ හේතුවෙන් ගම්මානයේ පවුල් 80ක් පමණ තවමත් ජල ගැටලුවෙන් පීඩා විඳිනවා.\nමේ අතර කොස්ලන්ද දිවුල්ගස්සමුල්ල ග්‍රාම නිලධාරී වසමේ ජීවත්වන ජනතාවත් උග්‍ර පානීය ජල ගැටළුවකට මුහුණ දී සිටිනවා.\nප්‍රජා ජල ව්‍යාපෘතියක් මගින් නල ජලය ලබාදීමට කටයුතු කර ඇතත් නියං සමයේදී පර්භෝජනය සඳහා එමගින් ජලය ලැබෙන්නේ දින කිහිපයක් වරක් පමණයි.\nවන අලි තර්ජනද බහුල බැවින් පස්වරුවේදී ජල අවශ්‍යතා සපූරා ගැනීමට නිවසින් බැහැරට ගමන් කිරීමට පවා නොහැකි තත්ත්වයක් උද්ගතව තිබෙන බවයි ගම්වාසීන් පවසන්නේ.",
       "URL": "https://www.hirunews.lk/283940/ප්‍රදේශ-කිහිපයක-ජල-ගැටලු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1652"
}