{
       "Source": "hirunews",
       "Timestamp": "Sunday, 17 April 2022 - 20:03",
       "Headline": "ගාලුමුවදොර අරගලය තවත් නගර කිහිපයකට (වීඩියෝ)",
       "News Content": "ගාලු මුවදොරදී පැවැත්වෙන විරෝධතාවට සහය පළ කිරීම සඳහා ප්‍රදේශ කිහිපයක ප්‍රධාන නගරවල විරෝධතා මේ වන විට ආරම්භ කර ඇති බවට වාර්තා වනවා.\nමේ අතර, ගාලුමුවදොර ආරම්භ කර ඇති විරෝධතාවය අද (17) 9 වන දිනටත් ක්‍රියාත්මකයි.\nඅද දිනයේදී ද ඒ සඳහා විශාල පිරිසක් එක්ව සිටියා.\nඅද පෙරවරුවේ යෙදී තිබුණු අලුත් අවුරුදු හිසතෙල් ගෑමේ නැකැත් චාරිත්‍රය ද විරෝධතා භූමියේදී සිදුකෙරුණේ මහා සංඝරත්නයේ ප්‍රධානත්වයෙන්.\nඊට ආචාර්ය පූජ්‍ය ඕමල්පේ සෝභිත හිමියන් ඇතුළු පිරිසක් ද එක්ව සිටියා.\nඑමෙන්ම, අදට යෙදී ඇති පාස්කු ඉරිදා වෙනුවෙන් විශේෂ දේව මෙහෙයක් ද ගාලුමුවදොර විරෝධතා භූමියේදී පැවැත්වුණා.\nමීට අමතරව පාස්කු ප්‍රහාරයේ වින්දිතයන්ට යුක්තිය ඉටු කරන ලෙස ඉල්ලමින් මළවුන් ලෙස සැරසුණු පිරිසක් රාජගිරියේ සිට පා ගමනින් පැමිණ ගාලුමුවදොර පැවැත්වෙන විරෝධතාවට එක්වුණා.\nපාස්කු ප්‍රහාරයේ වින්දිතයන්ට සාධාරණය ඉටු කරන ලෙස ඉල්ලමින් රංගන ශිල්පිනී විශාඛා ජයවීර ගාලුමුවදොර ආරම්භ කළ නිරාහාර සත්‍යග්‍රහය ද අද උදෑසන අවසන් කළා.\nඑමෙන්ම, විශේෂඥ වෛද්‍යවරුන්ගේ ප්‍රධානත්වයෙන් ගාලුමුවදොර පිහිටා ඇති මාධ්‍ය මධ්‍යස්ථානයේදී අද පස්වරුවේ මාධ්‍ය හමුවක්ද පැවැත්වුණා.\nමේ අතර, ගාලුමුවදොර පැවැත්වෙන විරෝධතාවයට සහය පළ කරමින් දිවයිනේ ප්‍රදේශ කිහිපයක නගරවල විරෝධතා ආරම්භ කර තිබෙනවා.\n“ගෝල්ෆේස් තනි නොකරමු” යන තේමාව යටතේ ගාල්ල ප්‍රදේශයේ තරුණයින්, සිවිල් ක්‍රියාකාරකයින් සහ වෘත්තිකයින් ඇතුලු පිරිසක් ගාල්ල නගරයේ විරෝධතාවක් ආරම්භ කර තිබුණා.\nකෙසේ වෙතත්, එම විරෝධතාව සහ ඔවුන් ඒ සදහා ඉදිකර තිබූ අට්ටාලය පොලීසිය විසින් ඉවත් කිරීමත් සමග එහි උණුසුම් තත්ත්වයක් ද හට ගත්තා.\nකෙසේ වෙතත් පසුව නීතිඥවරුන් සහ පොලීසිය අතර පැවති සාකච්ඡාවකින් අනතුරුව යළිත් එම ස්ථානයේම ඔවුන් විරෝධතාව ආරම්භ කළ බවයි හිරු වාර්තාකරු සදහන් කළේ.\nමීට අමතරව කෑගල්ල, මහනුවර ඇතුළු තවත් නගර කිහිපයක ගාලුමුවදොර විරෝධතාවට සහය පළ කරමින් විරෝධතා ආරම්භ කර ඇති බවයි වාර්තා වන්නේ.\nමේ අතර ජනතා විමුක්ති පෙරමුණද අද පෙරවරුවේ ජනතා පා ගමනක් ආරම්භ කළා. බේරුවල සිට ආරම්භ කළ එම පා ගමනට එම පක්ෂයේ නායක අනුර කුමාර දිසානායක ඇතුලු පිරිසක් එක්ව සිටියා.\nමේ අතර සාමකාමී විරෝධතාකරුවන්ට එරෙහිව හමුදා බලය අයුතු ලෙස යොදාගැනීමේ කිසිදු සූදානමක් නොමැති බව ආරක්ෂක ලේකම් ජෙනරාල් කමල් ගුණරත්න අවධාරණය කරනවා.\nආරක්ෂක අමාත්‍යාංශය ඒ සම්බන්ධයෙන් නිකුත් කළ නිවේදනයේ දැක්වෙන්නේ ප්‍රජාතන්ත්‍රවාදීව කෙරෙන සාමකාමී විරෝධතා මැඩපැවැත්වීම සඳහා කිසිසේත්ම හමුදා භටයන් යොදා නොගන්නා බවයි.",
       "URL": "https://www.hirunews.lk/302160/ගාලුමුවදොර-අරගලය-තවත්-නගර-කිහිපයකට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1225"
}