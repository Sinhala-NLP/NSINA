{
       "Source": "hirunews",
       "Timestamp": "Monday, 22 March 2021 - 12:04",
       "Headline": "පොලිසිය තුළදී සැමියාගෙන් බිරිඳට ඇසිඩ් ප්‍රහාරයක්",
       "News Content": "පොලිස් ස්ථානයක් තුළ දී සැමියා විසින් එල්ල කළ ඇසිඩ් ප්‍රහාරයකින් බරපතළ පිළිස්සුම් තුවාල ලැබූ කාන්තාවක් ගාල්ල - කරාපිටිය රෝහලට ඇතුලත් කර තිබෙනවා.\nගාල්ල - උඩුගම පොලිස් ස්ථානය තුළ අදාල පුද්ගලයා විසින් ඊයේ (21) උදෑසන මෙම ඇසිඩ් ප්‍රහාරය එල්ල කර ඇති බවයි වාර්තා වන්නේ.\nපවුල් ආරවුලක් හේතුවෙන් කළ පැමිණිල්ලකට අනුව පොලිසිය විසින් දෙදෙනාට කළ කැඳවීමක දී මෙම සිද්ධිය සිදුව ඇති බව සඳහන්.\nමොවුන් දෙදෙනාට දරුවන් තිදෙනෙකු ද සිටින අතර බිරිද 28 හැවිරිදි වියේ සහ සැමියා 32 හැවිරිදි වියේ පසුවන්නන්.\nඇසිඩ් ප්‍රහාරයෙන් පොලිස් නිලධාරියෙකු ද පිළිස්සුම් තුවාල ලබා ඇති අතර සැකකාර සැමියා අත්අඩංගුවට ගැනීමෙන් අනතුරුව උඩුගම අධිකරණයට ඉදිරිපත් කිරීමෙන් පසු රක්ෂිත බන්ධනාගාර ගත කළ බවයි පොලිසිය සඳහන් කළේ.\nදෙදෙනා අතර කලක සිට පැවති පවුල් ආරවුලක් හේතුවෙන් කාන්තාව නිවසෙන් පිටව ගොස් වෙනත් පුද්ගලයෙකු සමඟ රැඳී සිට ඇති අතර ඒ සම්බන්ධයෙන් සැමියා විසින් උඩුගම පොලිසියට පෙරේදා (20) පැමිණිල්ලක් සිදුකර තිබෙනවා.\nඑම පැමිණිල්ලට අනුව අදාල බිරිඳ එදින පස්වරුවේ පොලිසියට පැමිණ කට උත්තරයක් ලබාදී ඇති බවයි පොලිසිය පැවසුවේ.\nඑම අවස්ථාවේදී අදාල පැමිණිල්ල විභාගයට ගැනීමට පසු දින (ඊයේ 21) උදෑසන පොලිසියට පැමිණෙන ලෙස දන්වා තිබෙනවා.\nඒ අනුව අදාල සැමියා සහ බිරිඳ ඊයේ (21) උදෑසන උඩුගම පොලිසියට පැමිණ ඇති අතර එම අවස්ථාවේ ඇසිඩ් බෝතලයක් සඟවාගෙන ආ සැමියා බිරිඳට ඇසිඩ් ප්‍රහාරය එල්ලකර ඇති බවයි වාර්තා වන්නේ.",
       "URL": "https://www.hirunews.lk/266139/පොලිසිය-තුළදී-සැමියාගෙන්-බිරිඳට-ඇසිඩ්-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=2071"
}