{
       "Source": "hirunews",
       "Timestamp": "Wednesday, 13 September 2023 - 8:42",
       "Headline": "පාස්කු ඉරිදා ප්‍රහාරය ගැන ජගත් පරික්ෂණ ඕනේ නෑ - ස්විට්සර්ලන්තයේ හිටපු ශ්‍රී ලංකා තානාපති කියයි",
       "News Content": "ශ්‍රී ලංකාවට පාස්කු ඉරිදා එල්ල වූ ත්‍රස්ත ප්‍රහාරය සම්බන්ධයෙන් ජාත්‍යන්තර මට්ටමේ පරීක්ෂණයක් අවශ්‍ය නොවන බව ස්විට්සර්ලන්තයේ හිටපු ශ්‍රී ලංකා තානාපති, නීතීඥ සරත් කෝන්ගහගේ ප්‍රකාශ කරනවා.\nඔහු මේ බව ප්‍රකාශ කළේ, ශ්‍රී ලංකා පදනම් ආයතනයේ ඊයේ (12) පැවැති විශේෂ මාධ්‍ය හමුවකට එක්වෙමින්.\nඋගත් පාඩම් හා ප්‍රතිසංධානය පිළිබඳ ජනාධිපති කොමිසම, උදලාගම කොමිසම සහ පරණගම කොමිසම ආදී පරීක්ෂණ අන්තර්ජාතික වශයෙන් පිළිගැනීමකට ලක් වුණා. එවන් මොහොතක මෙම ත්‍රස්ත ප්‍රහාරය සම්බන්ධව ජාත්‍යන්තරයට යායුතු නැති බවයි ඔහු පෙන්වා\nදුන්නේ.\nබ්‍රිතාන්‍ය චැනල් 4 නාලිකාව මේ සිදු කරන්නේ ඩයස්පෝරාවේ ආධාර මත ශ්‍රී ලාංකිකයන් සහ ශ්‍රී ලංකාව අනතුරේ දැමීමක් බවත් අද වන විට ඩයස්පෝරාව යුදෙව් මානසිකත්වයට පැමිණ තිබෙන බවත් සරත් කෝන්ගහගේ ප්‍රකාශ කළා.\nඑහිදී වැඩිදුරටත් අදහස් දක්වමින් ඔහු පැවසුවේ,\n“ජගත් මානව හිමිකම් කවුන්සලයේ සැසි වාරයක් පැමිණෙන විට සෑම අවස්ථාවකම ශ්‍රී ලංකාවට විවිධ චෝදනා එල්ල වෙනවා. මෙවර චැනල් 4 නාලිකාවත් එවැනිම චෝදනාවක් එල්ල කර තිබෙනවා. පාස්කු ඉරිදා එල්ල කළ ප්‍රහාරය සම්බන්ධයෙන් මගෙනුත් ප්‍රකාශයක් ගෙන තිබෙනවා.\nඔවුන් මගේ නිවෙසට පැමිණ අදාළ සම්මුඛ සාකච්ඡාව කළා. නමුත් මට පැවසුවේ ලන්ඩන් අයි.ටී.එන් කියලයි. ඒ නිසා මමත් සම්මුඛ සාකච්ඡාවක් දුන්නා. නමුත් පසුව ඔවුන් එය බ්‍රිතාන්‍යයේ චැනල් 4 නාලිකාවෙන් ප්‍රචාරය කර තිබෙනවා. පසුව තමයි මම එවැන්නක් දන්නේ.\nමුලින් මම මේ සම්බන්ධයෙන් දැන සිටියා නම් එම නාලිකාවට කිසිදු සම්මුඛ සාකච්ඡාවක් දෙන්නේ නැහැ. එක්තරා පෞද්ගලික නාලිකාවක සේවය කරන මගේ හිතවතෙක් තමයි මෙලෙස පැමිණියේ. පාස්කු ඉරිදා එල්ල කළ ත්‍රස්ත ප්‍රහාරය අයි.එස්.අයි.එස් ත්‍රස්තවාදීන්ගේ හෝ මුස්ලිම් අන්තවාදීන්ගේ වැඩක් බව මම පැවසුවා. අමෙරිකාවේ ලෝක වෙළෙඳ මධ්‍යස්ථානයට හා තවත් ස්ථාන කිහිපයකට සැප්තැම්බර් 11 දා ත්‍රස්ත ප්‍රහාර මාලාවක් එල්ල වුණා. එය කළේ ජෝර්ජ් බුෂ් විසින් බවට මත පළ වුණා. නමුත් එතැන ලොකු අතපසුවීමක් සිදුව තිබෙනවා. නමුත් ඒ සිදුවීම සම්බන්ධයෙන් ජාත්‍යන්තර පරීක්ෂණයක් ඉල්ලුවේ නැහැ.\nශ්‍රී ලංකාව කියන්නේ ජාත්‍යන්තරයට පිළිගත හැකි පරීක්ෂණ කළ රටක්. උගත් පාඩම් හා ප්‍රතිසංධානය පිළිබඳ ජනාධිපති කොමිසම, උදලාගම, පරණගම කොමිසන් ශ්‍රී ලංකාවේ සිදු කර තිබෙනවා. ඒ වාර්තා සියල්ල ජාත්‍යන්තර වශයෙන් පිළිගැනීමට ලක්ව තිබෙනවා. පාස්කු ඉරිදා එල්ල වූ ත්‍රස්ත ප්‍රහාරය සම්බන්ධයෙන් අපි ක්‍රියාත්මක කරන්න ඕන ජාත්‍යන්තරයට පිළිගත හැකි පරීක්ෂණයක්.\"\n\"චැනල් 4 නාලිකාවේ වාර්තා වැඩසටහන තුළ සහරාන්ලා නැහැ. එතැන ඉන්නේ ගෝඨාභය රාජපක්ෂ ඇතුළු පිරිසක් පමණයි. සහරාන්ලා මේසා විශාල ප්‍රහාරයක් එල්ල කර තිබෙන්නේ ගෝඨාභය රාජපක්ෂ බලයට ගේන්නයි කියා ඇතැමුන් පවසනවා. කාදිනල් හිමිපාණන් ද මෙවැනිම කාර්යයක් ඉටු කර තිබෙනවා. නමුත් චැනල් 4 නාලිකාව විසින් මේ සියල්ල විකෘති කිරීමක් කර තිබෙනවා.\" යනුවෙන්.",
       "URL": "https://www.hirunews.lk/348105/පාස්කු-ඉරිදා-ප්‍රහාරය-ගැන-ජගත්-පරික්ෂණ-ඕනේ-නෑ-ස්විට්සර්ලන්තයේ-හිටපු-ශ්‍රී-ලංකා-තානාපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=33"
}