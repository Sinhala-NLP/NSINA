{
       "Source": "hirunews",
       "Timestamp": "Sunday, 09 April 2017 - 8:07",
       "Headline": "ඉන්දු - ලංකා මුහුදු සීමාවේ මුර සංචාර වැඩි කරන්න - ශ්‍රී ලංකාවෙන් ඉන්දියාවට ඉල්ලීමක්",
       "News Content": "තමිල්නාඩු ධීවරයන් මෙරට මුහුදු සීමාව ආක්‍රමණය කිරීම වැළැක්වීම සඳහා ඉන්දු - ශ්‍රී ලංකා මුහුදු සීමාවේ මුර සංචාර වැඩි කරන ලෙස ශ්‍රී ලංකාව ඉන්දියාවෙන් ඉල්ලීමක් කර තිබෙනවා.\nඉන්දු - ශ්‍රී ලංකා ධීවර ගැටළුව විසඳීමේ සාකච්ඡාවක් පසුගිය සිකුරාදා කොළඹදී පැවැත්වුණා.\nඒ සඳහා දෙපාර්ශවයේ ජ්‍යෙෂ්ඨ නිලධාරීන් සහභාගිවී තිබෙනවා.\nඑය අමාත්‍ය මට්ටමේ ද්විපාර්ශවික සාකච්ඡාවලට සමගාමීව පැවැත්වෙන බවයි ඉන්දියාවේ හින්දු පුවත්පත සඳහන් කළේ.\nමෙම සාකච්ඡාව අතිශය ප්‍රතිඵලදායක වූ බවත්, පතුල සහිත ට්‍රෝලර් යාත්‍රා පෝක් සමුද්‍ර සන්ධියේ ධීවර කටයුතුවලින් ක්‍රමානුකූලව ඉවත් කිරීමට ඉන්දීය පාර්ශවය ප්‍රතිඥා දුන් බවත්, සාකච්ඡාවට සහභාගිවූ මෙරට නිලධාරියෙකු ප්‍රකාශ කර තිබෙනවා.\nබොටම් ට්‍රෝලින් හෙවත් පතුල සහිත මෙම යාත්‍රා මගින් පෝක් සමුද්‍ර සන්ධියේ මත්ස්‍ය සම්පතට ඉමහත් හානියක් සිදුවන බව පරිසරවේදීන් පෙන්වා දී තිබෙනවා.\nඉන්දීය ධීවරයන් මෙරට මුහුදු සීමාව ආක්‍රමණය කිරිමේ ගැටළුවට තිරසාර විසඳුමක් ලැබෙන ඇතැයි ශ්‍රී ලංකාවද අපේක්ෂා කරන බවයි සාකච්ඡාවලට සහභාගිවූ ශ්‍රී ලංකා නියෝජිතයන් හින්දු පුවත්පතට ප්‍රකාශ කර ඇත්තේ.\n2009 වසරේදී යුද්ධය නිමාවීමෙන් පසු උතුරේ ධීවරයන් පෝක් සමුද්‍ර සන්ධියේ මසුන් මැරීමේ කටයුතු ඉහළ ගියා.\nඊට පෙර ඉන්දීය ධීවරයන් රිසි සේ මෙරට මුහුදු තීරයේ මත්ස්‍ය සම්පත ප්‍රයෝජනයට ගෙන තිබෙනවා.\nදෙපාර්ශවය අතර ගැටුම්කාරී තත්ත්වයක් ඇතිවූයේ ඉන් අනතුරුවයි.\nඉන්දීය පාර්ශවය සාකච්ඡාවලදී මතුකර ඇති ප්‍රධාන කරුණක් වන්නේ මෙරට රඳවාගෙන ඇති 150 කට ආසන්න ඉන්දීය ට්‍රෝලර් යාත්‍රා නිදහස් කරගැනීම පිළිබඳවයි.\nඒ සඳහා ශ්‍රී ලංකාව රාජ්‍ය තාන්ත්‍රික මට්ටමෙන් තීරණයක් ගත යුතු බව නිලධාරීන් ප්‍රකාශ කළේ යැයි හින්දු පුවත්පත වැඩිදුරටත් සඳහන් කළා.",
       "URL": "https://www.hirunews.lk/158815/ඉන්දු-ලංකා-මුහුදු-සීමාවේ-මුර-සංචාර-වැඩි-කරන්න-ශ්‍රී-ලංකාවෙන්-ඉන්දියාවට-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=4571"
}