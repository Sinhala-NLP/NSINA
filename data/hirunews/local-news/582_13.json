{
       "Source": "hirunews",
       "Timestamp": "Tuesday, 24 January 2023 - 11:20",
       "Headline": "වන හා වනජීවී සංරක්ෂණ දෙපාර්තමේන්තු ඉඩම්වල පදිංචි ජනයාගේ, ගැටලු විමර්ශනයට විශේෂ වැඩසටහනක්",
       "News Content": "වන සංරක්ෂණ දෙපාර්තමේන්තුවේ සහ වනජීවී සංරක්ෂණ දෙපාර්තමේන්තුවේ පාලනය යටතේ පවතින වනාන්තර සම්බන්ධ ව පවතින ගැටලු නිරාකරණය පිළිබඳ කැබිනට් මණ්ඩලයේ සාකච්ඡා වී තිබෙනවා.\nමෙම ඉඩම් තුළ දීර්ඝ කාලයක් පදිංචි ව සිටින හෝ කෘෂිකාර්මික කටයුතුවල නිරත ව සිටින ජනයාගේ ගැටලු පිළිබඳ දිගු කාලයක් පුරාවට සාකච්ඡා කර ඇති නමුත් තවමත් ඊට විසඳුමක් ලැබී නැති බව යි වාර්තා වන්නේ.\nමේ පිළිබඳ ජනාධිපතිවරයාගේ මූලිකත්වයෙන් වැඩසටහනක් සකස් කර ඇති බව සඳහන්.\nඒ අනුව මූලික අදියරය යටතේ එම වැඩසටහන වනාන්තර බහුල ව පවතින සහ යුධමය වාතාවරණය පැවති දිස්ත්‍රික්වල එනම් යාපනය, වවුනියාව, මුලතිව්, කිලිනොච්චිය, මන්නාරම, ත්‍රිකුණාමලය, මඩකලපුව,අම්පාර,අනුරාධපුර,පොළොන්නරුව සහ මොනරාගල යන දිස්ත්‍රික්වල එම වැඩසටහන ක්‍රියාත්මක කිරීමට අපේක්ෂා කෙරන බව වාර්තා වනවා.\nමෙහි දී වනජීවී හා වන සම්පත් සංරක්ෂණ අමාත්‍යවරිය ඉදිරිපත් කළ එකී වැඩසටහන සඳහා අමාත්‍ය මණ්ඩල එකඟතාව ලැබුණු බවත් සඳහන් වනවා.",
       "URL": "https://www.hirunews.lk/325763/වන-හා-වනජීවී-සංරක්ෂණ-දෙපාර්තමේන්තු-ඉඩම්වල-පදිංචි-ජනයාගේ-ගැටලු-විමර්ශනයට-විශේෂ-වැඩසටහනක්",
       "Category": "Local News",
       "Parent URL": "https://www.hirunews.lk/local-news.php?pageID=582"
}