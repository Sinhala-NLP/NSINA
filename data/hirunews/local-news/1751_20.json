{
       "Source": "hirunews",
       "Timestamp": "Monday, 16 August 2021 - 9:40",
       "Headline": "නිරෝධායන නීති මැද්දේ දිවයිනේ ස්ථාන තුනක නිධන් හාරලා",
       "News Content": "රටපුරා කොරෝනා වෛරසය ශීඝ්‍රයෙන් පැතිර යන සමයක එය පාලනය කිරීම වෙනුවෙන් පනවා ඇති දැඩි නීතිරීතිවලට මුවාවී දිවයිනේ විවිධ ප්‍රදේශවල සිදුකෙරෙන නීති විරෝධී ක්‍රියා ඉහළ යමින් පවතින බව පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ පවසනවා.\nඊයේ දින ඉඟිනියාගල පොලිස් වසමේ පරගහකැලේ රක්ෂිතය තුළ නීති විරෝධී ලෙස නිධන් හාරමින් සිටි පුද්ගලයින් සිව් සිව්දෙනෙකු මෙම කාර්යය සඳහා භාවිතා කළ උපකරණ රැසක් ද සමඟ අත්අඩංගුවට ගැනීමට ඉඟිනියාගල පොලීසිය සමත්වුණා.\nඒ ඉඟිනියාගල පොලීසියේ බුද්ධි අංශයට ලැබුණු තොරතුරක් අනුව සිදු කළ මෙහෙයුමකින් පසුවයි.\nමේ සමඟ ඔවුන් පැමිණි යතුරුපැදි හතරක්ද අත්අඩංගුවට ගැනීමට ඉඟිනියාගල පොලිසියට හැකියාව ලැබුණා.\nමීට අමතරව හසලක පොලිසිය විසින් ද මෙලෙස නිිධන් හෑරීමේ නිරතව සිටි පුද්ගලයින් 6 දෙනෙකු අත්අඩංගුවට ගැනීමට සමත්වී තිබෙනවා.\nඑමෙන්ම පොලිස් විශේෂ කාර්ය බළකාය විසින් සිදුකළ විශේෂ මෙහෙයුමක දී මාවතගම වෑඋඩ ප්‍රදේශයේ මේ ආකාරයෙන් ම නීති විරෝධී ලෙස පුරාවස්තු ආඥා පනත උල්ලංඝණය කරමින් නිධන් හෑරීමේ නිරතව සිටි තවත් පුද්ගලයින් තිදෙනෙකු අත්අඩංගුවට ගැනීමට සමත් වූ බවයි පොලිස් මාධ්‍ය ප්‍රකාශකවරයා සඳහන් කරන්නේ.",
       "URL": "https://www.hirunews.lk/279816/නිරෝධායන-නීති-මැද්දේ-දිවයිනේ-ස්ථාන-තුනක-නිධන්-හාරලා",
       "Category": "Local News",
       "Parent URL": "https://www.hirunews.lk/local-news.php?pageID=1751"
}