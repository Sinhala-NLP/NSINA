{
       "Source": "hirunews",
       "Timestamp": "Tuesday, 22 November 2022 - 18:43",
       "Headline": "පාපන්දු ලෝක කුසලාන ඉතිහාසය අලුතින් ලියූ සෞදි අරාබියානු ක්‍රීඩකයෝ",
       "News Content": "පාපන්දු ලෝක කුසලාන ඉතිහාසයේ ඓතිහාසික පෙරළියක් සිදු කරන්නට සවුදි අරාබියානු පාපන්දු කණ්ඩායම මීට ටික වේලාවකට පෙර කටාරයේ ලුසේල් ක්‍රීඩාංගනයේදී සමත් වුණා.\nඒ සුපිරි පාපන්දු තරුවක් වන ලයනල් මෙසී සමග තවත් පාපන්දු තරු පිරිවරාගත් ප්‍රබල ආජන්ටිනා කණ්ඩායමට අනපේක්ෂිත, කම්පන සහගත පරාජයක් අත්කර දෙමින්.\nප්‍රබල ආර්ජන්ටිනා කණ්ඩායම මෙම තරගය සඳහා එළඹුණේ අඛණ්ඩව වාර්තාකර ගත් ජාත්‍යන්තර තරග 36ක ජයග්‍රහණ වාර්තාවක් ද සමගින්.\nලෝක කුසලාන පාපන්දු තරගාවලියේ අවසන් තරගය පැවැත්වීමට නියමිත ලුසේල් ක්‍රීඩාංගනය සෞදි අරාබියානු ප්‍රේක්ෂකයින්ගෙන් සහ ආජන්ටිනා ප්‍රේක්ෂකයන්ගෙන් පිරී ඉතිරී ගොස් තිබුණා.\nඔවුන් සිය ප්‍රවේශ පත්‍රයට වැය කළ මුදලට උපරිම සාධාරණයක් ඉටුකළ සෞදි අරාබියානු කණ්ඩායම ආජන්ටිනා කණ්ඩායමක් කිසිසේත් අපේක්ෂා නොකළ ප්‍රබල තර්ජනයක් එල්ල කළා.\nතරගයේ දත්ත සටහන බැලූ විට මුළු තරගය පුරා ම සමස්ත ආධිපත්‍යය රඳවා ගන්නට ආජන්ටිනා කණ්ඩායම සමත් වී තිබුණ ද එම පාලනය ගෝල බවට පරිවර්තනය කර ගන්නට ඔවුන්ට හැකියාවක් ලැබුණේ නැහැ.\nආජන්ටිනා කණ්ඩායම ගෝලය වෙත ප්‍රහාර 15 ක් එල්ල කරද්දී සෞදි අරාබියානු කණ්ඩායම ගෝලය වෙත ප්‍රහාර එල්ල කර තිබුණේ 3ක් පමණයි.\nඑම ප්‍රහාර අතරින් ආජන්ටිනා කණ්ඩායම නියමිත ඉලක්කයට ගෝල ප්‍රහාර 6ක් එල්ල කළ ද සෞදි අරාබියානු දැල රකින්නාගේ දක්ෂතා හේතුවෙන් ඒවා සාර්ථක කරගන්නට හැකියාවක් ලැබුණේ නැහැ.\nනමුත් සෞදි කණ්ඩායම ගෝලය වෙත එල්ල කළ ප්‍රහාර තුනෙන් දෙකක් ම ගෝල බවට පෙරලා ගන්නට එම ක්‍රීඩකයින් සමත් වීම ඔවුන්ට මේ ජයග්‍රහණයට මඟ පෑදුවා.\nමීට අමතරව තරගය පුරා ස්ථාන ගතවීම් සංසන්දනය කරද්දී ආජන්ටිනා කණ්ඩායම 70%ක් රඳවාගත් අතර සෞදි අරාබියානු කණ්ඩායමේ ස්ථානගතවීම් ප්‍රතිශතය දැක්වුණේ 30%ක් වශයෙන්.\nසමස්ත විනාඩි 98 පුරා ආජන්ටිනා කණ්ඩායම පන්දු හුවමාරු කිරීම් 595 සිදු කරද්දී සෞදි අරාබි කණ්ඩායම පන්දු හුවමාරු කිරීම් සිදු කර ඇත්තේ 265 පමණයි.\nමෙම සංඛ්‍යාලේඛන විශ්ලේෂණය කිරීමේ දී හොඳින් පැහැදිලි වන කරුණ වන්නේ, තරගය පුරා ම පන්ඳුව වැඩි ම වේලාවක් ආජන්ටිනා කණ්ඩායම රඳවාගෙන තිබුණ ද එය නිසි පරිදි කළමනාකරණය කර ගැනීමට ඔවුන්ට හැකියාවක් නොලැබුණු බවයි.\nඑමෙන් ම ආජන්ටිනා කණ්ඩායමේ පන්දු හුවමාරු සාක්ෂරතාව ද 85%ක් වෙද්දි සෞදි අරාබියානු කණ්ඩායමේ සාක්ෂරතාව දැක්වුණේ 67%ක් වශයෙන්.\nඑමෙන් ම සමස්ත තරගයේ දී සෞදි ක්‍රීඩකයින් නීති විරෝධී ක්‍රියාවන් 21ක් සිදු කරද්දී, ආජන්ටිනා ක්‍රීඩකයින් එවැනි අවස්ථා වාර්තා කර ගෙන ඇත්තේ හතක් පමණයි.\nතරගයේ දී සෞදි ක්‍රීඩකයින් 6 දෙනකුට විනිසුරු විසින් කහ කාඩ් පත පෙන්වා තිබුණ ද, එකදු ආජන්ටිනා ක්‍රීඩකයෙකුට හෝ කහ කාඩ්පතක් හෝ රතු කාර්ඩ් පතක් පෙන්වීමක් සමස්ත තරගයේ දීම සිදු වී තිබුණේ නැහැ.\nඑමෙන්ම මේ තරගයේ දී ආජන්ටිනා කණ්ඩායම කෝන පහර නවයක් උත්සාහ කර තිබූ අතර සෞදි අරාබියානු කණ්ඩායමට ලැබී තිබුණේ කෝන පහර දෙකක් පමණයි.\nමෙම සියලු කාරණා සලකා බැලීමේදී සමස්ත තරග ආධිපත්‍යය ආජන්ටිනා කණ්ඩායම සතු කරගෙන සිටිය ද, අවසානයේ ඔවුන්ට සිදුවූයේ 21 වන සියවසේ ලෝක කුසලාන පාපන්දු තරඟාවලිය අතරතුර සිදු වූ බරපතල ම කම්පන සහගත පරාජයට මුහුණ දීමටයි.\n21 සියවසේ මීට පෙර ලෝක කුසලාන තරගාවලි අතරතුර මෙවැනි කම්පන සහගත පරාජයන් ලෙස සටහන් වන්නේ 2002 වර්ෂයේ දී සෙනගාල් කණ්ඩායම විසින් ප්‍රංශ කණ්ඩායම ගෝල 1 - 0 ක් ලෙස පරාජය කිරීම, 2002 වර්ෂයේදී දකුණු කොරියානු පාපන්දු කණ්ඩායම විසින් ඉතාලි කණ්ඩායම ගෝල 1 - 0 වශයෙන් පරාජය කිරීම, එම තරගාවලියේ දී ම දකුණු කොරියානු කණ්ඩායම දඬුවම් පහර විදීම් හරහා ස්පාඤ්ඤ කණ්ඩායම පරාජය කිරීම ලෝක කුසලාන පාපන්දු තරගාවලිය තුළ සිදු කෙරුණු සුවිශේෂී පෙරළි සහගත ජයග්‍රහණය ලෙස වාර්තා වනවා.\nඉන් අනතුරුව 2010 වසරේ පැවති ලෝක කුසලාන පාපන්දු තරගාවලියේ දී ඉතාලි කණ්ඩායම ස්ලෝවෙකියා කණ්ඩායම හමුවේ ගෝල 3-2 ක් වශයෙන් කම්පන සහගත පරාජයකට මුහුණ දුන්නා.\n2014 වර්ෂයේ දී කොස්ටරිකා කණ්ඩාය නැවතත් ඉතාලි කණ්ඩායම ගෝල 1-0 ලෙසින් පරාජය කර තිබෙනවා.\nඑමෙන්ම එම තරගාවලියේ දී චිලී කණ්ඩායම විසින් ස්පාඤ්ඤ කණ්ඩායම ගෝල 1-0ක් ලෙසින් පරාජය කළා.\n2018 පැවැති පාපන්දු තරගාවලියේ දී නැවතත් දකුණු කොරියානු කණ්ඩායම විසින් ප්‍රබල ජර්මානු කණ්ඩාය ගෝල 2-0ක් ලෙසින් පරාජය කිරීම ද එතෙක් මෙතෙක් ලෝක කුසලාන ඉතිහාසයේ පෙරළිකාර කම්පන සහගත පරාජයක් ලෙස සැළකෙනවා.\nමෙහිදී දකුණු කොරියානු කණ්ඩායම ලෝක කුසලාන තරගාවලි දෙකකදී (2002,2018) ප්‍රතිවාදී කණ්ඩායම්වලට අනපේක්ෂිත කම්පන සහගත පරාජයන් තුනක් අත්කර දීමට සමත් වී ඇති අතර ප්‍රබල ඉතාලි කණ්ඩායම ලෝක කුසලාන තරගාවලි තුනක දී (2002,2010,2014) එවැනි ම අනපේක්ෂිත පරාජයන් තුනකට මුහුණ දී තිබීමත් විශේෂ සිදුවීමක්.\nකෙසේ වෙතත් ලෝක කුසලාන ඉතිහාසයේ ආජන්ටිනා කණ්ඩායමක් එවැනි අනපේක්ෂිත පරාජයකට මුහුණ දුන්නේ මෙවර ලෝක කුසලාන තරගාවලියේ දී වීමත් විශේෂත්වයක්.",
       "URL": "https://www.hirunews.lk/321024/පාපන්දු-ලෝක-කුසලාන-ඉතිහාසය-අලුතින්-ලියූ-සෞදි-අරාබියානු-ක්‍රීඩකයෝ",
       "Category": "Local News",
       "Parent URL": "https://www.hirunews.lk/local-news.php?pageID=716"
}