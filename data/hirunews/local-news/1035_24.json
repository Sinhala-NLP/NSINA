{
       "Source": "hirunews",
       "Timestamp": "Friday, 08 July 2022 - 22:10",
       "Headline": "අවශ්‍ය බලය යෙදවීමට පොලිසියට සහ හමුදාවට අවසර (වීඩියෝ)",
       "News Content": "සාමාන්‍ය ජනතාවට අනතුරක් කරන හෝ හානි කරන, සමාජ විරෝධී ක්‍රියාවල නිරත වන, දේපළවලට හානි සිදු කරන අයට එරෙහිව අවශ්‍ය බලය යෙදවීමට පොලිසිය සහ සන්නද්ධ හමුදාවන්ට බලය ලබා දී ඇතැයි ආරක්ෂක ලේකම් විශ්‍රාමික ජනරාල් කමල් ගුණරත්න පවසනවා.\nඔහු සඳහන් කළේ සාමාන්‍ය ජනතාවගේ ජන ජීවිතයට බලපෑම් ඇතිවන ආකාරයේ සමාජ විරෝධී ක්‍රියාවන් හෝ ජීවිත පුද්ගලික දේපළ හෝ පොදු දේපළවලට හානි කිරීමේ අරමුණින් කටයුතු කරන ඔනෑම අයෙකුට තදින්ම නීතිය ක්‍රියාත්මක කිරමට පොලිසියට සහ ත්‍රිවිද හමුදාවට අවශ්‍ය බලය පවරා ඇති බවයි.\nමේ අතර ඇතැම් අමිහිරි සිදුවීම් සිදුවිය හැකි බවට ලැබී ඇති වාර්තා මෙන්ම බුද්ධි තොරතුරු මත මහජනතාවගේ ජීවිත හා දේපළ ආරක්ෂා කර ගැනීම සඳහා ඇඳිරි නීතිය පැනවූ බවයි පොලිස්පති සී. ඩී. වික්‍රමරත්න කියාසිටියේ.\nඒ අනුව පවතින ඇඳිරි නීති තත්ත්වය සැලකිල්ලට ගෙන තම නිවෙස්වලට වී සාමකාමීව කටයුතු කරන ලෙසට පොලිස්පතිවරයා ඉල්ලීමක් කරනවා.\nමේ අතර කොළඹ - කොටුව අවට ප්‍රදේශවල පොලිසිය, පොලිස් විශේෂ කාර්ය බලකාය සහ යුද හමුදාව යොදා ආරක්ෂාව දැඩි කර තිබෙන ආකාරය අද පෙරවරුවේ සිටම දැකගත හැකි වුණා.\n‘’රටම කොළඹට - ජුලි 9 අරගලය’’ මැයෙන් හෙට සැලසුම් කර ඇති විරෝධතාව සඳහා ශිෂ්‍ය සංවිධාන, සිවිල් සංවිධාන සහ ක්ෂේත්‍ර රැසක වෘත්තිකයින් මෙන්ම මහජනතාව හෙට කොළඹට රැස්වීමට නියමිතයි.\nමේ හේතුවෙන් කොළඹ - කොටුව අවට ප්‍රදේශය පොලිසිය ල පොලිස් විශේෂ කාර්ය බලකාය සහ යුද හමුදාව යොදා ආරක්ෂාව දැඩි කර තිබුණා.\nඇතැම් මාර්ග ආශ්‍රිතව අලුතින් මාර්ග බාධක ඉදි කරන අයුරුද දක්නට ලැබුණා.\nමේ අතර මහා සංඝරත්නය ඇතුලු සර්ව ආගමික නායකයින් පාගමනින් වැඩම කර පිටකොටුව බෝධිය ඉදිරිපිට ඊයේ දින ඇරඹි සත්‍යග්‍රහය මේ වන විටත් ක්‍රියාත්මකයි.\nඊට සහය පළකරමින් මහජනතාවද එම ස්ථානයට රැස්ව සිටි අයුරු දක්නට ලැබුණා.\nඅද පස්වරුවේ එම ස්ථානයේ සිටි භික්ෂුන් වහන්සේ නමක් රෝහල් ගත කිරීමට ද කටයුතු කෙරුණා.",
       "URL": "https://www.hirunews.lk/309488/අවශ්‍ය-බලය-යෙදවීමට-පොලිසියට-සහ-හමුදාවට-අවසර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1035"
}