{
       "Source": "hirunews",
       "Timestamp": "Tuesday, 16 August 2022 - 14:55",
       "Headline": "නැඟෙනහිර චීනයෙන් එන හෙනිපා වෛරසයත් මිනිසාට වින කටියි ද? විද්‍යාඥයන් දැඩි සැලකිල්ලෙන්",
       "News Content": "නැඟෙනහිර චීනයෙන් වාර්තා වන මිනිසාට ආසදනය වූ නව වෛරසය පිළිබඳ වැඩි අවධානයක් යොමු කිරීම අත්‍යාවශ්‍ය බව විද්‍යාඥයන් පවසනවා.\nඑය මීළඟ වසංගතයට හේතු නොවිය හැකි නමුත් නොදැනුවත්ව ම වෛරසය සතුන්ගෙන් මිනිසුන්ට සම්ප්‍රේෂණය විය හැකි බව ඔවුන්ගේ අදහසයි.\nLangya henipavirus ලෙස නම් කර ඇති මෙම වෛරසය ගොවීන් සහ ඔවුන්ගේ අසල්වාසීන් අතර පැතිර ඇති අතර එය සෘජුව හෝ වක්‍රව කුඩා මීයන් විශේෂයක් හරහා මිනිසාට සම්ප්‍රේෂණය වන්නට ඇති බවටයි දැනට සැක කරන්නේ.\nකෙසේ වෙතත් ආසාදිතයන් අතුරින් මේ දක්වාත් කිසිවෙකුත් ජීවිතක්ෂයට පත් ව නැහැ.\nමේ අතර ලෝකයේ සතුන් ඔස්සේ පැතිරෙන වෛරස ආසාදිත රෝගීන් සංඛ්‍යාව විශාල ලෙස අවතක්සේරු කරමින් සිටින බව හොංකොං විශ්ව විද්‍යාලයේ මහාචාර්යවරයෙකු වන වෛරස් විශේෂඥ ලියෝ පූන් (Leo Poon) පවසනවා.\nඑමෙන්ම ඔහු පවසන්නේ මම රෝගයේ වර්තමාන තත්ත්වය මහමුහුද මැද ඇති විශාල අයිස් කුට්ටියක මතුපිට කෙළවරක් පමණක් විය හැකි බවයි.\nLangya henipavirus පිළිබඳ චීන සහ ජාත්‍යන්තර පර්යේෂකයන් කණ්ඩායමක් පසුගිය සතියේ New England Journal of Medicine හි පළ කළ පර්යේෂණ වාර්තාවක් සමග මේ පිළිබඳ පුලුල් කතිකාවක් සහ රෝගය පැතිරීම පිළිබඳ ගෝලීය අවධානයට ලක් වුණා.\nනව කොරෝනා වෛරසය චීනයෙන් ප්‍රථම වරට අනාවරණය වී වසර තුනකට ආසන්න කාලයක් ගත වුවද අදටත් දෛනිකව Covid-19 රෝගීන් සිය දහස් ගණනක් ලොව පුරා වාර්තා වනවා.\nකෙසේ වෙතත්, පර්යේෂකයන් පවසන්නේ Langya වෛරසය මිනිසුන් අතර පැතිරෙන බවට හෝ එය සම්බන්ධිත සිද්ධීන් දේශීය වශයෙන් පැතිරීමට හේතු වූ බවට කිසිදු සාක්ෂියක් නොමැති බවයි.\nමිනිසුන්ගෙන් මිනිසාට පැතිරීම පාලනය කිරීම සඳහා රෝගීන්ගේ විශාල උප කුලකයක් පිළිබඳ වැඩිදුර අධ්‍යයනයක් අවශ්‍ය බව ඔවුහු වැඩිදුරටත් පවසනවා.\nපර්යේෂණ කණ්ඩායමේ සාමාජික බෝවන රෝග විද්‍යාඥ ලින්ෆා වැන්ග් (Linfa Wang) සීඑන්එන් වෙත පැවසුවේ නව වෛරසය, වසංගතයක් බවට පත් වු හඳුනානොගත් රෝගකාරකයක් වන තවත් ‘disease X' සිදුවීමක් බවට පරිණාමය වීමට ඉඩක් නොමැති බවයි.\nනැගී එන වෛරසය සෞඛ්‍ය අර්බුදයක් බවට පත්වීමේ අවදානම අවම කිරීම සඳහා, විනිවිද පෙනෙන සහ ජාත්‍යන්තරව සහයෝගීතාවයෙන් ක්‍රියාකාරී නිරීක්ෂණ අත්‍යවශ්‍ය බව සිංගප්පූරු වෛද්‍ය විද්‍යාලයේ මහාචාර්ය වැන්ග් පෙන්වා දෙනවා.\nඋණ, හිසරදය, කැස්ස සහ ඔක්කාරය ඇතුළු රෝග ලක්ෂණ සහිතව 2018 දෙසැම්බර් මාසයේදී ෂැන්ඩොං පළාතේ කිංඩාඕ නගරයේ රෝහලකට ප්‍රතිකාර ලබා ගැනීමට පැමිණි 53 හැවිරිදි ගොවියෙකුගෙන් නව වෛරසයක් ඇති බවට පළමු ඉඟි මතු වුණා.\nමාසයක පමණ කාලයක් සතුන් සමඟ සම්බන්ධතා පැවැත්වූ බව රෝගියා පවසා ඇති අතර, ඇයව නැගෙනහිර චීනයේ රෝහල් තුනක පවත්වනු ලබන අතිරේක පරීක්‍ෂණවලට යොමු කරමින් රෝගය හඳුනා ගැනීම සඳහා කටයුතු කෙරුණා.\nමෙම රෝගියාගේ සාම්පල පරීක්‍ෂා කළ විට, විද්‍යාඥයන් අනපේක්‌ෂිත දෙයක්‌ සොයා ගනු ලැබුවා.\nඒ මිනිසුන්ගෙන් මිනිසාට පහසුවෙන් සම්ප්‍රේෂණය නොවන ඉතා මාරාන්තික රෝගකාරක වන හෙන්ඩ්‍රා සහ නිපා වෛරස්වලට සම්බන්ධ මින් පෙර කිසි දිනෙක අනාවරණය කර නොගත් වෛරසයක් අදාල රෝගියාට ආසාදිත බවයි.\nඑතැන් සිට මාස 32ක් තුළ, රෝහල් තුනේ පර්යේෂකයන් මේ හා සමාන රෝග ලක්ෂණ සහිත රෝගීන් මෙම වෛරසය සඳහා පරීක්ෂාවට ලක් කළ අතර, අවසානයේදී උණට අමතරව කැස්ස, තෙහෙට්ටුව, හිසරදය සහ ඔක්කාරය ඇතුළු රෝග ලක්ෂණ ඇති පුද්ගලයින් 35 දෙනෙකුට වෛරසට ආසාදිත බව හඳුනා ගැනුණා.\nඑම රෝගීන්ගෙන් නව දෙනෙකුට ඉන්ෆ්ලුවෙන්සා වැනි දන්නා වෛරසයක් ද ආසාදනය වී තිබූ බැවින් ඔවුන්ගේ රෝග ලක්ෂණවල මූලාශ්‍රය අපැහැදිලි විය, නමුත් පර්යේෂකයන් විශ්වාස කරන්නේ ඉතිරි 26 දෙනාගේ රෝග ලක්ෂණ හෙනිප නව වයිරසය මගින් ඇතිවිය හැකි බවයි.\nඇතැම් රෝගීන්, නියුමෝනියාව හෝ thrombocytopenia අසාමාන්‍යතා වැනි දරුණු රෝග ලක්ෂණ පෙන්නුම් කළ නමුත් ඔවුන්ගේ රෝග ලක්ෂණ හෙන්ඩ්‍රා හෝ නිපා රෝගීන් තුළ දක්නට ලැබෙන රෝග ලක්ෂණවලට බොහෝ දුරස් වූ අතර කණ්ඩායමේ කිසිවෙකු මිය ගොස් හෝ දැඩි සත්කාර ඒකකයට ඇතුළත් කර නැහැ.\nඔවුන් සියලු දෙනා සුවය ලබා ඇති අතර, ඔවුන් දිගු කාලීන ගැටළු සඳහා නිරීක්ෂණයට ලක් ව නැහැ.\nඑම 26 දෙනාගෙන් හතර දෙනෙකු හැර අනෙක් අය ගොවීන් වූ අතර, ඇතැම් අය පළමු රෝගියා වාර්තා වූ රෝහල විසින්ම හඳුනා ගෙන ඇති අතර තවත් බොහෝ දෙනෙක් හෙනාන් හි කිලෝමීටර් 700කට වඩා දුරින් පිහිටි Xinyang ප්‍රදේශයෙන් හමු වී තිබෙනවා.\nසමාන වෛරස් නිරිතදිග චීනයේ සිට දකුණු කොරියාව දක්වා සතුන් තුළ සංසරණය වන බව දැන සිටි නිසා, එවැනි දිගු දුරක් හරහා මිනිසුන්ට වෛරසය සම්ප්‍රේෂණය වීම \"පුදුමයක් නොවේ\", යැයි මහාචාර්ය වැන්ග් පැහැදිලි කරනවා.\n\"රෝගීන් අතර සමීප සම්බන්ධතා හෝ පොදු නිරාවරණ ඉතිහාසයක් නොතිබුණි\" එමෙන්ම මිනිසාගෙන් මිනිසාට පැතිරීමේ වෙනත් සලකුණු හමු නොවුණු බව වැන්ග් සහ ඔහුගේ සගයන් පර්යේෂණ පත්‍රිකාවේ සඳහන් කරනවා.\nමෙයින් ඇඟවෙන්නේ රෝගය කලාතුරකින් හමුවන නමුත් තවත් පර්යේෂණ අවශ්‍ය බවයි.\nනව වෛරසයක් මිනිසුන්ට ආසාදනය වන බව ඔවුන් දැනගත් පසු, බීජිං හි විද්‍යාඥයින් සහ කිංඩාඕ රෝග පාලන නිලධාරීන් ඇතුළත් පර්යේෂකයන්, රෝගීන්ට ආසාදනය වූයේ කෙසේ දැයි අනාවරණය කර ගැනීමට පරීක්ෂණ ආරම්භ කළා.\nඔවුන් ‍රෝගීන් ජිවත් වූ ගෘහාශ්‍රිත සතුන් පරීක්ෂාවට ලක් කළ අතර, පෙර වෛරසය ආසාදනය වී ඇති බවට සැක කළ හැකි එළුවන් සහ බල්ලන් කුඩා සංඛ්‍යාවක් හමු වුණා.\nනමුත් උගුල් අටවා අල්ලා ගත් කුඩා වන සතුන්ගෙන් ලබාගත් සාම්පල පරීක්ෂා කළ විට කුඩා මීයන් විශේෂ 2ක ආසාදිත සතුන් 71 දෙනෙක් හඳුනා ගෙන තිබෙනවා.\nමෙම සතුන් හරහා වෛරසය ස්වභාවිකව සම්ප්‍රේෂණය විය හැකි බවට විද්‍යාඥයින් මත පලකල ද වෛරසය මිනිසුන්ට සම්ප්‍රේෂණය වූයේ කෙසේද යන්න තවමත් පැහැදිලි නැහැ.\nLangya henipavirus සඳහා වැඩිදුර අධ්‍යයනයන් සිදු කරනු ඇති අතර වෛරසය සොයාගත් පළාත් දෙකෙහි පමණක් නොව, චීනය තුළ සහ ඉන් ඔබ්බට වඩා පුළුල් ලෙස එය සිදු විය යුතු බව මහාචාර්ය වැන්ග් පවසනවා.\nගෝලීය වශයෙන්, නැගී එන බෝවන රෝගවලින් 70% ක් සතුන් සමඟ සම්බන්ධ වීමෙන් මිනිසුන් තුළට සම්ප්‍රේෂණය වී ඇතැයි සැලකේ, විද්‍යාඥයන් පවසන පරිදි වර්ධනය වන මිනිස් ජනගහනය වනජීවී වාසස්ථාන දක්වා ව්‍යාප්ත වීමත් සමඟ එය වේගවත් වී තිබෙනවා.\n2002-2003 දී SARS සහ Covid-19 ඇතුලුව පසුගිය දශක දෙක තුළ නැගී එන වෛරස් චීනයේ දැවැන්ත ලෙස පැතුරුණු අතර මෙම වෛරස දෙකම ප්‍රථමයෙන් අනාවරණය වූයේ චීනයෙන් වන අතර සහ වවුලන්ගෙන් මිනිසාට සම්ප්‍රේෂණය වූ බවටයි සැලකෙන්නේ.\nවිශේෂයෙන් Covid-19 අද වන විට ලොව පුරා මිලියන 6.4 කට වඩා වැඩි පිරිසක් මිය ගොස් ඇති අතර රෝග දෙකෙහිම විනාශකාරී බලපෑම් නව වෛරස් රෝගීන් ඉක්මනින් හඳුනා ගැනීමේ වැදගත්කම සහ විභව අවදානම් පිළිබඳ තොරතුරු බෙදාගැනීමේ වැදගත්කම පෙන්නුම් කරනවා.\nනව පර්යේෂණයට සම්බන්ධ නොවූ විද්‍යාඥයන් පවා Langya වයිරසය අවබෝධ කර ගැනීමටත් නවතම සොයාගැනීම් තහවුරු කිරීමටත් වැඩි වැඩ කොටසක් අවශ්‍ය බව එකඟ වූ අතර, සතුන්ගෙන් මිනිසුන්ට පැතිරෙන්නේ කුමන වෛරස්දැයි සොයා බැලීමේ වැදගත්කම මෙම සොයාගැනීම මගින් අවධාරණය කරන බව පවසනවා.\n\"මෙය (නව henipavirus) චීනයේ පමණක් සංසරණය නොවිය හැකි නිසා, මෙම තොරතුරු බෙදාහදා ගැනීම සහ අන් අයට සූදානම් වීමට හෝ ඔවුන්ගේම රටවල වැඩිදුර විමර්ශනයක් කිරීමට ඉඩ දීම වැදගත්.\" වෛරස් විශේෂඥ ලියෝ පූන් පවසනවා.\nවිද්‍යාඥයින් පවසන්නේ නව වෛරසය ස්වභාවධර්මයේ කෙතරම් පුළුල්ව පැතිරී ඇත්ද, එය මිනිසුන් තුළට පැතිරෙන්නේ කෙසේද සහ එය මිනිස් සෞඛ්‍යයට කෙතරම් භයානකද යන්න පිළිබඳ තීරණාත්මක ප්‍රශ්නවලට පිළිතුරු සොයා ගත යුතුව ඇති බවයි.\nආසාදන සොයාගෙන ඇති භූගෝලීය පරාසය සැලකීමේ දී මෙම ආසාදන අවදානම තරමක් පුළුල් බව හොංකොං විශ්ව විද්‍යාලයේ වෛරස් විද්‍යාඥ මලික් පීරිස්ගේ අදහසයි.\nමෙම වෛරසය සතුන් සහ මිනිසුන් තුළ ඇත්දැයි චීනයේ සහ අසල්වැසි රටවල වෙනත් ස්ථානවල අධ්‍යයනයන් එකතු කරමින් “භූගෝලීය පරාසය සොයා ගැනීමට වැදගත්” බව ඔහු පෙන්වා දෙනවා.\nනවතම සොයාගැනීම් මගින් හඳුනා නොගත් ආසාදන විශාල සංඛ්‍යාවක් වනජීවීන්ගෙන් මිනිසුන්ට පැතිර යන බවත්, මෙම වෛරසයට පමණක් නොව, වනජීවීන්ගෙන් මානවයාට වෛරස් ආසාදනය වීම පිළිබඳ පුළුල් චිත්‍රය තේරුම් ගැනීමට ක්‍රමානුකූල අධ්‍යයනයක අවශ්‍යතාවය ද ඉඟි කරන බව මහාචාර්ය මලික් පීරිස් අවධාරණය කරනවා.",
       "URL": "https://www.hirunews.lk/312915/නැඟෙනහිර-චීනයෙන්-එන-හෙනිපා-වෛරසයත්-මිනිසාට-වින-කටියි-ද-විද්‍යාඥයන්-දැඩි-සැලකිල්ලෙන්",
       "Category": "Local News",
       "Parent URL": "https://www.hirunews.lk/local-news.php?pageID=936"
}