{
       "Source": "hirunews",
       "Timestamp": "Monday, 13 April 2020 - 8:04",
       "Headline": "සිංහල - දෙමළ අලුත් අවුරුද්දට ජනපති සුබපැතුම් එක්කරයි",
       "News Content": "දේශයේ අසිරිමත් මහා සංස්කෘතික මංගල්‍යය වන සිංහල සහ දෙමළ අලුත් අවුරුද්ද රටවැසි සියලු ජනතාවට සාමය සතුට සෞභාග්‍ය සපිරි මෙන්ම නිරෝගීත්මත් කාලපරිච්ඡේදයක් වේවායි ජනාධිපති ගෝඨාභය රාජපක්ෂ ප්‍රාර්ථනා කරනවා.\nලොව පුරා පැතිර යන රෝග කාරකයක් අප රටට ද පිවිසීම නිසා මුතුන්මිත්තන්ගේ සමයේ පවා නොඇසු තරමේ ආපදාවකට අප දැන් මුහුණ දී සිටින බව අලුත් අවුරුදු සුබපැතුම් පණිවිඩය නිකුත් කරමින් ජනාධිපතිවරයා පෙන්වා දෙනවා.\nඑමෙන්ම සාමුහික උත්සව මෙවර පැවැත්විය නොහැකි වන්නේ සමාජ දුරස්ථභාවය පවත්වා ගැනීමේ අවශ්‍යතාව සෞඛ්‍ය අංශ විසින් දැඩිව අවධාරණය කර ඇති බැවින් බවයි ජනාධිපතිවරයා පෙන්වා එන්නේ.\nරටට සහ ජාතියට එල්ල වන ඕනෑම අභියෝගයකට මුහුණදීමට ස්වෙච්ඡාවෙන් ඒකරාශී වන ජනතාවක් ලෙස මේ උත්සව සමයේදී ද සමාජ දුරස්ථභාවය පවත්වාගනිමින් මෙම රෝග කාරකය පැතිර යාම වැළැක්වීමට කැපවන මෙන් ජනාධිපතිවරයා ජනතාවගෙන් ඉල්ලා සිටිනවා.\nමේ වනවිට එළඹ ඇත්තේ සොබාදහම හා බද්ධවීමේ අවශ්‍යතාව වඩාත් දැනෙන මොහොතක් බව පෙන්වා දෙන ජනාධිපතිවරයා පවුලේ සාමාජිකයන් පමණක් එක්ව මෙවර අවුරුදු චාරිත්‍ර ඉටුකරන ලෙස දැනුම් දෙනවා.\nඅලුත් අවුරුදු සතුටේ සැබෑ හිමිකරුවන් කුඩා දූ පුතුන් වන අතර මෙවර අලුත් අවුරුදු සැණකෙළිවලට සීමා පැනවී ඇති නමුත් දරුවන්ට අවුරුදු සතුට භුක්ති විදිමට අප අවස්ථාව සැලසිය යුතු බව ජනාධිපතිවරයා නිකුත් කළ අලුත් අවුරුදු පණිවිඩයේ වැඩිදුරටත් සඳහන්.\nජනාධිපතිවරයා නිකුත් කළ අලුත් අවුරුදු පණිවුඩය පහතින්..",
       "URL": "https://www.hirunews.lk/238515/සිංහල-දෙමළ-අලුත්-අවුරුද්දට-ජනපති-සුබපැතුම්-එක්කරයි",
       "Category": "Local News",
       "Parent URL": "https://www.hirunews.lk/local-news.php?pageID=2799"
}