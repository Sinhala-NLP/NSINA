{
       "Source": "hirunews",
       "Timestamp": "Sunday, 26 June 2022 - 20:24",
       "Headline": "විදෙස් සමාගම් සඳහා මෙරට ඉන්ධන පිරවුම්හල් ලබා දීමේ යෝජනාවක් (වීඩියෝ)",
       "News Content": "ණය ක්‍රමවේදයක් යටතේ ඉන්ධන ආනයනය කිරීමේ එකඟතාව මත ඉන්ධන නිෂ්පාදනය කරන රටවල සමාගම් සඳහා මෙරට ඉන්ධන පිරවුම්හල් ලබා දීම පිළිබද යෝජනාවක් හෙට පැවත්වෙන අමාත්‍ය මණ්ඩලයට ඉදිරිපත් කරන බව බලශක්ති අමාත්‍ය කංචන විජේසේකර පවසනවා.\nඒ අනුව ඉන්දියන් ඔයිල් සමාගම වැනි ලොව ඇති ඉන්ධන නිෂ්පාදනය කරන රටවල ඕනෑම සමාගමකට මෙරටට ඉන්ධන ආනයනය කිරීමට අවස්ථාව හිමිවනු ඇති.\nමෙරට ඇති පිරවුම්හල් 1190ක් වෙනත් සමාගම්වලට ලබාදීමටයි යෝජනා වී ඇත්තේ.\nඑම සමාගම්වලට වසරක හෝ මාස 6ක කාලයක් සඳහා ඉන්ධන පිරවුම්හල් ලබාදෙන අතර ඔවුන් එම සමාගම්වල ණය ක්‍රමයක් යටතේ මෙරටට ඉන්ධන ආනයනය කළ යුතු බවට වන කොන්දේසියක් පැනවෙනවා.\nඑසේ නොමැති වුවහොත් කුමන සමාගමක් පැමිණිය ද ඉන්ධන ආනයනයට ඩොලර් ලබාගැනීමට සිදුවනු ඇති බවයි අමාත්‍යවරයා පෙන්වා දෙන්නේ.\nඑමෙන්ම පවතින ඉන්ධන අර්බුදයට විසඳුමක් ලැබෙනතුරු රට වසා දැමිය යුතු බවට තමා රජයට යෝජනාවක් ඉදිරිපත් කළ බවයි අමාත්‍යවරයා කියා සිටියේ.\nමේ අතර, රුසියාවෙන් ඉන්ධන මිලදී ගැනීම සම්බන්ධයෙන් සාකච්ඡා කිරීම සඳහා අමාත්‍යවරු දෙදෙනෙකු හෙට දිනයේ රුසියාව බලා පිටත්ව යාමට නියමිතයි.\nමේ වනවිට කොලොන්නාව සහ මුතුරාජවෙල තෙල් ගබඩා පර්යන්තවල පවතින ඉන්ධන සංචිත පිළිබඳව ද බලශක්ති අමාත්‍ය කංචන විජේසේකර මහතා දැනුම් දුන්නා.\nඒ අනුව ඩීසල් මෙට්‍රික් ටොන් 9000ක් සහ පෙට්‍රල් මෙට්‍රික් ටොන් 6000ක් පමණ'මේ වනවිට රට තුළ'පවතින බවයි ඔහු සඳහන් කළේ.\nඉන්ධන මිලදී ගැනීම සම්බන්ධයෙන් මේ වනවිට රජය අර්බුදයකට මුහුණ දී සිටින බවයි බලශක්ති අමාත්‍යවරයා කොළඹ දී පැවති ප්‍රවෘත්ති සාකච්ඡාවකට එක්වෙමින් පැවසුවේ.\nඉන්ධන පිරවුම්හල් අසල මේ වනවිට පෝලිම්වල රැදි සිටින ජනතාවට හෙට සිට ටෝකන් පත් ක්‍රමයක් හඳුන්වාදීමට තීරණය කර ඇති බව අමාත්‍ය කංචන විජේසේකර එම මාධ්‍ය හමුවේදී කියා සිටියා.\nඑමෙන්ම වාහන හිමි සෑම පුද්ගලයෙකුම ලියාපදිංචි කිරීමට නව වැඩපිළවෙළක් රජය විසින් ආරම්භ කර තිබෙනවා.\nඉන්ධන ලබාදීමේ ක්‍රමවේදය යටතේ මෙම ලියාපදිංචි කිරීම සිදුවන අතර ග්‍රාම නිලධාරීන්, කෘෂි සහ සංවර්ධන නිලධාරීන් හරහා අදාළ ලියාපදිංචි කිරීම් සිදු කෙරෙනු බවයි අමාත්‍ය කංචන විජේසේකර කියා සිටියේ.\nඑමෙන්ම භූමිතෙල් ලීටරයකින් රුපියල් 444ක පාඩුවක් සිදුවන බව ද ඔහු ප්‍රකාශ කළා.",
       "URL": "https://www.hirunews.lk/308251/විදෙස්-සමාගම්-සඳහා-මෙරට-ඉන්ධන-පිරවුම්හල්-ලබා-දීමේ-යෝජනාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1066"
}