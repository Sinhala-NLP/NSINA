{
       "Source": "hirunews",
       "Timestamp": "Thursday, 16 June 2022 - 23:09",
       "Headline": "ශ්‍රී ලංකාවට ලකුණු 26ක ජයක්",
       "News Content": "සංචාරක ඔස්ට්‍රේලියා කණ්ඩායම සමග පැවති දෙවන එක්දින තරගයෙන් ඩක්වත් ලුවිස් න්‍යාය අනුව ලකුණු 26ක ජයක් ලබාගැනීමට ශ්‍රී ලංකා කණ්ඩායම සමත්වුණා.\nතරගය පැවැත්වුණේ පල්ලෙකැලේ ජාත්‍යන්තර ක්‍රීඩාංගණයේදීයි.\nමෙම තරගයේ කාසියේ වාසිය දිනාගත් ඔස්ට්‍රේලියා නායක එරෝන් ෆින්ච් පළමුව පන්දුවට පහරදීම සඳහා ශ්‍රී ලංකා කණ්ඩායමට ආරාධනා කළා.\nශ්‍රී ලංකා කණ්ඩායමේ එක් වෙනස්කමක් සිදු කරමින් ජෙෆ්රි වැන්ඩසේ කැඳවා තිබුණේ ආබාධයකට ලක්වූ වනිඳු හසරංග වෙනුවටයි.\nශ්‍රී ලංකා ඉනිම ආරම්භ කළ ධනුෂ්ක ගුණතිලකට සහ පැතුම් නිස්සංකට පළමු තරගයේදී මෙන් සාර්ථක ආරම්භය මෙම තරගයේදී ගෙන දෙන්නට හැකිවුණේ නැහැ.\nපැතුම් ලකුණු 14කට දැවී යද්දීලධනුෂ්කගේ ඉනිම ලකුණු 18කට සීමා වුණා.\nකලකට පසු ඔස්ට්‍රේලියානු ක්‍රීඩකයින්ගේ දුර්වල පන්දු රැකීම් කිහිපයක්ම මෙම තරගයේදී දක්නට ලැබීමත් කැපී පෙනුණා.\nනමුත් තුන්වැනි කඩුල්ලට ලකුණු 61ක් එක්කරමින් ශ්‍රී ලංකා ඉනිම ස්ථාවර කරන්නට ධනංජය ද සිල්වා සමඟින් එක් වූ කුසල් මෙන්ඩිස් උත්සහා ගත්තා.\nඑම උත්සාහය බිඳ වැටුණේ ධනංජය ලකුණු 34කට දැවී යාමත් සමඟයි.\nකුසල් මෙන්ඩිස් ලකුණු 36කට අවාසනාවන්ත ලෙස දැවී යද්දී, නායක දසුන් ශානක ලබා ගත්තේ ලකුණු 34ක් පමණයි.\nතුන් ඉරියව් ක්‍රීඩකයකු ලෙස කණ්ඩායමට ක්‍රීඩා කරන චාමික කරුණාරත්නගේ පිතිකරණ භූමිකාව ගැන යළි ප්‍රශ්නාර්ථයක් මතු කරමින් ලකුණු 18ක් ලබා සිටියදී දැවී ගියේ ඔහුගේ අනවශ්‍ය කලබලය හේතුවෙන්.\nපළමු එක්දින ඉනිම ක්‍රීඩා කළ දුනිත් වෙල්ලාලගේ ලකුණු 20ක් රැස්කළා.\nශ්‍රී ලංකා කණ්ඩායම පන්දුවාර 47යි පන්දු 4කදී කඩුලු 9ක් දැවී ලකුණු 220ක් ලබා සිටියදී තරගයට වර්ෂාවෙන් බාධා එල්ල වුණා.\nපැට් කමින්ස් ලකුණු 35කට කඩුළු 4යි.\nමීට අමතරව ග්ලෙන් මැක්ස්වෙල් සහ මංගල එක්දින තරගයට ක්‍රීඩා කරන මැතිව් කුන්මන් අතරේ කඩුලු 2ක බැඟින් බෙදී ගියා.\nපැය 2කට අධික කාලයක් වර්ෂාවෙන් සේදී යද්දී තරගය යළි ආරම්භවුණේ ඔස්ට්‍රේලියාවට ඩක්වත් ලුවිස් න්‍යායට අනුව පන්දුවාර 43කදී ලකුණු 216ක ඉලක්කයක් හිමි කරදෙමින්.\nඒම ඉලක්කය හඹා යන්නට පිටියට පිවිසියේ ඩේවිඩ් වෝනර් සමගින් ඒරෝන් ෆින්ච්.\nෆින්ච් ලකුණු 14කට සහ වෝනර් ලකුණු 37කට දවාගන්නට ධනංජය ද සිල්වාට හැකියාව ලැබුණා.\nපිළිතුරු ඉනිම සඳහා පිටියට පිවිසි ඔස්ට්‍රේලියානු කණ්ඩායමේ පිතිකරුවන්ටත් ශ්‍රී ලංකා පන්දු යැවීමේ බල ඇණිය හමුවේ සාර්ථක වීමට හැකියාවක් ලැබුණේ නැහැ.\nඕවර 43ක් තුළ ජයග්‍රහණය සඳහා ලකුණු 216ක ඉලක්කයක් හඹා ගිය ඔස්ට්‍රෙලියානු කණ්ඩායම සියලු ක්‍රීඩකයින් දැවී රැස් කර ගත්තේ ලකුණු 189 පමණයි.\nඩේවිඩ් වෝනර් සුපුරුදු පරිදිම පිතිකරණයෙන් නැවතත් සාර්ථක වෙමින් ලකුණු තිස් හතක් රැස් කරගත් අතර ග්ලෙන් මැක්ස්වෙල් නැවතත් ශ්‍රී ලංකා කණ්ඩායමට බරපතළ තර්ජනයක් වෙමින් පන්දු 25 කදී ලකුණු තිහක් රැස්කර ගත්තා.\nමේ තරගයේදී නැවතත් සිය සුපුරුදු පන්දු යැවීමේ රිද්මය සොයාගත් ශ්‍රී ලංකා කණ්ඩායමේ වේග පන්දු යවන ක්‍රීඩක දුෂ්මන්ත චමීර ලකුණු 19 කට කඩුලු දෙකක් දවා ගත්තා.\nමේ හැරුණු විට චාමික කරුණාරත්න කඩුලු 3ක් දවා ගත්තේ ඔස්ට්‍රෙලියානු පිතිකරුවන්ට ලකුණු 47ක් ලබා දෙමින්.\nපැහැපත් අනාගතයක පෙර ලකුණු පෙන්නන දුනිත් වෙල්ලාලගේ පන්දු වාර පහක් ක්‍රියාත්මක කරමින් ලකුණු 25කට කඩුලු දෙකක් දවා ගත්තා.\nමේ අනුව ඕස්ට්‍රේලියානු කණ්ඩායම පන්දු වාර 37.1 ක් තුළදී ලකුණු 189 ක ට දැවී ගියා.\nඒ ශ්‍රී ලංකා කණ්ඩායමට ලකුණු 26ක ජයග්‍රහණයක් අත්කර දෙමින්.\nමේ අනුව දෙරට අතර පැවැත්වෙන තරග 5කින් සමන්විත එක්දින තරගාවලිය කණ්ඩායම් දෙකම තරගය බැගින් ජයගෙන මේ වන විට සම තත්ත්වයේ පසුවනවා.",
       "URL": "https://www.hirunews.lk/307345/ශ්‍රී-ලංකාවට-ලකුණු-26ක-ජයක්",
       "Category": "Local News",
       "Parent URL": "https://www.hirunews.lk/local-news.php?pageID=1089"
}