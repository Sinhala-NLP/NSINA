{
       "Source": "hirunews",
       "Timestamp": "Tuesday, 25 October 2022 - 8:03",
       "Headline": "ඇමරිකාවේ සිට පැමිණි විශ්‍රාමික ඉංජිනේරුවකු අභිරහස් ලෙස මිය යයි",
       "News Content": "ඇමරිකාවේ නාවික විදුලි ඉංජිනේරුවෙකු ලෙස සේවය කර විශ්‍රාම ලබා මෙරටට පැමිණ සිටි 69 හැවිරිදි පුද්ගලයෙකු ඝාතනය කර මැල්සිරිපුර ප්‍රදේශයේ ඔහුට අයත් වත්තේ වළ දමා තිබියදී සොයාගෙන තිබෙනවා.\nමියගිය පුද්ගලයා ඇමරිකාවේ සහ ශ්‍රී ලංකාවේ ද්විත්ව පුරවැසිභාවය හිමි අයෙකු වන අතර ඔහු ඇමරිකාවේ කළ රැකියාවෙන් විශ්‍රාමගෙන පසුගිය 2019 වසරේ ශ්‍රී ලංකාවට පැමිණ ඇති බවයි වාර්තා වන්නේ.\nඔහු පසු ව මැල්සිරිපුර රෙස්වත්ත ප්‍රදේශයේ පිහිටි ඔහුගේ මහගෙදරට පැමිණ එහි කාලය ගත කර ඇති අතර, පදිංචි නිවසට අයත් වත්තේ සහ නිවසේ වැඩකටයුතුවල සහායට වැල්ලව ප්‍රදේශයේ පුද්ගලයෙකු එම නිවසේ නවත්වාගෙන සිටි බවයි පොලිස් පරීක්ෂණවල දී අනාවරණය වී ඇත්තේ.\nඝාතනයට ලක් වූ පුද්ගලයා මෙරට වෙසෙන තම පවුලේ ඥාතීන් සමඟ සමීප සබඳතාවක් පවත්වාගෙන ගොස් ඇති අතර, පසුගිය පළමු වැනි දා සිට ඔහුගෙන් කිසිදු තොරතුරක් නො ලැබීම හේතුවෙන් මාළඹේ ප්‍රදේශයේ පදිංදි ඔහුගේ ඥාති පුත්‍රයෙකු මෙම අතුරුදන්වීම සම්බන්ධයෙන් මැල්සිරිපුර පොලිසියට පැමිණිලි කර තිබුණා.\nමේ සම්බන්ධයෙන් ඔහු ජිවත් වූ මැල්සිරිපුර නිවසට ගොස් සොයා බැලීමේ දී නිවෙස් සේවය කළ පුද්ගලයා පවසා ඇත්තේ, නිවසේ හිමිකරු අනුරාධපුර සංචාරයක් සඳහා යන බව පවසා පසුගිය පළමු වැනි දා නිවසින් පිට ව ගොස් ඇති බව යි.\nඑම ප්‍රකාශය පිළිබඳ සැක සිතූ පොලිස් නිලධාරීන් නැවත ඔහුගෙන් ප්‍රශ්ක කිරිම සඳහා එම නිවසට පෙරේදා ගිය අවස්ථාවේ දී එම පුද්ගලයා නිවසේ කාමරයක් තුළ බාල්කයක එල්ලී ගෙල වැළ ලාගෙන මිය ගොස් සිටින අයුරු දැක තිබෙනවා.\nඑසේ සියදිවි හානි කරගෙන ඇත්තේ, වැල්ලව ප්‍රදේශයේ පදිංචි 43 හැවිරිදි පුද්ගලයෙක්.\nමේ පිළිබඳ කුරුණෑගල කොට්ඨාශය භාර ජ්‍යෙෂ්ඨ පොලිස් අධිකාරි උපුල් චන්දන අබේසිංහගේ සෘජු මෙහෙයවීමෙන් ඊයේ වැඩිදුර පරික්ෂණ කටයුතු ආරම්භ කළ අතර ඊට පොලිස් නිල සුනඛයෙකුගේ සහයාද ලබාගෙන තිබුණා.\nඑම සුනඛයාගේ ඉව අනුව පොලිසියට විශ්‍රාමික විදුලි ඉංජිනේරුවරයා ඝාතනය කර ඔහුගේ වත්තේ වළ දමා තිබිය දී සොයා ගැනීමට පොලිසියට හැකි වී තිබෙනවා.",
       "URL": "https://www.hirunews.lk/318743/ඇමරිකාවේ-සිට-පැමිණි-විශ්‍රාමික-ඉංජිනේරුවකු-අභිරහස්-ලෙස-මිය-යයි",
       "Category": "Local News",
       "Parent URL": "https://www.hirunews.lk/local-news.php?pageID=781"
}