{
       "Source": "hirunews",
       "Timestamp": "Friday, 14 April 2017 - 18:59",
       "Headline": "ගම්පහ ව්‍යාපාරිකයාට වෙඩි තැබීමේ සිද්ධියට හිටපු දේශපාලනඥයෙකුත් සම්බන්ධ බවට තොරතුරු",
       "News Content": "ගම්පහ - කිරිඳවිට ප්‍රදේශයේදී ව්‍යාපාරිකයෙකු ගමන් ගත් ජීප් රථයකට වෙඩි තැබීමේ සිද්ධිය සම්බන්ධයෙන් අත්අඩංගුවට ගත් පාතාල කල්ලි සාමාජිකයින් දෙදෙනා මේ මස 26 වනදා දක්වා රක්ෂිත බන්ධනාගාරගත කෙරුණා.\nඒ, සැකකරුවන් අද (14) ගම්පහ ප්‍රධාන මහේස්ත්‍රාත් ඞී.ඒ.රුවන්පතිරණ හමුවට ඉදිරිපත් කිරීමෙන් අනතුරුවයි.\nඑමෙන්ම, අද දිනයේදී වෙඩි තැබීමේ සිද්ධිය සම්බන්ධයෙන් තවත් අත්අඩංගුවට ගත් තවත් සැකකරුවෙකුද පොලිසිය අධිකරණයට ඉදිරිපත් කළ අතර, පැය 48 ක් රඳවාගෙන ඔහුගෙන් ප්‍රශ්න කිරීමට අධිකරණය පොලිසියට අවසර ලබාදුන්නා.\nසිද්ධිය සම්බන්ධයෙන් අත්අඩංගුවට ගත් මෙම සැකකරුවන් තුන්දෙනා ගණේමුල්ල ප්‍රදේශයේ පදිංචිකරුවන්.\nඅද දිනයේදී ගම්පහ පොලිසිය අධිකරණයට දන්වා සිටියේ මීට අදාළව ආධාර අනුබල දුන් තවත් සැකකරුවන් සහ ප්‍රධාන සැකකරු අත්අඩංගුවට ගැනීම සඳහා තවදුරටත් පරීක්ෂණ සිදුකරන බවයි.\nමෙම සිද්ධියට ගම්පහ හිටපු නියෝජ්‍ය අමාත්‍යවරයෙකුගේ සම්බන්ධයක් පවතින බවටයි වාර්තා වන්නේ.\nපසුගිය අටවනදා සිදුවූ මෙම වෙඩි තැබීමෙන් අදාළ ව්‍යාපාරිකයාට හානියක් සිදු නොවූ අතර, රථයේ පිටුපස අසුනේ ගමන් ගත් අයෙකු තුවාල ලැබුවා.",
       "URL": "https://www.hirunews.lk/159199/ගම්පහ-ව්‍යාපාරිකයාට-වෙඩි-තැබීමේ-සිද්ධියට-හිටපු-දේශපාලනඥයෙකුත්-සම්බන්ධ-බවට-තොරතුරු",
       "Category": "Local News",
       "Parent URL": "https://www.hirunews.lk/local-news.php?pageID=4563"
}