{
       "Source": "hirunews",
       "Timestamp": "Friday, 05 August 2022 - 11:30",
       "Headline": "'සර්වපාක්ෂික අරගළකරුවෝ' සංවිධානයට ජනපති හමුවීමට ආරාධනාවක්",
       "News Content": "ජනාධිපති රනිල් වික්‍රමසිංහ සහ අරගළයේ පාර්ශව අතර අද (05) පැවැත්වෙන සාකච්ඡාවක් සඳහා 'සර්වපාක්ෂික අරගළකරුවෝ' සංවිධානයට ද ආරාධනාවක් ලැබී තිබෙනවා.\nජනාධිපතිවරයාගේ රාජාසන කතාවේ දී ඉදිරිපත් කළ ඉදිරි වැඩ සැලැස්ම තුළ තම සංවිධානය විසින් අන්තර්කාලීන සර්වපාක්ෂික ආණ්ඩුවක් වෙනුවෙන් යෝජනා කරන ලද විසි වැදෑරුම් යෝජනාවලියේ බොහෝ යෝජනා ඇතුළත් ව තීබීම සාධනීය ව සලකමින් එම සාකච්ඡාව සඳහා සහභාගි වීමට තීරණය කළ බව යි එම සංවිධානය පවසන්නේ.\nඑහි දී 'සර්වපාක්ෂික අරගලකරුවෝ' සංවිධානය වශයෙන් ඔවුන්, පෙර යෝජනාවලියට අමතර ව පහත සඳහන් කරුණු තුන ද ජනාධිපතිවරයාගේ වි⁣ශේෂ අවධානයට යොමු කිරීම සඳහා බලාපොරොත්තුවෙන් සිටි යි.\n1\nගෝඨාගෝගම ඇතුළු සාමකාමී පොදුජන අරගලයට සම්බන්ධ අරගලකරුවන් සහ ක්‍රියාකාරිකයන් අනීතික ව හා අත්තනෝමතික ලෙස අත්අඩංගුවට ගැනීමේ හා රාජ්‍ය අනුග්‍රහයෙන් සිදු කෙරෙන මර්දන ක්‍රියාවලිය නතර කිරීම.\n2\nසාමකාමී පොදුජන අරගලයට සම්බන්ධ බව කියමින් හිතුමතයට විවිධ හේතු දක්වමින් සිදු කරන මර්දනය නවතා පොදුවේ අරගලකරුවන් ඇතුළු අරගලයට දායක වූ සියලු පිරිසට එරෙහි ව නීතිය ක්‍රියාත්මක කිරීම නවතාලීම.\n3\nඅලුතින් නිර්මාණය කෙරෙන අන්තර්කාලීන සර්වපාක්ෂික ආණ්ඩුවේ සීමිත කැබිනට් මණ්ඩලයේ තනතුරු සඳහා ඊට ගැළපෙන සහ ප්‍රාමාණික සුදුසුකම් ලත් මහජන නියෝජිතයන් පමණක් පත් කිරීම සහ ජනතා අප්‍රසාදයට සහ ප්‍රතික්ෂේප වීම්වලට ලක් වූ කිසිදු මහජන නියෝජිතයෙකුට එවැනි කිසිදු තනතුරක් ලබා නො දීම.\nඑමෙන්ම උක්ත සාකච්ඡාවට සහභාගි වීම හරහා 'අරගළකරුවෝ' සංවිධානය ජනාධිපතිවරයාගේ දෑත් ශක්තිමත් කිරීම සඳහා සංවිධානයක් වශයෙන් කිසිදු සූදානමක් නොමැති බව ද පවසනවා.\nඑහෙත් සාමකාමී පොදුජන අරගලයේ ඉල්ලීම් ජනතාවට සහ රටට දිනා දීම සඳහා බලපෑම් කණ්ඩායමක් ලෙස තමන් දායක වන බවට වන සලකුණු සටහන් කිරීමක් පමණක් මෙහි දී සිදු කෙරෙන බව යි ඔවුන් අවධාරණය කරන්නේ.\nඑසේ ම අරගළයේ මුල සිට ම තමන් විශ්වාස කළ පරිදි ප්‍රජාතන්ත්‍රවාදී ක්‍රියාවලියක් හරහා රටට අවශ්‍ය වෙනස දිනා ගැනීම සඳහා මැදිහත් වන බව ද 'සර්වපාක්ෂික අරගළකරුවෝ' සංවිධානය අවසාන වශයෙන් සඳහන් කරනවා.\nමේ අතර, රට ගැන සිතා සියලු දේශපාලන පක්ෂ සර්වපාක්ෂික ආණ්ඩුවකට එක්විය යුතු බව ශ්‍රී ලංකා අමරපුර මහා නිකායේ උත්තරීතර මහනායක දොඩම්පහළ චන්දසිරි නාහිමියන් ප්‍රකාශ කළා.\nඒ, ඊයේ රාජගිරිය - කළපලුවාව ගෝතම තපෝවන විහාරස්ථානයට පැමිණ ජනාධිපති රනිල් වික්‍රමසිංහ උන්වහන්සේ බැහැදැක ආශිර්වාද ලබාගත් අවස්ථාවේදියි.",
       "URL": "https://www.hirunews.lk/311949/සර්වපාක්ෂික-අරගළකරුවෝ-සංවිධානයට-ජනපති-හමුවීමට-ආරාධනාවක්",
       "Category": "Local News",
       "Parent URL": "https://www.hirunews.lk/local-news.php?pageID=963"
}