{
       "Source": "hirunews",
       "Timestamp": "Tuesday, 17 December 2019 - 13:15",
       "Headline": "තානාපති සේවිකාවගේ ඉදිරි කටයුතු ගැන ස්විට්සර්ලන්ත රජයෙන් නිවේදනයක්",
       "News Content": "අපරාධ පරීක්ෂණ දෙපාර්තමේන්තුව අත්අඩංගුවට ගෙන අධිකරණයට ඉදිරිපත් කිරීමෙන් පසු රක්ෂිත බන්ධනාගාර ගත කෙරුණු ස්විස්ටර්ලන්ත තානාපති කාර්යාලයේ නිලධාරිනි ගානියා බැනිස්ටර් ෆ්‍රැන්සිස් මේ වන විට වැලිකඩ කාන්තා බන්ධනාගාරයට යොමුකර තිබෙනවා.\nදෙසැම්බර් 30 වනදා දක්වා රක්ෂිත බන්ධනාගාර ගත කෙරුණු ඇය ඊයේ රාත්‍රියේ වැලිකඩ බන්ධනාගාරය වෙත රැගෙන යනු ලැබුවේ පොලිස් ආරක්ෂාව මධ්‍යයේයි.\nමේ අතර ස්විස්ටර්ලන්ත විදේශ කටයුතු දෙපාර්තමේන්තුව නිවේදනයක් නිකුත් කරමින් සඳහන් කළේ මෙම නිලධාරිනිය සම්බන්ධයෙන් ගන්නා ඉදිරි ක්‍රියාමාර්ග පිළිබඳව තමන් දැඩි අවධානයකින් පසුවන බවයි.\nමෙරට නීතියට හා ජාත්‍යන්තර ප්‍රමිතියට අනුකූලව ඇයගේ මානව අයිතිවාසිකම් ආරක්ෂා කිරීම සහ සහතික කිරිම මෙරට අධිකරණය සතු වගකීමක් බවයි එම දෙපාර්තමේන්තුව නිකුත් කළ නිවේදනයේ වැඩිදුරටත් දැක්වෙන්නේ.",
       "URL": "https://www.hirunews.lk/230425/තානාපති-සේවිකාවගේ-ඉදිරි-කටයුතු-ගැන-ස්විට්සර්ලන්ත-රජයෙන්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=2998"
}