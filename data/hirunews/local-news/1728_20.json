{
       "Source": "hirunews",
       "Timestamp": "Thursday, 26 August 2021 - 22:35",
       "Headline": "සුවවිරු දරුවන්ගෙන් ජනතාවට ඉල්ලීමක් (වීඩියෝ)",
       "News Content": "කොවිඩ් අවදානම නොතකමින් තම දිවි දෙවැනි කොට රෝගී සත්කාර සත්කාර සේවාවක් සඳහා කාර්ය මණ්ඩල ගන්නා උත්සාහය සැමගේ ගෞරවයට පාත්‍රවන්නක්.\nනමුත් කොවිඩ් මාරයාගේ බලපෑම නිසා අද වන විට ඔවුන්ගේ සමීපතමින් පත්ව ඇත්තේ දැඩි හුදෙකලා තත්ත්වයකටයි.\nවේයන්ගොඩ පදිංචි ගීතිකා කුලසූරියගේ සැමියා වන අජිත් විරසිංහ වතුපිටිවල මූලික රෝහලේ සෞඛ්‍ය කාර්ය සහයකයෙකු ලෙස කටයුතු කර තිබුණේ කොවිඩ් මාරයා සමඟ සටන් කරන රෝගීන් සුවපත් කිරීමට වෙද - හෙද - කාර්ය මණ්ඩල ගන්නා උත්සාහයට සහයක් වෙමින්.\nනමුත් කොවිඩ් මාරයා අජිත්ගේ ජීවිතය උදුරාගත්තේ ඔහුගේ ආදරණීය බිරිඳට සැමියා සහ දියණියට සහ පුතුට සෙනෙහෙබර පියෙක් අහිමි කරමින්.\nදිනෙන් දින නව ප්‍රභේදයන්ගෙන් බලවත් වන කොවිඩ් මාරයා සමඟ උරෙන් උර ගැටෙමින් තම දිවි දෙවැනි කොට සලකා වෙද හෙද ඇතුලු සෞඛ්‍ය කාර්ය මණ්ඩල මෙන්ම තවත් බොහෝ පිරිසක් දැඩි වෙහෙසකාරී සටනක නිරත වනවා.\nකොවිඩ් මාරයා කෙතරම් දරුණු තැනකට පැමිණ තිබෙනවාද යත් මේ වන විට ජනතාවගේ සුපුරුදු ජීවන රටාව බොහෝසෙයින් වෙනස් කිරීමට පවා මේ වෛරසයට හැකිවී තිබෙනවා.\nකෙතරම් වැඩ රාජකාරි තිබුණත් පවුල හා දරුවන් යනු ඕනෑම අයෙකුගේ පළමු වගකීමයි.\nනමුත් කොවිඩ් සටනේ නිරත සුව විරුවන්ගේ දරුවන් අද නිවෙස්වල හුදෙකලා වී සිටින්නේ ඔවුන්ගේ මව්පියන් සිය දරු පවුල් වෙත ඇති සෙනෙහස අඩුවීම නිසානම් නොවෙයි.\nතම දරු පවුල් තනිකර සුවවිරුවන් අදත් මේ මොහොතේදීත් දිවි දෙවැනි කොට නිදිවරමින් ඔබ වෙනුවෙන්ම කැප වී සිටින මේ මොහොතේ අතිශය මානුෂීය වකීමක් ඉටුකරමින්.\nඉතින් අපිත් ඔවුන්ට උදව් කරමුග කොවිඩ් වෛරසය පැරදවීමට සෑමවිටම සෞඛ්‍ය පුරුදු පිළිපදිමු.",
       "URL": "https://www.hirunews.lk/280683/සුවවිරු-දරුවන්ගෙන්-ජනතාවට-ඉල්ලීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1728"
}