{
       "Source": "hirunews",
       "Timestamp": "Thursday, 13 October 2022 - 19:13",
       "Headline": "පිරවුම්හල්වල අක්‍රමිකතා ගැන පාරිභෝගික පැමිණිලි 200ක්",
       "News Content": "ඉංධන පිරවුම්හල්වල සිදුවන අක්‍රමිකතා සම්බන්ධයෙන් පාරිභෝගික පැමිණිලි ඉහල යමින් පවතින බව ශ්‍රී ලංකා මහජන උපයෝගිතා කොමිෂන් සභාව පවසනවා.\n2021 වසරේදී කැබිනට් මණ්ඩලය විසින් අනුමත කල ඛණිජතෙල් පාරිභෝගික පැමිණිලි විසඳිමේ යාන්ත්‍රණයට අනුකූලව මෙම පැමිණිලි විසඳීම සදහා පියවර ගෙන ඇති බවයි ශ්‍රී ලංකා මහජන උපයෝගිතා කොමිෂන් සභාව කියාසිටියේ.\nමේ සම්බන්ධයෙන් වැඩිදුර අදහස් පලකල ශ්‍රී ලංකා මහජන උපයෝගිතා කොමිෂන් සභාවේ සභාපති ජනක රත්නායක...\n“ඛණිජතෙල් පාරිභෝගිකයින්ගේ අයිතිවාසිකම් ප්‍රකාශයක් සහ ඒ් පාරිභෝගික පැමිණිලි විසඳිමේ පටිපාටියක් සඳහා අපි අමාත්‍ය මණ්ඩලයේ අනුමැතිය ලබාගත්තේ 2021 වසරේදී. මෙම පටිපාටි යටතේ ඛණිජතෙල් පාරිභෝගික පැමිණිලි විසඳීම සඳහා අපි මේ වන විට පියවර ගෙන තිබේ. මෙම පැමිණිලි සදහා ක්‍රියාමාර්ග ගැනීමේදී අපට බලශක්ති අමාත්‍යංශය, කිරුම් මිනුම් දෙපාර්තමේන්තුව, පාරිභෝගික කටයුතු පිළිබද අධිකාරිය සහ කර්මාන්ත තාක්ෂණික ආයතනය සහාය ලබාදෙනවා. අපේ අරමුණු පිරවුම්හල් වල අක්‍රමිකතා ඉවත්කරලා නිසි ප්‍රමාණයට නිසි ප්‍රමිතියට පාරිභෝගිකයාට ඉන්ධන ලබාදීම සහතික කිරීම. මේ වැඩපිළිවෙල මේ වන විට සාර්ථක බව කිව යුතු යි. පාරිභෝගික පැමිණිලි මත අපි පරීක්ෂා කල ඉන්ධන පිරවුම්හල්වලින් ඉන්ධන තොග සඟවා ගැනීම සහ අඩුවෙන් ඉන්ධන නිකුත් කිරීම වැනි අක්‍රමිකතා හෙළි වුණා. ලංකා IOC සමාගම සිය ඉංධන පිරවුම්හල්වල සිදුවන අක්‍රමිකතා ඉවත් කිරීමට පියවර ගන්නා බවට ඊයේ අප සමග පැවති සාකච්ඡාවේ දී පොරොන්දු වුණා. ලංකා IOC සමාගම ඔවුන්ට අයත් සියළුම ඉංධන පිරවුම්හල්වල අක්‍රමිකතා සති දෙකක් තුලදී ඉවත් කරන බවට සහතික වී තිබෙනවා. මේ ආකාරයටම ලංකා ඛණිජ තෙල් නීතිගත සංස්ථාවට අයත් ඉංධන පිරවුම්හල්වල අක්‍රමිකතා ඉවත් කිරීම සම්බන්ධයෙන් සාකච්ඡාවක් සඳහා ඔවුන්ට ආරාධනා කළා. නමුත් ඒ සඳහා ඔවුන් සාධනීය ප්‍රතිචාරයක් ලබා දී නැහැ. ඛණිජ තෙල් පාරිභෝගිකයාට නිසි ප්‍රමිතියකින් යුත් ඉංධන නිසි ප්‍රමාණයට ලබාදීම සහතික කිරීම සදහා අපි සියළු පාර්ශ්වයන් අතර එකඟතාවයක් ඇති කර ගත යුතු යි. එවැනි ක්‍රියාමාර්ගයක් තුලින් පමණයි ඛනිජ තෙල් පාරිභෝගිකයාට කඩිනමින් සාධාරණයක් කල හැක්කේ”\nඛණිජ තෙල් පාරිභෝගික අයිතිවාසිකම් ආරක්ෂා ව සම්බන්ධයෙන් ඉදිරි පියවර පිළිබද අදහස් දැක්වු ශ්‍රී ලංකා මහජන උපයෝගිතා කොමිෂන් සභාවේ සභාපති ජනක රත්නායක...\n“අපේ කඩිනම් ඉලක්කය ඉංධන අලෙවියේදී පාරිභෝගිකයාට නිසි ප්‍රමාණය ලැබෙන බව සහතික කිරීම. ඒ වගේම තෙල් තොග සඟවා ගැනීමට නැවත්වීම. ඉන් අනතුරුව අපි බලාපොරොත්තු වෙනවා ඉන්ධන ප්‍රමිතිය නිසි පරිදි පවතින බව තහවුරු කර ගැනීම. මේ වන විට ඉන්ධන සාම්පල 20ක් පමණ පරීක්ෂාව සදහා කර්මාන්ත තාක්ෂණ ආයතනයට බාර දී තිබෙනවා. සියළුම දිස්ත්‍රික්ක ආවරණය වන පරිදි ඉංධන පිරවුම් හල 60ක නියැදියක් පරීක්ෂා කිරීම ආරම්භ කර තිබෙනවා. අපි සියළුම ආයතනවල සහාය ඇතිවයි මේ කටයුතු කරන්නේ. ලංකා IOC සමාගම සිය ඉංධන පිරිවුම්හල්වල ප්‍රමිතිය වැඩිදියුණු කරන්නට පියවර ගත් ආකාරයටම ලංකා ඛනිජ තෙල් නීතිගත සංස්ථාවත් ඉදිරියේදී පියවර ගනු ඇතැයි අපි අපේක්ෂා කරනවා.”",
       "URL": "https://www.hirunews.lk/317782/පිරවුම්හල්වල-අක්‍රමිකතා-ගැන-පාරිභෝගික-පැමිණිලි-200ක්",
       "Category": "Local News",
       "Parent URL": "https://www.hirunews.lk/local-news.php?pageID=805"
}