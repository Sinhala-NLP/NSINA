{
       "Source": "hirunews",
       "Timestamp": "Thursday, 23 July 2020 - 7:19",
       "Headline": "අයිස් මත්ද්‍රව්‍ය සමඟ සුරාබදු නියාමකයෙකු අත්අඩංගුවට (වීඩියෝ)",
       "News Content": "අයිස් මත්ද්‍රව්‍ය ග්‍රෑම් 200 කට ආසන්න ප්‍රමාණයක් සමඟ සුරාබදු නියාමකවරයෙක් ඇතුලු අටදෙනෙකු අත්අඩංගුවට ගෙන තිබෙනවා.\nඅද අලුයම මෙම පිරිස අත්අඩංගුවට ගෙන ඇත්තේ අයිස් මත්ද්‍රව්‍ය තොගයක් අලෙවි කිරීමේ ගණුදෙනුවකට පුත්තලම කලපුව ආසන්නයට පැමිණි අවස්ථාවේදියි.\nපුත්තලම කොට්ඨාස දූෂණ මර්දන ඒකකයේ මෙහෙයවීමෙන් මෙම වැටලීම සිදුකර තිබුණා. මෙම අවස්ථාවේ එම ස්ථානයේ සිටි සුරාබදු ස්ථානාධිපතිවරයෙකු පලාගොස් ඇති බවට තොරතුරු හෙළිවී තිබෙනවා.\nකාන්තාවන් සිව්දෙනෙකු සහ පිරිමි පුද්ගලයන් තුන්දෙනෙකු වෑන් රථයකින් කළපුව ආසන්නයට පැමිණ ඇත්තේ මෙම සුරාබදු නිලධාරීන්ට අයිස් මත්ද්‍රව්‍ය ලබාදීම සඳහායි.\nඔවුන් පැමිණෙන විට සුරාබදු ස්ථානාධිපතිවරයා සහ නියාමකවරයා මෝටර් රථයකින් කළපුව ආසන්නයට පැමිණ සිට තිබෙනවා.\nමෙම අවස්ථාවේ කලින් ලද බුද්ධි තොරතුරකට අනුව කොට්ඨාස දූෂණ මර්දන ඒකකය වැටලීම සිදුකර ඇති බවයි වාර්තාවන්නේ.\nසුරාබදු නිලධාරීන් පැමිණෙන අවස්ථාව වනවිට සුරාබදු නියාමකවරයා මෝටර් රථයෙන් බැස වෑන් රථයෙන් පැමිණි පිරිස සමඟ සාකච්ඡා කරමින් සිට තිබෙනවා.\nඑම අවස්ථාවේ සුරාබදු ස්ථානාධිපතිවරයා මෝටර් රථයෙන් පලාගොස් ඇති බව උසස් පොලිස් නිලධාරියෙකු අප කළ විමසීමකදී සඳහන් කළා. ඔහු අත්අඩංගුවට ගැනීම සඳහා පොලිස් කණ්ඩායම් දෙකක් යොදවා තිබෙනවා.",
       "URL": "https://www.hirunews.lk/246194/අයිස්-මත්ද්‍රව්‍ය-සමඟ-සුරාබදු-නියාමකයෙකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2566"
}