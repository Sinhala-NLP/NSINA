{
       "Source": "hirunews",
       "Timestamp": "Tuesday, 15 August 2017 - 19:59",
       "Headline": "බැඳුම්කර කොමිසමෙන් සාක්ෂිකරුවන් කැඳවීම ගැන ප්‍රකාශයක්",
       "News Content": "විවිධ පුද්ගලයින් සිදුකරන ප්‍රකාශ මත පදනම්ව සාක්ෂිකරුවන් නොකැඳවන බව ප්‍රශ්නගත බැඳුම්කර සිද්ධිය පිළිබඳ විමර්ශනය කෙරෙන ජනාධිපති කොමිසම ප්‍රකාශ කළා.\nපසුගිය දිනවල ඇතමුන් සිදුකළ ප්‍රකාශවලට ප්‍රතිචාර දැක්වීම සඳහා නිවේදනයක් නිකුත් කරමින් කොමිසම ප්‍රකාශ කළේ මෑත කාලයේ ලබාදුන් සාක්ෂි කොමිසම සිදුකරන විමර්ශනයට අදාළද, ඊට බලතල තිබේද යන්න ඇතැම් පුද්ගලයින් ප්‍රශ්න කරන බවයි.\nකොමිසම හමුවට කැඳවිය යුතු තවත් පුද්ගලයින්ගේ නම්ද ඔවුන් යෝජනා කරන බව එම නිවේදනයේ සඳහන්.\nඑහෙත්, බැඳුම්කර සිද්ධිය පිළිබඳ විමර්ශනය කරන ජනාධිපති කොමිසම ප්‍රකාශ කළේ සාක්ෂි සඳහා කැඳවා ඇත්තේ විමර්ශනය සඳහා පැහැදිලිවම අදාළ සහ අවශ්‍ය සාක්ෂිකරුවන් බවයි.\nඑසේම තමන් කටයුතු කරන්නේ කොමිසම සඳහා නියම කර ඇති බලතලවලට අනුව පමණක් බවද එම නිවේදනයේ සඳහන්.\nමේ අතර, සේවක අර්ථසාධක අරමුදල සහ පර්පචුවල් ටෙ‍්‍රෂරීස් සමාගම අතර බැඳුම්කර ගණුදෙනුවලදී අතරමැදියෙකු ලෙස කටයුතු කළ ප්‍රධානපෙලේ වාණිජ බැංකුවකට ප්‍රාථමික වෙළඳපොලෙන් බැඳුම්කර මිලදී ගැනීම අද සිට තහනම් කිරීමට මහ බැංකුව පියවර ගෙන තිබෙනවා.\nමාස 06 කට අදාළව මෙම තහනම ක්‍රියාත්මක වන බව සඳහන් කරන මහ බැංකුව මෙම නියාමනය හේතුවෙන් බැංකුවේ අනෙක් ක්‍රියාකාරකම් සහ සේවාවන් සඳහා බලපෑමක් සිදුනොවන බවයි ප්‍රකාශ කළේ.",
       "URL": "https://www.hirunews.lk/168529/බැඳුම්කර-කොමිසමෙන්-සාක්ෂිකරුවන්-කැඳවීම-ගැන-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=4369"
}