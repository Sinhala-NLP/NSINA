{
       "Source": "hirunews",
       "Timestamp": "Monday, 25 December 2017 - 18:59",
       "Headline": "ශ්‍රී ලංකාවේදී, රජීව් ඝාතනය ගැන සිනමා පටයක්",
       "News Content": "සමාජ ගැටලූ පිළිබඳව සංවාදාත්මක චිත්‍රපට නිර්මාණය කිරීම හේතුවෙන් ප්‍රසිද්ධියට පත් සුප්‍රකට කොලිවුඩ් සිනමාකරු ඒ.එම්.ආර්.රමේෂ් හිටපු ඉන්දීය අග්‍රාමාත්‍ය රජීව් ගාන්ධි එල්.ටී.ටී.ඊ. මරාගෙන මැරෙන බෝම්බකාරියක විසින් ඝාතනය කිරීමේ සිද්ධිය චිත්‍රපටයකට නැගීමට සැරසෙනවා.\nඑය අන්තර්ජාල වෙබ් චිත්‍රපට මාලාවක් ලෙස ඉදිරිපත් කිරීමටයි ඔහු සැලසුම් කර ඇත්තේ.\nමීට පෙර එල්.ටී.ටී.ඊ. සංවිධානය ඇතුළු මතභේදකාරී තේමා ඔස්සේ ඔහු නිර්මාණය කළ චිත්‍රපට කිහිපයකටම තමිල්නාඩු සිනමා බලධාරීන්ගේ අනුමැතිය හිමිවූයේ නැහැ.\nඔහුගේ නවතම වෙබ් චිත්‍රපට මාලාවේ පළමු අදියර රජීව් ගාන්ධි ඝාතනය සඳහා වෙන්වන අතර, ඉන් පසු එල්.ටී.ටී.ඊ. සංවිධානයේ නැගී සිටීම සහ එහි ප්‍රභාකරන්ගේ භූමිකාව සංවාදයට ගැනෙනු ඇති.\nචිත්‍රපටය භාෂා කිහිපයකින්ම එළිදැක්වීමටයි ඒ.එම්.ආර්.රමේෂ් අදහස් කරන්නේ.\nඑය කර්නාටක, හින්දි, ඉංගී‍්‍රසි, තමිල්නාඩු දෙමළ මෙන්ම ශ්‍රී ලාංකික හුරුවෙන් යුත් දෙමළ භාෂාවෙන්ද හඬ කැවීමට රමේෂ් සැලසුම් කර ඇති බව සඳහන්.\nමෙම වෙබ් චිත්‍රපටය රූගත කිරීම් ශ්‍රී ලංකාවේද සිදුකිරීමට නියමිතව ඇති අතර, ඇතැම් දර්ශන ඒවායේ සත්‍ය දර්ශන තලවලදී රූගත කිරීමට හැකිවනු ඇතැයි කොලිවුඞ් සිනමාකරු රමේෂ් අපේක්ෂා පළ කළා.",
       "URL": "https://www.hirunews.lk/179311/ශ්‍රී-ලංකාවේදී-රජීව්-ඝාතනය-ගැන-සිනමා-පටයක්",
       "Category": "Local News",
       "Parent URL": "https://www.hirunews.lk/local-news.php?pageID=4157"
}