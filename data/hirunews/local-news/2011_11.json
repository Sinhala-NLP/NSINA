{
       "Source": "hirunews",
       "Timestamp": "Monday, 19 April 2021 - 7:44",
       "Headline": "හමුදා සාමාජිකයින් යට කළ කැබ් රථයේ සැකකරුවන් අල්ලන්න, පොලිස් කණ්ඩායම් 04ක්",
       "News Content": "යුද හමුදා සාමාජිකයින් දෙදෙනෙකු අනතුරට ලක් කරමින් පළා ගිය කැබ් රථයේ රියදුරු, සහකරු සහ අදාළ රථයේ හිමිකරු අත්අඩංගුවට ගැනීම සඳහා විශේෂ පොලිස් කණ්ඩායම් 04ක් පත් කර තිබෙනවා.\nපොලීසිය සඳහන් කළේ අදාළ සැකකරුවන් ප්‍රදේශය අතහැර පළා ගොස් සැඟව සිටින බවටයි.\nසැකකරුවන් වව්නියාව සහ ඔඩ්ඩුසුඩාන් ප්‍රදේශවල පදිංචිකරුවන් වන අතර ඔවුන් සිය නිවෙස් ද අතහැර ගොස් ඇති බවටයි වාර්තා වන්නේ.\nපෙරේදා වව්නියාව - ඕමන්තේ මාර්ග බාධකයකදී අදාළ කැබ් රථය නතර කරන ලෙස දැනුම් දී ඇති අතර, එහිදී කැබ් රථය අණ නොතකා ධාවනය කරමින් මාර්ග බාධකයේ සිටි යුද හමුදා සාමාජිකයින් දෙදෙනෙකු ද අනතුරට ලක් කර තිබුණා.\nපසුව කැබ් රථය කෙටි දුරක් ධාවනය කොට ඔවුන් එය අතහැර දමා ගොස් තිබෙනවා.\nපොලීසිය සඳහන් කළේ අදාළ කැබ් රථයේ තිබී නීතිවිරෝධී ලෙස ප්‍රවාහනය කරමින් තිබූ බුරුත දැව තොගයක් ද සොයාගත් බවයි.\nඅනතුරෙන් තුවාල ලැබූ යුද හමුදා සාමාජිකයන් දෙදෙනා මේ වන විට වව්නියාව රෝහලේ ප්‍රතිකාර ලබන අතර ඔවුන් 56 වන සේනාංකයට අයත් භට පිරිස් වන බවයි යුද හමුදා මාධ්‍ය අංශය සඳහන් කළේ.",
       "URL": "https://www.hirunews.lk/268840/හමුදා-සාමාජිකයින්-යට-කළ-කැබ්-රථයේ-සැකකරුවන්-අල්ලන්න-පොලිස්-කණ්ඩායම්-04ක්",
       "Category": "Local News",
       "Parent URL": "https://www.hirunews.lk/local-news.php?pageID=2011"
}