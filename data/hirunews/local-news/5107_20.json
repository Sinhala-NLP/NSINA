{
       "Source": "hirunews",
       "Timestamp": "Thursday, 31 March 2016 - 19:03",
       "Headline": "පුංචි ඡන්දය ඉල්ලා අත්සන් ගත් පොතක් අත්තනගල්ලේදී පැහැර ගනී",
       "News Content": "පළාත් පාලන මැතිවරණය කල්දැමීමට විරෝධතාවය පළ කරමින් අත්සන් දස ලක්ෂයක් ලබාගැනීමේ වැඩසටහනක් අද (31) ආරම්භ වුණා.\nඒ යටතේ දිවයිනේ ප්‍රදේශ කිහිපයක ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රීවරුන් සහ හිටපු පළාත් පාලන නියෝජිතයින් ඊට එක්ව සිටියා.\nඅත්සන් දස ලක්ෂයක් ලබා ගැනීමේ වැඩසටහන මාතර - කඹුරුපිටිය නගරයේදී අද (31) පෙරවරුවේ ආරම්භ වුණේ උද්ඝෝෂණ ව්‍යාපාරයක් සමගයි.\nඒකාබද්ධ විපක්ෂයේ පාර්ලිමේන්තු මන්ත්‍රී මහින්ද යාපා අබේවර්ධනද එම අවස්ථාවට එක්ව සිටියා.\nඑහිදී අදහස් දක්වමින් මන්ත්‍රීවරයා කියා සිටියේ දැන් ජනතාව ආණ්ඩුවට එරෙහිව ප්‍රතිචාර දැක්වීම ආරම්භ කර ඇති බවයි.\nබෙලිඅත්ත නගරයේදී ආරම්භ වූ අත්සන් දස ලක්ෂයක් ලබා ගැනීමේ වැඩසටහනට එක්වෙමින් පාර්ලිමේන්තු මන්ත්‍රී නාමල් රාජපක්ෂ ප්‍රකාශ කළේ ආණ්ඩු පක්ෂයේ සිටියදීත් මැතිවරණවලට බියෙන් සිටින්නේ මන්දැයි යහපාලන ආණ්ඩුවෙන් ප්‍රශ්න කළ යුතු බවයි.\nඅඹගමුව ප්‍රාදේශීය සභාව ඉදිරිපිට පැවති විරෝධතාවයට එක්වු එම ප්‍රාදේශීය සභාවේ හිටපු මන්ත්‍රී හෙලප්‍රිය නන්දරාජ සිය විරෝධතාව පළ කළේ ප්‍රාදේශීය සභාව ඉදිරිපිට ඔලූවෙන් සිට ගනිමින්.\nමේ අතර, අත්නනගල්ල ප්‍රාදේශීය සභාවේ හිටපු සභාපති ප්‍රියන්ත පුෂ්පකුමාර නිට්ටඹුව නගරයේදී සංවිධාන කළ අත්සන් දස ලක්ෂයක් ලබාගැනීමේ වැඩසටහන සඳහා යොදාගත් අත්සන් පොත් අද පස්වරු 3.30 ට පමණ යතුරු පැදියකින් පැමිණි පුද්ගලයන් දෙදෙනෙකු විසින් පැහැරගෙන ගොස් තිබෙනවා.\nඅසල තිබූ වෙළඳසැලක සවිකර තිබු සී.සී.ටී.වී. කැමරාවක එම පැහැරගෙන යාම සටහන් වී තිබු බවයි ප්‍රදේශයේ හිරු වාර්තාකරු කියා සිටියේ.",
       "URL": "https://www.hirunews.lk/129827/පුංචි-ඡන්දය-ඉල්ලා-අත්සන්-ගත්-පොතක්-අත්තනගල්ලේදී-පැහැර-ගනී",
       "Category": "Local News",
       "Parent URL": "https://www.hirunews.lk/local-news.php?pageID=5107"
}