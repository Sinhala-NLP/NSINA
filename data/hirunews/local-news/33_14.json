{
       "Source": "hirunews",
       "Timestamp": "Wednesday, 13 September 2023 - 10:24",
       "Headline": "\"දේශීය ක්‍රිකට් තරගාවලි නවතා දැමීම ගැන කියූ නිවේදනය ජනතාව නොමඟ යවන ප්‍රකාශයක්\" - ක්‍රීඩා අමාත්‍යාංශය",
       "News Content": "ශ්‍රී ලංකා ක්‍රිකට් ආයතනය විසින් පවත්වනු ලබන සියලුම දේශීය ක්‍රිකට් තරගාවලි නවතා දැමීම සම්බන්ධයෙන් එම ආයතනය පසුගියදා නිකුත් කළ මාධ්‍ය නිවේදනය ජනතාව නොමඟ යවන සුළු ප්‍රකාශයක් බව ක්‍රීඩා අමාත්‍යාංශය පවසනවා.\nනිවේදනයක් නිකුත් කරමින් ක්‍රීඩා අමාත්‍යාංශය පවසන්නේ කිසිදු අවස්ථාවක තම අමාත්‍යාංශය කිසිදු තරගාවලියක් නැවැත්වීමට උපදෙස් ලබාදී නොමැති බවයි.\nඅදාළ නිවේදනයේ දැක්වෙන්නේ මෙය ශ්‍රී ලංකා ක්‍රිකට් ආයතනය පවත්වාගෙන යෑමට අමාත්‍යාංශය මැදිහත් වන බවට වැරදි මතයක් ඇති කිරීමට සිතාමතා කළ උත්සහයක් විය හැකි බව විශ්වාස කරන බවයි.\nශ්‍රී ලංකා ක්‍රිකට් ආයතනයේ ක්‍රියාකලාපය හේතුවෙන් ක්‍රීඩා සමාජවලට සහ ක්‍රීඩකයන්ට සිදුවන අපහසුතාවන් පිළිබඳව කණගාටුවන බවද එහි සඳහන් වී තිබෙනවා.\nක්‍රීඩා අමාත්‍යාංශය විසින් නිකුත් කළ නිවේදනයේ දක්වන්නේ ශ්‍රී ලංකා ක්‍රිකට් ආයතනය ඔවුන්ගේම ව්‍යවස්ථාවේ 15 ඩී වගන්තිය උල්ලංඝනය කරමින් පසුගිය ජූනි 17 වනදා තරගාවලි නීති වෙනස් කළ බවට වාර්තා වූ බවයි.\nමේ නිසා එහි සඳහන් වුයේ ක්‍රීඩාවේ නීතිරීතිවලට ගරු කරන ලෙසත් ශ්‍රී ලංකාවේ ක්‍රිකට් ක්‍රීඩාවේ දියුණුව ප්‍රවර්ධනය කිරීම සඳහා එක්ව කටයුතු කරන ලෙස සියලු පාර්ශවයන්ගෙන් ඉල්ලා සිටින බවයි.",
       "URL": "https://www.hirunews.lk/348111/දේශීය-ක්‍රිකට්-තරගාවලි-නවතා-දැමීම-ගැන-කියූ-නිවේදනය-ජනතාව-නොමඟ-යවන-ප්‍රකාශයක්-ක්‍රීඩා-අමාත්‍යාංශය",
       "Category": "Local News",
       "Parent URL": "https://www.hirunews.lk/local-news.php?pageID=33"
}