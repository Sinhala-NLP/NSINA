{
       "Source": "hirunews",
       "Timestamp": "Friday, 16 September 2022 - 13:53",
       "Headline": "කෘෂි රක්ෂණ මණ්ඩලයේ සභාපති ඉවතට",
       "News Content": "පුර්ව දැනුම්දීමකින් තොරව තමන්, කෘෂිකාර්මික හා ගොවිජන රක්ෂණ මණ්ඩලයේ සභාපති ධුරයෙන් ඉවත් කර ඇති බව එහි සභාපති ලෙස කටයුතු කළ හෂාන් දිසානායක පවසනවා.\nහිරු ප්‍රවෘත්ති අංශයට අදහස් දක්වමින් ඔහු කියා සිටියේ අද පෙරවරුවේ තමන් සේවයට වාර්තා කළ පසු අමාත්‍යංශ ලේකම්වරයා විසින් නව සභාපතිවරයෙකුට අද සිට වැඩ භාර ගැනීමට අවස්ථාව ලබාදෙන ලෙස දැනුම් දුන් බවයි.\nඒ අනුව හිටපු සභාපතිවරයා එම ධුරයේ සිටියදීම නව සභාපතිවරයා ලෙස ඩබ්ලිව්. එම්. එම්. බී. විරසේකර, එහි වැඩ භාරගෙන තිබෙනවා.\nමෙම වසරේ පෙබරවාරි 23 වෙනිදා සිට හෂාන් දිසානායක කෘෂිකාර්මික හා ගොවිජන රක්ෂණ මණ්ඩලයේ සභාපතිවරයා ලෙස කටයුතු කරනු ලැබුවේ ඊට පෙර එහි සභාපති ධුරය දැරු පුද්ගලයා එම ධුරයෙන් ඉල්ලා අස්වීමත් සමඟයි.\nතමන්, කෘෂි කාර්මික හා ගොවිජන රක්ෂණ මණ්ඩලයේ සිදු වන දුෂණ වංචා විමර්ශනය කිරීම මෙලෙස සභාපති ධුරයෙන් ඉවත් කර නව සභාපතිවරයා පත් කරන්නට ඇති බවයි එම මණ්ඩලයේ සභාපති හෂාන් දිසානායක කියා සිටියේ.\n“මම කෘෂිකාර්මික හා ගොවිජන රක්ෂණ මණ්ඩලයේ සභාපති ලෙස 2022 පෙබරවාරි 23 වනදා වැඩ භාරගත්තා.\nඊට පස්සේ අද දින මම රාජකාරියේ ඉන්න වෙලාවේ අලුත් සභාපතිවරයෙක් ඇවිත් වැඩ භාරගත්තා. මට මේක කිසිම පූර්ව දැනුම්දීමක් කළේ නැහැ. අමාත්‍යාංශයෙන්වත්, කොහෙන්වත්. ඉතින් මේකේ තියෙන දූෂණ සහ අක්‍රමිකතා හොයන්න පටන් ගත්ත නිසා මම විවිධ බලපෑම් එල්ලවුණා.\nමම හිතනවා ඒක වෙන්න ඇති මේකට හේතුව. කළින් සභාපතිවරයාත් අයින්වෙලා ගියේ මේකේ ඉන්නේ සියයට 95 ක් හොරු කියලා. නමුත් මට සියයට 95 ක්ම කියන්න බැහැ. හැබැයි මේකේ සියයට 10 ක් විස්සක් පමණ ඉන්නවා හොරු ඇත්තටම. ඉතින් මේ ගැන ඉදිරියේදී හොයලා බලන්න අලුත් සභාපතිවරයා හරි කටයුතු කරයි කියලා මම හිතනවා. ”",
       "URL": "https://www.hirunews.lk/315544/කෘෂි-රක්ෂණ-මණ්ඩලයේ-සභාපති-ඉවතට",
       "Category": "Local News",
       "Parent URL": "https://www.hirunews.lk/local-news.php?pageID=864"
}