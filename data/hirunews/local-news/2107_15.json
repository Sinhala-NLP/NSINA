{
       "Source": "hirunews",
       "Timestamp": "Saturday, 06 March 2021 - 7:55",
       "Headline": "ඝාතනය වූ තරුණියගේ හිස සොයන්න කොළඹින් බුත්තලට ගිය කණ්ඩායම පරීක්ෂණ අරඹයි (වීඩියෝ)",
       "News Content": "වේල්ලවීදියේ බෑගයකින් හමුවූ තරුණියගේ මළ සිරුරේ, හිස කොටස සොයා සිදු කරන විමර්ශණ තවදුරටත් පුලුල් කර තිබෙනවා.\nඅදාල විමර්ශණයන්ට සහය දැක්වීම සදහා කොළඹින් පිටත්ව ගිය විශේෂ පොලිස් කණ්ඩායම අද (06) සිය පරීක්ෂණ ආරම්භ කිරීමට නියමිතයි.\nඅට දෙනෙකුගෙන් සමන්විත එම පරීක්ෂණ කණ්ඩායමට වේල්ලවීදිය හා ආදුරුප්පු වීදිය යන පොලීසිවල ස්ථානාධිපතිවරුන්ද ඇතුළත්.\nපොලීසිය සඳහන් කළේ අදාල තරුණියගේ හිස කොටස සොයාගන්නා තුරු මෙම සිද්ධිය පිළිබදව විමර්ශණ අවසන් කළ නොහැකි බවයි.\nමීට අමතරව ඊයේ කැළණි ගං ඉවුර දෙපසද සෝදිසි මෙහෙයුම් ක්‍රියාත්මක කෙරුණේ සැකකාර දිවි නසා ගත් උප පොලිස් පරීක්ෂකවරයා සහ ඝාතනයට ලක්වූ තරුණිය හංවැල්ල ප්‍රදේශයේ ලැඟුම්හලක නවාතැන් ගෙන තිබූ බවට අනාවරණ වීමත් සමඟයි.\nඑහෙත් අදාල සෝදිසි මෙහෙයුමේදීද තරුණියගේ හිස කොටස සොයා ගැනීමට හැකි වූයේ නැහැ.\nමේ අතර, අදාළ උප පොලිස් පරීක්ෂකවරයා කරේ එල්ලා ගත් බෑගයක් රැගෙනවිත් ඇති බවට අනාවරණ වී ඇති කරුණු අනුව ඝාතනයට ලක්වූ තරුණියගේ හිස එම බෑගයේ දමාගෙන පැමිණ ඇති බවට ද සැක කෙරෙනවා.\nඒ අනුව එම සැකය මත ඝාතකයාගේ නිවස හා ඒ අවට විශේෂ සෝදිසියක් ඊයේ (05) ක්‍රියාත්මක කෙරුණා.\nඑහිදී සැකකරුගේ නිවස ආසන්නයේ පිහිටි ළිඳේ ජලය ඉවත් කර එය විශේෂ පරීක්ෂාවකට ලක් කිරීමටද පොලීසිය කටයුතු කළා.\nඊට පෙර විශේෂ කැමරාවක් ළිඳ තුලට යොමුකර හිස කොටස එහි තිබේදැයි පරීක්ෂා කළා.\nඑහෙත් එම කිසිදු පරික්ෂාවකදී අදාල තරුණියගේ හිස කොටස සොයා ගැනීමට හැකිවූයේ නැහැ.",
       "URL": "https://www.hirunews.lk/264476/ඝාතනය-වූ-තරුණියගේ-හිස-සොයන්න-කොළඹින්-බුත්තලට-ගිය-කණ්ඩායම-පරීක්ෂණ-අරඹයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2107"
}