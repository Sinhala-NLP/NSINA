{
       "Source": "hirunews",
       "Timestamp": "Sunday, 28 February 2021 - 20:04",
       "Headline": "කෲඩියා සෙලනිකා අසළ ශාඛයකට ගිනි තැබූ, ආදායම් දෙපාර්තමේන්තුවේ නිලධාරියෙකු අල්ලයි",
       "News Content": "දැඩි කතාබහට ලක්වූ ගම්පහ - දාරලුව ප්‍රදේශයේ පිහිටා ඇති මෙරටට ආවේණික කෲඩියා සෙලනිකා ශාඛය ආසන්නයේ හිටපු අගමැතිනී සිරිමාවෝ බණ්ඩාරනායක විසින් රෝපණය කරන ලද නුග වර්ගයට අයත් ශාඛයකට ගිනි තැබූ පුද්ගලයෙකු ගම්පහ පොලීසිය මගින් අත්අඩංගුවට ගෙන තිබෙනවා.\nදාරලුව - දොරණාගොඩ මාර්ගයේ ජපන් මිත්‍රත්ව පාලම ආසන්නයේ පිහිටා තිබූ මෙම ශාඛයට මෙලෙස ගිනි තබා ඇති සැකකරු දේශීය ආදායම් දෙපාර්තමේන්තුවේ උසස් නිලධාරියෙකු බවයි පොලීසිය සඳහන් කළේ.\nශාඛයේ මුලට ගිනි තැබීම නිසා එය ඊයේ අදාළ මාර්ගය අවහිර වන සේ ඇදවැටී තිබුණා.\nඅත්අඩංගුවට ගත් සැකකරු පොලීසියට ප්‍රකාශ කර ඇත්තේ තමාගේ ඉඩමට ගිනි තැබීම සිදුකරන අවස්ථාවේදී ගින්න පැතිරීයාම හේතුවෙන් එම ශාඛයේ මුලට මෙලෙස ගිනි ඇවිලී ඇති බවටයි.\n1995 වසරේ ඉදි කෙරුණු ජපන් මිත්‍රත්ව පාලම විවෘත කරන අවස්ථාවේදී එවකට අගමැතිනිය වූ සිරිමාවෝ බණ්ඩාරනායක විසින් මෙම ශාඛය ඇතුලු ශාඛ 6 ක් එම ස්ථානය අවට රෝපණය කර තිබූ බව ගම්වාසීන් ප්‍රකාශ කළා.\nඉන් කිහිපයක් ස්වභාවිකව මියගොස් ඇති අතර, ඉතිරිව තිබූ ගස ඊයේ දිනයේදී මෙලෙස ගිනි තබා හානි කර ඇති බවයි ඔවුන් සඳහන් කළේ.\nඅධිවේගී මාර්ගය ඉදිකිරීමට යාමේදී ගැටළුකාරී තත්වයක් මතුවූ කෲඩියා සෙලනිකා ශාඛය පිහිටා ඇත්තේද මෙම ස්ථානයට මීටර 500 ක් පමණ ආසන්නයේයි.",
       "URL": "https://www.hirunews.lk/263929/කෲඩියා-සෙලනිකා-අසළ-ශාඛයකට-ගිනි-තැබූ-ආදායම්-දෙපාර්තමේන්තුවේ-නිලධාරියෙකු-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=2119"
}