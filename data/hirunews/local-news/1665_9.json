{
       "Source": "hirunews",
       "Timestamp": "Monday, 27 September 2021 - 19:10",
       "Headline": "ශ්‍රී ලංකා රේගුවේ මත්ද්‍රව්‍ය පාලන අංශයෙන් විශේෂ වැටලීමක් (වීඩියෝ)",
       "News Content": "ව්‍යාජ ව්‍යාපාර නාම භාවිතා කරමින් ගුවන් බඩු අංශයේ කුරියර් ආයතන හරහා සිදු කරන ලද මහා පරිමාණයේ රත්තරන් ජාවාරමක් සොයා ගැනීමට රේගු නිලධාරීන් සමත් වුණා.\nමෙහි දී එක්සත් අරාබි එමීර් රජ්‍යයේ ඩුබායි නගරයේ සිට වාහන අමතර කොටස් හා කෝපි සාදන යන්ත්‍ර වල කොටස් ලෙස සඳහන් කර මෙරටට ආනයනය කරන ලද පාර්සල් කීපයක් තුළ  ඉතා සූක්ෂ්ම ලෙස සඟවා තිබූ රත්තරන් කිලෝ දහසයක් (16) සොයා ගැනීමට හැකියාව ලැබුණා.\nමෙම සොයා ගැනීමේ  විශේෂත්වය වන්නේ මෙම භාණ්ඩ වල අභ්‍යන්තරයේ අඩංගු තාක්ෂණික කොටස් රත්තරන් වලින් නිර්මාණය කොට ඒහි සවි කොට රේගුව නොමග යැවීමට උත්සහ කොට තිබීය දී රේගු නිලධාරීන්ගේ සුපරීක්ෂාකාරී භාවය නිසා එම උත්සාහය වැලක් වීමට හැකි වීමයි.\nමෙම රත්තරන් වල වෙළඳපළ වටිනාකම මිලියන 220 කට ආසන්න වනවා.\nමේ වන විට මෙම නීති විරෝධී ආනයනය සම්බන්ධයෙන් සැකකරුවන් දෙදෙනෙකු  අත්අඩංගුවට ගෙන ඇති අතර මේ සම්බන්ධයෙන් වැඩිදුර විමර්ශන රේගු මත්ද්‍රව්‍ය පාලන අංශයේ නිලධාරීන් විසින් සිදු කරනු ලබනවා.\nශ්‍රී ලංකාව තුළට ආනයනය කරනු ලබන සැක කටයුතු භාණ්ඩ සම්බන්ධයෙන් රේගු මත්ද්‍රව්‍ය පාලන අංශයේ නිලධාරීන් විසින් නිරතුරුව අවධානයෙන් සිටින හෙයින් මෑත කාලයේ දී  විශාල ප්‍රමාණයේ මත්ද්‍රව්‍ය හා අනෙකුත් තහනම් භාණ්ඩ විශාල ප්‍රමාණයක් අත්අඩංගුවට ගැනීමට හැකියාව ලැබුණා.",
       "URL": "https://www.hirunews.lk/283393/ශ්‍රී-ලංකා-රේගුවේ-මත්ද්‍රව්‍ය-පාලන-අංශයෙන්-විශේෂ-වැටලීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1665"
}