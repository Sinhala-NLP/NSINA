{
       "Source": "hirunews",
       "Timestamp": "Sunday, 24 December 2017 - 12:42",
       "Headline": "මධුෂ්ගේ ගෝලයන්ගේ තවත් වැඩක් හෙළිවෙයි",
       "News Content": "දිවුලපිටිය - බල්ලපාන මංසන්ධියේ බායිවත්ත අසලදී පොලිස් විශේෂ කාර්ය බලකා නිලධාරීන්ට වෙඩි තබා ඝාතනය කිරීමට කුමන්ත්‍රණය කර ඇත්තේ දැනට විදේශ ගතව සිටින පාතාල නායක මාකඳුරේ මධුෂ්ගේ සමීපතමයන් බවට අනාවරණ වී තිබෙනවා.\nපොලිස් සංවිධානාත්මක අපරාධ නිවාරණ කොට්ඨාශයේ නිලධාරීන් විසින් ඊයේ පුද්ගලයින් තුන්දෙනෙකු සැකපිට අත්අඩංගුවට ගනු ලැබුවා.\nපසුව සිදුකළ ප්‍රශ්න කිරීම්වලදී අනාවරණ වී ඇත්තේ ඔවුන් පොලිස් විශේෂ කාර්ය බලකායේ නිලධාරීන්ට වෙඩි තබා ඝාතනය කිරීමට කුමන්ත්‍රණය කළ පුද්ගලයන් බවයි.\nඔවුන් කටුවැල්ලේගම ප්‍රදේශයේ පදිංචිකරුවන් පිරිසක් වන අතර, අවුරුදු 33, 35 සහ 39 යන වයස්වල පසුවනවා.\nසැකකරුවන් අද මිනුවන්ගොඩ මහේස්ත්‍රාත් අධිකරණයට ඉදිරිපත් කිරීමට නියමිතයි.\nමීට පෙරද මාකදුරේ මධූෂ් සමග ඍජු සම්බන්ධතා පැවැත්වූ පුද්ගලයෙකු ඇතුළු තවත් පුද්ගලයින් 7 දෙනෙකු ගිනි අවි සහ මත්ද්‍රව්‍ය  සමගින් මීගමුව ප්‍රදේශයේදී අත්අඩංගුවට ගෙන තිබුණා.",
       "URL": "https://www.hirunews.lk/179187/මධුෂ්ගේ-ගෝලයන්ගේ-තවත්-වැඩක්-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4158"
}