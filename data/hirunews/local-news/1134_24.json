{
       "Source": "hirunews",
       "Timestamp": "Sunday, 29 May 2022 - 15:41",
       "Headline": "තමිල්නාඩුවේ ආධාර උතුරේ ජනතාවට බෙදයි - ඉන්දීය නෞකා කෙලින්ම යාපනයට ? (ඡායාරූප)",
       "News Content": "ඉන්දීය රජයේ ආධාර යටතේ මෙරටට ලැබුණ සහල් හා කිරිපිටි ඇතුළු ආධාර මුලතිව් දිස්ත්‍රික්කයේ ජනතාවට බෙදාදීමේ වැඩසටහනක් පෙරේදා (27) පැවැත්වුණා.\nඒ මුලතිව් දිස්ත්‍රික් ලේකම් කාර්යාලයේදීයි.\nමුලතිව් දිස්ත්‍රික් ලේකම් කේ.විමලනාදන්ගේ හා මෙරට ඉන්දීය නියෝජ්‍ය මහ කොමසාරිස් ජේ.රාකේෂ් නට්රාජ්ගේ ප්‍රධානත්වයෙන් මෙම වැඩසටහන ක්‍රියාත්මක වුණා.\nමුලතිව් දිස්ත්‍රික්කයේ පවුල් 15857 දෙනෙකු වෙනුවෙන් සහල් හා පවුල් 3964 ක් වෙනුවෙන් කිරිපිටි ලබාදීම වැඩසටහනේ දි සිදුකළ බව දිස්ත්‍රික් ලේකම් කාර්යාලය සඳහන් කළා.\nඑක් පවුලකට සහල් කිලෝග්රැම් දහයක් ලබාදීමට කටයුතු කොට තිබු අතර,කිරිපිටි ලබාදීම ද එහිදි සිදු කෙරුණා.\nමෙරට පවතින ආර්ථික අර්බුද තත්ත්වය හමුවේ ඉන්දීය රජය විසින් මෙරට ජනතාව වෙත ලබාදීමට සහල් ඇතුළු ආහාර ද්‍රව්‍ය,ඉන්ධන තොගයක් ලබාදීම පසුගියදා සිදු කළා.\nඒ ඉන්දීය අග්‍රාමාත්‍ය නරේන්ද්‍ර මෝදිගේ මඟපෙන්වීම යටතේ තමිල්නාඩු මහ ඇමති ස්ටාර්ලින්ගේ මැදිහත් වීම මතයි.\nමේ අතර, තමිල්නාඩුවෙන් යාපනය ජනතාව වෙත පරිත්‍යාගයන් ලෙස ලැබුණු භූමිතෙල් ලීටර් 1500කින් පළමු කොටස බෙදාදීම ඊයේ (28) පැවැත්වුණා.\nඒ යාපනය කයිට්ස් හි දීයි.\nමෙම අවස්ථාවට ධීවර අමාත්‍ය ඩග්ලස් දේවානන්දා එක් ව සිටියා.\nඑමෙන් ම ඉන්දියාව විසින් ශ්‍රී ලංකාවේ උතුරු පළාතට එවනු ලබන ඉන්ධන, පොහොර, ඖෂධ ඇතුළු අත්‍යවශ්‍ය ද්‍රව්‍ය කොළඹ වරායට නොඑවා, කෙළින් ම යාපනය - කන්කසන්තුරේ වරාය වෙත එවීමට ඉන්දීය විදේශ අමාත්‍ය එස්. ජයිශංකර් ඊයේ දින සිය එකඟතාව පළ කර තිබෙනවා.\nධීවර අමාත්‍යවරයා පැවසුවේ, පෞද්ගලිකවම දූරකථන පණිවුඩයක් මගින් ඉන්දීය විදේශ අමාත්‍යවරයාගෙන් සිදු කළ ඉල්ලීමක දී ඊට ඔහු සිය අනුමැතිය ලබා දුන් බවයි.",
       "URL": "https://www.hirunews.lk/305616/තමිල්නාඩුවේ-ආධාර-උතුරේ-ජනතාවට-බෙදයි-ඉන්දීය-නෞකා-කෙලින්ම-යාපනයට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1134"
}