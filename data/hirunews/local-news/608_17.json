{
       "Source": "hirunews",
       "Timestamp": "Wednesday, 11 January 2023 - 20:22",
       "Headline": "මේ වසරෙත් ආර්ථිකය හැකිලෙයි - ලෝක බැංකුවෙන් පුරෝකථනයක්",
       "News Content": "2023 වසරේදී ද මෙරට ආර්ථිකයේ හැකිළීමක් අපේක්ෂා කරන බව ලෝක බැංකුව පුරෝකථනය කරනවා.\n2023 වර්ෂය සඳහා ගෝලීය ආර්ථික දැක්ම පිළිබඳ ලෝක බැංකුවේ නවතම වාර්තාවේ දැක්වෙන්නේ එම හැකිලීම සියයට 4.2ක් වනු ඇති බවයි.\nගෙවී ගිය 2022 වර්ෂයේදී ශ්‍රී ලංකාවේ ආර්ථිකය 9.2% කින් හැකිලී තිබුණා.\n2023 වසර සඳහා ලෝක බැංකුව නිකුත් කළ ගෝලීය ආර්ථිකයේ අනාගතය මැයෙන් වූ වාර්තාවෙන් පුරෝකථනය කරන්නේ 2023 වර්ෂයේදී දකුණු ආසියාවේ ආර්ථික වර්ධනය 5.5% දක්වා මන්දගාමීවනු ඇති බවටයි.\nඒ යටතේ ශ්‍රී ලංකාවේ ආර්ථිකයද තවදුරටත් හැකිළෙනු ඇති බව පෙන්වා දෙන ලෝක බැංකුව ගෙවුණු වසරේදී සෘණ 9.2ක් වූ ආර්ථික වර්ධනය මෙම වසරේදී සෘණ 4.2ක් වනු ඇති බවටයි පුරෝකථනය කර ඇත්තේ.\nකෙසේ වෙතත් එය එළැඹෙන 2024 වර්ෂයේ දී 1%ක වර්ධනයක් ලඟා කර ගනිමින් වර්ධනීය මාවතකට අවතීර්ණ වෙතැයිද එම වාර්තාවේ දැක්වෙනවා.\nමෙම වර්ෂයේ දී ගෝලීය ආර්ථික අවපාතයක් ඇතිවීමේ අවදානමක් පවතින බැවින් ආහාර, බලශක්ති, සහ ණය අර්බුදයකට ලක්ව සිටින අඩු ආදායම් ලාභී රටවලට ජාත්‍යන්තර ප්‍රජාවේ සහන ඉහළ නැංවිය යුතු බවද ලෝක බැංකුව පෙන්වා දී තිබෙනවා.\nමේ අතර සාධාරණ බදු ක්‍රමයක් ලබා දෙන ලෙස ඉල්ලමින් රජයේ වෛද්‍ය නිලධාරීන්ගේ සංගමය වෛද්‍යවරුන් 15000 කගේ පමණ අත්සන්වලින් සමන්විත පෙත්සමක් සකස් කර තිබෙනවා.\nඑය ජනාධිපතිවරයාට භාර දීම සඳහා බස්නාහිර පළාත නියෝජනය කරන වෛද්‍යවරුන් 100කට අධික පිරිසක් ජනාධිපති ලේකම් කාර්යාලය වෙත පැමිණියා.",
       "URL": "https://www.hirunews.lk/324814/මේ-වසරෙත්-ආර්ථිකය-හැකිලෙයි-ලෝක-බැංකුවෙන්-පුරෝකථනයක්",
       "Category": "Local News",
       "Parent URL": "https://www.hirunews.lk/local-news.php?pageID=608"
}