{
       "Source": "hirunews",
       "Timestamp": "Tuesday, 25 October 2022 - 16:51",
       "Headline": "ගැසට් පත්‍ර පහක් රජයේ මුදල් කාරක සභාවේදී සළකා බැලේ",
       "News Content": "අනුමතිය සදහා පාර්ලිමේන්තුවට ඉදිරිපත් කිරීමට නියමිත ගැසට් පත්‍ර පහක් රජයේ මුදල් පිළිබද කාරක සභාවේ දී සළකා බැලුණු අතර ගැසට් පත්‍ර හතරක් සදහා මෙහිදී අනුමතිය හිමිව තිබෙනවා.\nපාර්ලිමේන්තු මන්ත්‍රී ආචාර්ය හර්ෂද සිල්වාගේ සභාපතීත්වයෙන් පසුගියදා (20) රැස්වූ රජයේ මුදල් පිළිබද කාරක සභාවේදී අදාළ ගැසට්පත්‍ර පිළිබද සිදුකළ විශ්ලේෂණයකින් අනතුරුවයි මෙම අනුමතිය ලබා දීම සිදුවී ඇත්තේ.\nමේ අනුව 2005 අංක 6 පනතින් සංශෝධිත 2002 අංක 14 දරන එකතුකළ අගය මත බදු පනත යටතේ නියමය සදහන් 2282/26 දරන ගැසට් පත්‍රය සදහා කාරක සභාවේ අනුමතිය හිමි වුණා.\nඑකතුකළ අගය මත බද්ද (VAT) 12% දක්වා වැඩි කිරීමට අදාළව මෙම ගැසට් පත්‍රය ප්‍රකාශයට පත් කර තිබුණා.\n2277/62 දරන අති විශේෂ ගැසට් පත්‍රයේ සදහන් සුරාබදු ආඥා පනත යටතේ නියමය ද මෙහිදී සළකා බලා තිබෙනවා.\nරා ලීටරයක් වෙනුවෙන් රුපියල් 50ක බද්දක් අයකිරීමට අදාළව මෙම ගැසට් පත්‍රය පනවා තිබූ අතර අදාළ ගැසට් පත්‍රයට‍ අනුමතිය ලබා දීම ද සිදුවුණා.\nඅංක 2272/53 දරන අතිවිශේෂ ගැසට් පත්‍රයේ සදහන් 2003 අංක 25 දරන මුදල් පනත යටතේ නියමය කාරක සභාවේ සළකා බලකා අනුමතිය ලබා දීමද සිදුවූ බව සඳහන්.\nරත්මලාන ගුවන් තොටුපළේ සිට පිටත්ව යන සෑම තැනැත්තෙකුගෙන්ම අයකරන ගාස්තුව ඩොලර් 30 දක්වා අඩුකිරීම ‍සඳහා මෙම ගැසට් පත්‍රය පළ කර තිබෙනවා.\nමේ අතර 2017 අංක 12 දරන විදේශ විනිමය පනත යටතේ අංක 2296/12 දරන අති විශේෂ ගැසට් පත්‍රයේ සදහන් නියෝගය මෙහිදී සළකා බැලුණු අතර 2021 ජූනි 30දින පළ කළ අංක 2234/19 ගැසට් පත්‍රයේ නියෝගවල සඳහන් මාස 24ක කාලය මාස 36 දක්වා වැඩි කිරීම එහි අරමුණයි. ‍\n1969 අංක 1 දරන ආනයන හා අපනයන පාලන යටතේ පළ කළ අංක 2296/30 දරන අති විශේෂ ගැසට් පත්‍රයේ සදහන් නියෝගයේ සදහන්ව තිබූ උක්කුටික පෝච්චි (වැසිකිළි පෝච්චි) ආනයනය සදහා තාවකාලික තහනමක් පැනවීම සම්බන්ධයෙන් කාරක සභාවේ විශේෂ සාකච්ඡාවට ලක් වුණා.\nකර්මාන්ත අමාත්‍යාංශය විසින් නිර්දේශිත පරිදි දේශීය නිෂ්පාදන සඳහා වෙළදපොළ පුළුල් කිරීමේ අරමුණින් මෙම තීරණය ගත්බවයි නිලධාරීන් මෙහිදී පෙන්වා දුන්නේ.\nඑහෙත් මෙම භාණ්ඩ ආනයනය සදහා වැයවී ඇති විදේශ විනිමය සාපේක්ෂව අඩු අගයක පවතින බැවින් ද වෙළදපොළ මෙම භාණ්ඩ හිගකම මෙන්ම මිල ඉහළවීම සාමාන්‍ය ජනයාට දරාගත නොහැකි බැවින් ද ආනයන පාලනය කිරීම සුදුසු නොවන බවට කාරක සභාවේදී සාකච්ඡාවට ලක්වුණා.\nමේ අනුව මේ පිළිබදව ඉදිරි රැස්වී‍මකදී තවදුරටත් සාකච්ඡා කිරීමටයි තීරණය වී ඇත්තේ.\nමෙම ගැසට්පත්‍ර අනුමතිය සදහා යොමු කිරීම කඩිනමින් සිදු කිරීමේ අවශ්‍යතාව මෙහිදී කාරක සභාව අදාළ නිලධාරීන්ට පෙන්වා දෙනු ලැබුවා.",
       "URL": "https://www.hirunews.lk/318795/ගැසට්-පත්‍ර-පහක්-රජයේ-මුදල්-කාරක-සභාවේදී-සළකා-බැලේ",
       "Category": "Local News",
       "Parent URL": "https://www.hirunews.lk/local-news.php?pageID=780"
}