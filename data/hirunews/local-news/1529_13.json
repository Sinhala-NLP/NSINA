{
       "Source": "hirunews",
       "Timestamp": "Monday, 29 November 2021 - 14:58",
       "Headline": "රඹුක්කන පොහොට්ටු ප්‍රාදේශීය සභා මන්ත්‍රී බලපත්‍ර රහිත දැව තොගයක් සමග අත්අඩංගුවට",
       "News Content": "රඹුක්කන පොදුජන පෙරමුණු ප්‍රාදේශීය සභා මන්ත්‍රී නලින් බුද්ධික ජයසූරිය බලපත්‍ර රහිතව මහෝගනී දැව තොගයක් ප්‍රවාහනය කරමින් සිටියදී විශේෂ කාර්‍ය බලකාය විසින් අත්අඩංගුවට ගෙන තිබෙනවා.\nඅත්අඩංගුවට ගන්නා අවස්ථාවේදී අදාල දැව තොගය ප්‍රවාහනය කළ ලොරි රථයේ රියදුරා වශයෙන් කටයුතු කර ඇත්තේ රඹුක්කන ‍රාදේශීය සභාවේ හිරිවඩුන්න කලාපය නියෝජනය කරන අදාළ මන්ත්‍රීවරයා විසින්.\nඅද අලුයම කෑගල්ල කලුගල්ල මාවතේ නාරම්බැද්ද විශේෂ කාර්ය බළකා නිලධාරීන් විසින් මාර්ග බාධකයක් දමා සිදු කළ පරීක්ෂාවක දී අදාළ ලොරිය සහ දැව තොගය අත් අත්අඩංගුවට ගෙන තිබෙනවා.\nපොලිස් විශේෂ කාර්ය බලකාය විසින් අත්අඩංගුවට ගත් අදාළ ලොරි රථය සහ ප්‍රාදේශීය සභා මන්ත්‍රීවරයා වැඩිදුර පරීක්ෂණ සඳහා කෑගල්ල මූලස්ථාන පොලිසියට භාර දී තිබෙනවා.\nපොලිසිය විසින් මන්ත්‍රීවරයාගෙන් ප්‍රකාශයක් ලබා ලබා ගැනීමෙන් පසු පොලිස් ඇප මත මන්ත්‍රීවරයා මුදාහැර ඇති අතර නැවත දෙසැම්බර් 8 වන දින කෑගල්ල මහේස්ත්‍රාත් ඉදිරියේ පෙනී සිටින ලෙසත් දන්වා තිබෙනවා.\nමන්ත්‍රීවරයා විසින් පදවාගෙන ආ ලොරි රථය සහ බලපත්‍ර රහිත ව ප්‍රවාහනය කළ දැව තොගය තවදුරටත් පවතින්නේ කෑගල්ල මූලස්ථාන පොලීසිය භාරයේයි.",
       "URL": "https://www.hirunews.lk/289541/රඹුක්කන-පොහොට්ටු-ප්‍රාදේශීය-සභා-මන්ත්‍රී-බලපත්‍ර-රහිත-දැව-තොගයක්-සමග-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1529"
}