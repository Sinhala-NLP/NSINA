{
       "Source": "hirunews",
       "Timestamp": "Wednesday, 04 December 2019 - 13:04",
       "Headline": "“සප්ත කන්‍යා” ගුවන් අනතුරට අදට වසර 45 යි",
       "News Content": "එකසිය අනුඑක් දෙනෙකුට මරු කැඳවමින් ශ්‍රී ලංකාවේ මෙතෙක් සිදුවු බිහිසුණු ගුවන් අනතුර සිදුවී අදට වසර 45ක් සපිරෙනවා.\n1974 වසරේ දෙසැම්බර් මස 04 වනදා මක්කම බලා පියාසර කරමින් තිබු ඕලන්ද රජයට අයත් ගුවන් යානයක් නෝටන් බ්‍රිජ් ටෙබටන් වතුයායට එපිටින් පිහිටි සප්තකන්‍යා කඳුවැටියේ ගැටී මෙම අනතුර සිදුවුණා.\nඅනතුර සිදුවන අවස්ථාවේදි එහි වන්දනාකරුවන් 182ක් සහ කාර්ය මණ්ඩල සාමාජිකයින් 9 දෙනෙකු ගමන් කරනු ලැබුවා.\nඅනතුරින් මියගිය 190 කගේ සිරුරු සප්ත කන්‍යා කඳු පාමුල මිහිදන් කෙරුණු අතර, එක් ගුවන් සේවිකාවකගේ සිරුර පමණක් ඇගේ ඥාතීන් විසින් ඉන්දුනීසියාවට රැගෙන යනු ලැබුවා.\nඅනතුරට පත් ගුවන් යානයේ ඉදිරිපස රෝදයක් නෝටන් බ්‍රිජ් පොලිසිය ඉදිරිපිට සිහිවටනයක් සේ තබා ඇති අතර අද එම ස්ථානයේ අනුස්මරණ උළෙලක් ද සංවිධානය කර තිබු බවයි හිරු වාර්තාකරු සඳහන් කළේ.",
       "URL": "https://www.hirunews.lk/229546/සප්ත-කන්‍යා-ගුවන්-අනතුරට-අදට-වසර-45-යි",
       "Category": "Local News",
       "Parent URL": "https://www.hirunews.lk/local-news.php?pageID=3018"
}