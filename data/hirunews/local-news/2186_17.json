{
       "Source": "hirunews",
       "Timestamp": "Wednesday, 27 January 2021 - 9:42",
       "Headline": "20 හැවිරිදි තරුණයෙකු පිහි ඇනුම් එල්ලකළ ඉංජිනේරුවරයකුට ඇප",
       "News Content": "තමා නිවසේ නැති අවස්ථාවලදී තම රූමත් ළාබාල විවාහක බිරිඳ සමග අනියම් ඇසුරක් පැවැත්වූ 20 හැවිරිදි සිසුවකු බව කියන අයකුට එළව එළවා පිහි පහරවල් එල්ල කළ බව කියන සන්නිවේදන කටයුතු පිළිබඳ ඉංජිනේරුවරයකු බව කියන සැකකරුවකු රුපියල් පන්දහසක මුදල් ඇප සහ රුපියල් ලක්‍ෂයක ශරීර ඇපමත අත්අඩංගුවෙන් මුදාහැරීමට මීගමුව අතිරේක මහෙස්ත්‍රාත් ආර්. පී. එම්. චම්පික රාජපක්‍ෂ ඊයේ (26) නියෝග කර තිබෙනවා.\nකටාන පොලිසිය මගින් අත්අඩංගුවට ගෙන අධිකරණය හමුවට පැමිණවූ 49 හැවිරිදි ඉංජිනේරුවරයා වෙන්නප්පුව ප්‍රදේශයේ ප්‍රසිද්ධ සංගීත කණ්ඩායක සන්නිවේදන සහ සංගීත කටයුතු භාර ඉංජිනේරුවරයෙක්.\nඔහු කටානේ සිට වෙන්නප්පුවේ සේවයට ගොස් නිවසට පැමිණෙන්නේ සඳුදා අලූයම් කාලයේදීයි.\nමොහු මෙම සිද්ධිය වූ දින රාත්‍රි 10.00 ට පමණ නිවසට පැමිණ ඇති අතර නිවස තුළින් නැෙඟන කසු කුසුව පිළිබඳව සැකකර නිවසේ දොර අරින ලෙසට තම බිරියට දැනුම්දී තිබෙනවා.\nඑම අවස්ථාවේ නිවසේ පිටුපස දොරෙන් තරුණයකු පැනයනු දැක ඔහු පසුපස ඉංජිනේරුවරයා හඹාගොස් තිබෙනවා. එහිදී මෙම පිහි ඇනුම සිදු වී ඇති බව පැමිණිල්ලෙන් කියැවෙනවා.\nසැකකාර ඉංජිනේරුවා අධිකරණය හමුවට ඉදිරිපත් කළ අවස්ථාවේ විත්තිය වෙනුවෙන් පෙනී සිටි ජ්‍යෙෂ්ඨ නීතිඥ සුරාජ් ජයමාන්න මහතා එම සිද්ධියේ සත්‍ය බව කියන තොරතුරු අධිකරණය හමුවේ පැවසුවා.\nඉදිරිපත් වූ කරුණු සැලකිල්ලට ගත් අතිරේක මහෙස්ත්‍රාත්වරයා සැකකරුට ඇප නියම කරනු ලැබුවා.\nකටාන පොලිසිය පැමිණිල්ල මෙහෙය වුවා. විත්තිය වෙනුවෙන් ජ්‍යෙෂ්ඨ නීතිඥ සුරාජ් ජයමාන්න මහතා පෙනී සිටියේය. වැඩිදුර විභාගය මාර්තු මස 2 වැනිදා පැවැත්වෙනවා.",
       "URL": "https://www.hirunews.lk/260857/20-හැවිරිදි-තරුණයෙකු-පිහි-ඇනුම්-එල්ලකළ-ඉංජිනේරුවරයකුට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=2186"
}