{
       "Source": "hirunews",
       "Timestamp": "Monday, 16 May 2022 - 13:22",
       "Headline": "ඉදිරි සති දෙකේ ඉන්ධන නෞකා 3 ක් දිවයිනට (වීඩියෝ)",
       "News Content": "ඉන්ධන, ගෑස් ඇතුලු අත්‍යවශ්‍ය භාණ්ඩවලට ගෙවීම් සිදු කිරීම සඳහා විවෘත වෙළඳපොලෙන් ඇමරිකානු ඩොලර් මිල දී ගැනීමට අමාත්‍ය මණ්ඩල අනුමැතිය හිමි වී තිබෙනවා.\nඑක්සත් ජාතික පක්ෂයේ නායක රනිල් වික්‍රමසිංහ අග්‍රාමාත්‍ය ධුරයට පත්වීමෙන් පසු පළමු කැබිනට් රැස්වීම ඊයේ (15) පැවති අතර, එහිදී අග්‍රාමාත්‍යවරයා ඉදිරිපත් කළ මෙම කැබිනට් පත්‍රිකාවට අනුමැතිය හිමිව ඇති බවයි රජයේ ආරංචි මාර්ග ප්‍රකාශ කළේ.\nමේ අතර දිවයින පුරා ඉන්ධන පිරවුම්හල් වෙත ඩීසල් තොග බෙදාහැරීම අද (16) පෙරවරුවේ සිට යළි ආරම්භ කෙරුණා.\nකෙසේ වෙතත් බොහෝ ඉන්ධන පිරවුම්හල්වල අද පෙරවරුවේ සිටම දිගු පෝලිම් දක්නට ලැබෙන බවයි හිරු වාර්තාකරුවන් සඳහන් කළේ.\nපෙට්‍රල් තොග හිඟවීම හේතුවෙන් පිරවුම්හල් වෙත පෙට්‍රල් බෙදාහැරීම ඉතා අවම මට්ටමක පවතින බවයි ලංකා ඛනිජ තෙල් පෞද්ගලික ටැංකි රථ හිමියන්ගේ සංගමයේ සම ලේකම් ශාන්ත සිල්වා කියා සිටියේ.\nමේ අතර ට්විටර් පණිවුඩයක් නිකුත් කරමින් විදුලිබල හා බලශක්ති අමාත්‍ය කංචන විජේසේකර ජනතාවගෙන් ඉල්ලා සිටියේ ප්‍රමාණවත් ඉන්ධන තොග මෙරටට ලැබෙමින් පවතින බැවින් බෙදාහැරීම් අවසන් වන තෙක් ඉදිරි දින තුන තුළ පෝලිම්වල රැඳී නොසිටින ලෙසයි.\nඊයේ ඩීසල් රැගත් නෞකාවක් පැමිණි අතර, තවත් නෞකා 3 ක් ඉන්දීය ණය ආධාර යටතේ දිවයිනට පැමිණීමට නියමිත බව ඔහු කියා සිටියා.\nමේ අතර යල කන්නයේ කුඹුරු සැකසීම සඳහා ජලය නිකුත් කර දින 21කට වඩා කාලයක් ඉක්ම ගොස් ඇති නමුත් ඩීසල් නොමැතිවීම හේතුවෙන් සී සෑමේ කටයුතුවලට බාධා මතු වී තිබෙනවා.\nමේ නිසා ඉදිරියේදී ඩීසල් තොග නිකුත් කිරීමේදී ගොවීන්ට ප්‍රමුඛතාව ලබාදෙන ලෙසයි වළව ගොවි අයිතීන් සුරැකීමේ සංවිධානයේ සභාපති ගාමිණී කුලතුංග අද සූරියවැව පැවති මාධ්‍ය හමුවක දී ඉල්ලා සිටියේ.",
       "URL": "https://www.hirunews.lk/304495/ඉදිරි-සති-දෙකේ-ඉන්ධන-නෞකා-3-ක්-දිවයිනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1165"
}