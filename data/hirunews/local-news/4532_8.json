{
       "Source": "hirunews",
       "Timestamp": "Friday, 05 May 2017 - 13:30",
       "Headline": "ඥාතී තරුණයාම, ගම්පොල දරුවා පැහැර ගත්තාදැයි සැක",
       "News Content": "පැහැර ගැනිමට ලක් වූ ගම්පොළ ගගවට ප්‍රදේශයේ පදිංචි අවුරුදු දෙකහමාරක් වයසැති පිරිමි දරුවා අතුරුදන් වූ 26 හැවිරිදි තරුණයා විසින් පැහැරගෙන ගොස් ඇති බවට අනාවරණ වී තිබෙනවා.\nපොලිසිය සදහන් කළේ ඊට ආදාළ සාක්ෂි කිහිපයක් මේ වනවිට ලැබී ඇති බවයි.\nපැහැර ගැනීමට ලක් වු කුඩා පිරිමි දරුවා සෙවීම සඳහා විශේෂ පොලිස් කණ්ඩායම් 03 ක් ද යොදවා තිබෙනවා. පෙරේදා (03) දින සිට ඔවුන් අතුරුදන්ව ඇති බවට පොලිසියට පැමිණිලි කර තිබුණේ දරුවාගේ මවයි.\nතම සැමියාට දිවා ආහාරය රැගෙන ඔහුගේ ව්‍යාපාරික ස්ථානය වෙත පැමිණෙමින් සිටියදී ඔවුන් අතුරුදන්වී ඇති බවත් එහි සදහන් වනවා.\nඊයේ පස්වරුවේ පුද්ගලයෙකු පැහැර ගැනිමට ලක්වු තරුණයාගේ ජංගම දුරකතනයෙන් දරුවාගේ පියාට ඇමතුමක් දී දෙදෙනාම නිදහස් කිරිමට රුපියල් ලක්ෂ 30 කප්පම් මුදලක් ඉල්ලා ඇති බව පොලිසිය සඳහන් කළා.\nපසුව දරුවාගේ පියා විසින් එම කප්පම් මුදල රුපියල් ලක්ෂ 10 දක්වා අඩු කරගෙන ඇති බව සඳහන්.\nකුඩා දරුවා සමග අතුරුදන් වූ තරුණයා විසින්ම දරුවා පැහැර ගෙන ගොස් ඇති බවට මේ සමිබන්ධයෙන් සිදු කළ විමර්ශණ වලදී  අනාවරනය වී ඇති බව පොලිසිය ප්‍රකාශ කළා.\nඑම තරුණයා දරුවාගේ පවුලේ ඥාතියෙකු වන අතර ඔහු කිසියම් මානසික ආබාධයකින් පෙළෙන්නෙක් බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nමෙම පැහැර ගැනිම සම්බන්ධයෙන්  මේ වනවිට අංශ කිහිපයක් ඔස්සේ පරික්ෂණ ක්‍රියාත්මක බවයි පොලිසිය සඳහන් කළේ.",
       "URL": "https://www.hirunews.lk/160662/ඥාතී-තරුණයාම-ගම්පොල-දරුවා-පැහැර-ගත්තාදැයි-සැක",
       "Category": "Local News",
       "Parent URL": "https://www.hirunews.lk/local-news.php?pageID=4532"
}