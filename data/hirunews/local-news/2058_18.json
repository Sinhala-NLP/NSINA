{
       "Source": "hirunews",
       "Timestamp": "Sunday, 28 March 2021 - 6:55",
       "Headline": "ගතවූ පැය 24ක කාලය තුල රිය අනතුරු මරණ 11ක්",
       "News Content": "ගතවූ පැය 24ක කාලය තුල රිය අනතුරුවලින් සිදුවූ මරණ 11ක් පමණ වාර්තාවන බව පොලිසිය පවසනවා.\nඉන් මරණ 8ක්ම වාර්තාවී ඇත්තේ ඊයේ දිනයේ සිදුවූ රිය අනතුරුවලින් වන අතර අනෙක් මරණ තුන මීට පෙර සිදුවූ අනතුරුවලින් තුවාල ලබා සිටි පුද්ගලයන්.\nඑම මරණ 11 අතර මගීන් 4 දෙනෙකු පදිකයන් 3 දෙනෙකු සහ යතුරුපැදිකරුවන් 4 දෙනෙකු ද වනවා.\nවැඩි වශයෙන් පදිකයන් සහ යතුරුපැදිකරුවන් අනතුරුවලට ලක්වීමේ ප්‍රවණතාවක් පවතින අතර ඒ සම්බන්ධයෙන් අවධානය යොමුකරන ලෙසටයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ මහතා කියාසිටියේ.\nකැකිරාවේ ඊයේ සිදුවූ වෑන් රථ අනතුරින් කාන්තාවන් දෙදෙනෙකු මියගිය අතර එම අනතුරට හේතුව ලෙසට අනාවරණ වී ඇත්තේ රියදුරාට නින්ද යාමයි.\nඅදාළ අනතුරින් වෑන් රථයේ ගමන් ගත් 13 දෙනෙකු තුවාල ලබා තිබෙනවා.\nමේ දිනවල සිදුවන අනතුරු විශ්ලේෂණය කිරීමේදී රියදුරන්ට නින්ද යාම, බීමත් රිය ධාවනය, අපරීක්ෂාකාරී රිය ධාවනය සහ මාර්ග පද්ධතිවල දෝෂ නොසලකා රිය ධාවනය වැනි කරුණු අනාවරණ වී ඇති බවයි පොලිසිය කියාසිටියේ.\nමෙම උත්සව සමයේදී විවිධ ගමන් බිමන් යාමේදී කිසිදු අවස්ථාවක රියදුරන්ට මත්පැන් පානයට අවස්ථාව ලබා නොදිය යුතු අතර වේගයෙන් ධාවනයට අවස්ථාව ලබා නොදිය යුතු බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ මහතා කියාසිටියා.",
       "URL": "https://www.hirunews.lk/266754/ගතවූ-පැය-24ක-කාලය-තුල-රිය-අනතුරු-මරණ-11ක්",
       "Category": "Local News",
       "Parent URL": "https://www.hirunews.lk/local-news.php?pageID=2058"
}