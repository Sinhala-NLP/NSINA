{
       "Source": "hirunews",
       "Timestamp": "Monday, 26 December 2022 - 13:42",
       "Headline": "අනුලා දේවී චෛත්‍ය පුදබිමේ දී සුවිශේෂී දානමය පුණ්‍ය කර්මයක් (වීඩියෝ)",
       "News Content": "මිහින්තලේ අනුලා දේවී චෛත්‍යය ආශ්‍රිත ව සිදු කළ කැණීම්වල දී අනුලා මෙහෙණින් වහන්සේගේ බවට විශ්වාස කළ හැකි ධාතූන් වහන්සේ සොයාගැනීමට පුරාවිද්‍යා දෙපාර්තමේන්තුව සමත් වී තිබෙනවා.\nපුරාවිද්‍යා අධ්‍යක්ෂ ජනරාල් මහාචාර්ය අනුර මනතුංග පැවසූවේ එම කැණීම්වල දී සොයාගත් සියලු පුරාවස්තූන් එක් කර කෞතුකාගාරයක් ඉදි කිරීමට බලාපොරොත්තු වන බව යි.\nමිහින්තලේ අනුලා දේවී චෛත්‍යය සැලකෙන්නේ, මෙරට ප්‍රථම භික්ෂුණිය වූ අනුලා මෙහෙණිය ප්‍රමුඛ භික්ෂූණින් වැඩ වාසය කළ ස්ථානය ලෙසයි.\nවල් බිහි වී විනාශයට පත්වෙමින් තිබූ මෙම ස්ථානය මීට වසරකට පමණ පෙර පුරාවිද්‍යා දෙපාර්තමේන්තුව විසින් සංරක්ෂණය කිරිම ආරම්භ කළා.\nඑම කැණීම්වලදී අනුලා මෙහෙණින් වහන්සේගේ බවට විශ්වාස කළ හැකි ධාතූන් වහන්සේ ඇතුළු පුරාවස්තු රැසක් සොයාගැනීමට සමත්ව තිබෙනවා.\nහමු වූ පුරාවස්තූ නිරීක්ෂණය කිරීම සඳහා පුරාවිද්‍යා අධ්‍යක්ෂ ජනරාල් මහාචාර්ය අනුර මනතුංග ඇතුළු පිරිසක් එම ස්ථානයේ නිරීක්ෂණ චාරිකාවක නිරත වුණා.\nමේ අතර අනුලා දේවී චෛත්‍ය පුදබිමේ දී සුවිශේෂී දානමය පුණ්‍ය කර්මයක් ද අද සංවිධානය කර තිබුණා.",
       "URL": "https://www.hirunews.lk/323588/අනුලා-දේවී-චෛත්‍ය-පුදබිමේ-දී-සුවිශේෂී-දානමය-පුණ්‍ය-කර්මයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=642"
}