{
       "Source": "hirunews",
       "Timestamp": "Wednesday, 22 March 2023 - 8:27",
       "Headline": "ගුරු මාරු ප්‍රශ්නය විසඳගන්න ගුරුවරු කොළඹට (වීඩියෝ)",
       "News Content": "ගුරු මාරු මණ්ඩලය විසුරුවා හැරීම ඇතුලු කරුණු කිහිපයක් මුල් කරගනිමින් කොළඹ කොටුව දුම්රිය ස්ථානය ඉදිරිපිට අද (22) විරෝධතා ව්‍යාපාරයක් පවත්වන බව ලංකා ගුරු සංගමයේ ප්‍රධාන ලේකම් ජෝෂප් ස්ටාලින් පවසනවා.\nඔහු කියා සිටියේ ගුරු සංගම් රැසක් මෙම විරෝධතාවට එක්වීමට නියමිත බවයි.\nකෙසේ වෙතත් දිවයිනේ සියලුම ජාතික පාසල්වල දස අවුරුදු සහ වාර්ෂික ගුරු ස්ථාන මාරුවීම් දැනට ලබා දී ඇති නිර්දේශ අනුව අප්‍රේල් 17 වැනිදා සිට ක්‍රියාත්මක බව අධ්‍යාපන අමාත්‍යාංශය ඊයේ (21) නිවේදනය කළා.\nඑමඟින් පෙන්වා දෙන්නේ විශේෂ අභියාචනාවන්ට යටත් ගුරුවරුන්ගේ හැර අනෙකුත් ස්ථාන මාරු මෙලෙස ක්‍රියාත්මක වන බවයි.\nසාමාන්‍ය පෙළ සහ උසස් පෙළ පන්තිවල ඉගැන්වීම් සිදුකරන ගුරුවරුන්ගේ ස්ථාන මාරු හේතුවෙන් දරුවන්ට යම් අගතියක් වන්නේ නම් ඒ සම්බන්ධයෙන් විදුහල්පති මගින් ඉදිරිපත් කරන අභියාචනා, විශේෂ අභියාචනා කමිටුවකින් නැවත සළකා බලන බවයි එහි තවදුරටත් දැක්වෙන්නේ.\nඑසේම මෙතෙක් ලබා දී ඇති සියලුම තාවකාලික අනුයුක්ත කිරීම් ජූනි මස 30 වැනිදා දක්වා දීර්ඝ කර තිබෙනවා.",
       "URL": "https://www.hirunews.lk/330599/ගුරු-මාරු-ප්‍රශ්නය-විසඳගන්න-ගුරුවරු-කොළඹට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=461"
}