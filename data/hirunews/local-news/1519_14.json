{
       "Source": "hirunews",
       "Timestamp": "Friday, 03 December 2021 - 18:28",
       "Headline": "වරද සමාගම් භාර ගත යුතුයි - පාරිභෝගික රාජ්‍ය ඇමති කියයි (වීඩියෝ)",
       "News Content": "දැනට නිවෙස්වල භාවිතයට ගැනෙමින් තිබෙන ගෑස් සිලින්ඩර සම්බන්ධයෙන් ගන්නා ඉදිරි පියවර පිළිබඳව මෙතෙක් තීරණයක් ගෙන නොමැති බව පාරිභෝගික ආරක්ෂණ රාජ්‍ය අමාත්‍ය ලසන්ත අලගියවන්න ප්‍රකාශ කළා.\nඔහු මේ බව කියා සිටියේ මතුව ඇති අර්බුදකාරී තත්ත්වය හමුවේ දිවයින පුරා ගෘහස්ථ ගෑස් සිලින්ඩර බෙදාහැරීම සහ අලෙවිය අත්හිටුවීම සම්බන්ධයෙන් අදහස් දක්වමින්.\nගෑස් කාන්දුවක් හඳුනාගැනීමට අවශ්‍ය එතිල් මර්කැප්ටන් රසායනිකය නියමිත පරිදි අඩංගු නොවීම හේතුවෙන් මෙලෙස ගෘහස්ථ ගෑස් සිලින්ඩර බෙදාහැරීම අත්හිටුවීමට පියවර ගැනුණා.\nඑල්.පී. ගෑස් සිලින්ඩරවල බියුටේන් සහ ප්‍රොපේන් සංඝටකයන්ට අමතරව එතිල් මර්කැප්ටන් නමැති රසායනිකය එක්කර ඇත්තේ ගෑස් කාන්දුවක් ඇත්නම් එය හඳුනාගැනීම සඳහායි.\nඑමඟින් ගෑස් කාන්දුවක් ඇතිවන අවස්ථාවන්හිදී දුර්ගන්ධයක් ඇතිවන අතර, සිලින්ඩරයක එතිල් මර්කැප්ටන් රසායනික ඒකක 14 ක් අඩංගු විය යුතු වනවා.\nඑහෙත් ලිට්රෝ ගෑස් සිලින්ඩරවල එම රසායනිකය පවතින්නේ ඒකක 5ක් පමණක් බවටයි හෙළි වී ඇත්තේ.\nමේ අතර, ගෑස් සම්බන්ධයෙන් පවතින තත්ත්වය පැහැදිලි කිරීමට රාජ්‍ය අමාත්‍ය ලසන්ත අලගියවන්න අද (03) කොළඹ දී විශේෂ මාධ්‍ය හමුවක් කැඳවා තිබුණා.\nඑහිදී ඔහු කියා සිටියේ ගෑස් ආශ්‍රිත අනතුරු සම්බන්ධයෙන් වගකීම අදාළ සමාගම් භාර ගත යුතු බවයි.\nඅමාත්‍යවරයාගේ දැනුම්දීම අනුව දිවයින පුරා ගෑස් බෙදාහැරීම සහ අලෙවිය අත්හිටුවීමට ලිට්රෝ ගෑස් සමාගම පියවර ගෙන තිබෙනවා.\nදැනට නිවෙස්වල භාවිත කරන ගෑස් සිලින්ඩර සම්බන්ධයෙන් ගන්නා ක්‍රියාමාර්ග පිළිබඳ තොරතුරු දැනගැනීමට ලිට්රෝ සමාගමේ සභාපති තෙෂාර ජයසිංහ දුරකථනයෙන් සම්බන්ධ කරගැනීමට අප අවස්ථා කිහිපයකදීම උත්සහ ගත්ත ද, ඔහු ඊට ප්‍රතිචාර දැක්වූයේ නැහැ.\nමේ අතර ඒ සම්බන්ධයෙන් ලාෆ්ස් ගෑස් සමාගමේ සභාපති ඩබ්ලිව්.කේ.එච්. වෑගපිටිය ගෙන්ද හිරු ප්‍රවෘත්ති විමසා සිටි අතර, ඔහු සඳහන් කළේ තම සමාගමේ ගෑස් අලෙවිය සහ බෙදාහැරීම සාමාන්‍ය පරිදි සිදු කරන බවයි.\nඑතිල් මර්කැප්ටන් ප්‍රතිශතය තම සමාගම නිසි ආකාරයෙන් පවත්වාගෙන යන බවත් ඔහු කියා සිටියා.\nමේ අතර, දෛනිකව ගෑස් භාවිත කරන ජනතාව සහ හෝටල් ව්‍යාපාරිකයින් පවසන්නේ ගෑස් බෙදා හැරීම සහ අලෙවිය අත්හිටුවීමට ගෙන ඇති තීරණය නිසා ගැටලුකාරි තත්ත්වයකට මුහුණදී ඇති බවයි.\nගෑස් ආශ්‍රිත අනතුරු අදත් ප්‍රදේශ කිහිපයකින්ම වාර්තා වී තිබුණා. මේ අතර, ගෑස් ආශ්‍රිත පිපිරීම් හා ගිනිගැනීම් සම්බන්ධයෙන් සොයා බැලීමට පත් කළ ජනාධිපති පරීක්ෂණ කමිටුවේ සාමාජිකයින් අද (03) මුතුරාජවෙල පිහිටි ලිට්රෝ ගෑස් ප්‍රධාන පර්යන්තය නිරීක්ෂණයකට එක්වුණා.\nමෙම කමිටුව ඊයේ (02) දිනයේදී ගෑස් ආශ්‍රිත පිපිරීම් සහ ගිනි ගැනීම් සිදුවූ නිවෙස් වෙත ගොස් පරීක්ෂා කිරීම් සිදු කළා.",
       "URL": "https://www.hirunews.lk/289944/වරද-සමාගම්-භාර-ගත-යුතුයි-පාරිභෝගික-රාජ්‍ය-ඇමති-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1519"
}