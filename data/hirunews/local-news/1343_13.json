{
       "Source": "hirunews",
       "Timestamp": "Monday, 21 February 2022 - 11:55",
       "Headline": "නීතිවිරෝධී මත්ද්‍රව්‍ය පැකට් කර බෙදාහැරි ජාවාරමක සුළමුල එළියට (වීඩියෝ)",
       "News Content": "මිල්ලනිය පොලීසියට ලද තොරතුරකට අනුව සිදු කළ වැටලීමක දී නීතිවිරෝධී මත්ද්‍රව්‍ය ළඟ තබා ගැනීම සහ ඒවා අලෙවි කිරීමට උත්සාහ කිරීමේ වරදට පුද්ගලයින් තිදෙනකු පොලිස් අත්අඩංගුවට ගැනුණා.\nමෙම වැටලීම මිල්ලනිය පොලීසිය විසින් අද (21) පෙරවරුවේ සිදු කර ඇති අතර, අදාළ වැටලීම සිදු කර ඇත්තේ, මිල්ලනිය - බැල්ලන්තුඩාව පිහිටි නිවසකදීයි.\nඅලෙවි කිරීමට ඇසුරුම් කරමින් සිටි හෙරොයින්, හෑස්,ගංජා සහ අයිස් මත්ද්‍රව්‍ය තොගයක් සොයා ගත් අතර, අත් අඩංගුවට ගන්නා අවස්ථාවේ දී හෙරොයින් පැකට් 32ක්, අයිස් මත්ද්‍රව්‍ය මිලිග්‍රෑම් 700ක්, හෑෂ් මත්ද්‍රව්‍ය මිලිග්‍රෑම් 1000ක් සහ ගංජා ග්‍රෑම් 02ක් ද සොයා ගැනුණා.\nමත්ද්‍රව්‍ය ඇසිරීමට යොදාගත් උපකරණ තොගයක් ද පොලිස් භාරයට ගැනුණු අතර, මෙම මත්ද්‍රව්‍ය තොගය රත්මලාන ප්‍රදේශයේ සිට රැගෙනවිත් අදාළ නිවසෙහි දිගු කලක සිට ඇසුරුම් කොට බෙදා හැර ඇති බවට ද වාර්තා වී තිබෙනවා.\nපොලිසීය විසින් නිවෙස් හිමිකරු ද අත් අඩංගුවට ගෙන ඇති අතර, සැකකරුවන් වයස අවුරුදු 31 සහ 51 අතර පසුවන්නන්.\nසැකකරුවන් හොරණ අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/297597/නීතිවිරෝධී-මත්ද්‍රව්‍ය-පැකට්-කර-බෙදාහැරි-ජාවාරමක-සුළමුල-එළියට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1343"
}