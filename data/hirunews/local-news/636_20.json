{
       "Source": "hirunews",
       "Timestamp": "Thursday, 29 December 2022 - 12:37",
       "Headline": "නිදහස් පක්ෂ බෙදිල්ලෙන් පිරිත් දෙසුම තැන් දෙකක (වීඩියෝ)",
       "News Content": "පාර්ලිමේන්තු මන්ත්‍රී විමල් වීරවංශගේ සභාපතිත්වයෙන් යුත් උත්තර ලංකා සභාව, ඩලස් පිල සහ නිදහස් පක්ෂය ද ඇතුළත් නව සන්ධානය ලබන මස මුල් සතියේ දී එලිදක්වන බව එම පක්ෂයේ මහලේකම් පාර්ලිමේන්තු මන්ත්‍රී දයාසිරි ජයසේකර පවසනවා.\nඑම සන්ධානයට ශ්‍රී ලංකා පොදුජන පෙරමුණේ මන්ත්‍රීවරුන් පිරිසක් ද එක්වීමට නියමිත බවයි ඔහු කියා සිටියේ.\nනිදහස් පක්ෂය සෑම වසරකම අවසානයේ කතරගම පවත්වන සර්ව රාත්‍රික පරිත්‍රාණ ධර්මදේශනාව ඊයේ (28) පැවැත්වුණේ කැළණිය රජමහා විහාරස්ථානයේ දීයි.\nඑහිදී මාධ්‍ය වෙත අදහස් දක්වමින් නිදහස් පක්ෂයේ මහලේකම් පාර්ලිමේන්තු මන්ත්‍රී දයාසිරි ජයසේකර වැඩිදුරටත් කියා සිටියේ නිදහස් පක්ෂයෙන් වෙන්ව ගිය පිරිස විසින් කතරගම පවත්වන පරිත්‍රාණ ධර්ම දේශනාව ආක්‍රමණය කිරීම නිසා එය මෙවර කැළණිය රජමහා විහාරස්ථානයේදී පැවැත්වීමට සිදුවූ බවයි.\nමේ අතර, ශ්‍රී ලංකා නිදහස් පක්ෂයේ වත්මන් මහලේකම්වරයාට පක්ෂය පිළිබඳ ඇත්තේ ඉතා සුළු අත්දැකීමක් පමණක් බැවින් ඔහු පවසන කරුණු එතරම් තැකිය යුතු නැතැයි අමාත්‍ය මහින්ද අමරවීර පවසනවා.\nනිදහස් පක්ෂය විසින් 60 වන වරටත් පවත්වනු ලබන වර්ෂ අවසාන පිරිත් සජ්ජායනා සම්බන්ධයෙන් මාධ්‍ය දැනුවත් කිරීම සඳහා අද (29) පැවති හමුවේ දී ඔහු මේ බව කියා සිටි අතර ඊට පාර්ලිමේන්තු මන්ත්‍රී දුමින්ද දිසානායක ද එක්ව සිටියා.",
       "URL": "https://www.hirunews.lk/323808/නිදහස්-පක්ෂ-බෙදිල්ලෙන්-පිරිත්-දෙසුම-තැන්-දෙකක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=636"
}