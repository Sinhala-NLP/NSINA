{
       "Source": "hirunews",
       "Timestamp": "Friday, 07 April 2023 - 20:04",
       "Headline": "සිසේරියන් සැත්කමකින් පේරාදෙණියේ ගැබිණි මවක් මිය යයි",
       "News Content": "සිසේරියන් සැත්කමකින් අනතුරුව 26 හැවිරිදි ගර්භණී මවක් ජීවිතක්ෂයට පත් වී තිබෙනවා.\nඒ ඊයේ (06) දින, පේරාදෙණිය ශික්ෂණ රෝහලේදීයී.\nඇය මීට සතියකට පමණ පෙර දරු ප්‍රසූතිය සඳහා රෝහල් ගත වී ඇති බවයි වාර්තා වන්නේ.\nඅදාල සැත්කමින් පසු දින දෙකක් දැඩි සත්කාර ප්‍රතිකාර ලැබීමෙන් අනතුරුවයි ඇය ජීවිතක්ෂයට පත් වී ඇත්තේ.\nමෙලෙස අවාසනාවන්ත ලෙස මිය ගැබිණි මව මහනුවර, ගන්නෝරුව ප්‍රදේශයේ පදිංචිකාරිනියක්.\nරෝහල් අධ්‍යක්ෂ වෛද්‍ය අර්ජුන තිලකරත්න සඳහණ් කළේ, ප්‍රසූත කළ බිළිදිය මේ වන විට යහපත් සෞඛ්‍ය තත්ත්වයෙන් පසුවන බවයි.\nදරු ප්‍රසූතිය සඳහා සිසේරියන් සැත්කමේදී ලබාදුන් නිර්වින්දන ඖෂධවල සංකූලතා මත හෝ ශල්‍ය කර්මයේ යම් වරදක් හේතුවෙන් මෙම මරණය සිදුව ඇති බවට සැක මතුව තිබෙනවා.\nඑහෙත් ඇතැම් වාර්තාවල පළව තිබුණේ, අදාළ මවට දුන් නිර්වින්දන ඖෂධවල ප්‍රමිතිය බාල වීමද මෙම තත්ත්වයට හේතුවී ඇති බවටයි.\nකෙසේ වෙතත් අප කළ විමසීමකදී පේරාදෙණිය ශික්ෂණ රෝහලේ අධ්‍යක්ෂ වෛද්‍ය අර්ජුන තිලකරත්න සඳහන් කළේ ඒ පිළිබඳව නිශ්චිතව ප්‍රකාශ කළ හැක්කේ පශ්චාත් මරණ පරීක්ෂණයෙන් අනතුරුව බවයි.\nඒ පිළිබඳ විමසීමට වෛද්‍ය සැපයුම් අංශයේ අධ්‍යක්ෂ කපිල වික්‍රමනායක දුරකථනයෙන් සම්බන්ධ කරගැනීමට  උත්සහ කළද ඔහු ඊට ප්‍රතිචාර දක්වා සිටියේ නැත.\nමේ අතර සෞඛ්‍ය අමාත්‍ය කෙහෙළිය රඹුක්වැල්ල පවසන්නේ, ඉදිරි මාස දෙක තුළ ඖෂධ හිඟය මුළුමනින්ම අවසන් කරන බවයි.\nඒ මහනුවර කුණ්ඩසාලේ ප්‍රදේශයේදීයී.\nවැඩිදුරටත් මාධ්‍යය වෙත අදහස් දක්වමින් අමාත්‍යවරයා කියා සිටියේ, ඖෂධ මිල ගණන් සාධනීය ලෙස අඩුකිරීමට දැනටමත් අවශ්‍ය පියවර ගනිමින් සිටින බවයි.",
       "URL": "https://www.hirunews.lk/331962/සිසේරියන්-සැත්කමකින්-පේරාදෙණියේ-ගැබිණි-මවක්-මිය-යයි",
       "Category": "Local News",
       "Parent URL": "https://www.hirunews.lk/local-news.php?pageID=428"
}