{
       "Source": "hirunews",
       "Timestamp": "Friday, 31 March 2017 - 11:05",
       "Headline": "මහින්දානන්දට සහ සජින් වාස්ට රට යන්න අවසර",
       "News Content": "මුදල් අව භාවිත කිරීමේ චෝදනාවක් යටතේ විභාගවන නඩුවකට අදාළව අධිකරණ භාරයට ගෙන තිබු පාර්ලිමේන්තු මන්ත්‍රී මහින්දානන්ද අලුත්ගමගේ මහතාගේ විදෙස් ගමන් බලපත්‍රය තාවකාලිකව නිදහස් කිරීමට අධිකරණය නියෝග කර තිබෙනවා.\nකොළඹ ප්‍රධාන මහේස්ත්‍රාත් ලාල් රණසිංහ බණ්ඩාර මහතායි අද මෙම නියෝගය ලබාදුන්නේ.\nඒ අනුව මහින්දානන්ද අලුත්ගමගේ මහතාට ලබන ජුනි මස 30 වනදා දක්වා විදෙස්ගත වීමට අවසර හිමිවනවා.\nකෙසේවෙතත් කොළඹ මහාධිකරණයෙන් නොතීසි ලැබුනහොත් ඊට අදාළව අධිකරණය හමුවේ පෙනී සිටින ලෙසටයි මන්ත්‍රීවරයාට නියෝග කර ඇත්තේ.\nඑමෙන්ම තාවකාලිකව මුදා හැරුනු විදෙස් ගමන් බලපත්‍රය ජුලි මස 3 වනදාට පෙර යළි අධිකරණයට ලබාදිය යුතු බව ද මහේස්ත්‍රාත්වරයා සඳහන් කර තිබෙනවා.\nක්‍රීඩා සංවර්ධන දෙපාර්තමේන්තුවට අයත් රුපියල් පන්කෝටි තිස් පන් ලක්ෂයක මුදලකින් ක්‍රීඩා උපකරණ ගෙන්වා ඒවා පාසල් අතර බෙදා නොදී දේශපාලන කටයුතු සඳහා යොදාගත් බවටයි මන්ත්‍රීවරයාට චෝදනා පවතින්නේ.\nඅල්ලස් කොමිසම විසින් මෙම නඩුව ගොනුකර ඇති අතර එය ජුලි 13 වනදා යළි විභාගයට ගැනීමට නියමිතයි.\nමේ අතර හිටපු මන්ත්‍රීවරයකු වු සජින් වාස් ගුණවර්ධනට ද ලබන අගෝස්තු මස 7 වනදා දක්වා විදේශගත වීමට කොළඹ ප්‍රධාන මහේස්ත්‍රාත් අධිකරණය අද අවසර ලබාදුන්නා.\nපුද්ගලයන්ට තර්ජනය කර බිය ගන්වා රුපියල් ලක්ෂ 60 කට අධික මුදලක් ලබාගැනීම සම්බන්ධයෙන් ඔහුට එරෙහි නඩුව ගොනුකර ඇත්තේ අපරාධ පරීක්ෂණ දෙපාර්තමේන්තුවයි.\nමෙම නඩුව ලබන අගෝස්තු 7 වනදා යළි විභාගයට ගැනීමට නියමිතව තිබෙනවා.",
       "URL": "https://www.hirunews.lk/158175/මහින්දානන්දට-සහ-සජින්-වාස්ට-රට-යන්න-අවසර",
       "Category": "Local News",
       "Parent URL": "https://www.hirunews.lk/local-news.php?pageID=4586"
}