{
       "Source": "hirunews",
       "Timestamp": "Monday, 17 January 2022 - 13:03",
       "Headline": "ඉන්දියාවෙන් තෙල් මිල දී ගැනීමට ලොකුගේ සැරසෙයි (වීඩියෝ)",
       "News Content": "විදුලි අර්බුදයට විසඳුම් ලෙස බලාගාරවලට අවශ්‍ය ඉන්ධන ඉන්දීය තෙල් සමාගමෙන් ලබාගැනීමට සාකච්ඡා කරන බව විදුලිබල අමාත්‍ය ගාමිණී ලොකුගේ පවසනවා.\nඅද පෙරවරුවේ මාධ්‍ය වෙත අදහස් දක්වමින් අමාත්‍යවරයා සඳහන් කළේ, අදාළ සාකච්ඡා ආරම්භ කරන ලෙස තමන් විදුලිබල මණ්ඩලයේ සභාපතිවරයාට උපදෙස් ලබාදුන් බවයි.\nනොරොච්චෝලේ ගල් අඟුරු බලාගාරයේ ජනන යන්ත්‍රයක් අක්‍රිය වී තිබීම සහ කැලණිතිස්ස බලාගාරයේ හටගත් දෝෂ සහගත තත්ත්වයත් සමඟ මෙරට අඛණ්ඩ විදුලි සැපයුම සම්බන්ධයෙන් අර්බුදකාරී තත්වයක් උද්ගත වුණා.\nඛනිජ තෙල් සංස්ථාව ප්‍රකාශ කළේ තමන් මුහුණදෙන ඩොලර් අර්බුදය හමුවේ විදුලි උත්පාදනයට අවශ්‍ය ඉන්ධන ලබාදිය නො හැකි තත්ත්වයක් උද්ගතව ඇති බවයි.\nමාසික ව මෙරටට අවශ්‍ය ඉන්ධන ආනයනය කිරීම සඳහා ඩොලර් මිලියන 400ක් පමණ වැය වන අතර, විදුලි උත්පාදනය සඳහා අවශ්‍ය මාසික ඉන්ධන පිරිවැය ඩොලර් මිලියන 30ක්.\nබලශක්ති අමාත්‍ය උදය ගම්මන්පිල හිරු හාඩ් ටෝක් විශේෂාංගය සමඟ එක්වෙමින් පසුගිය දා සඳහන් කළේ, හෙටින් පසු විදුලි උත්පාදනයට ඉන්ධන ලබාදිය හැක්කේ විදුලිබල මණ්ඩලය ඩොලර් සැපයුව හොත් පමණක් බවයි.\nකෙසේ වෙතත් විදුලිබල අමාත්‍ය ගාමිණී ලොකුගේ අද ප්‍රකාශ කළේ, බලාගාරවලට අවශ්‍ය ඉන්ධන ලබාදීමට ඛනිජ තෙල් සංස්ථාව සතුව පූර්ව සැළැස්මක් තිබිය යුතු බවයි.\nඒ සඳහා විදුලිබල මණ්ඩලය ඉල්ලීමක් කරන තෙක් බලා සිටීම සාධාරණ නො වන බවද ඔහු ප්‍රකාශ කළා.\nකෙසේ වෙතත් විදුලි ඉංජිනේරු සංගමයේ සභාපති සෞම්‍ය කුමාරවඩු කියා සිටියේ, එළඹෙන අප්‍රේල් මාසය වනවිට රට බරපතල විදුලි අර්බුදයකට මුහුණදීම වැළැක්විය නොහැකි බවයි.\nකෙසේ වෙතත් ලංකා විදුලි පොදු සේවක සංගමයේ සභාපති මාලක වික්‍රමසිංහ අද පැවති මාධ්‍ය හමුවකදී සඳහන් කළේ, විදුලි අර්බුදයට විසඳුම් ඉදිරිපත් නො කර, අර්බුදයක් ගැන ප්‍රකාශ සිදු කිරීමට ඉංජිනේරුවන් අවශ්‍ය නො වන බවයි.",
       "URL": "https://www.hirunews.lk/294232/ඉන්දියාවෙන්-තෙල්-මිල-දී-ගැනීමට-ලොකුගේ-සැරසෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1419"
}