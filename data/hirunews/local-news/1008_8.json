{
       "Source": "hirunews",
       "Timestamp": "Tuesday, 19 July 2022 - 18:19",
       "Headline": "කඩදාසි විසි කළ රේගුව - වැඩ කරන අලුත්ම විදිය  (වීඩියෝ)",
       "News Content": "කාර්යක්ෂම සහ වඩා විශ්වාසනීය රාජ්‍ය සේවයක් තුළින් රටේ ආර්ථිකයට ලබා දෙන්නේ සුවිශාල දායකත්වයක්.\nදිනෙන් දින දියුණුවන තොරතුරු තාක්ෂණික දැනුම මෙරට රාජ්‍ය සේවයටත් එක් කරන්නේ නම් එය වඩාත් ඵලදායී වනු ඇති.\nඑලෙස නව තාක්ෂණයත් සමග ඉදිරියට යන ශ්‍රී ලංකා රේගු දෙපාර්තමේන්තුවේ හෙට සිට සිදුවන අලුත් වෙනස පිළිබඳවයි මේ විමසා බැලීම.\nවසර 139ක් පැරණි ශ්‍රී ලංකා රේගු දෙපාර්තමේන්තුව සැලකෙන්නේ මෙරට ආර්ථිකයේ මර්මස්ථානයක් ලෙසින්.\nඈත අතීතයේ සිට බදු මුදලින් දේශීය ආර්ථිකයට මෙම දෙපාර්තමේන්තුව ලබා දෙන දායකත්වය සුළුපටු නැහැ.\nමුදල් අමාත්‍යංශය යටතේ ක්‍රියාත්මක වන මෙම ආයතනය හෙට තොරතුරු තාක්ෂණයේ සුවිශේෂී කඩඉමක් සටහන් කරන්නට සූදානම්.\nකොවිඩ් වසංගත තත්ත්වය හමුවේ රාජකාරී කටයුතුවලදී මුහුණ පෑමට සිදුවූ අසීරුතාවලට පිළියමක් ලෙසින් සහ පවතින ආර්ථික අර්බුදය හමුවේ මුහුණ දීමට සිදුවන විවිධ වූ දුෂ්කරතා අභියෝගයක් කරගනිමින් රේගු දෙපාර්තමේන්තුව ඊට සාර්ථක විසදුම් සොයන්නට සමත්වී තිබෙනවා.\nඑහි දිගුවක් ලෙස වසරකට ආසන්න කාලයක් පුරා සිදුකළ මෙහෙයුම් කටයුතු සාර්ථක කරමින් අවශ්‍ය ස්වයංක්‍රීය පද්ධතිය නිර්මාණය කරගනිමින් රේගු කාර්යාලීය කටයුතු සම්පූර්ණයෙන්ම කඩදාසි භාවිතයෙන් තොරව සිදු කරන්නට මෙම රාජ්‍ය ආයතනය මුලපුරා තිබීම ප්‍රශංසනීය කරුණක්.\nමෙම දැවැන්ත මෙහෙයුම සාර්ථකවීමට බලපා ඇති තවත් වැදගත් කරුණක් වන්නේ මෙම සියලු මෙහෙයුම් කටයුතු සිදු කරන්නේ ශ්‍රී ලංකා රේගුව සතු තොරතුරු තාක්ෂණික නිලධාරීන්වීමයි.\nඔවුන් සතු පූර්ණ තාක්ෂණික දැනුම යොදාගනිමින් රේගු කටයුතු වඩාත් පහසුවෙන් සහ විශ්වසනීයව ප්‍රායෝගික අයුරින් ඉටු කරගැනීමට අවශ්‍ය පරිගනක තාක්ෂණික පද්ධතියක් ද සකසා ගැනීමට හැකිවී තිබෙනවා.\nඒ අනුව වසර ගණනක් රාක්ක, අල්මාරි පිරවූ සටහන් අන්තර්ගත කඩදාසි නව තාක්ෂණයත් සමග හෙට සිට රේගු දෙපාර්තමේන්තුවෙන් ක්‍රමයෙන් ඉවත්ව යනු ඇති.\nරේගු දෙපාර්තමේන්තුවට පමණක් කඩදාසි ඇතුළු ද්‍රව්‍ය මිලදී ගැනීමට වසරකදී වැයවන රුපියල් මිලියන 22ක මුදල, දේශීය ආර්ථිකයට ඉතිරි කළ හැකි නම් මෙම නව ක්‍රමවේදය රටේ අනෙකුත් රාජ්‍ය ආයතන සඳහා යොදා ගැනීම කෙතරම් කාලෝචිතද?\nරට ආර්ථිකමය වශයෙන් කඩා වැටී ඇති පසුබිමක ඉන් ගොඩ ඒමට අනෙකුත් රාජ්‍ය ආයතනත් මෙය ආදර්ශයට ගැනීමට සුදුසු කාලයයි මේ.",
       "URL": "https://www.hirunews.lk/310418/කඩදාසි-විසි-කළ-රේගුව-වැඩ-කරන-අලුත්ම-විදිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1008"
}