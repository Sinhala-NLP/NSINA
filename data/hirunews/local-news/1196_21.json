{
       "Source": "hirunews",
       "Timestamp": "Monday, 02 May 2022 - 8:19",
       "Headline": "ජාතික ළමාරක්ෂක අධිකාරිය රඹුක්කන ළමයා ගැන විමර්ශනවල ප්‍රගතිය ඉල්ලයි",
       "News Content": "රඹුක්කන ඇති වූ නොසන්සුන්තාවේ දී වෙඩි වැදීමට ලක්වූ 15 හැවිරිදි පාසල් දරුවා සම්බන්ධයෙන් අපරාධ පරීක්ෂණ දෙපාර්තමේන්තුවේ විමර්ශනවල ප්‍රගතිය පිළිබද ජාතික ළමාරක්ෂක අධිකාරිය වාර්තාවක් කැදවා තිබෙනවා.\nඑහි සභාපති ආචාර්ය උදය කුමාර අමරසිංහ සදහන් කළේ, තම අධිකාරියේ විමර්ශන අංශය ද සිද්ධිය පිළිබඳ දැනටමත් අදාළ දරුවාගෙන් ප්‍රකාශයක් සටහන් කරගෙන ඇති බවයි.\nලද පැමිණිල්ලක් මත එම අධිකාරියේ විමර්ශන අංශය මගින් සිද්ධිය පිළිබදව පසුගිය දා විශේෂ විමර්ශනයක් ආරම්භ කළා.\nමේ අතර රඹුක්කන සිද්ධියට අදාළ නඩුව අද පස්වරුවේ යළි කෑගල්ල මහේස්ත්‍රාත් අධිකරණය හමුවේ කැඳවීමට නියමිතයි.\nඇති වූ නොසන්සුන්තාවයේ දී වෙඩි තැබීමට නියෝග කළ කෑගල්ල ප්‍රදේශය භාර හිටපු ජ්‍යෙෂ්ඨ පොලිස් අධිකාරී කේ.බී කීර්තිරත්න නාරාහේන්පිට පොලිස් රෝහලේ ප්‍රතිකාර ලබමින් සිටිය දී පසුගිය දා අත්අඩංගුවට ගත් අතර ඔහු මේ මස 6 වනදා දක්වා රක්ෂිත බන්ධනාගාරගත කෙරුණා.\nඑසේම, මහනුවර - කුණ්ඩසාලේ පිහිටි පොලිස් රෝහලේ ප්‍රතිකාර ලබමින් සිටිය දී අත්අඩංගුවට ගත් අනෙක් පොලිස් කොස්තාපල්වරුන් 03 දෙනා රක්ෂිත බන්ධනාගාරගත කර ඇත්තේ මේ මස 13 වනදා දක්වායි.\nමේ අතර මිරිහාන ප්‍රදේශයේ මාර්තු 31 වන දා ඇති වූ සිද්ධියේ දී අත්අඩංගුවට ගත් පිරිසට අපරාධ පරීක්ෂණ දෙපාර්තමේන්තුවට පැමිණෙන ලෙස අද දැනුම් දී තිබෙනවා.",
       "URL": "https://www.hirunews.lk/303306/ජාතික-ළමාරක්ෂක-අධිකාරිය-රඹුක්කන-ළමයා-ගැන-විමර්ශනවල-ප්‍රගතිය-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1196"
}