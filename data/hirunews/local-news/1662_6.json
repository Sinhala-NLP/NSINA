{
       "Source": "hirunews",
       "Timestamp": "Wednesday, 29 September 2021 - 11:31",
       "Headline": "යාත්‍රාව කැඩී මුහුදේ පාවෙමින් සිටි සෝමාලියානු ධීවරයින් සිව් දෙනෙකු බේරා ගැනෙයි - දිවි රැකගෙන ඇත්තේ අමු කැස්බෑ මස් කාලා  (වීඩියෝ)",
       "News Content": "සිය ධීවර යාත්‍රාවේ මතු වූ යාන්ත්‍රික දෝෂයක් හේතුවෙන් මාස 4කට ආසන්න කාලයක් මහ සයුරේ පාවෙමින් සිටි සෝමාලියානු ධීවරයින් සිව් දෙනෙකුගේ ජීීවිත ගලවා ගන්නට බේරුවලින් මුහුදු ගිය 'බීනු 5' යාත්‍රාව සහ තවත් බහුදින ධීවර යාත්‍රාවක් සමත් වී තිබෙනවා.\nපසුගිය සැප්තැම්බර් 8 වැනි දා බහුදින ධීවර යාත්‍රාවලින් ධීවර කර්මාන්තය සඳහා බේරුවලින් දියත් කෙරුණු මෙම ධීවර යාත්‍රා දෙකට ගැඹුරු මුහුදේ දී අදාල සෝමාලියානු ධීවර යාත්‍රාව පාවෙමින් තිබිය දී හමු වී තිබෙනවා.\nමෙම යාත්‍රාවේ සිටි සෝමාලියානු ධීවරයින් තමන් බේරා ගන්නා ලෙස දිගින් දිගට ම සිදු කළ ඉල්ලීම් හමුවේ ඔවුන් සිය යාත්‍රාවට සහ අනෙක් යාත්‍රාවට ගොඩ කරගත් බව 'බීනු 5' බහුදින ධීවර යාත්‍රාවේ ස්කීපර්වරයා කියා සිටියා.\nසති තුනකට මදක් වැඩි කලක් ඔවුන් රැක බලා ගෙන ඊයේ රාත්‍රියේ බේරුවල ධීවර වරායට රැගෙන ආ මේ දෙදෙනා වැඩි දුර පරීක්ෂණ කටයුතු සඳහා ශ්‍රී ලංකා වෙරළාරක්ෂක දෙපාර්තමේන්තුවට සහ බේරුවල පොලීසියට භාර දීමට කටයුතු කර තිබෙනවා.\nඊයේ මෙලෙස බේරා ගත් ධීවරයින් දෙදෙනකු එක් බහුදින ධීවර යාත්‍රාවකින් මෙරටට රැගෙන ආ අතර අනෙක් ධීවරයින්ට දෙනා සිටින යාත්‍රාව බේරුවල ධීවර වරායට පැමිණීමට නියමිත ව ඇත්තේ තවත් දින කිහිපයකට පසුව යි.\nඊයේ මෙලෙස පැමිණි සෝමාලියානු ධීවරයින් දෙදෙනා විෂබීජහරණය කිරීමෙන් අනතුරු ව නිරෝධාන කටයුතු සඳහා පිටත් කර යැවීමට නියමිත යි.\nමෙම ධීවරයින් බේරාගැනීමේ කාර්යයට මැදිහත් වූ බීනු 5 ධීවර යාත්‍රාවේ ස්කීප‍ර්වරයා කියා සිටියේ, අදාළ සෝමාලියානු ධීවරයින් වයස අවුරුදු දහ අටත් තිහත් අතර වයසේ පසුවන්නන් බවයි.\nසිය ධීවර යාත්‍රාව කාර්මික දෝෂයකට ලක් වීමෙන් පසු මාස හතරකට ආසන්න කාලයක් ඔවුන් ගැඹුරු මුහුදේ පාවෙමින් සිට ඇති බවයි වාර්තා වන්නේ.\nඑම කාලය තුළ දී සිය ධීවර යාත්‍රාව අසලට පැමිණෙන කැස්බෑවුන් අල්ලාගෙන ඔවුන්ගේ මස් ඉරාගෙන කමින් ඔවුන් ජීවිතය රැක ගත් බව තමන් සමඟ පැවසූ බවයි  බීනු 5 ධීවර යාත්‍රාවේ ස්කීපර්වරයා සඳහන් කළේ.\nඅදාළ ධීවරයින් ආධාර ඉල්ලමින් නිකුත් කළ සංඥා අනුව සිය ධීවර යාත්‍රාව ඒ අසලට යාත්‍රා කළ බවත් එහි දී එහි සිටි ධීවරයින් තමන් බෙර ගන්නා ලෙස කන්නලව් කළ බවත් ඔහු කියා සිටියා.",
       "URL": "https://www.hirunews.lk/283533/යාත්‍රාව-කැඩී-මුහුදේ-පාවෙමින්-සිටි-සෝමාලියානු-ධීවරයින්-සිව්-දෙනෙකු-බේරා-ගැනෙයි-දිවි-රැකගෙන-ඇත්තේ-අමු-කැස්බෑ-මස්-කාලා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1662"
}