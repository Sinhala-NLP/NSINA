{
       "Source": "hirunews",
       "Timestamp": "Wednesday, 10 February 2021 - 13:29",
       "Headline": "ගම්පහ නගරයේ වෙළඳසැල් රැසක් වැසේ - හෙට පී.සී.ආර්. දහසක් (වීඩියෝ)",
       "News Content": "දිනකදී මෙරටින් හඳුනා ගැණුනු වැඩිම කොරෝනා ආසාදිතයින් සංඛ්‍යාව වාර්තා වූ ඊයේ දිනයේ දිස්ත්‍රික්කයකින් වැඩිම ආසාදිතයින් සංඛ්‍යාවක් කොළඹින් වාර්තා වී තිබෙනවා.\nඒ අනුව කොළඹ දිස්ත්‍රික්කයෙන් ආසාදිතයින් දෙසිය පනස් දෙදෙනෙකු හඳුනාගත් බවයි කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය කියා සිටියේ.\nඑම ආසාදිතයින් අතරින් 39 දෙනෙකු බොරැල්ලෙන් සහ 20 දෙනෙකු වැල්ලම්පිටියෙන් හඳුනාගෙන තිබෙනවා.\nගම්පහ දිස්ත්‍රික්කයෙන් ඊයේ ආසාදිතයින් 227 දෙනෙකු වාර්තා වී ඇති අතර, සපුගස්කන්ද ප්‍රදේශයෙන් සහ මීගමුවෙන් ආසාදිතයින් 28 දෙනා බැගින් 56 දෙනෙකු හඳුනාගෙන ඇති බව සඳහන්.\nආසාදිතයින් 16 දෙනෙකු ගම්පහ නගරයෙන් හඳුනාගෙන තිබූ අතර, මේ වනවිට ගම්පහ නගරයේ වෙළඳ සංකීර්ණය සහ අවට පිහිටි වෙළඳසැල් 400 අතරින් 250 ක් පමණ වසා දැමීමට පියවර ගෙන තිබෙනවා.\nඒ, පසුගිය දින 04 ක කාලය තුළ සිදුකළ පරීක්ෂණවලදී වෙළඳසැල් හිමියන් 58 දෙනෙකු කොරෝනා ආසාදිතයින් ලෙස හඳුනා ගැනීමත් සමඟයි.\nඊයේ හඳුනා ගැනුණු ආසාදිතයින් අතරින් 150 දෙනෙකු මහනුවර දිස්ත්‍රික්කයෙනුත්, 87 දෙනෙකු කළුතර දිස්ත්‍රික්කයෙනුත් වාර්තා වී තිබුණා.\nරත්නපුර දිස්ත්‍රික්කයෙන් ආසාදිතයින් 49 දෙනෙකු සහ කුරුණෑගල දිස්ත්‍රික්කයෙන් ආසාදිතයින් 48 දෙනෙකුද ඊයේ හඳුනා ගත්තා.\nඅද පෙරවරුවේ සිදු කළ පරීක්ෂණයකදී පිළියන්දල දිසා රෝහලේ දිස්ත්‍රික් වෛද්‍ය නිලධාරීනියට කොරෝනා වෛරසය ආසාදනය වී ඇති බවට තහවුරු වී ඇතැයි පිළියන්දල සෞඛ්‍ය වෛද්‍ය නිලධාරී කාර්යාලය පවසනවා.\nඒ අනුව ඇයගේ සමීපතම ආශ්‍රිතයින් ලෙස හඳුනාගත් රෝහලේ සෞඛ්‍ය නිලධාරීන් කිහිප දෙනෙකු ස්වයං නිරෝධායනයට ලක් කෙරුණා.\n976 ක් වූ දිනකදී වාර්තා වූ වැඩිම කොරෝනා ආසාදිතයින් සංඛ්‍යාව ඊයේ වාර්තාවීමත් සමඟින් මේ වනවිට මෙරටින් වාර්තා වන සමස්ත කොරෝනා ආසාදිතයින් සංඛ්‍යාව 71,211 ක්.\nකොරෝනා ආසාදිත මරණ 05 ක් ඊයේ මෙරටින් වාර්තා වූ අතර, ඒ සමඟ මෙරට සමස්ත කොරෝනා මරණ සංඛ්‍යාව දැක්වෙන්නේ 370 ක් ලෙසයි.\nමේ අතර කරාපිටිය ශික්ෂණ රෝහලේ එක්මෝ තාක්ෂණික කණ්ඩායම එම රෝහලේදී මාධ්‍ය හමුවක් කැඳවා තිබුණා.\nඑක්මෝ තාක්ෂණය පිළිබඳව සමාජය තුළ කතිකාවක් ඇතිවූයේ කොරෝනා ආසාදනය වී ජීවිතක්ෂයට පත්වූ මෙරට පළමු වෛද්‍යවරයා වන වෛද්‍ය ගයාන් දන්තනාරයනගේ අභාවයත් සමඟයි.\nඔහුගේ පියා හිරු ප්‍රවෘත්ති සමඟ අදහස් දක්වමින් පැවසුවේ ශ්‍රී ලංකාවටම එක්මෝ යන්ත්‍ර දෙකක් පමණක් පැවතීම හේතුවෙන් සිය පුතු බේරා ගැනීමට නොහැකි වූ බවයි.\nමතුව ඇති තත්ත්වයත් සමඟ කරාපිටිය ශික්ෂණ රෝහලේ එක්මෝ තාක්ෂණික කණ්ඩායම පැවැත්වු රැස්වීමකින් පසුව මාධ්‍ය හමුවක් ද පැවැත්වුණා.\nමේ අතර ප්‍රාථමික සත්කාර සේවා වසංගත රෝග සහ කොව්ඩ් රෝග පාලන කටයුතු රාජ්‍ය අමාත්‍යාංශයේ නව වෙබ් අඩවිය විවෘත කිරීම රාජ්‍ය අමාත්‍යවරුන් වන මහාචාර්ය චන්න ජයසුමනගේ සහ සිසිර ජයකොඩිගේ ප්‍රධානත්වයෙන් සිදුකෙරුණා.\nඑම අවස්ථාවට සෞඛ්‍ය අමාත්‍යාංශ ලේකම්, සෞඛ්‍ය සේවා අධ්‍යක්ෂ ජනරාල් ඇතුළු අමාත්‍යාංශයේ උසස් නිලධාරීන් රැසක් එක්ව සිටියා.",
       "URL": "https://www.hirunews.lk/262221/ගම්පහ-නගරයේ-වෙළඳසැල්-රැසක්-වැසේ-හෙට-පී-සී-ආර්-දහසක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2156"
}