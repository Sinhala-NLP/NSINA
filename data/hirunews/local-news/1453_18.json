{
       "Source": "hirunews",
       "Timestamp": "Sunday, 02 January 2022 - 20:22",
       "Headline": "තමන්ට නින්දා අපහාස සිදුකරන පුද්ගලයන් තමන් රටට කළ සේවයෙන් බිඳක් හෝ සිදුකර නැහැ (වීඩියෝ)",
       "News Content": "තමන් ජනාධිපතිවරයා ලෙස තෝරා පත් කර ගත් ජනතාවගේ අභිලාශයන් මුදුන්පත් කර දීමට සූදානම් බවත්, ඒ සඳහා ගත යුතු තීන්දු තීරණ ගන්නට සිදුවේ නම් ඊට ද සූදානම් බව ජනාධිපති ගෝඨාභය රාජපක්ෂ පවසනවා.\nජනාධිපතිවරයා මේ බව කියා සිටියේ කෝට්ටේ රජමහා විහාරස්ථානයේ පැවති ආශිර්වාද පුජෝත්සවයකට එක්වෙමින්.\nඅභිනවයෙන් ඉදිකළ එම රාජමහා විහාරස්ථානයේ උපෝසථාගාරයේ දී පැවති එම පූජෝත්සවයේදී ජනාධිපතිවරයා වෙත කෝට්ටේ ශ්‍රී කල්‍යාණි සාමග්‍රී මහා සංඝ සභාව මගින් ශ්‍රී ලංකාධීෂ්වර පද්ම විභූෂණ ගෞරව නාමය පිරිනැමීම ද සිදුකෙරුණා.\nඑම අවස්ථාවට කෝට්ටේ කල්‍යාණී සාමග්‍රී ධර්ම මහා සංඝ සභාවේ, මහා නායක ශ්‍රී ජයවර්ධනපුර විශ්ව විද්‍යාලයේ කුලපති අතිපූජ්‍ය ඉත්තෑපානේ ධම්මාලංකාභිධාන මහනාහිමියන්ද එක්ව සිටියා.\nඑම උත්සවයේදී කෝට්ටේ කල්‍යාණී සාමාග්‍රී ධර්ම මහාසංගසභාවේ ප්‍රධාන ලේඛකාධිකාරී, මහාචාර්ය අති පූජ්‍ය කොටපිටියේ රාහුල අනුනාහිමි ප්‍රධාන අනුශාසනාව සිදුකළා.\nඅනතුරුව අදහස් දැක්වූ ජනාධිපති ගෝඨාභය රාජපක්ෂ කියා සිටියේ තමන්ට නින්දා අපහාස සිදුකරන පුද්ගලයන් තමන් රටට කළ සේවයෙන් බිඳක් හෝ සිදුකර නොමැති බවයි.",
       "URL": "https://www.hirunews.lk/292847/තමන්ට-නින්දා-අපහාස-සිදුකරන-පුද්ගලයන්-තමන්-රටට-කළ-සේවයෙන්-බිඳක්-හෝ-සිදුකර-නැහැ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1453"
}