{
       "Source": "hirunews",
       "Timestamp": "Thursday, 03 February 2022 - 23:18",
       "Headline": "දුම්රියේ යන අතර සෙල්ෆි ගන්න ගිය දෙදෙනෙකු දුම්රියෙන් ඇද වැටෙයි (වීඩියෝ)",
       "News Content": "ඔහිය සහ ඉදල්ගස්හින්න අතර 31 වන උමං මාර්ගය ආසන්නයේදී දුම්රියෙන් ඇද වැටීමෙන් විදේශික යුවළක් තුවාල ලබා තිබෙනවා.\nඅද සවස ඔවුන් මෙම අනතුරට ලක්ව ඇති බවයි අප වාර්තාකරුවන් සඳහන් කළේ.\nබරපතල තුවාල ලැබූ මෙම විදේශික යුවළ ප්‍රතිකාර සඳහා දියතලාව රෝහලට ඇතුලත් කර තිබෙනවා.\nකොළඹ සිට බදුල්ල දක්වා ගමන් කරමින් තිබූ දුම්රියේ යමින් සිටි මෙම යුවළ අතුරින් මුලින්ම දුම්රියෙන් ඇද වැටී ඇත්තේ තරුණියයි.\nඅනතුරුව තරුණයා ද ඇය බේරා ගැනීම සඳහා දුම්රියෙන් පැන ඇති බවටයි අනාවරණ වී ඇත්තේ.\nඅනතුරට ලක්වූ යුවළ ප්‍රංශ ජාතිකයන් බව ද සඳහන්.\nදුම්රියෙන් වැටුනු ඔවුන් අදාළ දුම්රියෙන් ම හපුතලේ දුම්රිය ස්ථානය දක්වා රැගෙන ඒමෙන් පසු ගිලන් රථයකින් දියතලාව රෝහලට රැගෙන ගොස් තිබෙනවා.\nමූලික විමර්ශනවලදී අනාවරණ වී ඇත්තේ දුම්රියේ දොරේ එල්ලී සෙල්ෆි ඡායාරූපයක් ගැනීමට යාමේදී විදේශික තරුණිය දුම්රියෙන් ඇද වැටී ඇති බවටයි.\nඅනතුරුවයි ඇය බේරා ගැනීමට තරුණයා පැන ඇත්තේ.\nසිද්ධිය පිළිබඳ හපුතලේ පොලිසිය වැඩිදුර පරීක්ෂණ සිදුකරනවා.",
       "URL": "https://www.hirunews.lk/296107/දුම්රියේ-යන-අතර-සෙල්ෆි-ගන්න-ගිය-දෙදෙනෙකු-දුම්රියෙන්-ඇද-වැටෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1377"
}