{
       "Source": "hirunews",
       "Timestamp": "Thursday, 09 December 2021 - 13:12",
       "Headline": "ඔමික්‍රොන් ගැන අලුත් ම මතය (වීඩියෝ)",
       "News Content": "ඔමික්‍රොන් කොරෝනා ප්‍රභේදයේ ස්වභාවය සම්බන්ධයෙන් කල්තියා ප්‍රකාශ සිදු කළ නො හැකි බව ශ්‍රී ජයවර්ධනපුර විශ්වවිද්‍යාලයේ ආසාත්මිකතා, ප්‍රතිශක්ති විද්‍යා හා සෛල ජෛව විද්‍යා ආයතනයේ අධ්‍යක්ෂ ආචාර්ය චන්දිම ජීවන්දර ප්‍රකාශ කළා.\nකෙසේ වෙතත් ඔහු කියා සිටියේ, මෙම ප්‍රභේදය ශ්‍රී ලංකාව සහ යුරෝපය ඇතුළු රටවල ශීඝ්‍ර ව්‍යාප්තියක් සිදු නො වනු ඇති බවට තමන් විශ්වාස කරන බවයි.\nසිය ට්විටර් ගිණුමේ සටහනක් තබමින් ආචාර්ය චන්දිම ජීවන්දර පෙන්වා දෙන්නේ, දකුණු අප්‍රිකානු විද්‍යාඥයින් කණ්ඩායමක් සිදු කළ පරීක්ෂණයකින් ඔමික්‍රොන් කොවිඩ් ප්‍රභේදය පිළිබඳ තොරතුරු අනාවරණය කරගෙන ඇති බවයි.\nඑම වෛරසය ප්‍රතිශක්තීකරණ එන්නත්වලට ප්‍රතිචාර නො දැක්වූව ද බූස්ටර් එන්නතක් මඟින් ආරක්ෂාවීමේ හැකියාව පවතින බවද එම අධ්‍යයනයෙන් හෙළි වී ඇති බව වෛද්‍ය චන්දිම ජීවන්දර පෙන්වා දෙනවා.\nකෙසේ වෙතත් එම වෛරස් ප්‍රභේදය සම්බන්ධයෙන් ස්ථීර නිගමනයකට පැමිණීමට මෙතෙක් හැකියාව නොමැති අතර ඒ සඳහා තවත් කාලය සහ දත්ත අධ්‍යයනය කිරීමට අවශ්‍ය බව ඔහු කියා සිටියා.\nමේ අතර, පවතින කොරෝනා වසංගත තත්ත්වයත් සමඟ ප්‍රසිද්ධ ස්ථානවල කෙළ ගැසීම තහනම් කිරීමට රජය ගත් තීරණය ඉතා වැදගත් බව නියෝජ්‍ය සෞඛ්‍ය සේවා අධ්‍යක්ෂ ජනරාල්, රිජ්වේ ආර්යා ළමා රෝහලේ අධ්‍යක්ෂ විශේෂඥ වෛද්‍ය ජී.විජේසූරිය පවසනවා.\nකොළඹදී අද මාධ්‍ය හමුවක් පවත්වමිනුයි ඔහු මේ බව කියා සිටියේ.\nඑමෙන්ම, ඔමික්‍රෝන් නව ප්‍රභේදයේ ව්‍යාප්තිය පාලනය කිරීම සඳහා සියලු රටවල් එන්නත් ක්‍රියාවලිය කඩිනමින් සිදු කළ යුතු බව ලෝක සෞඛ්‍ය සංවිධානයේ ප්‍රධානී ටෙඩ්‍රෝස් ඇඩිනම් ගේබි්‍රයේසස් පවසනවා.\nඔහු කියා සිටියේ ඔමික්‍රෝන් ප්‍රභේදය ඩෙල්ටා විකෘතිය තරම් බිහිසුණු නොවන බවයි.\nමෙම ප්‍රභේදයේ බිහිසුණු සංකූලතා හෝ රෝගී තත්ත්වයන් පෙන්නුම් නො කළද එය ඩෙල්ටා විකෘතියට වඩා වැඩි වේගයකින් ව්‍යාප්ත වන බවයි ජිනීවා නුවර පැවති මාධ්‍ය හමුවකදී ඔහු කියා සිටියේ.\nමේ අතර කොවිඩ් වසංගතය හමුවේ සෞඛ්‍ය අංශ පනවා තිබූ මාර්ගෝපදේශ කඩ කරමින් රාත්‍රී සමාජ ශාලාවකට ගොස් විනෝද වූයේ යැයි 36 හැවිරිදි ෆින්ලන්ත අගමැතිනි සන්නා මරීන්ට චෝදනා එල්ල වනවා.\nඑල්ල වන චෝදනා සම්බන්ධයෙන් ඇය ෆින්ලන්ත වැසියන්ගෙන් සමාව ඉල්ලා ඇති බවයි විදෙස් වාර්තා සඳහන් කළේ.",
       "URL": "https://www.hirunews.lk/290491/ඔමික්‍රොන්-ගැන-අලුත්-ම-මතය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1506"
}