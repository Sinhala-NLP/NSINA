{
       "Source": "hirunews",
       "Timestamp": "Sunday, 19 June 2022 - 15:11",
       "Headline": "පිය සෙනෙහසට ආදර්ශයක් දෙන පියෙක් (වීඩියෝ)",
       "News Content": "අද ලෝක පියවරුන්ගේ දිනයයි.\nතම දරුවන්ට අම්මගේ ආදරයත් තාත්තගේ රැකවරණයත් එකසේ ලබා දෙමින් ඔවුන්ව පෝෂණය කරමින් රැක බලාගන්නා පියෙකු අපිට මුණ ගැහෙන්නේ සීගිරිය පිදුරංගල ප්‍රදේශයෙන්.\nගෙදර බුදුන් අම්මගේ දෑතින් ලිප ගිනි මෙළවෙනවා නම් ඒ පසුපස තියෙන යෝධ ශක්තිය වෙන්නේ තාත්තා.\nතාත්තලා හැමදාම කලේ තමන්ගේ හදවතේ හංගාගත් ආදරය දරුවන්ට දීපු එක. ඒ නිසාම වෙන්න ඇති තාත්තගේ ආදරේ වෙනුවෙන් කවි ගී අඩුවෙන් ලියැවෙන්නේ. එළියට නොපෙනුණත් තාත්තාගේ පපුව ඇතුළේ තිබුණ ආදරේ මුළු ලෝකයක් තරම්.\nඅද ලෝක පියවරුන්ගේ දිනය. සෑම වසරකම ජුනි මාසයේ තුන්වැනි ඉරිදා දිනය වෙන්වෙන්නේ සුවහසක් පියවරුන්ගේ ගුණ සිහි කිරීම වෙනුවෙන්.පියවරුන් වෙනුවෙන් එක් දිනයක් වෙන් කිරීම ගැන ඔබට වෙනස් මතයක් තියෙන්න පලුවන්.\nඒත් සමාජයේ අහන්න දකින්න ලැබෙන ඇතැම් සිදුවීම් නිසාම තාත්තාගේ ආදරේ ගැන, දරුවන් වෙනුවෙන් ඔහු කළ කැපකිරීම් ගැන දරුවන්ට යළි යළිත් සිහිපත් කරන්න සිදු වෙන අවස්ථාත් නැතුවම නොවෙයි.\nඅන්න ඒ නිසාම අදට යෙදී තිබෙන ලෝක පියවරුන්ගේ දිනයේ අපි කියන්න හදන්නේ අම්මා නැති දරුවන්ට අම්මා වුණු ආච්චි අම්මෙක් නැති මුණුපුරන්ට ආච්චි අම්මෙක් වුණු තාත්තා කෙනෙක් ගැන.\nමේ තාත්තව අපිට මුණ ගැහෙන්නේ සීගිරිය පිදුරංගල ප්‍රදේශයෙන්.\nමව් සෙනෙහසත් පිය සෙනෙහසත් එකට කැටි කරමින් දරුවන් තුන් දෙනෙකුටත් මුණුපුරෙකුටත් ලබා දෙන ඔහු 44 හැවිරිදි විජේසූරිය බණ්ඩාර.\nශ්‍රී ලංකා යුධ හමුදාවේ සේවය කළ විජේසූරියට සිය රැකියාවට සමුදීමට සිදු වුණේ තම බිරිඳ දරුණු රෝගයකට ගොදුරු වීම නිසයි.\nබිරිඳගේ රෝගී තත්වයත් සමඟ විජේසූරිය බණ්ඩාර තම දරු මුණුපුරන්ගේ සියලු බර කරට ගන්නවා.\nමීට වසර 06කට පෙර තම ආදරණීය බිරිඳ මිය යාමත් සමඟ දරුවන්ට අම්මාගේ අඩුව පුරවන්නටත් මේ පියාට සිදු වුණා.\nපුංචි කටු මැටි පැලක තම දරු තිදෙනා සමග ජීවත්වෙන මේ තාත්තා විවාහය අතර මග හැරදමා සිය නිවෙසට පැමිණි වැඩිමහල් දියණිය සහ මුණුපුරා‍වද ප්‍රතික්ෂේප කළේ නැහැ.\nජීවන ගමනට අගහිඟකම් කෙතරම් බාධා කළත් මේ සෙනෙහෙබර තාත්තා තම දරුවන්ට අධ්‍යාපනය වගේම ආරක්ෂාවත් නොඅඩුව සපයනවා.\nතම දරුවන් අම්මේ බඩගිනියි වෙනුවට තාත්තේ බඩගිනියි කියද්දී තම දෑත් දෙපාවලට වෙර වීරිය අරන් පනම් හතරක් හොයාගන්න විජේසූරිය නොවිඳිනා දුකක් නැහැ.\nතම දරු මුණුපුරන් වෙනුවෙන් අනේක විද දුක්ගැහැට විඳින මේ තාත්තා, පියවරුන්ගේ දිනය දා ඉල්ලන්නේ තමන් නැති දවසක තම දරුවන්ගේ ආරක්ෂාව වෙනුවෙන් හිසට සෙවණක් පමණයි.\nතම දරු පැටවුන් තම ජීවිතයම කරගත් තාත්තලා අතරේ විජේසූරිය බණ්ඩාර එක් තාත්තා කෙනෙකු පමණයි.",
       "URL": "https://www.hirunews.lk/307577/පිය-සෙනෙහසට-ආදර්ශයක්-දෙන-පියෙක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1083"
}