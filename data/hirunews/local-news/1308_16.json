{
       "Source": "hirunews",
       "Timestamp": "Monday, 07 March 2022 - 14:22",
       "Headline": "ජාත්‍යන්තරයට ගිය රත්මලාන (වීඩියෝ)",
       "News Content": "අභ්‍යන්තර ගුවන් සේවා මධ්‍යස්ථානයක් ලෙස දැනට පවත්වාගෙන යන මෙරට ප්‍රථම ජාත්‍යන්තර ගුවන් තොටුපළ වන රත්මලානේ පිහිටි කොළඹ ජාත්‍යන්තර ගුවන්තොටුපළ නුදුරේදීම තවත් ඉදිරි පියවරක් තැබීමට සූදානම් වනවා.\nඒ අනුව කලාපීය මගී ගුවන්තොටුපොල කටයුතු මේ මස අවසානය වනවිට එහි ආරම්භ කිරීමට\nනියමිතයි.\nගුවන්තොටුපළ හා ගුවන් සේවා ශ්‍රී ලංකා පෞද්ගලික සමාගම සඳහන් කළේ, මෙරටට කලාපීය සංචාරකයින් ගෙන්වා ගැනීම මෙහි ප්‍රමුඛ අරමුණ බවයි.\nමෙරට පළමු ජාත්‍යන්තර ගුවන්තොටුපළ වන රත්මලාන ගුවන්තොටුපොළ විවෘත කෙරුණේ 1938 වසරේ පෙබරවාරි මස 28 වැනිදායි.\nDC – 3 DAKOTA (ඩැකෝටා) ගුවන් යානය, රත්මලානේ පිහිටි කොළඹ ගුවන්තොටුපළට පැමිණි පළමු ගුවන්\nයානය ලෙස ඉතිහාසයට එක්වනවා.\nදෙවැනි ලෝක යුද්ධය පැවති සමයේ බ්‍රිතාන්‍ය පාලකයින් විසින් මෙම ගුවන් තොටුපොළේ ධාවන පථය පුළුල් කිරීම සහ පහසුකම් සංවර්ධනය කෙරුණු අතර, 1947 වර්ෂයේදී මෙරට පළමු ජාතික ගුවන් සේවය වන එයාර් සිලෝන් සමාගම මගින් ජාත්‍යන්තර ගුවන් ගමන් ක්‍රියාත්මක කළා.\nකෙසේ වෙතත්, 1968 වසරේ සිට ජාත්‍යන්තර ගුවන් මෙහෙයුම් කටයුතු කටුනායක බණ්ඩාරනායක ගුවන්තොටුපළ වෙත හුවමාරු කෙරුණේ, එම කාලසීමාවේදී පැන නැගුණු ජාත්‍යන්තර ගුවන් ගමන් අවශ්‍යතා හේතුවෙන්.\nඉන් අනතුරුව රත්මලාන ගුවන්තොටුපොළ මෙරට අභ්‍යන්තර ගුවන් සේවා මධ්‍යස්ථානයක් ලෙසත්, කොළඹ නගරයට පිවිසීමේ ද්වාරය ලෙසත් මෙරට ගුවන් ක්ෂේත්‍රයට සුවිශේෂී දායකත්වයක් සපයා තිබෙනවා.\nවාණිජ මගී ගුවන් යානා, ගුවන් සේවා පුහුණු පාසල්, ජාත්‍යන්තර ආයතනික ජෙට් යානා, ප්‍රභූන් හා විශේෂ අමුත්තන්ගේ ගුවන් ගමන් ඇතුළු මෙහෙයුම් ද මෙහි ක්‍රියාත්මකයි.\nකොළඹ ජාත්‍යන්තර ගුවන් තොටුපොළේ නව ඉදිරි පියවරත් සමඟ මාලදිවයින සහ දකුණු ඉන්දියාව වෙත කලාපීය ගුවන් ගමන් ඇරඹීමට නියමිතයි.\nදෙස් විදෙස් ගුවන් මගීන් හට මගී පර්යන්තය තුළදී ඉතා කාර්යක්ෂම ජාත්‍යන්තර මට්ටමේ සේවාවක් සහ සිත්ගන්නා සුළු ආගන්තුක සත්කාරයක අත්දැකීමක් විඳගැනීමට ගුවන් තොටුපල හා ගුවන් සේවා ශ්‍රී ලංකා පෞද්ගලික සමාගම මගින් අවස්ථාව හිමිවනවා.",
       "URL": "https://www.hirunews.lk/298874/ජාත්‍යන්තරයට-ගිය-රත්මලාන-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1308"
}