{
       "Source": "hirunews",
       "Timestamp": "Saturday, 05 February 2022 - 17:14",
       "Headline": "පාකිස්ථානය කාශ්මීර සහයෝගීතා දිනය සමරයි",
       "News Content": "සෑම වසරකම පෙබරවාරි පස්වැනිදා පාකිස්ථානය කාශ්මීර සහයෝගීතා දිනය සමරනවා.\nඑය පාකිස්ථානයේ ප්‍රසිද්ධ නිවාඩු දිනයක්.\nඉන්දීය පාලනය යටතේ පවතින ජම්මු කාශ්මීර කොටසේ වැසියන්ට සිය සහයෝගය සහ එකමුතුකම පෙන්වීම සහයෝගීතා දිනය සමරන පාකිස්ථානයේ ප්‍රධාන අරමුණයි.\nඊට අමතරව ඉන්දියාවෙන් වෙන්වීමට කාශ්මීර බෙදුම්වාදීන් දරණ ප්‍රයත්නයට සහය පළ කිරීම සහ ගැටුම්වලින් මියගිය කාශ්මීර වැසියන්ට බුහුමන් පුදකිරීමද කාශ්මීර සහයෝගීතා දිනයේ අරමුණු අතර වනවා.\nජමාතේ ඊ ඉස්ලාමි පාකිස්ථාන් සංවිධානයේ නායක ක්වාසි හුසෙයින් අහමඩ් විසින් 1990දී කාශ්මීර සහයෝගීතා දිනය පිළිබඳ යෝජනාව පළමුවරට ඉදිරිපත් කළා. 1991 සිට මෙම දිනය සැමරීම ආරම්භ වුණා.\nමෙවර පෙබරවාරි 5 වැනිදා සෙනසුරාදා දිනයක් වන බැවින් පාකිස්ථානුවන් ඊයේ (සිකුරාදා - පෙබරවාරි 04) නිල වශයෙන් කාශ්මීර සහයෝගීතා දිනය සැමරුවා.\nඒ වෙනුවෙන් රට පුරා මහජන රැළි සහ තවත් වැඩසටහන් රැසක් සංවිධාන කර තිබුණා. ඒ අනුව පෙරවරු 10ට සමස්ත පාකිස්ථානයම විනාඩියක නිශ්ශබ්දතාවක් ආරක්ෂා කරමින් කාශ්මීර දිවි පිදූවන් සිහිපත් කළා.\nඑමෙන්ම මිනිස් දම්වැලක් නිර්මාණය කරමින් පාකිස්ථානය සහ කාශ්මීරය අතර සබඳතාව සංකේතවත් කෙරුණා.\nඉස්ලාමාබාද් නුවරදී ප්‍රධාන වැඩසටහන පැවැත්වුණේ විදේශ අමාත්‍ය ෂා මහම්මුද් කුරේෂිගේ ප්‍රධානත්වයෙන්.\nඊට අමතරව කරච්චි, ලාහෝර්, පේෂාවර් හා ක්වෙට්ටා නගරවලද කාශ්මීරයේ සිදුවන මානව හිමිකම් උල්ලංඝනය කිරීම් හෙලා දකින මහජන රැළි, සම්මන්ත්‍රණ හා සමුළු සංවිධාන කර තිබුණා.\nමෙවර වැඩසටහන් බොහෝමයක් සංවිධාන කර තිබුණේ ජමාතේ ඊ ඉස්ලාමි පාකිස්ථාන් සංවිධානයයි.\nජනාධිපති අරිෆ් අල්වි සහ අග්‍රාමාත්‍ය ඉම්රාන් ඛාන් යොමු කළ කාශ්මීර සහයෝගීතා දින පණිවුඩවලින් අවධාරණ කර තිබුණේ ස්වයං නිර්ණ අයිතිය සාක්ෂාත් කර ගැනීම සඳහා ගෙන යන අරගලයේදී සමස්ත පාකිස්ථානයම සහෝදර කාශ්මීර ජනතාව සමඟ සිටින බවයි.\nමේ අතර කාබුල් අගනුවර පාකිස්ථාන තානාපති කාර්යාලයේ කාශ්මීර සහයෝගීතා දින සැමරුම් වැඩසටහන අත්හිටුවීමට සිදුව තිබෙන්නේ ඇෆ්ගනිස්ථාන පස්තූන්වරුන්ගේ විරෝධතාවක් හේතුවෙන්.\nපස්තූන් ටහප්ෆුස් ව්‍යාපාරයේ නායකයා දීර්ඝ කාලයක් මුළුල්ලේ පාකිස්ථාන අත්අඩංගුවේ තබා ගැනීමට එරෙහිව මෙම විරෝධතාව පාකිස්ථාන තානාපති කාර්යාලය ඉදිරිපිට පැවැත්වුණේ කාශ්මීර සහයෝගීතා දින සැමරුම් උත්සවය ආරම්භ වීමට සුළු වේලාවකට පෙරයි.\nඒ අනුව සැමරුම් දින වැඩසටහන අවලංගු කිරීමට තානාපති කාර්යාල නිලධාරීන් කටයුතු කර තිබෙනවා.\nඊට අමතරව කාබුල් නුවර හෝටලයක පැවැත්වීමට නියමිතව තිබූ සම්මන්ත්‍රණයක්ද අවලංගු කෙරුණා.\nකෙසේ වෙතත් කාශ්මීර සහයෝගීතා දින සැමරුම් මහජන රැළි හා වෙනත් වැඩසටහන් සඳහා රාජ්‍ය නිලධාරින් බලහත්කාරයෙන් කැඳවනවා මිස ජනතාව විශාල වශයෙන් ඊට සහභාගී නොවන බවයි විදෙස් මාධ්‍ය වාර්තා කරන්නේ.\nබොහෝ රාජ්‍ය ආයතනවල සේවකයන්ට ඒ සඳහා සහභාගී වීම අනිවාර්ය කර තිබූ බව එම වාර්තාවල දැක්වුණා.\nවිමති දනවන කාරණය නම් ඔවුන්ට ප්‍රදර්ශනය කරන ලෙස උපදෙස් ලබා දී ඇත්තේ ඉන්දීය විරෝධී සටන් පාඨ සඳහන් බැනර් සහ පෝස්ටර් වීමයි.\nකාශ්මීරයේ පාකිස්ථාන පාලිත කොටසේ ජනතාව අන්ත දරිද්‍රතාවයේ ගිලෙමින් සියලු මානව හිමිකම් නොසලකා හැරීම් යටතේ1947 සිට පාකිස්ථාන හමුදා පාලනය යටතේ සිටින තත්ත්වයක ඉන්දු කාශ්මීර වැසියන් සමඟ සහයෝගීතාවක් පිළිබඳ පාකිස්ථානය සාකච්ඡා කිරීම කොතරම් ලැජ්ජාසහගත දැයි ඇතැම් මාධ්‍ය ප්‍රශ්න කර තිබුණා.\nවිශේෂයෙන්ම අඛණ්ඩව තුන්වන වසරටත් උග්‍ර ආහාර හිඟයක් කාශ්මීරයේ පාකිස්ථාන පාලිත ප්‍රදේශයෙන් වාර්තා වන අතර හිටපු ආරක්ෂක අංශ සාමාජිකයන්ගේ විශ්‍රාම වැටුප් සහ රාජ්‍ය සේවක වැටුප් වසරකින් පමණ ගෙවා නැතැයි සඳහන්.\nකාශ්මීරයේ දිනකට පැය 18ක පමණ විදුලි කප්පාදුවක්ද සිදුවනවා. එමෙන්ම චීන ආධාර යටතේ ඉදිකෙරුණු ජල විදුලි ව්‍යාපෘති හේතුවෙන් ජල අර්බුදයකටද කාශ්මීර වැසියන් මුහුණ දී සිටිනවා.\nප්‍රමාණවත් සෞඛ්‍ය, අධ්‍යාපන හා වෙනත් යටිතල පහසුකම්ද පාකිස්ථාන පාලිත කාශ්මීරයේ ජනතාවට හිමිව නැහැ. එවන් පසුබිමක සැබෑ වශයෙන්ම සහයෝගීතාවක් අවශ්‍ය ඉන්දීය පාලිත කාශ්මීරයේ වැසියන්ට ද නැත්නම් කාශ්මීරයේ තමන් විසින් පාලනය කරන කොටසේ ජනතාවටදැයි පාකිස්ථාන බලධාරීන් කල්පනා කළ යුතුව තිබෙනවා.\nඑමෙන්ම පසුගිය සතියේ සිදු වූ භූමිකම්පාවකින් ගිල්ගිට් - බෝල්ටිස්තාන් ප්‍රදේශයට දැඩි හානි සිදුවුණා.\nනිවාස 250ක් පමණ මුළුමනින්ම විනාශ වී තිබෙනවා.\nඑම ජනතාව කිසිදු පිළිසරණක් නොමැතිව අධික සීතලේ රැය පහන් කරන බව මේ වන විට එක්සත් රාජධානියේ වෙසෙන කාශ්මීරයේ මානව හිමිකම් ක්‍රියාකාරිකයෙක් වූ ආචාර්ය අම්ජද් අයුබ් මිර්සා පවසනවා.\nඑම ජනතාව වෙනුවෙන් සහයෝගීතා දිනයක් සමරන්නේ නැත්තේ ඇයිදැයි ආචාර්ය අම්ජද් අයුබ් පාකිස්ථාන අග්‍රාමාත්‍යවරයා ප්‍රමුඛ කැබිනට් මණ්ඩලයෙන් ප්‍රශ්න කරනවා.\nඑමෙන්ම එම ජනතාවගේ ප්‍රශ්න සහ ගැටලු මාධ්‍ය තුළින් වාර්තා කිරීමට හෝ ඉඩක් නොලැබෙන්නේ ඇයිදැයි ඔහු ප්‍රශ්න කර තිබුණා.\nඉම්රාන් ඛාන් ප්‍රමුඛ ආණ්ඩුවට එරෙහිව ගොඩ නැඟී ඇති ජනතා අප්‍රසාදය සහ රට මුහුණ දී සිටින බරපතල ආර්ථික අර්බුදය හේතුවෙන් ව්‍යාජ දේශානුරාගයක් හරහා ජනතාවගේ අවධානය වෙනත් දිශානතියකට යොමු කිරීම මේ මොහොතේ පාකිස්ථාන ආණ්ඩුවට අත්‍යවශ්‍ය තත්ත්වයක්.\nඒ සඳහා සුදුසුම හා ඇති එකම විකල්පය කාශ්මීර අර්බුදයයි. එවැනි මොහොතක අතිවිශාල රාජ්‍ය අනුග්‍රහයක් යටතේ කාශ්මීර සහයෝගීතා දිනය සැමරීමට පාකිස්ථාන ආණ්ඩුව උත්සුක නොවී සිටීද? ඒ තුළින් පාකිස්ථාන පාලිත කාශ්මීරයේ වෙසෙන ජනතාවට ඕනෑම මොහොතක එල්ල විය හැකි ඉන්දීය ප්‍රහාරයක් පිළිබඳ පදනම් විරහිත අවදානමක් මැවීම ආණ්ඩුවේ උපක්‍රමයක්.\nඑමෙන්ම කාශ්මීර වැසියන් දූෂණය කර සමූල ඝාතනය කෙරෙනු ඇති බවට ව්‍යාජ ප්‍රචාරයක් ද පතුරුවා හැර තිබෙනවා.\n1949 ජනවාරි 5 වැනිදා එක්සත් ජාතීන්ගේ සංවිධානය පිළිගත් යෝජනාවට අනුව කාශ්මීරයේ අනාගතය විසඳිය යුතු වුයේ නිදහස් හා සාධාරණ ජනමත විචාරණයකින්.\nනමුත් එයට එකඟනොවුණු පාකිස්ථානය කාශ්මීරය ඉන්දු - පාකිස්ථාන අර්බුදයක් බවට පරිවර්තනය කරනු ලැබුවා. පාකිස්ථානය ජනමත විචාරණයක් පැවැත්වීමට එකඟ නොවූයේ කාශ්මීර වැසියන් ඉන්දියාව යටතේ වාසය කිරීමට බහුතර කැමැත්ත පළ කරනු ඇති බවට පැවති බිය නිසාවෙනි.\nඑබැවින් දිගින් දිගටම පමා වු ජනමත විචාරණයක් පැවැත්වීමේ විකල්පය 1972 ශිම්ලා එකඟතාව සමග අවසානයේදී බැහැර කරනු ලැබුවා.\nපාකිස්ථාන පාලිත කාශ්මීරය, ජම්මු කාශ්මීරය සහ ලඩාක් ඒකාබද්ධ කිරීමේ අවශ්‍යතාව දැඩිව දැනෙන ඉතිහාසයේ තීරණාත්මක සන්ධිස්ථානයක් එළැඹ තිබෙනවා.\nපාකිස්ථාන පාලනය යටතේ එම කලාපයේ ජනතාව මුහුණ දෙමින් සිටින්නේ බරපතල මානූෂීය අර්බුදයකටයි.\nඇත්ත වශයෙන්ම කාශ්මීර සහයෝගීතා දිනය යනු ජිහාඩ් මතවාදය විසින් පෝෂිත පාකිස්තානය නිර්මාණය කළ ව්‍යාජ තේමාවක් පමණයි.\nඑය හුදු කිඹුල් කිඹුල් කඳුළු හෙළීමක් මිස අන් කිසිවක් නොවයි.\nඑබැවින් පාකිස්ථානයේ ව්‍යාජ සහයෝගීතා දිනයට නොරැවටී දෛනිකව මුහුණ දෙන දුක්ඛදායී තත්ත්වයෙන් කාශ්මීර වැසියන් මුදා ගැනීමට සමස්ත ලෝකයම සිය සහයෝගීතාව පල කළ යුතු කාලය එළැඹ තිබෙනවා.",
       "URL": "https://www.hirunews.lk/296247/පාකිස්ථානය-කාශ්මීර-සහයෝගීතා-දිනය-සමරයි",
       "Category": "Local News",
       "Parent URL": "https://www.hirunews.lk/local-news.php?pageID=1374"
}