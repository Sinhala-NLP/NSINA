{
       "Source": "hirunews",
       "Timestamp": "Thursday, 13 July 2023 - 12:06",
       "Headline": "තමන් අත්අඩංගුවට නොගන්නා ලෙස ජෙරොම් ප්‍රනාන්දු ඉදිරිපත් කළ දෙවන රිට් පෙත්සමත් විභාගයකින් තොරව නිෂ්ප්‍රභ වේ",
       "News Content": "ආගම් වලට අපහාස කිරීමේ සිද්ධියක් සම්බන්ධයෙන් තමන්ව අත්අඩංගුවට ගැනීම වැළැක්වීමේ නියෝගයක් නිකුත් කරන ලෙස ඉල්ලා දේවගැති ජෙරොම් ප්‍රනාන්දු විසින් ඉදිරිපත් කළ දෙවන රිට් පෙත්සම විභාගයකින් තොරව නිෂ්ප්‍රභ කරන ලෙස නීතිපතිවරයා සහ අගතියට පත් පාර්ශ්වය වෙනුවෙන් පෙනී සිටි නීතිඥවරු අද (13) අභියාචනාධිකරණයෙන් ඉල්ලා සිටියා.\nමෙම පෙත්සම අද අභියාචනාධිකරණයේ සභාපති විනිසුරු නිශ්ශංක බන්දුල කරුණාරත්න සහ ඒ. මරික්කාර්ගෙන් සමන්විත විනිසුරු මඩුල්ල ඉදිරියේ කැඳවනු ලැබුවා.\nඑහිදී නීතිපතිවරයා වෙනුවෙන් පෙනී සිටි ජේෂ්ඨ රජයේ නීතිඥ ෂමින්ද වික්‍රම සහ පූජ්‍ය ඇල්ලේ ගුණවංශ හිමියන් ඇතුළු පිරිසක් වෙනුවෙන් පෙනී සිටී ජනාධිපති නීතිඥ සංජීව ජයවර්ධන විසින් මෙම විරෝධතා මතු කරනු ලැබුවා.\nජනාධිපති නීතිඥ සංජීව ජයවර්ධන මහතා අධිකරණය හමුවේ පවසා සිටියේ තමන්ව අත්අඩංගුවට ගැනීම වැළැක්වීමේ නියෝගයක් නිකුත් කරන ලෙස ඉල්ලා මෙම පෙත්සම්කරු ශ්‍රේෂ්ඨාධිකරණය හමුවේ මූලික අයිතිවාසිකම් පෙත්සමක් දැනටමත් ගොනු කර ඇති අතර එය ලබන 28 වනදා කැඳවීමට නියමිතව තිබෙන බවයි.\nඑසේම තමන්ව අත්අඩංගුවට ගැනීම වැළැක්වීමේ නියෝගයක් නිකුත් කරන මෙන් ඉල්ලා මෙම පෙත්සම්කරු මීට පෙර ද රිට් පෙත්සමක් ඉදිරිපත් කළ අතර එය ඔහු විසින්ම ඉල්ලා අස් කරගනු ලැබු බවත් ජනාධිපති නීතිඥවරයා සිහිපත් කළා.\nඑසේ තිබියදී පෙත්සම්කරු ලොව පුරා සංචාරය කරමින් ලන්ඩනයේ රැඳී සිට මෙරට අධිකරණය බලය අභියෝගයට ලක් කරමින් මේ ආකාරයෙන් පෙත්සම් ඉදිරිපත් කොට විමර්ශන කටයුතුවලට බාධා සිදු කරමින් සිටින බවත් ජනාධිපති නීතිඥ සංජීව ජයවර්ධන මහතා අධිකරණය හමුවේ චෝදනා කර සිටියා.\nනීතිපතිවරයා වෙනුවෙන් පෙනී සිටි ජ්‍යෙෂ්ඨ රජයේ නීතිඥ ශමින්ද වික්‍රම මහතා ද කියා සිටියේ මෙම පෙත්සම නීතියට පටහැනි ආකාරයෙන් ගොනුකර තිබෙන හෙයින් එය වහාම නිෂ්ප්‍රභ කළ යුතු බවයි.\nපෙත්සම්කාර ජෙරොම් ප්‍රනාන්දු වෙනුවෙන් පෙනී සිටි ජනාධිපති නීතිඥ ජගත් වික්‍රමනායක නායක මහතා අධිකරණය හමුවේ කරුණු දක්වමින් මෙම පෙත්සම සලකා බැලීම සඳහා කෙටි දිනයක් ලබා දෙන ලෙසයි ඉල්ලා සිටින්නේ.\nකෙසේවෙතත් එම නඩුවට අදාළ විරෝධතා තිබේනම් ඒවා ජුලි මස 31 වන දාට පෙර ගොනුකරන ලෙස වගඋත්තරකරුවන්ට නියෝග කළ අභියාචනාධිකරණ විනිසුරු මඩුල්ල පෙත්සම සලකා බැලීම සඳහා අගෝස්තු මස 31 වනදා කැඳවන ලෙසයි නියෝග කර තිබෙන්නේ.",
       "URL": "https://www.hirunews.lk/341061/තමන්-අත්අඩංගුවට-නොගන්නා-ලෙස-ජෙරොම්-ප්‍රනාන්දු-ඉදිරිපත්-කළ-දෙවන-රිට්-පෙත්සමත්-විභාගයකින්-තොරව-නිෂ්ප්‍රභ-වේ",
       "Category": "Local News",
       "Parent URL": "https://www.hirunews.lk/local-news.php?pageID=188"
}