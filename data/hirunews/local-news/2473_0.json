{
       "Source": "hirunews",
       "Timestamp": "Sunday, 06 September 2020 - 19:35",
       "Headline": "නිව් ඩයමන්ඩ් නෞකාවේ  ක්‍රියාන්විතයට එක් වූ සියලු දෙනාට අගමැතිගෙන් තුති (වීඩියෝ)",
       "News Content": "එම්.ටී. නිව් ඩයමන්ඩ්  නෞකාවේ ගින්න මේ වන විට පාලනය කර ඇති බව නාවික හමුදාපති වයිස් අද්මිරාල් නිශාන්ත උළුගේතැන්න ප්‍රකාශ කළා.\nඔහු මේ බව කියා සිටියේ මෙම නෞකාවේ ගින්න සම්බන්ධයෙන් නීතිපතිවරයා සමඟ අද පැවති සාකච්ඡාවෙන් අනතුරුව  මාධ්‍ය වෙත අදහස් දක්වමින්.\nඑහිදී ඔහු තවදුරටත් කියා සිටියේ නෞකාව පවතින ස්ථානයේ උෂ්ණත්වය මත ගින්න යළිත් ඇති වීමේ අවදානමක් පවතින බවයි.\nනාවික සැතපුම් 33ක් නැගෙනහිර දිශාවට වන්නට නෞකාව ගැඹුරු මුහුදු ප්‍රදේශයේ මේ වන විට රඳවා තිබෙනවා.\nනෞකාවේ කාර්ය මණ්ඩලයේ නිලධාරින්ට සිය ඥාතීන් සමඟ  දුරකථනයෙන් සම්බන්ධ වීමට අවශ්‍ය පහසුකම් ද අද ලබා දුන් බවයි නාවික හමුදාපති වයිස් අද්මිරාල් නිශාන්ත උළුගේතැන්න සඳහන් කළේ.\nගිනි ගැනීමට ලක් වූ නිව් ඩයමන්ඞ් නෞකාවේ වාණිජ හිමිකරු වන ග්‍රීසියේ ඇතෑන්ස් නුවර පිහිටි නිව් ෂිපින් ලිමිටඞ් ආයතනය විසින් ආපදා ගැලවුම්කාර පාර්ශවය ලෙස පත් කර ඇත්තේ සිංග්පුරුවේ සිට ක්‍රියාත්මක වන ස්මිත් සිංගප්පූර් ප්‍රයිවට් ලිමිටඞ් නැමැති ජාත්‍යන්තර ආයතනයක්.\nඑමෙන්ම, මුදාගැනීමේ මෙහෙයුම් විශේෂඥයින්, ආපදා තක්සේරුකරුවන් හා නීති උපදේශකයෙකු ඇතුළු බි්‍රතාන්‍ය හා නෙදර්ලන්ත විශේෂඥයින් පිරිසක් මත්තල ජාත්‍යන්තර ගුවන් තොටපුලෙන් අද පෙරවරුවේ දිවයිනට පැමිණියා.\nඒ, නෞකාවේ ආපදා කළමනාකරණය කටයුතු විමර්ශනය කර ඉදිරි කටයුතු සැළසුම් කළ යුතු ආකාරය සම්බන්ධයෙන් අවශ්‍ය නිර්දේශ ලබාදීමට නියමිතයි.\nවිශේෂඥ කණ්ඩායම මත්තල ජාත්‍යන්තර ගුවන් තොටුපල පරිශ්‍රයේදි පි.සි.ආර් පරීක්ෂණවලට ලක් කිරීමෙන් අනතුරුව කල්මුණේ නාවික හමුදා කඳවුරට රැගෙන ගොස් තිබෙනවා.\nනිව් ඩයමන්ඩ් නෞකාවේ ගින්න පාලනය සදහා සැපයුම් සේවා සදහා ශ්‍රී ලංකා නාවික හමුදාවට අයත් විශාල නෞකා 05ක් සහ වේග ප්‍රහාරක යාත්‍රා 10ක් මෙන්ම ශ්‍රී ලංකා වෙරළ ආරක්ෂක දෙපාර්තමේන්තුවට අයත් නෞකා දෙකක් ද යොදවා තිබෙනවා.\nමීට අමතරව ඉන්දියානු වෙරළ ආරක්ෂක දෙපාර්තමේන්තුවට අයත් නෞකා පහක්, ඉන්දියානු නාවික හමුදාවට අයත් යුද නෞකාවක්, අපදාවට පත් නෞකාව අයත් සමාගම මගින් යෙදවු ටග් යාත්‍රා 03ක් මෙම මෙහෙයුමට දායකත්වය වී ඇති සෙසු යාත්‍රායි.\nමෙහෙයුම අතරතුර ඉන්ධන නෞකාවෙන් තෙල් විසිරිමක් සිදුවුවහොත් ඒ සම්බන්ධයෙන් ක්‍රියා කළ හැකි ඉන්දීය නාවික හමුදාව සතු නෞකාවක්ද මේ අතර වනවා.\nමේ අතර ගුවන් හමුදා මාධ්‍ය ප්‍රකාශක, ගෲප් කපිතාන් දුෂාන්ත් විජේසිංහ කියා සිටියේ අද දිනයේ බෙල් 212 වර්ගයේ යානයකින් කිලෝග්‍රෑම් 1000ක රසායනික ද්‍රව්‍ය කුඩු පළමු වතාවට මෙම ඉන්ධන නෞකාවට ඉසිනු ලැබූ බවයි.\nගිනි ගැනීමට ලක්වූ නෞකාව පිහිටි මුහුදු ප්‍රදේශය නිරීක්ෂණය කිරීම සඳහා ඉන්දියානු වෙරළාරක්ෂක දෙපාර්තමේන්තුවට අයත් ඩ්‍රෝනියර් ගුවන් යානාවක් අද මත්තල ජාත්‍යන්තර ගුවන් තොටුපලෙන් පිටත්ව යාමට නියමිතව තිබුණා.\nඑමෙන්ම, ඉන්ධන නෞකා හැසිරවිය හැකි විශාල ප්‍රමාණයේ ටග් යාත්‍රා දෙකක් සිංගප්පූරුව සහ මොරිෂස් යන රටවල් වලින් පිටත්ව ඇති අතර ඒවා නෞකාව වෙත ලගා වීමට නියමිතයි.\nඑම සියලු කටයුතු සදහා ශ්‍රී ලංකා නාවික හමුදාව දායකත්වය ලබා දෙන අතර ශ්‍රී ලංකා වරාය අධිකාරියේ ප්‍රධාන ගිනි නිවීම් නිලධාරියා ඇතුළු කණ්ඩායමක් ද ආපදාවට පත් නෞකාව නිරීක්ෂණය සදහා එක්වුණා.\nමේ අතර, නෞකාව සම්බන්ධයෙන් ගත යුතු ඉදරි නීතිමය ක්‍රියාමාර්ග පිළිබද සාකච්ජාවක් නීතිපති දප්පුල ද ලිවේරාගේ ප්‍රධානත්වයෙන් නීතිපති කාර්යාලයේදී පැවැත්වුණා.\nඊට මෙරට හමුදා ප්‍රධානීන් සහ මෙම මෙහෙයුමට සම්බන්ධ සියලු ආයතන ප්‍රධානීන් එක්ව සිටියා.\nමේ අතර, අනතුරට පත් නිව් ඩයමන්ඩ්  නෞකාවේ ගින්න නිවා දැමීම ක්‍රියාන්විතයට එක්ව සිටි ශ්‍රී ලංකාවේ සහ ඉන්දියාවේ සියලුම ආරක්ෂක අංශ සහ වගකිවයුතු ආයතන සාමාජිකයින් සියලු දෙනාට තම ස්තුතිය පිරිනමන බව අග්‍රාමාත්‍ය මහින්ද රාජපක්ෂ නිවේදනයක් නිකුත් කරමින් සදහන් කළා.",
       "URL": "https://www.hirunews.lk/249561/නිව්-ඩයමන්ඩ්-නෞකාවේ-ක්‍රියාන්විතයට-එක්-වූ-සියලු-දෙනාට-අගමැතිගෙන්-තුති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2473"
}