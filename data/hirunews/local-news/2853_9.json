{
       "Source": "hirunews",
       "Timestamp": "Saturday, 14 March 2020 - 13:28",
       "Headline": "කොරෝනා නිසා ජන රැළි සීමා වෙයි ද?",
       "News Content": "කොරෝනා වෛරස් අවදානම හේතුවෙන් ඉදිරි මහ මැතිවරණයේදී ජන රැළි සීමා කිරීමට ප්‍රධාන දේශපාලන පක්ෂ සූදානම් වනවා.\nමෙම වෛරසය ව්‍යාප්තිය පාලනය කිරීම සඳහා ජනතාව එක් රැස්වීමෙන් වැළකිය යුතු බවයි සෞබ්‍ය අමාත්‍යංශය ඊයේ ප්‍රකාශ කළේ.\nපොදුජන පෙරමුණේ ලේකම් නීතිඥ සාගර කාරියවසම් කියා සිටියේ ඒ අනුව ජනතාවගේ සුබ සිද්ධිය උදෙසා සෞඛ්‍ය අමාත්‍යංශයේ උපදෙස් පරිදි කටයුතු කරන බවයි.\nඑමෙන්ම හම්බන්තොට දිස්ත්‍රික්කයේ මහජන රැස්වීම් අද මධ්‍යම රාත්‍රියේ සිට දින 14 ක කාලයකට තාවකාලිකව නවතා දමන බව හිටපු පාර්ලිමේන්තු මන්ත්‍රි නාමල් රාජපක්ෂ හිරු ප්‍රවෘත්ති අංශයට ප්‍රකාශ කළා.\nදැනට සමගි ජන බලවේගය නියෝජනය කරන එක්සත් ජාතික පක්ෂයේ හිටපු පාර්ලිමේන්තු මන්ත්‍රි ජේ. සී. අලවතුවල කියා සිටියේ මෙම වෛරසය පාලනය කිරිම සඳහා මැතිවරණ කොමිසමෙන් යම් කිසි ප්‍රතිපත්ති මාලාවක් ඉදිරිපත් කළහොත් ඒ අනුව කටයුතු කරන බවයි.\nකොරෝනා වෛරසය මැඩලීම සඳහා පක්ෂ භේදයකින් තොරව ජාතික වැඩපිළිවෙලක් සඳහා එක්විය යුතු බව ජනතා විමුක්ති පෙරමුණ නිවේදනයක් නිකුත් කරමින් සඳහන් කළා.\nමේ අතර, මැතිවරණ කොමිසමේ සභාපති මහින්ද දේශප්‍රිය බදුල්ලේ ඊයේ පැවැති උත්සවයකින් අනතුරුව මාධ්‍ය වෙත අදහස් දක්වමින් කියා සිටියේ කොරෝනා රෝගය හේතුවෙන් මැතිවරණය කල් දැමීමේ තීරණයක් නොමැති බවයි.\nකොරෝනා වෛරසය හේතුවෙන් මතුව ඇති තත්ත්වය සම්බන්ධයෙන් මැතිවරණ කොමිෂන් සභාව සහ සෞඛ්‍ය බලධාරීන් අතර, සාකච්ඡාවක් ද ලබන 16 වැනිදා පැවැත්වෙනවා.",
       "URL": "https://www.hirunews.lk/236490/කොරෝනා-නිසා-ජන-රැළි-සීමා-වෙයි-ද",
       "Category": "Local News",
       "Parent URL": "https://www.hirunews.lk/local-news.php?pageID=2853"
}