{
       "Source": "hirunews",
       "Timestamp": "Monday, 02 January 2023 - 18:57",
       "Headline": "ළමා නිවාසයක දරුවෙක් ගසකින් වැටී මරුට",
       "News Content": "කඩවත රම්මුතුගල මහා විහාරයට අනුබද්ධිත (ජපන් පන්සල) ශ්‍රී විමල වංශ ළමා නිවාසයේ වයස අවුරුදු 12ක දරුවෙක් ළමා නිවාසයේ වත්තේ පිහිටි මාදම් ගසකින් වැටී ඊයේ (01) මිය ගොස් තිබෙනවා.\nපරිවාස භාරයෙන් සිටි මෙම දරුවා මීට වසර කිහිපයකට පෙර මෙම ළමා නිවාසය වෙත භාර දී තිබෙන බව සඳහන්.\nමෙම දරුවා ළමා නිවාසයේ සිටින තවත් දරුවන් කිහිප දෙනෙකු සමඟ අදාළ මාදම් ගස තිබෙන ප්‍රදේශයේ සෙල්ලම් කරමින් සිට තිබෙනවා.\nඅනිකුත් දරුවන් කිහිප දෙනෙකු බලා සිටිය දී එම ගසට නැග ඇති දරුවා එකවරම ගසෙන් ඇද වැටී මෙම අනතුර සිදු වූ බව යි වාර්තා වන්නේ.\nඅඩි විස්සක පමණ උසකින් දරුවා ඇද වැටී ඇති අතර, ඉන්පසු අනිකුත් ළමුන් විසින් දරුවා ව ළමා නිවාසයේ ප්‍රධාන ගොඩනැගිල්ල පිහිටි ප්‍රදේශයට ගෙනවිත් තිබෙනවා.\nකෙසේ නමුත් අනතුර සිදු වූ පසු දරුවා ව ඉතා ඉක්මනින් රෝහල වෙත රැගෙන යාමට පසුකම් තිබී නැති බව යි වාර්තා වෙන්නේ.\nපසු ව විහාරස්ථානය වෙත පැමිණි අසල්වැසියෙකුගේ වාහනයකින් දරුවාව රාගම රෝහල වෙත රැගෙන ගොස් තිබෙනවා.\nඑහි දී දරුවා මිය ගොස් ඇති බව යි පොලිසිය පවසන්නේ.\nආර්.එම්.මධුශංක නමැති මෙම දරුවාගේ මව කුඩා කාලයේ අතහැර ගොස් ඇති අතර, ඉන්පසු පියා වෙනත් කසාදයක් කරගෙන තිබෙනවා.\nඅදාළ කුඩම්මාට තවත් දරුවන් තිදෙනෙකු සිටින අතර, ගම්පහ නගරයේ මහමග සිටිය දී පොලිසිය විසින් දරුවා ව අධිකරණය වෙත ඉදිරිපත්කර පරිවාස භාරයට යොමු කර තිබෙනවා.\nදරුවාගේ දේහය ගම්පහ පුද්ගලික මල්ශාලාවක තැන්පත් කර ඇති අතර අවසන් කටයුතු රාගම නැලිගම පොදු සුසාන භූමියේ දී හෙට පස්වරුවේ සිදු කිරීමට නියමිත බව වාර්ථා වනවා.",
       "URL": "https://www.hirunews.lk/324117/ළමා-නිවාසයක-දරුවෙක්-ගසකින්-වැටී-මරුට",
       "Category": "Local News",
       "Parent URL": "https://www.hirunews.lk/local-news.php?pageID=628"
}