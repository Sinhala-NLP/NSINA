{
       "Source": "hirunews",
       "Timestamp": "Wednesday, 29 September 2021 - 18:37",
       "Headline": "එන්නත් දෙකම ගත්, මත්පැන් පානයෙන් තොර අයට විවාහ උත්සව පැවැත්වීමට අවසර?",
       "News Content": "කුඩා හා මධ්‍ය පරිමාණ විවාහ සේවා සපයන්නන්ගේ සංගමය හා රජයේ වෛද්‍ය නිලධාරින්ගේ සංගමය අතර සාකච්ඡාවක් අද රජයේ වෛද්‍ය නිලධාරින්ගේ සංගම් මූලස්ථානයේ දී පැවැත්වුණා.\nපවතින කොවිඩ් වසංගත තත්වය හේතුවෙන් බරපතල අර්බුදයකට මුහුණ පා සිටින කුඩා හා මධ්‍ය පරිමාණ විවාහ සේවා සපයන්නන්ගේ සංගමය විසින් රජයේ\nවෛද්‍ය නිලධාරින්ගේ සංගමයෙන් සිදුකළ ඉල්ලීමකට අනුවයි මෙම සාකච්ඡාව පැවැත්වුණේ.\nමෙහිදී දෙපාර්ශ්වය අතර පවතින නීතිරීති සීමා යටතේ නැවතත් විවාහ මංගල උත්සව පැවැත්විය යුතු ආකාරය පිළිබඳව දීර්ඝව සාකච්ඡා වී තිබෙනවා.\nඑහිදී පවතින කොවිඩ් සෞඛ්‍ය මාර්ගෝපදේශයන්ට යටත්ව ඉඩ ලබා දිය හැකි අවම අමුත්තන් සංඛ්‍යාවට සහභාගි වීමට අවස්ථාව ලබා දෙමින් විවාහ මංගල උත්සව ආරම්භ කිරීමට දෙපාර්ශවයෙන්ම එකඟතාව පල වූ බව රජයේ වෛද්‍ය නිලධාරීන්ගේ සංගමය නිවේදනයක් නිකුත් කරමින් සඳහන් කරනවා.\nඑමෙන්ම පවත්වනු ලබන විවාහ මංගල උත්සව මත්පැන් භාවිතයෙන් තොරව පැවැත්වීමටත් මෙම සාකච්ඡාවේදී එකඟ වී ඇති අතර විවාහ මංගල උත්සව සඳහා සහභාගි විය හැක්කේ පූර්ණ එන්නත්කරණය සදහා භාජනය වු අයට පමණක් වන ලෙස සෞඛ්‍ය මාර්ගෝපදේශන සැකසීමටත් එහිදි වී එකඟතාව පළ වී තිබෙනවා.\nඑමගින් වයස අවුරුදු 20 – 30 සීමාවේ සිටින තරුණ පරපුර එන්නත්කරණය සදහා දිරිමත් කිරීමත් මෙහි එක් අරමුනක් බවයි රජයේ වෛද්‍ය නිලධාරීන්ගේ සංගමය පවසන්නේ.\nකෙසේ වෙතත් රජයේ වෛද්‍ය නිලධාරින්ගේ සංගමය හා කුඩා හා මධ්‍ය පරිමාණ විවාහ සේවා සපයන්නන්ගේ සංගමය සමග එකඟ වූ මෙම ඉල්ලිම් ජනාධිපති කාර්යසාධක බලකායට ඉදිරිපත් කිරීමට නියමිතයි.",
       "URL": "https://www.hirunews.lk/283587/එන්නත්-දෙකම-ගත්-මත්පැන්-පානයෙන්-තොර-අයට-විවාහ-උත්සව-පැවැත්වීමට-අවසර",
       "Category": "Local News",
       "Parent URL": "https://www.hirunews.lk/local-news.php?pageID=1660"
}