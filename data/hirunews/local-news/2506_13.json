{
       "Source": "hirunews",
       "Timestamp": "Friday, 21 August 2020 - 21:33",
       "Headline": "බෞද්ධ විශ්වවිද්‍යාල 2 අධ්‍යාපන අමාත්‍යාංශය යටතට (වීඩියෝ)",
       "News Content": "මහා සංඝරත්නයේ ඉල්ලීම මත ශ්‍රී ලංකා බෞද්ධ හා පාලි විශ්වවිද්‍යාලය සහ බුද්ධ ශ්‍රාවක භික්ෂු විශ්වවිද්‍යාලය අධ්‍යාපන අමාත්‍යාංශය යටතට ගැනීමට ජනාධිපති ගෝඨාභය රාජපක්ෂ තීරණය කර තිබෙනවා.\nඑම විශ්වවිද්‍යාල දෙක විශ්ව විද්‍යාල ප්‍රතිපාදන කොමිෂන් සභාව යටතට පත් කිරීමේ හැකියාව සොයා බැලීමට ද ජනාධිපතිතුමාගේ අවධානය යොමු වූ බවයි ජනාධිපති මාධ්‍ය අංශය කියාසිටියේ.\nඒවායේ අනන්‍යතාව සුරැකෙන පරිදි  අධීක්ෂණ කටයුතු රාජ්‍ය අමාත්‍යවරයා යටතේ විධිමත්ව සිදුකරන ලෙස ද ජනාධිපතිවරයා නිලධාරීන්ට උපදෙස් ලබාදී තිබෙනවා.\nඅද (21) පස්වරුවේ ජනාධිපති කාර්යාලයේ පැවති ජනාධිපති බෞද්ධ උපදේශක සභාවේ 05 වැනි සභා වාරයේ දීයි ජනාධිපති ගෝඨාභය රාජපක්ෂ විසින් මෙම තීරණය ගෙන ඇත්තේ.\nජනාධිපති උපදේශක සභා වාර 04කදී මහා සංඝරත්නය  කළ යෝජනා සහ අනුශාසනා සම්බන්ධයෙන් රජය ගත් ක්‍රියාමාර්ග සහ ඒවායේ ප්‍රගතිය ඉදිරි සභාවේදි ඉදිරිපත් කරන බව ද ඔහු සඳහන් කර තිබෙනවා.\nරාජ්‍ය අමාත්‍යාංශ ව්‍යුහය සකස් කිරීමේදී බෞද්ධ උපදේශන සභාවේ අනුශාසනා පාදක කරගත් බව ද ජනාධිපතිවරයා මෙහිදී පෙන්වාදී තිබෙනවා.\nරාජ්‍ය ප්‍රතිපත්ති සම්පාදනයේදී ඉදිරියටත් මහා සංඝරත්නයේ මගපෙන්වීම තමා අපේක්ෂා කරන බවයි ජනාධිපතිවරයා කියාසිටියේ.\nඑමෙන්ම දහම්පාසල්, භික්ෂු අධ්‍යාපනය, පිරිවෙන් සහ බෞද්ධ විශ්වවිද්‍යාලවල උන්නතිය වෙනුවෙන් එක් රාජ්‍ය අමාත්‍යාංශයක ඝෘජු අධීක්ෂණයට පත් කළ බව ද ජනාධිපතිවරයා පෙන්වා දුන්නා.",
       "URL": "https://www.hirunews.lk/248344/බෞද්ධ-විශ්වවිද්‍යාල-2-අධ්‍යාපන-අමාත්‍යාංශය-යටතට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2506"
}