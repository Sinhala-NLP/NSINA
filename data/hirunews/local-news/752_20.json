{
       "Source": "hirunews",
       "Timestamp": "Monday, 07 November 2022 - 6:54",
       "Headline": "කන්දකාඩු ගැටුමෙන් තුවාල ලැබූ රැඳවියන් 05ක් රෝහල්ගත කෙරේ - කන්දකාඩු තවදුරටත් උණුසුම් වෙයි (වීඩියෝ)",
       "News Content": "කන්දකාඩු ප්‍රතිකාර හා පුනරුත්ථාපන මධ්‍යස්ථානයේ ඊයේ (06) රාත්‍රියේ කණ්ඩායම් දෙකක් අතර ඇති වූ ගැටුමෙන් තුවාල ලැබූ රැඳවියන් 05 දෙනෙකු රෝහල්ගත කර තිබෙනවා.\nඊයේ රාත්‍රියේ පුනරුත්ථාපන මධ්‍යස්ථානය රඳවා සිටි පිරිසක් අතර මෙම ගැටුම ඇති වී පසුව, එය උණුසුම් තත්ත්වයක් දක්වා වර්ධනය වී ඇති අතර මෙම සිදුවීමෙන් රැඳවියන් 50 දෙනෙකු පලා ගොස් තිබෙනවා.\nනවතම:-\nගැටුමකින් පසු පලාගිය කන්දකාඩු පුනරුත්ථාපන මධ්‍යස්ථානයේ රැඳවියන් 35 දෙනෙකු යළි භාර වී ඇති බව පොලිසිය පවසනවා.\nඊයේ පස්වරුවේ කන්දකාඩු පුනරුත්ථාපන මධ්‍යස්ථානයේ දෙපිරිසක් අතර ගැටුමක් හටගෙන තිබුණා.\nඉන් පස්දෙනෙකු තුවාල ලැබූ අතර, 50 දෙනෙකු පමණ පලාගිය බවයි පුනරුත්ථාපන කොමසාරිස් ජෙනරාල් දර්ශන හෙට්ටිආරච්චි සඳහන් කළේ.\nතවදුරටත් පලාගිය රැඳවියන් සොයා පුළුල් මෙහෙයුමක් ක්‍රියාත්මක කර ඇති බව පොලිසිය ප්‍රකාශ කළා.\nමේ අතර කන්දකාඩු පුනරුත්ථාපන මධ්‍යස්ථානයේ තවදුරටත් නොසන්සුන් තත්ත්වයක් පවතින බවට වාර්තා වනවා.\nමේ හේතුවෙන් එහි තත්ත්වය පාලනයට පොලිසිය සහ හමුදාව ද කැඳවා ඇති බවයි පුනරුත්ථාපන කොමසාරිස් ජනරාල්වරයා නිවේදනය කළේ.",
       "URL": "https://www.hirunews.lk/319797/කන්දකාඩු-ගැටුමෙන්-තුවාල-ලැබූ-රැඳවියන්-05ක්-රෝහල්ගත-කෙරේ-කන්දකාඩු-තවදුරටත්-උණුසුම්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=752"
}