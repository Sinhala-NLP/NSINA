{
       "Source": "hirunews",
       "Timestamp": "Monday, 15 October 2018 - 13:41",
       "Headline": "සිව් දෙනෙකුට මරු කැදවූ දෙහිඅත්තකණ්ඩිය, රිය අනතුර හිතාමතා සිදුකළ බවට චෝදනා",
       "News Content": "දෙහිඅත්තකණ්ඩිය - උත්තලපුර ප්‍රදේශයේදී එකම පවුලේ 4 දෙනෙකුට මරු කැදවමින් සිදුවූ රිය අනතුර, මුදල් ආරවුලක් මත සිදුකර ඇති බවට ප්‍රදේශවාසීන් චෝදනා කරනවා.\nමේ අතර, පොලීසිය සඳහන් කළේ ටිපර් රථය පැදවූ තරුණයා එම අවස්ථාවේදී බීමතින් සිටි බවට කරුණු අනාවරණ වී ඇති බවයි.\nඋත්තලපුර ප්‍රදේශයේදී ඊයේ සිදුවූ යතුරුපැදි සහ ටිපර් රථ අනතුරෙන් එකම පවුලේ මව, පියා සහ පුතුන් තුන් දෙනා බරපතල තුවාල ලබාරෝහල් ගත කළා.\nඑහිදී වයස අවුරුදු 37ක් වූ පියා, දස හැවිරිදි සහ 14 හැවිරිදි පුතුන් දෙදෙනා ජීවිතක්ෂයට පත්වූ අතර, 5 හැවිරිදි අනෙක් පුතු ද ජීවිතක්ෂයට පත්වූයේ අද පෙරවරුවේයි.\nඅනතුරෙන් තුවාල ලැබූ ඔවුන්ගේ 36 හැවිරිදි මව මේ වන විට අනුරාධපුර ශික්ෂණ රෝහලේ ප්‍රතිකාර ලබනවා.\nඅනතුර සිදුවන අවස්ථාවේදී යතුරුපැදියේ 5 දෙනෙකු ගමන් කර ඇති අතර, කුඩා  දරුවන්ට ආරක්ෂිත හිස් වැසුම් නොමැති බවටයි පොලීසිය සිදුකරන ලද පරීක්ෂණවලින් අනාවරණ වී ඇත්තේ.\nපොලීසිය සඳහන් කළේ ටිපර් රථය පැදවූ තරුණයාට වලංගු රියදුරු බලපත්‍රයක් ද නොමැති බවයි.\nතරුණයා අත්අඩංගුවට ගැනීමෙන් පසු ටිපර් රථයෙහි හිමිකරු ද පොලීසිය අත්අඩංගුවට ගනු ලැබූ අතර, ඔවුන් අද දෙහිඅත්තකණ්ඩිය මහේස්ත්‍රාත්වරයා හමුවට ඉදිරිපත් කිරීමෙන් අනතුරුව ලබන 29 වන දා දක්වා රක්ෂිත බන්ධනාගාර ගත කෙරුණා.\nකෙසේ වෙතත්, ප්‍රදේශවාසීන් සඳහන් කරන්නේ අදාළ අනතුර මුදල් ආරවුලක් මත ටිපර් රථයෙහි හිමිකරු විසින් සිදුකර ඇති බවටයි.",
       "URL": "https://www.hirunews.lk/202170/සිව්-දෙනෙකුට-මරු-කැදවූ-දෙහිඅත්තකණ්ඩිය-රිය-අනතුර-හිතාමතා-සිදුකළ-බවට-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=3698"
}