{
       "Source": "hirunews",
       "Timestamp": "Wednesday, 03 March 2021 - 14:35",
       "Headline": "වේල්ලවීදියේදී ඝාතනයට ලක් වූ තරුණිගේ මළසිරුර ජලයෙන් නහවා ඇති බවට සැකයක් (වීඩියෝ)",
       "News Content": "තරුණියක් ඝාතනය කර කොළඹ වේල්ලවීදිය ප්‍රදේශයට ගෙනවිත් දමා සිය දිවි හානි කරගත් බුත්තල පොලිසියේ උප පොලිස් පරීක්ෂකවරයා මිය යාමට පෙර සිය බිරිඳට ලියූ ලිපියක් පොලිසිය සොයාගෙන තිබෙනවා.\nකෙසේ වෙතත් ඝාතනයට ලක් වූ තරුණියගේ හිස කොටස මෙතෙක් හමුවී නැහැ.\nපසුගිය සඳුදා වේල්ලවීදිය ප්‍රදේශයේ ගමන් මල්ලක තිබී හමුවූ හිස නොමැති මළ සිරුර කුරුවිට - තෙප්පනාව ප්‍රදේශයේ පදිංචි 30 හැවිරිදි අවිවාහක තරුණියකගේ බවට ඊයේ හඳුනා ගැණුනා.\nමෙම මළ සිරුර වේල්ලවීදිය ප්‍රදේශයට ගෙනවිත් දැමූ බඩල්කුඹුර ප්‍රදේශයේ පදිංචි 52 හැවිරිදි ඒ.එම්. පේමසිරි නමැති මෙම උප පොලිස් පරීක්ෂකවරයා අත්අඩංගුවට ගැනීම සඳහා විමර්ශණ ක්‍රියාත්මක කළ අතර, ඒ අනුව ඔහුගේ මළ සිරුර අද උදෑසන හමුවූයේ නිවස ආසන්නයේ කැළෑබඳ ප්‍රදේශයක ගසක එල්ලෙමින් තිබියදීයි.\nඔහුගේ මළ සිරුර ආසන්නයේ වස බෝතලයක් ද තිබී සොයා ගත් බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියා සිටියේ.\nකෙසේ වෙතත් මෙම උප පොලිස් පරීක්ෂකවරයාගේ නිවසේ තිබී පොලිසිය සොයා ගත් ලිපියේ තමන් අනියම් සබඳතාවක් පැවැත්වූ බවත් ඉන් තමාට කරදර රැසකට මුහුණ දීමට සිදුවූ බවත් සඳහන් කර තිබුණා.\nඑමෙන්ම තමා අතින් වැරදි රැසක් සිදුවූ බවත් ඒ සියල්ල ගැන තමා කණගාටුවන බවත් බිරිඳට ලියා තිබූ ලිපියේ තවදුරටත් දැක්වෙනවා.\nසියදිවි හානිකර ගත් උප පොලිස්පරීක්ෂකවරයා බුත්තල පොලිස් ස්ථානයේ කොරෝනා මර්දන අංශයේ ප්‍රධානියා ලෙස රාජකාරි සිදු කර ඇති අතර තම මවගේ තුන්මාසයේ දානමය පිංකම සඳහා දින 6ක නිවාඩුවක් ලබාගෙන නිවසට පැමිණි අවස්ථාවේදීයි මෙම අපරාධය සිදු කර ඇත්තේ.\nතිදරු පියෙකු වන මොහු ඇමති ආරක්ෂක අංශයේද සේවය කර ඇති අතර බුත්තල පොලිසියට අනුයුක්ත වීමට පෙර රත්නපුර දිස්ත්‍රික් පාර්ලිමේන්තු මන්ත්‍රී හේෂා විතානගේ ගේ ආරක්ෂක අංශයට අනුයුක්තව සේවය කර තිබෙනවා.\nමියගිය තරුණිය මන්ත්‍රීවරයාගේ ඡන්ද ව්‍යාපාරය සඳහා සහයෝගය දක්වා ඇති අතර ඇයගේ සොහොයුරාද කුරුවිට ප්‍රාදේශීය සභාවේ එක්සත් ජාතික පක්ෂ මන්ත්‍රීවරයෙකු ලෙස කටයුතු කරනවා.\nකුරුවිට තෙප්පනාව ප්‍රදේශයේ පදිංචි තිළිණි යසෝධරා ජයසුන්දර නමැති 30 හැවිරිදි මෙම තරුණිය ජීවත්ව ඇත්තේ සිය මව සමඟයි.\nපසුගිය 28 වනදා ශ්‍රී පාද වන්දනාවේ පැමිණෙන බැතිමතුන් වෙනුවෙන් පැවැත්වෙන දන්සැලකට සහය දැක්වීම සඳහා බව පවසමින් දියණිය නිවෙසින් පිටව ගිය බවයි මව සඳහන් කළේ.\nකොළඹ වේල්ලවීදිය ප්‍රදේශයේ ගමන් බෑගයක තිබී කවන්ද මළ සිරුරක් පොලිසිය සොයාගෙන තිබුණේ පසුගිය සඳුදා පස්වරුවේයි.\nඒ අනුව වේල්ලවීදිය අවට සීසීටීවි දර්ශණ පරීක්ෂා කිරීමේදී කිසියම් පුද්ගලයෙකු ගමන් බෑගයක් තල්ලු කරගෙන යන අයුරු දැක්වෙන දර්ශණ පසුව මාධ්‍යයට මුදා හැරුණා.\nඒ අනුව මොහු මාර්ග අංක 143 හංවැල්ල  - කොළඹ පෞද්ගලික බස් රථයකට ගමන් බෑගය ඔසවාගෙන ඇතුළු වන අයුරු දැක්වෙන සීසීටීවි දර්ශණද මාධ්‍ය වෙත නිකුත් කෙරුණේ.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියා සිටියේ මොවුන් දෙදෙනා පසුගිය 28 වනදා රාත්‍රියේ හංවැල්ල බස්නැවතුම්පළ අසල තානායමකට පැමිණ ඇති බවයි.\nපසුව 01 වනදා පිරිමි පුද්ගලයා පමණක් ගමන් බෑගයක් ද රැගෙන තානායමෙන් පිටව ගොස් තිබූ බවට විමර්ශණවලදී අනාවරණය වූ බවයි මාධ්‍ය ප්‍රකාශවරයා කියා සිටියේ.\nපොලිසිය සඳහන් කළේ සීසීටීවි දර්ශණ වල දැක්වෙන මෙම පුද්ගලයා කරේ පිටුපස එල්ලාගෙන යන බෑගයේ ඝාතනය කරනු ලැබූ කාන්තාවගේ හිස කොටස රැගෙන යන්නට ඇති බවට සැක කෙරෙන බවයි.\nකෙසේ වෙතත් හිස කොටස කුමන ස්ථානයට ගෙනගොස් දමන්නට ඇති ද යන්න පිළිබඳව මෙතෙක් අනාවරණය වී නැහැ.\nමෙම සිද්ධිය සම්බන්ධයෙන් තොරතුරු රැසක් හෙලි කර ගැනීමට හැකි වී ඇත්තේ උප පොලිස් පරීක්ෂකවරයා තානායමේ සිට හංවැල්ල බස් නැවතුම්පළට රැගෙන ආ ත්‍රීරෝද රථයේ රියදුරුගෙන්.\nසියදිවි නසා ගත් උප පොලිස් පරීක්ෂකවරයා තානායමේ සිට හංවැල්ල බස් නැවතුම්පළට පැමිණීම සඳහා මෙම ත්‍රිරෝද රථයට නැග තිබෙනවා.\nමොහු වෘත්තීයෙන් ත්‍රීරෝද රථ රියදුරෙකු නොවන අතර දිනපතා කොළඹට රැකියාවක් සඳහා පැමිණෙන්නෙකු බවයි හෙලිව ඇත්තේ.\nඒ අනුව මෙම ත්‍රිරෝද රථය සහ එහි රියදුරු පොලිස් භාරයට ගැණුනා.\nපසුව සිද්ධිය සිදුවූ තානායමට මොහුත් සමඟ පොලිස් කණ්ඩායම් ගොස් ඇති අතර එහි අමුත්තන්ගේ තොරතුරු සටහන් කරන ලේඛණයේ ඝාතනයට ලක්වූ තරුණියගේ සහ සියදිවි හානිකරගත් උප පොලිස් පරීක්ෂකවරයාගේ සියළු තොරතුරු සටහන්ව තිබුණා.\nකෙසේ වෙතත් පොලිසිය සඳහන් කළේ උප පොලිස් පරීක්ෂකවරයා ඝාතනය සිදුකර ඔවුන් සිටි කාමරය සම්පූර්ණයෙන් පිරිසිදු කර ඉන් පිටව ගොස් ඇති බවයි.\nඑමෙන්ම තරුණිය මියගිය පසු මළ සිරුර නහවා ඇති බවට සැක කෙරෙන බවද පොලිසිය සඳහන් කළා.",
       "URL": "https://www.hirunews.lk/264213/වේල්ලවීදියේදී-ඝාතනයට-ලක්-වූ-තරුණිගේ-මළසිරුර-ජලයෙන්-නහවා-ඇති-බවට-සැකයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2113"
}