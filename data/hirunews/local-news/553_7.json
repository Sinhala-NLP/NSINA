{
       "Source": "hirunews",
       "Timestamp": "Monday, 06 February 2023 - 21:05",
       "Headline": "අරණායක ඛේදවාචකයට මුල පවුල් ආරවුලක් බව හෙළි වෙයි (වීඩියෝ)",
       "News Content": "අරණායක - පොල්අඹේගොඩ - ගොඩිගමුව ප්‍රදේශයේ දී පියා විසින් සිය දරු දෙදෙනා ඝාතනය කොට ඔහු ද සිය දිවි හානි කරගෙන ඇත්තේ කලක සිට පවතින පවුල් ආරවුලක් හේතුවෙන් බවට දැනට පොලිසිය සැක පළ කරනවා.\nප්‍රදේශයේ අම්බලමක් තුළ තිබූ මෙම මළසිරුරු අද උදෑසන සොයාගැණුනු අතර, මියගිය පියාගේ වයස අවුරුදු 33 ක්.\nගැහැණු දරුවා නව හැවිරිදි වියේ පසු වන අතර මිය ගිය පිරිමි දරුවාගේ හය හැවිරිදි වියේ පමණ වන බවයි පොලිසිය සඳහන් කළේ.\nමිය ගිය පුද්ගලයා මීට මාස 2කට පමණ පෙර අරණායක සිට සිය බිරිද සහ දරු දෙදෙනා සමඟ තම උපන්ගම වන ගිරිඋල්ල ප්‍රදේශයට ගොස් තිබෙනවා.\nකෙසේ වෙතත් අදාළ කාන්තාව පෙරේදා යළි අරණායක ප්‍රදේශයේ සිය නිවසට පැමිණ තිබුණේ ස්වාමියා සමඟ ඇති කරගත් ආරවුල් හේතුවෙන්.\nඅනතුරු ව සිය බිරිඳ කැඳවා ගෙන ඒම සඳහා මියගිය පුද්ගලයා සිය දරු දෙදෙනා සමඟ ඊයේ අරණායක නිවසට පැමිණ තිබෙනවා.\nකෙසේ වෙතත් ඔහු ඊයේ දරුවන්ද යළි ගිරිඋල්ලේ පිහිටි සිය නිවස වෙත ගොස් තිබුණා.\nදරුවන්ගේ දෙමාපියන් අතර දීර්ඝ කාලයක සිට පවතින ආරවුල සම්බන්ධයෙන් පොලිසියට මීට පෙර පැමිණිල්ලක් ද ලැබී තිබූ අතර එය අද විභාගයට ගැනීමට නියමිතව තිබූ බවයි ඥාතීන් ප්‍රකාශ කළේ.\nඒ සඳහා පෙනී සිටීම සඳහා පැමිණෙන ලෙසට පොලිසිය දරුවන්ගේ පියාට දැනුම් දීමක්ද සිදුකර තිබුණා.\nඑවන් පසුබිමකයි අදාළ පුද්ගලයා සිය දරුවන් දෙදෙනා ඝාතනය කර තමන්ද මෙලෙස සිය දිවි හානි කර ගත්තේ.",
       "URL": "https://www.hirunews.lk/326840/අරණායක-ඛේදවාචකයට-මුල-පවුල්-ආරවුලක්-බව-හෙළි-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=553"
}