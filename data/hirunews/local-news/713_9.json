{
       "Source": "hirunews",
       "Timestamp": "Thursday, 24 November 2022 - 8:01",
       "Headline": "පොලී අනුපාත වෙනසක් නොවේ උද්ධමනය සියයට 4ත් 6ත් අතරට ගෙන ඒමේ සැලසුම්",
       "News Content": "මෙරට උද්ධමනය 4%ත් 6%ත් අතර අගයකට ගෙන ඒමේ මධ්‍ය කාලීන සැලසුම් තවදුරටත් ක්‍රියාත්මක කරන බව ශ්‍රී ලංකා මහ බැංකුව පවසනවා.\nඒ අනුව ප්‍රතිපත්ති පොළී අනුපාතික තවදුරටත් නොවෙනස්ව පවත්වා ගෙන යාමටයි ශ්‍රී ලංකා මහ බැංකුවේ මූල්‍ය මණ්ඩලය තීරණය කර ඇත්තේ.\nශ්‍රී ලංකා මහ බැංකුවේ මූල්‍ය මණ්ඩලය ඊයේ රැස්වූ අතර එහිදී තීරණය කර ඇත්තේ නිත්‍ය තැන්පතු පහසුකම් අනුපාතිකය 14.5%ක සහ නිත්‍ය ණය පහසුකම් අනුපාතිකය 15.5%ක් ලෙස තවදුරටත් පවත්වා ගෙන යාමට යි.\nමහ බැංකුව විසින් පවත්වා ගෙන යනු ලබන දැඩි මූල්‍ය ප්‍රතිපත්ති ක්‍රියාමාර්ග හමුවේ උද්ධමනය සියයට 4ත් 6ත් දක්වා පහත හෙලීම ඉලක්ක කරගත් මධ්‍ය කාලීන සැලසුම් සාක්ෂාත් කර ගැනීමට හැකිවනු ඇති බව ද ඔවුන් ප්‍රකාශ කළා.\nසැපයුම් අංශයේ හිතකර වර්ධනයන් සහ දැඩි මූල්‍ය ප්‍රතිපත්ති ක්‍රියාමාර්ග හමුවේ මෙරට උද්ධමනය සැප්තැම්බර් මාසයේ දී උච්චතම අවස්ථාවට පැමිණීමෙන් පසු ඔක්තෝබර් මාසය වනවිට අපේක්ෂිත උද්ධමන මාවතට පිවිසී ඇති බවද මහ බැංකුව නිවේදනය කරනවා.\nඒ අනුව ඉදිරියේ දී තවදුරටත් උද්ධමනය පහළ යනු ඇති බවටයි ශ්‍රී ලංකා මහ බැංකුව අපේක්ෂා කරන්නේ.\nමේ වසරේ ඉදිරි කාල සීමාවේ දීද දේශීය ආර්ථීක ක්‍රියාවලිය තවදුරටත් හැකිලෙනු ඇති බවට පුරෝකථනය කරන ශ්‍රී ලංකා මහ බැංකුව එම තත්ත්වයන් ඉදිරියේදී පාලනය කර ගැනීමට හැකිවනු ඇති බවට ද විශ්වාසය පළ කරනවා.\nවාණිජ බැංකුවලින් පෞද්ගලික අංශයට ණය ලබාදීම අඛණ්ඩව පස්වැනි මසටත් තවදුරටත් හැකිලී ඇති අතර එය ණය පොළී අනුපාතික ඉහළ යාමට සහ ආර්ථීක කටයුතු සීමා කිරීමට බලපෑමක් වී තිබෙන බවද ශ්‍රී ලංකා මහ බැංකුව පෙන්වා දෙනවා.\nමහ බැංකු දත්ත අනුව 2022 වසරේ ඔක්තෝබර් මස අවසන් වනවිට මෙරට දළ නිල සංචිත ප්‍රමාණය ඩොලර් බිලියන 1.7ක්.\nඊට ස්වෛරීත්ව බැඳුම්කර පහසුකම යටතේ මහජන චීන සමූහාණ්ඩුව විසින් ලබා දුන් ඩොලර් බිලියන 1.4ක මූල්‍ය පහසුකම ද ඇතුළත් වනවා.\nකෙසේ වෙතත් ඔවුන් පුරෝකථනය කරන්නේ රැකියා සඳහා විදේශගතවිම් ඉහළ යාම, ඉදිරි සංචාරක සමය් දී සංචාරකයින්ගේ පැමිණීම ඉහළ යාම ඇතුළු කරුණු මත මෙරට විදේශ විනිමය තවදුරටත් ඉහළ යෑමක් අපේක්ෂා කරන බවයි.\nගෙවුණු කාලයේ දී විනිමය අනුපාතික පුළුල් ලෙස ස්ථාවරව පැවති බවද ශ්‍රී ලංකා මහබැංකුව පෙන්වා දෙනවා.",
       "URL": "https://www.hirunews.lk/321127/පොලී-අනුපාත-වෙනසක්-නොවේ-උද්ධමනය-සියයට-4ත්-6ත්-අතරට-ගෙන-ඒමේ-සැලසුම්",
       "Category": "Local News",
       "Parent URL": "https://www.hirunews.lk/local-news.php?pageID=713"
}