{
       "Source": "hirunews",
       "Timestamp": "Wednesday, 16 February 2022 - 17:01",
       "Headline": "පාර්ලිමේන්තු මන්ත්‍රිනී රාජිකා වික්‍රමසිංහටත් කොරෝනා (වීඩියෝ)",
       "News Content": "ශ්‍රී ලංකා පොදුජන පෙරමුණේ කෑගල්ල දිස්ත්‍රික් පාර්ලිමේන්තු මන්ත්‍රිනී රාජිකා වික්‍රමසිංහට කොරෝනා වෛරසය ආසාදනය වී තිබෙනවා.\nතමන් අද දිනයේ සිදුකළ කොරෝනා පරීක්ෂණයකදී මේ බව තහවුරු වූ බවයි ඇය හිරු ප්‍රවෘත්ති අංශයට කියා සිටියේ.\nමේ අතර කොවිඩ් මර්දන පූර්ණ එන්නත්කරණයට ලක්වූ ගැබිනි මව්වරුන්ගේ බිළිඳුන්ට වෛරසයට එරෙහි ඉහළ ප්‍රතිශක්තිකරණ හැකියාවක් උපතේදීම හිමිවන බව නව අමෙරිකානු අධ්‍යයන වාර්තාවක් මගින් අනාවරණ කරනවා.\nමේ අතර, මෙරට රෝහල්වල සිදුවන මරණවලට අදාළ පශ්චාත් මරණ පරීක්ෂණ සඳහා කොවිඩ් පරීක්ෂණ සිදුකිරීම අනිවාර්ය නොකරමින් නව චක්‍ර ලේඛයක් නිකුත් කර තිබෙනවා.\nපසුගිය සමයේ කොවිඩ් මර්දනය කළ හැකි බව පවසමින් දේශීය ඖෂධීය පැණියක් නිෂ්පාදනය කරමින් ප්‍රසිද්ධියට පත්වූ කෑගල්ලේ ධම්මික බණ්ඩාර මහතාගේ බාල සොහොයුරා ද කොවිඩ් ආසාදනයවීමෙන් මියගොස් තිබෙනවා.\nමේ අතර, රෝහල් ගතව මියයන පුද්ගලයින්ගේ දේහයන් සම්බන්ධයෙන් කොවිඩ් පරීක්ෂණ'සිදුකිරීම අනිවාර්ය නොවන බව දක්වමින් නව චක්‍ර ලේඛයක් නිකුත් කර තිබෙනවා.\nපූර්ණ එන්නත්කරණයට ලක්වූ ගැබිනි මව්වරුන් කොවිඩ් ආසාදිතව අසාධ්‍ය තත්ත්වයට පත්වීමෙන් රෝහල්ගතවීමේ ප්‍රවණතාව 60%කින් අවම වී ඇති බව අමෙරිකානු රෝග පාලනය හා වැළැක්වීමේ මධ්‍යස්ථානය නිකුත් කළ නව අධ්‍යයන වාර්තාවක් මගින් අනාවරණ කරනවා.\nකොවිඩ් වෛරසයට එරෙහිව ප්‍රතිශක්තිකරණ එන්නත් සම්පූර්ණ කළ ගැබිනි මව්වරුන්ගේ මව්කුස තුළදීම බිළිඳුන් ද වෛරසයට එරෙහිව ප්‍රතිශක්තිකරණය ලබන බවත්ල පසුව, මව්කිරි ලබාදීමේදී දෙවැනි වරටත් ඔවුන් ප්‍රතිශක්තිය ලබන බවත් මෙම අධ්‍යයන වාර්තාව වැඩිදුරටත් පෙන්වා දෙනවා.\nඅමෙරිකානු රෝග පාලනය හා වැළැක්වීමේ මධ්‍යස්ථානය මෙම අධ්‍යයනය සිදුකර ඇත්තේ 2021 - 2022 දක්වා කාල පරාසය තුළ අමෙරිකාවේ අලුත උපන් බිළිඳුන් 379 දෙනෙක් ආශ්‍රිතව සිදුකළ අධ්‍යයන වලදී.\nමේ අතර, කැනඩාව බලාත්මක කර තිබෙන ඇතැම් කොවිඩ් නීතිරීති ලිහිල් කිරීමේ තීරණයක පසුවන බව විදෙස් මාධ්‍ය වාර්තා කරනවා.\nඒ සති කිහිපයක් පුරා එරට ඔටාවා සහ ඔන්ටාරියේ නුවර මෙන්ම අමෙරිකානු දේශසීමාවන් ආශ්‍රිතව ක්‍රියාත්මක වන විරෝධතා හේතුවෙන්.",
       "URL": "https://www.hirunews.lk/297189/පාර්ලිමේන්තු-මන්ත්‍රිනී-රාජිකා-වික්‍රමසිංහටත්-කොරෝනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1353"
}