{
       "Source": "hirunews",
       "Timestamp": "Sunday, 24 June 2018 - 12:47",
       "Headline": "බිරිඳ ඝාතනය කර සියදිවි හානිකරගැනීමට තැත් කළ  පුද්ගලයෙකු අත්අඩංගුවට",
       "News Content": "තම බිරිඳට තියුණු ආයුධයකින් පහරදී ඝාතනය කර තමන්ද තුවාල සිදුකරගෙන සියදිවි හානිකරගැනීමට උත්සාහ කළ පුද්ගලයෙකු පොලීසිය අත්අඩංගුවට ගෙන තිබෙනවා.\nමෙලෙස ඝාතනයට ලක්ව ඇත්තේ පුත්තලම විල්ලූවවත්ත ප්‍රදේශයේ පදිංචි වයස අවුරුදු 24 ක කාන්තාවක්.\nමොවුන් දෙදෙනා මීට මාස 3 කට පෙර  විවාහ වී ඇති අතර, බහින්බස්වීමක් දුරදිග යාම හේතුවෙන් ස්වාමි පුරුෂයා තියුණු ආයුධයකින් පසුගිය 21 වනදා එම කාන්තාවට පහරදී තිබෙනවා.\nඅදාළ කාන්තාව පුත්තලම මූලික රෝහලේ දැඩි සත්කාර ඒකකයේ ප්‍රතිකාර ලබමින් සිට ඇති අතර ඊයේ ඇය මියගොස් ඇති බවයි පොලීසිය සඳහන් කළේ.\nඑමෙන්ම තමන්ද තියුණු ආයුධයකින් තුවාල සිදුකරගත් ඇයගේ සැමියා ද එම රෝහලේම ප්‍රතිකාර ගනිමින් සිටියදී පොලීසිය අත්අඩංගුවට ගෙන ඇති බව සඳහන්.\nඔහු පුත්තලම මහේස්ත්‍රාත්වරයා හමුවට ඉදිරිපත් කිරීමෙන් අනතුරුව ලබන මස 4 වනදා දක්වා රක්ෂිත බන්ධනාගාර ගත කිරීමටයි නියෝග කර ඇත්තේ.\nසැකකරු බන්ධනාගාර නිලධාරීන්ගේ ආරක්ෂාව යටතේ පුත්තලම මූලික රෝහලේ තවදුරටත් ප්‍රතිකාර ලබනවා.",
       "URL": "https://www.hirunews.lk/193780/බිරිඳ-ඝාතනය-කර-සියදිවි-හානිකරගැනීමට-තැත්-කළ-පුද්ගලයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3881"
}