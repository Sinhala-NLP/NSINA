{
       "Source": "hirunews",
       "Timestamp": "Monday, 14 August 2023 - 13:02",
       "Headline": "නොරොච්චෝලේ බිඳ වැටුනු ජනන යන්ත්‍රය අනිද්දා ජාතික පද්ධතියට; දළදා පෙරහරට අඛන්ඩ විදුලි සැපයුමක්",
       "News Content": "නොරොච්චෝලේ බලාගාරයේ අක්‍රිය වූ දෙවන ජනන යන්ත්‍රය අනිද්දා (16) උදෑසන වනවිට ජාතික පද්ධතියට එක් කළ හැකිවනු ඇති බව විදුලිබල මණ්ඩලයේ සාමාන්‍යාධිකාරී රොහාන් සෙනෙවිරත්න පවසනවා.\nපසුගිය 8 වනදා අලුයම එම ජනන යන්ත්‍රය හදිසි බිඳ වැටීමකට ලක්වූ අතර, එමඟින් ජාතික පද්ධතියට මෙගාවොට් 270 ක විදුලි ධාරිතාවක් අහිමිවුණා.\nඑමෙන්ම නොරොච්චා්ලේ බලාගාරයේ තවත් ජනන යන්ත්‍රයක් වාර්ෂික නඩත්තුව සඳහා පසුගිය ජූනි මාසයේදී අක්‍රිය කර ඇති අතර, ඒ අනුව මේ වනවිට එහි ක්‍රියාත්මක තත්වයේ පවතින්නේ එක් ජනන යන්ත්‍රයක් පමණයි.\nඑවැනි පසුබිමක් තුළ සමනළ වැව බලාගාරයේද මේ වනවිට විදුලි උත්පාදනය අවදානම් තත්වයකට පත්ව ඇත්තේ පවතින වියලි කාලගුණික තත්වය හේතුවෙන් සමනල වැව ජලාශයේ ජලය සිඳීයාමත් සමඟයි.\nදකුණු පළාතට අඛන්ඩ විදුලි සැපයුමක් සහතික කිරීමට සමනල වැව බලාගාරය සක්‍රිය තත්වයේ පැවතිය යුතු අතර, ජල මට්ටම අවමවීමත් සමඟ එය අභියෝගයට ලක්ව තිබෙනවා.\nඒ අනුව සෑම වසරකම සමනලවැව බලාගාරයේ ජල විදුලි උත්පාදනය අවම වනවිට ඊට විකලපයක් ලෙස පෞද්ගලික අංශයෙන් විදුලි මිලදී ගැනීම සිදුකරන අතර, මෙවරත් ඒ පිළිබඳව අවධානය යොමුව ඇති බව සඳහන්.\nකෙසේ වෙතත් තාප බලාගාරවල නිෂ්පාදනය කෙරෙන විදුලිය දකුණු පළාතට රැගෙන යා හැකිනම් එලෙස පෞද්ගලික අංශයෙන් විදුලිය මිලදී ගැනීමේ අවශ්‍යතාවක් උද්ගත වන්නේ නැහැ.\nවසර කිහිපයක් ප්‍රමාදවූ මතභේදයට තුඩුදුන්, රත්නපුර දිස්ත්‍රිික්කයේ සිරිපාගම ප්‍රදේශයේ තේ වත්ත හරහා ඉදිකරන අධිබලැති සම්ප්‍රේෂණ විදුලි රැහැන් මාර්ගයේ කටයුතු ද මේ වනවිට සිදු කෙරෙමින් පවතිනවා.\nවිදුලි ඉංජිනේරුවන් පවසන්නේ ඉදිරි දින කිහිපය තුළ එය අවසන් වුවහොත් දකුණු පළාතට අඛණ්ඩ විදුලි සැපයුමක් ලබාදිය හැකි බවයි.\nමේ අතර මහනුවර ඓතිහාසික ඇසළ පෙරහර මංගල්‍යය පැවැත්වෙන කාලසීමාව තුළ අඛන්ඩ විදුලි සැපයුමක් ලබාදෙන බවට ලංකා විදුලිබල මණ්ඩලය සහතික වී තිබෙනවා.\nවිදුලි සැපයුමට අදාළ ගාස්තු රජය විසින් දරණ බවට සඳහන් කර ඇති බවයි දියවඩන නිලමේ නිලංග දෑල සඳහන් කළේ.",
       "URL": "https://www.hirunews.lk/344778/නොරොච්චෝලේ-බිඳ-වැටුනු-ජනන-යන්ත්‍රය-අනිද්දා-ජාතික-පද්ධතියට-දළදා-පෙරහරට-අඛන්ඩ-විදුලි-සැපයුමක්",
       "Category": "Local News",
       "Parent URL": "https://www.hirunews.lk/local-news.php?pageID=99"
}