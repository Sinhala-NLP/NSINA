{
       "Source": "hirunews",
       "Timestamp": "Sunday, 20 February 2022 - 15:57",
       "Headline": "අවසන් T20තරගයේ ජයග්‍රහණයෙන් පසු දසුන් ශානක සහ කුසල් මෙන්ඩිස් කතා කරයි",
       "News Content": "ඔස්ට්‍රේලියා කණ්ඩායම සමග අද පැවති අවසන් තරගය ඉතා හොඳ තරගයක් වූ බව ශ්‍රී ලංකා කණ්ඩායමේ පිතිකරු කුසල් මෙන්ඩිස් පවසනවා.\nනායක දසුන් ශානකගේ පිතිකරණය පිළිබඳව ද කුසල් මෙන්ඩිස් අදහස් දැක්වූ අතර ඔහු කියාසිටියේ දසුන් ශානක ද අද තරගයේදී හොඳින් පිතිකරණයේ නිරත වූ බවයි.\nඑමෙන්ම ශ්‍රී ලංකා කණ්ඩායම මෙම තරගාවලියේ සෑම තරගයක්ම හොඳින් ක්‍රීඩා කළ බවයි ඔහු කියාසිටියේ.\nඔස්ට්‍රේලියා කණ්ඩායම සමග පැවති අවසන් 20යි 20 තරගය ජය ගැනීමෙන් අනතුරුව මාධ්‍ය වෙත අදහස් දක්වමින් කුසල් මෙන්ඩිස් මේබව ප්‍රකාශ කළා.\nමෙම අවසන් T20 තරගයේදී කුසල් මෙන්ඩිස් නොදැවී ලකුණු 69ක් ලබාගත්තා. ඒ හතරේ පහර 5ක් සහ එක් හයේ පහරක් ද සමගින්.\nඑමෙන්ම ඔහු අද රැස් කළේ සිය T20 තරග දිවියේ 6 වන අර්ධ ශතකයයි.\nමෙම තරගයේ වීරයා සම්මානය හිමිවුයේ ද කුසල් මෙන්ඩිස්ටයි.\nමේ අතර තරගාවලිය පුරාවටම තම කණ්ඩායමේ ක්‍රීඩකයන් ඉතා හොඳින් ක්‍රීඩා කළ බව ශ්‍රී ලංකා නායක දසුන් ශානක පවසනවා.\n\"තරගාවලිය පුරාවටම අපේ ක්‍රීඩකයන් හොඳට ක්‍රීඩා කළා, ලෝක කුසලානයට එනකොට අපි සූදානම් වෙනවා කියලා ප්‍රකාශයක් කළා. කුසල් මෙන්ඩිස් තරගාවලියේ පුරාම කැපී පෙනෙන ක්‍රීඩකයෙක්. නිවැරැදි ක්‍රීඩකයන්ට අවස්ථා ලබාදිය යුතුයි. අපට සහය දුන් සියලුම ශ්‍රී ලාංකිකයන්ට මම ස්තුතිවන්ත වෙනවා. ඉක්මනින්ම ලෝක කුසලානයෙන් හමුවෙමු.\" යනුවෙන් ඔහු කියාසිටියා.\nමේ අතර ඔස්ට්‍රේලියා නායක ඒරන් ෆින්ච් තරගය අවසානයේ මාධ්‍ය වෙත අදහස් පල කළා. ශ්‍රී ලංකා කණ්ඩායම පිළිබඳ අදහස් දක්වමින් ඔහු කියාසිටියේ ශ්‍රී ලංකා කණ්ඩායම ඉතා භයානක කණ්ඩායම බවයි. එමෙන්ම 20යි 20 තරග 5ක් අඛණ්ඩව ජය ගැනීම අසීරු කරුණක් බව ද ඔහු මාධ්‍ය හමුවේ ප්‍රකාශ කළා.\nමෙම තරගයේ පවර්ප්ලේ අවස්ථාව තුල තම ක්‍රීඩකයන්ගේ දක්ෂතා ප්‍රමාණවත් නොවූ බව ද ඔහු ප්‍රකාශ කළා. කෙසේවෙතත් මෙම තරගාවලිය ඉතා අපූරු එකක් වූ බවයි ඕස්ට්‍රේලියා නායකයා කියාසිටියේ. Josh Inglis ගේ ක්‍රීඩා විලාශය අතිවිශිෂ්ට වූ අතර, ඔහුගේ ක්‍රීඩාව ජාත්‍යන්තරයට හොඳින් ගැලපෙන බව ඒරන් ෆින්ච් සඳහන් කළා.\nඔස්ට්‍රේලියා කණ්ඩායම සමග අද මෙල්බන්හිදී පැවති 5 වන සහ අවසන් T20 තරගය ශ්‍රී ලංකාව ජයගත්තේ කඩුලු 5කින්.\nමෙම තරගයේ කාසියේ වාසිය දිනා පළමුවෙන් පන්දුවට පහරදුන් ඔස්ට්‍රේලියා කණ්ඩායම නියමිත පන්දුවාර 20 අවසානයේ කඩුලු 6 ක් දැවී ලකුණු 154ක් ලබාගත්තා. මැතිව් වේඩ් නොදැවී 43යි. ග්ලේන් මැක්ස්වෙල් ලකුණු 29ක් සහ ජොෂ් ඉන්ග්ලිස් ලකුණු 23ක් ලබාගත්තා.\nපන්දු යැවීමේදී ලහිරු කුමාර සහ දුෂ්මන්ත චමීර කඩුලු දෙක බැගින් බිඳ හෙලුවා.\nපිළිතුරු ඉනිම වෙනුවෙන් පන්දුවට පහරදුන් ශ්‍රී ලංකා කණ්ඩායම පන්දුවාර 19යි එක් පන්දුවක් අවසානයේ කඩුලු 5ක් දැවී ලකුණු 155ක් රැස්කළා.\nකේන් රිචඩ්සන් ශ්‍රී ලංකා කණ්ඩායමේ කඩුලු දෙකක් බිඳහෙලුවා.\nතරගාවලියේ වීරයා ලෙසට ඔස්ට්‍රේලියා කණ්ඩායමේ ග්ලේන් මැක්ස්වෙල් සම්මාන හිමිකර ගත්තා.\nකෙසේවෙතත් පළමු තරග 4 ජයගත් ඔස්ට්‍රේලියා කණ්ඩායම මෙම තරගාවලිය 4ට 1ක් ලෙස ජයග්‍රහණය හිමිකරගෙන අවසන්.",
       "URL": "https://www.hirunews.lk/297533/අවසන්-t20තරගයේ-ජයග්‍රහණයෙන්-පසු-දසුන්-ශානක-සහ-කුසල්-මෙන්ඩිස්-කතා-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1345"
}