{
       "Source": "hirunews",
       "Timestamp": "Thursday, 18 October 2018 - 15:44",
       "Headline": "විසුරුවා හැරුණු අධ්‍යක්ෂ මණ්ඩල ගැන කතා කරන්න එජාපය, ජනපති හමුවෙයි",
       "News Content": "ලංකා බැංකුව, මහජන බැංකුව සහ ආයෝජන මණ්ඩලයේ අධ්‍යක්ෂ මණ්ඩලය විසුරුවා හැරීමට ගත් තීරණය පිළිබදව තම පක්ෂයේ නියෝජිතයින් පිරිසක් අද ජනාධිපති මෛත්‍රීපාල සිරිසේන හමුවී සාකච්ඡා පැවැත්වීමට නියමිත බව එක්සත් ජාතික පක්ෂය නිවේදනය කළා.\nඊයේ රාත්‍රී සිට බලපැවැත්වෙන පරිදි අදාළ ආයතන තුනෙහි අධ්‍යක්ෂ මණ්ඩලය විසුරුවා හැරීමටයි ජනාධිපතිවරයා පියවර ගත්තේ.\nලංකා බැංකුව සහ මහජන බැංකුව, එක්සත් ජාතික පක්ෂය නියෝජනය කරන අමාත්‍ය ලක්ෂ්මන් කිරිඇල්ල යටතේත්, ආයෝජන මණ්ඩලය අමාත්‍ය මලික් සමරවික්‍රම යටතේත් පවතිනවා.\nමේ සම්බන්ධයෙන් පැහැදිලි කරමින් රාජ්‍ය ව්‍යවසාය අමාත්‍යාංශ ලේකම් රවීන්ද්‍ර හේවාවිතාරණගේ අත්සනින් යුතුව අද පස්වරුවේ නිවේදනයක් නිකුත් කර තිබුණා. එහි දැක්වුණේ පවත්නා නීති විධි විධාන වලට අනුකූළව අධ්‍යක්ෂ මණ්ඩල ධුර කාලය අවසන් වී ඇති අදාළ රාජ්‍ය ආයතනවල එම අධ්‍යක්ෂ මණ්ඩල නැවත ස්ථාපිත කිරීමට ජනාධිපතිවරයා විසින් විෂය භාර අමාත්‍යවරයාට උපදෙස් ලබාදී ඇති බවයි.\nඒ සදහා ජනාධිපතිවරයාගේ සහ අග්‍රාමාත්‍යවරයාගේ උපදෙස් මත නුදුරු අනාගතයේදී කටයුතු කරන බව අදාළ නිවේදනයේ දැක්වෙනවා.\nඑම කටයුතු ක්‍රියාත්මක කරනතෙක් එකී රාජ්‍ය ආයතන සහ ඒවායේ වත්මන් අධ්‍යක්ෂ මණ්ඩල විසින් මෙහෙයුම් කටයුතු සිදුකර බාධාවකින් තොරව එම ආයතන අඛන්ඩව පවත්වාගෙන යන බව ද එහි සදහන්.",
       "URL": "https://www.hirunews.lk/202404/විසුරුවා-හැරුණු-අධ්‍යක්ෂ-මණ්ඩල-ගැන-කතා-කරන්න-එජාපය-ජනපති-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=3693"
}