{
       "Source": "hirunews",
       "Timestamp": "Saturday, 26 September 2020 - 13:00",
       "Headline": "වැඩිමිලට විකුණන පොල් වැටලීම ඇරඹේ",
       "News Content": "පාලන මිල ඉක්මවා වෙළඳපොලේ පොල් අලෙවි කරන වෙළඳුන් සොයා සිදුකරන වැටලීම් හා විමර්ශන අද සිට ආරම්භ කළ බව පාරිභෝගික සේවා අධිකාරිය ප්‍රකාශ කළා.\nඑහි උසස් නිලධාරියෙකු කියා සිටියේ ඊයේ නිකුත් කළ ගැසට් නිවේදනය අනුව පාලන මිල ඉක්මවා මෙලෙස පොල් අලෙවි කරන වෙළඳුන්ට එරෙහිව අධිකරණ ක්‍රියාමාර්ගවලට එළඹෙන බවයි.\nපොල් ගෙඩියක මිල රුපියල් 60 ත් 70 ත් අතර උපරිම සිල්ලර මිලක් නියම කරමින් ඊයේ එම අති විශේෂ ගැසට් පත්‍රය නිකුත් කෙරුණු අතර, ඒ අනුව පොල් ගෙඩියක වට ප්‍රමාණය අනුව මිල ගණන් වෙනස් වනවා.\nවට ප්‍රමාණය අගල් 12 ට අඩු පොල් රුපියල් 60 කටත්, වට ප්‍රමාණය අගල් 12 ත් 13 ත් අතර පොල් රුපියල් 65 කටත්, වට ප්‍රමාණය අගල් 13 ට වැඩි පොල් ගෙඩියක් සඳහා රුපියල් 70ක මිලක් ද නියම කර තිබෙනවා.\nමේ අතර පාලන මිල ඉක්මවා සහල් අලෙවි කරන වෙළඳුන් සොයන වැටලීම්ද පාරිභෝගික සේවා අධිකාරිය යළි ආරම්භ කර තිබෙනවා. එම අධිකාරිය පැවසුවේ වෙළඳපොලේ සහල් මිල ඉහළ ගොස් ඇති බවට ලද තොරතුරු අනුව අදාළ වැටලීම් යළි ආරම්භ කළ බවයි.\nකැකුළු සහල් සඳහා රුපියල් 93 ක්, නාඩු සහල් සඳහා රුපියල් 96 ක් මෙන්ම සම්බා සහල් සඳහා රුපියල් 98 ක් වශයෙනුයි පාලන මිල පනවා ඇත්තේ.",
       "URL": "https://www.hirunews.lk/251147/වැඩිමිලට-විකුණන-පොල්-වැටලීම-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=2429"
}