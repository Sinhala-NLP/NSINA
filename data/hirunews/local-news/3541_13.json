{
       "Source": "hirunews",
       "Timestamp": "Tuesday, 22 January 2019 - 15:01",
       "Headline": "විපක්ෂ නායක මහින්ද පාර්ලිමේන්තුවේ විපක්ෂ නායක කාර්යාලයේ රාජකාරි අරඹයි",
       "News Content": "පාර්ලිමේන්තුවේ පසුගියදා ඇති වූ ගැටුම සම්බන්ධයෙන් විමර්ශන සිදුකළ කමිටුවේ වාර්තාව එහි සභාපති නියෝජ්‍ය කථානායක ආනන්ද කුමාරසිරි විසින් කථානායක කරූ ජයසූරිය වෙත අද භාර දුන්නා.\nඑමෙන්ම, පොදු ව්‍යපාර කාරක සභාව හෙවත් කෝප් කමිටුවේ සභාපතිවරයා ලෙස ජනතා විමුක්ති පෙරමුණේ පාර්ලිමේන්තු මන්ත්‍රී සුනිල් හඳුන්නෙත්ති අද පත් කෙරුණේ එම කාරක සභාව පාර්ලිමේන්තු සංකීර්ණයේ රැස්වූ අවස්ථාවේදියි.\nඑසේම විපක්ෂ නායක මහින්ද රාජපක්ෂ පාර්ලිමේන්තු සංකිර්ණයේ පිහිටි විපක්ෂ නායක කාර්යාලයේදී  අද පස්වරුවේ සිය රාජකාරි ආරම්භ කළා.\nඑහිදී ඔහු කියා සිටියේ ඉතාම කෙටි කාලයකින් පාර්ලිමේන්තුවේ පිහිටි විපක්ෂ නායක කාර්යාලයෙන් ඉවත්ව ආණ්ඩු පක්ෂ කාර්යාල දෙසට ගමන් කරන බවයි.\nමේ අතර නව ආණ්ඩුක්‍රම ව්‍යවස්ථාවක් ගෙන ඒමට ඇතමුන් උත්සාහ කිරීම අග්‍රාමාත්‍ය රනිල් වික්‍රමසිංහ හා එම්.ඒ.සුමන්දිරන් අතර ඇති ගිවිසුමක් ක්‍රියාත්මක කිරීමක් බව විපක්ෂ නායක මහින්ද රාජපක්ෂ ප්‍රකාශ කළා.\nකොල්ලූපිටිය - ජුම්මා මුස්ලිම් පල්ලියේ ඉස්ලාමීය ආගමික අධ්‍යාපන කේන්ද්‍රය විවෘත කිරීමේ අවස්ථාවට අද එක්වෙමින් විපක්ෂ නායකවරයා මේ බව කියා සිටියා.",
       "URL": "https://www.hirunews.lk/208788/විපක්ෂ-නායක-මහින්ද-පාර්ලිමේන්තුවේ-විපක්ෂ-නායක-කාර්යාලයේ-රාජකාරි-අරඹයි",
       "Category": "Local News",
       "Parent URL": "https://www.hirunews.lk/local-news.php?pageID=3541"
}