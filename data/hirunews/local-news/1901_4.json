{
       "Source": "hirunews",
       "Timestamp": "Monday, 07 June 2021 - 14:04",
       "Headline": "මැදිරිගිරියේ නැවත පදිංචි කිරීමක් නිසා දුර්ලභ ශාකවර්ග වලින් සමන්විත ප්‍රදේශයක් විනාශයට (වීඩියෝ)",
       "News Content": "මොරගහකන්ද ව්‍යාපෘතිය යටතේ මැදිරිගිරියේ සිදුකෙරෙන නැවත පදිංචි කිරීමේ කටයුතු වෙනුවෙන් වනාන්තර හෙළිපෙහෙළි කිරීමේදී කොන්ත්‍රාත්කරුවෙකු කොන්දේසි උල්ලංඝනය කරමින් කටයුතු කර ඇති බවට චෝදනා එල්ල වනවා.\nප්‍රදේශය භාර වන නිලධාරීන් පවසන්නේ මේ හේතුවෙන් රජයට උපයා ගැනීමට හැකිව තිබූ විශාල මුදලක් අහිමි වී ඇති බවයි.\nමොරගහකන්ද - කළුගල ව්‍යාපෘතිය යටතේ ඉඩම් අහිමි පිරිස නැවත පදිංචි කිරීම සඳහා බිසෝපුරට යාබද නබඩවැව ප්‍රදේශය තෝරා ගෙන තිබුණා.\nඑම ප්‍රදේශයේ හෙක්ටයාර 80කට ආසන්න ප්‍රමාණයක් හෙළිපෙහෙළි කිරීමේ කටයුතු අරම්භ කර තිබුණේ ඒ අනුවයි.\nවසර දෙතුන්සීයක් පමණ පැරණි පළු, වීර, කළුමැදිරිය, හල්මිල්ල, කටකෑළිය වැනි දැවමය වටිනාකමක් ඇති දුර්ලභ ශාකවර්ග වලින් සමන්විත එම ප්‍රදේශයේ විනාශ වී ඇති අයුරු දක්නට ලැබුනා.\nව්‍යාපෘතිය කඩිනම් කිරීමේ අරමුණින් කොන්ත්‍රාත්කරුවන් දැව ගිනි තබා විනාශ කර ඇති බවටයි චෝදනා එල්ල වන්නේ.\nරටක ඉදිරි ගමන සඳහා සංවර්ධන කටයුතු සිදුකළ යුතු නමුත්, එය අවම පරිසර හානියකින් සිදුකළ යුතු බව අප සැම සිතට ගතයුතු කරුණක්.",
       "URL": "https://www.hirunews.lk/273620/මැදිරිගිරියේ-නැවත-පදිංචි-කිරීමක්-නිසා-දුර්ලභ-ශාකවර්ග-වලින්-සමන්විත-ප්‍රදේශයක්-විනාශයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1901"
}