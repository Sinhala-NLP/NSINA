{
       "Source": "hirunews",
       "Timestamp": "Saturday, 26 March 2022 - 9:27",
       "Headline": "තලේබාන්වරුන් ඇෆ්ගන් පාසල් දැරියන් හරවා යවයි - ඇමරිකාව සාකච්ඡා නවතයි",
       "News Content": "ඇෆ්ගනිස්ථානයේ ද්වීතියික බාලිකා පාසල් පසුගිය බදාදා ආරම්භ වී පැය කිහිපයක් තුළ ඒවා වසා දමා පාසල් දැරියන්ට නිවෙස් බලා යන ලෙස තලේබාන් පාලනය නියෝග කර තිබෙනවා.\nමීට පෙර තලේබාන් රජයේ අධ්‍යාපන අමාත්‍යාංශය ප්‍රකාශ කළේ ඇෆ්ගන් ශිෂ්‍ය ප්‍රජාවට අධ්‍යාපනය ලබාදීම වගකීමක් ලෙස සළකා බාලිකා පාසල් ද විවෘත කරන බවයි.\nඑහෙත් එම තීරණය වෙනස් කිරීම පිළිබඳ ව විරෝධය පළ කරමින් ඇමරිකා එක්සත් ජනපදය තලේබාන්වරුන් සමඟ සාකච්ඡා අත්හිටුවා තිබෙනවා.\nඑය, තලේබාන් පාලනයට ජාත්‍යන්තර සහාය ලබාගැනීමේ හැකියාව අහුරන බවයි එක්සත් ජනපද රාජ්‍ය දෙපාර්තමේන්තු ප්‍රකාශක නෙඩ් ප්‍රයිස් කියා සිටියේ.\nඅධ්‍යාපනය පිළිබඳ එක්සත් ජාතීන්ගේ නියෝජිත ආයතනය වන යුනෙස්කෝවේ ප්‍රධානී ඕඩ්‍රි ඇෂෝලි සඳහන් කළේ මෙය දැවැන්ත පසුබෑමක් බවයි.\nකාන්තා අධ්‍යාපනය පිළිබඳ හඬ නැගීම නිසා පාකිස්ථාන තලේබාන් වෙඩි පහරට ලක්ව දිවි ගළවා ගත් නොබෙල් ත්‍යාගලාභී මලාලා යූසුෆායි ද තලේබාන්වරුන්ගේ තීරණය පිළිබඳව අදහස් පළ කළා.\nඇය කියා සිටියේ අධ්‍යාපනයෙන් සවිබල ගැන්වූ කාන්තා පරපුරට බිය පළ කරන තලේබාන්වරුන් දැරියන්ගේ අධ්‍යාපනය වැළැක්වීම සඳහා නිදහසට කරුණු සොයමින් සිටින බවයි.",
       "URL": "https://www.hirunews.lk/300420/තලේබාන්වරුන්-ඇෆ්ගන්-පාසල්-දැරියන්-හරවා-යවයි-ඇමරිකාව-සාකච්ඡා-නවතයි",
       "Category": "Local News",
       "Parent URL": "https://www.hirunews.lk/local-news.php?pageID=1270"
}