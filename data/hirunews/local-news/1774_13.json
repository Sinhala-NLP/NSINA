{
       "Source": "hirunews",
       "Timestamp": "Thursday, 05 August 2021 - 7:03",
       "Headline": "අත්අඩංගුවට ගත් ගුරුවරුන් ඇතුලු 44 දෙනා අධිකරණයට - කොරෝනා පරීක්ෂණයේදී ආසාදිතයන් නොවන බවට හෙළිවේ",
       "News Content": "ගුරු - විදුහල්පති විරෝධතා රථ පෙළපාලියට සහභාගිවී නැවත යමින් සිටියදී අත්අඩංගුවට ගත් හතළිස් හතරදෙනා අද අධිකරණයට ඉදිරිපත් කිරීමට නියමිතයි. ඊයේ අත්අඩංගුවට ගත් මෙම පිරිසට කොරෝනා පරීක්ෂණ සිදුකර ඇති අතර, එහිදී ඔවුන් කිසිවෙකු ආසාදිතයන් ලෙස හඳුනාගෙන නැහැ.\nවැටුප් විෂමතා ගැටළුවක් මුල් කරගනිමින් දැනට ඔන්ලයින් ඉගැන්වීමේ වර්ජනයක නිරතව සිටින ගුරු විදුහල්පතිවරුන් ඊයේ මාර්ග හතරක් ඔස්සේ රථ පෙළපාලියකින් කොළඹට පැමිණියා.\nජනාධිපති කාර්යාලය ඉදිරියට පැමිණි මොවුන් පසුව එහි විරෝධතාවක නිරතවුණා. ඔවුන් විසිර ගියේ ජනාධිපති කාර්යාලයේ නිලධාරීන් දෙදෙනෙකු සමඟ ද සාකච්ඡා කිරීමෙන් අනතුරුවයි.\nමේ අතර විරෝධතාව අවසන් කර නැවත යමින් සිටියදී 44 දෙනෙකු වාහන 10 කුත් සමඟ පොලිසිය අත්අඩංගුවට ගත්තා.\nමොවුන් අතර ගුරුවරුන් 22 කු, ගුරුවරියන් 16 දෙනෙකු සහ පිටස්තර පුද්ගලයින් හයදෙනෙකුද වන බවයි පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ කියා සිටියේ.\nඅත්අඩංගුවට ගත් පිරිස කොළඹ මහ නගර සභාවේ වෛද්‍ය නිලධාරියා වෙත යොමු කර කොවිඩ් පරීක්ෂණයක් සිදුකර ඇති අතර, එහිදී ඔවුන් කොරෝනා ආසාදිතයන් නොවන බවටයි අනාවරණ වී ඇත්තේ.\nමේ අතර ගුරු හා විදුහල්පති වෘත්තිය සමිති ඊයේ මහනුවර නගරයෙන් ආරම්භ කළ විරෝධතා පා ගමන අද දෙවන දිනටත් ක්‍රියාත්මකයි. ඔවුන් ලබන සඳුදා කොළඹට ළඟාවීමට නියමිතයි.",
       "URL": "https://www.hirunews.lk/278891/අත්අඩංගුවට-ගත්-ගුරුවරුන්-ඇතුලු-44-දෙනා-අධිකරණයට-කොරෝනා-පරීක්ෂණයේදී-ආසාදිතයන්-නොවන-බවට-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=1774"
}