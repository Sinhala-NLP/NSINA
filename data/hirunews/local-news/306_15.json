{
       "Source": "hirunews",
       "Timestamp": "Tuesday, 30 May 2023 - 20:02",
       "Headline": "විදේශ මුදල් හුවමාරු කිරීමේ ජාවාරමක් ගැන CIA අනාවරණයක්  (වීඩියෝ)",
       "News Content": "මෙරට තුළ විදේශ මුදල් මිල දී ගැනීම, අලෙවි කිරීම සහ හුවමාරු කිරීම සඳහා අවසරය තිබෙන්නේ ශ්‍රී ලංකා මහ බැංකුවේ අනුමත බලපත්‍රලාභී බැංකු සහ බලයලත් මුදල් හුවමාරු කිරීමේ ආයතන සඳහා පමණයි.\nඑවැනි නීතිමය රාමුවක් තිබියදී රටට එන විදෙස් මුදල් රටේ ප්‍රධානම ගුවන්තොටුපොළේදී හොර පාරෙන් තමන් අතට ගන්නා ජාවාරම්කරුවන් පිරිසක් පිළිබඳව අනාවරණ කරගැනීමට හිරු CIA කණ්ඩායම සමත් වී තිබෙනවා.\nකටුනායක බණ්ඩාරනායක ජාත්‍යන්තර ගුවන්තොටුපොළ කේන්ද්‍ර කර ගනිමින් ක්‍රියාත්මක විදේශ මුදල් හුවමාරු කිරීමේ ජාවාරමක් සම්බන්ධයෙන් හිරු CIA කණ්ඩායමට ලද තොරතුරක් මත අප ලහිලහියේ ගුවන්තොටුපොළ වෙත ළඟා වුණා.\nවිදේශගතව සිට මෙරටට පැමිණෙන ශ්‍රී ලාංකිකයින්ට මෙන්ම, සංචාර සඳහා පැමිණෙන විදේශිකයින්ට මෙම ජාවාරම්කරුවන්ගෙන් එල්ලවන්නේ දැඩි බලපෑමක්.\nඒ, ඔවුන් සතු විදේශ මුදල් ජාවාරම්කරුවන් වෙත ලබාගැනීම සඳහායි.\nරාජ්‍ය සහ පෞද්ගලික බලපත්‍රලාභී බැංකු සහ මූල්‍ය ආයතන ගුවන්තොටුපොළේ ස්ථාපනය කර තිබෙන්නේ, මෙරටට පැමිණෙන ඕනෑම පුද්ගලයෙකුගේ මුදල් හුවමාරු කර ගැනීමේ අවශ්‍යතාව සපුරාලීම සඳහායි.\nඑහෙත්, කටුනායක ගුවන්තොටුපොළේ නිරන්තරයෙන් සැරිසරන මෙම ජාවාරම්කරුවන්, බැංකු සහ මුල්‍ය ආයතන පද්ධතියට මෙන්ම රටේ ආර්ථිකයට ද අභියෝග කරමින් ජාතික ආර්ථිකයට එක්විය යුතු විදේශ මුදල් ඔවුන් සතු කර ගන්නේ, කිසිදු හිරිකිතයකින් තොරවයි.\nමෙය අද ඊයේ ආරම්භ වූවක් නොවන බවට එහි සේවය කරන ඇතැම් නිලධාරීන් සහ ජාවාරම්කරුවන් ඉතා කුළුපග මිතුරන් සේ ඇසුරු කරන ආකාරයෙන් පසක් කර තිබෙනවා.\nරට ආර්ථික වශයෙන් අර්බුදයකට මුහුණපා සිටින අවස්ථාවක, ජාතික ආර්ථිකයට ශක්තියක් දීමට රාජ්‍ය නිලධාරීන් බැඳී සිටිනවා වෙනුවට, කටුනායක ගුවන්තොටුපොළේ ඇතැම් නිලධාරීන්ද මෙම ජාවාරම්කරුවන්ට උඩගෙඩි දීම විමතියට කරුණක්.\nශ්‍රී ලංකාව තුළ විදේශ මුදල් මිල දී ගැනීම, අලෙවි කිරීම සහ හුවමාරු කිරීම සඳහා අවසරය තිබෙන්නේ, ශ්‍රී ලංකා මහ බැංකුවේ අනුමත බලපත්‍රලාභී බැංකු සහ බලයලත් මුදල් හුවමාරු කිරීමේ ආයතන සඳහා පමණයි.\nයම් පුද්ගලයෙකු, ආයතනයක් හෝ වෙනත් යම් ව්‍යාපාරයක් ශ්‍රී ලංකා මහ බැංකුවේ අවසරයකින් තොරව විදේශ මුදල් ගනුදෙනුවල නිරත වන්නේ නම්, එය 2017 අංක 12 දරන විදේශ විනිමය පනත යටතේ නීතිවිරෝධී ක්‍රියාවක් බව ශ්‍රී ලංකා මහ බැංකුව නම් කර තිබෙනවා.",
       "URL": "https://www.hirunews.lk/336615/විදේශ-මුදල්-හුවමාරු-කිරීමේ-ජාවාරමක්-ගැන-cia-අනාවරණයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=306"
}