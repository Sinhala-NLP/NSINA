{
       "Source": "hirunews",
       "Timestamp": "Monday, 26 September 2022 - 19:46",
       "Headline": "පොලිස් නිලධාරියෙකුගේ දස්කමින් වැළකුණු මුදල් මංකොල්ලය",
       "News Content": "තඹුත්තේගම පෞද්ගලික බැංකුවක් ඉදිරිපිට දී රුපියල් ලක්ෂ 223ක මුදලක් කොල්ල කා පලායෑමට තැත් කළ ආයුධ සන්නද්ධ කොල්ලකරුවන් දෙදෙනෙකු මෙල්ල කර, අත් අඩංගුවට ගැනීමට පොලිස් නිලධාරියෙකු සමත් වී තිබෙනවා.\nමෙම සැකකරුවන් දෙදෙනා මුදල් කොල්ලකා පලා යන අවස්ථාවේ දීයි ලුහුබැඳ ගොස් අත් අඩංගුවට ගැනුණේ.\nමෙවැනි නිර්භීත ක්‍රියාවක් සිදු කර, මුදල් මංකොල්ලය වළක්වා ගත්තේ තඹුත්තේගම පොලිස් ස්ථානයේ විවිධ පැමිණිලි අංශයේ කටයුතු කරන පොලිස් සැරයන් (42313) බුද්ධික කුමාර විසිනුයි.\nමෙම නිර්භීත පොලිස් නිලධාරියා විසින් අදාළ සැකකරුවන් හඹා ගොස් ඉන් එක් අයෙකු තදින් ග්‍රහණය කොට, ඔහු සතු ගිනි අවි පොලිස් භාරයට ගෙන ඇති බවයි පොලිස් මාධ්‍ය ප්‍රකාශක කාර්‍යාලය පැවසුවේ.\nමෙලෙස අත් අඩංගුවට ගෙන ඇත්තේ වයස අවුරුදු 48 හා 50 යන වයස්වල පසුවන්නන්.\nඔවුන් සතුව තිබී කොල්ලයට පැමිණීමේ දී රැගෙන ආ මෙරට නිෂ්පාදිත බෝර 12 ගිනි අවියක්, ඊට යොදන පතොරම්, මන්නා පිහියක්, අත් වැසුම්, ජංගම දූරකථනයක් සහ කොල්ලයට පැමිණි යතුරු පැදියක් ද පොලිස් භාරයට ගැනුණා.\nසිද්ධිය සම්බන්ධයෙන් වැඩිදුර විමර්ශන ක්‍රියාත්මක අතර, රටක සිදුවන්නට යන දරුණු ගණයේ අපරාධ වළක්වා ගැනීමට දිවි පරදුවට තබා සිය සේවය සපයන මෙවන් පොලිස් නිලධාරින්ට සියල්ලන්ගේම ගෞරවය හිමිවිය යුතු නොවන්නේ ද ?",
       "URL": "https://www.hirunews.lk/316383/පොලිස්-නිලධාරියෙකුගේ-දස්කමින්-වැළකුණු-මුදල්-මංකොල්ලය",
       "Category": "Local News",
       "Parent URL": "https://www.hirunews.lk/local-news.php?pageID=842"
}