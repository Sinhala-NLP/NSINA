{
       "Source": "hirunews",
       "Timestamp": "Thursday, 29 March 2018 - 8:55",
       "Headline": "2017 සාමාන්‍ය පෙළ විභාගයේ විශිෂ්ඨයෝ (ඡායාරූප)",
       "News Content": "2017 අධ්‍යයන පොදු සහතික පත්‍ර සාමාන්‍ය පෙළ විභාගයේ ප්‍රතිඵල ඊයේ (28) රාත්‍රියේ අන්තර්ජාලයට නිකුත්  කෙරුණා.\nවිභාග කොමසාරිස් ජනරාල් සනත් පූජිත සඳහන් කළේ කොළඹ සහ ශ්‍රී ජයවර්ධනපුර කලාපවලට අයත් පාසල්වල විදුහල්පතිවරුන්ට ප්‍රතිඵල ලේඛන අද (29) පෙරවරු 10 න් පසුව නිකුත් කරන බවයි.\nඅනෙකුත් සියලුම පාසල් වෙත ප්‍රතිඵල ලේඛන අද දිනයේම තැපැල් කෙරෙන අතර සියලුම පෞද්ගලික අයදුම්කරුවන් සඳහා ප්‍රතිඵල ඉදිරියේදී තැපැල් කෙරෙන බවද ඔහු සඳහන් කළා.\nඊයේ (28) රාත්‍රියේ අන්තර්ජාලයට මුදාහැරුණු සාමාන්‍ය පෙළ ප්‍රතිඵලවලට අනුව දිවයිනේ පළමු ස්ථාන 06 ක් වාර්තාවනවා.\nගම්පහ රත්නාවලී බාලිකා මහා විද්‍යාලයේ කසුනි හංසනා සෙනෙවිරත්න සහ චමෝදි රවීසා සුබසිංහ මෙලෙස පළමු ස්ථානයට පත්වූ සිසුවියන් දෙදෙනෙක්.\nමහනුවර උසස් බාලිකා විද්‍යාලයේ නවෝද්‍යා ප්‍රභාවි රණසිංහ, මහනුවර මහමායා බාලිකා විද්‍යාලයේ ලිමාෂා අමන්දි විමලවීර, මාතර සුජාතා විද්‍යාලයේ රන්දි ලක්ප්‍රියා සහ රත්නපුර සීවලී මධ්‍ය මහා විද්‍යාලයේ කවීෂ ප්‍රතිභාත් මෙලෙස සාමාන්‍ය පෙළ විභාගයෙන් දිවයිනේ පළමු ස්ථානයට පත් සිසු සිසුවියන් වනවා.\nකොළඹ දේවි බාලිකා විද්‍යාලයේ නිපුණි ඉන්දීවරී හේරත්, කොළඹ සී.එම්.එස්. බාලිකා විද්‍යාලයේ අනීෂා ගීතාංජලී ප්‍රනාන්දු, නුගේගොඩ සමුද්‍රදේවි බාලිකා විද්‍යාලයේ රිසිනි දිනාරා කුමාරසිංහ සහ කොළඹ ශාන්ත ජෝෂප් විද්‍යාලයේ කවීන් සංදීප සිරිවර්ධන දෙවනුව සාමාන්‍ය පෙළ විභාගයේ ඉහළම ප්‍රතිඵල ලැබූ දරුවන් වනවා.\nඑමෙන්ම ගම්පහ බණ්ඩාරනායක විද්‍යාලයේ තිමන්ත සමාධි වික්‍රමසිංහ, හෝමාගම මහින්ද රාජපක්ෂ විද්‍යාලයේ සෙනුරි දිල්රු මල්ලිකාරච්චි, යාපනය වෙම්බඩි උසස් බාලිකා විද්‍යාලයේ නිරුති සුරේෂ්කුමාර්, මහනුවර හිල්වුඩ් විද්‍යාලයේ නිසංසා කසුන්දි ගොකරැල්ල සහ මාතර සුජාතා විද්‍යාලයේ අමන්දි නයනතාරා ජයසූරිය ද මෙලෙස සාමාන්‍ය පෙළ විභාගයේ දෙවනුව ඉහළ ප්‍රතිඵල ලැබූ සිසුන් අතරට ඇතුළත්.\nපසුගිය වසරේ දෙසැම්බර් මාසයේ පැවති සාමාන්‍ය පෙළ විභාගයට අපේක්ෂකයින් හය ලක්ෂ 88, 573 දෙනෙකු පෙනී සිටි අතර, මධ්‍යස්ථාන 5116 කදී විභාගය පැවැත්වුණා.\nමෙවර විෂයන් 09 ටම ඒ සාමාර්ථ ලබාගත් සිසුන් සංඛ්‍යාව 9960 ක්.\n2016 වසරේදී එම සංඛ්‍යාව 8224 ක් වන අතර, ඒ අනුව එම වසර හා සැසඳීමේදී මෙවර 1736 ක වැඩිවීමක් පෙන්නුම් කරන බවයි විභාග කොමසාරිස් ජනරාල්වරයා සඳහන් කළේ.\nගණිතය සමත් සංඛ්‍යාව 2016 වසරේදී 62.81 ක් වන අතර, එය මේ වසරේදී 67.24 ක් දක්වා ඉහළ ගොස් තිබෙනවා.\nඋසස් පෙළ සඳහා 2016 වසරේදී 69.94 ක් සුදුසුකම් ලබා ඇති අතර, ඊයේ නිකුත් කෙරුණු ප්‍රතිඵල අනුව එම ප්‍රතිශතය සියයට 73.05 ක් දක්වා ඉහළ ගොස් තිබෙනවා.\nමේ අතර විභාග කොමසාරිස් ජනරාල් සනත් පූජිත සඳහන් කළේ නැවත සමීක්ෂණ සඳහා පාසල් අයදුම්කරුවන් අප්‍රේල් මස 07 වනදාට පෙරද, පෞද්ගලික අයදුම්කරුවන් අප්‍රේල් මස 12 වනදාට පෙරද සිය අයදුම්පත් විභාග දෙපාර්තමේන්තුව වෙත ඉදිරිපත් කළ යුතු බවයි.\nදිවයිනේ පළමු ස්ථානයක් හිමිකරගත් මාතර සුජාතා විද්‍යාලයේ රන්දි ලක්ප්‍රියා\nසිසුවිය\nදිවයිනේ දෙවන ස්ථානයක් හිමිකරගත් මාතර සුජාතා විද්‍යාලයේ අමන්දි නයනතාරා ජයසූරිය\nසිසුවිය\nදිවයිනේ දෙවන ස්ථානයක් හිමිකරගත් යාපනය වෙම්බඩි උසස් බාලිකා විද්‍යාලයේ නිරුති සුරේෂ්කුමාර් සිසුවිය\nඡායාරූප - මාතර, අධීෂ ආරියතිලක / යාපනය, ප්‍රතීපන්",
       "URL": "https://www.hirunews.lk/187138/2017-සාමාන්‍ය-පෙළ-විභාගයේ-විශිෂ්ඨයෝ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4015"
}