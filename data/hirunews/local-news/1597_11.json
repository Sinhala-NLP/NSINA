{
       "Source": "hirunews",
       "Timestamp": "Friday, 29 October 2021 - 15:29",
       "Headline": "2020 විගණකාධිපති වාර්ෂික වාර්තාව කතානායකට පිළිගන්වයි",
       "News Content": "2020 වර්ෂයට අදාළ විගණකාධිපති වාර්තාව, විගණකාධිපති ඩබ්ලිව්. පී.සී. වික්‍රමරත්න විසින් කතානායක මහින්ද යාපා අබේවර්ධන වෙත පිළිගන්වනු ලැබුවා.\nඒ ඊයේ (28) ජාතික විගණන කාර්යාලයේදීයි.\nආණ්ඩුක්‍රම ව්‍යවස්ථාවේ 148 ව්‍යවස්ථාව ප්‍රකාරව රාජ්‍ය මූල්‍ය පිළිබඳ සම්පූර්ණ පාලනය පාර්ලිමේන්තුව සතු වනවා.\nඑම කාර්ය වඩාත් ඵලදායී ලෙස සිදු කිරීමට ආණ්ඩුක්‍රම ව්‍යවස්ථාවේ 154 ව්‍යවස්ථාවෙන් විගණකාධිපතිවරයාට පැවරී ඇති කාර්යභාරයට අනුවයි, 2020 වසරට අදාළව මෙම විගණන වාර්තාව ඉදිරිපත් කෙරුණේ.\nමේ අනුව අමාත්‍යාංශ හා දෙපාර්තමේන්තු, රාජ්‍ය සංස්ථා, අධිකාරී , මණ්ඩල හා ව්‍යවස්ථාපිත අරමුදල්, පළාත් සභා , පළාත් පාලන ආයතන , විදේශ ආධාර ව්‍යාපෘති ඇතුළු ආයතනවලට අදාළව සිදු කළ විගණනයන් කාණ්ඩ 09ක් යටතේ මෙය පාර්ලිමේන්තුවට ඉදිරිපත් කෙරෙනවා.\nපාර්ලිමේන්තුවේ මහලේකම් ධම්මික දසනායක , ජාතික විගණන කාර්යාලයේ නිලධාරීන් පිරිසක් ද මෙම අවස්ථාවට එක්ව සිටියා.",
       "URL": "https://www.hirunews.lk/286415/2020-විගණකාධිපති-වාර්ෂික-වාර්තාව-කතානායකට-පිළිගන්වයි",
       "Category": "Local News",
       "Parent URL": "https://www.hirunews.lk/local-news.php?pageID=1597"
}