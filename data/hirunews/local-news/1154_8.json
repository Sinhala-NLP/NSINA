{
       "Source": "hirunews",
       "Timestamp": "Saturday, 21 May 2022 - 8:08",
       "Headline": "තෙල් - ගෑස් නිසා අදත් ප්‍රදේශ කිහිපයක මාර්ග අවහිර වෙයි (වීඩියෝ)",
       "News Content": "ඉන්ධන සහ ගෑස් ඉල්ලා අද (21) දිනයේත් මාර්ග අවහිර කරමින් පිරිස් විරෝධතාවල නිරතවනවා.\nඅද උදෑසන ඉන්ධන ඉල්ලා පිරිසක් සිදු කරන විරෝධතාවක් හේතුවෙන් ජාඇළ - මීගමුව 273 ප්‍රධාන මාර්ගය, බෝපිටිය ප්‍රදේශයෙන් අවහිර වුණා.\nහිරු වාර්තාකරු සඳහන් කළේ ඔවුන් මාර්ගය හරස් කරමින් විරෝධතාවයේ නිරතවූ බවයි.\nඑහිදී මනාල යුවළක් රැගෙන යාමට පැමිණි මෝටර් රථයකටද එහි සිටි පිරිස් මාර්ගයේ ඉදිරියට ගමන් කිරීමට ඉඩ ලබාදුන්නේ නැහැ.\nමේ අතර කොළඹ - හොරණ මාර්ගය පිළියන්දල පිරවුම්හල අසළින් අවහිර කරමින් පිරිසක් ඉන්ධන ඉල්ලා විරෝධතාවක නිරතවුණා.\nඑමෙන්ම නුගේගොඩ - නාවල පිරවුම්හල අසළද පිරිසක් විරෝධතාවයේ නිරතවුණේ ඉන්ධන ලබාදෙන ලෙස බල කරමින්.\nඅලුත්ගම - වැලිපැන්න දක්ෂිණ අධිවේගී ප්‍රවේශ මාර්ගය අද අලුයම හතරේ සිට උදෑසන අට දක්වා අවහිර කරමින් පිරිසක් විරෝධතාවයේ නිරතවූයේ ඉන්ධන ලබාදෙන ලෙස ඉල්ලමින්.\nඑමෙන්ම ගාල්ල - දෙවට ප්‍රදේශයේ මෙන්ම සහ බලංගොඩ ප්‍රදේශයේද ඉන්ධන ඉල්ලා විරෝධතා පැවැත්වුණා.\nමීට අමතරව අද පෙරවරුවේ වැලිගම ඉන්ධන පිරවුම්හලට පැමිණි ඩීසල් රැගත් බවුසරයකට ඉන්ධන ගොඩබෑමට ඉඩ ලබා නොදීමත් සමඟ එම ස්ථානයේ දැඩි උණුසුම් තත්වයක් හටගත්තා.\nමේ හේතුවෙන් දැඩි රථවාහන තදබදයක් ද හටගත් බවයි හිරු ප්‍රාදේශීය වාර්තාකරු සඳහන් කළේ.\nඑමෙන්ම ඊයේ රාත්‍රියේ ත්‍රිකුණාමලය ඉන්ධන පිරවුම්හල අසළ ඉන්ධන ලබාගැනීමට පිරිසක් අතර ඇතිවූ ගැටුමක් පොලිසිය මැදිහත් වී පාලනය කර තිබෙනවා.\nමේ අතර ඉන්ධන ලබාදෙන ලෙස ඉල්ලමින් සිදුකරන විරෝධතාවක් හේතුවෙන් බේස්ලයින් මාර්ගය ඔරුගොඩවත්ත මංසන්ධියෙන් අවහිර වුණා.\nමේ අතර බලශක්ති අමාත්‍ය කංචන විජේසේකර, ට්විටර් පණිවුඩයක් නිකුත් කරමින් සඳහන් කළේ ඉන්ධන ප්‍රවාහනයට බාධා සිදුකරන්නේ නම් ඉන්ධන බෙදාහැරීමේ කටයුතු නතර කිරීමට සිදුවන බවයි.\nඑමෙන්ම ගෑස් ඉල්ලා සිදු කරන විරෝධතාවක් හේතුවෙන් අද දහවල් බොරැල්ල - නාරාහේන්පිට මාර්ගය මෝටර් රථ ප්‍රවාහන දෙපාර්තමේන්තුව අසලින් අවහිර වී තිබෙනවා.\nමේ අතර අද දිනයේත් ඉන්ධන ලබාගැනීම සඳහා ඉන්ධනහල් ඉදිරිපිට දිගු පෝලිම් දක්නට ලැබුණා.\nකෙසේ වෙතත් ඉන්ධන රැගත් තවත් නෞකා දෙකක් අද පෙරවරුවේ දිවයිනට ළඟා වී තිබෙනවා.\nඋස්වැටකෙයියාව - තල්දියවත්ත මුහුදු තීරයට එම නෞකා දෙක ළඟා වූ බවයි හිරු වාර්තාකරු සඳහන් කළේ.\nඅද පස්වරුව වනවිට එම නෞකා දෙකෙන් ඉන්ධන ගොඩබෑමේ කටයුතු සිදුකිරීමට නියමිතයි.",
       "URL": "https://www.hirunews.lk/304884/තෙල්-ගෑස්-නිසා-අදත්-ප්‍රදේශ-කිහිපයක-මාර්ග-අවහිර-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1154"
}