{
       "Source": "hirunews",
       "Timestamp": "Sunday, 21 November 2021 - 19:11",
       "Headline": "උඩරට ගොවීන් විරෝධතාවක - නුවරඑළිය ආර්ථිකයත් වැසේ (වීඩියෝ)",
       "News Content": "මැනිං වෙළඳපොළට සහ දඹුල්ල විශේෂ ආර්ථික මධ්‍යස්ථානය වෙත නුවරඑළිය ප්‍රදේශයේ වගා කෙරෙන එළවළු තොග අද නොලැබුණු බව එම වෙළඳ සංගම් නියෝජිතයින් පවසනවා.\nමේ අතර, ගොවීන් විසින් එළවළු තොග ආර්ථික මධ්‍යස්ථානයට ලබාදීම ප්‍රතික්ෂේප කළ නිසා නුවරඑළිය ආර්ථික මධ්‍යස්ථානය වසා දැමූ බව සමස්ත ලංකා විශේෂිත ආර්ථික මධ්‍යස්ථාන එකමුතුවේ සභාපති අරුණ ශාන්ත කියා සිටියේ.\nආර්ථික මධ්‍යස්ථාන වෙත එළවළු ලැබීම සීග්‍ර ලෙස පහත වැටීමත් සමග මේ වන විට වෙළදපොළේ එළවළු මිල ගණන් ද සීග්‍රයෙන් ඉහළ යමින් පවතිනවා.\nබොහෝ එළවළු වල තොග මෙන්ම සිල්ලර මිලද ඉහළ අගයක් ගන්නා අතර ඇතැම් එළවළු වල සිල්ලර මිල ග්‍රෑම් 250 රුපියල් සියය ඉක්මවූ අගයක් ගෙන ඇති බවයි වාර්තා වන්නේ.\nමේ අතර, පොහොර හිඟයට විසදුම් ඉල්ලා නුවරඑළිය සහ කඳපොළ නගරවල කඩ වසා දමා ගොවීන් විරෝධතාවක ද නිරත වුණා.\nනුවරඑළියේ එළවළු වගා ගොවීන්ට අවශ්‍ය කරන රසායනික පොහොර ලබා නොදීම හමුවේ ඵලදාව අඩුවීමත් සමග ඊට විරෝධය පා නුවරඑළිය ආර්ථික මධ්‍යස්ථානය වෙත එළවළු තොග ලබාදීමෙන් වැළකී සිටින බවයි ලංකා විශේෂිත ආර්ථික මධ්‍යස්ථාන එකමුතුවේ සභාපති අරුණ ශාන්ත හෙට්ටිආරච්චි සඳහන් කළේ.\nකටුගස්තොට ආර්ථික මධ්‍යස්ථානය වෙත ද දෛනිකව ලැබෙන එළවළු ප්‍රමාණය සියයට 90කින් අඩු වී ඇති බව ආර්ථික මධ්‍යස්ථානයේ තොග වෙළද සංගමයේ සභාපති ඩී.එන්. සිල්වා ප්‍රකාශ කළා.\nදඹුල්ල ආර්ථික මධ්‍යස්ථාන කළමනාකාර භාරය සඳහන් කළේ හෙට සිට නුවරඑළිය ප්‍රදේශයෙන් එළවළු නොලැබීමත් සමඟ එළවළු මිල තවත් ඉහළ යා හැකි බවයි.\nතඹුත්තේගම ආර්ථික මධ්‍යස්ථානයට අද දින පැමිණි ගොවීන්ගේ සහ වෙළඳුන්ගේ අඩුවක් දක්නට ලැබුණු බවයි හිරු වාර්තාකරු සදහන් කළේ.",
       "URL": "https://www.hirunews.lk/288751/උඩරට-ගොවීන්-විරෝධතාවක-නුවරඑළිය-ආර්ථිකයත්-වැසේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1546"
}