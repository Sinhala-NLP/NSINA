{
       "Source": "hirunews",
       "Timestamp": "Saturday, 09 April 2022 - 10:20",
       "Headline": "මෙරට තේ අපනයන සම්බන්ධයෙන් රුසියාව සමග ගිවිසුමකට එළඹෙන්නැයි ඉල්ලීමක්",
       "News Content": "සිලෝන් ටී හෙවත් ශ්‍රී ලංකාවේ තේ නිෂ්පාදන වැඩි ප්‍රමාණයක් මිලට ගන්නා රුසියාව සමග අවබෝධාත්මක වෙළඳ ගිවිසුමකට එළඹෙන්නැයි තේ අපනයනකරුවන්ගේ සම්මේලනය ශ්‍රී ලංකා තේ මණ්ඩලයෙන් ඉල්ලීමක් කරනවා.\nයුක්රේන ආක්‍රමණය හේතුවෙන් රුසියාවට පැනවුණු ජාත්‍යන්තර සම්බාධක නිසා එරට සමග වෙළඳ කටයුතු දැන් ගැටලුකාරි වීම ඊට හේතුවයි.\nඑහෙත් එම සම්බාධක පිළිනොගන්නා චීනය හා වියට්නාමය රුසියාව වෙත තවදුරටත් තේ අපනයන සිදු කරන බවයි වාර්තා වන්නේ.\nඑමෙන්ම ඉන්දියාව ද රුසියාව සමග අවබෝධාත්මක වෙළඳ ගිවිසුම් වලට එළඹී එරට සමග ගනුදෙනු සිදු කරනවා.\nඑහිදී බ්‍රෙන්ට් වර්ගයේ යූරල් බොරතෙල් බැරලයක් ඩොලර් 35ක වැනි මුදලකට ඉන්දියාවට ලබාදීම විශේෂත්වයක්.\nඑමෙන්ම, ඩොලරය වෙනුවට ඉන්දියාව, රුසියාව සමග ගණුදෙනු කරන්නේ ඉන්දීය රුපියල් සහ රූබල් විනිමය මගින්.\nතේ අපනයනකරුවන්ගේ සම්මේලනය ඉල්ලා සිටින්නේ රුසියානු තේ වෙළඳපොල රැක ගැනීමට නම් එවැනි ගිවිසුමකට එළඹීම අවශ්‍යතාවක් බවයි.\nශ්‍රී ලංකාව විසින් වාර්ෂිකව රුසියාවට තේ කිලෝග්‍රෑම් මිලියන 28 ත් 30 ත් අතර ප්‍රමාණයක් අපනයන කරන අතර යුක්රේනයට ද කිලෝග්‍රෑම් මිලියන 4 ක් පමණ අපනයනය කරනවා.\nසම්බාධක පනවා නැතත් යුක්රේනය වෙත තේ සැපයීම අඩාල වී ඇත්තේ නෞකා ගමනාගමනයට පවතින බාධා ඇතුලු වෙනත් ප්‍රවාහන දුෂ්කරතා හේතුවෙන්.",
       "URL": "https://www.hirunews.lk/301546/මෙරට-තේ-අපනයන-සම්බන්ධයෙන්-රුසියාව-සමග-ගිවිසුමකට-එළඹෙන්නැයි-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=1241"
}