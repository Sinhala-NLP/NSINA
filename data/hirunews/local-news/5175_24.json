{
       "Source": "hirunews",
       "Timestamp": "Tuesday, 09 February 2016 - 18:51",
       "Headline": "මහින්ද හෝ රණවිරුවන් යුද අධිකරණයට ගෙනියන්න සූදානම් නෑ",
       "News Content": "වගවීම සහ සංහිඳියාව කරා ශ්‍රී ලංකාවේ ගමන් මග දෙස එක්සත් ජාතීන්ගේ මානව හිමිකම් කොමිසම අවධානයෙන් සිටින බව ජගත් මානව හිමිකම් කොමසාරිස් සෙයිද් රාද් අල් හුසේන් කුමරු පවසනවා.\nඔහු මෙම අදහස් පළ කළේ සිය සිව්දින නිල සංචාරය අවසන් කරමින් කොළඹ අද පස්වරුවේ පැවති මාධ්‍ය හමුවට එක්වෙමින්.\nමේ අතර මානව හිමිකම් සම්බන්ධයෙන් හිටපු ජනාධිපති මහින්ද රාජපක්ෂ හෝ රණවිරුවන් ජාත්‍යන්තර යුද අධිකරණයකට ඉදිරිපත් කරන්නේද යන්න මාධ්‍යවේදීන් කොමසාරිස්වරයාගෙන් ප්‍රශ්න කළා.\nඑහිදී ඔහු සඳහන් කළේ ඔවුන් ජාත්‍යන්තර අධිකරණයකට ඉදිරිපත් කිරීමට අවශ්‍ය නොවන බවයි.\nයම් වරදක් වී ඇත්නම් දේශීය යාන්ත්‍රණයක් හරහා වරදකරුවන්ට ද`ඩුවම් ලබාදිය යුතු බව මහ කොමසාරිස්වරයා කියා සිටියා.\nඑමෙන්ම ශ්‍රී ලංකාව පිළිබඳ ජිනීවා යෝජනාවලියට ජාත්‍යන්තර විනිසුරුවරුන්ගේ මැදිහත්වීම පිළිබඳ අදහස් දක්වමින් කොමසාරිස්වරයා සඳහන් කළේ විදෙස් විනිසුරුවන් සම්බන්ධ අවසන් තීරණය ගතහැක්කේ ශ්‍රී ලංකාවට පමණක් බවයි.\nකෙසේ වෙතත් පසුගිය කාලයේ නීති ක්‍ෂේත්‍රයේ පැවති දේශපාලන මැදිහත්වීම් නිසා මෙරට සත්‍ය සෙවීමේ ක්‍රියාවලියට විදේශීය මැදිහත්වීමක් අවශ්‍ය වන බව ජගත් මානව හිමිකම් කවුන්සිලය මීට පෙර නිර්දේශ කළ බවද ඔහු පැවසුවා.\nමෙම මාධ්‍ය හමුවට පෙර ජගත් මානව හිමිකම් කොමසාරිස්වරයා ජනාධිපති මෛත්‍රීපාල සිරිසේන හමුවූ බව ජනාධිපති මාධ්‍ය අංශය ප්‍රකාශ කර සිටියා.\nමේ අතර එක්සත් ජාතීන්ගේ මානව හිමිකම් කොමසාරිස් සෙයිද් රාද් අල් හුසේන් අද උදෑසන අරලියගහ මන්දිරයේදී අග්‍රාමාත්‍ය රනිල් වික්‍රමසිංහද හමුවුණා.\nඑහිදී අග්‍රාමාත්‍යවරයා ප්‍රකාශ කර තිබුණේ උතුරේ පමණක් නොව දිවයිනේ සියලූම පුරවැසියන්ගේ මානව හිමිකම් තහවුරු කිරීමට වත්මන් රජය කටයුතු කරමින් සිටින බවයි.\nඅග්‍රාමාත්‍යවරයා හමුවීමට පෙර ජගත් මානව හිමිකම් කොමසාරිස් සෙයිද් රාද් අල් හුසේන් විපක්ෂ නායක ආර්. සම්බන්ධන් ඇතුළු දෙමළ ජාතික සන්ධානයේ නියෝජිත පිරිසක් ද මුණ ගැසුණා.\nඑහිදී උතුරේ ජනතාවට බලපාන කරුණු රැසක් සම්බන්ධයෙන් සාකච්ඡා කළ බවයි දෙමළ ජාතික සන්ධානයේ පාර්ලිමේන්තු මන්ත්‍රී සෙල්වම් අඩෙක්කලනාදන් ප්‍රකාශ කළේ.\nකෙසේ වෙතත් ජගත් මානව හිමිකම් කොමසාරිස්වරයා වෙත දෙමළ ජාතික සන්ධානය මගින් උතුරේ අවතැන්වූවන් සහ අතුරුදන්වූවන් සම්බන්ධයෙන් වාර්තාවක් ද භාර දී තිබෙනවා.\nසිය ශ්‍රී ලංකා සංචාරය අවසන් කරමින් ජගත් මානව හිමිකම් කොමසාරිස් සෙයිද් රාද් අල් හුසේන් කුමරු හෙට අලූයම දිවයිනෙන් පිටත්ව යාමට නියමිතයි.",
       "URL": "https://www.hirunews.lk/125835/මහින්ද-හෝ-රණවිරුවන්-යුද-අධිකරණයට-ගෙනියන්න-සූදානම්-නෑ",
       "Category": "Local News",
       "Parent URL": "https://www.hirunews.lk/local-news.php?pageID=5175"
}