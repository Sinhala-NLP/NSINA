{
       "Source": "hirunews",
       "Timestamp": "Monday, 21 August 2017 - 13:41",
       "Headline": "උඩින් ගඩොල්- යටින් කසිප්පු (ඡායාරූප)",
       "News Content": "පල්ලම පොලිස් වසමේ තුක්කිනියාගම ප්‍රදේශයේ ඉඩමක ගඩොල් පෝරණුවක් පවත්වාගෙන යන මුවාවෙන් කරගෙන ගිය කසිප්පු නිෂ්පාදනාගාරයක් වැටලීමට පල්ලම පොලීසියේ නිලධාරීන් සමත්වී තිබෙනවා.\nඅද(21) පෙරවරුවේ මෙම වැටලීම සිදු කරඇති බවයි අපවර්තාකරු කියා සිටියේ.\nපල්ලම පොලිසියේ රාත්‍රී මුර සංචාරයේ නිරතව සිටි පොලිස් නිලධාරීන් මෝටර් රථයක් නවත්වා පරීක්ෂා කර ඇති අතර එම මෝටර් රථයේ පිටුපස කොටසේ අසුරා තිබූ කසිප්පු බෝතල් 200 ක් පොලිස් නිලධාරීන් විසින් සොයා ගත්තා.\nඑම මෝටර් රථයේ තිබී හිස් ගෑස් සිල්න්ඩර දෙකක්ද තම බාරයට ගෙන ඇති පොලිස් නිලධාරීන් එය පදවාගෙන පැමිණි අයගෙන් ප්‍රශ්ණ කරන විට කසිප්පු නිෂ්පාදනාගාරය සම්බන්ධයෙන් තොරතුරු අනාවරණය වී තිබෙනවා.\nඒ අනුව පල්ලම පොලිසියේ ස්ථානාධිපතිවරයා ඇතුළු කණ්ඩායමක් අදාල ස්ථානය වටලා පරීක්ෂා කරඇති අතර .ඒ වන විටත් එම ස්ථානයේ පුද්ගලයින් දෙදෙනෙකු කසිප්පු නිෂ්පාදනය කරමින් සිට තිබෙනවා.\nඑම ස්ථානයේ තිබූ නිෂ්පාදනය කරන ලද කසිප්පු බෝතල් 300 ක්,කසිප්පු නිපදවීමට ගන්නා ගෝඩා ඩ්‍රෑම්ස් 28080 ක් අඩංගු බැරල් 13 ක්,යකඩ බැරල් 02 ක්,තඹ දගර 02 ක්,ගෑස් සිලින්ඩර 06 ක්,ගෑස් ලිප් 02 ක්,සීනි කිලෝ ග්‍රෑම් 125 ක්,යීස්ට්,ලුණු සහ ඇමෝනියා තොගයක්ද වැටලීම කළ නිලධාරීන් විසින් තම බාරයට ගත්තා.\nගඩොල් පෝරුණුවක් පවත්වා ගෙන යන මුවාවෙන් මෙම ස්ථානයේ කසිප්පු නිෂ්පාදනය කළ බව ප්‍රධාන ජාවාරම්කරුවා පොලීසිය හමුවේ පවසා තිබෙනවා.\nමෙම ස්ථානයේ නිෂ්පාදනය කරන කසිප්පු දින 02 කට වතාවක් කුලී පදනම මත ලබා ගන්නා සුඛෝපභෝගී මෝටර් රථ වලින් මහවැව ප්‍රදේශයට ප්‍රවාහනය කරන බවද ඔවුන් පවසා ඇති අතර අත්අඩංගුවට ගෙන ඇති සැකකරුවන් තිදෙනාද මහවැව පදිංචිකරුවන්.\nකසිප්පු නිෂ්පාදානාගරය සදහා බාහිරව සකස් කරන ලද ටැංකියකින් ජලය සපයා ඇති අතර,අප ද්‍රව්‍යය සියල්ල භූගත ටැංකියකට මුදා හරින ලෙස සකස් කර තිබී ඇති බවයි වාර්තා වන්නේ.\nඅත්අඩංගුවට ගෙන ඇති සැකකරුවන්ද,කසිප්පු සහ කසිප්පු නිෂ්පාදනය කිරීමට ගන්නා උපකරණ ඇතුළු අනෙකුත් දෑද,කසිප්පු ප්‍රවාහනයට යොදා ගත් මෝටර් රථයද ආණමඩුව දිසා අධිකරණයට ඉදිරිපත් කිරීමට නියමිතව තිබුනා.\nපුත්තලම - ජුඩ් සමන්ත",
       "URL": "https://www.hirunews.lk/168978/උඩින්-ගඩොල්-යටින්-කසිප්පු-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4361"
}