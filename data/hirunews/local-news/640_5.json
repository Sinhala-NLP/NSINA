{
       "Source": "hirunews",
       "Timestamp": "Tuesday, 27 December 2022 - 17:10",
       "Headline": "මේ වසරේ මෙතෙක් සංචාරකයින්ගේ පැමිණීමේ වර්ධනයක්",
       "News Content": "මේ වසරේ දෙසැම්බර් මස 01වෙනි දින සිට 26 වැනි දින දක්වා මෙරටට සංචාරකයින් 73,314 ක් පැමිණ ඇති බව සංචාරක සංවර්ධන අධිකාරිය පවසනවා.\nමේ වසරේ සංචාරක ආගමනය පිළිබඳ වාර්තාවක් නිකුත් කරන සංචාරක සංවර්ධන අධිකාරිය පවසන්නේ 2022 දෙසැම්බර් 26 දක්වා මෙරටට විදේශීය සංචාරකයින් 701,331ක් පැමිණ ඇති බවයි.\nසංචාරක සංවර්ධන අධිකාරියට අනුව, මෙය 2021 දී වාර්තා වූ 194, 495 ට සාපේක්ෂව කැපී පෙනෙන වැඩි වීමක්.\nදෙසැම්බර් මාසය තුළ වැඩිම සංචාරකයින් සංඛ්‍යාවක් රුසියාවෙන් පැමින ඇති අතර එලෙස පැමිණි රුසියානුවන් සංක්‍යාව 15,681ක්.\nමීට අමතරව ඉන්දියාවෙන් මෙරටට පැමිණ ඇති සංචාරකයින් සංඛ්‍යාව 13,892ක්.\nඑමෙන්ම එක්සත් රාජධානියේ සිට සංචාරකයින් 6000 කට වැඩි පිරිසක් පැමිණ ඇති අතර ඔස්ට්‍රෙලියාවෙන් ද සංචාරකයින් 4000 කට අධික සංඛ්‍යාවක් පැමිණ තිබෙනවා.\nමීට අමතරව ජර්මනියෙන් සහ ඇමරිකා එක්සත් ජනපදයෙන් සංචාරකයින් 3000 බැගින් පැමිණ ඇති අතර මාලදිවයින, ප්‍රංශය සහ කැනඩාවෙන් මෙරටට විදේශීය සංචාරකයින් 2000 බැගින් පැමිණ ඇති බවයි මේ වාර්ථාව පෙන්වා දෙන්නේ.\nමෙම කාලය තුළ ඊශ්‍රායලයෙන් ද ශ්‍රී ලංකාවට සංචාරකයින් 1,312 ක් පැමිණ තිබෙනවා.\nසංචාරකයින්ගේ පැමිණීම සම්බන්ධයෙන් වන සම්පූර්ණ ලේඛනය මෙතැනින්..",
       "URL": "https://www.hirunews.lk/323688/මේ-වසරේ-මෙතෙක්-සංචාරකයින්ගේ-පැමිණීමේ-වර්ධනයක්",
       "Category": "Local News",
       "Parent URL": "https://www.hirunews.lk/local-news.php?pageID=640"
}