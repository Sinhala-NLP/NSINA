{
       "Source": "hirunews",
       "Timestamp": "Tuesday, 11 July 2017 - 19:23",
       "Headline": "පොලිස් වෙඩි පහරින් මියගිය තරුණයාගේ අවසන් කටයුතු සිදු කෙරේ (ඡායාරූප)",
       "News Content": "යාපනය - පේදුරුතුඩුව - මනල්කාඩු ප්‍රදේශයේදී අනවසරයෙන් වැලි ප්‍රවාහනය කළ ලොරි රථයකට පොලීසිය සිදුකළ වෙඩි තැබීමෙන් මියගිය තරුණයාගේ දේහය පිළිබඳ අවසන් කටයුතු අද පවුලේ සුසාන භූමියේදී සිදු කෙරුණා.\nදේහය මිහිදන් කරන අවස්ථාවේ පූර්ණ පොලිස් ආරක්ෂාවක් ලබාදී තිබු අතර, පේදුරුතුඩුව මහේස්ත්‍රාත් අධිකරණයෙන් නියෝග කර තිබුණේ එම කටයුතු හැකි ඉක්මණින් සිදුකරන ලෙසයි.\nඑසේම නිවසේ සිට සුසාන භූමිය දක්වා ඇති කෙටිම මාර්ගය දේහය රැගෙන යාම සඳහා භාවිතා කරන ලෙසද එමගින් නියෝග කර තිබුණා.\nමේ අතර පොලිස් විශේෂ විමර්ශන ඒකකයේ අධ්‍යක්‍ෂවරයා සිද්ධිය සම්බන්ධයෙන් වැඩිදුර විමර්ශන සඳහා අද යාපනයට ගොස් තිබුණා.\nසිද්ධියට අදාළව අත්අඩංගුවට ගත් පොලිස් නිලධාරීන් දෙදෙනා මේ මස 24 වනදා දක්වා රක්ෂිත බන්ධනාගාර ගත කර සිටිනවා.\nඡායාරූප - වන්නි රොමේෂ් මදුෂංක",
       "URL": "https://www.hirunews.lk/165640/පොලිස්-වෙඩි-පහරින්-මියගිය-තරුණයාගේ-අවසන්-කටයුතු-සිදු-කෙරේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4427"
}