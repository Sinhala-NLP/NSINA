{
       "Source": "hirunews",
       "Timestamp": "Saturday, 05 September 2020 - 16:33",
       "Headline": "හෙට ප්‍රදේශ රැසකට මිලිමීටර් සියය ඉක්මවූ තද වැසි",
       "News Content": "හෙට දිනයේදී දිවයිනේ වැසි සහ සුළං තත්වයේ වැඩිවීමක් අපේක්ෂා කරන බව කාලගුණ විද්‍යා දෙපාර්තමේන්තුව පවසනවා.\nඑම දෙපාර්තමේන්තුවේ ස්වාභාවික විපත් පිළිබඳ පූර්ව අනතුරු ඇගවීමේ මධ්‍යස්ථානය විසින් හෙට උදෑසන 6 සිට 7 වනදා උදෑසන 6 තෙක් බලපැවැත්වෙන පරිදි නිවේදනයක් නිකුත් කරමිනුයි මේබව කියාසිටියේ.\nඒ අනුව බස්නාහිර සබරගමුව මධ්‍යම සහ වයඹ පළාත්වලත් ගාල්ල මාතර මුලතිව් සහ මන්නාරම දිස්ත්‍රික්වලත් ඇතැම් ස්ථානවලට මිලිමීටර් 100ට වැඩි තද වර්ෂාපතනයක් ඇතිවිය හැකියි.\nඑමෙන්ම දිවයින හරහා විටින් විට හමන පැයට කිලෝමීටර් 50ක 60ක පමණ තරමක තද සුළං ද ඇතිවීමේ හැකියාවක් පවතිනවා.\nමෙම තත්වය මත කාලගුණ විද්‍යා දෙපාර්තමේන්තුව ජනතාවට අනතුරු අගවන්නේ කඳුකර ප්‍රදේශවල නායයාම් ඇතිවිය හැකි අතර පහත් බිමි ජලයෙන් යටවිය හැකි බවයි.\nඑමෙන්ම මාර්ග අසල ඇති විශාල ගස් ගැලවී යාමේ හැකියාවක් ද පවතිනවා.\nමේ හේතුවෙන් කඳුකර ප්‍රදේශවල විශේෂයෙන් නායයාමේ අවධානම සහිත ප්‍රදේශවල ජීවත්වන ජනතාව මේ සම්බන්ධයෙන් විමසිලිමත් විය යුතුයි.\nකඳුකර ප්‍රදේශවල මාර්ග භාවිත කරන්නන් සහ රථ වාහන පදවන්නන් ද මේ පිළිබඳ අවධානය යොමු කළ යුතු වනවා.\nඅකුණු මගින් සිදුවන අනතුරු අවම කර ගැනීමට අවශ්‍ය පියවර ගන්නා ලෙසට ද කාලගුණ විද්‍යා දෙපාර්තමේන්තුව ඉල්ලීමක් කරනවා.\nකඩා වැටෙන ගස්වලින් සහ විදුලි රැහැන්වලින් ආරක්ෂා වීමට ද පියවර ගත යුතුයි.\nමීට අමතරව කාලගුණ විද්‍යා දෙපාර්තමේන්තුව විසින් නිකුත් කරන නිවේදන පිළිබඳ අවධානයෙන් පසුවිය යුතු අතර හදිසි තත්වයකදී ප්‍රාදේශීය ආපදා කළමනාකරණ මධ්‍යස්ථාන නිලධාරීන්ගේ සහය ලබාගන්නා ලෙසටයි කාලගුණ විද්‍යා දෙපාර්තමේන්තුව ජනතාවට දැනුම් දෙන්නේ.\nමේ අතර අද දිනයේදී දිවයිනේ බොහෝ ප්‍රදේශවල වැසි හෝ ගිගුරුම් සහිත වැසි ඇතිවිය හැකියි.\nඇතැම් ස්ථානවලට මිලිමීටර් 50ට වැඩි තරමක් තද වැසි ද ඇතිවීමේ හැකියාවක් පවතිනවා.\nගිගුරුම් සහිත වැසි ඇතිවන විට අකුණු මගින් සිදුවන අනතුරු සහ තාවකාලික තද සුළං මගින් සිදුවන අනතුරු අවම කර ගැනීමට අවශ්‍ය පියවර ගන්නා ලෙසට ජනතාවගෙන් ඉල්ලීමක් කෙරෙනවා.\nඑමෙන්ම, හෙට දිනයේ දිවයින වටා වන ගැඹුරු සහ නොගැඹුරු මුහුදු ප්‍රදේශවල සුළගේ වේගය පැයට කිලෝමීටර් 70 දක්වා ඉහළ යා හැකි බැවින් ධීවර හා නාවික ප්‍රජාවට අවධානයෙන් පසුවන ලෙස කාලගුණ විද්‍යා දෙපාර්තමේන්තුව දැනුම් දෙනවා.\nඒ අනුව ධීවරයින්ට මුහුදු නොයන ලෙස දැනුම්දීමක් සිදුකරන බවයි ධීවර දෙපාර්තමේන්තුවේ සෝදිසි මෙහෙයුම් අංශයේ සහකාර අධ්‍යක්ෂ පද්මප්‍රිය තිසේරා කියා සිටියේ.",
       "URL": "https://www.hirunews.lk/249493/හෙට-ප්‍රදේශ-රැසකට-මිලිමීටර්-සියය-ඉක්මවූ-තද-වැසි",
       "Category": "Local News",
       "Parent URL": "https://www.hirunews.lk/local-news.php?pageID=2474"
}