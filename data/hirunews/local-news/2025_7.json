{
       "Source": "hirunews",
       "Timestamp": "Monday, 12 April 2021 - 13:05",
       "Headline": "අර්බුද මැද 5000 දීම ඇරඹේ",
       "News Content": "සමෘද්ධිලාභීන් සහ අඩු ආදායම්ලාභීන් ඇතුළු තෝරා ගත් කාණ්ඩ කිහිපයකට රුපියල් 5000සේ දීමනාව ලබාදීමේ කටයුතු අද පෙරවරුවේ ආරම්භ  වුණා. ඒ, ඇතැම් ග්‍රාම නිලධාරී සහ සමෘද්ධි නිලධාරී වෘත්තීය සංගම් ඊට සහය ලබානොදෙන බවට ප්‍රකාශ කළ පසුබිමකයි.\nමෙම වැඩපිළිවෙලේ අවිධිමත්භාවය හේතුවෙන් තමන් තවදුරටත් 5000සේ දීමනාව ලබාදීමේ කටයුතුවලින් ඉවත්ව සිටින බව ශ්‍රී ලංකා ග්‍රාම නිලධාරී සංගමය සඳහන් කළා.\nකෙසේ වෙතත්, රුපියල් 5000 ලබාදීම  තම සංගමයේ නිලධාරීන් විසින් සිදුකරන බව ශ්‍රී ලංකා එක්සත් ගම්පත ග්‍රාම නිලධාරී සංගමයේ සභාපති කීර්ති තිස්ස කියා සිටියා.\nසමෘද්ධිලාභීන් හා අඩු ආදායම්ලාභීන් වෙත රුපියල් 5000සේ දීමනාව ලබාදීමේ කටයුතුවලට මැදිහත්ව ක්‍රියා කරන බව සමස්ත ලංකා සමෘද්ධි සංවර්ධන හා කෘෂිකර්ම පර්යේෂණ නිෂ්පාදන සහකාර නිලධාරී සංගමය නිවේදනය කළා.\nමෙම වැඩපිළිවෙලට එරෙහිව ඊයේ අදහස් පළ කළ සමෘද්ධි සංවර්ධන නිලධාරී සංගමය අද දිනයේ ඊට සහය පළ කිරීමට තීරණය කර තිබෙනවා.\nමේ අතර, රුපියල් 5000සේ දීමනාව ලබා නොදීම නිසා අද පෙරවරුවේ හැටන් - සමෘද්ධි කාර්යාලය වෙත පැමිණි පිරිසක් දැඩි අපහසුතාවට පත්ව සිටි බව හිරු වාර්තාකරු සඳහන් කළා. එසේ පැමිණි පිරිස ආපසු හරවා යැවීමටයි නිලධාරීන් කටයුතු කර ඇත්තේ.\nකෙසේ වෙතත්, රාජ්‍ය අමාත්‍ය ෂෙහාන් සේමසිංහ හිරු ප්‍රවෘත්ති අංශයට සදහන් කළේ රුපියල් 5000 බෙදාදීමේ කටයුතු මේ වන විටත් සාර්ථකව සිදුකරමින් පවතින බවයි.\nමේ අතර, ජ්‍යෙෂ්ඨ පුරවැසියන් සඳහා රජය මාසිකව ලබාදෙන රුපියල් 2000ක වැඩිහිටි දීමනාව ලබා ගැනීමට හැටන්, බගවන්තලාව ඇතුළු වතුකරයේ තැපැල් කාර්යාලය වෙත පැමිණ සිටිය ද ඔවුන්ට නැවත හැරීයාමට සිදුවුණේ අද රජයේ නිවාඩු දිනයක් ලෙස ප්‍රකාශයට පත් කර තිබීම හේතුවෙන්.",
       "URL": "https://www.hirunews.lk/268232/අර්බුද-මැද-5000-දීම-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=2025"
}