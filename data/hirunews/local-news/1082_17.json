{
       "Source": "hirunews",
       "Timestamp": "Sunday, 19 June 2022 - 22:38",
       "Headline": "තුන්වන එක්දින තරගය ජයගත් ශ්‍රී ලංකාවෙන් නව වාර්තා කිහිපයක්",
       "News Content": "ඔස්ට්‍රේලියාවට එරෙහි තුන්වන තරගය ජයගත් ශ්‍රී ලංකාව නව වාර්තා කිහිපයක් පිහිටුවා තිබෙනවා.\nඉන් එක් වාර්තාවක් වන්නේ වසර 20කට පසු ඔස්ට්‍රේලියාවට එරෙහිව අඛණ්ඩව එක්දින තරග දෙකක් ජයග්‍රහණයට ශ්‍රී ලංකාව සමත්වීමයි.\nඑමෙන්ම කොළඹ ආර් ප්‍රේමදාස ක්‍රීඩාංගණයේ හොඳම හඹා යාමේ වාර්තාව ද තමන් සතුකර ගැනීමට ශ්‍රී ලංකා කණ්ඩායම අද සමත්වුණා.\nමීට අමතරව දෙවන කඩුල්ල වෙනුවෙන් වැඩිම ලකුණු සබඳතාව ද අද පිහිටුවීමට පැතුම් නිස්සංක සහ කුසල් මෙන්ඩිස් සමත්වුණා.\nදෙවන කඩුල්ල වෙනුවෙන් ඔවුන් ගොඩනැගු සබඳතාව ලකුණු 170ක්.\n2004 වසරේ කොළඹ ආර්. ප්‍රේමදාස ක්‍රීඩාංගණයේ පැවැති තරගයේදී රිකී පොන්ටින් සහ ඩේමියන් මාටින් එක්ව දෙවන කඩුල්ල වෙනුවෙන් ලකුණු 129ක සබඳතාවක් පවත්වාගෙන ගියා.\nමේ වනවිට කුසල් මෙන්ඩිස් සහ පැතුම් නිශ්ශංකඑම වාර්තාව බිඳ දමා තිබෙනවා.\nසංචාරක ඔස්ට්‍රේලියා කණ්ඩායම සමග පැවති දෙවන එක්දින ක්‍රිකට් තරගය කඩුලු 6කින් ජය ගැනීමට ශ්‍රී ලංකා කණ්ඩායම අද සමත්වුණා.\nඑම ජයත් සමඟින් තරග 5කින් සමන්විත එක්දින තරගාවලිය තරග දෙකට එකක් ලෙස පෙරමුණ ගැනීමට ශ්‍රී ලංකාව සමත් වුණා.\nතරගය පැවැත්වුනේ කොළඹ ආර් ප්‍රේමදාස ක්‍රීඩාංගණයේදීයි.\nකාසියේ වාසිය දිනා පළමුවෙන් පන්දුවට පහරදුන් ඔස්ට්‍රේලියාව නියමිත පන්දුවාර 50 අවසානයේ කඩුලු 6ක් දැවී ලකුණු 291ක් ලබාගත්තා.\nඩේවිඩ් වෝනර් ලකුණු 9කට දැවී ගියා.\nඒරොන් ෆින්ච් ලකුණු 62යි. ඇලෙක්ස් කෙරී ලකුණු 49ක් රැස් කළා. ට්‍රේවිස් හෙඩ් නොදැවී ලකුණු 70ක් ලබාගත්තේ හතරේ පහර 3ක් සහ හයේ පහර 3ක් සමගින්.\nපන්දු යැවීමේදී ජෙෆ්රි වැන්ඩසේ ලකුණු 49කට කඩුලු 3ක් බිඳහෙළුවා.\nඒ අනුව තුන්වන තීරණාත්මක එක්දින තරගයෙන් ජය ගැනීමට ශ්‍රී ලංකාවට හිමිවූ ඉලක්කය ලකුණු 292ක්.\nපිළිතුරු ඉනිම වෙනුවෙන් පන්දුවට පහරදීම ආරම්භ කළ නිරෝෂන් දික්වැල්ල සමගින් පැතුම් නිස්සංකයි.\nනිරෝෂන් දික්වැල්ල පන්දු 25කින් ලකුණු 26ක් ලබා සිටියදී දැවී යාමකට ලක්වුණා.\nආබාධයකට ලක්වීම හේතුවෙන් කුසල් මෙන්ඩිස් පිටියෙන් ඉවත්ව ගිය අතර ඔහු වෙනුවෙන් ධනංජය ද සිල්වා පන්දුවට පහරදීම ආරම්භ කළා.\nකුසල් මෙන්ඩිස් පිටියෙන් ඉවත්ව යන විට ලබාසිටි ලකුණු සංඛ්‍යාව 87ක්. පිටියට පිවිසි ධනංජය ද සිල්වා පන්දු 17කින් වේගවත් ලකුණු 25ක් ලබාගත්තේ හතරේ පහර 4ක් ද සමගින්.\nපැතුම් නිස්සංක ලකුණු 137ක් ලබාගත්තේ සිය පළමු එක්දින ශතකය ද වාර්තා කරමින්. ඔහුගේ ලකුණු 137ට හතරේ පහර 11ක් සහ හයේ පහර 2ක් ඇතුලත්.\nදසුන් ශානක කිසිදු ලකූණක් නොලබා දැවීගියා.\nමේ අනුව පන්දුවට පහරදුන් ශ්‍රී ලංකා පිතිකරුවන් පන්දුවාර 48යි පන්දු 3ක් අවසානයේ කඩුලු 4ක් පමණක් දැවී ජයග්‍රාහී ඉලක්කය පසු කළා.\nමෙම තරගාවලියේ පළමු තරගයෙන් ඩක්වත් ලුවිස් න්‍යාය අනුව ඔස්ට්‍රේලියාව කඩුලු දෙකකින් ජයගත් අතර දෙවන එක්දින තරගයෙන් ශ්‍රී ලංකාවට ඩක්වත් ලුවිස් න්‍යාය අනුව ලකුණු 26ක ජයක් හිමිවුණා.\nශ්‍රී ලංකා කණ්ඩායම තම මව්බිමේදී කන්ගරුවන්ට එරෙහිව එක්දින ක්‍රිකට් තරගාවලියක් ජයගෙන ඇත්තේ 1992 වසරේදී වීමත් කැපී පෙනෙනවා.\nඒ අනුව මෙවර ශ්‍රී ලංකා කණ්ඩායමට මෙම එක්දින තරගාවලිය ජය ගැනීමට හැකි වුවහොත් වසර 30 කින් පසුව ඔස්ට්‍රේලියාවට එරෙහිව මව්බිමේදී ජයගත් එක්දින තරගාවලි ජය වනවා.\nකෙසේ වෙතත් දෙරට අතර ශ්‍රී ලංකාවේදී එක්දින තරගාවලි 5ක් පවත්වා ඇති අතර ඉන් තරගාවලි 3ක ජය තහවුරු කරගෙන ඇත්තේ ඔස්ට්‍රේලියාවයි.\nශ්‍රී ලංකාවට ජයගෙන ඇති තරගාවලි සංඛ්‍යාව 2ක්.",
       "URL": "https://www.hirunews.lk/307614/තුන්වන-එක්දින-තරගය-ජයගත්-ශ්‍රී-ලංකාවෙන්-නව-වාර්තා-කිහිපයක්",
       "Category": "Local News",
       "Parent URL": "https://www.hirunews.lk/local-news.php?pageID=1082"
}