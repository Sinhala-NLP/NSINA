{
       "Source": "hirunews",
       "Timestamp": "Sunday, 20 March 2022 - 9:11",
       "Headline": "ලෝක සන්තුෂ්ටි දර්ශකයේ ශ්‍රී ලංකාවට 127 වන තැන (වීඩියෝ)",
       "News Content": "ලොව සතුටින්ම සිටින ජනතාවක් සහිත රටවල් අතර ප්‍රමුඛස්ථානය නැවතත් ෆින්ලන්තයට හිමිවී තිබෙනවා.\nඩෙන්මාර්කයට එහි දෙවන ස්ථානයත්, අයිස්ලන්තයට තුන්වන ස්ථානයත් හිමිව ඇති අතර, හතරවන ස්ථානය හිමි කරගෙන සිටින්නේ ස්විට්සර්ලන්තයයි.\nලොව රටවල් 146 ක ජනතාව අතර සන්තෘෂ්ටිය ඇගයීමට ලක් කෙරෙන 2022 වසරේ වාර්තාවේ ශ්‍රී ලංකාවට හිමිව ඇත්තේ 127 වන ස්ථානයයි.\nපසුගිය වසරේදී එලෙස ශ්‍රී ලංකාවට 129 වන ස්ථානය හිමිව තිබුණා. කෙසේ නමුත් දකුණු ආසියාතික සහ කලාපීය රටවල් රැසක් මෙවර ලෝක සන්තෘෂ්ටි දර්ශකයේ ශ්‍රී ලංකාවට වඩා ඉදිරියෙන් සිටිනු දැකිය හැකියි.\nපාකිස්ථානයට එම දර්ශකයේ 121 වන ස්ථානය හිමිව ඇති අතර, බංග්ලාදේශයට 94 වන ස්ථානය හිමිව තිබෙනවා.\nනේපාලය ලෝක සන්තෘෂ්ටි දර්ශකයේ 84 වන ස්ථානය හිමිකරගෙන සිටින අතර, තායිවානයට 26 වන ස්ථානයත්, සිංගප්පූරුවට 27 වන ස්ථානයත් හිමිව තිබෙනවා.\nමියන්මාරයද මෙවර දර්ශකයේ ශ්‍රී ලංකාවට වඩා එක් ස්ථානයක් ඉදිරියෙන් සිටිනවා. මේ අතර ජාත්‍යන්තර සන්තෘෂ්ටි දිනය ලොව පුරා අද සමරනු ලබන්නේ මිනිසාගේ සන්තෘෂ්ටියට ප්‍රමුඛතාව ලබාදීමේ ජගත් සංවිධාන ප්‍රඥප්තිය සිහි ගන්වමින්.\n2011 වසරේදී එය එක්සත් ජාතීන්ගේ මහා මණ්ඩලය විසින් මූලික මානුෂීය ඉලක්කයක් ලෙස නම් කරනු ලැබුවා.",
       "URL": "https://www.hirunews.lk/299897/ලෝක-සන්තුෂ්ටි-දර්ශකයේ-ශ්‍රී-ලංකාවට-127-වන-තැන-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1283"
}