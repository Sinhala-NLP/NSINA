{
       "Source": "hirunews",
       "Timestamp": "Tuesday, 06 September 2016 - 7:38",
       "Headline": "මැලේසියාවේ මහකොමසාරිස් යළි කැදවීමේ තීරණයක් නැහැ - විදේශ අමාත්‍යාංශය",
       "News Content": "මැලේසියාවේ ශ්‍රී ලංකා මහකොමසාරිස්වරයාට පහරදීමේ සිද්ධිය සම්බන්ධයෙන් කරුණු විමසීමට මෙරට මැලේසියානු මහකොමසාරිස්වරයා ඊයේ විදේශ කටයුතු අමාත්‍යාංශයට කැදවා තිබෙනවා.\nමැලේසියාවේ ශ්‍රී ලංකා මහකොමසාරිස් ඊබ්‍රාහිම් අන්සාර්ට පසුගිය ඉරිදා මෙම ප්‍රහාරය එල්ල වූයේ ක්වාලාලම්පූර් ජාත්‍යන්තර ගුවන් තොටුපළේදීයි.\nමැලේසියාවේ සංචාරය කළ ප්‍රාථමික කර්මාන්ත අමාත්‍ය දයා ගමගේ ඇරලවීම සඳහා ගුවන් තොටුපළ වෙත පැමිණි අවස්ථාවේ ඔහුට මෙම ප්‍රහාරය එල්ල වී තිබෙනවා.\nඑම පහරදීමේ දර්ශන ඊයේ දිනයේ මැලේසියානු සහ ජාත්‍යන්තර මාධ්‍ය මගින් අන්තර්ජාලයට එක් කළා.\nවිදේශ කටයුතු ලේකම්වරයා විසින් මෙරට මැලේසියානු මහකොමසාරිස්වරයාට දැනුම් දී ඇත්තේ මෙරට රාජ්‍ය තාන්ත්‍රිකයන්ට අවශ්‍ය ආරක්ෂාව ලබාදීමට අපොහොසත්වීම ගැන කණස්සල්ලට පත්වන බවයි.\nතර්ජනයක් පවතින බව දැනුම් දී තිබියදී මෙම පහරදීම සිදුව තිබීම පිළිබදවයි විදේශ ලේකම්වරයා කරුණු දක්වා ඇත්තේ.\nඑම සිද්ධියට අදාළ පුද්ගලයන් අත්අඩංගුවට ගෙන නීතිය මගින් උපරිම ලෙස කටයුතු කරන ලෙස ද විදේශ ලේකම්වරයා ලක් රජය වෙනුවෙන් මැලේසියානු මහකොමසාරිස්වරයාගෙන් ඉල්ලා තිබෙනවා.\nකෙසේ නමුත්, මැලේසියාවේ ශ්‍රී ලංකා මහකොමසාරිස් ඊබ්‍රාහිම් අන්සාර් යළි දිවයිනට කැදවීමට මෙතෙක් තීරණයක් ගෙන නැතැයි විදේශ කටයුතු නියෝජ්‍ය අමාත්‍ය හර්ෂ ද සිල්වා ප්‍රකාශ කළා.\nඔහු මේ බව කියා සිටියේ ඒ සම්බන්ධයෙන් හිරු ප්‍රවෘත්ති අංශය කළ විමසීමකදියි.\nමැලේසියාවේ ශ්‍රී ලංකා මහකොමසාරිස් ඊබ්‍රාහිම් අන්සාර්ට ක්වාලාලම්පූර් ගුවන්තොටුපලේදී පහරදීමේ සිද්ධිය සම්බන්ධයෙන් පුද්ගලයන් 5 දෙනෙකු එරට පොලීසිය ඊයේ අත්අඩංගුවට ගත්තා.\nසිද්ධිය සම්බන්ධයෙන් මැලේසියානු අපරාධ පරීක්ෂණ දෙපාර්තමේන්තුව සිදුකළ පරීක්ෂණවලින් අනතුරුව ඔවුන් අත්අඩංගුවට ගත් බව එරට මාධ්‍ය වාර්තා කළා.\nමෙම පුද්ගලයන් 5 දෙනා එරට වෙසෙන ඉන්දියානුවන් බව ද අදාළ වාර්තාවල වැඩිදුරටත් දැක්වුණා.\nඑමෙන්ම මහකොමසාරිස්වරයාට පහරදීමේ සිද්ධිය සම්බන්ධයෙන් තවත් සැක කටයුතු පුද්ගලයන් 4 දෙනෙකු අත්අඩංගුවට ගැනීමට නියමිත බවයි මැලේසියානු බලධාරීන් ප්‍රකාශ කර ඇත්තේ.",
       "URL": "https://www.hirunews.lk/142328/මැලේසියාවේ-මහකොමසාරිස්-යළි-කැදවීමේ-තීරණයක්-නැහැ-විදේශ-අමාත්‍යාංශය",
       "Category": "Local News",
       "Parent URL": "https://www.hirunews.lk/local-news.php?pageID=4891"
}