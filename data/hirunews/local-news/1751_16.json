{
       "Source": "hirunews",
       "Timestamp": "Monday, 16 August 2021 - 10:08",
       "Headline": "රෝග ව්‍යාප්තිය පාලනය ලොක්ඩවුන් කිරීම්, ඇඳිරි නීතිය පැනවීම් තුළින් සාර්ථකව කරන්න බැහැ",
       "News Content": "කොරෝනාව පිළිබඳ පුරෝකථන ඇත්ත හෝ බොරු කිරීමේ වගකීම් ඇත්තේ ජනතාව මත බව විිශේෂඥ වෛද්‍ය ආනන්ද විජේවික්‍රම පවසනවා.\nවිශේෂඥ වෛද්‍ය ආනන්ද විජේවික්‍රම මේ අදහස් පළ කළේ ඊයේ හිරු ටීවී සමග පැවති විශේෂ සම්මුඛ සාකච්ඡාවකට එක් වෙමින්.\nඑහි දී වැඩිදුරටත් අදහස් දැක් වූ විශේෂඥ වෛද්‍යවරයා කියා සිටියේ වසංගත තත්ත්වයන් පිලිබඳ පුරෝකථනයන් සිදු කරනුයේ නියමිත ක්‍රමවේදයකට අනුව බවයි.\nදීර්ඝ කාලයක් තිස්සේ සිදු කෙරෙන, සිදුවන සිද්ධිදාමයන් නිරීක්ෂණය කිරීමෙන් අනතුරුව ජාත්‍යන්තර විශ්ලේෂකයින් එම තීන්දු තීරණවලට එළඹෙන බවත් මෙම පුරෝකථනයන් සනාථ කිරීම හෝ එසේ නොකිරීමේ වගකීම සහමුලින්ම පැවරී ඇත්තේ ජනතාවට බවත් ඔහු පවසනවා.\nනියමිත සෞඛ්‍ය ක්‍රමෝපායන් අනුගමනය නොකරමින් වගකීම් විරහිත ලෙස හැසිරුණහොත් බොහෝවිට මෙම ජාත්‍යන්තර පුරෝකථනයන් අනාගතයේ යම් දිනක අමිහිරි සත්‍යක් බවට පත්වීමට ඉඩ ඇති බවයි ඔහු පවසන්නේ.\nමෙම සාකච්ඡාවේ දී වැඩිදුරටත් අදහස් දැක් වූ වෛද්‍ය ආනන්ද විජේවික්‍රම පවසන්නේ කොරෝනා රෝග ව්‍යාප්තිය පාලනය කිරීම සඳහා ලොක්ඩවුන් කිරීම්, ඇඳිරි නීතිය පැනවීම් හෝ සංචරණ සීමා පැන්වීම් තුළින් සාර්ථකව සිදුකළ නොහැකි බවයි.\nඔහු පෙන්වා දෙන්නේ මෙම රෝග ව්‍යාප්තියට ඇති හොඳම සහ එකම විසඳුම අනවශ්‍ය ගමන් බිමන්, සාද සම්භාෂණ, සුහද හමු ආදී අනවශ්‍යය ඒකරාශීවීම් සහමුලින්ම නවතා දැමීම බවයි.\nමේ වන විට රට කොරෝනා වෛරස ව්‍යාප්තිය හමුවේ අතිශය තීරණාත්මක තත්ත්වයකට පත්ව ඇති බවත් ජනතාව මීට වඩා වැඩි වගකීමකින් කටයුතු කළ යුතු බවත් විශේෂඥ වෛද්‍ය ආනන්ද විජේවික්‍රම පවසනවා\nයම් ලෙසකින් තමන්ට කෝවිඩ් රෝගය වැලඳුණහොත් එය පවුලේ අනෙක් අයට, හිතවතුන්ට, බෝ නොවන ලෙස ක්‍රියා කිරීම රෝගය වැළඳුණු කෙනාගේ වගකීම බවයි ඔහු පෙන්වා දෙන්නේ.\nමෙම විශේෂ සම්මුඛ සාකච්ඡාවේදී තවදුරටත් අදහස් දැක්වු විශේෂඥ වෛද්‍ය ආනන්ද විජේවික්‍රම,\n\" වසංගත වේදය අනුව කොහොමත් වාර්තා වෙන රෝගීන්ට වඩා මේ වෙද්දී තුන් ගුණයකට වැඩි පිරිසක් සමාජයේ ඉන්න පුළුවන්. මොකද පරීක්ෂණ කරන විදිහට තමයි පොසිටිව් (positive) අය වාර්තා වෙන්නේ. ඒ වගේම තව රෝග ලක්ෂණ නැති අය වගේම පරික්ෂා නොකරන අයත් ඉන්න පුළුවන්. ඩෙල්ටා ප්‍රභේදය හමුවීමත් සමඟ මෙම රෝගය ව්‍යාප්ත වන වේගය අතිශයින් වැඩි වී තිබෙනවා. මෙහි ප්‍රතිඵලය අපට දිනපතා වැඩි රෝගීන් සංඛ්‍යාවක් වාර්තා වීමයි. ඩෙල්ටා ප්‍රභේදයේ තියෙන බරපතලම කාරණය තමයි මෙම රෝග ලක්ෂණ තිබෙන අයට ඇතිවන සංකූලතා වැඩියි. බොහෝ අයට හුස්ම ගැනීමේ අපහසුතා ඇතිවනවා. මේ අයට ඔක්සිජන් දෙන්න වෙනවා. මේක සංකීර්ණ ක්‍රියාවලියක්. කිසිම අවස්ථාවක නිවසේ සිටියදී කැස්සත් සමඟ හුස්ම ගැනීමේ අපහසුතාවක් තියෙනවා නම් ගෙදරට වී ඉන්න එපා. කල් මරලා අවසාන මොහොතේ රෝහලට ආවට පස්සේ අපට ප්‍රතිකාර කරන්න අමාරුයි. බොහෝ වෙලාවට අපට එවැනි පුද්ගලයින් බේරා ගැනීම අපහසු වෙන්න පුළුවන්. ඒක නිසා කැස්ස සමඟ හුස්ම ගැනීමේ අපහසුවක් දැනෙනවා නම් ඉක්මනින්ම රෝහලට පැමිණීම තමයි කරන්න තියෙන හොඳම දේ.\nමෙම රෝගය අතිශය භයානක මට්ටමින් දිවයින පුරා පැතිර යාම හේතුවෙන් තව නොබෝ දිනකින් සෞඛ්‍ය අංශවලටත් එය දරාගත නොහැකි මට්ටමකට පැමිණෙනු ඇති බවට විශේෂඥ වෛද්‍යවරයා අනතුරු අඟවනවා.",
       "URL": "https://www.hirunews.lk/279821/රෝග-ව්‍යාප්තිය-පාලනය-ලොක්ඩවුන්-කිරීම්-ඇඳිරි-නීතිය-පැනවීම්-තුළින්-සාර්ථකව-කරන්න-බැහැ",
       "Category": "Local News",
       "Parent URL": "https://www.hirunews.lk/local-news.php?pageID=1751"
}