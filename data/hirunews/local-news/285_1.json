{
       "Source": "hirunews",
       "Timestamp": "Thursday, 08 June 2023 - 15:30",
       "Headline": "සුදු වෑන් නඩුවේ සාක්ෂිකරුවකුට වරෙන්තු",
       "News Content": "සුදු වෑන් නඩුවේ සාක්ෂිකරුවකු අධිකරණය හමුවේ පෙනී නොසිටීම නිසා ඔහු අත්අඩංගුවට ගන්නා ලෙස කොළඹ මහාධිකරණය විසින් අද (08) වරෙන්තු නිකුත් කර තිබෙනවා.\nපසුගිය ජනාධ්පතිවරණ සමයේ සුදු වෑන්වලින් පුද්ගලයින් පැහැරහෙන යාම පිළිබදව මාධ්‍ය සාකච්ඡාවක් පවත්වා එවක ජනාධිපති අපේක්ෂක ගෝඨාභය රාජපක්ෂ මහතාට අගතියක් සිදු කරන ලදැයි චෝදනා කර හිටපු අමාත්‍ය රාජිත සේනාරත්න සහ රාජ්‍ය ඖෂධ සංස්ථාවේ හිටපු සභාපති මොහමඩ් රූමි යන විත්තිකරුවන්ට එරෙහිව මෙම නඩුව ගොනු කර තිබෙනවා.\nඑම නඩුවේ පළමු සාක්ෂිකරු වෙනුවෙන් පෙනී සිටි නීතිඥවරයා අධිකරණය හමුවේ ප්‍රකාශ කර් සිටියේ තම සේවාදායකයාට ආරක්ෂාව සම්බන්ධයෙන් ප්‍රශ්නයක් තිබෙන බවයි.\nඑයට පිළිතුරු දුන් විනිසුරුවරයා ප්‍රකාශ කළේ සාක්ෂිකරු අධ්කරණයට පැමිණීම සඳහා බලාපොරොත්තු වන්නේ කුමනාකාරයේ ආරක්ෂාවක් ද යන්නයි. ඒ සඳහා නීතිඥවරයා නිසි පිළිතුරක් නොදුන් බවයි වාර්තා වන්නේ.\nඅධ්කරණය හමුවේ ඉදිරිපත් කරන ලද කරුණු පිළිබඳව සෑහීමකට පත් විය නොහැකි බව සඳහන් කළ විනිසුරුවරයා අදාළ සාක්ෂිකරු අත්අඩංගුවට ගෙන අධ්කරණයට ඉදිරිපත් කරන ලෙස වරෙන්තුවක් නිකුත් කරනු ලැබුවා.\nවරෙන්තු නිකුත් කළ විනිසුරුවරයා නඩු විභාගය සැප්තැම්බර් 01 දාට කල් තබා තිබෙනවා.",
       "URL": "https://www.hirunews.lk/337377/සුදු-වෑන්-නඩුවේ-සාක්ෂිකරුවකුට-වරෙන්තු",
       "Category": "Local News",
       "Parent URL": "https://www.hirunews.lk/local-news.php?pageID=285"
}