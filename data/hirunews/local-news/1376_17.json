{
       "Source": "hirunews",
       "Timestamp": "Friday, 04 February 2022 - 13:47",
       "Headline": "අභියෝග මතින් නැගිටින හැටි අගමැති කියයි - රට පුරා නිදහස සමරා පිංකම්  (වීඩියෝ)",
       "News Content": "දැන් එළැඹ ඇත්තේ අභියෝග මතින් එක්ව නැගී සිටිය යුතු කාලය බව, අග්‍රාමාත්‍ය මහින්ද රාජපක්ෂ විසින් 74 වැනි ජාතික නිදහස් දිනය වෙනුවෙන් සුබපැතුම් පණිවුඩයක් නිකුත් කරමින් සඳහන් කරනවා.\nඑකිනෙකාට ගරු කරන අනෙකාගේ පැවැත්මට බාධා නොකරන සමාජ පරිවර්තනයක් තුළින් නිදහසේ අරුත තවත් පුළුල් කර ගත හැකි බව අග්‍රාමාත්‍යවරයාගේ නිදහස් දින පණිවුඩයේ සඳහන්.\nඅග්‍රාමාත්‍යවරයා සිය නිවේදනයෙන් පවසන්නේ, මෙවන් වසංගත තත්ත්වය හමුවේ බිඳ වැටුණු මිනිස් ජීවිත සහ ආර්ථිකය නගා සිටුවීමේ දැවැන්ත අරමුණ ජයගැනීමට පෙළ ගැසිය යුතු බවයි.\nමෙම පීඩාකාරී වසංගත තත්ත්වයෙන් ජීවිත නිදහස් කොට ආරක්ෂා කිරීමේ රජයේ එන්නත්කරණ වැඩපිළිවෙල මේ වනවිට ලෝක මට්ටමේ ඇගයීමට ලක්වීම අපි සියලු දෙනා රටක් ලෙස ලැබූ ජයග්‍රහණයක් බවත් අග්‍රාමාත්‍යවරයා සිය නිවේදනයෙන් පෙන්වා දෙනවා.\nමේ අතර, කොල්ලුපිටිය ශ්‍රී ධර්මකීර්ත්‍යාරාම විහාරස්ථානයේ පැවති සැමරුම් වැඩසටහනකට විපක්ෂනායක සජිත් ප්‍රේමදාස එක්වුණා.\nඑය පැවැත්වුණේ ශ්‍රී ලංකා රාමඤ්ඤ මහා නිකායේ මහනායක අතිපූජ්‍ය මකුලෑවේ ශ්‍රී විමල මහ නාහිමියන්ගේ ප්‍රධානත්වයෙන්.\n1948 පෙබරවාරි 4 වනදා නිදහස් උත්සවයෙන් පසු එවක අග්‍රාමාත්‍ය මහාමාන්‍ය ඩී.එස්.සේනානායක මහතා මෙම විහාරස්ථානයට පැමිණ ඇති අතර එහිදී අඹ පැළයක් ද රෝපණයට කර තිබෙනවා.\nමෙම අවස්ථාවේදී මහාමාන්‍ය ඩී.එස්.සේනානායක මහතාගේ පිළිරුව පුෂ්පෝපහාර දැක්වීමක් ද සිදු වුණා.\nමේ අතර ශ්‍රී දළදා මාලිගා මහ මළුවේ පිහිටුවා ඇති මහාමාන්‍ය ඩී, එස්. සේනානායක මහතාගේ පිළිරුව වෙත ද පුෂ්පෝපහාර දැක්වීම සිදු වුණා.\nනිදහස් දිනය නිමිත්තෙන් ස්වදේශ කටයුතු අමාත්‍යාංශය හා ජනාධිපති කාර්යාලය සංවිධානය කළ විරු උපහාරයක් ද අද (04) උදෑසන පැවැත්වුණා.\nජනාධිපති ලේකම් කාර්යාලය ඉදිරිපිට ඇති ජාතික විරුවන්ගේ ප්‍රතිමා දහයකට පුෂ්පෝපහාර දැක්වීම මෙහි දී සිදු කෙරුණු අතර එය ප්‍රථම වරට පැවැත්වීම විශේෂත්වයක්.\nමේ අතර, අභිමානවත් 74 වැනි නිදහස් දින සැමරම වෙනුවෙන් මහා සංඝරත්නය, කාදිනල් හිමිපාණන් ඇතුළු පාර්ශ්ව රැසක් පණිවුඩ නිකුත් කර තිබෙනවා.\nභේදවලින් අත්මිදී සමගියෙන් නැගී නොසිටියහොත් අප ලෝකයේ නොදියුණුම දේශයක් බවට පත්වීම වැළැක්වීම අපහසු වනු ඇති බව අස්ගිරි මහ නායක අතිපූජ්‍ය වරකාගොඩ ශ්‍රී ඤාණරතන නාහිමියන් සඳහන් කරනවා.\nනිදහස් දින පණිවුඩයක් නිකුත් කරමින් උන්වහන්සේ වැඩිදුරටත් සඳහන් කර ඇත්තේ විදෙස් ආධිපත්‍යයෙන් මිදී නිදහස ලැබූ රාජ්‍යයන් රැසක් ආර්ථික සහ සමාජයීය සංවර්ධනය ලබා මේ වනවිට නිදහසේ සැබෑ අර්ථය භුක්ති විඳින බවයි.\nමල්වතු මහනායක අතිපූජ්‍ය තිබ්බටුවාවේ ශ්‍රී සුමංගල මහ නාහිමියන් නිදහස් දින පණිවුඩයක් නිකුත් කරමින් සඳහන් කරන්නේ ආගමික - දේශපාලනික භේද පසෙකලා දේශයේ උන්නතිය වෙනුවෙන් කැපවිය යුතු බවයි.\nස්වදේශීය අනන්‍යතාවයෙන් යුත් ආර්ථික, සමාජයීය සහ දේශපාලනික දර්ශනයක් ගොඩ නගා ගැනීමට නිදහස ලබා ගත වූ වසර 74 තුළ ශ්‍රී ලාංකිකයින් සමත්ව ඇත්දැයි යළි යළිත් සිතා බැලිය යුතු බවයි උන්වහන්සේ පෙන්වා දෙන්නේ.\nදේශපාලන බල කඳවුරුවලට නොබෙදී සමගිව කටයුතු කිරීමෙන් පවතින දුෂ්කරතා ජයගත හැකි බව ශ්‍රී ලංකා රාමඤ්ඤ මහා නිකායේ මහනායක අතිපූජ්‍ය මකුලෑවේ ශ්‍රී විමල මහ නාහිමියන් නිදහස් දින පණිවුඩයෙන් පවසනවා.\nඅමරපුර මහා නිකායේ මහනායක අතිපූජ්‍ය දොඩම්පහල චන්ද්‍රසිරි නාහිමියන් සිය නිදහස් දින පණිවුඩයෙන් සඳහන් කරන්නේ සාමුහිකත්වයෙන් ජීවත්වීමේ ඇති වටිනාකම කොවිඩ් වසංගතය තුළින් මනාව පෙන්වා දී ඇති බවයි.\nලැබූ නිදහස ශක්තිමත් කර ගැනීමට විප්ලවීය චින්තන සහ ආකල්පමය වෙනසක් කරා සමාජය ගමන් කළ යුතු බව අති උතුම් මැල්කම් කාදිනල් රංජිත් හිමිපාණන් සිය නිදහස් දින පණිවුඩයෙන් ප්‍රකාශ කරන්නේ.\n74 වසරක් පුරාවට රට අගාධයට ඇද දැමූ තීරණවලින් ගැලවීමට සුදුසු ගැඹුරු පරිවර්තනයක් සොයා යෑම අවශ්‍ය බවත්, ඒ වෙනුවෙන් කැපවීම නිදහස සැමරීමේ හොඳම මාර්ගය බවත් කාදිනල් හිමිපාණන් පෙන්වා දෙනවා.\nමේ අතර අස්ගිරි මල්වතු අනුනායක හිමිවරුන්ද පෙන්වා දෙන්නේ ලැබූ නිදහස අර්ථවත් කර ගැනීමට සියලු දෙනා කැපවිය යුතු බවයි.\nමේ අතර මෙරට 74 වැනි ජාතික නිදහස් දින සැමරුමට සුභාශිංසන එක්කරමින් මෙරට ඉන්දියානු මහ කොමසාරිස් කාර්යාල ට්විටර් ගිණුමේ විඩියෝ පණිවුඩයක් තබමින් සඳහන් කරන්නේ ඉන්දියාවේ සමීපතම අසල්වැසි මිත්‍රයාගේ නිදහස් දින සැමරුමට සුබ පතන බවයි.\nමේ අතර මෙරට වීන තානාපති කාර්යාලද ජාතික නිදහස් දින සැමරුමට සුභාෂිංශන එක් කර තිබුණා.\nඉන් පවසන්නේ දෙරටේ සුහදත්වය පුළුල් කරමින් උපාය මාර්ගික හවුල්කාරීත්වය ශක්තිමත්ව වැඩිදියුණු කිරීමට තවදුරත් බලාපොරොත්තු වන බවයි.",
       "URL": "https://www.hirunews.lk/296141/අභියෝග-මතින්-නැගිටින-හැටි-අගමැති-කියයි-රට-පුරා-නිදහස-සමරා-පිංකම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1376"
}