{
       "Source": "hirunews",
       "Timestamp": "Wednesday, 31 August 2022 - 22:38",
       "Headline": "අයවැයෙන් යෝජනා කර ඇති සාධනීය වෙනස්කම් සිදුකළ හොත් යහපත් අනාගතයක බලාපොරොත්තු තබාගත හැකියි -මහාචාර්ය සිරිමල් අබේරත්න",
       "News Content": "ශ්‍රී ලංකාව කිසිදිනක මුහුණ නොදීපු තරමේ ආර්ථික අර්බුදයකට මුහුණ දී ඇති අවස්ථාවක ඉන් ගැලවීමේ මාර්ගයක් පෙන්වන යෝජනාවන් මෙවර පුංචි අයවැය තුල අන්තර්ගතව ඇති බව කොළඹ විශ්වවිද්‍යාලයේ ආර්ථික විද්‍යාව පිළිබඳ මහාචාර්ය සිරිමල් අබේරත්න පවසනවා.\nඔහූ පෙන්වා දෙන්නේ මේ ආර්ථික අර්බුදයෙන් ගැලවීමට උපකාරී වන යෝජනා මෙම අයවැයට ඇතුළත් බවයි.\nඒවා සහ තවත් සාධනීය යෝජනා ඉදිරියේ දී ක්‍රියාත්මක කිරීම තුළින් මේ ආර්ථික අර්බුදයෙන් ගැලවීමට හැකි බවට ඔහු පවසනවා.\n\"මේ අයවැය මම දකින විදිහට ආර්ථික අර්බුදයක් තියෙන අවස්ථාවක මීටත් වඩා ඉදිරියට යා යුතුව තිබුණු අයවැයක්. එක්තරා දුරකට හෝ ඒ පිළිබඳව අවධානයට යොමු කර තිබීම වැදගත් දෙයක්. මේ ආර්ථික අර්බුදය හට ගන්නේ එක පැත්තකින් ආණ්ඩුවේ උවමනාවට වඩා තියෙන වියදම් රටාවයි අඩු ආදායම් රටාවයි අතර තියෙන ප්‍රශ්නයක් වශයෙන් සහ දෙවනුව අපේ විදේශ විනිමය ඉපයීම සම්බන්ධය තිබෙන ප්‍රශ්නයක් වශයෙන්.\"\nඔහු වැඩිදුරටත් කියා සිටියා.\nඒ එක්කම අපේ රටේ සාම්ප්‍රදායික අයවැයක බලාපොරොත්තු වෙන සහනදායි දේවල් බොහොමයක් මේ අය වැයේදීත් ඉදිරිපත් කරලා තියෙනවා.\nආර්ථික අර්බුදයක් තියෙන අවස්ථාවක මීටත් වඩා ඉදිරියට ගිය දැඩි ක්‍රියාමාර්ග සහිත සෘජු අයවැයක බලාපොරොත්තුව තිබුණා. අපි හිතනවා ඉදිරි අයවැයේදී මීටත් වඩා ඉදිරියට යා හැකි වෙයි කියලා. එබඳු දැඩි ක්‍රියාමාර්ග නොමැතිව මේ ආර්ථික අර්බුදයෙන් ගැලවීමට මං හිතන්නේ නැ අපට හැකියාව ලැබෙයි කියලා.\nඒ සමගම අපි අනුගමනය කළ යුතු දෙවැනි ක්‍රියාමාර්ගය තමයි අපේ අපනයන ප්‍රවර්ධනය සහ විදේශ ආයෝජන වඩ වඩාත් මේ රටට ගලා ගෙන ඒම වැඩි කර ගැනීමට අවශ්‍ය ක්‍රියාමාර්ග සහ ප්‍රතිපත්ති, ප්‍රතිසංස්කරණ, දිගුකාලීන ආර්ථික යහපත සහ සංවර්ධනය සඳහා මේ රටට ගෙන ඒම අවශ්‍ය වෙනවා. මේක අයවැයෙන් එහාට ගිය වැඩපිළිවෙළක් ඒ වැඩපිළිවෙළ ඉදිරියේ දී ක්‍රියාත්මක වෙයි කියලා අපි බලාපොරොත්තු වෙනවා.\nආණ්ඩුවේ තිබෙන ලොකු ප්‍රශ්න තමයි ආණ්ඩුවට බදු ආදායම් නොමැති වීම.\nබදු ආදායමක් නොමැති වෙලා තියෙන්නෙ අපේ රටේ තියෙන ඍජු බදු ආදායම් ඉපයීම පිළිබඳ දුර්වලකම. ඒක නිසා අපේ වක්‍ර බදු vat, ආයාත බදු සහ අනෙකුත් භාණ්ඩ බදු ඉතාමත්ම සංකීර්ණ තත්ත්වයකට පත්වෙලා තිබීම යන කාරණා. අපට සිද්ධ වෙනවා දැනට ලංකාවේ පවතින තත්වයන් යටතේ අපේ ආදායම් බදු ප්‍රමාණය වැඩි කර ගැනීමට ක්‍රමවත් වැඩපිළිවෙළක් සකසා ගන්න. ඒ සඳහා ජනතාවගේ ආදායම සහ වත්කම මොකද්ද කියන එක ගැන තොරතුරු වඩාත් තාර්කිකව හා නිවැරදිව ලේඛන ගත කිරීමේ ක්‍රියාමාර්ගයකට යෑම අවශ්‍යයි. ඒ සමගම vat සහ ආයාත බදු සම්බන්ධයෙන් මීට වඩා සරල බදු ක්‍රමයකට යන්න සිද්ධ වෙනවා. ඒ අනුව තමයි අය පාර්ශ්වය හදා ගත යුත්තේ.\nවැය පාර්ශවය ගත්තහම අපි දකිනවා රාජ්‍ය අංශය විවිධ මට්ටම්වල ඉහළ සිට පහළට, රාජ්‍ය ව්‍යවසායන් වල සේවා නියුක්තිය දක්වා, පෙන්ෂන් යන තත්ත්වය දක්වා, විශාල වශයෙන් නාස්තිකාර විදිහට වියදම් රටාවක් තියෙනවා. මේවා අවම කිරීම හෝ සම්පූර්ණයෙන් කපා දැමීම සිදු කළ යුතුමයි.\nදිගුකාලීනව ආර්ථික සංවර්ධනය පැත්තෙන් බලන විට, අපට අවශ්‍ය වෙන්නේ අපේ රටේ අපනයන අභිමුඛ, අපනයන ප්‍රවර්ධනය නැඹුරු සංවර්ධන සැලැස්මක් ඇති කිරීම. අපනයනය වැඩි කරන්න බැහැ විදේශ ආයෝජන නැත්නම්. විදේශ ආයෝජන ලංකාවට ලැබීම සම්බන්ධයෙන් තියෙන්නේ ඉතාමත් ම දුර්වල තැනක. මේ ආසියානු කලාපයේ ඉන්දියාව බංග්ලාදේශය වගේ රටවල් එක්ක ගත්තහම ලංකාවේ තත්ත්වය ඉතාමත්ම දුර්වලයි.\nඇයි අපේ රටට ආයෝජන ලැබීම මෙතරම් දුර්වල වෙලා තියෙන්නෙ. ප්‍රතිපත්ති, ප්‍රතිසංස්කරණ, හදාගෙන රටේ ඉදිරි අනාගතය සංවර්ධනය කර ගැනීමට විදේශ ආයෝජන වැඩි කිරීම අපනයන ප්‍රවර්ධනය මුලික අංග බවට පත් කරගත යුතු වෙනවා.\nඒවා අයවැය යෝජනාවලටත් වඩා මූලික ප්‍රතිසංස්කරණවලින් හදාගන්න ඕන දේවල්.\nරාජ්‍යය ආයතන ප්‍රතිව්‍යුහගත කිරීම අවශ්‍ය වෙන්නේ අපේ රාජ්‍ය ව්‍යවසාය හාරසියයකින් විතර බහුතරය අපට හිතාගන්නවත් බෑ අපේ ආර්ථිකයට කරන දායකත්වය මොකක්ද කියලවත්. නමුත් අපිට පේනවා පඩිනඩි ගෙවෙනවා, වාහන දුවනවා, කුලිය ගෙවනවා නඩත්තු කටයුතු තියෙනවා ඒවාට කරන වියදම සාධාරණීකරණය කරන්නේ කොහොමද? කියලා අපිට ප්‍රශ්න මතුවෙනවා.\nඊළඟට අපේ අති විශාල ආයතන පහ හයක් තියෙනවා අපේ රටට ලොකු බරක් වෙලා තියෙන. බර වෙලා තියෙන හේතුව තමයි මේවා පාඩු ලබනවා. මේවා ණය ගන්නවා. ඔවුනොවුන්ට ණය වෙලා තියෙනවා. ඒ ණය ගෙවන්න ආණ්ඩුව bank guarantees දීලා ආරක්ෂා කරනවා. කනගාටුදායක තත්ත්වය තමයි ලෝකයේ රටවල් වල රාජ්‍ය ව්‍යවසාය ප්‍රතිසංස්කරණය කිරීම කියන එක අඛණ්ඩව ක්‍රියාත්මක වන ක්‍රියාවලියක්. හැබැයි අපේ රටේ මේ ක්‍රියාවලිය අවුරුදු විස්සක් විසිපහක් විතර තිස්සේ අත්හැර දමා තියෙන ආපස්සට ගිය ක්‍රියාමාර්ගයක්. මේකම අපේ රටේ ආර්ථික අර්බුදය උග්‍ර වෙන්න ප්‍රධාන හේතුවක්.\nපාඩු ලබන රාජ්‍ය ව්‍යවසායන් ප්‍රතිව්‍යුහගත කිරීම එක කාරණාවක් විතරයි. ආණ්ඩුවේ ඵලදායි නොවන නාස්තිකාර වියදම් රටාවට බලපාල තියෙන ආණ්ඩුවේ වියදම් අවම කිරීම, ලැබෙන සෑම බදු රුපියලක්ම වියදම් කරන්න පුළුවන් නම් තමයි වඩාත්ම යෝග්‍ය වෙන්නේ.\nඅපේ ආර්ථික අර්බුදයේ මූලික ලක්ෂණය වන්නේ විදේශ විනිමය හිඟය. මේකට\nසංචාරක කර්මාන්තය තුළින් සුළු සහනයක් ලැබෙන පුළුවන්. හැබැයි සංචාරක කර්මාන්තය කියන එක හරියට කේක් ගෙඩියක් මත තියෙන අයිසින් තට්ටුවක් වගේ.අපි බලාපොරොත්තු වෙන තිරසාර විදේශ විනිමය ගලා ඒම වර්ධනය කරන්න සංචාරක කර්මාන්තය ප්‍රමාණවත් මදි. ඒක දෙගුණ වුණත් අපේ රටේ විදේශ විනිමය ප්‍රමාණය බිලියන දහයකට හරවගන්න ඉතාමත්ම අපහසුයි.අපි කළ යුත්තේ අපේ රටේ නිෂ්පාදන ගෝලීයකරණයට, ජාත්‍යන්තර කරණයට, යොමු කිරීම.\nකෘෂිකර්මය ගත්තහම ඇත්ත වශයෙන්ම අපේ රටේ මූලික ම ප්‍රශ්නය තමයි විශාල පිරිසක් එකතු වෙලා පුංචි පුංචි ඉඩම් කෑලි වල ඉතා පුංචි කෘෂි නිෂ්පාදනයක් කරන එක.ඒ ජනතාව ඒ නිසා දුප්පත් කමින් මිදෙන්නෙත් නෑ.අපේ කෘෂිකර්මය ලෝකෙ තරගකාරී නිෂ්පාදන අංශයක් බවට පරිවර්තනය කරන්නත් බෑ.\nවිදේශ ආයෝජන ගලා ඒම අන්ත දුර්වල වෙලා තියෙන්නෙ. අපිට 2020 දී බිලියන බාගයක් වත් ආයෝජන වශයෙන් ලැබුනේ නෑ.\nඅසල්වාසී ඉන්දියාව ට ලැබුන බිලියන 60 ක්, සිංගප්පූරුවට ආවා බිලියන 92:ක්, වියට්නාමය තායිලන්තයේ කියන රටවල් වලට බිලියන දහයක් පහලවක් ආවා.එහෙනම් අපිට බිලියන බාගෙකට වඩා අඩුවෙන් ආවෙ ඇයි?අපේ රටට ආයෝජන එන්නේ නැත්තේ අපේ රටේ විශාල බාධාවන්, වැට බැඳීම් තියෙනවා. ආයෝජන වලට අවශ්‍ය කරන ශ්‍රමය, අවශ්‍ය කරන තාක්ෂණික උගත් පුහුණු ශ්‍රමිකයින් නැහැ. මේ රටේ ඒ වගේම තමයි විදේශ වෙළඳාම ඉතාමත්ම දුර්වලයි. ආයෝජකයින්ට අපේ දේපල ඉඩම් වත්කම් මිලදී ගැනීමට ප්‍රශ්න තියෙනවා. ඒ වගේම අපේ වංචාව හා දූෂණය ඉහවහා ගිහිල්ලා තියෙනවා. ඉතිහාසය පුරාම ආයෝජකයින්ට මේ රට එපා වෙන තත්ත්වයට පත්වෙලා තියෙනවා. මේ ප්‍රතිරූපය ප්‍රතිසංස්කරණ හරහා සහ ආයෝජකයින්ගේ විශ්වාසය දිනා ගැනීම හරහා අපි නැවත වෙනස් කර ගැනීම කළ යුතු වෙනවා.\nඒ වෙනස් කර ගැනීම තුළින් අපිට පුළුවන් වේවි ඉදිරි අවුරුදු 20 25 ඇතුළත අපේ රට ආසියාවේ පොහොසත් රටක් බවට පත්කරගන්න.",
       "URL": "https://www.hirunews.lk/314247/අයවැයෙන්-යෝජනා-කර-ඇති-සාධනීය-වෙනස්කම්-සිදුකළ-හොත්-යහපත්-අනාගතයක-බලාපොරොත්තු-තබාගත-හැකියි-මහාචාර්ය-සිරිමල්-අබේරත්න",
       "Category": "Local News",
       "Parent URL": "https://www.hirunews.lk/local-news.php?pageID=899"
}