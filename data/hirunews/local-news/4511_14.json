{
       "Source": "hirunews",
       "Timestamp": "Thursday, 18 May 2017 - 16:32",
       "Headline": "ඉදිරි වැසි තත්වය ගැන කාලගුණයෙන් නිවේදනයක්",
       "News Content": "අද රාත්‍රී කාලයේදීත් තද වැසි හෝ ගිගුරුම් සහිත වැසි තවදුරටත් ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nදිවයිනට බස්නාහිර දෙසින් පවතින ක්‍රියාකාරී වලාකුලු පද්ධතිය හේතුවෙන් බස්නාහිර / සබරගමුව / දකුණ සහ මධ්‍යම පළාත්වලත් දිවයිනට බස්නාහිර සහ දකුණු දෙසින් වන මුහුදු ප්‍රදේශවලටත් මෙම වැසි තත්වය ඇතිවන බවයි දෙපාර්තමේන්තුව නිවේදනය කළේ.\nඇතැම් ස්ථානවලට මිලිමීටර් 100 ට වඩා තද වැසි ද ඇති වනවා.\nඑමෙන්ම විශේෂයෙන් මධ්‍යම කඳුකරයේ බටහිර බෑවුම් ප්‍රදේශවල පැයට කිලෝමීටර් 50 ක පමණ වේගයකින් සුළං ඇතිවීමේ හැකියාවක් පවතිනවා.\nහෙට දිනයේදී බස්නාහිර / සබරගමුව / දකුණ සහ මධ්‍යම මෙන්ම වයඹ පළාත්වල වැසි හෝ ගිගුරුම් සහිත වැසි ඇති වනවා.\nඅකුණු මගින් සිදුවන අනතුරු අවම කර ගැනීමට පියවර ගන්නා ලෙසට ද කාලගුණ විද්‍යා දෙපාර්තමේන්තුව ජනතාවගෙන් ඉල්ලා සිටිනවා.\nමේ අතර දිවයින වටා වන මුහුදු ප්‍රදේශවල සුළගේ වේගය පැයට කිලෝමීටර් 60 ත් 70 ත් පමණ දක්වා වැඩිවිය හැකි බැවින් එම මුහුදු ප්‍රදේශ ඉතා රලු විය හැකි බව ද කාලගුණ විද්‍යා දෙපාර්තමේන්තුව නිවේදනය කළා.\nමේ පිළිබඳ සැලකිලිමත් වන ලෙසටයි කාලගුණ විද්‍යා දෙපාර්තමේන්තුව ධීවර සහ නාවික ප්‍රජාවට දැනුම් දෙන්නේ.",
       "URL": "https://www.hirunews.lk/161610/ඉදිරි-වැසි-තත්වය-ගැන-කාලගුණයෙන්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=4511"
}