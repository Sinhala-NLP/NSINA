{
       "Source": "hirunews",
       "Timestamp": "Thursday, 18 March 2021 - 7:40",
       "Headline": "රුපියල් කෝටි 5ක කේරල ගංජා අනුරාධපුරයෙන් මතු වේ (ඡායාරූප සහ වීඩියෝ)",
       "News Content": "අනුරාධපුර ඉසුරුපුර ප්‍රදේශයේ නිවාඩු නිකේතනයක සඟවා තිබූ රුපියල් කෝටි 5කට අධික වටිනාකමකින් යුත් කේරල ගංජා පාර්සල් 200 කට අධික ප්‍රමාණයක් සොයා ගන්නට අනුරාධපුර කැකිරාව පොලිසිය සමත් වුණා.\nමෙම සිද්ධියට සම්බන්ධ පුද්ගලයින් දෙදෙනෙකු අත්අඩංගුවට ගැනීමටත් පොලිසිය සමත්වී තිබෙනවා.\nඅත්අඩංගුවට ගත් පිරිස අතර නිවාඩු නිකේතනයේ හිමිකරු වන විශ්‍රාමික හමුදා සාමාජිකයෙකු සහ අදාල කේරල ගංජා තොගය ප්‍රවාහනය කළ බස් රථයේ රියැදුරු ද වනවා.\nමෙම කේරළ ගංජා තොගය තණමල්විල ප්‍රදේශයේ සිට අනුරාධපුරයට ප්‍රවාහනය කර ඇති බවටයි මෙතෙක් කරන ලද පරීක්ෂණවලදී හෙළි වී ඇත්තේ.\nමේ මීට අමතරව කේරළ ගංජා පාර්සල් කිරීම සඳහා දේශීයව සැකසූ යන්ත්‍රයක් සහ ඉලෙක්ට්‍රොනික තරාදියක් ද මෙම මෙහෙයුමේ දී අත්අඩංගුවට ගෙන තිබෙනවා.\nසිද්ධිය සම්බන්ධයෙන් තවත් පුද්ගලයින් දෙදෙනෙකු අත්අඩංගුවට ගැනීමට නියමිත බවයි පොලීසිය සදහන් කරන්නේ.",
       "URL": "https://www.hirunews.lk/265699/රුපියල්-කෝටි-5ක-කේරල-ගංජා-අනුරාධපුරයෙන්-මතු-වේ-ඡායාරූප-සහ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2081"
}