{
       "Source": "hirunews",
       "Timestamp": "Wednesday, 07 June 2017 - 19:07",
       "Headline": "ආපදා තත්ත්වය හේතුවෙන් පුද්ගලයින් 77 ක් තවමත් අතුරුදන්",
       "News Content": "දිවයිනේ නිරිත දිග ප්‍රදේශවලට පවතින වැසි තත්ත්වයේ තාවකාලික අඩුවීමක් ලබන 10 වනදා සිට අපේක්ෂා කරන බව කාලගුණ විද්‍යා දෙපාර්තමේන්තුව ප්‍රකාශ කළා.\nඑමෙන්ම අද සිට උතුර පළාතට වැසි බලාපොරොත්තු වන බවයි එම දෙපාර්තමේන්තුව කියා සිටියේ.\nදිවයිනට බලපා ඇති අයහපත් කාලගුණ තත්ත්වයත් සමග අදත් ආපදා සිද්ධීන් කිහිපයක් වාර්තාවුණා.\nහැටන් - කොළඹ ප්‍රධාන මාර්ගයේ වේරගොල්ල ප්‍රදේශයේ පිහිටි දෙමහල් ගොඩනැගිල්ලක් ඊයේ පස්වරුවේ සිට ගිලාබැසීමට පටන්ගෙන තිබෙනවා.\nමාර්ගයේ කොටසක්ද ගිලාබැසීමේ අවදානමට ලක්ව ඇති අතර, ඒ හේතුවෙන් හැටන් - කොළඹ ප්‍රධාන මාර්ගයේ ගමනාගමන කටයුතු එක් මංතීරුවක පමණක පමණක් සීමා  කෙරුණා.\nඑමෙන්ම හම්බන්තොට දිස්ත්‍රික්කයේ පාසල් දෙකක් හා ගම්මාන 7 ක් නායයාමේ අවදානමට ලක්ව ඇති බව ජාතික ගොඩනැගිලි පර්යේෂණ සංවිධානය සදහන් කළා.\nඒ අනුව, වලස්මුල්ල - රම්මල කනිෂ්ඨ විද්‍යාලය සහ සපුතන්ත්‍රී කන්ද ප්‍රාථමික විද්‍යාලය මෙලෙස අවදානමට ලක්ව ඇති පාසල් වනවා.\nකෑගල්ල, රත්නපුර, ගාල්ල, කළුතර, මාතර, හම්බන්තොට සහ නුවරඑළිය යන දිස්ත්‍රික්කවලට නිකුත් කෙරුණු නායයෑම් අනතුරු ඇඟවීම තවත් පැය 24ක කාලයක් සඳහා අද පස්වරුවේ දීර්ඝ කෙරුණා.\nපසුගියදා බලපෑ ආපදා තත්ත්වය හේතුවෙන් පුද්ගලයින් 77 දෙනෙකු තවමත් අතුරුදන්ව සිටිනවා.\nකෙසේ වෙතත් ආරක්ෂිත ස්ථානවල රඳවා සිටින පුද්ගලයින්ගේ සංඛ්‍යාව මේ වනවිට 15 687 දක්වා පහත බැස ඇති අතර, පවුල් 4 338 කට අයත් එම පිරිස ආරක්ෂිත ස්ථාන 169 ක රඳවා සිටින බවයි ආපදා කළමනාකරණ මධ්‍යස්ථානය නිකුත් කළ නවතම නිවේදනයේ දැක්වෙන්නේ.\nමේ අතර අගලවත්ත - පිඹුර ප්‍රාථමික විද්‍යාලයේ රඳවා සිටින අවතැන් පවුල් 12 කට අයත් පුද්ගලයින් ඉවත් කරන ලෙස ඉල්ලා එම විද්‍යාලයේ දරුවන්ගේ දෙමව්පියන් පිරිසක් අගලවත්ත - බුලත්සිංහල මාර්ගය අවහිර කරමින් අද පෙරවරුවේ විරෝධතාවක නිරතවුණා.\nඒ හේතුවෙන් එම මාර්ගයේ ගමනාගමන කටයුතු අඩාල වුණා.\nඋද්ඝෝෂණය නවත්වන ලෙසට පැවසූ පුද්ගලයෙකුටද මෙහිදී ප්‍රදේශවාසීන්ගෙන් විරෝධයක් එල්ලවුණා.\nපසුව එම ස්ථානයට නියෝජ්‍ය අමාත්‍ය පාලිත තෙවරප්පෙරුම සහ අගලවත්ත ප්‍රාදේශීය ලේකම් ගීතානි කන්නන්ගර පැමිණි අතර, ප්‍රාදේශීය ලේකම්වරිය කියා සිටියේ නායයෑමේ අවදානමක් ඇත්තේ නිවාස 4 ක් බවත්, සෙසු පවුල් සඳහා සිය නිවෙස්වලට යා හැකි බවයි.\nඊට අවතැන්වූවන්ගෙන් විරෝධය පළවූ අතර ප්‍රාදේශීය ලේකම්වරිය සහ ඔවුන් අතර උණුසුම් තත්ත්වයක්ද ඇතිවුණා.\nඅනතුරුව වැඩි අවදානමක් පවතින පවුල් 4 පිඹුර ප්‍රාථමික විද්‍යාලයෙන් ඉවත් කර අසළ ඇති ප්‍රජා ශාලාවේ රැඳවීමට පියවර  ගැනුනු බවයි හිරු වාර්තාකරු කියා සිටියේ.",
       "URL": "https://www.hirunews.lk/163069/ආපදා-තත්ත්වය-හේතුවෙන්-පුද්ගලයින්-77-ක්-තවමත්-අතුරුදන්",
       "Category": "Local News",
       "Parent URL": "https://www.hirunews.lk/local-news.php?pageID=4479"
}