{
       "Source": "hirunews",
       "Timestamp": "Sunday, 24 January 2016 - 8:19",
       "Headline": "පොලීසියට කොකා පෙන්වූ ත්‍රිරෝද රියදුරෙක්",
       "News Content": "බීමත් පොලිස් කොස්තාපල්වරයෙකුට මත්ද්‍රව්‍යයක් මිශ්‍ර ජලය පානය කිරීමට සලස්වා ඔහුට සිහි නැතිවීමෙන් පසු රුපියල් එක්ලක්ෂ 74,000 ක් වටිනා රන් මාලයක් සහ මුදල් කොල්ල කෑ ත්‍රීරෝද රථ රියදුරෙකු අලවතුගොඩ පොලිසිය අත්අඩංගුවට ගෙන තිබෙනවා.\nපොලිසියේම සේවය කරන මිතුරෙකු සමඟ මධුවිත පානය කර ඔහුගේ නිවස වෙත ගොස් යළි පැමිණෙමින් සිටියදීයි ත්‍රීරෝද රථ රියදුරා සොරකම සිදුකර ඇත්තේ.\nමුදල් කොල්ලකෑමෙන් පසු පොලිස් කොස්තාපල්වරයා ත්‍රීරෝද රථයෙන් බිමට ඇද දමා පළා ගිය ත්‍රීරෝද රථ රියදුරා අලවතුගොඩ පොලිසිය ඊයේ අත්අඩංගුවට ගත් අතර, රන් මාලයද සොයාගෙන තිබෙනවා.\nමේ අතර, මාවනැල්ල - හෙම්මාතගම - කෙහෙල්පන්නල ප්‍රදේශයෙන් විශ්‍රාමලත් පොලිස් අධිකාරීවරයෙකුගේ නිවසකට ඔහුගේ අනියම් බිරිඳ ගිනි තැබීමේ සිද්ධියක් වාර්තා වුණා.\nඅදාළ සිද්ධිය මාධ්‍යයට පළ නොකරන ලෙසට මෙම විශ්‍රාමලත් පොලිස් නිලධාරීයා අප මාධ්‍යවේදීයාට දුරකතන මාර්ගයෙන් ඇමතුමක් ලබාදී ඉල්ලීමක්ද සිදුකර තිබෙනවා.\nමෙම පොලිස් නිලධාරීයාගේ විවාහක බිරිඳ මාවනැල්ල - බලවත්ගම ප්‍රදේශයේ පදිංචිව සිටින අතර, තම සැමියාගේ අනියම් ඇසුර නිසාවෙනුයි ඇය එලෙස වෙන්ව ජීවත් වන්නේ.\nවිශ්‍රාමලත් පොලිස් නිලධාරීයා ඔහුට අයත් කෙහෙල්පන්නල පිහිටි නිවසෙහි ජීවත්ව සිටින අතර, වව්නියාවේ පදිංචි අනියම් බිරිඳ නිරන්තරයෙන් එම නිවසට පැමිණෙනවා.\nපසුගිය කාලය පුරාවටම ඇය තමන්ව නීත්‍යානුකූලව විවාහ කර ගන්නා ලෙසට පොලිස් නිලධාරීයාගෙන් ඉල්ලීම් කළත්, ඔහු ඊට කැමැත්ත පළ කර නැහැ.\nඉන් කෝපයට පත් අනියම් බිරිඳ මෙලෙස ඔහුට අයත් හෙම්මාතගම - කෙහෙල්පන්නල පිහිටි නිවසට ඊයේ ගිනි තබා ඇති බවයි අප වාර්තාකරු සඳහන් කළේ.\nඑමෙන්ම, මෙම විශ්‍රාමික පොලිස් නිලධාරීයාට අයත් තවත් නිවසක උපකරණවලටද මෙම අනියම් බිරිඳ හානි සිදුකර ඇති බවද අප වාර්තාකරු වැඩිදුරටත් සඳහන් කළා.",
       "URL": "https://www.hirunews.lk/124622/පොලීසියට-කොකා-පෙන්වූ-ත්‍රිරෝද-රියදුරෙක්",
       "Category": "Local News",
       "Parent URL": "https://www.hirunews.lk/local-news.php?pageID=5198"
}