{
       "Source": "hirunews",
       "Timestamp": "Saturday, 18 June 2022 - 19:44",
       "Headline": "දඹුල්ල ආර්ථික මධ්‍යස්ථානයේ එළවළු අලෙවිය අඩුවෙයි",
       "News Content": "ඉන්ධන හිඟය හේතුවෙන් දඹුල්ල ආර්ථික මධ්‍යස්ථානය තුල එළවළු අලෙවිය විශාල වශයෙන් පහත වැටී ඇති බව ගොවීන් පවසනවා.\nමේ දිනවල ආර්ථික මධ්‍යස්ථානය වෙත වෙළඳුන්ගේ පැමිණීම ද විශාල වශයෙන් පහත වැටී ඇති අතර, වගා බිම්වල තිබෙන එළවළු අස්වනු වෙළඳපොලට රැගෙන ඒමට නොහැකිව ඒවා විනාශවීමේ අවදානමක් ද මතුව ඇති බවයි ගොවීන් සහ ව්‍යාපාරිකයන් පෙන්වා දෙන්නේ.\nඇතැම් එළවළු අලෙවි කර ගැනීමට නොහැකි ව විනාශ වී යන බව ද ගොවීන් පෙන්වා දෙනවා.\nනුවරඑළිය ප්‍රදේශයෙන් ලැබෙන කැරට් ,බෝංචි ,ලීක්ස් ,ආදී එළවළු වර්ග අලෙවි නොවීම නිසා ආර්ථික මධ්‍යස්ථානයේ\nවිශාල වශයෙන් ගොඩගසා තිබෙනවා.\nඉන්ධන පිරවුම්හල්වල පෝලිමේ සිට තම අස්වැන්න දඹුල්ල ආර්ථික මධ්‍යස්ථානය කරා රැගෙන පැමිණියද එළවළු මිලදී ගැනීම්ට වෙළෙන්දන් නොපැමිණීම නිසා වියදම හෝ අවම කරගැනීමට නොහැකි තත්ත්වයකින් පවතින බව උඩරට ගොවීන් සහ අතරමැදි වෙළඳ කණ්ඩායම් සඳහන් කරනවා.\nපසුගිය දිනවල ඉහළ ගොස් තිබූ එළවලු මිල මේ වනවිට වෙළඳුන් ඉල්ලන මුදලකට ලබා දීමේ තත්වයක් පවතින බවයි එම ගොවීන් පෙන්වා දෙන්නේ.",
       "URL": "https://www.hirunews.lk/307503/දඹුල්ල-ආර්ථික-මධ්‍යස්ථානයේ-එළවළු-අලෙවිය-අඩුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1085"
}