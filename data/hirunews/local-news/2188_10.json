{
       "Source": "hirunews",
       "Timestamp": "Tuesday, 26 January 2021 - 11:12",
       "Headline": "විදේශ සේවා නියුක්ති කාර්යාංශයේ මුදල් යොදවා විදෙස් ගත ශ්‍රමිකයින් ගෙන්වීම පිළිබඳ අවධානය",
       "News Content": "කොරෝනා වසංගතයේ ව්‍යාප්තිය හේතුවෙන් අසරණව සිටින විදෙස්ගත ශ්‍රමිකයන් මෙරටට ගෙන්වා ගැනීම සඳහා විදේශ සේවා නියුක්ති කාර්යාංශය සතු අරමුදල් භාවිත කිරීමට ඇති හැකියාව පිළිබඳව සොයා බලන ලෙස කෝප් කමිටුව දැනුම්දී තිබෙනවා.\nවිදේශ රැකියා ක්ෂේත්‍රයෙහි වර්තමාන තත්ත්වය අධ්‍යයනය කිරීම සඳහා වූ විශේෂ විගණන වාර්තාව විමර්ශනය කිරීමට පසුගියදා කෝප් කමිටුව රැස්වූ අවස්ථාවේදී මෙම දැනුම්දීම සිදුකර ඇති බවයි පාර්ලිමේන්තුවේ සන්නිවේදන දෙපාර්තමේන්තුව සඳහන් කළේ.\nඒ අනුව, විදේශ සේවා නියුක්ති කාර්යාංශය රැස්කොට ඇති රුපියල් බිලියන 14 ක වත්කම් යොදවා අදාළ ශ්‍රී ලාංකිකයින් ගෙන්වා ගැනීමට කිසියම් නෛතික බාධාවක් පවතින්නේ ද යන්න කාර්යාංශ නිලධාරින්ගෙන් කමිටුව මෙහිදී විමසනු ලැබුවා.\nඒ සඳහා කිසිදු නෛතික බාධාවක් නොමැති බව එම කාර්යාංශය කෝප් කමිටුවට කළ දැනුම්දී ඇති අතර, ඒ අනුව මේ පිළිබඳව තවදුරටත් සොයා බලන්නැයි උපදෙස් ලබාදී ඇති බව සඳහන්.",
       "URL": "https://www.hirunews.lk/260744/විදේශ-සේවා-නියුක්ති-කාර්යාංශයේ-මුදල්-යොදවා-විදෙස්-ගත-ශ්‍රමිකයින්-ගෙන්වීම-පිළිබඳ-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=2188"
}