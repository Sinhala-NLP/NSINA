{
       "Source": "hirunews",
       "Timestamp": "Saturday, 23 January 2021 - 12:04",
       "Headline": "සෞඛ්‍ය අමාත්‍ය පවිත්‍රා වන්නිආරච්චිට කොරෝනා බවට තහවුරු වෙයි (වීඩියෝ)",
       "News Content": "සෞඛ්‍ය ඇමතිණි පවිත්‍රා වන්නිආරච්චිට කොරෝනා වෛරසය ආසාදනය වී ඇති බව සෞඛ්‍ය අමාත්‍යාංශ්‍ය ප්‍රකාශ කළා.\nසිදුකළ ඇන්ටිජන් පරීක්ෂණයකදී ඇයට කොරෝනා වෛරසය ආසාදනය වී ඇති බවට හෙළි වූ අතර, පසුව පී.සී.ආර්. පරීක්ෂණයක් ද සිදුකර තිබෙනවා.\nඒ අනුව එහිදී ද තහවුරු වී ඇත්තේ සෞඛ්‍ය ඇමතිවරියට කොරෝනා වැළදී ඇති බවයි.\nමේ අතර, ඊයේ ශ්‍රී ජයවර්ධනපුර රෝහලේ පැවති වැඩසටහනක් සදහා ඇය අවසන් වරට එක්වූ අතර එම අවස්ථාවට සෞඛ්‍ය සේවා අධ්‍යක්ෂ ජනරාල්වරයා ඇතුළු සෞඛ්‍ය අංශයේ ඉහළ නිලධාරීන් පිරිසක් ද එක්ව සිටියා.\nඑසේම ඇය පෙරේදා නෙළුම් මාවතේ ශ්‍රී ලංකා පොදුජන පෙරමුණේ පක්ෂ කාර්යාලයේ පැවති වැඩසටහනකට ද එක්වුණා.\nඒ අනුව වෛරසය වැළදුණු පාර්ලිමේන්තු මන්ත්‍රීවරුන් සංඛ්‍යාව 5 දක්වා ඉහළ ගොස් තිබෙනවා.\nරාජ්‍ය අමාත්‍ය දයාසිරි ජයසේකර, අමාත්‍ය වාසුදේව නානායක්කාර, රාජ්‍ය අමාත්‍ය පියල් නිශාන්ත සහ පාර්ලිමේන්තු මන්ත්‍රී රවුෆ් හකීම්ටද කොරෝනා වෛරසය ආසාදනය වී ඇති බවට මීට පෙර හඳුනා ගැනුණා.\nඊට අමතරව පාර්ලිමේන්තු කාර්ය මණ්ඩලයේ 09 දෙනෙකුටද කොරෝනා ආසාදනය වී ඇති බවට තහවුරු වී තිබෙනවා.",
       "URL": "https://www.hirunews.lk/260494/සෞඛ්‍ය-අමාත්‍ය-පවිත්‍රා-වන්නිආරච්චිට-කොරෝනා-බවට-තහවුරු-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2193"
}