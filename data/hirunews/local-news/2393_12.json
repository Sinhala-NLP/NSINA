{
       "Source": "hirunews",
       "Timestamp": "Monday, 12 October 2020 - 22:58",
       "Headline": "ඊ.ටී.අයි. සමාගමට එරෙහිව නීතිය ක්‍රියාත්මක කරන්න, අමාත්‍ය මණ්ඩලයේදීත් සාකච්ඡා (වීඩියෝ)",
       "News Content": "ඊ.ඒ.පී. මාධ්‍ය ජාලය ඇතුළුව ඊ.ටී.අයි. ආයතනයේ දේපළ විකිණීමේදී සිදුවූ බව කියන අක්‍රමිකතා පිළිබඳ විමර්ශනය කිරීමට පත් කළ ජනාධිපති කොමිසමේ වාර්තාව අමාත්‍ය මණ්ඩලය වෙත ඉදිරිපත් කර තිබෙනවා.\nඒ, ඊයේ(12) අමාත්‍ය මණ්ඩල රැස්වූ අවස්ථාවේදියි.\nඊ.ටී.අයි. ආයතනයේ සිදු වූ බව කියන අක්‍රමිකතා පිළිබඳ විමර්ශනය කිරීමට ජනාධිපතිවරයා විසින් මෙම කොමිසම පත් කළේ පසුගිය ජනවාරි මාසයේයි.\nඅදාළ කොමිසමේ නිර්දේශ ඇතුළත් අවසන් වාර්තාව මේ වනවිට ජනාධිපතිවරයා වෙත භාර දී තිබෙනවා.\nවිදේශිකයන් විසින් මාධ්‍ය ආයතනයන් හි අයිතිය ලබාගැනීම පිළිබඳ ශ්‍රී ලංකාවේ නීති කඩකරමින්, ඊ.ටී.අයි. ආයතනය සතු වත්කම් බ්ලූ සමිට් කැපිටල් මැනේජ්මන්ට් ප්‍රයිවට් ලිමිටඩ් සහ බෙන් හෝල්ඩින්ග්ස් ප්‍රයිවට් ලිමිටඞ් යන සමාගම්වලින් සැදුම්ලත් ආයතන සමූහයකට විකිණීම පිළිබඳව විමර්ශනයටද අදාළ කොමිසමට බලය පවරනු ලැබුවා.\nමෙම වාර්තාව සම්බන්ධයෙන් අමාත්‍ය මණ්ඩල හමුවෙන් අනතුරුව අමාත්‍ය එස්.එම්. චන්ද්‍රසේන මෙලෙස අදහස් පළ කළා.\nඑහිදී අමාත්‍යවරයා කියා සිටියේ අමාත්‍ය මණ්ඩලය රැස්වූ අවස්ථාවේදී ද ඒ පිළිබදව ගන්නා ඉදිරි ක්‍රියාමාර්ග පිළිබදව සාකච්ඡාවට බඳුන් වූ බවයි.",
       "URL": "https://www.hirunews.lk/252413/ඊ-ටී-අයි-සමාගමට-එරෙහිව-නීතිය-ක්‍රියාත්මක-කරන්න-අමාත්‍ය-මණ්ඩලයේදීත්-සාකච්ඡා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2393"
}