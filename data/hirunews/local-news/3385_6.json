{
       "Source": "hirunews",
       "Timestamp": "Thursday, 25 April 2019 - 13:17",
       "Headline": "සිනමන් ග්‍රෑන්ඩ් මරාගෙන මැරෙන බෝම්බකරු පියා සමග ව්‍යාපාරික සම්මාන උළෙලේකදී සම්මානයකුත් ගෙන ඇති බවට හෙළිවෙයි",
       "News Content": "පාස්කු ඉරිදා දිනයේදී කොළඹ ෂැන්ග්‍රිලා හෝටලයට හා සිනමන් ග්‍රෑන්ඩ් හෝටලයට මරාගෙන මැරෙන ත්‍රස්ත ප්‍රහාරය එල්ල කළ සහෝදරයන් දෙදෙනාගේ ඡායාරූප කිහිපයක් ඩේලි මේල් වෙබ් අඩවිය වාර්තා කර තිබෙනවා.\nඉල්හාම් ඉබ්‍රාහීම් ෂැන්ග්‍රිලා හෝටලය තුල මරාගෙන මැරෙන බෝම්බ ප්‍රහාරය සිදුකල බවට තොරතුරු අනාවරණය කරගෙන ඇති අතර ඉන්ශාෆ් ඉබ්‍රාහීම් සිනමන් ග්‍රෑන්ඩ් හෝටලයේදී මරාගෙන මැරෙන බෝම්බය ප්‍රහාරය සිදුකල බවට තොරතුරු වාර්තා වී තිබෙනවා.\nමොවුන්ගේ ප්‍රහාරවලින් විදේශිකයන් 41 දෙනකු මරණයට පත් වුනු අතර ඊට බ්‍රිතාන්‍ය ජාතිකයන් අටදෙනකු ඇතුළත්.\nඉල්හාම් ඉබ්‍රාහීම් සහ ඉන්ශාෆ් ඉබ්‍රාහීම් දෙමටගොඩ ප්‍රදේශයේ ප්‍රකට ව්‍යාපාරිකයෙකුගේ පුත්‍රයින් දෙදෙනෙක්.\nඑම ව්‍යාපාරිකයා, ව්‍යාපාරික සම්මාන උළෙලෙකදී සම්මානයට පාත්‍ර වී ඇති අතර එම සම්මානය ලබාගැනීමට අදාළ ව්‍යාපාරිකයා ගොස් ඇත්තේ ඉන්ශාෆ් ඉබ්‍රාහීම් නමැති මරාගෙන මැරෙන බෝම්බකරු සමගයි.\nඉන්ශාෆ් ඉබ්‍රාහීම් සිනමන් ග්‍රෑන්ඩ් හෝටලයට ඇතුළු වී ඇත්තේ ව්‍යාජ නමක් සදහන් කරමිනුයි.\nඑමෙන්ම ඔහු ව්‍යාපාර චාරිකාවක් යෑම සදහා පැමිණි බවත් හෝටලයට පවසා තිබෙන බවත් සදහන්.\nඔහු හෝටලයට ඇතුළු වී උදෑසන ආහාර ගනිමින් සිටි පිරිස දෙස විපරමින් බලා ආහාර ගැනීමට පුටුවකින් වාඩිවෙන සේ ඉදිරියට සහ පසුපසට අඩි කිහිපයක් ගොස් පසුව මිනිත්තු කිහිපයකින් බෝම්බය පුපුරුවාගෙන තිබෙනවා.ඒ උදෑසන 9.12 ට.\nඉල්හාම් ඉබ්‍රහීම් ෂැන්ග්‍රිලා හෝටලයට තවත් මරාගෙන මැරෙන බෝම්බකරුවෙකු සමග ගොස් ඇත්තේ කිසිම තැතිගැනීමකින් තොරවයි.\nඑම දෙදෙනා විදුලි සෝපානය තුල යම් කතාබහක් කරගන්නා අතර පසුව ඔවුන් සෝපානයෙන් හොටලයේ තෙවැනි මහල වෙත පැමිණෙනවා.\nඒ අවස්ථාවේ බොහෝ පිරිසක් උදෑසන ආහාරගනිමින් සිටි අතර දෙදෙනා වෙන වෙනම ගොස් වැඩිපිරිසක් සිටින ස්ථානයක නතර වී බෝම්බ පුපුරා ගත් බවත් CCTV  කැමරාවල සටහන් වී තිබෙනවා.",
       "URL": "https://www.hirunews.lk/215156/සිනමන්-ග්‍රෑන්ඩ්-මරාගෙන-මැරෙන-බෝම්බකරු-පියා-සමග-ව්‍යාපාරික-සම්මාන-උළෙලේකදී-සම්මානයකුත්-ගෙන-ඇති-බවට-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=3385"
}