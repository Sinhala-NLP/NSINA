{
       "Source": "hirunews",
       "Timestamp": "Monday, 03 January 2022 - 13:22",
       "Headline": "රාජ්‍ය සේවකයින් සහ පාසල් සිසුන්ගේ පැමිණීම ප්‍රශස්ත මට්ටමක (වීඩියෝ)",
       "News Content": "නව අවුරුදු කොරෝනා පොකුරේ ව්‍යාප්තියෙන් අනතුරු ව රාජ්‍ය සේවයේ රාජකාරි කටයුතු අද සිට යළි සාමන්‍ය පරිදි ආරම්භ කිරීම සිදු කෙරුණා.\nමෙතෙක් බොහෝ රාජ්‍ය ආයතනවල සේවා කටයුතු සිදු වුණේ නිවසේ සිට වැඩ කිරීමේ ක්‍රමවේදයට අනුව යි.\nඑමෙන්ම දෙසැම්බර් නිවාඩුවෙන් පසු දිවයිනේ සියලු පාසල්වල අධ්‍යයන කටයුතුද අද ආරම්භ කෙරුණා.\nරාජ්‍ය සේවා කටයුතු සාමන්‍ය පරිදි ආරම්භ කිරීමට අදාළ ව සියලු උපදෙස් අමාත්‍යාංශ ලේකම්වරුන් ඇතුළු රාජ්‍ය ආයතන ප්‍රධානීන් වෙත රාජ්‍ය සේවා පළාත් සභා හා පළාත් පාලන අමාත්‍යාංශය නිකුත් කර තිබුණා.\nඒ අනුව අද උදෑසන ජාතික ධජය ඔසවා, ජාතික ගීය ගායනා කර රාජ්‍ය සේවා දිවුරුම ලබා දී සේවා කටයුතු ආරම්භ කිරීමට රාජ්‍ය ආයතන කටයුතු කළ බවයි අප වාර්තාකරුවන් ප්‍රකාශ කළේ.\nමේ අතර ගර්භනී සහ වයස අවුරුදු එකට අඩු දරුවන් සිටින සහ විශේෂ රෝගාබාධවලින් පෙළෙන රාජ්‍ය සේවකයින්ට ලබා දී තිබූ සෞඛ්‍ය ආරක්ෂිත සහනය ඉවත් කර ඇති බව ලංකා ගුරු සේවා සංගමය චෝදනා කළා.\nඒ හේතුවෙන් සමස්ත පාසල් පද්ධතිය තුළ කොරෝනා වසංගතයේ නව ප්‍රභේදවලින් ඇති කරන අවදානම සැලකිල්ලට ගෙන අදාළ පිරිසට ලබා දී තිබූ සෞඛ්‍ය ආරක්ෂිත තවදුරටත් ලබාදෙන ලෙසයි ලංකා ගුරු සේවා සංගමය ඉල්ලා සිටින්නේ.\nමේ අතර රාජ්‍ය සේවකයින් මෙන්ම පාසල් සිසුන්ගේ පැමිණීම ද අද දිනයේ ප්‍රශස්ත මට්ටමක පැවති බව අප වාර්තාකරුවන් ප්‍රකාශ කළා.\nමේ අතර කොළඹට පිවිසෙන මාර්ග කිහිපයක අද පෙරවරුවේ රථවාහන තදබදයක් හටගත්තා.\nවිශේෂයෙන් පෑලියගොඩ - කැලණි පාලම, රාජගිරිය පාර්ලිමේන්තු වටරවුම සහ ගාලු පාරේ රථවාහන තදබදයක් පැවති බවයි අප වාර්තාකරුවන් සඳහන් කළේ.\nරාජ්‍ය සේවකයින් සාමාන්‍ය පරිදි සේවයට කැඳවීම සහ පාසල් ආරම්භය හේතුවෙන් රථවාහන ධාවනය ඉහළ යාම මීට හේතු වී තිබුණා.\nඅද සිට පාසල් ළමුන් ප්‍රවාහන ගාස්තු සියයට විස්සකින් වැඩි කිරීමට තීරණය කළ බව සමස්ත ලංකා අන්තර් පළාත් පොදු පාසල් ළමුන් ප්‍රවාහන සංගමය ඊයේ මාධ්‍ය හමුවක් කැදවමින් සදහන් කළා.\nජාතික ගමනාගමන කොමිසන් සභාව කියා සිටියේ අනිද්දා සිට ක්‍රියාත්මක කෙරෙන සංශෝධිත බස්ගාස්තු සංශෝධන නිවේදනය හෙට ප්‍රකාශයට පත් කරන බවයි.\nමේ අතර මෙම වසරේ මුල් දින දෙකේ දී පමණක් රිය අනතුරුවලින් පුද්ගලයින් 33 දෙනෙකු මියගොස් ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව ප්‍රකාශ කළා.",
       "URL": "https://www.hirunews.lk/292893/රාජ්‍ය-සේවකයින්-සහ-පාසල්-සිසුන්ගේ-පැමිණීම-ප්‍රශස්ත-මට්ටමක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1452"
}