{
       "Source": "hirunews",
       "Timestamp": "Monday, 14 March 2022 - 15:53",
       "Headline": "ශ්‍රී ලංකාවට ආසියානු සංවර්ධන බැංකුවේත් අත හිත.",
       "News Content": "ආසියානු සංවර්ධන බැංකුවේ (ADB) සභාපති මසට්සුගු අසකාවා සහ ජනාධිපති ගෝඨාභය රාජපක්ෂ අද කොළඹදී හමු වුනා.\nමෙම හමුවේ දී මසට්සුගු අසකාවා කොරොන වෛරස් වසංගතයෙන් ශ්‍රී ලංකාව යථා තත්ත්වයට පත් කිරීම සඳහා ආසියානු සංවර්ධන බැංකු සහය නැවත තහවුරු කළා.\nජනාධිපතිවරයා සමග පැවති මෙම සාකච්ඡාවේදී මෙරට ඉදිරි සංවර්ධන කටයුතු වෙනුවෙන් ආසියානු සංවර්ධන බැංකුවේ ඩොලර් බිලියන දෙකක ආධාර සැපයීමටත් ආසියානු සංවර්ධන බැංකු සභාපතිවරයා එකඟ වී තිබෙනවා.\n“බරපතල උද්ධමන තත්ත්වයක් පාලනය කරන අතරම රාජ්‍ය මූල්‍ය හා බාහිර ශේෂයන් යථා තත්ත්වයට පත් කිරීමට අවශ්‍ය ප්‍රයත්නයන් ඇතුළුව, COVID-19 වසංගතය තුළ මතු වූ සංකීර්ණ අභියෝග ගණනාවක් ශ්‍රී ලංකාව කළමනාකරණය කරමින් සිටී,” මෙම සාකච්චාවේදී සභාපතිවරයා කියා සිටියා.\n\"වර්තමාන අභියෝගවලට මුහුණ දීම සඳහා මෙන්ම තිරසාර බලශක්ති සංක්‍රමණයක් කරා ගමන් කිරීමේදී රජයට සහාය වීමට ආසියානු සංවර්ධන බැංකුව කැපවී සිටීනවා ඔහු තව දුරටත් අවධාරනය කළා.\nමෙය ආසියානු බැංකු සභාපතිවරයා, 2020 ජනවාරි මස බලයට පත්වීමෙන් පසු ඔහු දකුනු ආසියාවේ සිදු කරණ පළමු සංචාරයයි.\nමෙහිදී අග්‍රාමාත්‍ය මහින්ද රාජපක්ෂ, සහ මුදල් අමාත්‍ය සහ ආසියානු සංවර්ධන බැංකුවේ පාලක මණ්ඩලයේ සභාපති බැසිල් රාජපක්ෂ සමඟ පැවති රැස්වීම්වලදී මසට්සුගු අසකාවා ව්‍යුහාත්මක ප්‍රතිසංස්කරණ සමඟ සාර්ව ආර්ථික කළමනාකරණයට අනුබල දීමේ අවශ්‍යතාවය ඉස්මතු කළා.\nමෙම සංචාරය තුළදී ආසියානු සංවර්ධන බැංකුවේ දකුණු ආසියානු අධ්‍යක්ෂ ජනරාල් කෙනිචි යොකොයාමා සහ ආසියානු සංවර්ධන බැංකුවේ ලේකම් මුහම්මද් එහ්සාන් ඛාන් සමඟ \"දේශගුණයට ඔරොත්තු දෙන ස්ථානගත කිරීම\" යන තේමාව යටතේ 2022 සැප්තැම්බර් මාසයේදී ශ්‍රී ලංකාව විසින් සත්කාරකත්වය දරන ආසියානු සංවර්ධන බැංකු පාලක මණ්ඩලයේ 55 වැනි වාර්ෂික රැස්වීම සඳහා වන සූදානම ද සමාලෝචනය කර තිබෙනවා.",
       "URL": "https://www.hirunews.lk/299469/ශ්‍රී-ලංකාවට-ආසියානු-සංවර්ධන-බැංකුවේත්-අත-හිත",
       "Category": "Local News",
       "Parent URL": "https://www.hirunews.lk/local-news.php?pageID=1294"
}