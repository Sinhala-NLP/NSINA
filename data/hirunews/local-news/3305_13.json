{
       "Source": "hirunews",
       "Timestamp": "Wednesday, 12 June 2019 - 12:39",
       "Headline": "බුද්ධි අංශ නිලධාරින් ලෙස අක්කරෙයිපත්තුවේ නිවසක් කොල්ල කෑ තුන්දෙනෙක් අත්අඩංගුවට",
       "News Content": "බුද්ධි අංශ නිලධාරින් යැයි පවසමින් අක්කරෙයිපත්තුව - බදූර් පල්ලිය පාරේ නිවසකට ඇතුළු වී රන් භාණ්ඩ සහ මුදල් කොල්ලකෑ පුද්ගලයින් තුන්දෙනෙකු අත්අඩංගුවට ගෙන තිබෙනවා.\nපෙරේදා රාත්‍රි 7.30 ට පමණ මෙම සැකකරුවන් වෑන් රථයකින් පැමිණ එම නිවස පරීක්ෂා කිරීමට අවශ්‍ය බව පවසා නිවසට ඇතුළු වී ඇති බවයි අක්කරෙයිපත්තුව පොලීසිය සදහන් කළේ.\nඑම අවස්ථාවේ එහි කාන්තාවක් පමණක් සිට ඇති අතර, පසුව පැමිණි පිරිස නිවසින් නික්ම ගොස් තිබෙනවා.\nපසුව සිදුකළ පරීක්ෂාවකදී මොවුන් නිවසේ තිබූ ලක්ෂ 4 කට ආසන්න මුදල් සහ රන් භාණ්ඩ ද පැහැර ගෙන ගොස් ඇති බවට හෙළි වුණා.\nඅනතුරුව විමර්ශන ආරම්භ කළ අක්කරෙයිපත්තුව පොලීසිය එම ප්‍රදේශයේම පදිංචි පුද්ගලයින් 3 දෙනෙකු අත්අඩංගුවට ගත් අතර, ඔවුන් ඊයේ අක්කරෙයිපත්තුව මහේස්ත්‍රාත් අධිකරණයට ඉදිරිපත් කිරීමෙන් පසුව රක්ෂිත බන්ධනාගාර ගත කිරීමටයි නියෝග කෙරුණේ.",
       "URL": "https://www.hirunews.lk/218244/බුද්ධි-අංශ-නිලධාරින්-ලෙස-අක්කරෙයිපත්තුවේ-නිවසක්-කොල්ල-කෑ-තුන්දෙනෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3305"
}