{
       "Source": "hirunews",
       "Timestamp": "Monday, 22 August 2016 - 13:40",
       "Headline": "පුවක් ආශ්‍රිත නිෂ්පාදන ආනයනය තහනම් කෙරේ",
       "News Content": "පුවක් ආශ්‍රිත වෙළඳ  නිෂ්පාදන ආනයනය තහනම් කිරීම සඳහා ඉදිරියේදී කටයුතු කරන බව සෞඛ්‍ය අමාත්‍ය රාජිත සේනාරත්න ප්‍රකාශ කළා.\nඒ සඳහා ඉදිරියේදී අමාත්‍ය මණ්ඩලය වෙත කැබිනට් පත්‍රිකාවක් යොමුකරන බවයි කොළඹ ඊයේ පැවති උත්සවයකට එක්වෙමින් ඔහු කියා සිටියේ.\nබෝ නොවන රෝග පාලනය කිරීම සඳහා දුම්කොළ මෙන්ම පුවක් භාවිතය ද නතර කළ යුතුයි.\nදැනටමත් මෙරටට ආනයනය කළ පුවක් අඩංගු කන්ටේනරයක් කොළඹ වරායේ නතර කර ඇති බවයි අමාත්‍යවරයා එහිදී තවදුරටත් සඳහන් කළේ.\nඑමෙන්ම, දුම්වැටි සඳහා අය කරන බදු සියයට 90 දක්වා ඉහළ නැංවීමට අදාළව ඉදිරිපත් කර ඇති කැබිනට් පත්‍රිකාව හෙට දිනයේදී අමාත්‍ය මණ්ඩලය තුළ සාකච්ඡා කිරීමට නියමිත බව ද සෞඛ්‍ය අමාත්‍යවරයා සඳහන් කළා.\nබීඩි සහ සුරුට්ටු නිෂ්පාදනය වෙනුවෙන් පනවා ඇති බදු ඉහළ නැංවීමට ද පියවර ගන්නා බවයි ඔහු කියා සිටියේ.",
       "URL": "https://www.hirunews.lk/141213/පුවක්-ආශ්‍රිත-නිෂ්පාදන-ආනයනය-තහනම්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4912"
}