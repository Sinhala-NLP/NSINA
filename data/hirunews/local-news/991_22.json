{
       "Source": "hirunews",
       "Timestamp": "Tuesday, 26 July 2022 - 14:46",
       "Headline": "ලබන මාසයේ මැදින් පසුව ඉන්ධන මිලදී ගැනීම අවධානමක - මහ බැංකු අධිපති ආචාර්ය නන්දලාල් වීරසිංහ (වීඩියෝ)",
       "News Content": "ගෙවීම් කර ඇති ඉන්ධන නෞකාවලින් ලබන මස ආරම්භය දක්වා ඉන්ධන අවශ්‍යතාව සපුරාලිය හැකි නමුත් ඉදිරි කාලය සඳහා ඉන්ධන\nමිලදී ගැනීම පිළිබද අවිනිශ්චිතතාවයක් ඇති බව මහ බැංකු අධිපති ආචාර්ය නන්දලාල් වීරසිංහ පවසනවා.\nඔහු මේ බව සදහන් කළේ හිරු සලකුණ දේශපාලන සංවාදාත්මක වැඩසටහනට එක්වෙමින්.\nඑහි දී මහ බැංකු අධිපතිවරයා කියා සිටියේ, මාසයකට ඉන්ධන සඳහා වැය වන වියදම ඩොලර් මිලියන 550ක් පමණ වන බවත්, වාහන සඳහා අවශ්‍ය වන වියදම ඩොලර් මිලියන 350 - 400ක් අතර ප්‍රමාණයක් වන බවත්, ඒ සඳහා අවශය මුදල් සංචිත ලබා ගැනීම සඳහා ඉන්දියාවේ හෝ වෙමත් විදේශ රටකින් ලබා ගැනීමට වන බවත්, නමුත් මේ මොහොතේ එවැනි මූල්‍ය ණයක් ලබා ගැනීම අපහසු බව‍යි.\nකෙසේ වෙතත් ලබන මාසයේ මැද වන වන තුරු පමණක් හිඟ ඇතිව හෝ ජනතාවට ඉන්ධන ලබා ගැනීමට හැකියාවක් ලැබෙන බවත් මහබැංකු අධිපතිවරයා මෙහි දී පවසා සිටියා.\nයම් හෙයකින් ඉන්දියාව, චීනය හෝ වෙනත් රටක් ඩොලර් බිලියනයක් පමණ ලබා දුන්නොත් අඩු ම තරමින් මාස තුනක් පමණ ගැටලුවකින් තොරව ඉන්ධන ලබා දිය හැකි බවත්, එසේ නොවුණහොත් ඉන්ධන අර්බුදය දිගටම පැවතිය හැකි බව ද මහ බැංකු අධිපතිවරයා ප්‍රකාශ කර සිටියා.\nනමුත් ජාත්‍යන්තර මූල්‍ය අරමුදලෙන් මුදල් ලැබුණහොත් මේ ගැටලුව යම් පමණකින් හෝ විසඳීමට හැකි වන බව ද මහබැංකු අධිපතිවරයා ප්‍රකාශ කළා.\nඑසේ ම ජාත්‍යන්තර මූල්‍ය අරමුදල සමග යන වැඩ පිළිවෙල ස්ථාවර මට්ටමකට පැමිණිය හොත් පමණක් වෙනත් විදේශ රටවල් ද මූල්‍ය උපකාර කිරීමට කටයුතු කරාවි යනුවෙන් ද ඔහු කියා සිටියා.\nකෙසේ නමුත් ඉන්දියාව පමණක් එවැනි කොන්දේසිවලින් තොරව මූල්‍යාධාර ලබා දීමට කටයුතු කළා යැයි ද මහබැංකු අධිපතිවරයා වැඩසටහනේ දී කියා සිටියා.",
       "URL": "https://www.hirunews.lk/310997/ලබන-මාසයේ-මැදින්-පසුව-ඉන්ධන-මිලදී-ගැනීම-අවධානමක-මහ-බැංකු-අධිපති-ආචාර්ය-නන්දලාල්-වීරසිංහ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=991"
}