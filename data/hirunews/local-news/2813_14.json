{
       "Source": "hirunews",
       "Timestamp": "Monday, 06 April 2020 - 8:04",
       "Headline": "නිරෝධායන කටයුතු අවසන්කළ 217ක් අද සිය නිවෙස් වෙත (වීඩියෝ)",
       "News Content": "අද දිනයේදී නිරෝධායන කටයුතු අවසන් වූ පුද්ගලයින් 217 දෙනෙකු ද සිය නිවෙස් වෙත යාමට නියමිතව ඇති බව යුද හමුදාපති ලුතිනන් ජෙනරාල් ශවේන්ද්‍ර සිල්වා ප්‍රකාශ කළා.\nඑමෙන්ම, ඊයේ දිනය වන විට නිරෝධායන කටයුතු අවසන් වී නිවෙස් වෙත ගිය සමස්ත පුද්ගලයින්ගේ සංඛ්‍යාව 3169 දෙනෙකු වන බවයි මාධ්‍ය වෙත අදහස් දක්වමින් ඔහු කියා සිටියේ.\nකෙසේ වෙතත්, යුද හමුදාපතිවරයා ඉල්ලා සිටියේ මේ වන විට නිරෝධායනයට ලක්ව නිවෙස්වලට ගොස් සිටින සහ නිවෙස්වලදී නිරෝධායනයට ලක්වූ පිරිස්වලට තවත් දින 14ක කාලයක් ස්වයං නිරෝධායනයට ලක්වන ලෙසටයි.\nමේ අතර, මෙරට කොරෝනා වෛරසය ආසාදනය වූවන්ගේ සංඛ්‍යාව මේ වනවිට 176 දක්වා ඉහළ ගොස් තිබෙනවා.\nවසංගත රෝග විද්‍යා ඒකකය සඳහන් කළේ ඊයේ දිනයේ දී පමණක් රෝගීන් 9 දෙනෙකු කොරෝනා ආසාදිතයින් බවට තහවුරු කරගෙන ඇති බවයි.\nරජයේ ප්‍රවෘත්ති දෙපාර්තමේන්තුව නිවේදනය කළේ කොරෝනා ආසාදිතයන් බවට ඊයේ පස්වරුව හඳුනාගත් හතරදෙනාගෙන් තුන්දෙනෙකු පුත්තලම නිරෝධායන මධ්‍යස්ථානයේ සිටි අය වන අතර, අනෙක් රෝගියා මහනුවර ප්‍රදේශයෙන් වාර්තාවන බවයි.\nමීට අමතරව ඊයේ දිනයේ වෛරසය ආසාදනය වී සුවය ලැබූ 6 දෙනෙකු නිවෙස් බලා පිටත්ව ගොස් ඇති අතර මේ වන විට සුවය ලැබූ මුළු සංඛ්‍යාව 33ක්.\nඑමෙන්ම, පුද්ගලයින් 139 දෙනෙකු රෝහල් ගතව ප්‍රතිකාර ලබනවා.",
       "URL": "https://www.hirunews.lk/238023/නිරෝධායන-කටයුතු-අවසන්කළ-217ක්-අද-සිය-නිවෙස්-වෙත-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2813"
}