{
       "Source": "hirunews",
       "Timestamp": "Tuesday, 11 August 2020 - 13:29",
       "Headline": "අපේ ජනබල පක්ෂයේ හිමිනමක් පොලීසි යයි (වීඩියෝ)",
       "News Content": "දැනට අර්බුදයක් වී ඇති අපේ ජනබල පක්ෂයේ ජාතික ලැයිස්තු මන්ත්‍රී ධුරය සම්බන්ධයෙන් තවමත් අවසන් එකඟතාවකට පැමිණ නැහැ.\nඅපේ ජන බල පක්ෂයට හිමි ජාතික ලැයිස්තු මන්ත්‍රී ධුරය සඳහා තමන්ව පත් කරන ලෙස එහි ලේකම් පූජ්‍ය වේදිනිගම විමලතිස්ස හිමියන් මීට පෙර මැතිවරණ කොමිෂන් සභාවට ලිපියක් මගින් දැනුම් දුන්නා.\nඉන් අනතුරුව උන්වහන්සේ ප්‍රසිද්ධියේ පෙනී නොසිටින අතර, පක්ෂයේ අනෙකුත් නිළතල දරන්නන් පවා උන්වහන්සේ සිටින ස්ථානයක් පිළිබදව තොරතුරු අනාවරණ කරගෙන තිබුණේ නැහැ.\nපසුව අපේ ජන බල පක්ෂය මාධ්‍ය හමුවක් කැදවමින් සඳහන් කළේ උන්වහන්සේ තම පක්ෂයෙන් ඉවත් කර වෙනත් ලේකම්වරයෙකු පත් කර ඇති අතර ඒ හරහා පූජ්‍ය ගලගොඩඅත්තේ ඥානසාර හිමියන් ජාතික ලැයිස්තුවෙන් තෝරා පත් කර ගන්නා ලෙස මැතිවරණ කොමිසමට දැනුම් දී ඇති බවයි.\nනමුත් පූජ්‍ය ගලගොඩඅත්තේ ඥානසාර හිමියන් කුරුණෑගල දිස්ත්‍රික්කය සඳහා නාම යෝජනා භාර දුන්න ද එය ප්‍රතික්ෂේප වුණා.\nඑසේම උන්වහන්සේගේ නම අපේ ජන බල පක්ෂයේ ජාතික ලැයිස්තු අපේ්ක්ෂක නාමාවලියේ ද සඳහන් වන්නේ නැහැ.\nඑවන් පසුබිමක පූජ්‍ය ගලගොඩඅත්තේ ඥානසාර හිමියන්ට පාර්ලිමේන්තුවට තේරී පත්විය හැක්කේ අපේ ජන බල පක්ෂයෙන් ජාතික ලැයිස්තුවට හෝ කිසියම් දිස්ත්‍රික්කයක අපේක්ෂක ලැයිස්තුවට නම් ඇතුළත් වූ අයෙකු පාර්ලිමේන්තු මන්ත්‍රීවරයෙකු ලෙස දිවුරුම් දීමෙන් පසුව ඉල්ලා අස්වී එම පුරප්පාඩුව සඳහා උන්වහන්සේ නම් කළහොත් පමණයි.\nකෙසේ වෙතත්, අදාළ ගැටළුව නිරාකරණය කර ගැනීම සඳහා නීතිපති උපදෙස් ලබා ගැනීමට මැතිවරණ කොමිසම තීරණය කර තිබෙනවා.\nඅපේ ජන බල පක්ෂයේ සභාපති සමන් පෙරේරා හිරු ප්‍රවෘත්ති අංශයට සදහන් කළේ තමන් නිත්‍යානුකූලව ජාතික ලැයිස්තු මන්ත්‍රී ධුරය සඳහා නම්, මැතිවරණ කොමිසම වෙත යෝජනා කර ඇති බවයි.\nමේ අතර, අපේ ජන බල පක්ෂයෙන් මෙවර මහ මැතිවරණය සඳහා බදුල්ල දිස්ත්‍රික්කයෙන් තරඟ කළ පූජ්‍ය අරඹේපොල රතනසාර හිමියන් ඊයේ (10) රාත්‍රියේ පාදුක්ක පොලීසියට පැමිණියා. ඒ, එම පක්ෂයේ නියෝජිතයෙකු සම්බන්ධයෙන් පොලීසියට කරුණු දැනුම්දීම සඳහායි.\nමේ වන විට ශ්‍රී ලංකා පොදුජන පෙරමුණ, ඉලංගෙයි තමිල් අරසු පක්ෂය සහ අකිල - ඉලංගෙයි තමිල් කොංග්‍රසය යන පක්ෂවල ජාතික ලැයිස්තු මන්ත්‍රීවරුන් 19 දෙනෙකුගේ නම් ඇතුළත් ගැසට් නිවේදනය නිකුත් කර තිබෙනවා.",
       "URL": "https://www.hirunews.lk/247582/අපේ-ජනබල-පක්ෂයේ-හිමිනමක්-පොලීසි-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2527"
}