{
       "Source": "hirunews",
       "Timestamp": "Thursday, 12 August 2021 - 15:42",
       "Headline": "තෙල් සංස්ථාව ගෑස් අලෙවියට සැරසේ (වීඩියෝ)",
       "News Content": "නව ගෑස් සමාගමක් ආරම්භ කිරීමට අමාත්‍ය මණ්ඩල අනුමැතිය හිමිව තිබෙනවා.\nඒ අනුව, ලංකා ඛනිජ තෙල් නීතිගත සංස්ථාවට අනුබද්ධ පාලිත සමාගමක් ලෙස මෙම ගෑස් සමාගම ආරම්භ කිරීමටයි සැලසුම් කර ඇත්තේ.\nදැනට මෙරට එල්.පී ගෑස් අවශ්‍යතාවයෙන් සියයට 5ක පමණ ප්‍රමාණයක් ලංකා ඛනිජ තෙල් සංස්ථාව නිෂ්පාදනය කරන අතර එම නිෂ්පාදන ලිට්රෝ සහ ලාෆ් සමාගම් වෙත සමානව බෙදා හරිනු ලබනවා.\nඒ අනුව, ඉදිරියේදී ලාෆ් සහ ලිට්රෝ සමාගම් දෙකට අමතරව, මෙම නව සමාගම තරගකාරි මිල ගණන් යටතේ වෙළඳපොලට ගෑස් සපයන බවයි බලශක්ති අමාත්‍ය උදය ගම්මන්පිල සඳහන් කළේ.\nමේ අතර, ගෑස් මිල ඉහළ නැංවීමට ලාෆ් සමාගමට රජය අද අවසර ලබාදුන්නා.\nඒ අනුව, කිලෝග්‍රෑම් 12.5 ක ගෘහස්ථ ගෑස් සිලින්ඩරයක මිල රුපියල් 363 කින් ඉහළ යනු ඇති. දැනට රුපියල් 1493 ක් වන කිලෝග්‍රෑම් 12.5 ගෘහස්ථ ගෑස් සිලින්ඩරයක නව මිල වන්නේ රුපියල් 1856 ක්.\nඑමෙන්ම, කිලෝග්‍රෑම් 5 ක ලාෆ් ගෑස් සිලින්ඩරයක මිල අද සිට රුපියල් 145 කින් ඉහළ නැංවෙනවා.\nඒ අනුව, දැනට රුපියල් 598 කට අලෙවි වන කිලෝ ග්‍රෑම් 5 ලාෆ්ගෑස් සිලින්ඩරයක නව මිල වන්නේ රුපියල් 743 ක්.\nකෙසේ වෙතත්, රජය සතු ලිට්රෝ සමාගම පෙර පැවති මිල ගණන් යටතේම තවදුරටත් ගෑස් අලෙවි කිරීමටයි තීරණය කර ඇත්තේ.",
       "URL": "https://www.hirunews.lk/279526/තෙල්-සංස්ථාව-ගෑස්-අලෙවියට-සැරසේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1758"
}