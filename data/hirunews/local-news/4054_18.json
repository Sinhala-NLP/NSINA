{
       "Source": "hirunews",
       "Timestamp": "Saturday, 03 March 2018 - 14:30",
       "Headline": "ප්‍රදේශ කිහිපයකට තද වැසි - මුහුදත් රළු වෙයි",
       "News Content": "ප්‍රදේශ කිහිපයකට මිලිමීටර් 100 ඉක්මවූ තද වැසි හෝ ගිගුරුම් සහිත වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nබස්නාහිර සහ සබරගමුව පළාත්වල මෙන්ම ගාල්ල සහ මාතර දිස්ත්‍රික්වල ඇතැම් ස්ථානවලට මෙම වැසි ඇතිවන බවයි දෙපාර්තමේන්තුව නිවේදනය කළේ.\nඋතුරු පළාතත් අනුරාධපුර සහ ත්‍රිකුණාමලය දිස්ත්‍රික්කයත් හැර සෙසු ප්‍රදේශවලවිශේෂයෙන් සවස 2න් පසු වැසි හෝ ගිගුරුම් සහිත වැසි ඇති වනවා.\nබස්නාහිර පළාතේ වෙරළබඩ ප්‍රදේශවල උදෑසන කාලයේදීත් වැසි බලාපොරොත්තු විය හැකියි.\nගිගුරුම් සහිත වැසි ඇතිවන විට එම ප්‍රදේශවල තාවකාලිකව තද සුළං ඇතිවිය හැකි අතර අකුණු මගින් සිදුවන අනතුරු අවම කර ගැනීමට පියවර ගන්නා ලෙසට ද කාලගුණ විද්‍යා දෙපාර්තමේන්තුව ඉල්ලා සිටිනවා.\nමේ අතර කොළඹ සිට ගාල්ල හරහා මාතර දක්වා වෙරළට ඔබ්බෙන් වන මුහුදු ප්‍රදේශවල තද වැසි හෝ ගිගුරුම් සහිත වැසි ඇතිවිය හැකි බව ද කාලගුණ විද්‍යා දෙපාර්තමේන්තුව අනතුරු අඟවනවා.\nගිගරුම් සහිත වැසි ඇතිවන විට එම මුහුදු ප්‍රදේශවල තාවකාලිකව පැයට කිලෝමීටර් 70 ත් 80 ත් දක්වා වන ඉතා තද සුළං ඇතිවිය හැකි බවටයි ඔවුන් සඳහන් කළේ.\nමේ පිළිබඳ සැලකිලිමත් වන ලෙසට ධීවර සහ නාවික ප්‍රජාවගෙන් ඉල්ලීමක් කෙරෙනවා.",
       "URL": "https://www.hirunews.lk/185025/ප්‍රදේශ-කිහිපයකට-තද-වැසි-මුහුදත්-රළු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4054"
}