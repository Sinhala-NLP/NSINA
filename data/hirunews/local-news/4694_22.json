{
       "Source": "hirunews",
       "Timestamp": "Tuesday, 24 January 2017 - 18:24",
       "Headline": "මෑන් පවර් සේවකයන් අරලියගහ මන්දිරය අසළට",
       "News Content": "සියලුම ආයතනවල  මෑන් පවර් ක්‍රමය අහෝසි කරන ලෙස බලකරමින් මෑන් පවර් සේවකයින් පිරිසක් අද විරෝධතා පා ගමනක නිරතවුණා.\nඊට තවත් වෘත්තිය සමිති රැසක නියෝජිතයින්ද එක්ව සිටි බවයි එහි සිටි හිරු වාර්තාකරුවන් සඳහන් කළේ.\nකොළඹ - කොටුවෙන් ආරම්භ කළ විරෝධතා පා ගමන කොම්පඤ්ඤ වීථිය පසු කරමින් පිත්තල හන්දිය හරහා කොල්ලුපිටිය ලිබර්ටි වටරවුම අසළට පැමිණියා\nපසුව ඔවුන් එම ස්ථානයේ වාඩිවී විරෝධතාවයේ නිරතවූ අතර, එම අවස්ථාව වනවිටත් අරලියගහ මන්දිරය දෙසට දිවෙන මාර්ගය පොලිස් මාර්ග බාධක යොදා වසා තිබුණා.\nකෙසේ වෙතත් පසුව විරෝධතාකරුවන්ගේ නියෝජිතයින් පස්දෙනෙකුට අග්‍රාමාත්‍යවරයාගේ විශේෂ නියෝජිතයෙකු හමුවීමට අවස්ථාව සළසා දී තිබෙනවා.\nමේ අතර අත්අඩංගුවට ගත් ශිෂ්‍ය නායකයින් හත්දෙනා නිදහස් කරන ලෙස බල කරමින් විශ්වවිද්‍යාල හයකට අයත් අන්තර් විශ්වවිද්‍යාලයීය ශිෂ්‍ය බල මණ්ඩලයේ සාමාජිකයින් අද ප්‍රදේශ හයකදී විරෝධතා පැවැත්වූවා.\nඒ අනුව ශ්‍රී ජයවර්ධනපුර විශ්වවිද්‍යාලයේ සිසුන්, නුගේගොඩ විජේරාම මංසන්ධියේද, සෞන්දර්ය විශ්වවිද්‍යාලයේ සිසුන් කොළඹ පුරහල අසළද, සබරගමුව විශ්වවිද්‍යාලයේ සිසුන් පඹහින්න මංසන්ධිය අසළද, විරෝධතාවයේ නිරතවූ බවයි අප වාර්තාකරුවන් ප්‍රකාශ කළේ.\nපේරාදෙණිය විශ්විවද්‍යාලයේ සිසුන් ගළහ මංසන්ධියේද, රජරට විශ්වවිද්‍යාලයේ සිසුන් එම විශ්වවිද්‍යාලය ඉදිරිපිට සහ රුහුණු විශ්වවිද්‍යාලයේ සිසුන් එහි කෘෂිකර්ම පීඨය ඉදිරිපිටද විරෝධතාවයේ නිරතවුණා.",
       "URL": "https://www.hirunews.lk/152812/මෑන්-පවර්-සේවකයන්-අරලියගහ-මන්දිරය-අසළට",
       "Category": "Local News",
       "Parent URL": "https://www.hirunews.lk/local-news.php?pageID=4694"
}