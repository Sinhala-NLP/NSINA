{
       "Source": "hirunews",
       "Timestamp": "Saturday, 10 December 2022 - 13:06",
       "Headline": "නොච්චියාගම දී පොලිස් නිලධාරියෙකුට පහර දී පලාගිය දෙදෙනෙකු සොයා විමර්ශන",
       "News Content": "නොච්චියාගම ප්‍රදේශයේ දී අණ නොතකා ධාවනය කළ යතුරුපැදියක් ලුහුබැඳ ගිය පොලිස් නිලධාරියෙකුට පහරදී තුවාල සිදුකර පලාගිය සැකකරුවන් දෙදෙනෙකු සොයා පොලිසිය විමර්ශනයක් ආරම්භ කර තිබෙනවා.\nසිද්ධියෙන් තුවාල ලැබූ පොලිස් නිලධාරියා නොච්චියාගම රෝහලට ඇතුළත් කර ඇති බවයි පොලීසිය සඳහන් කළේ.\nසැකකරුවන් ගමන් කළ යතුරුපැදිය පොලීසිය සංඥා කළ ද එය නොනවත්වා ධාවනය කිරීම නිසා එය පසුපස හඹා ගිය පොලිස් නිලධාරින් දෙදෙනෙකු රනෝරාව ප්‍රදේශයේදී මග හරස් කර එය නැවැත්වීමට උත්සාහ දරා තිබෙනවා.\nඑහි දී යතුරුපැදි දෙක එකිනෙක ගැටී ඇති අතර, එම අවස්ථාවේදී සැකකරුවන් එක් නිලධාරියෙකුට පහරදී යතුරුපැදියද අතරමග දමා පලාගොස් තිබුණා.\nයතුරුපැදිය පරීක්ෂා කිරීමේදී එහි ඉන්ධන ටැංකි ආවරණයේ සඟවා තිබූ හෙරොයින් ග්‍රෑම් 4 යි මිලිග්‍රෑම් 400 ක පාර්සලයක් සහ ජංගම දුරකථනයක් ද සොයාගෙන තිබූ බවයි පොලිසිය සඳහන් කළේ.",
       "URL": "https://www.hirunews.lk/322355/නොච්චියාගම-දී-පොලිස්-නිලධාරියෙකුට-පහර-දී-පලාගිය-දෙදෙනෙකු-සොයා-විමර්ශන",
       "Category": "Local News",
       "Parent URL": "https://www.hirunews.lk/local-news.php?pageID=676"
}