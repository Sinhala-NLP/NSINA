{
       "Source": "hirunews",
       "Timestamp": "Saturday, 18 June 2022 - 20:43",
       "Headline": "පිරවුම්හල් ආශ්‍රිත ගැටුම් ගැන නීතීඥ සංගමයෙන් නිවේදනයක් (වීඩියෝ)",
       "News Content": "ඉන්ධන පිරවුම්හල් ආශ්‍රිතව ඇතිවන ගැටුම්කාරී සිදුවීම් පිළිබඳ ශ්‍රී ලංකා නීතිඥ සංගමයේ විධායක කමිටුව නිවේදනයක් නිකුත් කර තිබෙනවා.\nඔවුන් සඳහන් කර ඇත්තේ ඉන්ධන ඇතුළු අත්‍යවශ්‍ය ද්‍රව්‍ය මිලදී ගැනීමට නොහැකිව මහජනතාව කෝපයට සහ දැඩි අසහනයට පත්ව ඇති බවයි.\nඑමෙන්ම පොලිසිය ඇතුළු ආරක්ෂක නිලධාරීන් ද අනෙකුත් ජනතාව මුහුණ දෙන පීඩාවන්ටම මුහුණ දෙමින් දුෂ්කර පසුබිමක රාජකාරී කටයුතුවල නියැලෙන බව සිය සංගමය ද පිළිගන්නා බවයි අදාළ නිවේදනයේ දැක්වෙන්නේ.\nකෙසේ වෙතත් නීතිය ක්‍රියාත්මක කරන නිලධාරීන් දැඩි ඉවසීමෙන් සහ වගකීමෙන් යුතුව මහජනයා සමඟ කටයුතු කිරීම වැදගත් බවත්, හැම විටම අපක්ෂපාතීව කටයුතු කළ යුතු බවත් ශ්‍රී ලංකා නීතිඥ සංගමය පෙන්වා දෙනවා.\nඑමෙන්ම මහජනතාව මුහුණ දෙන ජීවන බර සැහැල්ලු කිරීම සදහාත්, ඔවුන්ගේ අවශ්‍යතා සාධාරණ අන්දමින් ඉටුකිරීම සඳහාත් වහාම ක්‍රියාමාර්ග ගන්නා ලෙසයි ශ්‍රී ලංකා නීතිඥ සංගමය රජයෙන් ඉල්ලා සිටින්නේ.",
       "URL": "https://www.hirunews.lk/307508/පිරවුම්හල්-ආශ්‍රිත-ගැටුම්-ගැන-නීතීඥ-සංගමයෙන්-නිවේදනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1085"
}