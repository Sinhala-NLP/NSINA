{
       "Source": "hirunews",
       "Timestamp": "Saturday, 01 January 2022 - 20:11",
       "Headline": "අයවැයෙන් යෝජිත බදු සංශෝධන ක්‍රියාත්මක වීම පෙබරවාරි අග හෝ මාර්තු මුල සිට (වීඩියෝ)",
       "News Content": "මෙම වසර සඳහා අයවැයෙන් යෝජනා කල බදු සංශෝධන කිහිපයක් අද සිට ක්‍රියාත්මක වීමට නියමිතව තිබුණ ද මුදල් අමාත්‍යංශයේ ලේකම් එස්.ආර් ආටිගල සඳහන් කළේ එම බදු ක්‍රියාත්මක වන්නේ පෙබරවාරි මස අවසානයේ සිට හෝ මාර්තු මාසයේ මුල සිට බවයි.\nපසුගියදා සම්මත වූ අයවැයෙන් යෝජනා කළ එස්.ජී.එස්.ටී හෙවත් විශේෂ භාණ්ඩ හා සේවා බද්ද අද සිට ක්‍රියාත්මක වීමට නියමිතව තිබූණා.\nඑමෙන්ම බැංකු හා මූල්‍ය සේවා ආයතන විසින් සේවා සැපයීමේදී අය කළ සියයට 15ක්ව පැවති අගය එකතු කිරීමේ බද්ද සියයට 3 කින් වැඩි කල අතර එය ද මෙම මාසයේ සිට ක්‍රියාත්මක වීමටයි නියමිතව තිබුණේ.\nතවද 2020- 2021 තක්සේරු වර්ෂය සඳහා රුපියල් මිලියන 2000ට වඩා බදු අය කල හැකි ආදායමක් උපයන ලද තැනැත්තන් හෝ සමාගම් මත එක්වරක් පමණක් පැනවෙන සියයට 25ක අධිභාර බද්ද ද මෙම මස සිට බලාත්මක වීමට අයවැයෙන් යෝජනා කෙරුණා.\nකෙසේ වෙතත්, මුදල් අමාත්‍යංශයේ ලේකම් එස්.ආර් ආටිගල සඳහන් කළේ, බදු වෙනස්වීම් නීති කෙටුම්පත් කිරීම සඳහා නීතිපති දෙපාර්තමේන්තුව වෙත යොමු කර ඇති බවයි.\nඑය ලබන 3 වනදා හෝ 4 වනදා රැස්වන කැබිනට් මණ්ඩලයට අනුමැතිය සඳහා ඉදිරිපත් කිරීමට නියමිත බවත් ඔහු කියා සිටියා.\nඅමාත්‍ය මණ්ඩල අනුමැතිය ලැබී දින 14 කින් පසු අදාළ පනත් කෙටුම්පත් පාර්ලිමේන්තුව වෙත යොමු කිරීමටයි නියමිතව ඇත්තේ.\nඒ අනුව එළඹෙන පෙබරවාරි මස අග හෝ මාර්තු මස මුල සිට මෙම නව බදු සංශෝධන ක්‍රියාත්මක වන බව මුදල් අමාත්‍යංශ ලේකම්වරයා ප්‍රකාශ කළා.\nමේ අතර, මෙම වසරේ ජනවාරි 18 දිනට කල් පිරෙන ජාත්‍යන්තර ස්වෛරීත්ව බැඳුම්කරයක් සඳහා ඇමරිකානු ඩොලර් මිලියන 500 ක් ගෙවීමට අවශ්‍ය සියලු කටයුතු ද මේ වන විට සූදානම් කර ඇති බවයි මුදල් අමාත්‍යංශ ලේකම්වරයා වැඩිදුරටත් සඳහන් කළේ.",
       "URL": "https://www.hirunews.lk/292772/අයවැයෙන්-යෝජිත-බදු-සංශෝධන-ක්‍රියාත්මක-වීම-පෙබරවාරි-අග-හෝ-මාර්තු-මුල-සිට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1455"
}