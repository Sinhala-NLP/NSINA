{
       "Source": "hirunews",
       "Timestamp": "Monday, 19 December 2016 - 15:03",
       "Headline": "අමාත්‍ය ලක්ෂ්මන් යාපා අබේවර්ධනගේ පුත් ඔසඳ යාපාට ඇප",
       "News Content": "රිය අනතුරක් සිදුකිරීමේ චෝදනාව මත අධිකරණයට කැඳවූ අමාත්‍ය ලක්ෂ්මන් යාපා අබේවර්ධනගේ පුත්‍රයෙකු වන ඔසඳ යාපා අබේවර්ධන ඇප මත මුදා හැර තිබෙනවා.\nඒ, ඔහු කොළඹ මහේස්ත්‍රාත් අධිකරණය හමුවේ අද පෙනී සිටි අවස්ථාවේදියි.\nඑහිදී අධිකරණය නියෝග කළේ රුපියල් ලක්ෂය බැගින් වූ ශරීර ඇප දෙකක් මත ඔහුව මුදා හරින ලෙසටයි.\nපසුගිය දා කොළඹ - කුරුඳුවත්ත ප්‍රදේශයේදී ඔහු ගමන් ගත් ජීප් රථයේ ගැටී යතුරුපැදිකරුවෙකු බරපතල තුවාල ලබා රෝහල් ගත කෙරුණා.\nඉන් අනතුරුව ඔහුව කුරුඳුවත්ත පොලීසිය විසින් අත්අඩංගුවට ගැනුණු අතර එහිදී පොලිස් ඇප මත මුදා හැරියා.\nඅද දිනයේදී ඔහු කොළඹ මහේස්ත්‍රාත් අධිකරණයට කැදවනු ලැබූ අතර ඉන් අනතුරුවයි ඇප මත මුදා හැරීමට අධිකරණය කටයුතු කළේ.",
       "URL": "https://www.hirunews.lk/150081/අමාත්‍ය-ලක්ෂ්මන්-යාපා-අබේවර්ධනගේ-පුත්-ඔසඳ-යාපාට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=4746"
}