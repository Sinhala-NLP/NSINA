{
       "Source": "hirunews",
       "Timestamp": "Thursday, 31 January 2019 - 12:50",
       "Headline": "තල්මසුන් නරඹන්න රජය ගාස්තුවක් අය කරයි",
       "News Content": "මිරිස්ස මුහුදේ තල්මසුන් නැරඹීමට පැමිණෙන දෙස් විදෙස් සංචාරකයින්ගෙන් මුල් වරට රජයෙන් ගාස්තුවක් අයකිරීමට තීරණය වී තිබෙනවා.\nමෙතෙක් බෝට්ටු හිමියන් විසින් ගාස්තු අය කළ අතර, රජය මගින් අය කෙරෙන ගාස්තු ඇතුළත් ගැසට් නිවේදනයද මේ වනවිට නිකුත් කර අවසන්.\nඒ අනුව වැඩිහිටි පුද්ගලයෙකුගෙන් රුපියල් 150ක සහ අවුරුදු 6 ත් 12 ත් අතර දරුවන්ගෙන් රුපියල් 75 ක ගාස්තුවක් අය කෙරෙනු ඇති.\nමීට අමතරව දේශීය සංචාරකයෙකුගෙන් රුපියල් 50 ක සේවා ගාස්තුවක් සහ විදේශිකයෙකුගෙන් ඇමරිකානු ඩොලරයක සේවා ගාස්තුවක් අය කෙරෙන බවයි වනජීවී දෙපාර්තමේන්තුවේ සහකාර අධ්‍යක්‍ෂ චන්න සුරවීර හිරු ප්‍රවෘත්ති අංශයට සඳහන් කළේ.\nකෙසේ වෙතත් තල්මසුන් ඇතුලූ ක්ෂිරපායි සතුන් නැරඹීම සඳහා කල්පිටිය සහ ත්‍රිකුණාමලය යන සමූද්‍රීය කලාප තුලට පිවිසීමේදී මෙතෙක් අයකළ ගාස්තු වල සංශෝධනයක් සිදු කර නැහැ.\nමේ අතර සංචාරක සංවර්ධන වනජීවී සහ ක්‍රිස්තියානි ආගමික කටයුතු අමාත්‍ය ජෝන් අමරතුංග අද පෙරවරුවේ මිරිස්ස ධීවර වරායේ සංචාරයක නිරත වුණා.\nඑහිදී නව ගාස්තු ඇතුළත් පළමු ටිකට් පත නිකුත් කෙරුණේ විෂයභාර අමාත්‍යවරයාගේ් ප්‍රධානත්වයෙන්.\nමිරිස්ස ධීවර වරායේ පැවති මෙම උත්සවයට රාජ්‍ය අමාත්‍යවරුන් දෙපළක් වන රංජිත් අලුවිහාරේ සහ දිලීප් වෙදආරච්චි යන මහත්වරුන්ද එක්ව සිටියා.",
       "URL": "https://www.hirunews.lk/209420/තල්මසුන්-නරඹන්න-රජය-ගාස්තුවක්-අය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=3525"
}