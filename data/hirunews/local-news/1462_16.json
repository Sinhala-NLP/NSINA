{
       "Source": "hirunews",
       "Timestamp": "Wednesday, 29 December 2021 - 15:05",
       "Headline": "අසභ්‍ය ප්‍රකාශන තහනම් කිරීමට අදාළ ගැසට් නිවේදනය බලරහිත කරයි",
       "News Content": "අසභ්‍ය ප්‍රකාශන තහනම් කිරිමේ පනත් කෙටුම්පතට අදාළ ගැසට් නිවේදනය බල රහිත කරන ලෙස අධිකරණ අමාත්‍ය ජනාධිපති නීතිඥ අලි සබ්‍රි බලධාරීන්ට උපදෙස් ලබා දී තිබෙනවා.\nපෙරේදා දිනයේ නිකුත් කරන ලද මෙම ගැසට් නිවේදනය සම්බන්ධයෙන් සිවිල් සංවිධාන සහ විවිධ පාර්ශවයන් මතු කළ කරුණු සලකා මෙම තීරණය ගෙන ඇති බවයි අධිකරණ අමාත්‍යාංශය සදහන් කළේ.\nබාල වයස්කාර දරුවන්ගේ සුබ  සිද්ධිය හා හිංසනයට ලක්වන කාන්තාවන්ගේ පෞද්ගලිකත්වය ආරක්ෂා කරමින් නීති සකස් කිරීම මිස භාෂණයේ නිදහසට බාධා කිරීම මෙහි අරමුණ නොවූ බව එම අමාත්‍යාංශය ප්‍රකාශ කළා.\nකෙසේ වෙතත්, මෙවැනි නීතියක් සකස් කිරීමේදී නිර්මාණකරුවන්ගේ ප්‍රකාශන අයිතිය පිළිබදව ද සැලකිලිමත් විය යුතු බව අමාත්‍යවරයා නිලධාරීන්ට උපදෙස් ලබාදී තිබෙනවා.\nඒ අනුව දැනට පළ කර ඇති ගැසට් නිවේදනය බලරහිත කර සංශෝධිත කෙටුම්පතක් අමාත්‍ය මණ්ඩලයට ඉදිරිපත් කිරීමෙන් පසු යළි එය ගැසට් පත්‍රයේ පළ කරන බවයි අධිකරණ අමාත්‍යාංශ ලේකම් ප්‍රියන්ත මායාදුන්නේ සදහන් කළේ.",
       "URL": "https://www.hirunews.lk/292477/අසභ්‍ය-ප්‍රකාශන-තහනම්-කිරීමට-අදාළ-ගැසට්-නිවේදනය-බලරහිත-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1462"
}