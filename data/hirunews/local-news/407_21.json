{
       "Source": "hirunews",
       "Timestamp": "Tuesday, 18 April 2023 - 8:25",
       "Headline": "ගිලන් රථයේ ගැටී පදිකයෙකු මරුට",
       "News Content": "අම්පාර බිබිල මාර්ගයේ පේරණ ප්‍රදේශයේ දී ඊයේ(17) දහවල් ත්‍රීරෝද රථයක් පෙරළී යාමෙන් අනතුරක් සිදුව තිබෙනවා.\nබිබිල දෙසට ධාවනය වූ ත්‍රීරෝද රථයක ඉදිරිපස රෝදය ගැලවී යාම නිසා එම රථය මාර්ගයේ දකුණු පස ඇති කැලෑ ප්‍රදේශයකට පෙරළී ගොස් ඇති බවයි පොලිසිය සඳහන් කරන්නේ.\nඑහිදී එම රථයේ ගමන් ගත් කාන්තාවන් දෙදෙනෙකු හා පිරිමි පුද්ගලයින් දෙදෙනෙකු තුවාල ලබා බිබිල රෝහලට ඇතුලත් කර තිබෙනවා.\nඑහිදී වයස අවුරුදු 65ක් වූ බොරපොල, මහඔය ප්‍රදේශයේ පදිංචි එක් කාන්තාවක් මියගොස් තිබෙන බව කරඬුගල පොලිසිය පවසනවා.\nතවද ඊයේ(17) දිනයේ දීම හලාවත පුලියන්කඩවල ප්‍රදේශයේ දී හලාවත සිට කුරුණෑගල දක්වා ධාවනය වූ ගිලන් රථයක පුද්ගලයෙකු ගැටී අනතුරට ලක් වී තිබෙනවා.\nඑහිදී එම ගිලන් රථය මාර්ගය හරහා පා පැදියක් තල්ලු කරගෙන යමින් සිටි පුද්ගලයෙකුගේ ගැටී තිබෙන අතර, තුවාල ලැබූ පදික පුද්ගලයා හලාවත රෝහලට ඇතුලත් කර තිබෙනවා.\nරෝහල්ගත කරන අවස්තාවේදී ම මියගොස් සිටි එම පුද්ගලයා වයස අවුරුදු 64ක් වන මුගුණූවටවන ප්‍රදේශයේ පදිංචිකරුවෙක්.\nමෘත ශරීරය හලාවත රෝහලේ මෘත ශරීරාගාරයේ තැන්පත් කර ඇති අතර, අනතුර සිදුකළ ගිලන්රථ රියදුරු හලාවත පොලිසිය මඟින් අත්අඩංගුවට ගෙන තිබෙනවා.",
       "URL": "https://www.hirunews.lk/332799/ගිලන්-රථයේ-ගැටී-පදිකයෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=407"
}