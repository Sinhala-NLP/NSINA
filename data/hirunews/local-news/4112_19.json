{
       "Source": "hirunews",
       "Timestamp": "Tuesday, 23 January 2018 - 12:46",
       "Headline": "කොළඹින්, බාල ඉන්ධන මුසු කළ බවුසරයක් අල්ලයි",
       "News Content": "කොළොන්නාවේ සිට කොළඹ පිහිටි ප්‍රධාන රජයේ හෝටලයක් වෙත දැවි තෙල් ප්‍රවාහනය කරමින් සිටියදී ඛනිජ තෙල් නීතිගත සංස්ථාවේ හදිසි විමර්ශන අංශයට භාරයට ගත් බවුසරයේ ටැංකි කිහිපයක දැවි තෙල් තත්ත්වයෙන් බාල බවට රසායනාගාර පරීක්ණයෙන්  අනාවරණ වී තිබෙනවා.\nඅදාළ දැවි තෙල් වලට කිසියම් බාල ඉන්ධන වර්ගයක් මිශ්‍ර කර ඇති බවටයි විමර්ශනවලදී අනාවරණ වී ඇත්තේ.\nමේ අතර, නුගේගොඩ - ගම්සභා හන්දියේ පිහිටි ඉන්ධන පිරවුම් හලේ පෙට්‍රල් පොම්ප වලට අමතරව පෙට්‍රල් ගබඩා ටැංකි වලට ද මුද්‍රා තැබීමට ඛනිජ තෙල් සම්පත් සංවර්ධන අමාත්‍යාංශය පියවර ගනු ලැබුවා.\nඊයේ (22) දිනයේදී එම පිරවුම්හලේ පෙට්‍රල්වලට භූමි තෙල් මිශ්‍ර කර ඇති බවට ලැබුණු පැමිණිලි කිහිපයක් සැලකිල්ලට ගනිමින් පරීක්ෂණයක් ආරම්භ කෙරුණා.\nඑහිදී අනාවරණ වූ කරුණු මත ඉන්ධන පිරවුම්හලේ පෙට්‍රල් පොම්ප වලට මුද්‍රා තැබීමටයි ඛනිජ තෙල් සම්පත් සංවර්ධන අමාත්‍යාංශය තීරණය කළේ.\nපසුගිය දින කිහිපය තුළම කොළඹ සහ දඹුල්ල යන ප්‍රදේශවලින් භූමිතෙල් මිශ්‍ර කළ ඉන්ධන පිරවුම්හල් පිළිබද කරුණු අනාවරණ වී තිබුණා.\nඛනිජ තෙල් සම්පත් සංවර්ධන අමාත්‍යාංශය සඳහන් කළේ ඉන්ධනවලට භූමි තෙල් මිශ්‍ර කිරීම පිළිබදව තවදුරටත් විමර්ශන කටයුතු සිදුකරන බවයි.\nඑවැනි තොරතුරු දැනුම් දීම සඳහා එම අමාත්‍යාංශය විසින් විශේෂිත දුරකථන අංක දෙකක් ද හඳුන්වා දී තිබෙනවා.\nඒ අනුව 072 88 70 624 හෝ 07777 48 417 යන දුරකථන අංක ඇමතීමෙන් අදාළ තොරතුරු ලබාදීමේ හැකියාව පවතින බවයි එම අමාත්‍යාංශය වැඩිදුරටත් සඳහන් කළේ.\nමේ අතර, ධීවර ප්‍රජාවට හෝ අඩු ආදායම්ලාභී පවුල් වෙත සැපයෙන ලංකා භූමි තෙල් සීමා කර නොමැති බව ලංකා ඛනිජ තෙල් නීතිගත සංස්ථාව පවසනවා.\nරථවාහනවලට, කර්මාන්තශාලාවට, බවුසර්වලට සහ තොග වශයෙන් බැරල්වලට ලංකා භූමිතෙල් අලෙවි කිරීම තහනම් කරමින් ලංකා ඛණිජ තෙල් නීතිගත සංස්ථාවට අයත් දිවයිනේ සියලුම පිරවුම්හල් වෙත ඊයේ දිනයේදී නියෝගයක් නිකුත් කෙරුණා.\nඒ ඇතැම් පිරවුම්හල්වල බෙදුම්කරුවන් අධික ලාභ ලැබීමේ පරමාර්ථයෙන් ලංකා භූමිතෙල් වැඩි වශයෙන් ව්‍යාපාරිකයන්ට සහ කර්මාන්තශාලාවලට නිකුත් කිරීම හේතුවෙන්.",
       "URL": "https://www.hirunews.lk/181798/කොළඹින්-බාල-ඉන්ධන-මුසු-කළ-බවුසරයක්-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4112"
}