{
       "Source": "hirunews",
       "Timestamp": "Friday, 18 March 2022 - 19:25",
       "Headline": "ලොව පුරා ඉන්ධන සැපයුම තර්ජනයක - ජාත්‍යන්තර බලශක්ති ඒජන්සියෙන් රතු එළිය  (වීඩියෝ)ක්",
       "News Content": "ප්‍රමාණවත් පරිදි ඉන්ධන තොග පවතින බැවින් පිරවුම්හල්වලින් ඉන්ධන ලබාගැනීමේදී තමන්ට අවශ්‍ය ප්‍රමාණයට පමණක් ඉන්ධන ලබාගන්නා ලෙස බලශක්ති අමාත්‍ය ගාමිණී ලොකුගේ ජනතාවගෙන් යළි ඉල්ලීමක් කරනවා.\nහිරු ප්‍රවෘත්ති අංශයට අදහස් පළ කරමින් අමාත්‍යවරයා කියා සිටියේ ඉන්ධන පිරවුම්හල් ආශ්‍රිතව පෝලිම් නිර්මාණය වීමට හේතුව ඉල්ලුම ඉහළ යාම බවයි.\nතවත් දින දෙකක් පමණ වනවිට එම ඉල්ලුම පහළ යනු ඇති බවටද අමාත්‍යවරයා විශ්වාසය පළ කළා.\nකෙසේ වෙතත් සමස්ත ලංකා ඛනිජ තෙල් පෞද්ගලික ටැංකි රථ හිමියන්ගේ සංගමය පවසන්නේ බෙදාහැරීම් නිසි ක්‍රමවේදයක් නොමැති නිසා මෙම අර්බුදය දිග්ගැස්සී ඇති බවයි.\nඒ අනුව සෑම පිරවුම්හලකටම සමානව ඉන්ධන බෙදාහැරීම සිදුකරන්නේ නම් මෙම ගැටළුව පැය විසි හතරක් ඇතුළත විසඳිය හැකි බවද ඔවුන් පෙන්වා දෙනවා.\nමේ අතර කොළොන්නාව නිමාවෙන් සියලු ටැංකි රථ වෙත ඩීසල් ලබාදීමට ලංකා ඛනිජ තෙල් තොග ගබඩා පර්යන්තය එකඟතාව පළ කර තිබෙනවා.\nඛනිජතෙල් නීතිගත සංස්ථාවෙන් බවුසර් සඳහා ඉන්ධන නිකුත් කළද, එම බවුසර් ධාවනයට අවශ්‍ය ඉන්ධන නොමැති නිසා පිරවුම්හල් වෙත ඉන්ධන බෙදාහැරීම ගැටළුවක් බවටයි පත්ව තිබුණේ.\nකෙසේ වෙතත් පසුව බලධාරීන් සමඟ පැවති සාකච්ඡාවකදී ඊට විසඳුම් ලැබුණු බවයි සමස්ත ලංකා ඛනිජ තෙල් පෞද්ගලික ටැංකි රථ හිමියන්ගේ සංගමයේ සම ලේකම් ශාන්ත සිල්වා හිරු ප්‍රවෘත්ති අංශයට සඳහන් කළේ.\nමේ සම්බන්ධයෙන් අප ලංකා ඛනිජ තෙල් තොග ගබඩා පර්යන්ත සමාගමේ සභාපති විශ්‍රාමික මේජර් ජෙනරාල් එම්.ආර්.ඩබ්ලිව් ද සොයිසාගෙන් කළ විමසීමකදී ඔහු පැවසුවේ මෙම චෝදනාව සම්බන්ධයෙන් සමස්ත ලංකා ඛනිජ තෙල් පෞද්ගලික ටැංකි රථ හිමියන්ගේ සංගමයෙන් විමසා සොයා බලන බවයි.\nකෙසේ වෙතත් දිවයින පුරා ඉන්ධන පිරවුම්හල්වල ඉන්ධන තොග අවසන්වීම හේතුවෙන් අද පෙරවරුවේද පෝලිම් පැවති අතර, තවත් පිරවුම්හල් වසා දමා තිබූ බව අප වාර්තාකරුවන් සඳහන් කළා.\nමේ අතර ඉන්ධන භාවිතය අඩු කරන ලෙස ජාත්‍යන්තර බලශක්ති ඒජන්සිය සියලු රටවල් වෙත දැනුම්දී තිබෙනවා.\nඒ, රුසියාව සහ යුක්රේනය අතර පවතින අර්බුදයත් සමඟ ඉන්ධන සැපයුම සම්බන්ධයෙන් ගැටළු මතුවීමත් සමඟයි. ඒ අනුව ජාත්‍යන්තර බලශක්ති ඒජන්සිය දස වැදෑරුම් සැළැස්මක් යෝජනා කර ඇති අතර, එමඟින් ගෝලීය ඉන්ධන අවශ්‍යතාව බැරල් මිලියන 2.7 කින් අඩු කරගත හැකි බව ඔවුන් පවසනවා.\nමහාමාර්ග හා අධිවේගී මාර්ගවල රථවාහන ධාවන වේගය පැයට කිලෝමීටර 10 කින් අඩු කිරීම, එම යෝජනාවල පළමුවැන්නයි.\nඑසේම සතියට දින 3 ක් නිවසේ සිට වැඩ කිරීම සහ ඉරිදා දිනවලදී ප්‍රධාන නගරවල මෝටර් රථ නොමැති කලාප නම් කිරීමද මෙමඟින් යෝජනා කර තිබෙනවා.\nපොදු ප්‍රවාහන සේවා භාවිතයට නැඹුරුවීම මෙන්ම ගමන් සඳහා පාපැදි යොදාගැනීම හෝ පා ගමනින් එම කටයුතු සිදුකරගැනීමත්, ජාත්‍යන්තර බලශක්ති ඒජන්සියේ යෝජනා අතර පවතිනවා.\nවිශාල නගරවලට ඇතුලුවන මෝටර් රථ සංඛ්‍යාව අඩුකරන ලෙසත්, සාමූහිකව මෝටර් රථ භාවිතය සිදුකරන ලෙසත් එම දස වැදෑරුම් යෝජනා මගින් පෙන්වා දෙනවා.\nඑසේම සැපයුම් සඳහා යොදාගන්නා වාහන සඳහා වඩාත් ඵලදායී ක්‍රමවේද හඳුන්වාදිය යුතු බවද ඔවුන්ගේ යෝජනාවක්.\nව්‍යාපාරික හමු සඳහා ගුවන් ගමන් යොදා නොගන්නා ලෙසත්, ඉන්ධන මගින් ධාවනය කෙරෙන වාහන වෙනුවට විදුලිබලයෙන් ධාවනය වන මෝටර් රථ භාවිතයට ගන්නා ලෙසත් ජාත්‍යන්තර බලශක්ති අධිකාරිය ලොව සියලු රටවලට යෝජනා කර තිබෙනවා.",
       "URL": "https://www.hirunews.lk/299799/ලොව-පුරා-ඉන්ධන-සැපයුම-තර්ජනයක-ජාත්‍යන්තර-බලශක්ති-ඒජන්සියෙන්-රතු-එළිය-වීඩියෝ-ක්",
       "Category": "Local News",
       "Parent URL": "https://www.hirunews.lk/local-news.php?pageID=1285"
}