{
       "Source": "hirunews",
       "Timestamp": "Sunday, 22 May 2016 - 7:59",
       "Headline": "අවදානම් සහිත ප්‍රදේශවල මඳ වැස්සටත් නායයාම් ඇතිවිය හැකි බවට අනතුරු ඇඟවීම්",
       "News Content": "අරණායක - අම්බලකන්ද - බෙරවිල - කබරගල කන්ද ප්‍රදේශයේ ඊයේ ඇති ඇතිවූ පස් කඳු කඩාවැටීමේ තත්ත්වය පිළිබඳ නිරීක්ෂණයක් සිදුකළ බව ආපදා කළමනාකරන මධ්‍යස්ථානය පවසනවා.\nඊයේ සිදුවූ  නායයාමෙන් කිසිදු පුද්ගලයෙකුට හානියක් සිදුවූයේ නැහැ.\nආපදා කළමනාකරණ අමාත්‍යාංශය සහ ජාතික ගොඩනැගිලි පර්යේෂණ සංවිධානය එක්ව මීට දින කිහිපයකට පමණ පෙර එම ප්‍රදේශවල සිටි ජනතාව ඉවත් කරනු ලැබුවා.\nකෙසේ වෙතත්, තවමත් විටින් විට කන්දෙහි කොටස් නායයමින් පවතින බවයි එම ස්ථානයේ සිටි අප වාර්තාකරු සදහන් කළේ.\nමේ අතර, නායයාම සිදුවන  අවස්ථාවන් දැක බලා ගැනීම සදහා අරණායක ප්‍රදේශයට පැමිණීමෙන් වළකින ලෙස පොලිසිය ජනතාවගෙන් යළි ඉල්ලීමක් කරනවා.\nඑලෙස පැමිණෙන ජනතාව හේතුවෙන් අරණායක - මාවනැල්ල ප්‍රධාන මාර්ගයේ දැඩි රථවාහන තදබදයක් පැවතුණා.\nඑමඟින් සහනසේවා කණ්ඩායම්වල වැඩකටයුතුවලට බාධා ඇතිවූ බව වාර්තාකරුවන් ප්‍රකාශ කළා.\nජාතික ගොඩනැගිලි පර්යේෂණ සංවිධානයේ නායයාම් අංශයේ ප්‍රධානී ආර්.එම්.එස්. බණ්ඩාර සඳහන් කළේ තවදුරටත් ප්‍රදේශයේ නායයාම් සිදුවීමේ අවදානමක් පවතින බවයි.\nමේ හේතුව ජනතාව නිරන්තරයෙන් අවධියෙන් සිටිය යුතු බවද ඔහු අවධාරණය කළා.\nඑසේම කෑගල්ල, රත්නපුර, කළුතර, නුවරඑළිය, මහනුවර සහ මාතලේ යන දිස්ත්‍රික්කවලට තවදුරටත් නායයාමේ අවදානම්  නිකුත් කර ඇති බවයි ඔහු වැඩිදුරටත් සඳහන් කළේ.\nමේ අතර අරණායක - සාමසර කන්ද නායයාමෙන් අතුරුදන්ව සිටි පුද්ගලයින්ගේ සිරුරු 2 ක් ඊයේ සිදුකරන ලද මෙහෙයුම්වලින් සොයා ගෙන තිබෙනවා.\nසාමසර කන්ද නායයාමෙන් ඊයේ වනවිට පුද්ගලයින් 127 දෙනෙකු අතුරුදන් වී සිටියා.\nමේ අතර අරණායක ප්‍රාදේශීය  ලේකම්  කාර්යාලය සඳහන් කළේ අවතැන්වූවන්ට පිසූ ආහාර ප්‍රමාණවත් පරිදි ලැබෙන බවයි.\nඅවශ්‍යවන්නේ ඉටිපන්දම් සහ මදුරු දඟර වැනි අනෙකුත් ද්‍රව්‍ය බව සහන කණ්ඩායම් ප්‍රකාශ කළා.",
       "URL": "https://www.hirunews.lk/133733/අවදානම්-සහිත-ප්‍රදේශවල-මඳ-වැස්සටත්-නායයාම්-ඇතිවිය-හැකි-බවට-අනතුරු-ඇඟවීම්",
       "Category": "Local News",
       "Parent URL": "https://www.hirunews.lk/local-news.php?pageID=5037"
}