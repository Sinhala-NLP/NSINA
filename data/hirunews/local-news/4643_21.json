{
       "Source": "hirunews",
       "Timestamp": "Saturday, 25 February 2017 - 13:27",
       "Headline": "පාසල් යා යුතු වයසේ ළමයින්ගෙන් සියයට 10ක් නිවෙස්වල",
       "News Content": "දිවයිනේ පාසල් යා යුතු වයස් සීමාවේ ළමයින්ගෙන් සියයට 10ක් පමණ පාසල් නොයන බව ජනලේඛන හා සංඛ්‍යාලේඛන දෙපාර්තමේන්තුව පැවැත්වූ සමීක්ෂණයකදී හෙළි වී තිබෙනවා.\n2016 වසරේ ළමා ක්‍රියාකාරීත්ව සමීක්ෂණය ලෙස හඳුන්වා ඇති මෙම සමීක්ෂණයේදී හෙළි වී ඇති කරුණුවලට අනුව වයස අවුරුදු 5ත්, 17ත් අතර පාසල් ළමයින් සංඛ්‍යාව මිලියන 4.6ක්. ඉන් සියයට 77.7ක් ග්‍රාමීය ප්‍රදේශවල ජීවත් වන අතර, සියයට 17ක් නාගරික ප්‍රදේශවලත්, සියයට 5.3ක් වතු ප්‍රදේශවලත් ජීවත් වනවා.\nඑහෙත් පාසල් යා යුතු වයසේ පිරිමි ළමයින් සියයට 10ක් සහ ගැහැණු ළමයින් සියයට 9.8ක් පාසල් නොයන බවයි හෙළි වී ඇත්තේ.\nමීට අමතරව දිවයිනේ පාසල් යා යුතු වයසේ ළමයින් ලක්ෂයක් පමණ විවිධ ආර්ථික ක්‍රියාකාරකම්වල නිරත වන බව ද සමීක්ෂණයේදී හෙළි වී ඇති කරුණක්.\nමෙම සමීක්ෂණයෙන් හෙළි වී ඇති කරුණ පිළිබඳව අදහස් දක්වමින් ලංකා ගුරු සංගමයේ ප්‍රධාන ලේකම් ජෝශෆ් ස්ටාලින් ප්‍රකාශ කළේ අධි වාණිජකරණය මෙන්ම විභාග ප්‍රතිඵල කේන්ද්‍ර කොට ගත් අධ්‍යාපනය මෙම තත්ත්වයට හේතු වී ඇති බවයි.\nදිවයිනේ ඉහළ සාක්ෂරතාවයක් පවතිද්දී, මෙවැනි තත්ත්වයක් අපේක්ෂා කළ නොහැකි බව අප කළ විමසීමකදී අධ්‍යාපන අමාත්‍ය අකිල විරාජ් කාරියවසම් ප්‍රකාශ කළා.",
       "URL": "https://www.hirunews.lk/155425/පාසල්-යා-යුතු-වයසේ-ළමයින්ගෙන්-සියයට-10ක්-නිවෙස්වල",
       "Category": "Local News",
       "Parent URL": "https://www.hirunews.lk/local-news.php?pageID=4643"
}