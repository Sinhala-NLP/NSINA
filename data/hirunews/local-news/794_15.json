{
       "Source": "hirunews",
       "Timestamp": "Tuesday, 18 October 2022 - 19:46",
       "Headline": "තිළිණිගේ පෙම්වතා ඉසුරු හෙට දක්වා රිමාන්ඩ් (වීඩියෝ)",
       "News Content": "මුල්‍ය වංචා සම්බන්ධයෙන් අත්අඩංගුවට ගත් තිළිණි ප්‍රියමාලිගේ පෙම්වතා බව කියන ඉසුරු බණ්ඩාර හෙට දිනය දක්වා රක්ෂිත බන්ධනාගාර ගත කර තිබෙනවා.\nඒ සැකකරු අද කොටුව අතිරේක මහේස්ත්‍රාත් ශිලනි පෙරේරා හමුවට ඉදිරිපත් කිරිමෙන් අනතුරුවයි.\nබරපතල මූල්‍ය වංචා චෝදනා යටතේ පසුගිය 6 වනදා තිළිණි ප්‍රියමාලි අපරාධ පරීක්ෂණ දෙපාර්තමේන්තුව අත්අඩංගුවට ගැනීමෙන් අනතුරුව හෙට දක්වා රක්ෂිත බන්ධනාගාර ගත කෙරුණා.\nඉන් අනතුරුවයි ඊයේ දිනයේදී ඇයගේ පෙම්වතා බව කියන ඉසුරු බණ්ඩාර අපරාධ පරීක්ෂණ දෙපාර්තමේන්තුව හමුවට කැඳවනු ලැබුවේ.\nඑහිදී පැය 9 කට අධික කාලයක් ඔහුගෙන් අපරාධ පරීක්ෂණ දෙපාර්තමේන්තුව ප්‍රශ්න කිරීමෙන් පසු පස්වරු 6.30 ට පමණ ඔහු අත්අඩංගුවට ගත්තා.\nපසුව අද දහවල් සැකකරු කොටුව අතිරේක මහේස්ත්‍රාත් ශිලණි පෙරේරා හමුවට ඉදිරිපත් කරනු ලැබුවා.\nඑහිදි අපරාධ පරීක්ෂණ දෙපාර්තමේන්තුව සැකකරු සම්බන්ධයෙන් සිදුකළ පරීක්ෂණ වාර්තාව පිළිබඳව අධිකරණය හමුවේ කරුණු දක්වා සිටියා.\nසැකකාර තිළිණි ප්‍රියමාලි සමඟ එක්ව පුද්ගලයින්ගෙන් මුදල් වංචා කිරීම සහ එම මුදල් සාවද්‍ය පරිහරණය සඳහා ඉසුරු බණ්ඩාර ආධාර අනුබල ලබාදී ඇති බව අපරාධ පරීක්ෂණ දෙපාර්තමේන්තුව එහිදී සඳහන් කළේ.\n2019 වසරේ මුහුණුපොත හරහා ඉසුරු බණ්ඩාරට, තිළිණි ප්‍රියමාලි හමුවී ඇති අතර, ඉන් අනතුරුව ඔවුන් දෙදෙනා අතර ප්‍රේම සබඳතාවක් ගොඩනැගී ඇති බව විමර්ශන නිලධාරීන් අධිකරණයට කරුණු දක්වමින් සඳහන් කළා.\nසැකකරු අපරාධ පරීක්ෂණ දෙපාර්තමේන්තුව හමුවට කැඳවීමට තීරණය කර ඇත්තේ පසුගිය හත්වනදා කමල් හසන් නැමැත්තා විසින් සිදුකරන ලද රුපියල් කෝටියකට අධික වටිනාකමකින් යුත් රත්‍රං කිලෝවක්, ඇමරිකානු ඩොලර් 60,000 ක් සහ ඕස්ටේ්‍රලියානු ඩොලර් ලක්ෂයක් වංචා කිරීමේ පැමිණිල්ලකට අනුව බවද අපරාධ පරීක්ෂණ දෙපාර්තමේන්තුව අධිකරණයට දැනුම් දුන්නා.\nකමල් හසන් නැමති පැමිණිලිකරුගෙන් තිළිණි ප්‍රියමාලි රත්‍රං සහ මුදල් ලබාගෙන ඇත්තේ සැකකාර ඉසුරු බණ්ඩාර ඉදිරිපිට බවද එහිදී හෙළිවුණා.\nවිත්තිකරු සුඛෝපබෝගී විදෙස් ගමන් අටකට සහභාගිවී ඇති අතර, එහිදී රත්‍රං විශාල ප්‍රමාණයක් ඔවුන් සතුව තිබූ බව විමර්ශනවලදී අනාවරණ වූ බවයි අපරාධ පරීක්ෂණ දෙපාර්තමේන්තුව අධිකරණයට දැනුම් දුන්නේ.\nඑමෙන්ම කමල් හසන් නැමති පැමිණිලිකරුගෙන් ලබාගත් මුදල් සහ රත්‍රං විත්තිකරුවන් විසින් ලබාගෙන ඇත්තේද මෙරටට ඉන්ධන ගෙන්වා වැඩි ලාභයක් ඔහුට ලබාදෙන බවට මුලා කරමින් බවයි අධිකරණයේදී හෙළි වුණේ.\nඅනතුරුව සැකකාර ඉසුරු බණ්ඩාර වෙනුවෙන් පෙනී සිටි නීතීඥයින් ඇප ඉල්ලීමක් සිදුකළ අතර, එහිදී මහේස්ත්‍රාත්වරිය නියෝග කර ඇත්තේ විත්තිකරුට එරෙහිව ඉතා සංකීර්ණ විමර්ශනයක් සිදුකරන අවස්ථාවක ඇප සළකා බැලීමක් සිදුකළ නොහැකි බවයි.\nසියලු කරුණු සළකා බැලීමෙන් පසු සැකකරු හෙට දිනය දක්වා රක්ෂිත බන්ධනාගාර ගත කිරීමට නියෝග කළ කොටුව අතිරේක මහේස්ත්‍රාත් ශිලනි පෙරේරා, විත්තිකරු සතුව ඇති රුපියල් කෝටි 3 කට අධික වටිනාකමකින් යුත් මෝටර් රථය, වෙනත් අයෙකුට පැවරීම වළක්වාලමින් නියෝගයක් ද නිකුත් කරනු ලැබුවා.",
       "URL": "https://www.hirunews.lk/318210/තිළිණිගේ-පෙම්වතා-ඉසුරු-හෙට-දක්වා-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=794"
}