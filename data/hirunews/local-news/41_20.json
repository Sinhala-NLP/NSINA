{
       "Source": "hirunews",
       "Timestamp": "Saturday, 09 September 2023 - 13:35",
       "Headline": "විදුලිබිල සම්බන්ධයෙන් මහජන උපයෝගිතා කොමිසමෙන් ප්‍රකාශයක්",
       "News Content": "යළි විදුලි ගාස්තු වැඩිකිරීමක් සම්බන්ධයෙන් මෙතෙක් ඉල්ලීමක් ලැබී නොමැති බව මහජන උපයෝගිතා කොමිසමේ සභාපති මහාචාර්ය මංජුල ප්‍රනාන්දු පවසනවා.\nවිදුලි ගාස්තු සියයට 56කින් වැඩිකිරීමට ලංකා විදුලිබල මණ්ඩලය මහජන උපයෝගිතා කොමිසමෙන් ඉල්ලීමක් කර ඇති බව පසුගියදා විදුලි පාරිභෝගික සංගමය සදහන් කර තිබුණා.\nසභාපතිවරයා පවසන්නේ මේ සම්බන්ධයෙන් මෙතෙක් කිසිදු ඉල්ලීමක් ලැබී නොමැති බවයි.\nපසුගිය ජුලි 3 වනදා ද සියයට 14 යි දශම 2 කින් විදුලි ගාස්තු අඩු කළ අතර ඊට පෙර විදුලි ගාස්තුව සියයට 70කින් ඉහළ නංවනු ලැබුවා.\nමහජන උපයෝගිතා කොමිසමේ සභාපතිවරයා වැඩිදුරටත් පැවසුවේ විදුලි ගාස්තු සංශෝධනයක් සිදුකරන්නේ නම් ඊට කැබිනට් මණ්ඩලයෙන් අවසර හිමිවිය යුතු අතර වසරකට විදුලි ගාස්තු සංශෝධන සිදුකළ හැක්කේ දෙවරක් පමණක් බවයි.",
       "URL": "https://www.hirunews.lk/347698/විදුලිබිල-සම්බන්ධයෙන්-මහජන-උපයෝගිතා-කොමිසමෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=41"
}