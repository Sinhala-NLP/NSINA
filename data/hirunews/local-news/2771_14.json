{
       "Source": "hirunews",
       "Timestamp": "Sunday, 26 April 2020 - 19:11",
       "Headline": "ලොව පුරා කොරෝනා ආසාදිතයින් විසි නව ලක්ෂය ඉක්මවයි",
       "News Content": "ලොව පුරා කොරෝනා ආසාදිතයින් සංඛ්‍යාව මේ වන විට විසි නව ලක්ෂ 36,358 දක්වා ඉහළ ගොස් ඇති අතර, මරණ සංඛ්‍යාව වාර්තා වන්නේ දෙලක්ෂ 3703ක් ලෙසයි.\nඉන් වැඩිම මරණ සහ ආසාදිතයින් සංඛ්‍යාවක් ඇමරිකා එක්සත් ජනපදයෙන් වාර්තා වනවා.\nඑරටින් ආසාදිතයින් නව ලක්ෂ 60,896ක් වාර්තා වන අතර මරණ සංඛ්‍යාව 54,265ක් බවයි විදෙස් වාර්තා සඳහන් කළේ.\nමරණ තුනෙන් එකක්ම සිදුව ඇත්තේ නිව්යෝක් ප්‍රාන්තයෙන්. මෙවන් පසුබිමක් තුළ ඇමරිකාවේ ඇතැම් ප්‍රාන්තයන්ට පනවා තිබූ සංචරණ සීමාවන් ලිහිල් කිරීමත් සමඟ කැලිෆෝනියා ඇතුළු ප්‍රාන්ත කිහිපයක වෙරළ තීරයන් හි ඇමරිකානුවන් වෛරසයේ අවදානම ද නොතකා කටයුතු කරන අයුරු විදෙස් මාධ්‍ය වාර්තා කර තිබුණා.\nඑමෙන්ම, ජනාධිපති ඩොනල්ඞ් ට්‍රම්ප් කොරෝනා වෛරස් ව්‍යාප්තිය සම්බන්ධයෙන් පවත්වන දෛනික මාධ්‍ය හමුව අද විනාඩි 22කට සීමා කරනු ලැබූ අතර මාධ්‍යවේදීන්ට ද ප්‍රශ්න ඇසීමට අවස්ථාවක් ලබාදුන්නේ නැහැ.\nඊට අමතරව නිව්යෝක් ප්‍රාන්තය, කොවිඞ් 19 පරික්ෂණ සඳහා එහි ඔසුසැල් යොදාගැනීමට සැරසෙනවා.\nනිව්යෝක් ආණ්ඩුකාර ඇන්ඩෲ කුවෝමෝ ප්‍රකාශ කළේ ප්‍රාන්තයේ ඔසුසැල් 5,000 ක් යොදාගනිමින් දිනකට කොරෝනා පරීක්ෂණ 40,000 ක් පමණ සිදුකිරීමට අපේක්ෂා කරන බවයි.\nමේ අතර, කොරෝනා වෛරසය වැළදී පූර්ණ සුවය ලැබූ පුද්ගලයින්ට නැවත වෛරසය ආසාදනය වීමේ අවදානමක් නොපවතින බවට විශ්වාස කිරීමට කිසිදු සාධකයක් නොමැති බව ලෝක සෞඛ්‍ය සංවිධානය ප්‍රකාශ කළා.\nවිදේශයන් හි සිටින ඉන්දීය ජාතිකයන් 6300කට කොරෝනා වෛරසය ආසාදනය වී තිබෙනවා.\nරටවල් 50කින් පමණ එම ආසාදිතයන් වාර්තා වී ඇති අතර, පසුගිය අප්‍රේල් 16 වන දා වන විට වාර්තා වී තිබුණේ විදේශයන් හි සිටින ඉන්දීය ජාතිකයන් 3336 දෙනෙකුට කොරෝනා වෛරසය ආසාදනය වී ඇති බවයි.\nකෙසේ වෙතත්, ගත වූ දින කිහිපය තුළ එම සංඛ්‍යාව දෙගුණ වී ඇති බව සඳහන්.\nඉන්දියාවෙන් මේ වන විට කොරෝනා ආසාදිතයින් 26,496ක් වාර්තා වන අතර, මරණ සංඛ්‍යාව සටහන් වන්නේ 825ක් ලෙසයි.\nමේ අතර, කොරෝනා වෛරසය ආසාදනය වීමෙන් පසු රාජකාරී කටයුතුවලින් බැහැර වූ බ්‍රිතාන්‍ය අග්‍රාමාත්‍ය බොරිස් ජොන්සන් හෙට සිට යළි වැඩ ආරම්භ කිරීමට නියමිතයි.\nඅගමැති බොරිස් ජොන්සන් රෝගාතුර වීමෙන් පසු ඔහුගේ රාජකාරී ආවරණය කරනු  ලැබුවේ විදේශ ලේකම් ඩොමිනික් රාබ් විසිනුයි.",
       "URL": "https://www.hirunews.lk/239491/ලොව-පුරා-කොරෝනා-ආසාදිතයින්-විසි-නව-ලක්ෂය-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=2771"
}