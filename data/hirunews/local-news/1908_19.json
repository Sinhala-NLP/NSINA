{
       "Source": "hirunews",
       "Timestamp": "Thursday, 03 June 2021 - 19:45",
       "Headline": "සංචරණය  සීමා නොවීම ගැන සෞඛ්‍ය අමාත්‍යාංශයටත් ගැටළුවක් (වීඩියෝ)",
       "News Content": "සංචරණ සීමා පැනවූ පසුගිය මැයි මස 22 වනදා සිට ඊයේ දිනය දක්වා  දින 12ක කාලය තුළ ආසාදිතයන් 34,214 දෙනෙකු වාර්තාවී තිබෙනවා. සංචරණ සීමා පනවා තිබුණද විශාල පිරිසක් ගමනාගමනයේ යෙදෙන බවයි නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් කියා සිටියේ.\nමේ අතර නිරෝධායන නීතිවලට පටහැනිව මහනුවර - කටුගස්තොට - රණවන පාර ප්‍රදේශයේ පවත්වාගෙන ගිය ශිෂ්‍ය නේවාසික කඳවුරක් සෞඛ්‍ය අංශ සහ පොලීසිය එක්ව වටලා තිබෙනවා.\nඑහිදි අනාවරණ වී ඇත්තේ ශිෂ්‍යයෙකුට කොරෝනා වෛරසයද ආසාදනය වී රෝහල් ගතකර ඇති බවයි.\nඒ අනුව එහි සිටි සිසු සිසුවියන් 50 දෙනෙකු සහ පරිපාලන අංශයේ අටදෙනෙකු දින 14 ක කාලයක් සඳහා නිරෝධායනයට යොමුකිරීමට කටයුතු කළ බව පොලිසිය ප්‍රකාශ කළා.\nඑමෙන්ම හපුතලේ සෞඛ්‍ය වෛද්‍ය නිලධාරී කොට්ඨාසයෙන් එකම බස් රථයේ ගමන් ගත් 18 දෙනෙකු කොරෝනා ආසාදිත බවට හඳුනාගෙන තිබෙනවා.\nහපුතලේ සිට බලංගොඩට  එකම බස් රථයකින් ගමන් ගත් ඇඟළුම් කර්මාන්තශාලා සේවක සේවිකාවන් පිරිසක් මෙලෙස ආසාදිත බවටයි හඳුනාගෙන ඇත්තේ.\nබස් රථයේ ගමන් ගත් තවත් 15 දෙනෙකුට සිදුකළ කොරෝනා පරීක්ෂණයේදී ආසාදිත නොවන බවට හඳුනාගැනුනද ඔවුන් දින 14 ක නිරෝධායනයට යොමුකළ බවයි සෞඛ්‍ය වෛද්‍ය නිලධාරී කාර්යාලය සඳහන් කළේ.",
       "URL": "https://www.hirunews.lk/273292/සංචරණය-සීමා-නොවීම-ගැන-සෞඛ්‍ය-අමාත්‍යාංශයටත්-ගැටළුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1908"
}