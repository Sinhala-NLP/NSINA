{
       "Source": "hirunews",
       "Timestamp": "Thursday, 16 June 2022 - 17:48",
       "Headline": "ආණමඩුවේ අනතුරකින් සංගීත ප්‍රසංග නිවේදන ශිල්පියෙකු ජීවිතක්ෂයට",
       "News Content": "ආණමඩුව ප්‍රදේශයේ සිදුවූ රිය අනතුරකින් සංගීත ප්‍රසංග නිවේදන ශිල්පියෙකු ජීවිතක්ෂයට පත්ව තිබෙනවා.\nඔහු ඊයේ රාත්‍රී (15) ආණමඩුව නගරයේ ඉන්ධන පෝලිමක රැඳී සිට අද අලුයම දරුවන් පාසලට යැවීම සඳහා නිවෙසට ගමන් කරමින් සිටියදී අනතුරට ලක්ව ඇති බවයි අප වාර්තාකරු සඳහන් කළේ.\nමෙලෙස මියගොස් ඇත්තේ අජිත් නවගත්තේගම ලෙසට හැඳින්වෙන අජිත් ජයසිංහ නම් 37 හැවිරිදි අයෙක්.\nනිකවැරටිය ප්‍රදේශයේ කොහු මෝලක් සදහා ශ්‍රමික කාන්තාවන් ප්‍රවාහනයට පැමිණි බස් රථයක් අපරික්ෂාකාරී ලෙස ප්‍රධාන මාර්ගයට ගැනීම සඳහා පසුපසට ධාවනය කරමින් සිටියදී මෙම අනතුර සිදු ඇති බවයි පොලිසිය සඳහන් කරන්නේ.\nආණමඩුව නගරයේ සමුපකාර ඉන්ධනහලින් යතුරු පැදියට පෙට්‍රල් ලබා ගැනිමට පෝලිමේ රැඳී සිට ඉන්ධන ලබා නොදීම නිසා අලුයම තුනට පමණ යතුරු පැදියෙන් නිවසට ගමන් කරමින් සිටියදී මෙම අනතුර සිදුව ඇති බව සඳහන්.\nඔහු පැය 10කට ආසන්න කාලයක් ඉන්ධන පෝලිමේ රැඳී සිට ඉන් පසුව දරුවන් පාසලට ඇරලවිමට යාම සදහා ඉන්ධන පෝලිමෙන් ඉවත්ව නිවසට පැමිණේන අතරතුර මෙලෙස අනතුරට ලක්ව තිබෙනවා.\nඅනතුර සම්බන්ධයෙන් බස් රථ රියදුරා අත් අඩංගුවට ගෙන ඇති අතර ඔහු අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/307314/ආණමඩුවේ-අනතුරකින්-සංගීත-ප්‍රසංග-නිවේදන-ශිල්පියෙකු-ජීවිතක්ෂයට",
       "Category": "Local News",
       "Parent URL": "https://www.hirunews.lk/local-news.php?pageID=1090"
}