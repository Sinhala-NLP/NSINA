{
       "Source": "hirunews",
       "Timestamp": "Tuesday, 14 March 2017 - 12:19",
       "Headline": "පිළියන්දල - කොළඹ මාර්ගයේ සිදුවූ අනතුරකින් කොතලාවල ආරක්ෂක විද්‍යාලයේ සිසුවෙක් ජීවිතක්ෂයට (ඡායාරූප)",
       "News Content": "පිළියන්දල - කොළඹ මාර්ගයේ බොරලැස්ගමුව සහ වේරහැර අතර වැලිපාර ප්‍රදේශයේදී ඊයේ පස්වරුවේ සිදුවූ අනතුරකින් එක් අයෙකු මිය ගොස් තවත් අයෙකු බරපතල තුවාල ලබා තිබෙනවා.\nකොතලාවල ආරක්ෂක විද්‍යාලයේ සම සෞඛ්‍ය පීඨයේ අවසන් වසරේ ඉගනුම ලැබූ සිසුන් දෙදෙනෙක් මෙලෙස අනතුරට ලක්ව ඇති බවයි අප වාර්තාකරු සදහන් කළේ.\nමොවුන් දෙදෙනා කොතලාවල ආරක්ෂක විද්‍යාලයේ සම සෞඛ්‍ය පීඨයේ අවසන් පරීක්ෂණය සදහා සහභාගී වීමට යන අතර තුර මෙම අනතුරට මුහුණ පා තිබෙනවා.\nඅනතුරෙන් ජීවිතක්ෂයට පත්ව ඇත්තේ වලස්මුල්ල, මැදිරිහේන හැරන්ගස් කඩේ ප්‍රදේශයේ පදිංචි 26 හැවිරිදි තරුණයෙක්.\nබරපතල තුවාල ලැබූ එම වයසේම පසුවන අනෙක් සිසුවා කොළඹ ජාතික රෝහලට ඇතුලත් කර තිබෙනවා.\nපසු පසින් පැමිණි සුඛෝපභෝගී මෝටර් රථයක් ඔවුන් ගමන් ගත් යතුරුපැදියේ ගැටීමෙන් මෙම අනතුර සිදුව ඇති බවයි වාර්තා වන්නේ.\nඅනතුරෙන් ජීවිතක්ෂයට පත් නුවන් තිලංක සිසුවා\nඡායාරූප - බණ්ඩාරගම බිමල් ශාමින්",
       "URL": "https://www.hirunews.lk/156822/පිළියන්දල-කොළඹ-මාර්ගයේ-සිදුවූ-අනතුරකින්-කොතලාවල-ආරක්ෂක-විද්‍යාලයේ-සිසුවෙක්-ජීවිතක්ෂයට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4615"
}