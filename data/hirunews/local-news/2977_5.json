{
       "Source": "hirunews",
       "Timestamp": "Tuesday, 31 December 2019 - 9:58",
       "Headline": "රුපියල් කෝටියක් වටිනා හෙරොයින් සමඟ සැකකරුවෙකු අත්අඩංගුවට",
       "News Content": "රුපියල් කෝටියක් පමණ වටිනාකමකින් යුත් හෙරොයින් කිලෝග්‍රෑමයක් සමඟ තරුණයෙකු වවුනියාව - සෙට්ටකුලම ප්‍රදේශයේදී අත්අඩංගුවට ගෙන තිබෙනවා.\nහදිසි මාර්ග බාධකයකදී කොළඹ සිට මන්නාරම දක්වා ධාවනය වෙමින් තිබූ මගී බස් රථයක් යුද හමුදාව සහ සෙට්ටිකුලම පොලිසිය එක්ව ඊයේ (30) පරීක්ෂාවට ලක් කළ අවස්ථාවේ 24 හැවිරිදි මෙම සැකකරු අත්අඩංගුවට ගැණුනා.\nකිලිනොච්චිය - මුලන්කාවිල් ප්‍රදේශයේ පදිංචි මොහු දෝහා - කටාර්හි සිට මෙරටට පැමිණ ඇත්තේ මීට සති තුනකට පමණ ඉහතදීයි.\nමෙම මත්කුඩු තොගය ලැබුණේ කෙසේ ද යන්න සම්බන්ධයෙන්  සහ ඒවා රැගෙන යමින් සිටියේ කිසියම් පුද්ගලයෙකුට ලබා දීමටද යන්න මොහුගෙන් වැඩිදුර ප්‍රශ්ණ කිරීම් සිදුකරන බව සෙට්ටිකුලම පොලිසිය සඳහන් කළා.\nමේ අතර, මෙම වසරේ පොලිස් මත්ද්‍රව්‍ය නාශක කාර්යාංශය සිදුකළ වැටලීම්වලදී හෙරොයින් කිලෝග්‍රෑම් 1741ක් අත්අඩංගුවට ගෙන තිබෙනවා.\nඑහිදී පොලිස් භාරයට පත් වූ සැකකරුවන් සංඛ්‍යාව 40,814ක්.\nකේරළ ගංජා කිලෝග්‍රෑම් 7075ක් ළඟ තබා ගත් සැකකරුවන් 45,729ක් ද කෘත්‍රිම මත්කුඩු කිලෝග්‍රෑම් 41 සමඟ සැකකරුවන් 2223ක් ද මේ වසරේ අත්අඩංගුවට ගෙන තිබෙනවා.\nපොලිස් මත්ද්‍රව්‍ය නාශක කාර්යාංශය වැඩිම වැටලීම් සංඛ්‍යාවක් සිදුකළ වර්ෂය ලෙසයි මෙම වසර ඉතිහාසයට එකතු වන්නේ.",
       "URL": "https://www.hirunews.lk/231301/රුපියල්-කෝටියක්-වටිනා-හෙරොයින්-සමඟ-සැකකරුවෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2977"
}