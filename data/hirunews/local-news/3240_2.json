{
       "Source": "hirunews",
       "Timestamp": "Friday, 19 July 2019 - 11:33",
       "Headline": "Update ; අර්ජුන මහේන්ද්‍රන්ට වරෙන්තු නිකුත් කරන්නැයි, නීතිපති ත්‍රිපුද්ගල මහාධිකරණයෙන් ඉල්ලයි - අර්ජුන් ඇලෝසියස් ඇතුළු 7කට අධි චෝදනා.",
       "News Content": "මහ බැංකු බැඳුම්කර වංචාවේ පළමු සැකකරු වන හිටපු මහ බැංකු අධිපති අර්ජුන මහේන්ද්‍රන්ට වරෙන්තු නිකුත් කරන ලෙස නීතිපතිවරයා අද ත්‍රිපුද්ගල විශේෂ මහාධිකරණයෙන් ඉල්ලීමක් කළා.\nඒ, බැඳුම්කර වංචාව සම්බන්ධයෙන් වන නඩුව අද පළමු වරට ත්‍රිපුද්ගල විශේෂ මහාධිකරණය හමුවේ කැඳවූ අවස්ථාවේදීයි.\nඑහි තීන්දුව එළැඹෙන 24 වැනිදා ලබාදෙන බවයි ත්‍රිපුද්ගල මහාධිකරණ විනිසුරු මඩුල්ල ප්‍රකාශ කළේ.\nමේ අතර, මහ බැංකු බැඳුම්කර වංචාව සම්බන්ධයෙන් අර්ජුන් ඇලෝසියස්, ජෙෆ්රි ඇලෝසියස් ඇතුළු සැකකරුවන් 07 දෙනෙකුට අද ත්‍රිපුද්ගල මහාධිකරණය හමුවේ අධිචෝදනා ගොනුකරනු ලැබුවා.\nඑමෙන්ම, එම සැකකරුවන්, එක් අයෙකුට රුපියල් ලක්ෂ 10 ක මුදල් ඇපයක් සහ රුපියල් ලක්ෂ 25 බැගින් වූ ශරීර ඇප දෙකක් මත මුදාහැරීමටයි ත්‍රිපුද්ගල මහාධිකරණය නියෝග කළේ.\nමෙම නඩුවේ 10 වන සැකකරු ලෙස නම් කර ඇති පර්පෙචුවෙල් ටෙ‍්‍රෂරීස් සමාගමේ අධ්‍යක්ෂවරයෙකු වන අජාන් පුංචිහේවා නැමැත්තාට සිතාසි නිකුත් කරන ලෙසද නීතිපතිවරයා අද ත්‍රිපුද්ගල විශේෂ මහාධිකරණයෙන් ඉල්ලීමක් කළා.\nඔහු දැනට සිංගප්පූරුවේ සිටින බවටයි අධිකරණයේදී අනාවරණ වුණේ. සම්පත් විජේකෝන්, සම්පත් අබේරත්න සහ චම්පා ජානකී රාජරත්න යන ත්‍රිපුද්ගල විනිසුරු මඩුල්ල හමුවේ අද මෙම නඩුව කැඳවනු ලැබුවා.\nමහබැංකු බැඳුම්කර වංචාවේ චූදිතයන්ට එරෙහිව ස්ථිර ත්‍රිපුද්ගල මහාධිකරණය හමුවේ අධිචෝදනා ගොනු කිරීම සඳහා නීතිපති දප්පුල ද ලිවේරා අගවිනිසුරුවරයාගෙන් පසුගිය ජුනි මස 7 වනදා අවසර ඉල්ලා සිටියා.\nනීතිපතිවරයාගේ කරුණු දැක්වීමට අනුව, මහබැංකු බැඳුම්කර නඩුවට අදාළව චෝදනා එල්ල වූ චූදිතයන්ට ස්ථිර ත්‍රිපුද්ගල මහාධිකරණය හමුවේ අධි චෝදනා ගොනුකිරීමට පසුගිය ජුනි මස 13 වන දා අගවිනිසුරුවරයා අනුමැතිය ලබාදී තිබුණා.\n-----------------------------------------------------------------\nUpdate : Friday, July 19, 2019 12.00PM\nඅර්ජුන මහේන්ද්‍රන්ට වරෙන්තු නිකුත් කරයි FRIDAY, 19 JULY 2019 - 11:33 PM\nබැඳුම්කර වංචාවට අදාළව අර්ජුන මහේන්ද්‍රන්ට වරෙන්තු නිකුත් කරන්නැයි නීතිපති ත්‍රිපුද්ගල මහාධිකරණයෙන් ඉල්ලා තිබෙනවා.",
       "URL": "https://www.hirunews.lk/220610/update-අර්ජුන-මහේන්ද්‍රන්ට-වරෙන්තු-නිකුත්-කරන්නැයි-නීතිපති-ත්‍රිපුද්ගල-මහාධිකරණයෙන්-ඉල්ලයි-අර්ජුන්-ඇලෝසියස්-ඇතුළු-7කට-අධි-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=3240"
}