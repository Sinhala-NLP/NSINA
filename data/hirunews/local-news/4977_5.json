{
       "Source": "hirunews",
       "Timestamp": "Tuesday, 05 July 2016 - 19:08",
       "Headline": "පරීක්ෂණවලට සහය දෙන බව යෝෂිත කියයි",
       "News Content": "හිටපු ජනාධිපති මහින්ද රාජපක්ෂයේ පුත් යෝෂිත රාජපක්ෂ අද 15 වන වරටත් පොලිස් මූල්‍ය අපරාධ කොට්ඨාශය වෙත පැමිණියා.\nඒ, සී.එස්.එන්. නාලිකාව සම්බන්ධයෙන් සිදුකෙරෙන විමර්ශනයට අදාළව ප්‍රකාශයක් ලබාදීම සඳහායි.\nපොලිස් මූල්‍ය අපරාධ කොට්ඨාශයෙන් පිටව යන මොහොතේ ඔහු කියා සිටියේ අඛණ්ඩව පරීක්ෂණවලට සහය දෙන බවයි.\nමේ අතර ව්‍යාපාරිකයෙකුට තර්ජනය කර බලහත්කාරයෙන් රුපියල් කෝටි 61ක මුදලක් ලබා ගැනීමේ චෝදනා මත අත්අඩංගුවට ගත් හිටපු පාර්ලිමේන්තු මන්ත්‍රී සජින් ද වාස් ගුණවර්ධන ද මේ මස 08 වැනිදා දක්වා යලි රක්ෂිත බන්ධනාගාර ගත කෙරුණා.\nඒ, ඔහු අද කොළඹ ප්‍රධාන මහෙස්ත්‍රාත් ගිහාන් පිලපිටිය හමුවට ඉදිරිපත් කිරීමෙන් පසුවයි.\nඑසේම ඇවන්ගාඞ් නෞකාවේ යුක්රේන ජාතික කපිතාන් ග්‍රෙනාඞ්ලි ගැව්රිලොෆ් ලබන 18 වන දා දක්වා අද යළි රක්ෂිත බන්ධනාගාර ගත කෙරුණේ ගාල්ල මහේස්ත්‍රාත් නිලූපුලී ලංකාපුර හමුවට ඉදිරිපත් කළ අවස්ථාවේදියි.\nඑහිදී ඇය වැඩිදුරටත් නියෝග කළේ ඇවන්ගාඞ් නෞකාව ඉදිරි පරීක්ෂණ කටයුතු සඳහා ගාල්ල වරායේම තවදුරටත් නැංගුරම්ලා තබන ලෙසයි.",
       "URL": "https://www.hirunews.lk/137281/පරීක්ෂණවලට-සහය-දෙන-බව-යෝෂිත-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4977"
}