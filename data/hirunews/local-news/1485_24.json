{
       "Source": "hirunews",
       "Timestamp": "Saturday, 18 December 2021 - 13:05",
       "Headline": "ෆිච් රේටින්ස් ශ්‍රී ලංකාවේ ණය වර්ගීකරණය පහත හෙළීම ගැන මහ බැංකුවේ විරෝධය",
       "News Content": "ෆිච් රේටින්ස් ජාත්‍යන්තර විගණන ආයතනය මගින් මෙරට දිගුකාලීන විදේශ ණය ගෙවීමේ හැකියාව පුරෝකථනය කරන ශ්‍රේණිගත කිරීම තවදුරටත් පහත හෙළීම සම්බන්ධයෙන් ශ්‍රී ලංකා මහ බැංකුව දැඩි විරෝධය පළ කර තිබෙනවා.\nඔවුන් නිකුත් කළ නිවේදනයක දැක්වෙන්නේ, කිසිදු ණය වාරිකයක් ගෙවීම පැහැර නොහැරීම ඇතුලු ධනාත්මක වර්ධනයන් සැළකිල්ලට නොගෙන එළඹ ඇති මෙම තීරණය හරහා ආයෝජකයාට වැරදි පණිවුඩයක් ලබාදෙන බවයි.\nමේ වසරේ තුන්වන කාර්තුවේ පැනවීමට සිදුවූ කොරෝනා නිරෝධායන සීමාවන් හේතුවෙන් ආර්ථිකයේ හැකිලීමක් සිදුවුවද, වසරේ මුල් මාස 9 තුළ ශ්‍රී ලංකාව සියයට 4.4ක දළ දේශීය නිෂ්පාදිතයේ වර්ධනයක් හිමිකරගනිමින්, නව සාමාන්‍යකරණයට අනුගත වෙමින් සිටිනවා.\nමැයි මාසයේ සිට මෙරට වෙළඳ ශේෂයේ පහත වැටීමක්ද දැකිය හැකි අතර, අපනයන ආදායම ද, ඉහළ යමින් පවතිනවා.\nමෙවැනි තත්වයක් යටතේ ෆිච් රේටින්ස් මෙරට ණය වර්ගීකරණය පහත හෙළීමට කඩිනම් ඉල්ලීම පිළිගත නොහැකි බවයි, මහ බැංකුව පෙන්වා දෙන්නේ.",
       "URL": "https://www.hirunews.lk/291410/ෆිච්-රේටින්ස්-ශ්‍රී-ලංකාවේ-ණය-වර්ගීකරණය-පහත-හෙළීම-ගැන-මහ-බැංකුවේ-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=1485"
}