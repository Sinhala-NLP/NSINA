{
       "Source": "hirunews",
       "Timestamp": "Thursday, 12 May 2016 - 13:17",
       "Headline": "නාරාහේන්පිට අපරාධ අංශයේ හිටපු ස්ථානාධිපති යළි රිමාන්ඩ්",
       "News Content": "රගර් ක්‍රීඩක වසීම් තාජුඩීන් ඝාතනය සම්බන්ධයෙන් අත්අඩංගුවට ගෙන සිටින නාරාහේන්පිට පොලිසියේ අපරාධ අංශයේ හිටපු ස්ථානාධිපති සුමිත් පෙරේරා ලබන 26 වනදා දක්වා යළි රක්ෂිත බන්ධනාගාර ගත කෙරුණා.\nඒ ඔහු කොළඹ අතිරේක මහේස්ත්‍රාත් නිශාන්ත පීරිස් හමුවට අද ඉදිරිපත් කෙරුණු අවස්ථාවේදීයි.\nමෙහිදී සිද්ධිය සම්බන්ධයෙන් සිදුකෙරෙන පරීක්ෂණ අවසන් වී නොමැති බව රහස් පොලිසිය අධිකරණයට දැනුම් දෙනු ලැබුවා.\nඝාතනයට අදාළ තොරතුරු වසන් කිරීමේ චෝදනා මත නාරාහේන්පිට පොලිසියේ අපරාධ අංශයේ හිටපු ස්ථානාධිපතිවරයා අත්අඩංගුවට ගනු ලැබුවේ අප්‍රේල් මස 20 වනදායි.\nමේ අතර මෙම ඝාතන සිද්ධිය සම්බන්ධයෙන් පළමු පශ්චාත් මරණ පරීක්ෂණය සිදුකළ කොළඹ හිටපු අධිකරණ වෛද්‍ය නිලධාරි ආනන්ද සමරසේකර සම්බන්ධයෙන් සිදුකෙරෙන පරීක්ෂණයේ වාර්තාව ලබන 26 වනදාට පෙර ලබාදෙන ලෙස අතිරේක මහේස්ත්‍රාත්වරයා වෛද්‍ය සභාවේ ලේඛාධිකාරිවරයාට නියෝග කළා.\n2012 වසරේ මැයි මස 17 වනදා නාරාහේන්පිට - ශාලිකා ක්‍රීඩාංගනය අසල මාර්ගයේදී මෝටර් රථයක් තුළ පිලිස්සී මියගොස් සිටි වසීම් තාජුඞීන්ගේ මළ සිරුර හමුවුණා.\nපළමු පශ්චාත් මරණ පරීක්ෂණයේදී මෙම මරණය රිය අනතුරකින් සිදුවූ බවට ප්‍රකාශ කළත්, පසුව අනාවරණ වූයේ මෙය මිනීමරුමක් බවටයි.",
       "URL": "https://www.hirunews.lk/133044/නාරාහේන්පිට-අපරාධ-අංශයේ-හිටපු-ස්ථානාධිපති-යළි-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=5049"
}