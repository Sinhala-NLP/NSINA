{
       "Source": "hirunews",
       "Timestamp": "Monday, 29 August 2022 - 10:12",
       "Headline": "තවත් කාරක සභාවක් පත් කිරීමේ යෝජනාවක් පාර්ලිමේන්තුවට",
       "News Content": "ඉන්ධන සහ ගල් අඟුරු ප්‍රසම්පාදනය පිළිබඳ පාර්ලිමේන්තු කාරක සභාවක් පිහිටු වීමට විදුලි බල හා බලශක්ති අමාත්‍ය කංචන විජේසේකර විසින් යෝජනාවක් පාර්ලිමේන්තුවට අද (29) ඉදිරිපත් කළා.\nඑම යෝජනාව ඉදිරිපත් ක‍රමින් අමාත්‍යවරයා පාර්ලිමේන්තුවට කියා සිටියේ, විපක්ෂය පාර්ලිමේන්තු කාරක සභාවල සභාපතීත්වයන් දිගින් දිගට ම ඉල්ලමින් සිටින බැවින්, තමා යෝජනා කළ කාරක සභාවේ සභාපතීත්වය විපක්ෂය බලා ගන්නේ නම් එය වඩාත් සුදුසු බවයි.\nඒ අනුව එම ක්ෂේත්‍රයන්හි දැනුමක් ඇති පාර්ලිමේන්තු මන්ත්‍රී පාඨලී චම්පික රණවක වැනි අයෙක් ඒ සඳහා ඉදිරිපත් වනවා නම් වඩාත් සුදුසු බව ද අමාත්‍යවරයා කියා සිටියා.\nමේ අතර පාර්ලිමේන්තු මන්ත්‍රී හර්ෂ ද සිල්වා කියා සිටියේ, ස්ථාවර නියෝග යටතේ ඉන්ධන හා ගල් අගුඟුරු ප්‍රසම්පාදනය කිරීම සම්බන්ධයෙන් පූර්ණ බලතලයක් මුදල් කාරක සභාවට තිබෙන බවත්, කෝප් සහ කෝපා කමිටුවක් තවමත් පිහිටුවා නැති බැවින් මුදල් කාරක සභාව විසින් කටයුතු කරන බවත් කියා සිටියා.\nඊට ස්තුතිවන්ත වෙමින් කංචන විජේසේකර අමාත්‍යවරයා කියා සිටියේ, ඉන්ධන ගල් අඟුරු ටෙන්ඩර් ලබා ගැනීමට බලාපොරොත්තුවෙන් සිටින ව්‍යාපාරිකයන් විසින් මන්ත්‍රීවරුන් මාර්ගයෙන් සමාජයේ දුර්මත පතුරවන බවත්, එනිසා පාර්ලිමේන්තු කාරක සභාවක් නිර්මාණය කිරීම වඩාත් යෝග්‍ය බවයි.\nඑයට නැවත වතාවක් පිළිතුරු දුන් පාර්ලිමේන්තු මන්ත්‍රී හර්ෂ ද සිල්වා කියා සිටියේ, 19 වෙනි ව්‍යවස්ථා සංශෝධනයට නැවත යාමට හැකියාවක් ඇති නම් එහි ස්වාධීන කොමිෂන් සභා සඳහා බලය ලැබෙන බැවින් නැවත අමුතුවෙන් කාරක සභාවන් අවශ්‍ය නැති බවයි.",
       "URL": "https://www.hirunews.lk/314012/තවත්-කාරක-සභාවක්-පත්-කිරීමේ-යෝජනාවක්-පාර්ලිමේන්තුවට",
       "Category": "Local News",
       "Parent URL": "https://www.hirunews.lk/local-news.php?pageID=905"
}