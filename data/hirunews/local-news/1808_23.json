{
       "Source": "hirunews",
       "Timestamp": "Tuesday, 20 July 2021 - 10:24",
       "Headline": "විශ්වාසභංගයට රනිල් ගෙනා සංශෝධනය කථානායක ප්‍රතික්ෂේප කරයි (වීඩියෝ)",
       "News Content": "බලශක්ති අමාත්‍ය උදය ගම්මන්පිළට එරෙහිව සමගි ජන බලවේගය ඉදිරිපත් කළ විශ්වාසභංග යෝජනාවට එක්සත් ජාතික පක්ෂ නායක පාර්ලිමේන්තු මන්ත්‍රී රනිල් වික්‍රමසිංහ ඊයේ ඉදිරිපත් කළ සංශෝධනය පිළිගත නොහැකි බව කථානායක මහින්ද යාපා අබේවර්ධන ප්‍රකාශ කළා.\nඒ, අද පෙරවරුවේ පාර්ලිමේන්තුවේ කටයුතු ආරම්භ කරමින් සිය නිවේදන යටතේ දැනුම් දීමක් කරමින්. අදාළ විශ්වාසභංග යෝජනාව ආණ්ඩුවේ සමස්ත අමාත්‍ය මණ්ඩලයට එරෙහිව ගෙන ආ යෝජනාවක් ලෙස සැලකිය යුතු බවටයි පාර්ලිමේන්තු මන්ත්‍රී රනිල් වික්‍රමසිංහ ඉදිරිපත් කළ සංශෝධනයේ දැක්වෙන්නේ.\nමේ අතර, රුපියල් 50ත්, 52ත් අතර මිලකට යල කන්නයේ වී මිලදී ගැනීමට සැලසුම් කර ඇති බව කෘෂිකර්ම අමාත්‍ය මහින්දානන්ද අලුත්ගමගේ ප්‍රකාශ කළා.\nඒ, සමගි ජන බලවේගයේ පාර්ලිමේන්තු මන්ත්‍රී රෝහණ බණ්ඩාර කළ විමසීමකට පිළිතුරු ලබාදෙමින්. අමාත්‍යවරයා පිළිතුරු ලබාදීමේදී ෆීල්ඩ් මාර්ෂල් සරත් ෆොන්සේකා අදහස් දැක්වීමත් සමඟ පාර්ලිමේන්තුවේ උණුසුම් තත්ත්වයක් ද ඇති වුණා.\nබලශක්ති අමාත්‍ය උදය ගම්මන්පිළට එරෙහි විශ්වාසභංග යෝජනාවේ දෙවන දින විවාදය අද පැවැත්වෙන අතර ඊට අදාළ ඡන්ද විමසීම පස්වරුවේ සිදු කෙරෙනු ඇති.",
       "URL": "https://www.hirunews.lk/277474/විශ්වාසභංගයට-රනිල්-ගෙනා-සංශෝධනය-කථානායක-ප්‍රතික්ෂේප-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1808"
}