{
       "Source": "hirunews",
       "Timestamp": "Saturday, 29 July 2023 - 20:06",
       "Headline": "ජපානයෙන් ශ්‍රී ලංකාව ගැන සුබවාදී ප්‍රතිචාරයක්",
       "News Content": "දෙදින නිල සංචාරයක් සඳහා දිවයිනට පැමිණ සිටින ජපාන විදේශ අමාත්‍ය හයාෂි යොෂිමාසා ජනාධිපති රනිල් වික්‍රමසිංහ හමු වී සාකච්ඡා පවත්වනු ලැබුවා.\nකොළඹදී පැවති මෙම සාකච්ඡාවේදී දෙරට අතර පවත්නා දීර්ඝ කාලීන සබඳතා තවදුරටත් ශක්තිමත් කර ගැනීම සඳහා දෙපාර්ශවයම කැපවීමේ අවශ්‍යතාව අවධාරණය කෙරුණු බවයි ජනාධිපති මාධ්‍ය අංශය නිවේදනය කළේ.\nශ්‍රී ලංකාවේ ණය ප්‍රශස්තකරණ ක්‍රියාවලිය සඳහා ජපාන රජය ලබා දෙන සහය සම්බන්ධයෙන් මෙහිදී ජනාධිපතිවරයා ජපාන විදේශ අමාත්‍යවරයාට සිය කෘතඥතාව පළ කර තිබෙනවා.\nඑමෙන්ම ජපාන රජයේ ආධාර මත ක්‍රියාත්මක සැහැල්ලු දුම්රිය ව්‍යාපෘතිය, වරාය නැගෙනහිර පර්යන්තය, මහනුවර සංවර්ධන සැලැස්ම, මධ්‍යම අධිවේගී මාර්ගය සහ බණ්ඩාරනායක ජාත්‍යන්තර ගුවන්තොටුපළ පුලුල් කිරීමේ ව්‍යාපෘති කඩිනම් කිරීම සම්බන්ධයෙන් මෙහිදී ඔවුන් සාකච්ඡා කර ඇති බව සඳහන්.\nමේ අතර ජපාන රජය රුපියල් මිලියන 611ක් වටිනා අධාර ප්‍රදානයක් ශ්‍රී ලංකාවට ලබා දුන් බව මෙරට ජපාන තානාපති කාර්යාලය සඳහන් කළා.\nඊට අදාළ ගිවිසුම් වලට අත්සන් තැබීම අද සිදු කෙරුණේ ජපාන විදේශ අමාත්‍යවරයාගේ සංචාරයට සමගාමීව අරලියගහ මන්දිරයේදීයි.\nඑමෙන්ම දූෂණ විරෝධී පනත ඇතුළු ශ්‍රී ලංකාව විනිවිදභාවය වෙනුවෙන් සිදු කරන ප්‍රතිපත්ති සම්පාදන ක්‍රියාවලිය දිවයිනට පැමිණි ජපාන විදේශ අමාත්‍ය හයාෂි යොෂිමාසා ප්‍රශංසාවට ලක් වුණා.\nවිදේශ ඇමති අලි සබි්‍ර සමඟ සාකච්ඡාවලින් පසු මාධ්‍ය වෙත ප්‍රකාශයක් කරමින් ඔහු සඳහන් කළේ ශ්‍රී ලංකාවේ එම උත්සහයන්ට ජපානය සහය ලබා දෙන බවයි.\nදැනට ක්‍රියාත්මක ආයෝජන ව්‍යාපෘති යලි ආරම්භ කරන ලෙස ජපාන විදේශ අමාත්‍යවරයාගෙන් ඉල්ලා සිටි බව විදේශ අමාත්‍ය අලි සබි්‍ර මෙහිදී කියා සිටියා.",
       "URL": "https://www.hirunews.lk/342980/ජපානයෙන්-ශ්‍රී-ලංකාව-ගැන-සුබවාදී-ප්‍රතිචාරයක්",
       "Category": "Local News",
       "Parent URL": "https://www.hirunews.lk/local-news.php?pageID=141"
}