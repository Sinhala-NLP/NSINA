{
       "Source": "hirunews",
       "Timestamp": "Wednesday, 23 September 2020 - 10:50",
       "Headline": "බත්තරමුල්ල බන්ටිගේ සමීපතමයින් 4 ක් අත්අඩංගුවට (වීඩියෝ)",
       "News Content": "රක්ෂිත බන්ධනාගාර ගත කර සිටින මත්ද්‍රව්‍ය ජාවාරම්කරුවෙකු වන බත්තරමුල්ලේ බන්ටි නමැත්තාගේ සමීපතමයන් 4 දෙනෙකු බත්තරමුල්ල - අකුරේගොඩ ප්‍රදේශයේදී අද අත්අඩංගුවට ගෙන තිබෙනවා.\nඒ තලංගම පොලීසිය විසින්.\nඒ අතරට, කාන්තාවක් සහ ගුවන් හමුදාවෙන් පලා ආ සෙබලෙකු ද අයත්.\nඔවුන් සතුව තිබී හෙරොයින් ග්‍රෑම් 4යි මිලිග්‍රෑම් 300ක්, අයිස් ග්‍රෑම් 20ක් සහ කේරළ ගංජා තොගයක් සොයා ගත් බවයි පොලීසිය සඳහන් කළේ.\nපසුගියදා හෙරොයින් ජාවාරම සම්බන්ධයෙන් අත්අඩංගුවට ගත් බත්තරමුල්ල තැපැල් කාර්යාලයේ වැඩතහනමට ලක්වූ තැපැල් සේවකයාගෙන් ලද තොරතුරුවලට අනුව ඔවුන් අත්අඩංගුවට ගෙන තිබෙනවා.\nඑමෙන්ම, රක්ෂිත බන්ධනාගාර ගතව සිටින තවත් මත්ද්‍රව්‍ය ජාවාරම්කරුවෙකු වන ඉහළගමගේ දර්ශන හෙවත් අයි.ඩී. නමැත්තාගේ මත්ද්‍රව්‍ය බෙදා හරිනු ලබන ප්‍රධාන පුද්ගලයා හෙරොයින් සමඟ පොලිස් විශේෂ කාර්ය බලකාය අත්අඩංගුවට ගෙන තිබෙනවා.\nඒ ඊයේ ගල්කිස්සේ පිහිටි ඔහුගේ නිවස ඉදිරිපිටදීයි.\nඅත්අඩංගුවට ගන්නා අවස්ථාවේ ඔහු සතුව තිබී හෙරොයින් ග්‍රෑම් 3 යි මිලිග්‍රෑම් 100ක් සොයා ගැණුනා.\nමේ අතර, වැලිකඩ බන්ධනාගාරයේ සිරකරුවන් සෝදිසි කරන ස්ථානයේදී ගුද මාර්ගයෙහි ජංගම දුරකථනයක් සඟවා ගෙන සිටි රැඳවියෙකු පොලිස් විශේෂ කාර්ය බලකාය නිරීක්ෂණයට ලක් කර තිබෙනවා.\nඔහු කොළඹ ජාතික රෝහලට යොමු කිරීමෙන් පසු අදාළ ජංගම දුරකථනය සහ අමතර බැටරියක් සෙයා ගත් බවයි පොලිස් විශේෂ කාර්ය බලකාය සඳහන් කලේ.\nඑමෙන්ම, තවත් රැඳවියෙකු පොලිස් විශේෂ කාර්ය බලකාය ඊයේ මෙලෙස අත්අඩංගුවට ගෙන ඇත්තේ සිම්කාඞ්පතක් ලග තබා ගැනීම හේතුවෙන්.",
       "URL": "https://www.hirunews.lk/250887/බත්තරමුල්ල-බන්ටිගේ-සමීපතමයින්-4-ක්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2436"
}