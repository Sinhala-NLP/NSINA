{
       "Source": "hirunews",
       "Timestamp": "Saturday, 02 April 2022 - 12:12",
       "Headline": "ජාලිය චිත්‍රාන් වික්‍රමසූරිය වරද පිළිගනී",
       "News Content": "අමරිකාවේ - වොෂින්ටනයේ නව තානාපති කාර්යාල ගොඩනැගිල්ලක් මිල දී ගැනීමේ දී ඩොලර් 330,000කට වැඩි මුදලක් වංචා කිරීමට උත්සාහ කළ බවට එක්සත් ජනපදයේ හිටපු ශ්‍රී ලංකා තානාපතිවරයකු වන ජාලිය චිත්‍රාන් වික්‍රමසූරිය ඊයේ (01) දින වරද පිළිගෙන තිබෙනවා.\n61 හැවිරිදි ජාලිය චිත්‍රාන් වික්‍රමසූරිය, වයර් වංචා කිරීමට කුමන්ත්‍රණය කිරීමේ චෝදනාවකට එක්සත් ජනපද දිස්ත්‍රික් උසාවියේ වරද පිළිගැනීමක් සිදු කර ඇති බව අධිකරණ දෙපාර්තමේන්තුව පවසනවා.\n2008 සිට 2014 දක්වා අමෙරිකාවේ සහ මෙක්සිකෝවේ ශ්‍රී ලංකා තානාපතිවරයා ලෙස කටයුතු කළ වික්‍රමසූරිය 2013 වසරේ නව තානාපති කාර්යාල ගොඩනැගිල්ලක් මිල දී ගැනීමේදී මිල වැඩිකර ශ්‍රී ලංකා රජයට වංචා කිරීමට උත්සාහ කළ බවයි එම දෙපාර්තමේන්තුව නිවේදනයක් නිකුත් කරමින් කියා සිටියේ.\nඅධිකරණ ලේඛනවලට අනුව අදාළ සැකකරු විසින් නිශ්චල දේපල මිල දී ගැනීමේ මිල ඩොලර් 332,027 කින් වැඩි කළ අතර, පසුව එම මුදල් ගනුදෙනුවේ කිසිදු භූමිකාවක් නොමැති සමාගම් දෙකකට හරවා යවා ඇති බවට අනාවරණ වී තිබෙනවා.\nසැකකරු පසුව එම මුදල් ශ්‍රී ලංකා රජයේ ගිණුම් වෙත ආපසු හරවා යවා ඇති අතර, ඔහුට විරුද්ධව එරට අධිකරණය විසින් දඬුවම් ලබාදීම සඳහා අදාළ නඩුව යළි ජූලි 20 වැනිදින කැඳවීමට නියමිතයි.",
       "URL": "https://www.hirunews.lk/301000/ජාලිය-චිත්‍රාන්-වික්‍රමසූරිය-වරද-පිළිගනී",
       "Category": "Local News",
       "Parent URL": "https://www.hirunews.lk/local-news.php?pageID=1255"
}