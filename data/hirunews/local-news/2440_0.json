{
       "Source": "hirunews",
       "Timestamp": "Monday, 21 September 2020 - 13:29",
       "Headline": "රවීට සහ අර්ජුන් ඇලෝසියස්ට අල්ලස් කොමිසමෙන් අධි චෝදනා",
       "News Content": "හිටපු මුදල් අමාත්‍ය රවී කරුණානායක සහ පර්පචුවෙල් ටේ‍රෂරීස් සමාගමේ හිමිකරු අර්ජුන් ඇලෝසියස්ට එරෙහිව අල්ලස් කොමිසම විසින් කොළඹ මහාධිකරණය හමුවේ අද(21) නඩු පවරා තිබෙනවා.\nකොල්ලුපිටියේ පිහිටි සුඛෝපභෝගි මහල් නිවාසයක් ලබාදීම සහ ලබාගැනීම ඇතුලු අධිචෝදනා හයක් යටතේයි ඔවුන්ට මෙලෙස නඩු පවරා ඇත්තේ.\n2016 වසරේ පෙබරවාරි මස 12 වන දින සහ සැප්තැම්බර් 30 කාලය තුළදී අදාළ නිවාසය ලබාදීම සහ ලබාගැනීම සිදුවී ඇති බවයි අල්ලස් කොමිසම ගොනුකළ අධි චෝදනාපත්‍රයේ දැක්වෙන්නේ.\nමේ අතර, මහබැංකු බැඳුම්කර වෙන්දේසියේදී මුදල් සාවද්‍ය ලෙස පරිහරණය කිරීම සම්බන්ධයෙන් අත්අඩංගුවට ගැනීම සඳහා නිකුත් කර ඇති වරෙන්තුව ක්‍රියාත්මක කිරීම වළක්වන්නැයි හිටපු මුදල් අමාත්‍ය රවී කරුණානායක ඇතුලු පිරිස අභියාචාධිකරණයේ ගොනුකළ රිට් පෙත්සම ලබන දෙසැම්බර් මස 14 වනදා විභාගයට ගැනීමට තීරණය කර තිබෙනවා.\nබැඳුම්කර වෙන්දේසියේදී රුපියල් බිලියන 52 කට ආසන්න රජයේ මුදල් සාවද්‍ය ලෙස පරිහරණය කිරීම සම්බන්ධයෙන් හිටපු මුදල් අමාත්‍ය රවී කරුණානායක ඇතුලු සැකකරුවන් හත්දෙනෙකු අත්අඩංගුවට ගන්නා ලෙස කොටුව මහේස්ත්‍රාත් අධිකරණය නියෝග කළේ අපරාධ පරීක්ෂණ දෙපාර්තමේන්තුව ගොනුකළ නඩුවකට අදාළවයි.",
       "URL": "https://www.hirunews.lk/250744/රවීට-සහ-අර්ජුන්-ඇලෝසියස්ට-අල්ලස්-කොමිසමෙන්-අධි-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=2440"
}