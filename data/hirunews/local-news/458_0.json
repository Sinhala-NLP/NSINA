{
       "Source": "hirunews",
       "Timestamp": "Friday, 24 March 2023 - 7:41",
       "Headline": "එක්ස්ප්‍රස් පර්ල්ට නඩු දාන්නේ කොහේ දැයි ප්‍රශ්නයක්",
       "News Content": "එක්ස්ප්‍රස් පර්ල් නෞකා අනතුරෙන් සිදු වූ පරිසර හානිය සහ ඊට අදාළ වන්දි මුදල් අයකර ගැනීම සම්බන්ධයෙන් නඩු පවරනු ලබන්නේ සිංගප්පූරුවේ ද, නැතහොත් මෙරටදී ද යන්න පිළිබඳ සමාලෝචනය සඳහා අදාළ පාර්ශව යළි කැඳවීමට පරිසර කටයුතු පිළිබඳ ආංශික අධීක්ෂණ කාරක සභාව තීරණය කර තිබෙනවා.\nඑම කාරක සභාව පාර්ලිමේන්තුවේදී රැස්වූ අතර, එහි දී මෙම තීරණයට එළැඹ ඇති බවයි පාර්ලිමේන්තුවේ සන්නිවේදන දෙපාර්තමේන්තුව සඳහන් කළේ.\n2021 වසරේ මැයි මස 19 වනදා සිදු වූ එක්ස්ප්‍රස් පර්ල් නෞකා අනතුරෙන් සිදුව ඇති පරිසර හානිය සහ ඊට අදාළ වන්දි මුදල් අයකර ගැනීම සම්බන්ධයෙන් සිවිල් නඩුවක් පැවරීමට සාගර නීතිය ඇතුළු නීති කටයුතු සම්බන්ධ විශේෂඥ කමිටුවෙන් නිර්දේශ කර තිබුණා.\nඒ අනුව එම කමිටුව සඳහන් කර තිබුණේ නඩු පැවරීම මෙරට සිදුකළ යුතු බවයි.\nඑහෙත්, මෙම වන්දි අයකර ගැනීම සඳහා සිංගප්පූරුවේ නඩු පැවරීමට කැබිනට් අනුමැතියක්ද හිමිව ඇති අතර, නීතිපති දෙපාර්තමේන්තුව ඒ සඳහා කටයුතු කරන බවත්, පසුගියදා රැස්වූ ආංශික අධීක්ෂණ කාරක සභාවේදී අනාවරණ වුණා.\nඒ අනුව නීතියට අනුව තවත් දින 58 ක් තුළ මෙම නඩු පැවරීම සිදුකළ යුතු බවයි සමුද්‍රීය පරිසර ආරක්ෂණ අධිකාරියේ නිලධාරීන් එම කාරක සභාවේදී පෙන්වා දී ඇත්තේ.\nසිංගප්පූරුවේ නඩු පැවරීමෙන් ශ්‍රී ලංකාවට අවාසියක් වුවහොත් එහි වගකීම ගන්නේ කවුරුන්ද යන්න පිළිබඳවද මෙහිදී සාකච්ඡාවට ගෙන තිබෙනවා.\nඑමෙන්ම, සමුද්‍රීය පරිසර ආරක්ෂණ අධිකාරිය මගින් දැනටමත් සිදුකරන වෙරළ පිරිසිදු කිරීම්, හානි පූරණය ගණනය ඇතුළු කටයුතු සඳහා නෞකාවේ රක්ෂණ සමාගමෙන් මුදල් ලබාදීම නතර කිරීම සම්බන්ධයෙන්ද එම කාරක සභාවේදී අවධානය යොමුව ඇති බව සඳහන්.\nඒ අනුව මෙම සියලු කරුණු සම්බන්ධයෙන් වැඩිදුර සාකච්ඡා කිරීම සඳහායි අදාළ පාර්ශව පරිසර කටයුතු පිළිබඳ ආංශික අධීක්ෂණ කාරක සභාව වෙත නැවත කැඳවීමට තීරණය කර ඇත්තේ.",
       "URL": "https://www.hirunews.lk/330769/එක්ස්ප්‍රස්-පර්ල්ට-නඩු-දාන්නේ-කොහේ-දැයි-ප්‍රශ්නයක්",
       "Category": "Local News",
       "Parent URL": "https://www.hirunews.lk/local-news.php?pageID=458"
}