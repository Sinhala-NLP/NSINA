{
       "Source": "hirunews",
       "Timestamp": "Wednesday, 14 December 2022 - 20:55",
       "Headline": "කොල්ලුපිටියේ රිය අනතුරේ දී මහමග බිම දමා කතකට පහර දුන් තැනැත්තිය අත්අඩංගුවට",
       "News Content": "පසුගියදා කොල්ලුපිටියේ සිදු වූ රිය අනතුරට සම්බන්ධ රථයෙහි ගමන් කළ කාන්තාවට පහර දුන් සැකකාර කාන්තාව අත් අඩංගුවට ගෙන තිබෙනවා.\nඒ අද (14) පස්වරුවේ පානදුර ප්‍රදේශයේදියි.\nපොලිස් මාධ්‍ය ප්‍රකාශකවරයා සඳහන් කළේ, මෙම තැනැත්තිය එදින සිදුවීමේ දී මහමග කාන්තාවකට අමානුෂික අයුරින් පහරදුන් ප්‍රධාන තැනැත්තිය බවයි.\nකොල්ලුපිටිය පෞද්ගලික බැංකුවක් අසල දී බීමතින් රිය පැදවූ අධිසුඛෝපභෝගී බෙන්ස් රථයක් කුලී ත්‍රීරෝද රථයක ගැටීමෙන් ත්‍රීරෝද රියෙහි රියදුරු එම ස්ථානයේදීම ජීවිතක්ෂයට පත්වුණා.\nමෝටර් රථයේ ආ කාන්තාවන් දෙදෙනකු තුවාල ලබා රෝහල්ගත කෙරුණු අතර, තවත් තැනැත්තියකට එම ස්ථානයේ සිටි කාන්තාවන් විසින් අමානුෂික අයුරින් බිම දමාගෙන පහරදෙන ආකාරය දැක්වෙන වීඩියෝ පට සමාජ මාධ්‍ය ජාලා තුළ සංසරණය වුණා.\nඑම සිද්ධිය සම්බන්ධයෙනුයි මෙම සැකකාරිය පොලිස් අත්අඩංගුවට පත්වුණේ.\nඅනතුරින් පසුව මෝටර් රථය පදවාගෙන ආ රියදුරු පලා ගොස් එදින සවස් වරුවේ දී ම ඩුබායි රාජ්‍යය බලා යන ගුවන් යානයකින් මෙරටින් පලා ගිය බවයි පොලිස් මාධ්‍ය ප්‍රකාශක කාර්‍යාලය නිවේදනය කළේ.\nකෙසේ වෙතත් යළිත් ඔහු පසුදින පෙරවරුවේ දිවයිනට පැමිණි අවස්ථාවේ දී ගුවන් තොටුපල පරිශ්‍රයේ දී පොලිස් අත් අඩංගුවට පත් වුණා.",
       "URL": "https://www.hirunews.lk/322697/කොල්ලුපිටියේ-රිය-අනතුරේ-දී-මහමග-බිම-දමා-කතකට-පහර-දුන්-තැනැත්තිය-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=666"
}