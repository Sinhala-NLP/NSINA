{
       "Source": "hirunews",
       "Timestamp": "Monday, 17 July 2023 - 17:18",
       "Headline": "චමෝදි සන්දීපනීගේ මරණය සම්බන්ධයෙන් සොයා බැලීමට පංච පුද්ගල කමිටුවක් (වීඩියෝ)",
       "News Content": "පසුගිය දා පේරාදෙණිය ශික්ෂණ රෝහලේදී සෙෆ්ට්‍රිඑක්සෝන් නම් ප්‍රතිජීවක ඖෂධය එන්නත් කිරීමෙන් පසු මියගිය චමෝදි සන්දීපනීගේ මරණය සම්බන්ධයෙන් සොයා බැලීමට මහාචාර්ය චන්දිම ජීවන්දරගේ සභාපතීත්වයෙන් යුත් පංච පුද්ගල කමිටුවේ සාමාජිකයින්ගේ නම් ලැයිස්තුව සෞඛ්‍ය අමාත්‍යවරයාට අද නිල වශයෙන් භාර දීමට නියමිතයි.\nඖෂධය එන්නත් කිරීමෙන් පසු අසාධ්‍ය තත්ත්වයට පත්ව මියගිය චමෝදි සන්දීපනීගේ මරණය පිළිබඳ සොයා බැලීමට කමිටුවක් පත් කිරීමට සෞඛ්‍ය අමාත්‍යවරයා සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන මහතාට උපදෙස් ලබා දී තිබුණා.\nඒ අනුව චන්දිම ජීවන්දරගේ සභාපතීත්වයෙන් යුත් එම කමිටුවට විශේෂඥ වෛද්‍යවරුන් පස් දෙනෙකු ඇතුළත් වන අතර එම සාමාජිකයින්ගේ නම් ලැයිස්තුව සෞඛ්‍ය සේවා අධ්‍යක්ෂ ජනරාල්වරයා විසින් නිල වශයෙන් සෞඛ්‍ය අමාත්‍යවරයාට වෙත අද භාර දීමට නියමිතයි. එම කමිටුව අද (17) සිට සති තුනක් ඇතුළත වාර්තාවක් ඉදිරිපත් කළ යුතු වෙනවා.\nමේ අතර පසුගියදා පේරාදෙණිය ශික්ෂණ රෝහලේ සිදුකළ නිරීක්ෂණයෙන් අනතුරුව සෞඛ්‍ය සේවා අධ්‍යක්ෂ ජනරාල්වරයා ඇතුළු කණ්ඩායම සකස් කළ වාර්තාවක්ද අද සෞඛ්‍ය අමාත්‍යවරයාට ලබා දීමට නියමිත බවයි වාර්තාවන්නේ.",
       "URL": "https://www.hirunews.lk/341531/චමෝදි-සන්දීපනීගේ-මරණය-සම්බන්ධයෙන්-සොයා-බැලීමට-පංච-පුද්ගල-කමිටුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=176"
}