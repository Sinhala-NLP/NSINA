{
       "Source": "hirunews",
       "Timestamp": "Thursday, 31 August 2023 - 9:26",
       "Headline": "කේක් ගෙඩියක තිබී මියගිය හූනෙකු හමුවෙයි",
       "News Content": "වවුනියාවේ කරප්පන්කාඩු ප්‍රදේශයේ බේකරියක නිෂ්පාදනය කළ කේක් ගෙඩියක තිබී මියගිය හූනෙකු හමුවීමේ සිද්ධිය සම්බන්ධයෙන් සෞඛ්‍ය බලධාරීන්\nඊයේ (30) පරීක්ෂණ ආරම්භ කර තිබෙනවා.\nවවුනියාවේ දුම්රියපොළ පාරේ වෙළදසැලකින් පාරිභෝගිකයෙකු විසින් මිලදී ගත් කේක් ගෙඩියක තිබී මෙම හූනා හමු වී ඇති බවයි වාර්තා වන්නේ.\nඋතුරු පළාතේ විවිධ වෙළදසැල්වලින් මහජනතාවට ආහාරයට නුසුදුසු ආහාර ද්‍රව්‍ය හමුවීම පිළිබඳ පාරිභෝගිකයින් සෞඛ්‍ය අංශ හා පාරිභෝගික ආරක්ෂණ අධිකාරියේ නිලධාරීන්ට දැන්වත් කර තිබුණද ඒ සඳහා සුදුසු දඬුවම් මේ දක්වා ලැබී නොමැති බවයි උතුරේ වැසියෝ පවසන්නේ.\nයාපනයේ ආපන ශාලාවකින් උදෑසන ආහාර වේලක තිබී හැකරැල්ලෙකු හමු වී ඇති අතර කිළිනොච්චියේ බේකරියක නිෂ්පාදනය කළ කේක් ගෙඩියක කුකුළු පිහාටුවක් තිබී හමුවුණා.\nකෙසේ වෙතත් ප්‍රදේශවාසීන් චෝදනා කරන්නේ මේ සියළුම සිදුවීම් මේ මාසය ඇතුළත සිදු වූ සිදුවීම් වුවත් නිලධාරීන් මේ දක්වා එම වෙළෙන්දන්ට හා නිෂ්පාදකයින්ට එරෙහිව නීතිය ක්‍රියාත්මක කර නොමැති අතර එම හෝටල් හා බේකරි තවමත් විවෘතව පවතින බවයි.",
       "URL": "https://www.hirunews.lk/346670/කේක්-ගෙඩියක-තිබී-මියගිය-හූනෙකු-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=61"
}