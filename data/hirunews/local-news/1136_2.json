{
       "Source": "hirunews",
       "Timestamp": "Sunday, 29 May 2022 - 8:11",
       "Headline": "සූර්ය පැනල මගින් විදුලි උත්පාදනය ලබන මස 1 වනදා සිට (වීඩියෝ)",
       "News Content": "නිවාස සහ කර්මාන්තශාලා සඳහා සූර්ය පැනල මගින් විදුලිය උත්පාදනය කිරීමේ වැඩපිළිවෙළ ලබන ජුනි පළමුවනදා සිට ආරම්භ කරන බව විදුලිබල හා බලශක්ති අමාත්‍ය කංචන විජේසේකර පවසනවා.\nකොළඹ ඊයේ (28) පැවති මාධ්‍ය හමුවකට එක්වෙමින් අමාත්‍යවරයා කියා සිටියේ ඒ සඳහා පාරිභෝගිකයන්ට අනුමැතිය ලබාදීමට සහ අවශ්‍ය පහසුකම් සැලසීමට රජය සූදානම් වන බවයි.\nඒ අනුව මෙම කටයුතු සඳහා 2013 වසරේ සම්මත කෙරුණු විදුලිබල සංශෝධන පනතෙන් මතුවී ඇති බාධා ඉවත් කිරීමට අවශ්‍ය පියවර ගනිමින් සිටින බව අමාත්‍යවරයා එහිදී ප්‍රකාශ කළා.\nඅදාළ පනතේ දැක්වෙන පරිදි කිසියම් පුරවැසියෙකු පෞද්ගලික ඉඩමක වුවද පුනර්ජනනීය බලශක්ති ව්‍යාපෘතියක් ආරම්භ කරන්නේ නම් එය ටෙන්ඩර කැඳවීමේ ක්‍රමවේදයක් යටතේ සිදුවිය යුතුයි.\nඒ හේතුවෙන් එම බාධාව ඉවත් කරමින් සිදු කරන නව සංශෝධනය සම්මත කර ගැනීම සඳහා ලබන මස 9 වනදා පාර්ලිමේන්තු විවාදයට ඉදිරිපත් කෙරෙන බව විදුලි බල හා බලශක්ති අමාත්‍ය කංචන විජේසේකර ප්‍රකාශ කළා.\nඅමාත්‍යවරයා වැඩිදුරටත් ජනතාවගෙන් සහ ආයතන වලින් ඉල්ලා සිටියේ පවතින තත්වය හමුවේ විදුලිය අරපිරිමැස්මෙන් භාවිතා කිරීමට කටයුතු කරන ලෙසයි.\nමේ අතර දිවයිනේ කිසිදු ප්‍රදේශයකට අදත් විදුලි කප්පාදුවක් සිදු නොකරන බව ලංකා විදුලිබල මණ්ඩලයේ මාධ්‍ය ප්‍රකාශක ඇන්ඩෲ නවමනි ප්‍රකාශ කළා.",
       "URL": "https://www.hirunews.lk/305570/සූර්ය-පැනල-මගින්-විදුලි-උත්පාදනය-ලබන-මස-1-වනදා-සිට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1136"
}