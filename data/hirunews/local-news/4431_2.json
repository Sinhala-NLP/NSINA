{
       "Source": "hirunews",
       "Timestamp": "Sunday, 09 July 2017 - 12:54",
       "Headline": "ප්‍රථම හදවත් බද්ධ කිරීම සාර්ථකයි",
       "News Content": "ශ්‍රී ලංකාවේ ප්‍රථම හදවත් බද්ධය මහනුවර මහ රෝහලේදී සාර්ථකව සිදු කෙරුණා.\nඅනුරාධපුරයේ පදිංචි වයස අවුරුදු 37 ක කාන්තාවකටයි පසුගිය සිකුරාදා මෙම හදවත් බද්ධ කිරීම සිදුකර ඇත්තේ.\nඇයගේ හදවත සියයට 12 ක් පමණ අකර්මන්‍ය වී තිබී ඇති අතර, ඇයට බද්ධ කර ඇත්තේ මොළය මියගිය 24 හැවිරිදි තරුණයෙකුගේ හදවතක්.\nමහනුවර මහ රෝහලේ අධ්‍යක්‍ෂ වෛද්‍ය සමන් රත්නායක ප්‍රකාශ කළේ එම තරුණයාගේ වකුගඩු දෙකද තවත් රෝගීන් දෙදෙනෙකුට බද්ධ කළ බවයි.\nහදවත් බද්ධයට භාජනය වූ කාන්තාව මෙන්ම එම වකුගඩු බද්ධය සිදුකළ රෝගීන් දෙදෙනාද මහනුවර මහ රෝහලේ දැඩි සත්කාර ඒකකයේ මේ වනවිට ප්‍රතිකාර ලබන අතර, ඔවුන්ගේ තත්ත්වය යහපත් බවයි රෝහල් අධ්‍යක්‍ෂවරයා සඳහන් කළේ.\nමෙම හදවත් බද්ධය සඳහා මහනුවර මහ රෝහල, පේරාදෙණිය ශික්ෂණ රෝහල, අනුරාධපුර මහ රෝහල, වැලිසර රෝහල, බොරැල්ල ළමා රෝහල යන රෝහල්වල හෘද රෝග, නිර්වින්දන, අවයව බද්ධ කිරීම, උරස් හෘද ශල්‍ය යන අංශ නියෝජනය කරන විශේෂඥ වෛද්‍යවරුන් එක්ව සිටියා.",
       "URL": "https://www.hirunews.lk/165445/ප්‍රථම-හදවත්-බද්ධ-කිරීම-සාර්ථකයි",
       "Category": "Local News",
       "Parent URL": "https://www.hirunews.lk/local-news.php?pageID=4431"
}