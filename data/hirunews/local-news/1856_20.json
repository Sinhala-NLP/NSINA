{
       "Source": "hirunews",
       "Timestamp": "Sunday, 27 June 2021 - 18:56",
       "Headline": "කාබනික පොහොර භාවිතයට ගත් පියවර පසුපසට ගන්නේ නැහැ - ජනපති මහ නාහිමිවරුන් හමුවේ කියයි  (වීඩියෝ)",
       "News Content": "නිරෝගිමත් අනාගත පරපුරක් වෙනුවෙන් කාබනික පොහොර භාවිතයට ගත් පියවර කිසිවිටෙකත් පසුපසට නොගන්නා බව ජනාධිපති ගෝඨාභය රාජපක්ෂ  අස්ගිරි මහනාහිමියන් ප්‍රමුඛ මහා සංඝරත්නයට ප්‍රකාශ කර තිබෙනවා.\nඑමෙන්ම වැඩපිළිවෙළ ක්‍රියාවට නැංවීමේදී ගොවීන් අපහසුතාවට පත්වීමට ඉඩ නොතබන බවයි ජනාධිපතිවරයා සඳහන් කළේ.\nරසායනික පොහොර භාවිතය නිසා දිවයිනේ ප්‍රදේශ රැසක ගොවීන් වකුගඩු රෝගය ඇතුළු බෝ නොවන රෝග රැසකින් පීඩා විඳින අතර එමගින් පරිසරයට සිදුවන හානිය අති විශාලයි.\nඑමෙන්ම රසායනික පොහොර ආනයනය සඳහා වාර්ෂිකව ඩොලර් මිලියන 400කට අධික මුදලක් රජය වැය කරන අතර විදේශීය ආයතන වෙත ඇඳී යන එම මුදල රටේ ගොවි ජනතාව වෙත ලබාදීමට කාබනික පොහොර භාවිතය මගින් හැකිවන බවයි ජනාධිපතිවරයා මහා සංඝරත්නයට පෙන්වා දුන්නේ.\nඅද (27) පෙරවරුවේ අස්ගිරි මහනාහිමියන් ඇතුළු මහා සංඝරත්නය බැහැදුටු අවස්ථාවේ ජනාධිපති ගෝඨාභය රාජපක්ෂ මේ බව ප්‍රකාශ කර තිබෙනවා.\n2015ට පෙර රජයේ නිලධාරීන් තීරණ ගැනීමේදී පසුබට නොවීම නිසා කෙටි කාලයක් තුළ රට තුළ දැවැන්ත සංවර්ධනයක් සිදුකිරීමට හැකි වූ බව ඔහු සඳහන් කළා.\nඑහෙත් එම නිලධාරීන් අසත්‍ය චෝදනා මත සිරගතවීම ඇතුළු විවිධ පීඩනයන්ට පසුගිය රජය සමයේ දී මුහුණ පෑමට සිදු වූ බවයි ජනාධිපතිවරයා පෙන්වා දුන්නේ.\nරජයේ වර්තමාන සංවර්ධන සැලසුම් ක්‍රියාත්මක කිරීමේදී නිලධාරීන් අනාගතයේ දී දඬුවම් විඳීමට සිදු වෙතැයි යන බියෙන් තීරණ ගැනීමට සහ ක්‍රියාත්මකවීමට මැලි වී ඇතැයි ද සඳහන් කළා.\nඑබැවින් රට තුළ බොහෝ වැඩ කටයුතු අඩපණ වීම කණගාටුදායක තත්ත්වයක් බවයි ඔහු සඳහන් කළේ.\nකොවිඩ් වසංගත මර්දනයට සාර්ථකව මුහුණ දෙමින් රටේ උන්නතිය වෙනුවෙන් ජනාධිපතිවරයා ගෙනයන වැඩපිළිවෙළට අස්ගිරි පාර්ශ්වයේ මහනානාහිමියන් ප්‍රසාදය පලකළ බව ජනාධිපති මාධ්‍ය අංශය කියසිටියා.\nකොවිඩ් මර්දනය සඳහා සිදුකෙරෙන එන්නත්කරණ වැඩපිළිවෙළ පිළිබඳව මෙහිදී ජනාධිපති ගෝඨාභය රාජපක්ෂ මහනාහිමියන් දැනුවත් කර තිබෙනවා.",
       "URL": "https://www.hirunews.lk/275479/කාබනික-පොහොර-භාවිතයට-ගත්-පියවර-පසුපසට-ගන්නේ-නැහැ-ජනපති-මහ-නාහිමිවරුන්-හමුවේ-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1856"
}