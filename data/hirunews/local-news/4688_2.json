{
       "Source": "hirunews",
       "Timestamp": "Saturday, 28 January 2017 - 21:15",
       "Headline": "කාන්දු වූ කොලොන්නාවේ තෙල් නළය යථා තත්ත්වයට",
       "News Content": "කොළඹ වරායේ සිට කොලොන්නාව දක්වා ඉන්ධන ප්‍රවාහනය කරන නළයක සිදුවු කාන්දුව මේ වනවිට යථා තත්ත්වයට පත්කර ඇති බව ලංකා පෙට්රෝලියම් ගබඩා පර්යන්ත සමාගම පවසනවා.\nඅද (28) පෙරවරුවේ කොළඹ වරායේ සිට තෙල් ප්‍රවාහනය කරන මෙම නළයේ සිදුකළ අත්හදා බැලීමකදී මෙම තෙල් කාන්දුව සිදුවී තිබෙනවා.\nපසුගිය කාලසීමාවේ මෙම නළය භාවිත කරමින් තෙල් ප්‍රවාහනය සිදුකර නොමැති අතර, දේශීය ශ්‍රමය යොදා එය අළුත්වැඩියා කටයුතු සිදුකර ඇති බව සඳහන්.\nඉන්ධන භාවිතය ඉහළ යාම සැලකිල්ලට ගනිමින් හදිසි අවස්ථාවකදී එම නළය උපයෝගී කර ගැනීම සඳහා මෙලෙස අළුත්වැඩියා කටයුතු සිදුකර තිබෙනවා.\nඑහිදී ස්ථාන 04ක ප්‍රතිසංස්කරණ කටයුතු සිදුකිරීමෙන් අනතුරුවයි අද පෙරවරුවේ එම නළය භාවිත කරමින් තෙල් ප්‍රවාහනය සිදුකර ඇත්තේ.\nඑහිදී එක් ස්ථානයකින් තෙල් කාන්දු වී තිබෙන බවයි ඛනිජ තෙල් හා පෙට්රෝලියම් වායු පිළිබඳ අමාත්‍ය චන්දිම වීරක්කොඩි හිරු ප්‍රවෘත්ති අංශයට සඳහන් කළේ.",
       "URL": "https://www.hirunews.lk/153150/කාන්දු-වූ-කොලොන්නාවේ-තෙල්-නළය-යථා-තත්ත්වයට",
       "Category": "Local News",
       "Parent URL": "https://www.hirunews.lk/local-news.php?pageID=4688"
}