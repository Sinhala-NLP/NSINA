{
       "Source": "hirunews",
       "Timestamp": "Wednesday, 21 June 2023 - 14:32",
       "Headline": "ප්‍රදේශවාසීන් නොමරා මරණ අබලන් මාර්ගය (වීඩියෝ)",
       "News Content": "දැඩි ලෙස අබලන්ව ඇති කුණ්ඩසාලේ වෑපතන බුළුවේමුදුන මාර්ගය ගමනාගමන කටයුතු සඳහා පිළිසකර කර දෙන්නැයි ගම්වැසියන් ඉල්ලා සිටිනවා.\nපසුගිය සමයේ රජය මගින් විවිධ නම් යොදා ව්‍යාපෘති ක්‍රියාත්මක කළද සිය ගම්මානයේ මාර්ගය සඳහා එම කිසිදු ව්‍යාපෘතියකින් මූල්‍ය දායකත්වයක් නොලැබුණු බවයි ගම්වැසියන් පවසන්නේ.\nමේ මහනුවර කුණ්ඩසාලේ වෑපතන බුළුවේමුදුන මාර්ගයයි.\nමීට වසර 30කට පමණ පෙර බස්රථ පවා ධාවනය කෙරුණු මෙම මාර්ගයේ අද වනවිට ත්‍රිරෝද රථයක් හෝ ධාවනය කිරීමට නොහැකි ලෙස අබලන්වී තිබෙනවා.\nවසර ගණනාවකින් කිසිදු පිළිසකර කිරීමේ කටයුත්තක් සිදු නොකිරීම හේතුවෙන මාර්ගයට අද අත්ව ඇති ඉරණමයි මේ.\nමහනුවර තෙල්දෙණිය මාර්ගයේ ගෝනවල සිට වැටී ඇති මාර්ගය ඔස්සේ ගොස් වෑපතන බුළුවේමුදුන දක්වා වූ මාර්ගයේ කිලෝමීටර 2ක පමණ කොටස මෙලෙස දැඩි ලෙස අබලන්ව ඇති බව ප්‍රදේශවාසීන් පවසනවා.\nප්‍රධාන පාසලක් ඇතුළුව ගම්මාන 10කට වැඩි ප්‍රමාණයක ජනතාවක් නිරන්තරයෙන් ගමනාගමන කටයුතු සඳහා භාවිත කරනු ලබන්නේද මෙම මාර්ගයයි.\nපල්ලේකැලේ ආයෝජන කලාපයට සේවක සේවිකාවන් ප්‍රවාහනය මෙම මාර්ගය ඔස්සේ සිදු කෙරෙන අතර දැඩි අබලන් තත්ත්වය හේතුවෙන් අනතුරුද බහුලව සිදුවන බවටයි ගම්වැසියන් චෝදනා කරන්නේ.\nපසුගිය සමයේ රජය විසින් විවිධ නම් යොදා ව්‍යාපෘති ක්‍රියාත්මක කළද සිය ගම්මානයේ මාර්ගය සඳහා එම කිසිදු ව්‍යාපෘතියකින් මූල්‍ය දායකත්වයක් නොලැබුණු බවයි ගම්වැසියන් පවසන්නේ.",
       "URL": "https://www.hirunews.lk/338617/ප්‍රදේශවාසීන්-නොමරා-මරණ-අබලන්-මාර්ගය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=249"
}