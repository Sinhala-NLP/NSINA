{
       "Source": "hirunews",
       "Timestamp": "Wednesday, 23 February 2022 - 21:01",
       "Headline": "ගල් කොරියකින් වැනසෙන වඩුවාකෙටූ ගල (වීඩියෝ)",
       "News Content": "මෙරට තුන්වන රාජධානිය වන ඓතිහාසික දඹදෙණිය රාජධානියේ පෞරාණික උරුමයක් වන වඩුවාකෙටු ගල මේ වනවිට මහා පරිමාන ගල්කොරියක් හේතුවෙන් වැනසෙමින් පවතිනවා.\nඇතැම් රාජ්‍ය නිලධාරීන්ගේ ද සහයෝගයෙන් වඩුවාකෙටුගලට වින කරන එම ක්‍රියාදාමය පිළිබඳවයි අද සී.අයි.ඒ.අනාවරණය.\nඓතිහාසික අනුරාධපුර, පොලොන්නරුව රාජධානි බිඳවැටීමෙන් පසු මෙරට තුන්වන රාජධානිය ලෙස ගොඩනැගෙන්නේ දඹදෙනිය රාජධානියයි.\nඓතිහාසික මුලාශ අනුව තුන්වන විජයබාහු රජතුමාගේ මාලිගාව ඉදිව තිබුනේ මාළිගා ගල නම් මෙම ස්ථානය කේන්ද්‍රෙකාට ගෙනයි.\nමාළිගා ගල සිට බැලු කළ ඈතින් දිස්වන මෙම ඓතිහාසික ගල් පර්වතය පුරා වෘත්තවලට අනුව හැදින්වෙන්නේ වඩුවා කෙටු ගල ලෙසයි.\nඑහි දඹදෙණිය රාජධානි සමයේ සිර කඳවුරක් පැවති බවටත් ඊට වරදකරුවන් ගෙන ඒම සදහා මාළිගා ගලේ සිට උමං මාර්ගයක් ද තිබූ බව ද ජනප්‍රවාදයේ සඳහන්.\nඑහි සිරකරුවෙකු වු වඩුවෙකු තමා විසින්ම ගල් පඩිපෙලක් ඉදිකර ගෙන මෙම පර්වතයෙන් පැන යාම හේතුවෙන් මෙම ගල වඩුවා කෙටු ගල ලෙස නම් වු බවයි පැරැන්නන්ගේ මතය වී ඇත්තේ.\nඑවන් උරුමයකට හිමිකම් කියන මෙම ඓතිහාසික ගල් පර්වතයේ පිටුපසින් ඇති පාදම මේ වනවිට ගල් කොරියක් හේතුවෙන් විනාශ වෙමින් පවතිනවා.\nගල් කොරිය පවත්වාගෙන යන පෞද්ගලික ව්‍යාපාරිකයන් විසින් මේ වනවිටත් සැලකිය යුතු අක්කර ප්‍රමාණයක් වනසා අවසන්.\nඓතිහාසික දඹදෙනිය රාජධානියේ වඩුවා කෙටු ගල මෙරට ඉතිහාසයෙන් පමණක් නොව අනාගත පරපුරෙන් ද අතුරුදන් කිරීම සඳහා සිදුකරන මෙම මහා විනාශය සොයා ගිය හිරු සී.අයි.ඒ. කණ්ඩායමට සුරකිමු ශ්‍රී ලංකා ජාතික ව්‍යාපාරයේ\nසාමාජිකයන් ද එක් වුණා.\nඅප මෙම විනාශය පිළිබදව ප්‍රාදේශීය ලේකම් කාර්යාලයෙන් හා මෙහි භාරකාරීත්වය දරන දඹදෙණිය පුරා විද්‍යා කාර්යාලයෙන් සිදුකළ විමසීමේදී ඔවුන් ප්‍රකාශ කළේ මෙම ගල් කොරිය පවත්වාගෙන යාම සඳහා පුරාවිද්‍යා දෙපාර්තමේන්තුවේ ඉහළ නිලධාරීන්ගේ අනුමැතිය හිමි වී ඇති බවයි.\nහිරු සී.අයි.ඒ. මෙම අනාවරණයෙන් පසුව හෝ ඓතිහාසික දඹදෙණිය රාජධානියේ වඩුවාකෙටු ගලට සිදුවන මෙම මහා විනාශය නවතා දැමීමට මෙරට වගකිව යුතු බලධාරීන්ගේ දෑස් විවර වේද ?\nහිරු සී.අයි.ඒ. ඉදිරියේදීත් මේ පිළිබඳ අවධානයෙන්.",
       "URL": "https://www.hirunews.lk/297866/ගල්-කොරියකින්-වැනසෙන-වඩුවාකෙටූ-ගල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1337"
}