{
       "Source": "hirunews",
       "Timestamp": "Sunday, 09 May 2021 - 16:16",
       "Headline": "කෘෂි නොවන කර්මාන්ත සඳහා රසායනික ද්‍රව්‍ය ආනයනයට අවසර",
       "News Content": "කෘෂිකර්මාන්තය හැර වෙනත් කර්මාන්ත සඳහා භාවිත කරන රසායනික ද්‍රව්‍ය විශේෂ බලපත්‍රයක් යටතේ මැයි 6 වනදා සිට බලපැවැත්වෙන පරිදි ආනයනය කිරීමට අවසර ලබාදෙන බව ආනයන අපනයන පාලක ජනරාල්වරිය පවසනවා.\nඒ අනුව, අදාළ ගැසට් නිවේදනය මුද්‍රණය සඳහා රජයේ මුද්‍රණාලය වෙත මේ වනවිටත් යොමුකර තිබෙනවා.\nරජයේ මුද්‍රණාලායාධිපතිනි ගංගානි ලියනගේ ද ඒ බව තහවුරු කළා.\nශ්‍රී ලංකාවට රසායනික පොහොර සහ කෘෂි රසායන ආනයනය තහනම් කරමින් ආනයන, අපනයන පාලක ජනරාල්වරිය පසුගියදා නියෝගයක් නිකුත් කළා.\nඒ රජයේ තීරණයකට අනුවයි.\nඒ අනුව, මෙරටට සියලුම රසායනික පොහොර සහ කෘෂි රසායන ගෙන්වීම මැයි මස 6 වනදා සිට තහනම් කෙරුණා.\nඑමෙන්ම, ඒ සඳහා ණයවර ලිපි නිකුත් කිරීම හෝ විවෘත කරන ලද ණයවර ලිපිවලට මුදල් නොගෙවන ලෙසත්, ශ්‍රී ලංකා රේගුවට සහ සියලු බැංකුවලට දැනුම්දී ඇතැයි ද අදාළ නිවේදනයෙන් දක්වා තිබුණා.\nඒ අනුව, මෙරට කෘෂිකාර්මික කටයුතු සඳහා මෙතෙක් භාවිත කළ රසායනික පොහොර සහ කෘෂි රසායනික ද්‍රව්‍ය වෙළඳපොල තුල හිඟවීම මෙන්ම, මිල ඉහළ යාම හේතුවෙන් තමන් දැඩි අපහසුතාවට පත්ව ඇති බවයි විවිධ ප්‍රදේශවල ගොවීන් චෝදනා කළේ.\nඑවැනි පසුබිමක් තුල මැයි 6 වනදායින් පසු කෘෂිකර්මාන්තය හැර වෙනත් කර්මාන්ත සඳහා භාවිත කරන රසායනික ද්‍රව්‍ය විශේෂ බලපත්‍රයක් යටතේ ආනයනය සඳහා අවසර ලබා දෙන බවයි ආනයන අපනයන පාලක ජෙනරාල් දමයන්ති කරුණාරත්න සඳහන් කළේ.\nඊට අදාල ගැසට් නිවේදනය ක්‍රියාත්මක කිරීමේදී අනුගමනය කිරීමට නියමිත විධිවිධාන ආනයන අපනයන පාලන වෙබ් අඩවියේ ද දක්වා තිබෙනවා.\nමෙම විධි විධානයන්ට අනුව, ඇතැම් රසායන ද්‍රව්‍ය ආනයනය සම්පූර්ණයෙන්ම තහනම්.\nහිරු ප්‍රවෘත්ති අංශය සිදුකළ විමසීමකදී ආනයන අපනයන පාලක ජෙනරාල්වරිය වැඩිදුරටත් සඳහන් කළේ සියලු රසායනික ද්‍රව්‍ය ආනයනය තහනම් කිරීම තුලින් කෘෂි නොවන ඇතැම් කර්මාන්ත කඩා වැටීමේ අර්බුදයක් මතුවීම වැළැක්වීම සඳහා මෙම තීරණය ගත් බවයි.",
       "URL": "https://www.hirunews.lk/270879/කෘෂි-නොවන-කර්මාන්ත-සඳහා-රසායනික-ද්‍රව්‍ය-ආනයනයට-අවසර",
       "Category": "Local News",
       "Parent URL": "https://www.hirunews.lk/local-news.php?pageID=1965"
}