{
       "Source": "hirunews",
       "Timestamp": "Friday, 25 February 2022 - 20:50",
       "Headline": "පුටින්ට ඇයි මෙතරම් බ‍ය ? (වීඩියෝ)",
       "News Content": "යුක්රේනයට එරෙහි ව රුසියාව අවි එසවීමත් සමඟ මේ වන විට ලෝකයේ ප්‍රබල රටවල් අතර ප්‍රධාන බල කඳවුරු දෙකක් නිර්මාණය වෙමින්\nපවතිනවා.\nඒ රුසියානු හිතවාදී කඳවුර සහ යුක්රේන හිතවාදී කඳවුර වශයෙන්.\nකෙසේ වෙතත් යුක්රේන හිතවාදී බටහිර රටවල් රුසියාවට එරෙහි ව විවිධ ප්‍රකාශ සිදු කළත් ඔවුන්ට එරෙහි දැඩි ක්‍රියාමාර්ගයක් තවමත් ගෙන නැහැ.\nයුරෝපීය රටවල් සැබවින් ම රුසියාවට එරෙහිව අවි අතට ගනී ද ?\nමේ ඒ පිළිබඳ විමසා බැලීමක්.\nයුක්රේනයට එරෙහිව රුසියාව අවි එසවීමත් සමඟ යුක්රේන හිතවාදී බටහිර රටවල් පවා සිටින්නේ කිසියම් දෙගිඩියාවකින්.\nඔවුන් රුසියාවට එරෙහි ව විවිධ ප්‍රකාශ සිදු කරමින් සිටිනවා, නමුත් ඔවුන් රුසියාවේ ව්ලැදිමීර් පුටින්ට එරෙහිව ක්‍රියාමාර්ග ගැනීමට කිසියම්\nබියක් දක්වන බවක් තමයි පෙනෙන්නට තිබෙන්නේ.\nයුරෝපය පුටින්ට එරෙහිවීමට මෙලෙස බියවන්නේ ඇයි?\nප්‍රධානම හේතුව බලශක්තිය යි.\nඑනම් බොරතෙල්, ස්වභාවික වායු සහ පොසිල ඉන්ධන යන ඒවා යි.\nයුරෝපයේ බලශක්ති ඉල්ලුමෙන් විශාල ප්‍රමාණයක් සපයන්නේ රුසියාව බව නොරහසක්.\n1970 වසරේ සිටම යුරෝපයේ ප්‍රධානතම බලශක්ති සැපයුම්කරුවා වන රුසියාව මේ වන විට එම වෙළෙඳපොලෙන් 40%ක් අත්පත්කරගෙන සිටිනවා.\nඒ අනුව යුරෝපය, බලශක්තිය අතින් විශාල වශයෙන් යැපෙන්නේ රුසියාව මත යි.\nයුරෝපා සංගමය ඇතුළු බටහිර රටවල් රුසියාවට එරෙහි ව අවි එසවීමට බියක් දැක්වීමට ප්‍රධාන වශයෙන් කරුණු 4ක් බලපානවා.\nඅංක 01\nබටහිර රටවල් රුසියාවට එරෙහි ව මූල්‍ය සම්බාධක පැනවූවොත් බටහිර රටවල මූල්‍ය පද්ධතියෙන් රුසියාව ඉවත් කිරීමේ හැකියාවක් පවතිනවා.\nඑය ලෝක ආර්ථිකයට එතරම් යහපත් තත්ත්වයක් නො වන බවයි පැවසන්නේ.\nඅංක 02\nරුසියාව, යුරෝපයට ගෑස් සැපයුම නතර කළ හොත් යුරෝපයේ සියලුම ආර්ථිකයන් අකර්මණ්‍ය වනවා.\nඒ හේතුව මත යි යුරෝපය ව්ලැදිමීර් පුටින්ට පීඩනයක් එල්ල කිරීමට මෙතරම් බියක් දක්වන්නේ.\nඅංක 03\nනෝඩ් ස්ට්‍රීම් 2 ගෑස් ප්‍රවාහන නළ පද්ධතිය.\nයුරෝපය ඇතුළු බටහිර රටවල් රුසියාවට සම්බාධක පැනවීමට පියවර ගතහොත් අමෙරිකානු ඩොලර් බිලියන 11ක දැවැන්ත ව්‍යාපෘතියක් වන නෝඩ් ස්ට්‍රීම් 2 ගෑස් ප්‍රවාහන නළ පද්ධතිය ස්වභාවික මරණයකට පත්වීමට හැකියි.\nඒ හරහා ඉදිරියේ දී යුරෝපයට ගෑස් ඇතුළු බලශක්ති සැපයුම මුළුමණින්ම නවතින්නත් හැකියාවක් තිබෙනවා.\nඑසේ වුව හොත් යුරෝපයට ඉදිරි කාලයේ දී දරුණු බලශක්ති හිඟයකට මුහුණ දීමට ද සිදුවනවා.\nඅංක 04\nරුසියාවේ සිට යුරෝපයට ඉන්ධන ගෙනයන නළ පිහිටා තිබෙන්නේ යුක්රේනය හරහායි.\nයුරෝපය, රුසියාවට එරෙහිව අවි එසවීමත් සමඟ දරුණු යුද්ධයක් ආරම්භ වුවහොත් රුසියාව එම ඉන්ධන සැපයුම නවතා දමන්නට හැකියාව තිබෙනවා.",
       "URL": "https://www.hirunews.lk/298059/පුටින්ට-ඇයි-මෙතරම්-බ‍ය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1333"
}