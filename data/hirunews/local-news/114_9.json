{
       "Source": "hirunews",
       "Timestamp": "Tuesday, 08 August 2023 - 13:16",
       "Headline": "සුරාබදු නිලධාරීන් සිව්දෙනා ඇපමත නිදහස් කරයි",
       "News Content": "බම්බලපිටිය මැරීන් ඩ්‍රයිව් ප්‍රදේශයේ වෙඩි තැබීමේ සිද්ධියක් සම්බන්ධයෙන් අත්අඩංගුවට ගත් සුරාබදු දෙපාර්තමේන්තුවේ සුරාබදු පරීක්ෂකවරයා ඇතුළු නිලධාරීන් සිව් දෙනො අද (08) කොළඹ ප්‍රධාන මහේස්ත්‍රාත් අධිකරණයට ඉදිරිපත් කිරීමෙන් අනතුරුව ඇප මත නිදහස් කරතිබෙනවා.\nබම්බලපිටිය - මුහුදු මාවත ප්‍රදේශයේදී මත්කුඩු වැටලීමක් සිදුකළ සුරාබදු නිලධාරින් පිරිසක් විසින් පළාගිය සැකකරු අල්ලාගැනීමට මැරීන් ඩ්‍රයිව්හි අතුරු මාර්ගයක් ඔස්සේ මෝටර් රථයක් ඉලක්ක කර ගනිමින් සුරාබදු දෙපාර්තමේන්තුවේ නිලධාරීන් වෑන් රථයකට වෙඩි තබා තිබූ බව සුරාබදු දෙපාර්තමේන්තුවේ මාධ්‍ය ප්‍රකාශක, සුරාබදු කොමසාරිස් කපිල කුමාරසිංහ සඳහන් කළා.\nඑම සැකකරු සමඟ සිටි අනෙක් පුද්ගලයා ජීප් රථයකින් පළායාමට උත්සහ කිරීමේදීයි සුරාබදු නිලධාරින් ඊට වෙඩි තබා තිබුණේ. පසුව එලෙස වෙඩි තැබීමට සම්බන්ධ වූ සුරාබදු පරීක්ෂකවරයෙකු ඇතුළු සුරාබදු නිලධාරින් 04 දෙනෙකු බම්බලපිටිය පොලිසිය මගින් අත්අඩංගුවට ගෙන තිබුණා.\nමේ අතර ට්විටර් පණිවුඩයක් නිකුත් කරමින් මුදල් රාජ්‍ය අමාත්‍ය රංජිත් සියඹලාපිටිය කියා සිටියේ මෙම වෙඩි තැබීම සම්බන්ධයෙන් කඩිනම් වාර්තාවක් ලබාදෙන ලෙස සුරාබදු කොමසාරිස් ජනරාල්වරයාට උපදෙස් ලබාදුන් බවයි.\nඅදාළ වැටලීමේදී හෙරොයින් ග්‍රෑම් 150 ක් සමඟ සැකකරුවෙකු සුරාබදු නිලධාරින් විසින් අත්අඩංගුවට ගනු ලැබුවා.",
       "URL": "https://www.hirunews.lk/344083/සුරාබදු-නිලධාරීන්-සිව්දෙනා-ඇපමත-නිදහස්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=114"
}