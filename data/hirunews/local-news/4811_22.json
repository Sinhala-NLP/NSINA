{
       "Source": "hirunews",
       "Timestamp": "Wednesday, 02 November 2016 - 13:13",
       "Headline": "පොරොන්දු ඉටුකළහොත් පමණක් GSP දෙන්න - දෙමළ සන්ධානය යුරෝපා නියෝජිතයින්ට කියයි.",
       "News Content": "සංහිදියාව සහ නැවත පදිංචි කිරීම සම්බන්ධයෙන් ශ්‍රී ලංකා රජය ලබාදී ඇති පොරොන්දු ඉටු කර ඇත්නම් පමණක් GSP ප්ලස් බදු සහනය ලබාදෙන ලෙස දෙමළ ජාතික සන්ධානය යුරෝපා පාර්ලිමේන්තු නියෝජිතයන්ගෙන් ඉල්ලීමක් කර තිබෙනවා.\nකොළඹදී ඊයේ (01) එම නියෝජිතයන් සමග පැවති සාකච්ඡාවේදී මෙම ඉල්ලීම ඉදිරිපත් කළ බවයි විපක්ෂ නායක ආර්. සම්බන්ධන් කියා සිටියේ.\nGSP ප්ලස් ශ්‍රී ලංකාවට ලබාදීම පිළිබදව අපේ විරෝධයක් නැහැ. හැබැයි GSP සහනය ලබාදෙන විට අනිවාර්යයෙන්ම සංහිදියාව සහ නැවත පදිංචි කිරීම සම්බන්ධයෙන් ශ්‍රී ලංකා රජය ලබාදී තිබෙන පොරොන්දු ඉටුකර තිබේ ද යන්න විමසා බැලිය යුතුයි. එම පොරොන්දු ඉටු කර ඇත්නම් පමණක් GSP ලබාදිය යුතුය යන ස්ථාවරයේ තමයි අපි ඉන්නෙ. විශේෂයෙන්ම දෙමළ සිරකරුවන් සම්බන්ධයෙන් පවතින ගැටලුකාරි තත්ත්වය පිළිබදව ආණ්ඩුව වහාම අවධානය යොමුකළ යුතුයි.’’\nශ්‍රී ලංකාවට GSP ප්ලස් තීරු බදු සහනය නැවත ලබාදීම පිළිබද ඇගයීමක් සිදුකිරීමට පැමිණි යුරෝපා සංගමයේ නියෝජිත කණ්ඩායම පෙරේදා අග්‍රාමාත්‍ය රනිල් වික්‍රමසිංහ ද මුණ ගැසුණා.\nඑහිදී GSP බදු සහනය නැවත ශ්‍රී ලංකාවට ලබා ගැනීම සම්බන්ධයෙන් දීර්ඝ වශයෙන් සාකච්ඡාවී තිබෙනවා.\nයුරෝපා පාර්ලිමේන්තුවේ මන්ත්‍රීවරුන් සිව් දෙනෙකුගෙන් සමන්විත එම නියෝජිත පිරිස හෙට දිනය දක්වා මෙරට රැදී සිටිනු ඇති.\nමේ අතර, ඇමරිකානු ජනාධිපතිවරණයේදී හිලරි ක්ලින්ටන්ගේ ජයග්‍රහණය පතා දේව කන්නලව්වක් සිදුකරන බව උතුරු පළාත් සභා මන්ත්‍රී එම්.කේ.සිවාජිලිංගම් පවසනවා.\nයාපනයේ ඊයේ පැවති මාධ්‍ය හමුවකට එක්වෙමින් ඔහු කියා සිටියේ නල්ලූර්කෝවිලේදී අද පස්වරුවේ මෙම දේව කන්නලව්ව සිදුකරන බවයි.",
       "URL": "https://www.hirunews.lk/146645/පොරොන්දු-ඉටුකළහොත්-පමණක්-gsp-දෙන්න-දෙමළ-සන්ධානය-යුරෝපා-නියෝජිතයින්ට-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4811"
}