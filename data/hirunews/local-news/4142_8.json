{
       "Source": "hirunews",
       "Timestamp": "Thursday, 04 January 2018 - 15:44",
       "Headline": "රෝගී සිසුවෙක් පෙන්වා කළ වංචාව (ඡායාරූප)",
       "News Content": "රෝගී පාසල් සිසුවෙකුට විදේශගතව ප්‍රතිකාර ලබාගැනීමට ආධාර පිණිස පැවැත්වු සංගීත ප්‍රසංගයකින් ලැබුනු මුදල් මෙතෙක් තමන්ට නොලැබුනු බවට සිසුවාගේ පියා චෝදනා කරනවා.\nහැටන් වටවල ප්‍රදේශයේ පාසලක ආදි සිසුන් පිරිසක් විසින් මෙම ප්‍රසංගය පවත්වා ඇති බවයි අප වාර්තාකරු සඳහන් කළේ.\nසංවිධායකයන් රෝගී සිසුවාගේ දෙමව්පියන් මුණගැසී මෙම සංගීත ප්‍රසංගය පිළිබඳ දැනුවත් කර ඇති අතර ඊට අදාළ දැන්වීම්වල පළ කිරීමට සිසුවාගේ ඡායාරූපයක් ද ලබාගෙන ඇතැයි සඳහන්.\nඒ අනුව ප්‍රසංගයට හැටන් නගරයේ ශාලාවක් ද ඉතා අඩු මුදලකට ලබාදී ඇත්තේ රෝගී දරුවෙක් වෙනුවෙන් සිදුකරන ප්‍රසංගයක් හේතුවෙන්.\nමේ සඳහා රුපියල් 100 සහ 150 බැගින් ප්‍රවේශපත්‍ර විශාල ප්‍රමාණයක් ද මුද්‍රණය කර නගර සභාවේ අනුමැතිය ද සහිතව අලෙවි කර තිබෙනවා.\nඇතැම් ප්‍රේක්ෂකයන් දරුවාගේ රෝගී තත්වය සලකා නියමිත ගාස්තුවට වඩා වැඩි මුදලක් ද ලබාදී ඇති බවටයි හෙළිවී ඇත්තේ.\nප්‍රසංගය පසුගිය මස 6 වනදා අවස්ථා දෙකකදී පවත්වා ඇති අතර ඒ සඳහා විශාල පිරිසක් සහභාගී වී තිබෙනවා.\nසංවිධායකයන් ශාලාවේ මුදල්, ශබ්ද විකාශන යන්ත්‍රවල මුදල් මෙන්ම සංගීත භාණ්ඩවලට අදාළ මුදල් ද ගෙවා අවසන් කර ඇතත් සිසුවා වෙනුවෙන් කිසිදු මුදලක් මෙතෙක් ලැබී නැහැ.\nමේ පිළිබඳ සංවිධායක මණ්ඩලයෙන් අවස්ථා කිහිපයකදී විමසීම් සිදු කළ ද මුදල් කඩිනමින් ලබාදෙන බව ප්‍රකාශ  කළත් ඔවුන් දුරකථනයට පවා ප්‍රතිචාර නොදක්වන බවයි සිසුවාගේ පියා චෝදනා කරන්නේ.\nමේ සම්බන්ධයෙන් පොලිසියට පැමිණිලි කිරීමට බලාපොරොත්තුවන බව ද සිසුවාගේ පියා ප්‍රකාශකර තිබෙනවා.\nඡායාරූප - හැටන් රංජිත් රාජපක්ෂ",
       "URL": "https://www.hirunews.lk/180158/රෝගී-සිසුවෙක්-පෙන්වා-කළ-වංචාව-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4142"
}