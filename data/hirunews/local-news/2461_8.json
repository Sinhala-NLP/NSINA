{
       "Source": "hirunews",
       "Timestamp": "Friday, 11 September 2020 - 19:03",
       "Headline": "කඩුවෙල හිටපු මහේස්ත්‍රාත් ධම්මික හේමපාලට ජනපති කොමිසමෙන් දැඩි අවවාද (වීඩියෝ)",
       "News Content": "වැඩ තහනමට ලක්ව සිටින කඩුවෙල මහේස්ත්‍රාත් ධම්මික හේමපාලට දේශපාලන පලිගැනීම් පිළිබඳ සොයා බලන ජනාධිපති පරීක්ෂණ කොමිෂන් සභාව අද දැඩි ලෙස අවවාද කළා.\nඑම කොමිසම හමුවේ ප්‍රථම වරට ඔහු අද පෙනී සිටි අවස්ථාවේ කොමිසම චෝදනා කළේ ඔහු අධිකරණ ක්‍රියාවලිය හෑල්ලූවට ලක් කරමින් ජනතා විශ්වාසය කඩ වන ආකාරයට කටයුතු කර ඇති බවටයි.\n‘‘ඉසුරුමත් නිවාස වැඩසහන යටතේ සහනාධාර මුදල් ලබා දීම සහ දිවිනැගුම දෙපාර්තමේන්තුවක් බවට පත් කිරිමේදී, ස්වේච්ඡාවෙන් ඉවත්වූ සේවකයින්ට වන්දි සහ පාරිතෝෂිත දීමනා ලබා දීමේ සිද්ධීන් වලට අදාලව තමා අත්ඩංගුවට ගැනීම ,දේශපාලන බලපෑම් මත සිදු වූවක් බව නිහාල් ජයතිලක කොමිසමට පැමිණිළි කර තිබුණා.\nඑම  පැමිණිල්ලට අදාළව වග උත්තරකරුවන් ලෙස නම් කර සිටි හිටපු අමාත්‍යවරුන් වන මංගල සමරවීර සහ මලික් සමරවික්‍රම යන අය ඊයේ කොමිසමට කැඳවා තිබුණා.\nඑහිදී යහපාලන රජයේ අමාත්‍ය මණ්ඩලය විසින් අනුමත කරන ලද ජාතික විධායක සභාව පිළිබඳව කොමිසමේ සභාපති විනිසුරුවරයා, මංගල සමරවීරගෙන් විමසූ අතර සාක්ෂි දෙමින් ඔහු ප්‍රකාශ කළේ ජාතික විධායක සභාව පිළිබඳව තමන් මේ වන තෙක්ම කිසිවක් නොදැන  සිටි බවයි.\nආණ්ඩුවේ ප්‍රබල අමාත්‍යවරයකු වශයෙන් දූෂණ විරෝධී කමිටුව පත් කිරීමට අදාළ කැබිනට් පත්‍රිකාව පිළිබඳව නොදැන සිටියේ කෙසේ දැයි කොමිසමේ සභාපති හිටපු ශේෂ්ඨාධිකරණ විනිසුරු උපාලි අබේරත්න ප්‍රශ්න කළා.\n”අදාළ කැබිනට් රැස්වීමට සහභාගි වූයේ ද නැද්ද යන්න පිළිබඳව මට හරියාකාර මතකයක් නැහැ” යනුවෙන් හිටපු අමාත්‍යවරයා ප්‍රකාශ කළා. තමන් කැබිනට් රැස්වීමට සහභාගි වූවත් නැතත් එවැනි තීන්දුවක් අනිවාර්යෙන්ම තමා අතට පත්විය යුතු බව ද සමරවීර කොමිසමේදී පිළිගත්තා. දූෂණ විරෝධී කමිටුව යටතේ ක්‍රියාත්මක වූ ක්ෂණික ප්‍රතිචාර කමිටුව පිළිබඳවද තමා දැන නොසිටි බව ඔහු වැඩිදුරටත් ප්‍රකාශ කළා.\nඑමෙන්ම ජාතික විධායක සභාව යටතේ පැවැති අනු කමිටුවක සභාපතිවරයා වශයෙන් තමා පත්කර ඇති බව අදාල ලේඛනවල පවා සඳහන් වුවද එය ද තමන් දැන නොසිටි බවයි ඔහු කොමිසම හමුවේ අවධාරණය කළේ.\nඑහිදී කොමිසමේ සභාපති විනිසුරුවරයා විමසා සිටියේ වගකිව යුතු අමාත්‍යවරයෙක් ලෙස තමන් කටයුතු කළේද යන්නයි.\nතමන් එලෙස වැඩ කළේ යැයි සිතන බව මංගල සමරවීර පිළිතුරු දෙමින් පැවසුවා.\nකැබිනට් මණ්ඩලයට ඉහළින් ජාතික විධායක සභාවක් ඇතිවීම පිළිගත හැකි දැයි මෙහිදී කොමිසම ප්‍රශ්න කළ අතර ඊට පිළිතුරු දෙමින් මංගල සමරවිර පැවසුවේ සෑම රජයක්ම පත් වන්නේ දූෂණය පිටුදැකීම මූලික කරගෙන බවයි.\nකෙසේ වෙතත් අවසානයේ තම රජයෙන්ද සිදු වුයේ පැවති ක්‍රමවේදයම පවත්වාගෙන යාම බව කලකිරීමෙන් ඔහු ප්‍රකාශ කළා.\nවිනිසුරු චන්ද්‍රා ජයතිලක එහිදී විමසුවේ කැබිනට් පත්‍රිකාව පිළිබඳව නොදැන සිටීම සාමූහික වගකීම කඩ කිරීමක් නොවේද යන්නයි.\nකැබිනට් පත්‍රිකාවට විරුද්ධව කතා කළේ නම් එය සාමූහික වගකීම කඩ කිරීමක් වන බවත් එහෙත් එය නොදැන සිටීම සාමූහික වගකීම් උල්ලංඝනය කිරීමක් නොවන බවත් මංගල සමරවීර කියා සිටියා.\nකිසිම රජයක මීට පෙර ඔබ මෙවැනි කැබිනට් තීරණයක් දැක තිබේ දැයි සභාපති විනිසුරුවරයා  මෙහිදී විමසා සිටියා. මංගල සමරවීර ඊට පිළිතුරු දෙමින්, සමහරවිට ඒ තිබුණු ආණ්ඩු මේ තරම් මෝඩ නැතිව ඇති යනුවෙන් ප්‍රකාශ කළා.\nදූෂණ වංචා සම්බන්ධයෙන් යුක්තිය පසිඳලීමට අධිකරණය තිබියදී වෙනත් නෛතික නොවන ආයතනයක් හරහා යුක්තිය පසිඳලීමේ ක්‍රියාවලිය පිළිගත හැකි දැයි සභාපති විනිසුරු නැවත විමසා සිටියා.\nඑවිට සමරවීර ප්‍රකාශ කළේ දැන් ඉස්සරහට විසි වැනි සංශෝධනය ගෙනාවත් සිද්ධවෙන්නේ  ඕකම තමයි යනුවෙන්.\nඑවිට සභාපති විනිසුරු විසිවැනි සංශෝධනය පිළිබඳව පසුව එන රජයකින් කතා කරමු යැයි ප්‍රකාශ කළා. වෛද්‍ය නිහාල් ජයතිලක මහතා වැනි රාජ්‍ය නිලධාරීන් සම්බන්ධව දේශපාලන පළිගැනීම් සිදු කිරීම පිළිබඳව ද නීතිඥ සෙනරත් ජයසුන්දර සමරවීර මහතාගෙන් විමසා සිටියා. අපි කැබිනට් පත්‍රිකාවක් දාලා ක්‍රියා කළේ මෝරු අල්ලන්න මිසක හාල් මැස්සන් අල්ලන්න නොවෙයි.  ‘‘එහෙත් අන්තිමේදී වෙලා තියෙන්නෙ මෝරු අල්ලන්න ගිහින් හාල් මැස්සන් අල්ලන එක විතරයි” ලෙස ඔහු කියා සිටියා.\nමේ අතර, පාවෙන අවි ගබඩාවක් සම්බන්ධයෙන් චෝදනා කිරීමට අදාළව දේශපාලන පළිගැනීම් පිළිබඳ සොයා බලන ජනපති කොමිසමට රත්නා ලංකා ආරක්ෂක සමාගමේ හිටපු සභාපතිවරයා කළ පැමිණිල්ලකට අනුව වගඋත්කරුවෙකු ලෙස නම් කෙරුණු හිටපු අමාත්‍ය රාජිත  සේනාරත්න ද කොමිසම හමුවේ පෙනී සිටියා. ’’",
       "URL": "https://www.hirunews.lk/249987/කඩුවෙල-හිටපු-මහේස්ත්‍රාත්-ධම්මික-හේමපාලට-ජනපති-කොමිසමෙන්-දැඩි-අවවාද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2461"
}