{
       "Source": "hirunews",
       "Timestamp": "Monday, 04 July 2022 - 18:57",
       "Headline": "ජැක්සන් ඇන්තනීට පැය 7ක සැත්කමක් (වීඩියෝ)",
       "News Content": "පසුගිය දෙවැනි දා රාත්‍රි 9යි 30ට පමණ අනුරාධපුර තලාව ප්‍රදේශයේ දී සිය කැබ් රථය අනතුරට ලක්වීම හේතුවෙන් බරපතළ තුවාල ලැබූ රංගධර ජැක්සන් ඇන්තනීට අද (04) කොළඹ ජාතික රෝහලේ දී පැය 7ක ශල්‍යකර්මයක් සිදු කර තිබෙනවා.\nඒ මෙම අනතුර හේතුවෙන් ඔහුගේ බෙල්ලෙ පසුපස කොටසේ කශේරුකාවන් හි සිදු ව ඇති හානිය සකස් කිරීම සඳහා යි.\nඅද උදෑසන 9ට පමණ ශල්‍යාගාරයට ගැනුණු මෙම ප්‍රවීණ රංගන ශිල්පියාගේ සැත්කම නිමා වී ඇත්තේ, සවස හතරට පමණ බව ජාතික රෝහලේ ආරංචි මාර්ග සඳහන් කළා.\nමේ වන විට සැත්කමෙන් අනතුරු ව රංගන ශිල්පී ජැක්සන් ඇන්තනී දැඩි සත්කාර ඒකකයට යොමු කර ඇති බවත් ඔහුව සමීප ව නිරීක්ෂණය කරමින් සිටින බවත් වාර්තා වනවා.\nකෙසේ වෙතත් හෙට දිනය තුළ දී ඔහුගේ සෞඛ්‍ය තත්ත්වය පිළිබඳ පැහැදිලි අවබෝධයක් ලබාගත හැකි බව යි අප වෙත අදහස් දැක්වූ ජාතික රෝහලේ ප්‍රකාශිකාවක සඳහන් කළේ.\nමෙම අනතුරෙන් රංගන ශිල්පි ජැක්සන් ඇන්තනීගේ ඉල ඇටවලට තදබල හානි සිදු වී තිබෙනවා.\nරංගන ශිල්පී ජැක්සන් ඇන්තනී, ඔහුගේ සහෝදරයකු වන සමන් ඇන්තනී සහ තවත් පුද්ගලයෙකු සමඟ තලාව ප්‍රදේශයේ පැවති චිත්‍රපට රූගත කිරීමක් සඳහා සහභාගි වී අනුරාධපුර දෙසට ගමන් ගනිමින් සිටිය දී පසුගිය 2 වැනි දා රාත්‍රී 9.30ට පමණ මෙලස අනතුරට ලක් ව තිබුණා.\nඒ ඔවුන් ගමන් ගත් කැබ් රථයෙහි වන අලියෙකු ගැටීමෙන්.\nකැබ් රථයේ ගැටුණු අලියා එම රථය මතට පෙරළීමෙන් කැබ් රථයට ද දැඩි අලාභ හානි සිදු ව තිබුණා.\nඅනතුරෙන් පසු ව වහා ම ජැක්සන් ඇන්තනි ඇතුළු පිරිස් අනුරාධපුර රෝහල වෙත යොමු කළ අතර, පසු ව ජැක්සන් ඇන්තනී කොළඹ ජාතික රෝහල වෙත යොමු කෙරුණේ, ඔහුගේ බෙල්ලේ පසුපස කශේරුකා සම්බන්ධ ශල්‍යකර්මය සිදු කිරීම සඳහා යි.",
       "URL": "https://www.hirunews.lk/309041/ජැක්සන්-ඇන්තනීට-පැය-7ක-සැත්කමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1046"
}