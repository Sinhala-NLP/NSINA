{
       "Source": "hirunews",
       "Timestamp": "Friday, 23 September 2022 - 14:51",
       "Headline": "නීති විරෝධී ලෙස සංක්‍රමණය වීමට උත්සහ කළ 12ක් නාවික හමුදා භාරයට",
       "News Content": "නීති විරෝධී ලෙස මුහුදු මාර්ග ඔස්සේ මෙරටින් විදෙස් රටකට සංක්‍රමණය වීමට උත්සහ කළ බවට සැකකෙරෙන පුද්ගලයන් 12 දෙනෙකු නාවික හමුදා භාරයට ගෙන තිබෙනවා.\nඒ නාවික හමුදාව, මන්නාරම ඕලුතුඩුවායි වෙරළ තීරයේ ඊයේ (22) රාත්‍රී කාලයේ සිදුකළ විශේෂ සෝදිසි මෙහෙයුමකදීයි.\nරාත්‍රී කාලයේ සිදුකළ මෙම විශේෂ සෝදිසි මෙහෙයුමේදී, වෙරළ තීරයේ සැකකටයුතු ලෙස රැඳී සිටි පුද්ගලයන් පිරිසක් නීරීක්‍ෂණය කර පරීක්‍ෂාවට ලක් කර තිබුණා.\nඑහිදී, නීති විරෝධී ලෙස මුහුදු මාර්ගයෙන් මෙරටින් විදෙස් රටකට සංක්‍රමණය වීම සඳහා රැඳී සිටි බවට සැකකෙරෙන වයස අවුරුදු 18 ට වැඩි පිරිමි පුද්ගලයන් දෙදෙනෙකු, කාත්තාවන් තිදෙනෙකු සහ වයස අවුරුදු 18 ට අඩු හත්දෙනෙකු ඇතුළු පුද්ගලයන් දොලොස් දෙනෙකු නාවික හමුදා භාරයට ගෙන තිබෙනවා.\nමෙම පුද්ගලයින් පිරිස වෙඩිතලතිව් ප්‍රදේශයේ පදිංචිකරුවන් බවට හඳුනා ගන්නා ලද අතර, ඔවුන් ඉදිරි නීතිමය කටයුතු සඳහා මන්නාරම පොලීසිය වෙත භාර දෙන බවයි නාවික හමුදාව කියාසිටියේ.\nජාවාරම්කරුවන් විසින් මුදල් ඉපයීමේ පරමාර්ථයෙන් අනාරක්‍ෂිත යාත්‍රා යොදා ගනිමින් සංවිධානය කරනු ලබන මිනිස් ජාවාරම් වලට හසුවී, නීති විරෝධී ලෙස මෙරටින් සංක්‍රමණය වීමට උත්සහ කර තම ජීවිතය අවධානමකට පත්කර ගැනීමෙන් සහ නීතිය ඉදිරියේ වරදකරුවෙකු වීමෙන්ද වළකින ලෙස නාවික හමුදාව මහජනතාව වෙත අවධාරණය කරනවා.",
       "URL": "https://www.hirunews.lk/316112/නීති-විරෝධී-ලෙස-සංක්‍රමණය-වීමට-උත්සහ-කළ-12ක්-නාවික-හමුදා-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=849"
}