{
       "Source": "hirunews",
       "Timestamp": "Wednesday, 17 August 2022 - 7:31",
       "Headline": "ජනපති මැදුරෙන් අස්ථානගත වූ භාණ්ඩ ගැන වාර්තාවට අනුව විමර්ශන ඇරඹේ",
       "News Content": "ජනාධිපති ලේකම්වරයාගෙන් කළ ඉල්ලීම අනුව ජනපති මැදුරෙන් අස්ථානගත වූ සහ විනාශ වූ භාණ්ඩ සම්බන්ධයෙන් ලද වාර්තාව පිළිබඳ විමර්ශන ආරම්භ කළ බව පුරාවිද්‍යා දෙපාර්තමේන්තුව ප්‍රකාශ කළා.\nපුරාවිද්‍යා අධ්‍යක්ෂ ජනරාල් අනුර මනතුංග පැවසුවේ, තම දෙපාර්තමේන්තුව කළ ඉල්ලීම අනුව ඊට අදාළ ලැයිස්තුව ජනාධිපති ලේකම් කාර්යාලයෙන් ලබාදුන් බවයි.\nඒ අනුව අස්ථානගත වූ භාණ්ඩ පිළිබඳ විමර්ශන කෙරෙන අතර, ලැයිස්තු ගත කිරීම් ද තවදුරටත් ක්‍රියාත්මක කෙරෙනවා.\nජූලි 9 වැනි දා විරෝධතාකරුවන් ජනාධිපති මන්දිරයට ඇතුළු වීමෙන් පසු එහි ඇතැම් භාණ්ඩ අතුරුදන් වූ අතර, වටිනා ස්මාරක, සිහිවටන ඇතුළු පුරාවිද්‍යා වටිනාකමින් යුත් භාණ්ඩ රැසකට හානි සිදු වී තිබුණා.\nපොලිසිය සිදු කරන පරීක්ෂණවලට අමතරව යි පුරාවිද්‍යා දෙපාර්තමේන්තුව ඊට අදාළ විමර්ශනයක් ආරම්භ කළේ.\nමේ අතර හිටපු ජනාධිපති ගෝඨභය රාජපක්ෂ විදේශයන්හි දී කරන කිසිදු වියදමක් සඳහා රජයේ මුදල් වැය නොකරන බව රජයේ ප්‍රවෘත්ති දෙපාර්තමේන්තුව නිවේදනයක් නිකුත් කරමින් ඊයේ (16) සඳහන් කළා.\nඑම සියලු වියදම් හිටපු ජනාධිපතිවරයාගේ පෞද්ගලික මුදලින් දරනු ලබන බවයි එම නිවේදනයේ දැක්වෙන්නේ.",
       "URL": "https://www.hirunews.lk/312963/ජනපති-මැදුරෙන්-අස්ථානගත-වූ-භාණ්ඩ-ගැන-වාර්තාවට-අනුව-විමර්ශන-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=935"
}