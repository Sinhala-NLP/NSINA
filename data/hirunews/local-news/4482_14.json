{
       "Source": "hirunews",
       "Timestamp": "Tuesday, 06 June 2017 - 9:00",
       "Headline": "කටාර් අර්බුදයෙන් ලංකාවට බලපෑමක් නැහැ",
       "News Content": "කටාර් රාජ්‍යයේ ඇති වී තිබෙන අර්බුදයෙන් මෙරටට ඍජු බලපෑමක් ඇති නොවන බව විදේශ කටයුතු අමාත්‍ය රවී කරුණානායක පවසනවා.\nදැනට සෞදි අරාබිය ඇතුළු අරාබි රටවල් 6ක් කටාර් රාජ්‍ය සමඟ රාජ්‍ය තාන්ත්‍රික සබඳතා අත්හැරීමට තීරණය කර ඇති බව සඳහන්.\nකෙසේ වෙතත්, කටාර් රාජ්‍යය ඊයේ නිවේදනයක් නිකුත් කරමින් සඳහන් කළේ මෙලෙස රාජ්‍ය තාන්ත්‍රික මට්ටමින් සබදතා අත්හැරීම පිළිබදව කණගාටුව පළ කරන බවයි.\nඑමෙන්ම තම පුරවැසියන් ඇතුළු රටේ සියලු පුද්ගලයන්ගේ සාමාන්‍ය ජන ජීවිතය වෙනසකින් තොරව පවත්වාගෙන යාමට පියවර ගෙන ඇති බවයි කටාර් විදේශ අමාත්‍යාංශය සදහන් කළේ.\nකටාර් රාජ්‍යයේ දැනට ශ්‍රී ලාංකික ශ්‍රමිකයන් ලක්ෂයකට වැඩි පිරිසක් රැකියාවල නිරත වනවා.\nකෙසේ වෙතත්, මෙමගින් රටට හෝ ශ්‍රී ලාංකිකයෙකුට කිසිදු බලපෑමක් එල්ල නොවන බවයි විදේශ කටයුතු අමාත්‍ය රවී කරුණානායක හිරු ප්‍රවෘත්ති අංශයට කියා සිටියේ.\nකටාර් රාජ්‍යයේ ශ්‍රී ලංකා තානාපති ඒ.එස්.පී. ලියනගේ ද හිරු ප්‍රවෘත්ති අංශයට සදහන් කළේ එහි සිටින ශ්‍රී ලාංකිකයෙකුට කිසියම් ගැටළුවක් පවතින්නේ නම් ඒ පිළිබදව වහාම තානාපති කාර්යාලය දැනුවත් කරන ලෙසයි.",
       "URL": "https://www.hirunews.lk/162927/කටාර්-අර්බුදයෙන්-ලංකාවට-බලපෑමක්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=4482"
}