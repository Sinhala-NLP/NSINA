{
       "Source": "hirunews",
       "Timestamp": "Saturday, 26 November 2022 - 15:08",
       "Headline": "බැසිල්ගේ VIP බිල රජයට ගෙවන්න වෙයි?",
       "News Content": "විදේශගත ව සිට පසුගියදා දිවයිනට පැමිණි හිටපු අමාත්‍ය බැසිල් රාජපක්ෂ කටුනායක ගුවන් තොටුපළේ විශේෂ අමුත්තන්ගේ පර්යන්තය හරහා පැමිණීමේ දී ඔහු පිළිගැනීමට එහි පැමිණි පුද්ගලයින් වෙනුවෙන් කළ සංග්‍රහ වියදම් ඇතුළු විශේෂ අමුත්තන්ගේ ආලින්දයේ සේවා වෙනුවෙන් ශ්‍රී ලංකන් ගුවන් සමාගමට ගෙවිය යුතු ගාස්තු රජය ගෙවා ඇතැයි දිනපතා ජාතික ඉංග්‍රීසි පුවත් පතක් වාර්තා කරනවා.\nඒ අනුව සිවිල් ගුවන් සේවා අධිකාරිය විසින් අදාල ගාස්තුව වශයෙන් රුපියල් හැටදහසක මුදලක් පෙරේදා (24) ශ්‍රී ලංකන් එයාර්ලයින් කේටරින්ග් සර්විස් ආයතනයට ගෙවා තිබෙනවා.\nහිටපු අමාත්‍යවරයා පිළිගැනීමට ඔහුගේ ප්‍රබල ආධාරකරුවන් වන පොදු ජන පෙරමුණේ මැති ඇමැතිවරු ඇතුළු සීයකට ආසන්න පිරිසක් ගුවන්තොටුපළට පැමිණ සිට ඇති අතර ඔවුන්ට ශ්‍රී ලංකන් කේටරින්ග් වෙතින් කෙටි ආහාරපාන වර්ග සපයා තිබෙනවා.\nමේ තත්ත්වය පිළිබඳව මාධ්‍ය මඟින් අනාවරණය කිරීමෙන් පසු සිවිල් ගුවන් සේවා අධිකාරිය අදාළ මුදල ගෙවීමට ක්‍රියා කර ඇති බවයි එම පුවත් වාර්තාවල සඳහන් වන්නේ.",
       "URL": "https://www.hirunews.lk/321340/බැසිල්ගේ-vip-බිල-රජයට-ගෙවන්න-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=706"
}