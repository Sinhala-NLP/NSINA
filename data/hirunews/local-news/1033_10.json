{
       "Source": "hirunews",
       "Timestamp": "Saturday, 09 July 2022 - 19:25",
       "Headline": "ශ්‍රී ලාංකේය ඉතිහාසයේ වෙනස් සටහනක් තැබූ විරෝධය (වීඩියෝ)",
       "News Content": "මෙරට ඉතිහාසයේ වෙනස් සටහනක් තැබූ දිනයක් බවට අද දිනය පත්වුණේ රටේ නන්දෙසින් පැමිණි විරෝධතාකරුවන් කොළඹ කොටුව ජනාධිපති මන්දිරයට මෙන්ම පසුව ජනාධිපති කාර්යාලයටද ඇතුළුවීමත් සමඟයි.\nඑය වත්මන් ලාංකේය දේශපාලනයේ වෙනසක් සිදුකළ ප්‍රබල බලපෑමක් වුණා.\nජනාධිපතිවරයා ප්‍රමුඛ ආණ්ඩුවට ඉවත්වන ලෙසට බල කරමින් කොළඹ - කොටුව කේන්ද්‍ර කරගනිමින් පැවති විරෝධතා ඊයේ පස්වරුවේ සිටම ආරම්භ වුණා. අන්තර් විශ්වවිද්‍යාලයීය ශිෂ්‍ය බලමණ්ඩලය කොළඹ කොටුවේ රැය පහන් කළ අතර, අද උදෑසන සිටම විවිධ ප්‍රදේශවලින් විරෝධතාකරුවන් කොළඹට ඇදී ආවා.\nඔවුන් ස්ථාන කිහිපයකදී ආරක්ෂක මාර්ග බාධක කඩා ඉදිරියට යෑමට උත්සාහ කළ අවස්ථාවේ අවස්ථා කිහිපයකදීම පොලිසිය කඳුළු ගෑස් සහ ජල ප්‍රහාර එල්ල කරනු ලැබුවා.\nකෙසේ වෙතත්, විරෝධතාකරුවන් ජනාධිපති මන්දිරයට පිවිසෙන මාර්ග සියල්ලෙන්ම ඊට ඇතුළුවීමට පැමිණි අතර, පැවති උණුසුම් තත්ත්වයේදී පොලිස් නිලධාරීන් දෙදෙනෙකු ඇතුළු 45 දෙනෙකු තුවාල ලැබුවා.\nවෙඩි වැදීම් තුවාල සිදුවූ දෙදෙනෙකු සිටින අතර, ඉන් එක් අයෙකුගේ තත්ත්වය බරපතල බවයි කොළඹ ජාතික රෝහල ප්‍රකාශ කළේ. තුවාල ලැබූ පිරිස කඩිනමින් ගිලන් රථවලින් රෝහල්ගත කිරීමට පියවර ගැනුණා.\nකඳුළු ගෑස් ප්‍රහාර නිසා පීඩාවට පත් වූ ජනතාව මෙන්ම ඊට මැදි වූ ආරක්ෂක අංශ සාමාජිකයන්ද ඔවුනොවුන්ට සහයෝගය දක්වමින් ජල බෝතල් හුවමාරු කර ගන්නා ආකාරයද මෙහිදී දක්නට ලැබීම විශේෂත්වයක්.\nපොලිස්පතිවරයා විසින් ඊයේ රාත්‍රියේ බස්නාහිර පළාතේ පොලිස් කොට්ඨාස හතකට පොලිස් ඇඳිරි නීතිය පනවනු ලැබූ අතර එය, අද උදෑසන අටට ඉවත් කළා. දුම්රිය ධාවනයද සිදු නොවන බව ඊයේ රාත්‍රියේ ප්‍රකාශ කෙරුණත්, අද පෙරවරුවේ ජනතාව ඇතැම් දුම්රිය ස්ථානවල විරෝධතා දක්වා එම දුම්රිය මගින් කොළඹට පැමිණියා.\nමේ අතර, එම අවස්ථාව වනවිට ජනාධිපති කාර්යාලය පිහිටි ගාලු මුවදොර අරගල භූමිය අසළද විශාල පිරිසක් එක්ව සිටියා. සමගි ජනබලවේගයේ පාර්ලිමේන්තු මන්ත්‍රී ෆීල්ඩ් මාර්ෂල් සරත් ෆොන්සේකාද අද උදෑසන එම ස්ථානයට පැමිණ තිබුණා. අරගලයට සහය දක්වමින් දිවයිනේ ප්‍රධාන නගර රැසකද විරෝධතා සංවිධාන කර තිබුණේ ඊට සමගාමීවයි.\nගාලු කොටු පවුරට ඇතුළුවීම වළක්වමින් යොදා තිබූ මාර්ග බාධක ඉවත් කර විරෝධතාවයේ යෙදුනු පිරිස් කොටු පවුර වෙත නැග උද්ඝෝෂණයක නිරතවුණේ ශ්‍රී ලංකාව සහ ඕස්ටේ්‍රලියාව අතර දෙවන ටෙස්ට් තරගය පැවැත්වෙන අතරතුරදියි.\nපස්වරු එක පමණ වනවිට විරෝධතාවයේ නිරත පිරිස් ජනාධිපති මන්දිරයට ඇතුළු වූ අතර, ඊට ටික වේලාවකට පසු ගාලු මුවදොර රැඳී සිටි අරගලකරුවන් ජනාධිපති ලේකම් කාර්යාලයටද ඇතුළු වුණා.\nපිරිස අතරට පැමිණි පාර්ලිමේන්තු මන්ත්‍රී රාජිත සේනාරත්නට දැඩි විරෝධයක් එල්ල වූ අතර, අරගලකරුවන් විවිධ ද්‍රව්‍යවලින් ඔහුට පහරදෙන ආකාරයද දක්නට ලැබුණා.\nඒ අතරතුර වාර්තා වුණේ විපක්ෂ නායක සජිත් ප්‍රේමදාස අසනීප තත්ත්වයක් හේතුවෙන් රෝහල් ගතකර ඇති බවයි.\nජනාධිපති මන්දිරයට ඇතුළු වූ අරගලකරුවන් එහි සියලු ස්ථානවලට ගමන් කළ අතර, තරුණ පිරිස් ජනාධිපති මන්දිරය තුළ ඇති පිහිනුම් තටාකයේ ස්නානය කරන ආකාරයද දක්නට ලැබුණා.\nමේ අතර, අරගලකරුවන් අද පස්වරුවේ අරලියගහ මන්දිරයටද ඇතුළු වී තිබුණා.\nජාත්‍යන්තර මාධ්‍යද මෙම සිද්ධීන් අද ප්‍රමුඛ පුවත ලෙස වාර්තා කර තිබීම විශේෂත්වයක්.",
       "URL": "https://www.hirunews.lk/309559/ශ්‍රී-ලාංකේය-ඉතිහාසයේ-වෙනස්-සටහනක්-තැබූ-විරෝධය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1033"
}