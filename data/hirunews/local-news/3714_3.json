{
       "Source": "hirunews",
       "Timestamp": "Friday, 05 October 2018 - 16:02",
       "Headline": "update: අංගොඩ වෙඩි තැබීමෙන් තුවාල ලැබූ කොණ්ඩ තාරක මරුට",
       "News Content": "අංගොඩ මංසන්ධියේ අද පස්වරුවේ සිදුවූ වෙඩි තැබීමකින්, ඝාතනයට ලක්වූ සමයං නැමැති පාතාල නායකයාගේ ගෝලයෙකු වන තාරක ඉරෝෂන හෙවත් කොණ්ඩ තාරක ජීවිතක්ෂයට පත්වුණා.\nයතුරුපැදියකින් පැමිණි පුද්ගලයන් දෙදෙනෙකු විසින් මෙම වෙඩි තැබීම සිදුකර ඇති අතර, බරපතල තුවාල ලැබූ ඔහු මුල්ලේරියාව රෝහලට ඇතුළත් කිරීමෙන් පසු ජීවිතක්ෂයට පත්වූ බවයි පොලීසිය සඳහන් කළේ.\n33 හැවිරිදි තාරක ඉරෝෂන හෙවත් කොණ්ඩ තාරක රාජගිරිය - කලපළුවාව ප්‍රදේශයේ පදිංචිකරුවෙක්.\nඅංගොඩ - උත්සව ශාලාවක් ඉදිරිපිට පිහිටි ඔහුට අයත් සුරතල් පක්ෂීන් අලෙවිසැලේ රැදී සිටියදී ඔහුට මෙම වෙඩි ප්‍රහාරය එල්ල වී තිබුණා.\nපොලීසිය සඳහන් කළේ අපරාධ රැසක් සම්බන්ධයෙන් කොණ්ඩ තාරකට චෝදනා එල්ල වී ඇති බවයි.\nවෙඩි වැදීම සිදුවී විනාඩි 20ක් පමණ යනතුරු ඔහු රෝහල්ගත කිරීමට කිසිවෙකුත් ඉදිරිපත් නොවුණු බව ද ප්‍රදේශවාසීන් ප්‍රකාශ කළා.\nමෙය අංගොඩ ලොක්කාගේ කල්ලියේ ක්‍රියාකාරකමක් බවට පොලීසිය සැක කරනවා.\nමේ අතර, ශ්‍රී ලංකාවට මත්ද්‍රව්‍ය ගෙන්වන බවට චෝදනා එල්ල වී ඇති ජපන් චූටි  නැමැත්තාගේ කිරිබත්ගොඩ පිහිටි නිවස අද රජයේ රස පරීක්ෂක දෙපාර්තමේන්තුව දැඩි සෝදිසියකට ලක් කළා.\nඒ, අපරාධ පරීක්ෂණ දෙපාර්තමේන්තුවේ විමර්ශනයකට අදාළවයි.\nupdate : Friday, 06 october 2018 - 16.41\n------------------------------------------------------\nඅංගොඩ දී කොණ්ඩ තාරකට වෙඩි\nඅංගොඩ මංසන්ධියේ සිදුවූ වෙඩි තැබීමකින් පුද්ගලයෙකු තුවාල ලබා රෝහල් ගත කර තිබෙනවා.\nයතුරුපැදියකින් පැමිණි දෙදෙනෙකු වෙඩි තැබීම සිදුකර පළා ගොස් ඇති බවයි පොලීසිය සඳහන් කළේ.\nතුවාල ලැබූ පුද්ගලයා කළුතර බන්ධනාගාරය අසළ දී වෙඩි තබා ඝාතනය කළ සමයං නැමැති පාතාල නායකයාගේ ගෝලයෙකු වන කොණ්ඩ තාරක බවට හඳුනාගෙන තිබෙනවා.",
       "URL": "https://www.hirunews.lk/201478/update-අංගොඩ-වෙඩි-තැබීමෙන්-තුවාල-ලැබූ-කොණ්ඩ-තාරක-මරුට",
       "Category": "Local News",
       "Parent URL": "https://www.hirunews.lk/local-news.php?pageID=3714"
}