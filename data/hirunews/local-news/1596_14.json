{
       "Source": "hirunews",
       "Timestamp": "Saturday, 30 October 2021 - 7:46",
       "Headline": "සඳුදා සිට සියලු මගීන්ට දුම්රියේ ගමන් කිරීමට අවසර",
       "News Content": "මෙරට සමස්ත ජනගහනයෙන් සියයට 70ක් එන්නත්කරණයට ලක් කර ඇති බව සෞඛ්‍ය අමාත්‍ය කෙහෙළිය රඹුක්වැල්ල, යුරෝපා සංගමයේ නිලධාරීන් පිරිසක් හමුවෙමින් ප්‍රකාශ කර තිබෙනවා.\nඑසේම වයස අවුරුදු 30 ඉක්මවූ ජනගහණය මුළුමනින්ම පූර්ණ එන්නත්කරණයට ලක් කර ඇති බවයි අමාත්‍යවරයා එහිදී පෙන්වා දී ඇත්තේ.\nශ්‍රී ලංකාව හා මාලදිවයිනේ යුරෝපා සංගම් තානාපති ඩෙනී චයිබී ඇතුලු පිරිසක් ඊයේ සෞඛ්‍ය අමාත්‍යංශයේදී හමුවෙමින් සෞඛ්‍ය අමාත්‍යවරයා මේ බව සඳහන් කර තිබෙනවා.\nකොරෝනා වසංගතය පාලනයට යුරෝපා ආයෝජන බැංකුව හරහා යුරෝ මිලියන 100 ක විශේෂ සහන ණය ආධාරයක් ලබා දීම පිළිබඳවද මෙහිදී යුරෝපා සංගම් තානාපතිවරයා සාකච්ඡා කර ඇති බව සඳහන්.\nමේ අතර ඊයේ වාර්තා වූ නව ආසාදිතයන් 556 සමඟ මෙරටින් වාර්තා වන සමස්ත කොරෝනා ආසාදිතයන් සංඛ්‍යාව 539,416 ක් දක්වා ඉහළ ගියා.\nතවත් කොරෝනා මරණ 10ක් ඊයේ (30) වාර්තා වූ අතර මේ වන විට මෙරට කොරෝනා මරණ සංඛ්‍යාව දැක්වෙන්නේ 13,706 ක් ලෙසින්.\nඑමෙන්ම මාස කිහිපයක් තිස්සේ ක්‍රියාත්මක වූ පළාත් සංචරණ සීමා හෙට (31) අලුයම 4ට අවසන් කිරීමත් සමග අනිද්දා සිට පළාත් අතර බස් රථ මෙන්ම දුම්රියද ධාවනය කිරීමට නියමිතයි.\nප්‍රවාහන රාජ්‍ය අමාත්‍ය දිලුම් අමුණුගම හිරු ප්‍රවෘත්ති අංශයට පැවසුවේ බස් රථ ධාවනයේදී ආසනගත මගීන් පමණක් රැගෙන යා යුතු බවයි.\nදුම්රිය සාමාන්‍යාධිකාරී ධම්මික ජයසුන්දර, දුම්රිය ධාවනය සම්බන්ධයෙන් වැඩිදුරටත් පැහැදිලි කළා.\nඑහිදී ඔහු කියා සිටියේ අනිද්දා (01) සිට සියලු මගීන්ට දුම්රියේ ගමන් කිරීමේ හැකියාව පවතින බවයි.\nමීට පෙර දුම්රියෙන් ගමන් කිරීම සඳහා අවසර හිමිව තිබුණේ වාර ප්‍රවේශපත් හිමි මගීන්ට පමණයි.",
       "URL": "https://www.hirunews.lk/286461/සඳුදා-සිට-සියලු-මගීන්ට-දුම්රියේ-ගමන්-කිරීමට-අවසර",
       "Category": "Local News",
       "Parent URL": "https://www.hirunews.lk/local-news.php?pageID=1596"
}