{
       "Source": "hirunews",
       "Timestamp": "Thursday, 16 March 2023 - 15:17",
       "Headline": "ගෝඨා අතහැර දැමූ සැහැල්ලු දුම්රිය ව්‍යාපෘතිය යළි ක්‍රියාත්මක කිරීමට පියවර",
       "News Content": "අතරමග නවතා දැමුණු කොළඹ කොටුව සිට මාලඹේ දක්වා වූ සැහැල්ලු දුම්රිය ව්‍යාපෘතිය යළිත් ක්‍රියාත්මක කිරීමට රජය තීරණය කර තිබෙන බව නාගරික සංවර්ධන හා නිවාස අමාත්‍ය ප්‍රසන්න රණතුංග පවසනවා.\nඅමාත්‍යවරයා සඳහන් කළේ, කොළඹ නගරයේ මාර්ගවල පවතින දැඩි රථ වාහන තදබදයට විසඳුමක් ලෙස යෝජනා වූ මෙම ව්‍යාපෘතිය සඳහා විකල්ප යෝජනා ලබා ගැනීම සඳහා වූ කැබිනට් පත්‍රිකාවක් ද පසුගියදා කැබිනට් මණ්ඩලයට ඉදිරිපත් කළ බවයි.\n2020 වසරේ දී ආරම්භ කළ අදාළ ව්‍යාපෘතිය 2024 මැද භාගය වන විට අවසන් කිරීමට සැලසුම් කර තිබුණත් පසුගිය ගෝඨාභය රාජපක්ෂ පාලන සමය තුළ එම ව්‍යාපෘතියේ ඉතිරි කටයුතු අතහැර දැමුණා.\nජපන් ජාත්‍යන්තර සහයෝගීතා ඒජන්සියෙන් (JICA) මූල්‍ය හා තාක්ෂණික සහාය මත ක්‍රියාත්මක වූ මෙම ව්‍යාපෘතියේ ඇස්තමේන්තුගත වියදම ලෙස සටහන් වුණේ ඇමරිකානු ඩොලර් මිලියන 1,850ක මුදලක්.\nජපාන රජයේ ණයක් ලෙස ක්‍රියාත්මක වූ මෙම ව්‍යාපෘතිය අත්තනෝමතික අයුරින් අතහැර දැමීමෙන් ජපානය හා ශ්‍රී ලංකාව අතර වූ සබඳතා පළුදු වීමට පවා හේතු වුණා.\nනමුත් ජනපතිවරයා වශයෙන් රනිල් වික්‍රමසිංහ පත් වී සිදු කළ ජපාන සංචාරයේ ප්‍රතිඵලයක් ලෙසයි මෙම ව්‍යාපෘතිය නැවත ආරම්භ කිරීමට එකඟතාව පළ කෙරුණේ.\nමෙම ව්‍යාපෘතිය යටතේ දිවෙන දුම්රිය, කිලෝමීටර් 16ක දුරක් ගමන් ගන්නා අතර එය මාලඹේ සිට කොළඹ දක්වා දුම්රිය ස්ථාන 16ක නවත්වනු ඇති.\nඅදාළ දුම්රිය ගමනට ගත වන සමස්ත කාලය විනාඩි 30ක් වන අතර එහිදී සෑම විනාඩි 10කට වතාවක් ම එක් දුම්රිය ස්ථානයක් පසුකර යෑමට ද නියමිතයි.",
       "URL": "https://www.hirunews.lk/330123/ගෝඨා-අතහැර-දැමූ-සැහැල්ලු-දුම්රිය-ව්‍යාපෘතිය-යළි-ක්‍රියාත්මක-කිරීමට-පියවර",
       "Category": "Local News",
       "Parent URL": "https://www.hirunews.lk/local-news.php?pageID=472"
}