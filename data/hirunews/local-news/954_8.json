{
       "Source": "hirunews",
       "Timestamp": "Tuesday, 09 August 2022 - 8:06",
       "Headline": "නව ජල සහ විදුලි සබඳතා සීමා කෙරෙයි",
       "News Content": "වසර 9කට පසු සිදු කෙරෙන විදුලි ගාස්තු සංශෝධනය අද (09) ප්‍රකාශයට පත් කෙරෙනවා.\nඒ අනුව සියයට 60ත් 90ත් අතර ප්‍රතිශතයකින් විදුලි ගාස්තු ඉහළ යනු ඇති බව යි මහජන උපයෝගීතා කොමිසමේ ආරංචි මාර්ග ප්‍රකාශ කළේ.\nඅවසන් වරට ගාස්තු සංශෝධනයක් 2014 වසරේ දී සිදු කෙරුණු අතර, එහි දී සියයට 25කින් පමණ විදුලි ගාස්තු අඩු කෙරුණා.\nඑතැන් සිට මේ දක්වා ගල් අඟුරු, දැවි තෙල් සහ ඩීසල් මිල විශාල ලෙස ඉහළ යාම හමුවේ ජනන වියදම වැඩි වීම නිසා විදුලිබල මණ්ඩලය මෙවර සියයට 229කින් පමණ ගාස්තු ඉහළ දමන දෙන ලෙස මහජන උපයෝගීතා කොමිසමෙන් ඉල්ලා සිටියා.\nවිදුලිබල මණ්ඩලයේ අපේක්ෂාව වී තිබුණේ, එමගින් වාර්ෂිකව බිලියන 500යේ සිට 800ය දක්වා ආදායම ඉහළ නංවා ගැනීම යි.\nසියයට 229යේ යෝජනාව වෙනුවට මහජන උපයෝගීතා කොමිසම සියයට 60ක ගාස්තු වැඩිවීමක් යෝජනා කළ අතර ඒ සම්බන්ධයෙන් ජනතාවගෙන් ලිඛිත හා වාචික කරුණු විමසීමක් ද සිදු කරනු ලැබුවා.\nකෙසේ වෙතත් ඉහළ දමන ලද විදුලි බිලෙන් අඩු ආදායම්ලාභීන්ට සහන ලබා දීම සඳහා මහජන උපයෝගීතා කොමිසම රුපියල් බිලියන 65ක් ඉල්ලා තිබුණ ද එය ලබා දීම මහා භාණ්ඩාගාරය ප්‍රතික්ෂේප කර ඇති බව යි වාර්තා වන්නේ.\nඔවුන් දැනුම් දී ඇත්තේ මේ වසරේ දී රුපියල් බිලියන 80ක පමණ මුදලක් විදුලිබල මණ්ඩලය වෙත ලබා දී ඇති බව යි.\nඒ අනුව අද දහවල් අවසන් ගාස්තු සංශෝධනය ප්‍රකාශයට පත් කිරීමේ දී මේ පිළිබඳ ද මහජන උපයෝගීතා කොමිසම අවධානය යොමු කරනු ඇති බව වාර්තා වනවා.\nඑමෙන්ම ඩොලර් අර්බුදයත් සමග උපකරණ ඇතුළු අනෙකුත් ද්‍රව්‍ය මෙරටට ගෙන්වා ගැනීමේ ගැටලුකාරී තත්ත්වයන් හේතුවෙන් නව විදුලි සහ ජල සබදතා ලබාදීම තාවකාලික ව සීමා කර තිබෙනවා.\nඅත්‍යවශ්‍ය කටයුතු සදහා පමණක් නව සබදතා ලබා දීමට යි බලධාරීන් තීරණය කර ඇත්තේ.\nමේ අතර රුපියල් 15ක් වන සාමාන්‍ය තැපැල් ගාස්තු රුපියල් 50 දක්වා වැඩි කිරීමට කටයුතු කරන බව තැපැල් දෙපාර්තමේන්තුව ප්‍රකාශ කළා.\nඑය මේ මස 15 වන දා සිට ක්‍රියාත්මක වනු ඇතැ යි බලාපොරොත්තු වන බව යි එම දෙපාර්තමේන්තුවේ ප්‍රකාශකයකු සදහන් කළේ.",
       "URL": "https://www.hirunews.lk/312289/නව-ජල-සහ-විදුලි-සබඳතා-සීමා-කෙරෙයි",
       "Category": "Local News",
       "Parent URL": "https://www.hirunews.lk/local-news.php?pageID=954"
}