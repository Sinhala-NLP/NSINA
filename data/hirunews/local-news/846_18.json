{
       "Source": "hirunews",
       "Timestamp": "Saturday, 24 September 2022 - 23:09",
       "Headline": "අත්අඩංගුවට ගත් අය බලන්න අනුර එයි (වීඩියෝ)",
       "News Content": "අත්අඩංගුවට ගත් විරෝධතාකරුවන් පිළිබඳ සොයා බැලීම සඳහා ජනතා විමුක්ති පෙරමුණේ නායක අනුර කුමාර දිසානායක මහතා අද පස්වරුවේ මරදාන පොලිසිය වෙත පැමිණියා.\nසමාජවාදී තරුණ සංගමය සංවිධානය කළ විරෝධතා පා ගමනක් විසුරුවා හැරීමට පොලීසිය අද පස්වරුවේ ජල සහ කඳුළු ගෑස් ප්‍රහාරයක් එල්ල කළා.\nවිරෝධතාවයේ නිරත වූ සමාජවාදී තරුණ සංගමයේ ජාතික සංවිධායක එරංග ගුණසේකර ඇතුළු විරෝධතාකරුවන් 83 දෙනෙකු එහිදී පොලිසිය අත්අඩංගුවට ගනු ලැබුවා.\n\"මර්දනය හකුළා ගනිව් - වහා ඉල්ලා අස්වනු\" යන මැයෙන් සමාජවාදී තරුණ සංගමය සංවිධානය කළ විරෝධතා පා ගමන අද පස්වරුවේ ආරම්භ කෙරුණේ ලිප්ටන් වටරවුම ඉදිරිපිටින්.\nකොටුව දුම්රියපොළ දක්වා පැමිණෙන මෙම විරෝධතා පා ගමනේ තේමාව බවට පත්වුණේ \"අරගලයට නව ජවයක් - තරුණ බලය යළි කොළඹට\" යන්නයි.\nවිරෝධතා පා ගමන සෞඛ්‍ය අමාත්‍යාංශය පසුකරමින් මරදාන ඩීන්ස් පාර ඔස්සේ කොළඹ කොටුව දෙසට ගමන් කළ අතර එහිදී පොලීසිය මාර්ගය හරස් කරමින් විරෝධතාකරුවන් පාලනය කිරීමට උත්සාහ කළා.\nවිරෝධතාකරුවන් වෙත ජල හා කඳුළු ගෑස් ප්‍රහාර එල්ල කෙරුණේ ඉන් අනතුරුවයි.\nවිරෝධතාකරුවන් සහ පොලීසිය අතර එහිදී උණුසුම් තත්ත්වයන් ද හටගත්තා. සමාජවාදී තරුණ සංගමයේ ජාතික සංවිධායක එරංග ගුණසේකර ඇතුළු විරෝධතාකරුවන් 84 දෙනෙකු පොලීසිය විසින් අත්අඩංගුවට ගනු ලැබුවා.\nඉන් අනතුරුව අවස්ථා කිහිපයක දී විරෝධතාකරුවන් වෙත ජල හා කඳුළු ගෑස් ප්‍රහාර එල්ල කර ඔවුන් විසුරුවා හැරීමටයි පොලීසිය කටයුතු කළේ.\nඑහිදී විරෝධතාකරුවන් 83 දෙනෙකු පොලිසිය විසින් අත්අඩංගුවට ගත් අතර භික්ෂූන්වහන්සේ දෙනමක් සහ කාන්තාවන් සිව් දෙනෙකුද ඒ අතරවනවා.",
       "URL": "https://www.hirunews.lk/316232/අත්අඩංගුවට-ගත්-අය-බලන්න-අනුර-එයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=846"
}