{
       "Source": "hirunews",
       "Timestamp": "Tuesday, 25 July 2017 - 14:21",
       "Headline": "කිලෝමීටර් 25ක් ත්‍රිරෝද රථයකින් හා බසයකින් ආ 07දෙනා අහිංසක \"පාටර්\"ට කළ දේ (ඡායාරූප)",
       "News Content": "වෙන්නප්පුව ප්‍රදේශයේ ඇති සංචාරක හෝටල් වලට අලෙවි කිරීම ඉලක්ක කර ගනිමින් “පාටර්” වර්ගයේ ගල් ඉබ්බන් අල්ලා ගෙන මස් කරමින් සිටි සැකකරුවන් 07 දෙනෙකුව පුත්තලම පොලීසියේ නිලධාරීන් විසින් අත්අඩංගුවට ගෙන තිබෙනවා.\nඉකුත් 24 වැනිදා සවස කොට්ටුකච්චිය - කිරල්ඔය ප්‍රදේශයේදී මෙම අත්අඩංගුවට ගැනීම සිදු කළ බව අප වාර්තාකරු කියා සිටියා.\nඅත්අඩංගුවට ගෙන ඇති සැකකරුවන් පුත්තලම - මන්නාරම මාර්ගයේ 04 කණුව පදිංචිකරුවන් බවත්,ඔවුන් වයස අවුරුදු 15 – 20 අතර පසුවන බවත් වැටලීම කළ නිලධාරීන් කියා සිටියා.\nසැකකරුවන් කිලෝ මීටර් 25 ක පමණ දුරක් ගල් ඉබි දඩයම සදහා පැමිණ ඇති බවත්,කීප දෙනෙකු ත්‍රී රෝද රථයකින්ද ඉතිරි පිරිස බස් රථ වලින්ද පැමිණ ඇති බව මූලික විමර්ශණ වලදී හෙලිවී තිබෙනවා.\nජලය සිඳී යමින් පවතින කිරල්ඔයේ සැක කටයුතු කීප දෙනෙකු ගැවසෙන බව දැක ඇති ගම්වාසීන් මේ බව කොට්ටුකච්චිය උස්බිම් ජනපදයේ ස්ථානය කර ඇති පොලිස් ජංගම මුර පොලේ නිලධාරීන්ට දන්වා ඇති අතර ඒ අනුව පැමිණ ඇති පොලිස් නිලධාරීන් ගම්වාසීන්ගේද සහාය ඇතිව සැකකරුවන්ව අත්අඩංගුවට ගත්තා.\nසැකකරුවන් සතුව තිබී ඝාතනය කරන ලද ගල් ඉබ්බන්ද, එම සතුන් ඝාතනය කිරීම සදහා යොදා ගත් ආයුධ කීපයක්ද,ඔවුන් පැමිණි බව කියන ත්‍රී රෝද රථයක්ද පොලිස් බාරයට ගෙන තිබෙනවා.\nතමන් විසින් අල්ලා ගන්නා ගල් ඉබ්බන්ගේ හිසට හානියක් නොවන ලෙස ඝාතනය කර අනතුරුව එම සතුන්ව වෙන්නප්පුව ප්‍රදේශයේ ඇති සංචාරක හෝටල් වලට අලෙවි කරන බව සැකකරුවන් පොලීසිය හමුවේ පවසා ඇතැයි සඳහන්.\nමේ දිනවල පවතින අධික නියඟය නිසා කොට්ටුකච්චිය - කිරල්ඔය සිඳී ගොස් ඇති බැවින් එහි ජීවත් වූ ගල් ඉබ්බන් සැකකරුවන් විසින් පහසුවෙන් අල්ලා ගෙන ඇති බව පොලීසිය පැවසුවා.\nවසර 100 ක පමණ ආයු කාලයක් ඇති “පාටර්” වර්ගයේ ගල් ඉබ්බන් වඳ වීමේ තර්ජනයකට ලක්වී සිටින දුර්ලභ සතෙකු බව වන ජීවී නිලධාරීන් සදහන් කරනවා.\nසැකකරුවන් පුත්තලම දිසා අධිකරණයට ඉදිරිපත් කිරීමට නියමිතයි.\nමේ අතර මස් පිණිස මැරීම සදහා කිරි ඉබ්බන් 06 දෙනෙකු රැගෙන යමින් සිටි තරුණයින් 06 දෙනෙකු කැකිරාව පොලිස් ස්ථානයේ නිලධාරීන් විසින් 22 වන දා සවස පොලිස් අත්අඩංගුවට ගෙන තිබුනා.\nකැකිරාව මරදන්කඩවල අඹතලේ ප්‍රදේශයේදී කිරිඉබ්බන් රැගෙන යමින් සිටි තරුණයින් පොලිසියට කොටුවූ අතර සැකකාර තරුණයින් මරදන්කඩවල ලබුනෝරුව වැවෙන් මෙම කිරි ඉබ්බන් අල්ලා ඇති බව පොලිසිය සිදුකළ ප්‍රශ්ණ කිරීම්වලදී හෙළිවී ඇත්තේ.\nඅත්අඩංගුවටපත් තරුණයින් අඹතලේ ප්‍රදේශයේ පදිංචිකරුවන් බව සදහන්.\nවනසත්ව හා වෘක්ෂලතා ආරක්ෂක පනතට අනුව කිරි ඉබ්බා දැඩි ආරක්ෂීත සත්වයකු ලෙස දැක්වෙන අතර සැකකරුවන්ට එරෙහිව එම පනත යටතේ චෝදනා ගොනුකර අධීකරකරණයට ඉදිරිපත් කිරීමට නියමිතව තිබුණා.\nඝාතනය කිරීම සදහා රැගෙන ගිය කිරි ඉබ්බන් හය දෙනා කැකිරාව පොලිස් භාරයට ගෙන එම ඉබ්බන් හා සැකකරුවන්23දා කැකිරාව දිසා මහේස්ත්‍රාත් වරයා හමුවට ඉදිරිපත් කිරීමෙන් පසු, ලැබුණු නියෝග අනුව චෝදනා ගොනු කරන තෙක් එම සැකකරුවන් තිදෙනා එක් අයෙකුට රුපියල් ලක්ෂය බැගින් වූ ශරීර ඇප මත මුදා හල බවත් අදාළ ඉබ්බන් කැකිරාව ප්‍රදේශයේ වැවකට මුදා හල බවත් පොලිසිය සඳහන් කළා.\nඡායාරූප - හලාවත, ජූඩ් සමන්ත / කැකිරාව, කුෂාන් ජයවර්ධන",
       "URL": "https://www.hirunews.lk/166737/කිලෝමීටර්-25ක්-ත්‍රිරෝද-රථයකින්-හා-බසයකින්-ආ-07දෙනා-අහිංසක-පාටර්ට-කළ-දේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4404"
}