{
       "Source": "hirunews",
       "Timestamp": "Saturday, 12 September 2020 - 19:46",
       "Headline": "ආහාර වර්ජනයේ නිරත රැඳවියන්ගේ ඉල්ලීම් ඉටු කළ නොහැකි බව, ආරක්ෂක ලේකම් කියයි (වීඩියෝ)",
       "News Content": "බූස්ස බන්ධනාගාරයේ විශේෂ අංශයේ රැඳවූවන් පිරිසක් ආරම්භ කළ ආහාර වර්ජනය තවදුරටත් ක්‍රියාත්මක වනවා.\nසංවිධානාත්මක අපරාධකරුවන් වන පොඩි ලැසී, වෙලේ සුදා සහ කොස්ගොඩ තාරක ඇතුළු 30 දෙනෙකු තවදුරටත් මෙලෙස ආහාර වර්ජනයේ නිරත වන්නේ ඉල්ලීම් කිහිපයක් මුල් කරගනිමින්.\nකෙසේ වෙතත්, ආරක්ෂක ලේකම් විශ්‍රාමික මේජර් ජනරාල් කමල් ගුණරත්න කියා සිටියේ බූස්ස බන්ධනාගාරයේ ආහාර වර්ජනයේ නිරතව සිටින මෙම රැඳවියන්ගේ ඉල්ලීම් ඉටු කිරීමට නොහැකි ඉල්ලීම් බවයි.\nඅද පෙරවරුවේ මහනුවර - බෝගම්බර බන්ධනාගාරයේ නිරීක්ෂණ චාරිකාවකට එක්වීමෙන් අනතුරුව මාධ්‍ය වෙත අදහස් පළ කරමින් ආරක්ෂක ලේකම්වරයා මේ බව සඳහන් කළා.\nපාතාල හා හරොයින් සිද්ධිවලට අත්අඩංගුවට ගන්නා රැඳවියන් සංඛ්‍යාව ඉහළ යාම නිසා බෝගම්බර බන්ධනාගාරය නැවත සකස් කිරීමේ හැකියාව පිළිබඳව සොයා බැලීම සඳහායි ආරක්ෂක ලේකම්වරයා මෙලෙස එම බන්ධනාගාර භූමියට පැමිණියේ.\nඋසස් පොලිස් නිලධාරින් වෙනුවෙන් පොලිස් අපරාධ වාර්තා කොට්ටාශයේ ඊයේ පැවති වැඩමුළුවකට ද ආරක්ෂක ලේකම්වරයා එක්වුණා.\nමේ අතර, ත්‍රස්තවාදය සහ කොරෝනා වසංගතය පරාජය කළාසේම මත්කුඩු ජාවාරම සහ පාතාල ක්‍රියාකාරකම් ද රටින් තුරන් කිරීමට අවශ්‍ය පියවර ගන්නා බව යුද හමුදාපති ලූතිනන් ජනරාල් ශවේන්ද්‍ර සිල්වා ප්‍රකාශ කළා.\nඔහු මේ බව කියා සිටියේ මාදුරුඔය විශේෂ බලකා පුහුණු පාසලේ අද පැවති යුද හමුදාවේ විශේෂ බලකායේ විසිරයාමේ පෙළපාලියේ ප්‍රධාන ආරාධිතයා ලෙස එක්වෙමින්.\nමේ අතර, සංවිධානාත්මක අපරාධකරුවෙකු වන සමන්ත කුමාර හෙවත් වෙලේ සුදාගේ බාල සහෝදරිය ඇතුළු 3 දෙනෙකු කේරළ ගංජා සමග හක්මන නගරයේ ලැගුම්හලකදී අද අත්අඩංගුවට ගත්තා.\nපොලීසිය පැවසුවේ හක්මන - උඩුපිල්ලගොඩ ප්‍රදේශයේ අවමංගල්‍ය උත්සවයකට සහභාගි වී යළි පැමිණ අදාළ ලැගුම්හලේ රැදී සිටියදී ඔවුන් මෙලෙස අත්අඩංගුවට ගත් බවයි.\n32 හැවිරිදි දිලිනි නිල්මිණී හෙවත් වෙලේ සුදාගේ බාල නැගණියට අමතරව, ඇගේ අනියම් සැමියා සහ මෝටර් රථයේ රියදුරු මෙලෙස අත්අඩංගුවට ගෙන තිබෙනවා.\nපොලීසිය වැඩිදුරටත් කියා සිටියේ අදාළ ලැගුම්හලේ සිදුකළ සෝදිසියේදී මෙම රියදුරා සතුව තිබී කේරළ ගංජා ග්‍රෑම් 5ක් මෙලෙස සොයා ගත් බවයි.\nඑසේම, හෙරොයින් කිලෝග්‍රෑමයක් සමග මීගොඩ - දාම්පේ පාරේදී පුද්ගලයන් දෙදෙනෙකු අද පස්වරුවේ මීගොඩ පොලීසිය අත්අඩංගුවට ගත් අතර ඔවුන්, පොලිස් මත්ද්‍රව්‍ය නාශක කාර්යාංශය මගින් අත්අඩංගුවට ගෙන මේ වනවිට රක්ෂිත බන්ධනාගාර ගත කර සිටින පුද්ගලයෙකුගේ සමීපතමයින් බවට තොරතුරු ලැබී තිබෙනවා.\nදඹුල්ල  - ලෙනදොර ප්‍රදේශයේදී අද සිදුකළ වැටලීමකදී හෙරොයින් ග්‍රෑම් 10 කට වැඩි ප්‍රමාණයක් සහ මුදලින් රුපියල් 60,000 ක් සමග අඹුසැමි යුවලක් ඇතුළු 5 දෙනෙකු මාතලේ කොට්ඨාශ අපරාධ විමර්ශන කාර්යාංශයට අනුයුක්ත කොට්ඨාශ දූෂණ මර්දන අංශය අත්අඩංගුවට ගනු ලැබුවේ උපාය දූතයින් ලෙස වෙස්වලාගෙන සිදුකළ වැටලීමකදීයි.\nදඹුල්ල නගරයේ හෙරොයින් ජාවාරමේ නිරත වූ පුද්ගලයින් දෙදෙනෙකු ද හෙරොයින් සමග පොලීසිය අත්අඩංගුවට ගනු ලැබුවා.\nපාසල් ළමයින්ට ගංජා අලෙවි කළ පිය පුතු දෙපලක් සියඹලාන්ඩුව පොලීසිය මගින් අත්අඩංගුවට ගෙන තිබුණා.\nපානදුර - මිරිස්වත්ත ප්‍රදේශයේ සිදුකළ වැටලීමකදී මත්ද්‍රව්‍ය අපරාධ රැසකට සම්බන්ධ බවට සැක කරන මිරිස්වත්තේ ටිරෝන් නමැත්තා අත්අඩංගුවට ගත් අතර, පොලීසිය පැවසුවේ ඔහු ළඟ තිබී කේරළ ගංජා ග්‍රෑම් 100 කට අධික ප්‍රමාණයක් සොයා ගත් බවයි.\nඊට අමතරව, ගංජා අලෙවියෙන් උපයා ගත් බවට සැලකෙන රුපියල් එක්ලක්ෂ 16,000ක මුදලක් ද මෙහිදී පොලිස් භාරයට ගෙන තිබෙනවා.\nවව්නියාව පොලීසිය ඊයේ රාත්‍රියේ ක්‍රියාත්මක කළ තවත් මෙහෙයුමකදී ගංජා කිලෝ 3 ක් සමග පුද්ගලයෙකු සහ හෙරොයින් සමග පුද්ගලයන් 3 දෙනෙකු ද අත්අඩංගුවට ගෙන තිබුණා.\nනාවික හමුදාව සහ සූරියවැව පොලිස් විශේෂ කාර්ය බලකා කඳවුරේ නිලධාරින් එක්ව ඊයේ තණමල්විල - බලහරුව ප්‍රදේශයේදී සිදුකළ මෙහෙයුමකදී ගංජා හේනක් වටලා සැකකරුවන් දෙදෙනෙකු අත්අඩංගුවට ගෙන තිබෙනවා.\nමේ අතර, යක්කලමුල්ල පොලීසිය සිදුකළ මෙහෙයුමකදී ගිනි අවි 8 ක් සමග සැකකරුවන් 7 දෙනෙකු අත්අඩංගුවට ගැනීමට සමත් වූ අතර, ජර්මනියේ නිෂ්පාදිත ගිනි අවියක්, මෙරට නිෂ්පාදිත අවි 6 ක් සහ බදින තුවක්කුවක් ඒ අතර වන බව පොලීසිය සඳහන් කළා.\nමෙරට නිෂ්පාදිත ගිනි අවියක් සමඟ 44  හැවිරිදි සැකකරුවෙකු මීටියාගොඩ - ඩග්ලස් ගුරුගේ මාවතේ දී අත්අඩංගුවට ගෙන තිබෙනවා.\nඑසේම, ඊයේ රාත්‍රි 11 සිට දිවයිනම ආවරණ වන පරිදි පැය 4 ක කාලයක් විශේෂ පොලිස් මෙහෙයුමක් ක්‍රියාත්මක වුණා.\nපොලිස් මාධ්‍ය කොට්ඨාශය සඳහන් කළේ එහිදී හෙරොයින් ඇතුළු මත්ද්‍රව්‍ය වැරදි මෙන්ම විවිධ අපරාධ සම්බන්ධයෙන් 4186 දෙනෙකු අත්අඩංගුවට ගෙන ඇති බවයි.\nමෙම මෙහෙයුමට පොලිස් නිලධාරින් 16,347 දෙනෙකු සහ පොලිස් නිල සුනඛයන් 45 දෙනෙකු එක්වුණා.",
       "URL": "https://www.hirunews.lk/250055/ආහාර-වර්ජනයේ-නිරත-රැඳවියන්ගේ-ඉල්ලීම්-ඉටු-කළ-නොහැකි-බව-ආරක්ෂක-ලේකම්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2459"
}