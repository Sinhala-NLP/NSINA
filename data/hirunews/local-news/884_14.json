{
       "Source": "hirunews",
       "Timestamp": "Wednesday, 07 September 2022 - 19:41",
       "Headline": "QR වංචා මැඩලීමට අලුත් ක්‍රමයක්",
       "News Content": "මෙම සතියේ සිට තෝරා ගත් පෞද්ගලික සහ රාජ්‍ය අංශයේ ආයතනවලට ලබාදෙන ඉන්ධන ප්‍රමාණය වැඩි කිරීමට පියවර ගනිමින් සිටින බව විදුලිබල හා බලශක්ති අමාත්‍ය කංචන විජේසේකර පවසනවා.\nට්විටර් පණිවුඩයක් නිකුත් කරමින් ඔහු සඳහන් කළේ විදේශීය සංචාරකයින් ඉන්ධන අවසර පත්‍රයක් හඳුන්වාදීම සහ වාහන නොවන කාණ්ඩයටද අදාළ ඉන්ධන ලබාදීමේ කෝටාව හඳුන්වාදීමට එළඹෙන සතියේ කටයුතු කරන බවයි.\nඑසේම, ලබන සතියේ සිට ඉන්ධන ලබා ගැනීමේදී නිකුත් කරන කෙටි පණිවුඩයට ඉන්ධන ලබා ගත් පිරවුම්හලේ අංකය ද ඇතුළත් කිරීමට තීරණය කර තිබෙනවා.\nඒ කිව් ආර් කේතය වංචනික ලෙස භාවිත කිරීම වැලැක්වීමේ අරමුණින්.\nමේ අතර, රසායනාගාර පරීක්ෂාවකින් පසු බෙදා හරින බැවින් පිරවුම්හල් සඳහා නිකුත් කරන ඉන්ධනවල ප්‍රමිතියෙහි ගැටලුවක් නොමැති බව ඛනිජ තෙල් බෙදුම්කරුවන්ගේ සංගමය පවසනවා.\nඑම සංගමයේ උප සභාපති කුසුම් සන්දනායක කොළඹ අද පැවති මාධ්‍ය හමුවකට එක්වෙමින් මේ බව කියාසිටියා.",
       "URL": "https://www.hirunews.lk/314808/qr-වංචා-මැඩලීමට-අලුත්-ක්‍රමයක්",
       "Category": "Local News",
       "Parent URL": "https://www.hirunews.lk/local-news.php?pageID=884"
}