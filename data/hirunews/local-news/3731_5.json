{
       "Source": "hirunews",
       "Timestamp": "Tuesday, 25 September 2018 - 17:00",
       "Headline": "නාමල් කුමාරගෙන් හඬ සාම්පල ලබා ගැනීමට අපරාධ පරීක්ෂණ දෙපාර්තමේන්තුවට අවසර",
       "News Content": "ත්‍රස්ත විමර්ශන කොට්ඨාශයේ හිටපු නියෝජ්‍ය පොලිස්පති නාලක ද සිල්වා සම්බන්ධයෙන් හෙළිදරව්වක් කළ, දූෂණ විරෝධී බලකායේ මෙහෙයුම් අධ්‍යක්‍ෂ නාමල් කුමාර, රජයේ රස පරීක්ෂකවරයා වෙත ඉදිරිපත් කර, කට හඬ සාම්පල ලබා ගැනීම සඳහා අධිකරණය අවසර ලබාදී තිබෙනවා.\nකොළඹ කොටුව මහේස්ත්‍රාත් ලංකා ජයරත්න මෙම නියෝගය ලබා දී ඇති අතර, හෙට පෙරවරු 10ට ඔහු රජයේ රස පරීක්ෂකවරයා හමුවට ඉදිරිපත් කරන ලෙසයි අපරාධ පරීක්ෂණ දෙපාර්තමේන්තුවට විනිසුරුවරිය නියෝග කළේ.\nඅදාළ දුරකථන සංවාදවල කට හඬ නිශ්චිත කර ගැනීමට සාම්පල් ලබා ගැනීම සඳහා කරන ලද ඉල්ලීමකට අනුවයි කොටුව මහේස්ත්‍රාත්වරිය මෙම නියෝගය ලබාදී ඇත්තේ.\nමීට පෙර නාමල් කුමාර විසින් මාධ්‍ය වෙත ඉදිරිපත් කළ දුරකථන සංවාද ඇතුළත් හඬ පට ද රජයේ රස පරීක්ෂකවරයා වෙත ඉදිරි විමර්ශන සඳහා යොමු කෙරුණා.\nමේ අතර ජනාධිපති මෛත්‍රිපාල සිරිසේනල හිටපු ජනාධිපති මහින්ද රාජපක්ෂ සහ ඔහුගේ පවුලේ සාමාජිකයින් ඝාතනය කිරීමේ කුමන්ත්‍රණයක් ඉන්දියාවේ සිට ක්‍රියාත්මක වූ බවට ඉන්දීය ජාතිකයෙකු හෙළි කර ඇතැයි අපරාධ පරීක්ෂණ දෙපාර්තමේන්තුව අද අධිකරණයට දැනුම් දුන්නා.\nමේ තොරතුරු අනාවරණ වී ඇත්තේ ජනපති සහ හිටපු ආරක්ෂක ලේකම් ඝාතන තැතක් සම්බන්ධයෙන් තොරතුරු හෙළි කළ නාමල් කුමාර මහතා හමුවීමට පැමිණි ඉන්දීය ජාතිකයෙකු අත්අඩංගුවට ගෙන කළ ප්‍රශ්න කිරීම්වලදීයි.\nඅදාළ ඉන්දීය ජාතිකයා පසුගියදා නාමල් කුමාර මහතා හමුවීමට වරකාපොල පිහිටි ඔහුගේ නිවසට පැමිණ තිබුණා.\nඔහුගේ හැසිරීම සහ ඔහු ප්‍රකාශ කළ කරුණු පිළිබඳ මතු වූ සැකයක් හේතුවෙන් නාමල් කුමාර මහතා අපරාධ පරීක්ෂණ දෙපාර්තමේන්තුවට දැනුම් දී ඇති අතර, පසුව එම දෙපාර්තමේන්තුව මගින් ඔහු අත්අඩංගුවට ගැනුණා.\nඅනතුරුව ඔහුගෙන් කළ ප්‍රශ්න කිරීම්වලදී අනාවරණ කර ඇත්තේ ජනාධිපති මෛත්‍රිපාල සිරිසේන මහතා හිටපු ජනාධිපති මහින්ද රාජපක්ෂ මහතා සහ ඔහුගේ පවුලේ ඥාතීන් ඝාතනය කිරිමේ කුමන්ත්‍රණයක් පිළිබද තොරතුරු තමන් දන්නා බවයි.\nඒ අනුවල අපරාධ පරීක්ෂණ දෙපාර්තමේන්තුව අද පෙරවරුවේ කොළඹ කොටුව මහේස්ත්‍රාත් ලංකා ජයරත්න මෙනෙවිය වෙත තොරතුරු වාර්තා කරමින් කියා සිටියේ අදාළ කුමන්ත්‍රණය කවුරුන් විසින් කළේද යන්න සහ එම කුමන්ත්‍රණය පිළිබද මෙම පුද්ගලයා දැනගත් ආකාරය පිළිබද තවදුරටත් විමර්ශන කළ යුතු බවයි.\nඒ සඳහා තවදුරටත් ඔහු රඳවාගෙන ප්‍රශ්න කළ යුතු බව අපරාධ පරීක්ෂණ දෙපාර්තමේන්තුව අධිකරණයට දැනුම් දුන්නා.\nඅදාළ ඉන්දීය ජාතිකයා ඉන්දියාවේ කේරළ ප්‍රදේශයේ පදිංචි පුද්ගලයෙකු බවත් මෙරටට පැමිණ වීසා කාලසීමාව ඉක්මවන තෙක් රාගම ප්‍රදේශයේ කාමරයක් කුලියට ගෙන සිට ඇති බවත් දැනට අනාවරණ වී තිබෙනවා.",
       "URL": "https://www.hirunews.lk/200706/නාමල්-කුමාරගෙන්-හඬ-සාම්පල-ලබා-ගැනීමට-අපරාධ-පරීක්ෂණ-දෙපාර්තමේන්තුවට-අවසර",
       "Category": "Local News",
       "Parent URL": "https://www.hirunews.lk/local-news.php?pageID=3731"
}