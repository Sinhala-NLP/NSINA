{
       "Source": "hirunews",
       "Timestamp": "Monday, 24 January 2022 - 14:54",
       "Headline": "දරුවන් රැකීමට වෙර දරන දිරිය මවගේ කඳුළු කතාව (වීඩියෝ)",
       "News Content": "දරිද්‍රතාව යනු පිටිසර පෙදෙස්වලට පමණක් සීමා වූවක් බව ඇතැමුන්ගේ අදහසයි.\nඑහෙත් හිසට සෙවණක්, කුසට අහරක් පවා නොමැතිව මාර්ග අසල ගෙවා දමන ජීවිත නාගරික ප්‍රදේශවලත් පවතින බවට උදාහරණ ඕනෑ තරම්.\nමේ තවත් එවන් සිදුවීමක්.\nපැන්සල් තුඩ පුංචි අතැඟිලි අතර රඳවන්න තවමත් වෙහෙසෙන කුඩා දරුවන් තිදෙනෙකු සහ තරුණ මවක් සෑම සතිඅන්තයකම මෙලෙස දක්නට ලැබෙන්නේ\nබොරැල්ල සහ රාජගිරිය අතර, ආචාර්ය එන්. එම්. පෙරේරා කේන්ද්‍රය ඉදිරිපිට මාර්ගය අසලයි.\nසිනිඳු වැල්ලක පා පොඩි නඟමින් සෙල්ලම් කළ යුතු මේ පුංචි දරුවන්, අද දුව පැන ඇවිදින්නේ, දිනකට දස දහස් ගණනක් රථ වාහන අධික තදබදයකින් යුක්තව\nගමන් ගන්නා කාර්ය බහුල මාර්ගයයි.\nහඳුන් කූරු, කපුරු පැකට් ආදිය අලෙවි කරමින් එදිනෙදා වියදම සොයා ගන්නා මෙම දිරිය කාන්තාව තම සැමියා කෙරෙහි තැබූ විශ්වාසය මේ වන විට අත්හැර දමා ඇත්තේ ඔහු මත්ද්‍රව්‍ය භාවිතයට ඇබ්බැහි වීම හේතුවෙන් බවයි ඇය සඳහන් කළේ.\nඅව් වැසි නොතකමින් දෛනික ආදායමක් සපයා ගැනීමට මාර්ගය අසල සති අන්තය ගෙවන මේ පුංචි පවුල කවුරුන් හෝ ලබාදෙන යම් ආහාරයකින් බඩ වියත\nරැකගන්න වෙහෙසෙන්නේ උපයාගන්නා සොච්චම් මුදල දරුවන් තිදෙනාගේ අධ්‍යාපනය වෙනුවෙන් රැක ගැනීමටයි.\nමේ මවගේ එකම ආයාචනය වන්නේ දරුවන් තිදෙනා වෙනුවෙන් ස්ථිර ලෙස හිසට සෙවණක් තනාදෙන ලෙසයි.",
       "URL": "https://www.hirunews.lk/294992/දරුවන්-රැකීමට-වෙර-දරන-දිරිය-මවගේ-කඳුළු-කතාව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1402"
}