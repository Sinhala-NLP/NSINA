{
       "Source": "hirunews",
       "Timestamp": "Saturday, 09 October 2021 - 13:01",
       "Headline": "කොවිඩ් සුව වූ ගැබිනි මව්වරුන්ට වෛද්‍ය විශේෂඥයින්ගෙන් දැනුම් දීමක් (වීඩියෝ)",
       "News Content": "වයස අවුරුදු 20ට වැඩි සියලු‍ දෙනාට ම තෙවැනි මාත්‍රාවක් ලෙස ෆයිසර් එන්නත ලබාදීම සඳහා අනුමැතිය හිමි වූ බව රාජ්‍ය අමාත්‍ය මහාචාර්ය චන්න ජයසුමන පවසනවා.\nමේ අතර, නියමු ව්‍යාපෘතියක් ලෙස ලබන 15 වැනි දා සිට කොළඹ දිස්ත්‍රික්කයේ පාසැල් කිහිපයකදී දරුවන් එන්නත් කිරීම සිදු කරන බව ළමා රෝග විශේෂඥයින්ගේ විද්වත් සංගමය සඳහන් කළා.\nකොවිඩ් මර්දන එන්නත්කරණ වැඩසටහන යටතේ ගෙවුණු දිනයේදී පළමු සහ දෙවැනි මාත්‍රා වශයෙන් ලබා දුන් එන්නත් මාත්‍රා ගණන 141,149 ක්.\nඒ අනුව පුද්ගලයින් 15,502ක් පළමු මාත්‍රාවත්, පුද්ගලයින් 125,647ක් දෙවැනි මාත්‍රාවත් ලබා ගෙන තිබෙනවා.\nරාජ්‍ය අමාත්‍ය මහාචාර්ය චන්න ජයසුමන කියා සිටියේ තෙවැනි මාත්‍රාවක් ලෙස අවුරුදු 20ට වැඩි සියලු දෙනාට ෆයිසර් එන්නත් ලබාදීම සඳහා මාත්‍රා මිලියන 14.5ක් ඇණවුම් කර ඇති බවයි.\nඅවුරුදු 18ත් 19ත් අතර පාසැල් සිසුන් එන්නත් කිරීමේ නියමු ව්‍යාපෘතිය ලබන 15 වැනි දා කොළඹ දිස්ත්‍රික්කයෙන් ආරම්භ වීමට නියමිතයි.\nමේ අතර, කොරෝනා ආසාදනය වූ ගර්භනී මව්වරුන් හට පසු රෝගී තත්ත්වයන් වාර්තා වන බව කොළඹ කාසල් වීදියේ කාන්තා රෝහලේ ප්‍රසව හා නාරිවේද විශේෂඥ වෛද්‍ය සනත් ලැනරෝල් පවසනවා.\nගෙවුණු දිනයේ කොරෝනා ආසාදිතයින් 746 දෙනෙකු හඳුනාගත් අතර, ඒ අනුව මෙරටින් වාර්තා වන සමස්ත ආසාදිතයින් සංඛ්‍යාව 524,937 ක් දක්වා ඉහළ ගියා.\nබ්‍රසීලය කොරෝනා මරණ සංඛ්‍යාව හය ලක්ෂය ඉක්ම වූ ලොව දෙවන රට බවට ඊයේ පත්වුණා.\nඒ, එරට සමස්ත කොරෝනා මරණ සංඛ්‍යාව හය 600493 දක්වා ඉහළ යෑමත් සමඟයි.\nබ්‍රසීලයට වඩා වැඩි කොරෝනා මරණ සංඛ්‍යාවක් එනම් මරණ හත්ලක්ෂ තිස් දෙදහසක් වාර්තා වන්නේ ඇමෙරිකා එක්සත් ජනපදයෙන්.\nබ්‍රසීලයේ කොරෝනා මරණ සංඛ්‍යාව ඉහළ යෑමට ජනාධිපති ජායීර් බොල්සොනාරෝගේ ප්‍රතිපත්ති හේතු වී ඇති බවට එල්ල වන්නේ බරපතළ චෝදනාවක්.\nඔහු විසින් පවා මෙතෙක් කොරෝනා එන්නතක් ලබාගෙන නොමැති නමුදු, පොදුවේ බ්‍රසීල ජාතිකයින් කොරෝනා එන්නත් ලබාගැනීමට දක්වන්නේ දැඩි උද්යෝගයක්.\nඑරට ජනගහනයෙන් 70%ක් මේ වනවිට කොරෝනා එන්නත් එක් මාත්‍රාවක් හෝ ලබා සිටිනවා.\nමේ නිසා ඩෙල්ටා ප්‍රභේදය හමුවේ වූව ද, බ්‍රසීලයේ කොරෝනා ආසාදිතයින් සහ මරණ සංඛ්‍යාවේ අඩුවීමක් දැන් දැකගත හැකියි.\nපසුගිය අප්‍රේල් මාසයේ බ්‍රසීලයේ දෛනික කොරෝනා මරණ සංඛ්‍යාව 3,000 ඉක්ම වූවද දැන් එය 80%කින් පමණ පහත වැටී ඇති බව සඳහන්.",
       "URL": "https://www.hirunews.lk/284517/කොවිඩ්-සුව-වූ-ගැබිනි-මව්වරුන්ට-වෛද්‍ය-විශේෂඥයින්ගෙන්-දැනුම්-දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1639"
}