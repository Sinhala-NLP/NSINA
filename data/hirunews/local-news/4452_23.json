{
       "Source": "hirunews",
       "Timestamp": "Sunday, 25 June 2017 - 14:52",
       "Headline": "මෙරට ආහාර සුරක්ෂිතතාව ගැන ජගත් සංවිධානයෙන් අනතුරු ඇඟවීමක්",
       "News Content": "දැඩි නියඟය සහ ඉන් පසුව ඇති වූ දැඩි වර්ෂාව හේතුවෙන් මෙරට වගා බිම් රැසක් විනාශ වීම නිසා නව ලක්ෂයකට අධික ශ්‍රී ලාංකිකයන් ආහාර සුරක්ෂිතතාව පිළිබද අවදානමකට ලක්ව ඇති බවට ජගත් සංවිධානය අනතුරු අඟවනවා.\nඑක්සත් ජාතීන්ගේ ලෝක ආහාර වැඩපිළිවෙල සහ ලෝක ආහාර හා කෘෂිකර්ම සංවිධානය වාර්තාවක් ගොනුකරමින් පෙන්වා දෙන්නේ 2017 වසරේ මෙරට සමස්ත වී අස්වැන්න ටොන් මිලියන 2 යි දශම 7 ක් පමණ වනු ඇති බවයි.\nඑය පසුගිය වසරේ අස්වැන්නෙන් සියයට 40 ක පහත වැටීමක් වන අතර පසුගිය පස්වසර තුළ සාමාන්‍යයට වඩා සියයට 35 ක පහත වැටීමක්.\nයළ කන්නයේ අස්වැන්න ද පසුගිය වසරට වඩා සියයට 24 කින් පහත වැටෙනු ඇති බව එමගින් අනුමාන කරනවා.\nමේ නිසා ආහාර අනාරක්ෂිතභාවය අවම කිරීම සදහා ගොවීන්ට සහාය වීම අත්‍යාවශ්‍ය බවයි ජගත් සංවිධාන නියෝජිතායතන පෙන්වා දෙන්නේ.\nඑහිදී බීජ සහ කෘෂිකාර්මික උපකරණ කඩිනමින් ලබාදීම අත්‍යාවශ්‍ය වනවා.\nඅප මේ සම්බන්ධයෙන් කෘෂිකර්ම අමාත්‍ය දුමින්ද දිසානායකගෙන් විමසීමක් කළා.\nඑහිදී ඔහු සදහන් කළේ ස්වභාවික විපත් හේතුවෙන් සිදුවූ අස්වනු හානි සැලකිල්ලට ගෙන ජාතික ආහාර අවශ්‍යතාවය පිළිබද කඩිනම් වාර්තාවක් සකස් කිරීම සදහා කාර්ය සාධක බලකායක් පත් කර ඇති බවයි.",
       "URL": "https://www.hirunews.lk/164375/මෙරට-ආහාර-සුරක්ෂිතතාව-ගැන-ජගත්-සංවිධානයෙන්-අනතුරු-ඇඟවීමක්",
       "Category": "Local News",
       "Parent URL": "https://www.hirunews.lk/local-news.php?pageID=4452"
}