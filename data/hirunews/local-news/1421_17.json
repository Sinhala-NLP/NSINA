{
       "Source": "hirunews",
       "Timestamp": "Sunday, 16 January 2022 - 13:29",
       "Headline": "විදුලි අර්බුදය ගැන තීරණාත්මක සාකච්ඡාවක් හෙට (වීඩියෝ)",
       "News Content": "මෙහිදී ඉදිරි දින කිහිපය තුළ අඛන්ඩ විදුලි සැපයුමක් සඳහා අවශ්‍ය ඉන්ධන සැපයීම සම්බන්ධයෙන් අවසන් තීරණයක් ගැනීමට නියමිත බව අද පැවති මාධ්‍ය හමුවකදී විදුලිබල අමාත්‍ය ගාමිණී ලොකුගේ සඳහන් කළා.\nනොරොච්චෝලේ විදුලි බලාගාරයේ ජනන යන්ත්‍රයක් අක්‍රියවීමත් සමඟ ජාතික විදුලිබල පද්ධතියට මෙගාවොට් 300 ක ධාරිතාවක් අහිමිවුණා.\nමේ හේතුවෙන් අඛණ්ඩ විදුලිබල සැපයුම අභියෝගයට ලක්වූ අතර, කැළණිතිස්ස බලාගාරයේ හදිසියේ මතුවූ කාර්මික දෝෂය හේතුවෙන් මෙම අර්බුදය තවදුරටත් උග්‍ර වුණා.\nමෙවැනි පසුබිමක ජලවිදුලි උත්පාදනයද පවතින්නේ දැඩි අභියෝගාත්මක තත්වයකයි.\nවැසි රහිත කාලගුණයත් සමඟ ජලවිදුලි බලාගාරවල ජල මට්ටම සීග්‍රයෙන් අවම වෙමින් පවතින අතර, වාරිමාර්ග සහ පානීය ජලපහසුකම් සඳහා අවශ්‍ය ධාරිතාව වෙන් කිරීමෙන් පසු මේ වනවිට විදුලිබල නිෂ්පාදනයට වෙන්වන්නේ ජලාශවල සමස්ත ධාරිතවයෙන් සීයයට 35 ක් වැනි ප්‍රතිශතයක්.\nමෙම තත්වය මත ඩීසල් සහ දැවිතෙල් මගින් ක්‍රියාත්මක වන බලාගාර සඳහා ඉන්ධන අවශ්‍යවීම ගැටළුවක් බවට පත්ව ඇත්තේ රට තුළ මතුව ඇති ඩොලර් අර්බුදය හේතුවෙන්.\nකෙසේ වෙතත් මහබැංකු අධිපති අජිත් නිවාඩ් කබ්රාල්ගෙන් හිරු ප්‍රවෘත්ති අංශය සිදුකළ විමසීමකදී සඳහන් කළේ විදුලි නිෂ්පාදනය ඇතුලු රටට අවශ්‍ය සමස්ත ඛනිජ තෙල් ආනයනය සඳහා ඩොලර් ලබාදීමේ අභියෝගයට මහ බැංකුව සාර්ථකව මුහුණදෙමින් සිටින බවයි.\nඑමෙන්ම පවතින තත්වය හමුවේ ශ්‍රී ලංකාවට අවශ්‍ය විදේශ විනිමය පහසුකම් සපයාගැනීම සඳහා තවත් විකල්ප අවස්ථා කිහිපයක් සළකා බලමින් සිටින බවද මහ බැංකු අධිපතිවරයා හිරු ප්‍රවෘත්ති අංශයට වැඩිදුරටත් කියා සිටියා.\nවසරේ ඉදිරි කාලසීමාව තුළ ඉන්ධන ආනයනය සඳහා අවම වශයෙන් ඇමරිකානු ඩොලර් බිලියන හතරක් පමණ අවශ්‍ය වනු ඇතැයි අපේක්ෂිතයි.",
       "URL": "https://www.hirunews.lk/294155/විදුලි-අර්බුදය-ගැන-තීරණාත්මක-සාකච්ඡාවක්-හෙට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1421"
}