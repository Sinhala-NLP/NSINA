{
       "Source": "hirunews",
       "Timestamp": "Wednesday, 01 March 2023 - 21:28",
       "Headline": "TikTok තහනමට බයිඩන්ට බලය දෙන්න මන්ත්‍රී මණ්ඩලයේ අනුමැතිය",
       "News Content": "චීනයට අයත් සමාජ මාධ්‍ය යෙදුමක් වන TikTok සහ අනෙකුත් යෙදුම් තහනම් කිරීමට ජනාධිපති ජෝ බයිඩන්ට බලය ලබා දීම සඳහා එක්සත් ජනපද මන්ත්‍රී මණ්ඩලයේ විදේශ කටයුතු කමිටුව අද (01) ඡන්දය ප්‍රකාශ කළා.\nමිලියන 100කට වැඩි ඇමරිකානු ග්‍රාහක පිරිසක් සිටින චීනයේ ByteDance සමාගම සතු මෙම යෙදුම මෙන්ම ආරක්ෂක අවදානම් ඇති බවට විශ්වාස කරන වෙනත් යෙදුම් තහනම් කිරීමටයි එයින් ජනාධිපතිවරයාට නව බලතල ලැබුණේ.\nඑහි දී අදාල ඡන්ද විමසීමේ දී 24ට 16ක් වශයෙනුයි ඡන්ද ලැබී තිබුණේ.\nරිපබ්ලිකන් කමිටු සභාපති මයිකල් මැකෝල් විසින් අනුග්‍රහය දක්වන ලද පනත් කෙටුම්පතට කමිටුවේ සිටි ඩිමොක්‍රටික් පාක්ෂිකයෝ විරුද්ධ වී තිබෙනවා.\nකෙසේ නමුත් අදාල යෙදවුම් සම්බන්ධ ක්‍රියාවරියේ ඉරණම තවමත් අවිනිශ්චිත තත්ත්වයේ පවතින අතර ජනාධිපති බයිඩන් වෙත යාමට පෙර එය එක්සත් ජනපද සෙනෙට් සභාව විසින් සම්මත කළ යුතුයි.\nමේ අතර අදාල පනත් කෙටුම්පත ඉදිරිපත් කළ රිපබ්ලිකන් කමිටු සභාපති මයිකල් මැකෝල් ඡන්දයෙන් පසුව රොයිටර් පුවත් සේවයට පවසා තිබුණේ ටික්ටොක් යෙදවුමට අදාල පනත ඉක්මනින් සෙනෙට් සභාව වෙත ගෙන ඒමට මේ මාසයේ දී අමෙරිකානු පූර්ණ සභාව විසින් ඡන්දය ප්‍රකාශ කරනු ඇතැයි තමා සිතන බවයි.\nකෙසේ නමුත් ඊට විරුධව යමින් කමිටුවේ ඉහළ ම ඩිමොක්‍රටික් නියෝජිත ග්‍රෙගරි මීක්ස් කියා සිටියේ, මෙම පනතින් නිදහස් භාෂණයේ මූලික ඇමරිකානු වටිනාකම් යටපත් කිරීම මෙමගින් සිදුවන බවයි.",
       "URL": "https://www.hirunews.lk/328711/tiktok-තහනමට-බයිඩන්ට-බලය-දෙන්න-මන්ත්‍රී-මණ්ඩලයේ-අනුමැතිය",
       "Category": "Local News",
       "Parent URL": "https://www.hirunews.lk/local-news.php?pageID=504"
}