{
       "Source": "hirunews",
       "Timestamp": "Sunday, 08 August 2021 - 8:33",
       "Headline": "මෙරට සමස්ත කොරෝනා මරණ පන්දහස ඉක්මවයි - ඊයේත් මරණ 98 ක්",
       "News Content": "මෙරට කොරෝනා මරණ සංඛ්‍යාව ඊයේ පන්දහසේ සීමාව ඉක්මවා ගියා.\nඊයේ වාර්තා වු මරණ 98ත් සමඟ මෙරට සමස්ත කොරෝනා මරණ සංඛ්‍යාව දැක්වුණේ 5,017 ක් ලෙසයි.\nකොරෝනා ආසාදිතව පෙරේදා මියගිය සෞඛ්‍ය සේවා අධ්‍යක්ෂ ජනරාල්වරයා විසින් ඊයේ  තහවුරු කළ මරණ 98 ක් රජයේ ප්‍රවෘත්ති දෙපාර්තමේන්තුව වාර්තා කර තිබුණා.\nඑලෙස මියගිය පිරිස අතර, කාන්තාවන් 51 දෙනෙකු සිටින අතර, පිරිමි පුද්ගලයින් 47 දෙනෙකු වනවා. මියගිය අයගෙන් 78 දෙනෙකු අවුරුදු 60ට වැඩි පුද්ගලයින් බවයි එම දෙපාර්තමේන්තුව නිවේදනය කළේ.\nඑමෙන්ම ඊයේ තවත් කොරෝනා ආසාදිතයන් 2815 ක් හඳුනාගැනීමත් සමඟ මෙරට සමස්ත ආසාදිතයින් සංඛ්‍යාව 327,038ක් දක්වා ඉහළ ගියා.\nඉන් 2796 දෙනෙකු අලුත් අවුරුදු කොවිඩ් පොකුරේ ආශ්‍රිතයන් වන අතර විදේශන්හි සිට පැමිණි 19 දෙනෙකු ද  ආසාදිතයින් ලෙස හඳුනා ගැණුනා.\nඒ අනුව ආසාදිතයින් 31,325 දෙනෙකු තවදුරටත් රෝහල්ගතව ප්‍රතිකාර ලබන අතර සුවය ලැබූ මුළු සංඛ්‍යාව 290,794ක්.\nමේ අතර සංකූලතා නොමැති කොරෝනා ආසාදිතයන් නිවෙස් තුළ රඳවාගනිමින් අධීක්ෂණය කිරීමට ගත් ක්‍රියාමාර්ගය හෙට සිට ආරම්භ කෙරෙන අතර ඊට අදාළ මාර්ගෝපදේශ මාලාවක් සෞඛ්‍ය සේවා අධ්‍යක්ෂ ජනරාල්වරයා විසින් සියලු පළාත් සහ ප්‍රාදේශීය සෞඛ්‍ය සේවා අධ්‍යක්ෂවරුන් ඇතුලු සියලු සෞඛ්‍ය ආයතන ප්‍රධානීන් වෙත පසුගියදා යොමු කෙරුණා.\nඒ අනුව 1390 දුරකථන අංකය හරහා පැය විසි හතර පුරා රෝගීන්ට අවශ්‍ය තොරතුරු ලබාගත හැකියි.\nසංකූලතා නොමැති අඩු අවදානම් රෝග ලක්ෂණ පෙන්නුම් කරන වයස අවුරුදු දෙකේ සිට අවුරුදු 65 දක්වා වන වයස් කාණ්ඩවල රෝගීනුයි මෙලෙස නිවෙස්වල රඳවා අධීක්ෂණය කිරීමට කටයුතු කර ඇත්තේ.\nයම් හෙයකින් රෝගී තත්වය උත්සන්න වුවහොත් කඩිනමින් රෝහල් ගත කිරීමටද පහසුකම් සළසා තිබෙනවා.\nරෝගියා නිවෙස් තුළ රඳවා ප්‍රතිකාර ලබාගන්නේ නම් ඒ සඳහා ඔහුගේ කැමැත්ත ලබාගත යුතු බවද සෞඛ්‍ය අමාත්‍යාංශය ප්‍රකාශ කර සිටියා.\nමේ අතර කොරෝනා ආසාදිතයන් සීග්‍ර ලෙස වාර්තාවීමට හේතුව ඩෙල්ටා  ප්‍රභේදය විය හැකි බවයි ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ කියා සිටියේ.\nඩෙල්ටා ප්‍රභේදය පැතිර යන වකවානුවක අවදානම් සහගතව රැකියාවේ නිරතවන සෞඛ්‍ය අංශයේ පිරිසගේ ප්‍රතිශක්තිකරණය ඉහළ නැංවීමට තවත් එන්නත් මාත්‍රාවක් ලබාදීම කෙරෙහි අවධානය යොමුව ඇති බව සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන ප්‍රකාශ කළා.\nඒ, කොළඹ ඊයේ පැවති මාධ්‍ය හමුවකදියි.\nපවතින තත්වය ඉතා අවදානම් බැවින් නිවසින් පිටවන සෑම මොහොතකම මුව ආවරණ පැළඳ සිටීම අනිවාර්යෙන් සිදු කළ යුතු බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nමේ අතර මෙරට රැඳී සිටින සියලු විදේශිකයන්ගේ වීසාවල වලංගු කාලය දීර්ඝ කර තිබෙනවා.\nආගමන විගමන දෙපාර්තමේන්තුව සඳහන් කළේ සැප්තැම්බර් මස හත්වනදා දක්වා මෙලෙස වීසා බලපත්‍රවල වලංගු කාලය දීර්ඝ කර ඇති බවයි.",
       "URL": "https://www.hirunews.lk/279161/මෙරට-සමස්ත-කොරෝනා-මරණ-පන්දහස-ඉක්මවයි-ඊයේත්-මරණ-98-ක්",
       "Category": "Local News",
       "Parent URL": "https://www.hirunews.lk/local-news.php?pageID=1768"
}