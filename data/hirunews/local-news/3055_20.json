{
       "Source": "hirunews",
       "Timestamp": "Sunday, 10 November 2019 - 10:11",
       "Headline": "පොලිස් නිලධාරීන්ට අල්ලස් දීමට තැත් කළ දෙදෙනෙකු අත්අඩංගුවට",
       "News Content": "දංකොටුව - කටුකෙන්ද මංසන්ධියේ මාර්ග බාධක රාජකාරියේ යෙදී සිටි පොලිස් නිලධාරීන්ට අල්ලස් ලබාදීමට තැත් කළ තරුණයන් දෙදෙනෙකු පොලීසිය මගින් අත්අඩංගුවට ගනු ලැබුවා.\nඊයේ අලුයම එම මාර්ග බාධකය අසළදී මීගමුව දෙසට ධාවනය වූ ලොරි රථයක් නැවැත්වීමට පොලිසිය සංඥා කළද එය නොනවත්වා ධාවනය කර තිබෙනවා.\nඑම අවස්ථාවේදීම ඒ දෙසටම ධාවනය වූ කැබ් රථයක්, රාජකාරියේ යෙදි සිටි පොලිස් නිලධාරීන් අසළට පැමිණ නොනවත්වා ධාවනය වූ ලොරි රථයේ ගමන් කළේ තමන්ගේ පිරිසක් බව ප්‍රකාශ කර ඇති බව සඳහන්.\nඑහි ගවයින් ප්‍රවාහනය කරමින් සිටින බව පවසා අල්ලස් වශයෙන් රුපියල් 500 නෝට්ටු 2 ක් අල්ලස් ලෙස ලබාදීමට තැත් කර තිබෙනවා.\nඉන් අනතුරුව අදාළ සැකකරුවන් දෙදෙනා අත්අඩංගුවට ගෙන ඇති අතර, ඔවුන් මාරවිල මහේස්ත්‍රාත් අධිකරණයට ඉදිරිපත් කිරීමෙන් අනතුරුව හෙට දක්වා රක්ෂිත බන්ධනාගාර ගත කළ බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nපලාගිය ලොරි රථය සහ සැකකරුවන් සොයා මේ වනවිට පොලිස් පරීක්ෂණ ක්‍රියාත්මකයි.\nමේ අතර ගලේවෙල ප්‍රදේශයේ ගල්කොරි හිමියෙකුගෙන් රුපියල් 25,000 ක අල්ලස් මුදලක් ලබාගැනීමට උත්සාහ කළ, වැඩ තහනමට ලක්වූ පොලිස් කොස්තාපල්වරයෙකු, ලබන 13 වනදා රක්ෂිත බන්ධනාගාර ගත කර තිබෙනවා.\nඒ, සැකකරු දඹුල්ල දිසා මහේස්ත්‍රාත් කෝසල බණ්ඩාර ඉලංගසිංහ හමුවට ඊයේ ඉදිරිපත් කිරීමෙන් අනතුරුවයි. ගලේවෙල - මකුළුගස්වැව ප්‍රදේශයේ ගල් කොරි හිමියෙකුගෙන් දුරකථනය හරහා සැකකරු මෙලෙස අල්ලස් ඉල්ලා ඇති අතර, අදාළ ව්‍යාපාරිකයා මේ සම්බන්ධයෙන් ගලේවෙල පොලීසියට පැමිණිලි කර තිබෙනවා.\nපසුව සැකකරු උපක්‍රමශීලීව මුදල් ලබාදීම සඳහා ගල් කොරියට ගෙන්වාගෙන, පොලිසිය මගින් අත්අඩංගුවට ගනු ලැබුවා. මෙම පුද්ගලයා මීට පෙර හංවැල්ල පොලීසියට අනුයුක්තව සේවය කරමින් සිටියදී වැඩ තහනමට ලක්වූවෙකු වන අතර, ඔහු සන්තකයේ තිබී පොලිස් රාජකාරි හැදුනුම්පතක් සහ ජංගම දුරකථනයක්ද සොයාගෙන තිබෙනවා.",
       "URL": "https://www.hirunews.lk/227995/පොලිස්-නිලධාරීන්ට-අල්ලස්-දීමට-තැත්-කළ-දෙදෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3055"
}