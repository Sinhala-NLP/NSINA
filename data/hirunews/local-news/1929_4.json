{
       "Source": "hirunews",
       "Timestamp": "Tuesday, 25 May 2021 - 19:19",
       "Headline": "ගිනි ගන්නා නැව දකුණට ඇලවෙයි ඉන්දියාවත් සහයට (වීඩියෝ)",
       "News Content": "ගිනි ගැනීමට ලක්ව ඇති එක්ස්ප්‍රස් පර්ල් නෞකාවේ ඉදිරිපස ඇති වූ ගින්න මේ වනවිට පාලක මැදිරිය පිහිටි නෞකාවේ පසුපස දෙසට ව්‍යාප්ත වෙමින් පවතින බව නාවික හමුදාව පවසනවා.\nනාවික හමුදාව පැවසුවේ මුහුදේ රළු ස්වභාවය මත මේ වනවිට නෞකාව දකුණු පසට මදක් ඇලව පවතින බවයි.\nඑසේම, කාලගුණික තත්ත්වයේ වෙනස්වීම මත දැඩි වූ සුළං ප්‍රවාහය, ගින්න තවත් වර්ධනය වීමට හේතුවී ඇතැයි ද නාවික හමුදාව පෙන්වා දෙනවා.\nඒ හේතුවෙන් මෙම ප්‍රදේශයේ ධීවර කටයුතුවල නිරත ප්‍රජාවට එම මුහුදු ප්‍රදේශය මඟ හැර තම ධීවර කටයුතුවල නිරත වන ලෙසටයි නාවික හමුදාව දැනුම් දෙන්නේ.\nගින්න නිවා දැමීම සඳහා ඉන්දීය වෙරළාරක්ෂක බලකායට අයත් නෞකා දෙකක්, යෙදවීමට නියමිත බවයි නාවික හමුදා මාධ්‍ය සම්බන්ධීකාරක කපිතාන් ඉන්දික ද සිල්වා කියා සිටියේ.\nමේ අතර, ආපදා කළමනාකරණ මධ්‍යස්ථානය ජනතාවට දැනුම් දෙන්නේ එක්ස්ප්‍රස් පර්ල් නෞකාවෙන් මුහුදට වැටී ඇති බහාලුම් හා කොටස් කොළඹ සිට මීගමුව දක්වා වෙරළ තීරයට පැමිණිය හැකි බැවින් රසායනික ද්‍රව්‍ය ඇතුළත් ඒවා ස්පර්ශ කිරීමෙන් වළකින ලෙසටයි.\nඑවන් ද්‍රව්‍ය දුටු වහාම පොලීසියට හෝ 117 අංකයට දැනුම් දෙන ලෙස ද ආපදා කළමනාකරණ මධ්‍යස්ථානය දැනුම් දුන්නා.\nකොළඹ වරායට වයඹ දෙසින් නැංගුරම් ලා තිබියදී ටොන් 40,000 ක් බරැති එක්ස්ප්‍රස් පර්ල් නෞකාව පසුගිය 19 වනදා ගිනි ගැනීමකට ලක්වූයේ එහි බහාලුම්වල ගබඩා කර තිබූ නයිට්ටි්‍රක් අම්ල කාන්දුවීම හේතුවෙන්.\nගිනි ගැනීමට ලක්වන අවස්ථාවේදී එම නෞකාව නයිට්ටි්‍රක් අම්ල ටොන් 25 ක් සහ වෙනත් රසායනික ද්‍රව්‍ය ඇතුළු රූපලාවන්‍ය ද්‍රව්‍ය ගබඩා කර තිබූ බහාලුම් 1486 ක් ප්‍රවාහනය කරමින් තිබුණා.\nපසුව වරාය අධිකාරිය, නාවික හමුදාව එක්ව එම ගින්න යම්තාක් දුරකට පාලනය කළ අතර පසුව නෞකාවේ සිසිලනය කටයුතු සිදුකරනු ලැබුවා.\nඉන් අනතුරුවයි අද අලුයම නෞකාවේ පිපිරීමක් සිදුවීමත් සමඟ ගින්න යළි සක්‍රිය වූයේ.\nඑම පිපිරීමෙන් නාවිකයන් දෙදෙනෙකු ද තුවාල ලැබූ අතර, නෞකාවේ 25 දෙනෙකුගෙන් යුත් කාර්ය මණ්ඩලය ආරක්ෂිත ලෙස අද පෙරවරුවේ නාවික හමුදාව ඉන් ඉවත් කර ගනු ලැබුවා.\nඔවුන් සියලුදෙනා මේ වනවිට නිරෝධායන මධ්‍යස්ථානයක් වෙත යොමු කර තිබෙනවා.\nඑසේම, නෞකාවේ ගින්න වර්ධනය වීමත් සමඟ එහි තිබූ බහාළුම් 20 කට වැඩි ප්‍රමාණයක් ගිනි ගනිමින් මේ වනවිට මුහුදට වැටී ඇති බවයි සමුද්‍රීය පරිසර ආරක්ෂණ අධිකාරිය සඳහන් කළේ.\nඒ අනුව, සමුද්‍රීය පරිසරයට සිදුවන හානිය අවම කරලීම සඳහා නෞකාව නාවික සැතපුම් 50 ක් පමණ ඈතට රැගෙන යාමට අපේක්ෂිතයි.\nනෞකාවේ ඉදිරි කටයුතු සම්බන්ධයෙන් අද දිනයේදී රජයේ පාර්ශව සඳහා නෞකාවේ මව් සමාගමේ මෙරට නියෝජිතයින් සමඟ සාකච්ඡා කිහිපයක් පැවැත්වුණා.",
       "URL": "https://www.hirunews.lk/272427/ගිනි-ගන්නා-නැව-දකුණට-ඇලවෙයි-ඉන්දියාවත්-සහයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1929"
}