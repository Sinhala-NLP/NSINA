{
       "Source": "hirunews",
       "Timestamp": "Saturday, 23 January 2021 - 13:13",
       "Headline": "කොරෝනා වැළදුණු සුව ඇමතිනිය හික්කඩුවේ ප්‍රතිකාර මධ්‍යස්ථානයකට (වීඩියෝ)",
       "News Content": "කොරෝනා ආසාදිත බවට තහවුරු වූ සෞඛ්‍ය ඇමතිනී පවිත්‍රා වන්නිආරච්චි නිරෝධායන ක්‍රියාවලිය සඳහා හික්කඩුව ප්‍රදේශයේ පෞද්ගලික හෝටලයකට යොමුකර තිබෙනවා.\nඇයට කොරෝනා ආසාදිත බවට සෞඛ්‍ය අමාත්‍යාංශය අද දහවල් තහවුරු කළා. සිදුකළ ඇන්ටිජන් පරීක්ෂණයකදී ඇයට කොරෝනා වෛරසය ආසාදනය වී ඇති බවට හෙළි වීමෙන් පසුව පී.සී.ආර්. පරීක්ෂණයක් ද සිදුකිරීමෙන් අනතුරුව මෙය තහවුරු වී තිබෙනවා.\nශ්‍රී ජයවර්ධනපුර මහ රෝහලේ ඊයේ පැවති වැඩසටහනක් සදහා සෞඛ්‍ය අමාත්‍යවරිය අවසන් වරට එක්වූ අතර එම අවස්ථාවට සෞඛ්‍ය සේවා අධ්‍යක්ෂ ජනරාල්වරයා ඇතුළු සෞඛ්‍ය අංශයේ ඉහළ නිලධාරීන් පිරිසක් ද එක්ව සිටියා.\nඇය පෙරේදා නෙළුම් මාවතේ ශ්‍රී ලංකා පොදුජන පෙරමුණේ පක්ෂ කාර්යාලයේ පැවති වැඩසටහනකට ද එක්වුණා.\nදැනට ඇමතිවරුන් තුන්දෙනෙකු ඇතුලු පාර්ලිමේන්තු මන්ත්‍රීවරුන් හතරදෙනෙකුට කොරෝනා ආසාදනය වී ඇති බවටයි හදුනාගෙන ඇත්තේ.\nරාජ්‍ය අමාත්‍ය දයාසිරි ජයසේකරට ප්‍රථමයෙන් කොරෝනා ආසාදනය වී ඇති බවට තහවුරු වූ අතර, මේ වනවිට ඔහු පූර්ණ සුවය ලබා නිවෙස වෙත ගොස් තිබෙනවා.\nඑමෙන්ම අමාත්‍ය වාසුදේව නානායක්කාර, රාජ්‍ය අමාත්‍ය පියල් නිශාන්ත සහ පාර්ලිමේන්තු මන්ත්‍රී රවුෆ් හකීම්ටද කොරෝනා වෛරසය ආසාදනය වී ඇති බවටයි සිදුකළ පරීක්ෂණවලින් තහවුරු වූයේ.\nඑමෙන්ම පාර්ලිමේන්තුවේ කාර්ය මණ්ඩලයේ 9 දෙනෙකුටද මේ වනවිට කොරෝනා ආසාදනය වී තිබෙනවා.",
       "URL": "https://www.hirunews.lk/260502/කොරෝනා-වැළදුණු-සුව-ඇමතිනිය-හික්කඩුවේ-ප්‍රතිකාර-මධ්‍යස්ථානයකට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2193"
}