{
       "Source": "hirunews",
       "Timestamp": "Thursday, 29 December 2016 - 18:44",
       "Headline": "වරායේ කළු සතියක් - ලොතරැයි අලෙවිකරුවන්ගෙන් රතු එළියක්",
       "News Content": "හම්බන්තොට - මාගම්පුර වරාය චීන සමාගමකට පැවරීමට ගත් තීරණයට එරෙහිව ජනවාරි දෙවනදා සිට කළු විරෝධතා සතියක් දියත් කරන බව සමස්ත ලංකා වරාය පොදු සේවක සංගමය පවසනවා.\nදිවයිනේ පිහිිටි සෑම වරායකම සහ වරාය අධිකාරියට අයත්, ගොඩනැගිලි තුළ මෙන්ම වාහන තුළ ද කළු කොඩි ඔසවා තබමින් මෙම විරෝධතාවය දක්වන බවයි එම සංගමයේ ප්‍රධාන ලේකම් චන්ද්‍රසිරි මහගමගේ සදහන් කළේ.\nඑමෙන්ම, සියලූම සේවකයන් ද කළු පටි පැළදගෙන රාජකාරි කටයුතු සිදුකරන බවයි කොළඹ අද (29) පැවති මාධ්‍ය හමුවකට එක්වෙමින් ඔහු කියා සිටියේ.\nමේ අතර, ලොතරැයි පතක මිල රුපියල් 30 දක්වා වැඩි කිරීමට රජය ගෙන ඇති තීරණය වෙනස් නොකළහොත් ඊට විරෝධය පළ කරමින් ලොතරැයි අලෙවියෙන් ඉවත් වන බව සමස්ත ලංකා ලොතරැයි අලෙවි නියෝජිතයන්ගේ සංගමය පවසනවා.\nඑහි සභාපති ක්‍රිශාන්ත මාරඹගේ කොළඹ අද (29) කැදවා තිබූ මාධ්‍ය හමුවකට එක්වෙමින් සදහන් කළේ ලබන පළමුවැනිදා සිට තමන් මෙම ක්‍රියාමාර්ගයට අවතීර්ණ වන බවයි.\nකෙසේ වෙතත් ජාතික ලොතරැයි මණ්ඩලයේ සභාපති නීතිඥ ශර්මිලා පෙරේරා මහත්මිය පැවසුවේ එම වර්ජනයට මුහුණ දීමට ජාතික ලොතරැයි මණ්ඩලය සූදානම් බවයි.\nමේ අතර මහනුවර දිස්ත්‍රික් ලොතරැයි අලෙවි නියෝජතයින් මල්වතු පාර්ශ්වයේ මහ නායක අති පුජ්‍ය තිබ්බටුවාවේ ශ්‍රී සුමංගල මහ නා හිමියන් බැහැදැක තම ගැටලුව පිළිබදව උන්වහන්සේ දැනුවත් කළා.",
       "URL": "https://www.hirunews.lk/150861/වරායේ-කළු-සතියක්-ලොතරැයි-අලෙවිකරුවන්ගෙන්-රතු-එළියක්",
       "Category": "Local News",
       "Parent URL": "https://www.hirunews.lk/local-news.php?pageID=4732"
}