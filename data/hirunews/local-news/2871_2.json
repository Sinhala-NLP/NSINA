{
       "Source": "hirunews",
       "Timestamp": "Wednesday, 04 March 2020 - 7:18",
       "Headline": "සතියකදී ඉතාලියේ සහ දකුණු කොරියාවේ සිට ශ්‍රී ලාංකිකයන් 1800 ක් දිවයිනට",
       "News Content": "කොවිඩ් - 19 හෙවත් නව කොරෝනා වෛරසය හේතුවෙන් ඉතාලිය සහ දකුණු කොරියාවේ සිටින ශ්‍රී ලාංකිකයින් වැඩි පිරිසක් දිවයිනට පැමිණෙමින් සිටිනවා.\nඒ අනුව පසුගිය සතිය තුළ මෙම රටවල් දෙකෙහි සිටි ශ්‍රී ලාංකිකයින් 1800 ක පිරිසක් දිවයිනට පැමිණි බවයි කටුනායක ජාත්‍යන්තර ගුවන්තොටුපලේ ප්‍රකාශකයෙකු සඳහන් කළේ.\nඊයේ දිනයේදී පැමිණි පිරිසගෙන් වැඩි සංඛ්‍යාවක් ඉතාලියේ සිට පැමිණ ඇති බවයි ඔහු කියා සිටියේ.\nඑමෙන්ම මේ වනවිට කොවිඞ් - 19 හෙවත් නව කොරෝනා වෛරසය ආසාදනය වී සිටින ශ්‍රී ලාංකික කාන්තාවගේ තත්ත්වය බරපතල නොවන බව  මිලානෝ නුවර ශ්‍රී ලංකා කොන්සල් ජනරාල් කාර්යාලය ප්‍රකාශ කළා.\nඇයගේ සැමියාට මෙම වෛරසය ආසාදනය වී නොමැති බවයි එම කොන්සල් කාර්යාලයේ ප්‍රකාශිකාවක සඳහන් කළේ.\nමේ වනවිට ඉතාලියෙන් කොරෝනා ආසාදනයන් 2502ක් වාර්තා වන අතර මියගිය සංඛ්‍යාව 79ක්.\nමේ අතර දකුණු කොරියාව තුල කොරෝනා වෛරසය සීග්‍රයෙන් පැතිරුණද එහි සිටින ශ්‍රී ලාංකිකයින්ට කිසිදු බලපෑමක් නොමැති බව එරට ශ්‍රී ලංකා කොන්සල් කාර්යාලය ප්‍රකාශ කළා. නිවාඩු ලබාගත හැකි ශ්‍රමිකයින් වැඩි පිරිසක් ශ්‍රී ලංකාවට පිටත්ව යන බවයි එහි ප්‍රකාශිකාව සඳහන් කළේ.\nදකුණු කොරියාවෙන් කෙරෝනා ආසාදිතයන් 5186ක් වාර්තා වන අතර මියගිය සංඛ්‍යාව 28ක්.\nඑමෙන්ම ඉතාලිය සහ ඉරානයේ සිට ගුවන් මෙන්ම නෞකා මගින් මෙරටට පැමිණෙන සියලූම මගීන් දින 15 ක කාලයක් නිරෝධායනයට ලක් කිරීමට සෞඛ්‍ය අමාත්‍යාංශය ඊයේ තීරණය කළා.\nමේ වනවිට ලොව පුරා කොවිඞ් - 19 හෙවත් නව කොරෝනා වෛරසය ආසාදිතයන් 92,860ක් වාර්තා වන අතර මියගිය සංඛ්‍යාව 3162 දක්වා ඉහල ගොස් තිබෙනවා.",
       "URL": "https://www.hirunews.lk/235737/සතියකදී-ඉතාලියේ-සහ-දකුණු-කොරියාවේ-සිට-ශ්‍රී-ලාංකිකයන්-1800-ක්-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=2871"
}