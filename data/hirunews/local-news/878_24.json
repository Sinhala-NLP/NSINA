{
       "Source": "hirunews",
       "Timestamp": "Saturday, 10 September 2022 - 8:10",
       "Headline": "දුම්රිය ටිකට් හිඟයක් (වීඩියෝ)",
       "News Content": "දුම්රිය දෙපාර්තමේන්තුවේ ප්‍රවේශ පත්‍ර හිඟයක් මතුව ඇති බව වාර්තා වනවා.\nඇතැම් මගීන් සඳහන් කළේ, දුම්රිය ස්ථාන මගින් නියමිත මුදලට අනුව ප්‍රවේශ පත්‍ර නිකුත් නොකරන බවයි.\nමේ සම්බන්ධයෙන් අප දුම්රිය නියෝජ්‍ය සාමාන්‍යාධීකාරී එස්. පොල්වත්තගෙන් විමසීමක් කර අතර ඔහු කියා සිටියේ ප්‍රවේශ පත්‍ර මුද්‍රණයට අවශ්‍ය කඩදාසි හිඟය මීට හේතු වී ඇතිබවයි.\nමේ අතර ලිහිසි තෙල් මිල දිනෙන් දින ඉහළ යාම හේතුවෙන් ප්‍රවාහන කර්මාන්තය බරපතළ අර්බුදයකට ලක් වී ඇති බව ප්‍රවාහන ක්‍ෂේත්‍රයේ නියැලෙන්නන් පවසනවා.\nසමස්ථ ලංකා පාසල් ළමුන් ප්‍රවාහන සංගමය පෙන්වා දෙන්නේ මේ වන විට ලිහිසි තෙල් මිල සියයට 200කින් 300කින් පමණ ඉහළ ගොස් ඇති බවයි.\nමේ හේතුවෙන් පාසල් වෑන් රථ සේවා සහ නඩත්තු කටයුතුවල මිල ගණන් ද ඉහළ ගොස් ඇති බවයි එම සංගමයේ සභාපති එල්. මල්ශ්‍රී ද සිල්වා කියා සිටියේ.\nමේ අතර ලිහිසිතෙල් මිල අධික ලෙස ඉහළ යාම හේතුවෙන් තම කර්මාන්තයට ද දැඩි බලපෑමක් එල්ල වී ඇති බවයි සමස්ථ ලංකා ත්‍රිරෝද රථ හිමියන්ගේ වෘත්තීය සමිතියේ සභාපති ලලිත් ධර්මසේකර සඳහන් කළේ.",
       "URL": "https://www.hirunews.lk/315023/දුම්රිය-ටිකට්-හිඟයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=878"
}