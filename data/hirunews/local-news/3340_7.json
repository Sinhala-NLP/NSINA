{
       "Source": "hirunews",
       "Timestamp": "Wednesday, 22 May 2019 - 14:28",
       "Headline": "ප්‍රභූ වාහන ගමන් කිරීමේදී මාර්ග වැසීමෙන් වළකින්නැයි ජනපතිගෙන් උපදෙස්",
       "News Content": "ප්‍රභූ වාහනවලට ගමන් කිරීම සඳහා මහජනතාවට අවහිර වන පරිදි මාර්ග වසා දැමීම කිසිදු අයුරකින් සිදු නොකළ යුතු බවට ජනාධිපති මෛත්‍රීපාල සිරිසේන අදාළ අංශ වෙත උපදෙස් ලබාදී තිබෙනවා.\nජනාධිපති මාධ්‍ය අංශය සඳහන් කළේ ඊයේ (21)  පැවති කැබිනට් මණ්ඩල රැස්වීමේ දී ද ජනාධිපතිවරයා මේ පිළිබඳ අවධානය යොමු කළ බවයි.\nප්‍රභූ ආරක්ෂක රථ ගමන් කිරීමේ දී මාර්ග වසා තැබීම හේතුවෙන් මහජනතාවට සිදුවන අපහසුතාව පිළිබඳ සැලකිල්ලට ගනිමින් ජනාධිපති මෛත්‍රීපාල සිරිසේන මෙම උපදෙස් ලබා දී තිබෙනවා.\nඒ අනුව අදාළ ප්‍රභූවරුන්ගේ ආරක්ෂක අංශ නිලධාරින් මේ පිළිබඳ  දැනුවත් කරන ලෙසට සහ සාමාන්‍ය ජනතාවට කිසිදු අයුරකින් අවහිරයක් ඇති නොවන අයුරින් ප්‍රභූ රථ ධාවනය කිරීමට ඔවුන්ට උපදෙස් නිකුත් කරන ලෙසටයි ජනාධිපතිවරයා වැඩිදුරටත් ප්‍රකාශකර ඇත්තේ.",
       "URL": "https://www.hirunews.lk/216881/ප්‍රභූ-වාහන-ගමන්-කිරීමේදී-මාර්ග-වැසීමෙන්-වළකින්නැයි-ජනපතිගෙන්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=3340"
}