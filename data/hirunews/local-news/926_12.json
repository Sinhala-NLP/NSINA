{
       "Source": "hirunews",
       "Timestamp": "Saturday, 20 August 2022 - 16:10",
       "Headline": "2022/23 මහ කන්නයට පොහොර දෙන්න බඩ ඉරිඟු ගොවීන් ලියාපදිංචිය ඇරඹෙයි",
       "News Content": "රසායනික පොහොර ලබා දීමේ වැඩසටහන යටතේ 2022 සහ 2023 මහ කන්නයේ බඩ ඉරිඟු වගා කරන ගොවීන් ලියාපදිංචි කිරීම ආරම්භ කර ඇති බව ගොවිජන සංවර්ධන කොමසාරිස් ජනරාල් ඒ.එච්.එම්.එල්. අබේරත්න දැනුම් දෙනවා.\nලියාපදිංචිය මාර්ගගත (online) ක්‍රමයට පමණක් සිදුකරන බැවින්\nwww.agrarian.lk\nවෙබ් අඩවියට පිවිස සිය තොරතුරු ඇතුලත් කර ලියාපදිංචි විය යුතුයි.\nබඩ ඉරිඟු වගා කරන ගොවීන්ට රසායනික පොහොර අවශ්‍ය නම් මෙසේ ලියාපදිංචිය අනිවාර්ය බවයි කොමසාරිස් ජනරාල්වරයා ප්‍රකාශ කළේ.\n2022.08.15 සිට 2022.08.31 අතර කාලය ගොවීන්ට ලියාපදිංචිය සඳහා අවස්ථාව වෙන්කර තිබෙනවා.\nමාර්ගගත ක්‍රමයට ලියාපදිංචි වීමේදී යම් ගැටළුවක් පැන නැගුනහොත් තම ප්‍රදේශයේ කෘෂිකර්ම පර්යේෂණ හා නිෂ්පාදන සහකාරවරයා හෝ තම ප්‍රදේශයේ ගොවිජන සේවා මධ්‍යස්ථාන නිලධාරියකුගේ සහය ලබා ගත හැකි බව ගොවිජන සංවර්ධන කොමසාරිස් ජනරාල්වරයා වැඩි දුරටත් දැනුම් දෙනවා.\nමේ අතර ඉන්දීය ණය ආධාර යටතේ ලැබීමට නියමිතව තිබූ මෙට්‍රික් ටොන් 21,000ක දෙවන පොහොර තොගයද මෙරටට ලගා වී අවසන් බව කොමර්ෂල් පොහොර සමාගම පවසනවා.\nමෙම පොහොර කුඩා තේ වතු සහ බඩ ඉරිගු ගොවීන්ට බෙදා හැරීමට සැලසුම් කර ඇති බවයි එම සමාගමේ සභාපති මෙත්සිරි විජේගුණවර්ධන කියා සිටියේ.",
       "URL": "https://www.hirunews.lk/313287/2022-23-මහ-කන්නයට-පොහොර-දෙන්න-බඩ-ඉරිඟු-ගොවීන්-ලියාපදිංචිය-ඇරඹෙයි",
       "Category": "Local News",
       "Parent URL": "https://www.hirunews.lk/local-news.php?pageID=926"
}