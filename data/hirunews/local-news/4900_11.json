{
       "Source": "hirunews",
       "Timestamp": "Wednesday, 31 August 2016 - 7:28",
       "Headline": "කොටදෙනියාවේ පාසල් සිසුවාට පහර දුන් නිලධාරීන් ගැන තොරතුරු ඉල්ලයි",
       "News Content": "කොටදෙණියාවේ සේයා සදෙව්මි දැරියගේ ඝාතනය සම්බන්ධයෙන් පළමුව අත්අඩංගුවට ගත් පාසල් සිසුවාට පහරදුන් පොලිස් නිලධාරීන්ගේ තොරතුරු අධිකරණයට ඉදිරිපත් කරන ලෙස ශ්‍රේෂ්ඨාධිකරණය ඊයේ පොලිස්පතිවරයාට නියෝග කළා.\nඒ, අදාළ සිසුවා විසින් ගොනුකළ මූලික අයිතිවාසිකම් පෙත්සම සළකා බැලූ අවස්ථාවේදියි.\nසිද්ධියට කිසිදු සම්බන්ධයක් නොමැති තමා අත්අඩංගුවට ගෙන වරද පිළිගන්නා ලෙස බලකරමින් දින ගණනාවක් රඳවාගෙන පහරදුන් බවත්, එමඟින් තම මූලික අයිතිවාසිකම් උල්ලංඝනය වී ඇති බවත් කොටදෙණියාවේ පදිංචි පාසල් සිසුවා ගොනු කළ පෙත්සමේ සදහන්.\nඑහි වගඋත්තරකරුවන් ලෙස කොටදෙණියාව පොලීසියේ ස්ථානාධිපතිවරයා, මීගමුව සහකාර පොලිස් අධිකාරීවරයා, අපරාධ පරීක්ෂණ දෙපාර්තමේන්තුවේ අධ්‍යක්‍ෂවරයා, පොලිස්පතිවරයා සහ නීතිපතිවරයා නම් කර තිබෙනවා.\nසිය පෙත්සම මගින් මෙම පාසල් සිසුවා රුපියල් කෝටියක වන්දියක් ද ඉල්ලා ඇති අතර, පෙත්සම ඊයේ විභාගයට ගැනුනේ ශ්‍රේෂ්ඨාධිකරණ විනිසුරුවරුන් වන ප්‍රියසාද් ඩෙප් ඇතුලු ත්‍රිපුද්ගල විනිසුරු මඩුල්ලක් ඉදිරියේයි.\nතමන්ට පහරදුන් පොලිස් නිලධාරීන් පිළිබඳව ඡායාරූපද මෙම සිසුවා අධිකරණයට ඉදිරිපත් කර තිබීම විශේෂත්වයක්.",
       "URL": "https://www.hirunews.lk/141867/කොටදෙනියාවේ-පාසල්-සිසුවාට-පහර-දුන්-නිලධාරීන්-ගැන-තොරතුරු-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4900"
}