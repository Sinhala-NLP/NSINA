{
       "Source": "hirunews",
       "Timestamp": "Monday, 26 March 2018 - 13:15",
       "Headline": "මාළඹේ වෙඩි තැබීම ගැන සොයන්න පොලිස් කණ්ඩායම් තුනක්",
       "News Content": "මාළඹේ - චන්ද්‍රිකා කුමාරණතුංග මාවතේ පිහිටි ව්‍යායාම මංතීරුවේ ව්‍යායාම් කරමින් සිටියදී වෙඩි ප්‍රහාරයකට ලක්ව මියගිය කෝටිපති ව්‍යාපාරිකයාගේ ඝාතකයන් අත්අඩංගුවට ගැනීම සඳහා පොලිස් කණ්ඩායම් තුනක් යොදවා තිබෙනවා.\nඅතුරුගිරිය පොලිසියේ ප්‍රකාශකයෙකු සඳහන් කළේ මෙම ඝාතනය සම්බන්ධයෙන් ලද තොරතුරු වලට අනුව අංශ තුනක් ඔස්සේ මේ වනවිට විමර්ශණ ආරම්භ කර ඇති බවයි.\nයතුරුපැදියකින් පැමිණි දෙදෙනෙකු විසින් සිදු කළ වෙඩි තැබීමෙන් මියගිය ව්‍යාපාරිකයා පාතාල නායක අංගොඩ ලොක්කා සමග සබඳතා පැවැත්වූ අයෙකු බවට ද හෙළිවී තිබෙනවා.\nඑමෙන්ම මොහුට පසුගිය කාලයේ කප්පම් තර්ජන පැවති බවයි පොලිස් පරීක්ෂණවලදී අනාවරණය වී ඇත්තේ.\nමුල්ලේරියා ප්‍රදේශයේ පදිංචිකරුවෙකු වන මොහු සිය බිරිදගෙන් දික්කසාදව සිට ඇති අතර මහ පරිමාණයෙන් මුදල් පොලියට ලබාදීමද සිදුකර ඇති බව හෙලිව තිබෙනවා.\nව්‍යායාම්වල නිරතව සිටියදී යතුරුපැදියකින් පැමිණි දෙදෙනෙකු මෙම වෙඩි තැබීම සිදුකර පළාගොස් තිබුණේ ඊයේ (25) රාත්‍රියේයි.",
       "URL": "https://www.hirunews.lk/186901/මාළඹේ-වෙඩි-තැබීම-ගැන-සොයන්න-පොලිස්-කණ්ඩායම්-තුනක්",
       "Category": "Local News",
       "Parent URL": "https://www.hirunews.lk/local-news.php?pageID=4019"
}