{
       "Source": "hirunews",
       "Timestamp": "Thursday, 06 January 2022 - 17:18",
       "Headline": "කොටදෙණියාවෙන් අතුරුදන් වූ ළමුන් දෙදෙනා මීරිගමින් හමුවූ හැටි හෙළිවෙයි",
       "News Content": "කොටදෙණියාව ප්‍රදේශයෙන් අතුරුදන් වූ කුඩා ළමුන් දෙදෙනා මීරිගම නගරයේදී හමුවී ඇත්තේ ඊයේ (05) රාත්‍රී ආහාර ලබාගැනීම සඳහා වෙළඳසැලක් වෙත පැමිණි අවස්ථාවේදී බවට හෙළිවී තිබෙනවා.\nඑම වෙළඳසැලේ කාන්තාව විසින් මෙම ළමුන් දෙදෙනා නිවසට කැඳවාගෙන ගොස් ආහාරපාන ලබාදී තොරතුරු විමසීමක් කර අද (06) උදෑසන මීරිගම පොලිසියට භාරදී තිබෙනවා.\nඑහිදී අනාවරණ වී ඇත්තේ මෙම ළමුන් කොටදෙණියාව පොලිස් වසමේදී අතුරුදන් වූ ළමුන් දෙදෙනා බවටයි.\nපසුව වැඩිදුර විමර්ශන සඳහා ඔවුන් කොටදෙණියාව පොලිසියට භාරදී තිබෙනවා.\nකොටදෙණියාව පොලිස් වසමේ බාඳූරාගොඩ ප්‍රදේශයේ පදිංචි ඥාති සොහොයුරන් වන අවුරුදු 10 සහ 12 වයස්වල පසුවන ළමුන් දෙදෙනා අතුරුදන්ව ඇති බවට පසුගිය නොවැම්බර් මස 23 වනදායි පොලිසියට පැමිණිල්ලක් ලැබී තිබුණේ.\nඅනතුරුව ඔවුන් සොයා ගැනීම සඳහා පොලිසිය මහජන සහය පැතූ අතර ළමුන් දෙදෙනාගේ ඡායාරූප ද ප්‍රසිද්ධියට පත් කෙරුණා.\nදින 43 කට පසුවයි අනතුරුව ඔවුන් හමුවුණේ.\nමෙම සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුවේ මනුෂ්‍ය ඝාතන හා සංවිධානාත්මක අපරාධ කොට්ඨාශය සහ කොටදෙණියාව පොලීසීය විමර්ශන ආරම්භ කර තිබෙනවා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව ප්‍රකාශ කළේ, දරුවන් දෙදෙනා අතුරුදන්ව සිටි කාලය තුල ඔවුන් රැදී සිටි ස්ථාන සහ අතුරුදන් වූ ආකාරය අනාවරණ කර ගැනීම සඳහා සම්බන්ධයෙන් අදාළ විමර්ශන ක්‍රියාත්මක බවයි.\nපොලීසිය මොවුන්ගේ ඡායාරූප සහ තොරතුරු අවස්ථා දෙකකදී මාධ්‍ය වෙත නිකුත් කළ ද කිසිදු තොරතුරක් නොලැබීම හේතුවෙන් මෙහි විමර්ශන අපරාධ පරීක්ෂණ දෙපාර්තමේන්තුව වෙත භාර දෙනු ලැබුවා.\nදරුවන්ගේ මවගෙන් කරන ලද ප්‍රශ්න කිරීම්වලදී ඇය ද පරස්පර ප්‍රකාශ නිකුත් කර තිබුණා.",
       "URL": "https://www.hirunews.lk/293212/කොටදෙණියාවෙන්-අතුරුදන්-වූ-ළමුන්-දෙදෙනා-මීරිගමින්-හමුවූ-හැටි-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1444"
}