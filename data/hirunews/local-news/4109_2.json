{
       "Source": "hirunews",
       "Timestamp": "Thursday, 25 January 2018 - 13:02",
       "Headline": "රත් වූ වෛද්‍ය නිලවරණයේ ප්‍රතිඵලය",
       "News Content": "ශ්‍රී ලංකා වෛද්‍ය සභාවේ ඊයේ (25)පැවති නිලවරණයෙන් රජයේ වෛද්‍ය නිලධාරීන්ගේ සංගමය නියෝජනය කරන වෛද්‍යවරුන් හතරදෙනෙකු තේරී පත්වුණා.\nඑහිදී එම සංගමයේ සභාපති ලෙස කටයුතු කරන විශේෂඥ වෛද්‍ය අනුරුද්ධ පාදෙණිය ඡන්ද 6254ක් ලබාගත්තේ සියයට 77 ක ප්‍රතිශතයක් වාර්තා කරමින්.\nවෛද්‍ය නලින්ද හේරත් ඡන්ද 5676ක් ලබාගත් අතර, වෛද්‍ය හැරිස් පතිරගේ සහ වෛද්‍ය නවින්ද සොයිසා පිළිවෙලින් ඡන්ද 5250 ක් සහ 5117ක් ලබාගනු ලැබුවා.\nකෙසේ වෙතත් මෙහිදී නිලවරණයට ඉදිරිපත් වූ වෛද්‍යවරුන් අතර ගැටුම්කාරී තත්ත්වයක් ද හටගත්තා.\nරජයේ වෛද්‍ය නිලධාරීන්ගේ සංගමයේ සාමාජිකයෙකු වන වෛද්‍ය සෙනාල් ප්‍රනාන්දු හා වෛද්‍ය තුසිත කහදූව අතර ඇති වූ මෙම ගුටිබැට හුවමාරුව රූගත කරමින් සිටි වෛද්‍ය රුචිර සරණපාල හට ද පිරිසක් පහරදී තිබුණා.\nඅද පැවැති ප්‍රවෘත්ති සාකච්ඡාවකදී මෙම සිදුවීම සම්බන්ධයෙන් වෛද්‍ය නිලධාරීන්ගේ සංගමය අදහස් පළ කළා.",
       "URL": "https://www.hirunews.lk/182000/රත්-වූ-වෛද්‍ය-නිලවරණයේ-ප්‍රතිඵලය",
       "Category": "Local News",
       "Parent URL": "https://www.hirunews.lk/local-news.php?pageID=4109"
}