{
       "Source": "hirunews",
       "Timestamp": "Wednesday, 19 October 2022 - 20:10",
       "Headline": "විශේෂ අවශ්‍යතා සහිත දරුවන් සඳහා ජාතික ප්‍රතිපත්තියක් සැකසීම සඳහා අවධානය",
       "News Content": "ශ්‍රී ලංකාවේ විශේෂ අවශ්‍යතා සහිත දරුවන්ගේ යහපැවැත්ම තහවුරු කිරීම සඳහා ජාතික ප්‍රතිපත්තියක් සැකසීමේ අවශ්‍යතාවය පිළිබඳ ළමයින් සඳහා වන පාර්ලිමේන්තු සංසදයේ අවධානය යොමුව තිබෙනවා.\nමේ පිළිබඳ අදහස් පළ වූයේ ළමයින් සඳහා වන පාර්ලිමේන්තු සංසදය ඊයේ (18) එහි සභාපති පාර්ලිමේන්තු මන්ත්‍රී රෝහිණි කුමාරි විජේරත්නගේ ප්‍රධානත්වයෙන් පාර්ලිමේන්තුවේදී රැස්වූ අවස්ථාවේදීයි.\nමෙරට දරුවන්ගේ යහපැවැත්ම සම්බන්ධයෙන් සංසදයේ ඉදිරි වැඩකටයුතු පිළිබඳව සාමාජික මන්ත්‍රීවරයන්ගේ අදහස් හා යෝජනාද මෙහිදී විශේෂ අවධානයට ලක් වුණා.\nඒ අනුව ළමා රැකවරණය පිළිබඳ විශේෂ අවධානය යොමු කරමින් කාන්තා, ළමා කටයුතු හා සමාජ සවිබලගැන්වීම් අමාත්‍යාංශය හා ඒ හා සම්බන්ධ වෙනත් ආයතන, පොලිස් ළමා හා කාන්තා කාර්යාංශ හා එක්සත් ජාතීන්ගේ ළමා අරමුදල (UNICEF) යන ආයතනයන්හි නියෝජිතයින් සමඟ ළමුන්ගේ රැකවරණය සම්බන්ධ ගැටලු හා යෝජනා පිළිබඳව පුළුල්ව සාකච්ඡා කිරීමට මෙහිදී තීරණය කෙරුණා.\nමෙරට දරුවන් හා සම්බන්ධ විවිධ ක්ෂේත්‍රයන් පිළිබඳව ද , අවධානයට ලක් වූ අතර සමස්ත ළමා ජනගහනයට ගුණාත්මක අධ්‍යාපනය ලබා දීම, ප්‍රමාණවත් සෞඛ්‍ය රැකවරණයක් ලබාදීමට, පවතින සම්පත් හා නිලධාරීන් වඩාත් කාර්යක්ෂම කිරීම, ළමුන් අපයෝජනයට ලක් වීමට පෙර එවැනි වටපිටාවන් හඳුනා ගනිමින් ඒ පිළිබඳ අවශ්‍ය ක්‍රියාමාර්ග ක්‍රියාත්මක කිරීම, මනා පෝෂණයක් ලබා ගැනීමට ඇති ප්‍රවේශය සහතික කිරීම හා ළමුන්ගේ හැකියාවන් වර්ධනය කිරීමට අවස්ථාවන් නිර්මාණය කිරීම යනාදිය මෙහිදී අවධානයට යොමු වූ විශේෂ කරුණු වනවා.\nඑමෙන්ම ග්‍රාමීය, නාගරික හා වතු ජනතාවගේ දරුවන් සඳහා තිබෙන විවිධාකාර වූ ගැටලුවලට වෙන් වෙන් වශයෙන් විසඳුම් සෙවීම අත්‍යවශ්‍ය බව මෙහිදී තවදුරටත් අවධාරණය වී තිබෙනවා.\nපළාත් කොමාසරිස්වරුන්ගේ අදහස් හා යෝජනාවන්වල ප්‍රමුඛත්වයෙන් දරුවන් සම්බන්ධ රජයේ නිලධාරීන් හා රාජ්‍ය නොවන සංවිධානයන්හී නිලධාරීන් සමඟ නව තාක්ෂණය භාවිත කරමින් ඉදිරියට කටයුතු කිරීමට සංසදයේ සාමාජිකයන් එකඟ වීමද මෙහිදී විශේෂ වුණා.\nළමුන්ගේ ගැටලුකාරී අවස්ථාවලදී මාධ්‍ය භාවිතය පිළිබඳව අප්‍රසාදය පල කළ සංසදයේ සාමාජිකයින්ගේ පොදු අවධානය යොමු වුයේ ඊට අදාළ අමාත්‍යාවරයා සමඟ එක්ව නිසි වැඩපිළිවෙලක් හා ප්‍රතිපත්තියක් නිර්මාණය කළ යුතු බවයි.\nමීට අමතරව ළමා මන්දපෝෂණය පිළිබඳ දැනුවත් කිරීමේ වැඩසටහනක් නිර්මාණය කිරීමේ අවශ්‍යතාවය හා මෙහිදී සාකච්ඡා වී තිබෙනවා.",
       "URL": "https://www.hirunews.lk/318304/විශේෂ-අවශ්‍යතා-සහිත-දරුවන්-සඳහා-ජාතික-ප්‍රතිපත්තියක්-සැකසීම-සඳහා-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=792"
}