{
       "Source": "hirunews",
       "Timestamp": "Wednesday, 16 March 2022 - 7:09",
       "Headline": "බැසිල් ඉන්දියාවට ළඟා වෙයි",
       "News Content": "ඉන්දීය රජයේ ආරාධනයකට අනුව නිල සංචාරයක් සඳහා ඊයේ (15) අඟහරුවා දා සවස නවදිල්ලි නුවරට බලා පිටත් වූ මුදල් අමාත්‍ය බැසිල් රාජපක්ෂ නවදිල්ලි නුවරට ළඟා වී තිබෙනවා.\nමුදල් අමාත්‍ය බැසිල් රාජපක්ෂ මෙසේ ඉන්දියාව බලා පිටත් ව ගියේ තෙදින නිල සංචාරයක් සඳහා යි.\nශ්‍රී ලංකා මහ කොමසාරිස් මිලින්ද මොරගොඩ විසින් දිල්ලි ICT හෝටලයේ දී ඔහු පිළිගනු ලැබූ අතර, මුදල් අමාත්‍යවරයා සමඟ මුදල් ලේකම් එස්.ආර්.ආටිගල ද සංචාරය සඳහා පිටත් ව ගොස් ඇති බව යි වාර්තා වන්නේ.\nමෙම සංචාරයේ දී විදේශ කටයුතු අමාත්‍ය ආචාර්ය එස්. ජයශංකර්, නිර්මලා සීතාරාමන්, මුදල් හා ආයතනික කටයුතු විදේශ ලේකම් ශ්‍රී හර්ෂ් වර්ධන ශ්‍රින්ග්ලා සහ ඉන්දියාවේ නියෝජ්‍ය ජාතික ආරක්ෂක උපදේශක ශ්‍රී වික්‍රම් මිස්රි යන අයට හමුවීමට නියමිත යි.\nමේ අතර, මුදල් අමාත්‍ය බැසිල් රාජපක්ෂ අද ඉන්දීය අග්‍රාමාත්‍ය නරේන්ද්‍ර මෝදි හමුවීමට ද නියමිත බව වාර්තා වනවා.\nඑමෙන්ම ඉන්දීය විදේශ අමාත්‍ය එස්. ජයිශංකර් සමඟ හමුවද අද පැවැත්වීමට සැළසුම් කර ඇති බවයි ඉන්දීය වාර්තා සඳහන් කළේ.\nමුදල් අමාත්‍යවරයාගේ මෙම සංචාරයේ දී තිරිඟු පිටි, සීනි, සහල් සහ අත්‍යාවශ්‍ය ඖෂධ ඇතුළු මිල දී ගැනීම් සඳහා ඩොලර් බිලියනයක ණය සහන ලබා ගැනීම සඳහා වන ගිවිසුමකට ද අත්සන් තැබීමට නියමිත යි.",
       "URL": "https://www.hirunews.lk/299593/බැසිල්-ඉන්දියාවට-ළඟා-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1291"
}