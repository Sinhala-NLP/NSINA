{
       "Source": "hirunews",
       "Timestamp": "Saturday, 15 April 2023 - 18:45",
       "Headline": "අදත් දුම්රිය 34 ක් අවලංගුයි - සඳුදා සිට ප්‍රවාහන සේවා සාමාන්‍ය පරිදි (වීඩියෝ)",
       "News Content": "ලබන සඳුදා කාර්යාල සහ පාසල් වෙත පැමිණීමට අවශ්‍ය ප්‍රවාහන සේවා සාමාන්‍ය පරිදි ක්‍රියාත්මක බව ශ්‍රී ලංකා ගමනාගමන මණ්ඩලය පවසනවා.\nහිරු ප්‍රවෘත්ති අංශය කළ විමසීමකදී එහි ධාවන අංශයේ නියෝජ්‍ය සාමාන්‍යාධිකාරී පණ්ඩුක ස්වර්ණ හංස කියා සිටියේ උත්සව සමය වෙනුවෙන් ධාවනයට යොදා තිබූ විශේෂිත බස් රථ සේවාව ද 17 වනදා තෙක් ක්‍රියාත්මක කිරීමට කටයුතු යොදා ඇති බවයි.\nමේ අතර, ලංකා පෞද්ගලික බස් රථ හිමියන්ගේ සංගමයේ සභාපති ගැමුණු විජේරත්න සදහන් කළේ හෙට දිනයේ සියයට 50 ක පමණ බස් රථ ප්‍රමාණයක් ධාවනයට එක් කිරීමට සැලසුම් කර ඇති අතර, අනිද්දා සිට පෞද්ගලික බස් රථ සාමාන්‍ය පරිදි ධාවනයට එක්කරන බවයි.\nමේ අතර, අද දිනයේ ධාවනයට නියමිතව තිබූ දුම්රිය ගමන්වාර 210 න් ප්‍රාදේශීය ගමන්වාර 34 ක් පමණ අවලංගු කිරීමට කටයුතු කළ බව දුම්රිය නියෝජ්‍ය සාමාන්‍යාධිකාරි වී.එස්.පොල්වත්තගේ ප්‍රකාශ කළා.\nප්‍රමාණවත් පරිදි මගීන් නොසිටීම ඊට හේතු වී තිබෙනවා. කෙසේ වෙතත් සදුදා සිට සාමාන්‍ය පරිදි දුම්රිය ගමන්වාර ධාවනය කිරීමට කටයුතු කරන බවයි ඔහු සඳහන් කළේ.",
       "URL": "https://www.hirunews.lk/332600/අදත්-දුම්රිය-34-ක්-අවලංගුයි-සඳුදා-සිට-ප්‍රවාහන-සේවා-සාමාන්‍ය-පරිදි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=412"
}