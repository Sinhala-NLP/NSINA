{
       "Source": "hirunews",
       "Timestamp": "Monday, 06 November 2017 - 7:38",
       "Headline": "පෙට්‍රල් තොග පවතින්නේ දින 04 කට පමණයි, අමාත්‍යාංශ ලේකම් කියයි",
       "News Content": "දෛනික අවශ්‍යතාවන්ට සරිලන පරිදි තවත් දින 04කට පමණක් පෙට්‍රල් සංචිත පවතින බව ඛනිජ තෙල් සම්පත් සංවර්ධන අමාත්‍යාංශය පවසනවා.\nඑහි ලේකම් උපාලි මාරසිංහ හිරු ප්‍රවෘත්ති අංශයට සඳහන් කළේ දිවයින පුරා හිඟයකින් තොරව ඉන්ධන බෙදා හැරීමේ කටයුතු සිදුකරන බවයි.\nඅනවශ්‍ය ලෙස පෙට්‍රල් එක්රැස් කිරීමෙන් වළකින ලෙස ද ඔහු පාරිභෝගික ජනතාවගෙන් ඉල්ලීමක් කළා.\nඅමාත්‍යාංශ ලේකම්වරයා සඳහන් කළේ  අනිද්දා දිනයේදී තෙල් රැගත් නැවක් දිවයිනට ළඟාවීමට නියමිත බවයි.\nඊයේ දිනයේදීත් දිවයිනේ ප්‍රදේශ රැසකම ඉන්ධන පිරවුම්හල් අසළ දිගු පෝලිම් දක්නට ලැබුණා.\nඇතැම් ඉන්ධනහල්වල පෙට්‍රල් නොමැති බවට සඳහන් කළ පුවරු ද දක්නට ලැබුණු බවයි අප වාර්තාකරුවන් කියා සිටියේ.\nඑමෙන්ම, ඊයේ දිනය වනවිට පෙට්‍රල් ලබාදීම සීමා කරන ලෙසටද ඛනිජ තෙල් සංස්ථාව, ඉන්ධන පිරවුම්හල් වෙත උපදෙස් ලබාදී තිබුණා.\nඒ බව සඳහන් පුවරු ද ඇතැම් ඉන්ධන පිරවුම්හල්වල ප්‍රදර්ශනය කර ඇති අයුරු එහි ගිය හිරු වාර්තාකරුවන්ට දැක ගැනීමට හැකි වුණා.\nමේ අතර, අයි. ඕ.සී. සමාගම මගින් ආනයනය කරන ලද පෙට්‍රල් තොගයක් ප්‍රමිතියෙන් තොරවීම නිසා ප්‍රතික්ෂේප කරන ලද අතර, එය කිසිදු හේතුවක් මත යළි භාර නොගන්නා බව  ඛනිජ තෙල් සම්පත් සංවර්ධන අමාත්‍යාංශයේ ලේකම් උපාලි මාරසිංහ ප්‍රකාශ කළා.\nකෙසේ වෙතත්,  ලංකා ඛනිජ තෙල් පොදු සේවක සංගමයේ ලේකම් ඩී.ජේ. රාජකරුණා කියා සිටියේ ප්‍රතික්ෂේප වූ තෙල් නැව මේ වනවිට ත්‍රිකුණාමල මුහුදේ නැංගුරම් ලා ඇති බවයි.",
       "URL": "https://www.hirunews.lk/175346/පෙට්‍රල්-තොග-පවතින්නේ-දින-04-කට-පමණයි-අමාත්‍යාංශ-ලේකම්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4233"
}