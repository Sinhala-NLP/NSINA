{
       "Source": "hirunews",
       "Timestamp": "Wednesday, 14 September 2022 - 16:07",
       "Headline": "පිටුවහල් කිරීමට අදාළව බ්‍රිතාන්‍ය කාන්තාවක් ගොනු කළ පෙත්සම ශ්‍රේෂ්ඨාධිකරණය විසින් නිෂ්ප්‍රභ කරයි (වීඩියෝ)",
       "News Content": "තමන්ව පිටුවහල් කිරීමට ආගමන හා විගමන දෙපාර්තමේන්තුව ගෙන ඇති තීරණය බල රහිත කරන ලෙස ඉල්ලා අරගලයට සම්බන්ධ වූ බ්‍රිතාන්‍ය ජාතික කෙලිග් ෆ්‍රේසර් ඉදිරිපත් කළ මූලික අයිතිවාසිකම් පෙත්සම විභාගයට නොගෙන ප්‍රතික්ෂේප කිරීමට ශ්‍රේෂ්ඨාධිකරණය නියෝග කළා.\nඑමෙන්ම රුපියල් ලක්ෂයක නඩු ගාස්තුවක් ද ගෙවන ලෙසයි ශ්‍රේෂ්ඨාධිකරණය ඇයට නියෝග කළේ.\nතමන්ව ශ්‍රී ලංකාවෙන් පිටුවහල් කිරීමට ආගමන හා විගමන දෙපාර්තමේන්තුව ගෙන තිබෙන තීරණය බල රහිත කරන නියෝගයක් නිකුත් කරන්නැයි ඉල්ලා අරගලයට සම්බන්ධ වූ බ්‍රිතාන්‍ය ජාතික කාන්තාවක වන කෙලිග් ෆ්‍රේසර් ඉදිරිපත් කළ මූලික අයිතිවාසිකම් පෙත්සමක් ශ්‍රේෂ්ඨාධිකරණය හමුවේ කැඳවනු ලැබුවා.\nඒ බුවනෙක අලුවිහාරේල එස්ගතුරෙයිරාජා සහ ජනක් ද සිල්වා යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල ඉදිරියේයි.\nපෙත්සම කැඳවූ අවස්ථාවේදී මූලික විරෝධතාවක් මතු කළ නියෝජ්‍ය සොලිසිටර් ජනරාල් කණිෂ්කා ද සිල්වා මහත්මිය අධිකරණය හමුවේ සඳහන් කළේල මෙම සිද්ධියට අදාළව පෙත්සම්කාර කාන්තාව අභියාචනාධිකරණය හමුවේ රිට් පෙත්සමක් ගොනු කළද එය ප්‍රතික්ෂේප කෙරුණු බවයි.\nඉන් අනතුරුව එම තැනැත්තිය ශ්‍රේෂ්ඨාධිකරණය වෙත අභියාචනයක් ඉදිරිපත් කළත් එය ද ශ්‍රේෂ්ඨාධිකරණය විසින් ප්‍රතික්ෂේප කළ බවයි නියෝජ්‍ය සොලිසිටර් ජනරාල්වරිය සඳහන් කළේ.\nඑහෙත් පෙත්සම්කාරිය එම කරුණු මෙම පෙත්සම තුළින් වසන් කර ඇති බව පෙන්වා දුන් නියෝජ්‍ය සොලිසිටර් ජනරාල්වරියල එය බරපතළ වරදක් බවත් ඒ අනුව මෙම පෙත්සම විභාගයට නොගෙන ප්‍රතික්ෂේප කරන ලෙසත් ඉල්ලා සිටියා.\nමෙම කරුණු සම්බන්ධයෙන් පෙත්සම්කාරිය තමන්ව ද දැනුවත් නොකළ බවයි පෙත්සම්කාර පාර්ශ්වය වෙනුවෙන් පෙනී සිටි නීතිඥ ලක්ෂාන් ඩයස් මහතා කියා සිටියේ.\nඉදිරිපත් වූ කරුණු සලකා බැලූ ත්‍රිපුද්ගල ශ්‍රේෂ්ඨාධිකරණ විනිසුරු මඬුල්ලල අදාළ පෙත්සම විභාගයට නොගෙන ප්‍රතික්ෂේප කිරීමට තීන්දු කළා.\nඊට අමතරව රුපියල් ලක්ෂයක නඩු ගාස්තුවක් ගෙවන ලෙස ද ශ්‍රේෂ්ඨාධිකරණය විසින් පෙත්සම්කාර බ්‍රිතාන්‍ය ජාතික කාන්තාවට නියෝග කළා.\nතමා ගාලු මුවදොර ගෝඨා ගෝ ගම අරගලයට සහාය දැක්වීමේ ප්‍රතිඵලයක් ලෙස තම වීසා අවලංගු කොට තමන්ව පිටුවහල් කිරීමට උත්සහ කරන බැවින් ඒ තුළින් සිය මූලික මිනිස් අයිතිවාසිකම් උල්ලංඝනය වන බවට තීන්දු කොට තමන්ව පිටුවහල් කිරීමේ තීරණය බලරහිත කරන ලෙසයි ඇය සිය මූලික අයිතිවාසිකම් පෙත්සමෙන් ඉල්ලා තිබුණේ.\nමේ අතර කපුටු කාක් යන රිද්මයෙන් වාහනයේ නලාව ශබ්ද කළ බවට නීතිඥවරයෙකුට එරෙහිව පනවා තිබූ නඩුවක්ද අද කොළඹ මහේස්ත්‍රාත් අධිකරණයේදී කැඳවනු ලැබුවා.\nඒ කොළඹ අතිරේක මහේස්ත්‍රාත් එස්. එම්. ප්‍රභාකරන් මහතා ඉදිරියේයි. එහිදී අදාළ චෝදනා එල්ල වූ නීතිඥවරයා එම චෝදනාවෙන් නිදහස් කිරීමටයි අතිරේක මහේස්ත්‍රාත්වරයා නියෝග කළේ.\nඅතිරේක මහේස්ත්‍රාත්වරයා පොලිසියට අවවාද කරමින් කියා සිටියේ කිසියම් පුද්ගලයෙකුට එරෙහිව අධිකරණය හමුවේ නඩු පවරන විට නිසි පරිදි නීතිය පිළිබඳ අධ්‍යයනයකින් කටයුතු කළයුතු ලෙසයි.\nමේ අතර ජූලි 9 වැනිදා ජනාධිපති කාර්යාලයට සහ අරලිය ගහ මන්දිරයට අනවසරයෙන් ඇතුළු වී දේපළවලට හානි සිදුකිරීමට අදාළ නඩු දෙකක සැකකරුවන් කොටුව මහේස්ත්‍රාත් අධිකරණයට කැඳවා තිබුණා.\nඑහිදී ජනාධිපති ලේකම් කාර්යාලයට අනවසරයෙන් ඇතුළු වීමට අදාළව නොවැම්බර් මස 30වැනිදාත් අරලිය ගහ මන්දිරයට ඇතුළුවීමට අදාළව නොවැම්බර් මස 23වැනිදාත් යළි අධිකරණය හමුවේ පෙනී සිටින්නැයි අධිකරණය සැකකරුවන්ට නියෝග කළා.",
       "URL": "https://www.hirunews.lk/315372/පිටුවහල්-කිරීමට-අදාළව-බ්‍රිතාන්‍ය-කාන්තාවක්-ගොනු-කළ-පෙත්සම-ශ්‍රේෂ්ඨාධිකරණය-විසින්-නිෂ්ප්‍රභ-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=869"
}