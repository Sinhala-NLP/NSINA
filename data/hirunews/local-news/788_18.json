{
       "Source": "hirunews",
       "Timestamp": "Friday, 21 October 2022 - 11:56",
       "Headline": "බලශක්තියේ ප්‍රතිව්‍යුහගත කිරීම්වලට අදාළ කමිටු වාර්තාව සති දෙකකින් ජාතික සභාවට",
       "News Content": "බලශක්ති ක්ෂේත්‍රයේ ප්‍රතිව්‍යුහගත කිරීම් වලට අදාළ කමිටු වාර්තාව සති දෙකක් තුළ ජාතික සභාවට ඉදිරිපත් කරන බව විදුලිබල හා බලශක්ති අමාත්‍ය කංචන විජේසේකර ජාතික සභාව වෙත දැනුම් දී තිබෙනවා.\nමේ අතර ශ්‍රී ලංකා සුනිත්‍ය බලශක්ති අධිකාරිය සහ ලංකා විදුලිබල මණ්ඩලය විසින් දියත් කිරීමට යෝජිත විවිධ බලශක්ති උත්පාදන ව්‍යාපෘති සඳහා ගැනීමට යෝජිත පියවර සම්බන්ධයෙන්ද ජාතික සභාව දැනුවත් කිරීමට අපේක්ෂා කරන බවයි අමාත්‍යවරයා කමිටුවට දැනුම් දී ඇත්තේ.\nජාතික සභාව එහි සභාපති කථානායක ගරු මහින්ද යාපා අබේවර්ධනගේ ප්‍රධානත්වයෙන් සහ අග්‍රාමාත්‍ය ගරු දිනේෂ් ගුණවර්ධන සහ විපක්ෂයේ ප්‍රධාන සංවිධායක ගරු ලක්ෂ්මන් කිරිඇල්ලගේ සහභාගිත්වයෙන් ඊයේ (20) පාර්ලිමේන්තුවේ දී රැස් වූ අවස්ථාවේ දී යි අමාත්‍යවරයා විසින් මේ බව දැනුම් දුන්නේ.\nමෙහි දී ලංකා විදුලිබල මණ්ඩලය, ශ්‍රී ලංකා සුනිත්‍ය බලශක්ති අධිකාරිය යන ආයතන ජාතික සභාව වෙත කැඳවා තිබූ අතර එහි දී නිලධාරීන් විසින් බලශක්ති ක්ෂේත්‍රයේ ප්‍රගමනයට අදාළ අදහස් සහ යෝජනා ඉදිරිපත් කර තිබෙනවා.",
       "URL": "https://www.hirunews.lk/318452/බලශක්තියේ-ප්‍රතිව්‍යුහගත-කිරීම්වලට-අදාළ-කමිටු-වාර්තාව-සති-දෙකකින්-ජාතික-සභාවට",
       "Category": "Local News",
       "Parent URL": "https://www.hirunews.lk/local-news.php?pageID=788"
}