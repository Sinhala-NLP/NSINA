{
       "Source": "hirunews",
       "Timestamp": "Thursday, 23 February 2017 - 12:38",
       "Headline": "ජානිපෙ ඉල්ලීම පාර්ලිමේන්තුව උණුසුම් කරයි",
       "News Content": "එක්සත් ජනතා නිදහස් සන්ධානයෙන් ඉවත්ව ස්වාධීනව කටයුතු කිරීමට ජාතික නිදහස් පෙරමුණ කථානායකවරයාගෙන් සිදුකළ ඉල්ලීම හේතුවෙන් අදත් පාර්ලිමේන්තුව උණුසුම් වුණා.\nජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ අද පෙරවරුවේ විමසා සිටියේ නිදහස් සන්ධානයෙන් ඉවත්ව ස්වාධීනව කටයුතු කිරීමට තම පෙරමුණ කරනු ලැබූ ඉල්ලීම සම්බන්ධයෙන් කථානායකවරයාගේ තීරණය කුමක්ද යන්නයි.\nපසුගිය වසරේ අප්‍රේල් මාසයේදී තමන් මෙම ඉල්ලීම පාර්ලිමේන්තුවට ඉදිරිපත් කළ බව පවසමින් විමල් වීරවංශ මන්ත්‍රීවරයා ඊට අදාළ හැන්සාඞ් වාර්තාවද සභාවට ඉදිරිපත් කළා.\nඑම අදහස් දැක්වීමත් සමඟ පක්ෂ විපක්ෂ මන්ත්‍රීවරුන් අදහස් පළ කිරීමට පටන් ගනු ලැබුවා.\nඑක් අවස්ථාවකදී විමල් වීරවංශ මන්ත්‍රිවරයා අදහස් දක්වන අතරතුර පාර්ලිමේන්තුව නියෝජනය කරන ජාතික නිදහස් පෙරමුණේ මන්ත්‍රීවරුන් පස්දෙනාම නැගී සිටි ආකාරයක් දක්නට ලැබුණා.\nමේ අතර ජාතික නිදහස් පෙරමුණ, එක්සත් ජනතා නිදහස් සන්ධානයෙන් වෙන්ව පාර්ලිමේන්තුවේ කටයුතු කිරීමට කළ ඉල්ලීම සම්බන්ධයෙන් සාකච්ඡා කිරීමට පක්ෂ නායක රැස්වීමක් අද දහවල් කථානායකවරයාගේ ප්‍රධානත්වයෙන් පැවැත්වෙනවා.",
       "URL": "https://www.hirunews.lk/155241/ජානිපෙ-ඉල්ලීම-පාර්ලිමේන්තුව-උණුසුම්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4647"
}