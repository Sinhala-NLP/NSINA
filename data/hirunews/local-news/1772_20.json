{
       "Source": "hirunews",
       "Timestamp": "Thursday, 05 August 2021 - 20:00",
       "Headline": "වනජීවි නිලධාරීන්ට මරණ තර්ජන කළ, හමුදා නිලධාරියාට අධිකරණයේ පෙනී සිටින්නැයි නියෝග",
       "News Content": "මින්නේරිය ජාතික වනෝද්‍යානයේ වනජීවි නිලධාරීන්ගේ රාජකාරියට බාධා කර, මරණ තර්ජන සිදුකර වනජීවි නිලධාරියෙකුට පහර දුන් බවට චෝදනා ලැබ සිටින යුද හමුදාවේ 21 වන සේනාංකාධිපති මේජර් ජෙනරාල් මොහාන් රත්නායකට ලබන මස 2 වන දා අධිකරණයේ පෙනී සිටින ලෙස කැකිරාව මහේස්ත්‍රාත් සමන් වැරනියගොඩ නියෝග කළා.\nඒ, මෙම සිද්ධිය සම්බන්ධයෙන් වනජීවි දෙපාර්තමේන්තුව ගොනු කර ඇති පැමිණිල්ල අද කැදවූ අවස්ථාවේදියි.\nඑහිදී වනජීවි දෙපාර්තමේන්තුව වෙනුවෙන් කරුණු දැක්වූ අඩවි ආරක්ෂක නීතිඥ ඒ.පී.කේ.ටී. ජයවර්ධන කියා සිටියේ මෙම සිද්ධිය සම්බන්ධයෙන් අධිකරණයේ ගොනු කර ඇති පැමිණිල්ලට අදාළව විමර්ශනය සඳහා ප්‍රකාශයක් ලබාදෙන ලෙස මේජර් ජෙනරාල්වරයාට නිළ වශයෙන් දැනුම් දුන්න ද ඔහු එය පැහැර හරිමින් සිටින බවයි.\nමෙහිදී පූජ්‍ය ආචාර්ය ඕමල්පේ සෝභිත හිමියන් වෙනුවෙන් අධිකරණයට කරුණු දැක්වූ නීතිඥවරයා, වනසතුන් සහ ස්වභාවධර්මය ආරක්ෂා කිරීමට රාජකාරීමය වශයෙන් හා නීතියෙන් බැදී සිටින වනජීවි නිලධාරීන්ට නිළ බලය යොදා තර්ජනය කිරීම බරපතල තත්ත්වයක් බව සදහන් කළා.\nමෙම සිද්ධියට සම්බන්ධ  හමුදා වාහන දෙක මෙතෙක් පොලීසියට ඉදිරිපත් කර නොමැති බවයි ඔහු වැඩිදුරටත් කියා සිටියේ.\nනීතිඥවරුන්ගේ කරුණු දැක්වීම සැලකිල්ලට ගනිමින් මහේස්ත්‍රාත්වරයා සැකකාර මේජර් ජෙනරාල්වරයාට නියෝග කළේ ලබන මස 2 වන දා අධිකරණය හමුවේ පෙනී සිටින ලෙසයි.\nඑසේම මෙම සිද්ධිය සම්බන්ධයෙන් හබරණ පොලීසිය ගොනු කළ තවත් නඩුවක් ද කැකිරාව මහේස්ත්‍රාත් අධිකරණයේ විභාග වෙමින් පවතිනවා.",
       "URL": "https://www.hirunews.lk/278965/වනජීවි-නිලධාරීන්ට-මරණ-තර්ජන-කළ-හමුදා-නිලධාරියාට-අධිකරණයේ-පෙනී-සිටින්නැයි-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=1772"
}