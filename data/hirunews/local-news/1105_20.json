{
       "Source": "hirunews",
       "Timestamp": "Friday, 10 June 2022 - 13:00",
       "Headline": "තවත් ආයතන කිහිපයක කෝප් විමර්ශන වාර්තාව පාර්ලිමේන්තුවට (වීඩියෝ)",
       "News Content": "ශ්‍රී ලංකන් ගුවන් සමාගම පවත්වාගෙන යාම සඳහා මහා භාණ්ඩාගාරය දරනු ලබන වියදම සම්බන්ධයෙන් දැඩි අවධානයක් යොමු කළ යුතු බව පොදු ව්‍යාපාර පිළිබඳ කාරක සභාව හෙවත් කෝප් කමිටුව නිර්දේශ කර තිබෙනවා.\nඑහි සභාපති මහාචාර්ය චරිත හේරත් මේ බව සඳහන් කළේ, රාජ්‍ය ආයතන ගණනාවක් සම්බන්ධයෙන් සිදු කළ කෝප් විමර්ශන වාර්තාව අද පාර්ලිමේන්තුවට ඉදිරිපත් කළ අවස්ථාවේදියි.\nමෙහි දී කෝප් ඇතුළු කාරක සභාවල සභාපතිත්වය විපක්ෂයට ලබාදීම සම්බන්ධයෙන් ඉදිරිපත්ව ඇති යෝජනාව පිළිබඳවද සංවාදයට ලක්වුණා.\nවිපක්ෂයේ ප්‍රධාන සංවිධායක ලක්ෂ්මන් කිරිඇල්ල, සභානායක අමාත්‍ය දිනේෂ් ගුණවර්ධන, පාර්ලිමේන්තු මන්ත්‍රීවරුන් වන ජයන්ත සමරවීර සහ නියෝජ්‍ය කථානායක අජිත් රාජපක්ෂ ද මෙම සංවාදයට මැදිහත්වුණා.\nපසුගිය අගෝස්තු 9 වන දා ඝාතනයට ලක්වූ පාර්ලිමේන්තු මන්ත්‍රී අමරකීර්ති අතුකෝරලගේ ශෝක යෝජනාවද අද පාර්ලිමේන්තුවේදී විවාදයට ගැනෙනවා.\nආණ්ඩු පක්ෂයේ මන්ත්‍රීවරුන් කළු පටි පැළඳ අද සභා ගර්භයට පැමිණ සිටි අතර, විපක්ෂයේ ප්‍රධාන සංවිධායක ලක්ෂ්මන් කිරිඇල්ල එහිදී කථානායකවරයාගෙන් ඉල්ලා සිටියේ සිද්ධිය විමර්ශනයට ත්‍රිපුද්ගල විනිසුරු මණ්ඩලයක් පත් කරන ලෙසයි.\nවිවාදයට අග්‍රාමාත්‍ය රනිල් වික්‍රමසිංහ සහ හිටපු අග්‍රාමාත්‍ය මහින්ද රාජපක්ෂ ද එක්වුණා.",
       "URL": "https://www.hirunews.lk/306733/තවත්-ආයතන-කිහිපයක-කෝප්-විමර්ශන-වාර්තාව-පාර්ලිමේන්තුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1105"
}