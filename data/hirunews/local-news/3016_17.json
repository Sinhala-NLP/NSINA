{
       "Source": "hirunews",
       "Timestamp": "Thursday, 05 December 2019 - 19:21",
       "Headline": "නිවාස ව්‍යාපෘතියක් ගැන හිටපු ඇමති සජිත්ට චෝදනා",
       "News Content": "නිවාස සංවර්ධන හිටපු අමාත්‍ය සජිත් ප්‍රේමදාසගේ නිවාස ව්‍යාපෘතියක් හරහා තිස්සමහාරාම - වීරහෙල ග්‍රාම සේවා කොට්ඨාශයේ ජනතාව දැඩි අසීරුතාවකට පත්ව ඇති බවට වාර්තා වනවා.\nඒ නිවාස ඉදිකිරීම සදහා ලබාදුන් ආධාර මුදල් නිවාස සංවර්ධන අධිකාරියේම නිලධාරින් පිරිසක් විසින් වංචා කිරීම හේතුවෙන්.\nවීරහෙල ග්‍රාම සේවා කොට්ඨාශයේ අඩු ආදායම්ලාභීන් උදෙසා මෙම නිවාස ව්‍යාපෘතිය ක්‍රියාත්මක වී තිබුණේ මීට වසර දෙකකට පෙරයි.\nඑම ව්‍යාපෘතිය සාම සිසිලගම ලෙස නම් කර තිබුණා.\nඑක් නිවසක් ඉදිකිරීම සදහා රුපියල් ලක්ෂ 6 ක මුදලක් කොටස් වශයෙන් ලබාදීමටයි නිවාස අධිකාරිය පොරොන්දු වී ඇත්තේ.\nඑම මුදල් ද, කොටස් වශයෙන් ජනතාවට ලබාදී තිබුණේ චෙක්පත් මාර්ගයෙන්.\nකෙසේ වෙතත්, එලෙස ලබාදෙන මුදල් යළිත් නිවාස අධිකාරියේ නිලධාරින් පිහිටුවා ගත් සමිතියකට ලබාදීමට ඔවුන් ජනතාවට නියම කර තිබුණා.\nජනතාව චෝදනා කරන්නේ මෙම වංචාව හරහා නිවෙස්වල ඉතිරි වැඩ කටයුතු කර ගැනීමට නොහැකිවී දැඩි දුෂ්කරතාවයට පත්ව ඇති බවයි.",
       "URL": "https://www.hirunews.lk/229628/නිවාස-ව්‍යාපෘතියක්-ගැන-හිටපු-ඇමති-සජිත්ට-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=3016"
}