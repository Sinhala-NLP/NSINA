{
       "Source": "hirunews",
       "Timestamp": "Monday, 23 August 2021 - 12:47",
       "Headline": "කොවිඩ් නියුමෝනියාවට පෙර ඇති වන පෙනහලු සංකූලතා ගැන පළමු වරට ශ්‍රී ලංකාවෙන් හඳුනාගැනේ (වීඩියෝ)",
       "News Content": "කොවිඩ් නියුමෝනියා තත්ත්වයට පෙර සිදුවන පෙනහලු සංකූලතාව පිලිබඳ ව පළමු වරට ශ්‍රී ලංකාවෙන් හඳුනාගෙන තිබෙනවා.\nකොරෝනා හේතුවෙන් මියගිය අයගේ පශ්චාත් මරණ පරීක්ෂණවල දී එම සංකූලතාව සොයාගෙන තිබෙන අතර, එම නව රෝග තත්ත්වය හඳුනා ගෙන තිබෙන්නේ ජාතික බෝවන රෝග විද්‍යායතනයේ සහ නැගෙනහිර කොළඹ මූලික රෝහලේ විශේෂඥ අධිකරණ වෛද්‍ය චන්න පෙරේරා විසින්.\nමෙම නියුමෝනියා තත්ත්වයට පෙර ඇති වන පෙනහලු සංකූලතාව “ඇකියුට් ලිම්ෆොසිටික් ඉන්ටස්ටීෂල් නිව්මෝ නයින්ටීස්“ ලෙස හඳුන්වන බවයි ප්‍රධාන විශේෂඥ අධිකරණ වෛද්‍ය චන්න පෙරේරා පැවසුවේ.\nමෙය කොවිඩ් 19 වෛරසය ආසාදනය වීම නිසා සිදුවන පෙනහලු සංකූලතා ආරම්භ වන පළමු අදියරේ දී දැක ගත හැකි බව ද විශේෂඥ වෛද්‍යවරයා සඳහන් කළා.\nඒ අනුව, පෙනහලුවේ ගර්තවල සෛල විනාශ වීම මෙම නියුමෝ නයින්ටීස් රෝග තත්ත්වයේ දී සිදුවන බව ඔහු කියා සිටියා.\nසෛල විනාශ වීමේ දී ගර්ත බිත්ති විශාල ප්‍රමාණයක් අකර්මන්‍ය වී ඒවා මිය යන බවත් ඒ සමඟ ම එම සෛල ගර්ත ඇතුළට කඩා වැටීම නිසා “හයලයින් මෙම්බි්‍රන් ෆෝමේෂන්“ යන තත්ත්වය ඇති වන බවත් ප්‍රධාන විශේෂඥ අධිකරණ වෛද්‍ය චන්න පෙරේරා ප්‍රකාශ කළා.\nඑය කොවිඩ් 19 වෛරසය ආසාදනය වී දින 5ත් 7ත් අතර කාලය තුළ දැක ගත හැකි වන බවත්, එය දින 10ක් පමණ දක්වා වුව ද පැවතිය හැකි බවත්, ඔහු කියා සිටියා.\nමෙය කොවිඩ් 19 වෛරසය ආසාදනය වීම නිසා පෙනහලු තුළ සිදුවන ආරම්භක සංකූලතාව වන අතර, මෙම වෛරසය අසාදනය වී මිය යාමට මෙය ද හේතුවක් වී තිබෙන බවයි මේ වන විට හඳුනා ගෙන ඇත්තේ.\nඑම සංකූලතාව ගැන ශ්‍රී ලංකාවෙන් හඳුනා ගන්නා තුරු එය කොවිඩ් 19 හේතුවෙන් සිදුවන මරණවලට හේතුවක් බවට හඳුනාගෙන තිබී නැහැ.\nකොරෝනා වෛරස ආසාදනය නියුමෝනියා තත්ත්වයට හැරෙන්නේ මෙම සංකූලතාවෙන් පසු ව බව ද විශේෂඥ අධිකරණ වෛද්‍ය චන්න පෙරේරා පැවසුවා.\nවෛරසය ආසාදනය වළක්වා ගැනීම දේශීය වෛද්‍ය උපදෙස් අනුව කළ හැකි නමුත්, රෝගය වැළඳීමෙන් පසු දැනට ප්‍රතිකාර කළ හැක්කේ බටහිර වෛද්‍ය විද්‍යාවට අනුව පමණක් බව ද ඔහු සඳහන් කළා.\nමේ අතර, ගත වූ දිනයේ කොවිඩ් ආසාදිතයින් 4304 දෙනෙකු වාර්තා වූ ඉන් 22ක් විදේශගත ව සිට පැමිණි පුද්ගලයින්.\nඒ අනුව මෙරටින් වාර්තා වන සමස්ත ආසාදිතයින් සංඛ්‍යාව 390,000ක් දක්වා ඉහළ ගියා.\nවසංගත රෝග විද්‍යා අංශයේ දත්ත අනුව දෛනික ආසාදිතයින් 4000 සීමාව ඉක්මවා ගිය පළමු අවස්ථාව එයයි.\nකෙසේ වෙතත්, පසුගිය 16 වැනිදා සිට 19 වැනිදා දක්වා වාර්තා වු ආසාදිතයින් 4808 දෙනෙකු වසංගත රෝග විද්‍යා අංශය පසුගිය 21 වැනිදා අලු‍තෙන් වාර්තා කළ අතර එම ආසාදිතයින් අදාළ දිනයන් සඳහා එක් කර ඇති ආකාරය එම වෙබ් අඩවියේ දැක ගත හැකියි.\nඅනුව, එම දින කිහිපයේදී ම ආසාදිතයින් 4000 සීමාව ඉක්මවා ගොස් ඇති අතර එක් දිනකදී ආසාදිතයින් 5000 සේ සීමාව ද ඉක්මවා ගොස් ඇති බව නිරීක්ෂණය වනවා.\nවසංගත රෝග විද්‍යා අංශයේ වෙබ් අඩවිට අනුව පසුගිය 19 වැනිදා වාර්තා වී ඇති දෛනික ආසාදිතයින් සංඛ්‍යාව 5063 දක්වා ඉහළ ගොස් තිබුණා.\nමේ අතර, පසුගිය 21 වැනිදා සිදු වූ කොරෝනා මරණ 183 ක් සෞඛ්‍ය සේවා අධ්‍යක්ෂ ජනරාල්වරයා ඊයේ තහවුරු කළා.\nකොරෝනා ආසාදිත ව ජීවිතක්ෂයට පත් වූ පළමු ගිලන් රථ රියදුරා ගැන තොරතුරු ද රත්නපුර ශික්ෂණ රෝහලෙන් වාර්තා වුණා.\nඑලෙස මියගොස් ඇත්තේ රත්නපුර - නිවිතිගල ප්‍රදේශයේ පදංචි 57 හැවිරිදි පුද්ගලයෙක්. වසර 20කට අධික කාලයක් ඔහු ගිලන් රථ රියදුරෙකු ලෙස සේවය කර තිබෙනවා.\nමේ අතර, ශ්‍රී ලංකා නාවික හමුදාවට අයත් ‘ශක්ති’ නෞකාව ඉන්දියාවේ සිට ඔක්සිජන් ටොන් 40ක් රැගෙන අද අලුයම දිවයිනට පැමිණියා.\nපසුගිය 17 වනදා ත්‍රිකුණාමල වරායෙන් ඉන්දියාවේ චෙන්නායි වරාය වෙත පිටත් ව ගිය එම නෞකාව, 20 වනදා අදාළ ඔක්සිජන් තොගය රැගෙන කොළඹ වරාය බලා ගමන් ආරම්භ කළා.\nමීට පෙර ද ඉන්දියාවෙන් ඔක්සිජන් ටොන් 40ක් ලැබුණු අතර, ඊයේ දිනයේ දී ඉන්දියාවට අයත් අයි. එන්. එස් ශක්ති නෞකාව මඟින් ද තවත් ඔක්සිජන් ටොන් 100ක් මෙරටට රැගෙන එනු ලැබුවා.\nඑසේ ම මෙරට එන්නත්කරණ වැඩසටහන යටතේ පුද්ගලයින් 52,417කට ඊයේ දිනයේ කොරෝනා එන්නත් ලබා දී තිබෙනවා. තවත් ෆයිසර් එන්නත් මාත්‍රා 76,000ක් අද දිවයිනට ළඟා වුණා.",
       "URL": "https://www.hirunews.lk/280411/කොවිඩ්-නියුමෝනියාවට-පෙර-ඇති-වන-පෙනහලු-සංකූලතා-ගැන-පළමු-වරට-ශ්‍රී-ලංකාවෙන්-හඳුනාගැනේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1736"
}