{
       "Source": "hirunews",
       "Timestamp": "Saturday, 06 March 2021 - 12:42",
       "Headline": "බටහිර පර්යන්තය සංවර්ධනය ගැන ඉන්දීය රජයෙන් පැහැදිළි කිරීමක්  (වීඩියෝ)",
       "News Content": "කොළඹ වරායේ බටහිර බහලුම් පර්යන්තය සංවර්ධනය කිරීම සඳහා ලක් රජය, ඉන්දීය ආයෝජකයන් සමඟ ඍජුව කටයුතු කරන බව ඉන්දීය විදේශ කටයුතු අමාත්‍යාංශය පවසනවා.\nඑහි ප්‍රකාශක අනුරන්ග් ශ්‍රිවස්තාවා නවදිල්ලියේ ඊයේ පැවති අතත්‍ය මාධ්‍ය හමුවේදී ඒ බව සඳහන් කළා.\nඔහු කියා සිටියේ ඒ සම්බන්ධයෙන් කොළඹ ඉන්දීය මහ කොමසාරිස් කාර්යාලය දැනුවත් කර  ඇති බවට නිකුත් කෙරුණු නිවේදනයේ සත්‍යතාවක් නොමැති බවයි.\nඒ පිළිබඳව මහ කොමසාරිස් කාර්යාලය ලක් රජයට දැනුම්දී ඇති බවද ඔහු සඳහන් කළා.\nබටහිර බහාලුම් පර්යන්තය සම්බන්ධයෙන් අදානි පෝට්ස් සමාගමට සහ විශේෂ ආර්ථික කලාප සමාගමට ඉදිරිපත් කළ යෝජනාව ඉන්දීය මහකොමසාරිස් කාර්යාලය මගින් අනුමත කර ඇති බවයි රජය නිකුත් කළ නිවේදනයේ දැක්වුණේ.\nඉන්දීය විදේශ කටයුතු අමාත්‍යාංශ ප්‍රකාශකයා මේ බව සඳහන් කළේ කොළඹ වරායේ බටහිර බහලුම් පර්යන්තය ඉන්දියාව සහ ජපානය සමඟ ඒකාබද්ධව සංවර්ධනය කිරීම සඳහා කැබිනට් අනුමැතිය හිමිවීම සම්බන්ධයෙන් ඉදිරිපත්වූ ප්‍රශ්නයකට පිළිතුරු ලෙසයි.\nඑහිදී ඉන්දීය මාධ්‍යවේදියා විමසා සිටියේ අදාළ ව්‍යාපෘතිය සඳහා ඉන්දීය රජයට නිල දැනුම්දීමක් සිදුකර ඇත්ද යන්න සහ එය පිළිගනු ලැබුවේද යන්නයි.\nඑමෙන්ම වෘත්තිය සමිති විරෝධතා හේතුවෙන් එම ව්‍යාපෘතියද අවලංගු කිරීමේ අවදානම මග හැරීමට කටයුතු කරන්නේද යන්න ඔහු විමසා සිටියා.\nකෙසේ නමුත් ඉන්දීය විදේශ කටයුතු අමාත්‍යාංශ ප්‍රකාශකයා කියා සිටියේ එය, ඉන්දීය රජය සමඟ ගණුදෙනුවක් නොවන බවයි.",
       "URL": "https://www.hirunews.lk/264507/බටහිර-පර්යන්තය-සංවර්ධනය-ගැන-ඉන්දීය-රජයෙන්-පැහැදිළි-කිරීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2106"
}