{
       "Source": "hirunews",
       "Timestamp": "Wednesday, 12 October 2016 - 18:29",
       "Headline": "නීතිඥවරයෙකු නොමැතිව නඩු දිනලා",
       "News Content": "නීතිඥ සහයක් ලබානොගෙන රථවාහන නඩු දෙකකින් නිදහස් වූ නිකවැරටිය ප්‍රදේශයේ උපකාරක පන්ති ගුරුවරයෙකු පිළිබදව හිරු ප්‍රවෘත්ති අංශයට වාර්තා වුණා.\nපසුගියදා සාලිය වැව පොලිසිය මගින් සැකකරු අත්අඩංගුවට ගෙන තිබුණේ රථවාහන කොමසාරිස් ජනරාල්වරයාගේ අනුමැතියකින් තොරව තම ලොරිය පිටුපස කූඩුවක් සවිකර රථය ධාවනය කිරීම හේතුවෙන්.\nඅනතුරුව මොහුට එරෙහිව පොලිසිය පුත්තලම අධිකරණයේ නඩු පැවරූ අතර, අද මෙම නඩුව පුත්තලම මහේස්ත්‍රාත් බන්දුල ගුණරත්න හමුවේ විභාගයට ගත් අවස්ථාවේදී සැකකරුව නිදොස් කොට නිදහස් කිරීමටයි විනිසුරුවරයා නියෝග කළේ.\nමෙලෙස මුදා හරිනු ලැබුවේ නිකවැරටිය - හීලෝගම - නම්මුවැව ප්‍රදේශයේ පදිංචි එම්.බී.අහමඩ් ෆාරුක් නමැති සිංහලෙන් දෙමළ භාෂාව උගන්වනු ලබන උපකාරක පන්ති ගුරුවරයෙක්.\nමොහු තමන්ට එරෙහිව එල්ල වී ඇති චෝදනාවට නීතිඥවරයෙකුගේ සහය ලබානොගෙන ඔහු වෙනුවෙන් ඔහුම අධිකරණයේ කරුණු දක්වා නඩුවෙන් නිදහස් වීම විශේෂත්වයක්.\nසැකකරු නිදහස් කරමින් පුත්තලම මහේස්ත්‍රාත් බන්දුල ගුණරත්න සදහන් කළේ සැකකරුට එරෙහිව පොලිසිය නගා ඇති චෝදනා සාධාරණ සැකයෙන් ඔබ්බට තහවුරු කිරීමට පැමිණිලිකාර පාර්ශවය අසමත්ව ඇති බවයි.\nනඩුවේ පැමිණිලි පාර්ශවය වෙනුවෙන් සාක්ෂිකරුවන් ලෙස සාලියවැව පොලිසියේ රථ වාහන අංශයේ කොස්තාපල්වරුන් දෙදෙනෙකු ඇසූ ප්‍රශ්නවලට සැකකාර උපකාරක පන්ති ගුරුවරයාම පිළිතුරු ලබාදී තිබෙනවා.\nඑමෙන්ම, පොලිස් නිලධාරින්ගෙන් සැකකාර ගුරුවරයාම හරස් ප්‍රශ්න ඇසූ බවයි හිරු අධිකරණ වාර්තාකරු කියා සිටියේ.\nමීට පෙර ජංගම දුරකථනයක් පරිහරණය කරමින් ලොරි රථයක් පැදවූ බවට පල්ලම පොලිසිය මගින් මෙම ගුරුවරයාට එරෙහිව පුත්තලම මහේස්ත්‍රාත් අධිකරණයේ නඩුවක් ද පවරා තිබුණා.\nඑම නඩුවෙන් ද ඔහු නිදහස් වුණේ නීතිඥ සහයක් ලබා නොගෙන සැකකරුම තමා වෙනුවෙන් පෙනී සිටිමින්.",
       "URL": "https://www.hirunews.lk/145063/නීතිඥවරයෙකු-නොමැතිව-නඩු-දිනලා",
       "Category": "Local News",
       "Parent URL": "https://www.hirunews.lk/local-news.php?pageID=4840"
}