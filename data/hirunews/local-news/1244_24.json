{
       "Source": "hirunews",
       "Timestamp": "Thursday, 07 April 2022 - 14:33",
       "Headline": "තණමල්විල රිය අනතුරකින් පියා, මව සහ දියණිය මරුට",
       "News Content": "තණමල්විල බෝදාගම ප්‍රදේශයේදී සිදුවූ රිය අනතුරකින් පුද්ගලයන් තුන්දෙනෙකු මියගොස් තිබෙනවා.\nඅද දහවල් කුඩා ට්‍රක් රථයක් සහ ත්‍රී රෝද රථයක් එකිනෙක ගැටීමෙනුයි මෙම අනතුර සිදුවී ඇත්තේ.\nමියගොස් ඇත්තේ ත්‍රී රෝද රථයේ රියදුරා සහ එහි ගමන් කළ කාන්තාවන් දෙදෙනෙක්.\nඔවුන් එකම පවුලේ පියා, මව සහ දියණිය බවටයි හෙළිවී ඇත්තේ.\nතණමල්විල උඩවලව මාර්ගයේ  බෝදාගම තුනේ කණුව ප්‍රදේශයේදීයි අනතුර සිදුවුණේ.\nමරණයට පත්වී ඇත්තේ බදුල්ල අලුත්වෙලගම ප්‍රදේශයේ පදිංචි පිරිසක් වන අතර විශ්ව විද්‍යාලයේ අධ්‍යාපනය ලබන දියණිය රැගෙන යාමට මෙම මව සහ පියා පැමිණ ඇති බවටයි අනාවරණ වී ඇත්තේ.\nදියණියත් රැගෙන යළිත් බදුල්ල බලා යමින් සිටියදී ඔවුන් අනතුරට ලක්වී තිබෙනවා.\nමෙම අනතුරින් කැබ් රථයේ රියදුරා ද සුළු තුවාල ලබා ඇති බවයි අප වාර්තාකරු සඳහන් කළේ.\nමළ සිරුරු තණමල්විල ප්‍රාදේශීය රෝහලේ තැන්පත් කර ඇති අතර තණමල්විල පොලිසිය පරීක්ෂණ ආරම්භ කර තිබෙනවා.\nමියගිය මව 61 වන වියේ පසුවන අතර පියාට වයස අවුරුදු 64 ක්.\n23 හැවිරිදි වියේ පසුවූ දියණිය අවුරුදු නිවාඩුව වෙනුවෙන් විශ්වවිද්‍යාලයේ සිට නිවසට කැඳවාගෙන එමින් සිටියදී මෙම අනතුර සිදුව ඇති බවයි හිරු වාර්තාකරු සඳහන් කළේ.",
       "URL": "https://www.hirunews.lk/301416/තණමල්විල-රිය-අනතුරකින්-පියා-මව-සහ-දියණිය-මරුට",
       "Category": "Local News",
       "Parent URL": "https://www.hirunews.lk/local-news.php?pageID=1244"
}