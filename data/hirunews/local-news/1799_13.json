{
       "Source": "hirunews",
       "Timestamp": "Saturday, 24 July 2021 - 11:44",
       "Headline": "රිෂාඩ්ගේ බිරිඳ ඇතුළු සිව්දෙනා පැය 48ක් රඳවාගෙන ප්‍රශ්න කිරීමට අවසර (වීඩියෝ)",
       "News Content": "අත්අඩංගුවට ගනු ලැබූ හිටපු අමාත්‍ය පාර්ලිමේන්තු මන්ත්‍රී රිෂාඩ් බදියුදීන්ගේ බිරිඳ, ඇයගේ පියා, සොහොයුරා සහ තැරැව්කරු පැය 48 ක් රඳවාගෙන ප්‍රශ්න කිරීමට අධිකරණය අද (24) පොලිසියට අවසර ලබාදුන්නා.\nඒ, ඔවුන් කොළඹ අතිරේක මහේස්ත්‍රාත් කාංචනා නෙරංජනා ද සිල්වා හමුවට ඉදිරිපත් කිරීමෙන් අනතුරුවයි.\nඑහිදී මහේස්ත්‍රාත්වරිය නියෝග කළේ සැකකරුවන් අනිද්දා පෙරවරු 10ට පෙර යළි අධිකරණයට ඉදිරිපත් කරන ලෙසටයි.\nඒ අනුව පාර්ලිමේන්තු මන්ත්‍රී රිෂාඩ් බදියුදීන්ගේ බිරිඳ කිරුළපන පොලීසියටත්, පියා, සොහොයුරා සහ තැරැව්කරු ප්‍රශ්න කිරීම සඳහා බොරැල්ල පොලීසියටත් භාර දෙන ලෙස අතිරේක මහේස්ත්‍රාත්වරිය නියෝග කර තිබෙනවා.\nමන්ත්‍රීවරයාගේ නිවසේ මෙහෙකාර සේවයේ යෙදී සිටි වයස අවුරුදු 16 ක දැරියක් පිළිස්සී මිය යාමේ සිද්ධියත් සමඟ දැරිය මිය යාම, කෲරත්වයට පත් කිරීම සහ තැනැත්තන් වෙළදාම යන චෝදනා මත බදියුදීන්ගේ බිරිඳ, ඇයගේ පියා සහ දැරිය අදාළ නිවසට රැගෙන එනු ලැබූ තැරැව්කරු පොලීසිය අත්අඩංගුවට ගනු ලැබුවේ ඊයේ (23) දිනයේයි.\nඑමෙන්ම මෙම නිවසේ මීට පෙර සේවය කළ 22 හැවිරිදි තරුණියක් අතවරයට ලක් කිරීමේ චෝදනාව මත රිෂාඩ් බදියුදීන්ගේ බිරිඳගේ සහෝදරයා ද පොලීසිය අත්අඩංගුවට ගත්තේ එදිනමයි.\nඑලෙස අත්අඩංගුවට ගත් ඔවුන් බොරැල්ල පොලීසියේ රදවාගෙන ප්‍රශ්ණ කරනු ලැබූ අතර ඊයේ මොවුන් කොළඹ අධිකරණ වෛද්‍ය නිලධාරිවරයා හමුවට ඉදිරිපත් කරනු ලැබුවේ වෛද්‍ය වාර්තාවක් ලබා ගැනීම සඳහායි.\nමේ අතර, සිද්ධිය සම්බන්ධයෙන් විමර්ශන පැවැත්වීම සඳහා මාතර කොට්ඨාස ළමා හා කාන්තා කාර්යාංශයේ ප්‍රධාන පොලිස් පරීක්ෂක වරුණි බෝගහවත්ත ඇතුළු කණ්ඩායමක් අද (24) මිය ගිය දැරිය පදිංචිව සිටි ඩයගම ප්‍රදේශයට පිටත්ව යාමට නියමිතයි.\nදැනට සිදුකරන ලද විමර්ශනවලින් අනාවරණ වී ඇති කරුණුවලට අනුව දැරිය ගිනි තබා ගනිමින් සිය දිවි හානි කරගෙන ඇති බවට පැවසෙන කරුණ බැහැර කරන බවයි විමර්ශන සිදුකරන පොලීසියේ ජ්‍යෙෂ්ඨ ප්‍රකාශකයෙකු සඳහන් කළේ.\nදැරියට නවාතැන් ගැනීම සඳහා ලබාදී ඇති කුඩා කාමරය හිටපු අමාත්‍යවරයාගේ නිවස පිටුපස පිහිටා ඇති අතර එහි විදුලි එළියක් පවා තිබී නොමැති බවටයි අනාවරණ වී ඇත්තේ.\nකෙසේ වෙතත් හිටපු අමාත්‍ය රිෂාඩ් බදියුදීන්ගේ බිරිදගේ සොහොයුරා විසින්ම ඇයට ද ලිංගික අතවර සිදුකර ඇත්ද යන්න පිළිබදව විමර්ශනයක් ආරම්භ කර තිබෙනවා.\nඑසේම, හිටපු අමාත්‍ය පාර්ලිමේන්තු මන්ත්‍රී රිෂාඩ් බදියුදීන්ගේ නිවසේදී පිළිස්සීමට ලක්ව මියගිය දැරියට සාධාරණය ඉටු කරන ලෙස ඉල්ලා අදත් දිවයිනේ ප්‍රදේශ කිහිපයක විරෝධතා පැවැත්වුණා.\nයාපනය බස් නැවතුම්පල ඉදිරිපිට කාන්තා සංවිධානයක් අද (24) උදෑසන විරෝධතාවයේ නිරතවූයේ දැරියගේ මරණය සම්බන්ධයෙන් විධිමත් පරික්ෂණයක් පවත්වා චෝදනා එල්ලවූවන්ට නීතිය ක්‍රියාත්මක කරන ලෙස ඉල්ලමින්.\nඑමෙන්ම හැටන් නගරයේදී ද සිවිල් සංවිධාන සහ ප්‍රදේශවාසීන් එක්ව අද (24) පෙරවරුවේ විරෝධතාවක් පැවැත්වුණා.",
       "URL": "https://www.hirunews.lk/277870/රිෂාඩ්ගේ-බිරිඳ-ඇතුළු-සිව්දෙනා-පැය-48ක්-රඳවාගෙන-ප්‍රශ්න-කිරීමට-අවසර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1799"
}