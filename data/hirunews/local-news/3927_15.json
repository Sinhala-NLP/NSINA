{
       "Source": "hirunews",
       "Timestamp": "Friday, 25 May 2018 - 14:54",
       "Headline": "ධනංජයගේ පියාගේ ඝාතනය ගැන සොයන්න පොලිස් කණ්ඩායම් 4 ක් - CCTV දර්ශනත් පරීක්ෂාවට",
       "News Content": "රත්මලාන - ඥානේන්ද්‍ර පාර ප්‍රදේශයේදී ජාතික ක්‍රිකට් කණ්ඩායමේ ක්‍රීඩක ධනංජය ද සිල්වාගේ පියා වෙඩි තබා ඝාතනය කිරීමේ සිද්ධිය සම්බන්ධයෙන් අංශ කිහිපයක් ඔස්සේ පොලිසිය පරීක්ෂණ ආරම්භ කර තිබෙනවා.\nඊට පොලිස් කණ්ඩායම් 04 ක් යොදවා ඇති අතර, පවුලේ ඥාතීන්ගෙන් තවදුරටත් ප්‍රකාශ ලබාගනිමින් පවතින බවයි ඒ සම්බන්ධයෙන් පරීක්ෂණ සිදුකරන උසස් පොලිස් නිලධාරියෙකු සඳහන් කළේ.\nවෑන් රථයකින් පැමිණි නාඳුනන වෙඩික්කරුවන් පිරිසක් විසින් මෙම වෙඩි ප්‍රහාරය සිදුකර ඇති අතර, ටී-56 වර්ගයේ ගිනි අවි ඒ සඳහා යොදාගෙන ඇති බවට මූලික පරීක්ෂණවලදී අනාවරණය වී තිබෙනවා.\nධනංජයගේ පියාගේ සිරුරේ වෙඩි පහර 12 ක් සලකුණු වී තිබූ බව පොලීසිය සඳහන් කළා.\nශ්‍රී ලංකා පොදුජන පෙරමුණේ දෙහිවල - ගල්කිස්ස මහා නගර සභාවේ නාගරික මන්ත්‍රී කේ.රංජන්ද සිල්වා ඝාතනයට ලක්වන අවස්ථාවේදී මිතුරන් කිහිප දෙනෙකු සමඟ රත්මලාන - ඥානේන්ද්‍ර පාර ප්‍රදේශයේ කතාබහක නිරතව සිට ඇති බවයි පොලිසිය සඳහන් කළේ.\nසිද්ධියෙන් තුවාල ලැබූ ඔහුගේ මිතුරන් දෙදෙනාගේ තත්ත්වය බරපතල නොවන බව කළුබෝවිල ශික්ෂණ රෝහලේ ප්‍රකාශකයෙකු සඳහන් කළා.\nඝාතනය සිදුවන අවස්ථාවේදී ඒ අවට සී.සී.ටී.වී. දර්ශනද උපයෝගී කරගනිමින් පරීක්ෂණ සිදුකරන බවයි පොලිසිය තවදුරටත් කියා සිටියේ.\nරත්මලාන - වෙරළපාරේ පදිංචි නාගරික මන්ත්‍රී කේ. රංජන්ද සිල්වා මියයන විට 62 වන වියේ පසුවුණා.\nසිය පියාගේ අභාවය හේතුවෙන් ක්‍රිකට් ක්‍රීඩක ධනංජය ද සිල්වා බටහිර ඉන්දීය කොදෙව් ක්‍රිකට් චාරිකාවෙන් ද ඉවත් වී තිබෙනවා.\nටෙස්ට් ලකුණු දහස සම්පූර්ණ කළ වේගවත්ම ශ්‍රී ලාංකික ක්‍රීඩකයා බවට සම වාර්තාවක් පිහිටුවීමට ද ධනංජය සමත් වූ අතර, ඔහු නැවතත් ටෙස්ට් කණ්ඩායමට තෝරා ගනු ලැබූයේ අඛණ්ඩව පිත්තෙන් දස්කම් දැක්වීම හේතුවෙන්.",
       "URL": "https://www.hirunews.lk/191544/ධනංජයගේ-පියාගේ-ඝාතනය-ගැන-සොයන්න-පොලිස්-කණ්ඩායම්-4-ක්-cctv-දර්ශනත්-පරීක්ෂාවට",
       "Category": "Local News",
       "Parent URL": "https://www.hirunews.lk/local-news.php?pageID=3927"
}