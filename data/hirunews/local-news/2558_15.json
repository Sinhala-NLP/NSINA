{
       "Source": "hirunews",
       "Timestamp": "Sunday, 26 July 2020 - 22:02",
       "Headline": "මධුෂ් සහ කංජිපානිගේ තවත් ගෝලයන් දෙදෙනෙකු අල්ලයි (වීඩියෝ)",
       "News Content": "දැනට බන්ධනාගාරගතව සිටින සංවිධානාත්මක අපරාධකරුවෙකු වන කංජිපානි ඉම්රාන්ගේ ගෝලයෙකු කොටහේන - මැල්වත්ත ප්‍රදේශයේදී හෙරොයින් සමඟ අත්අඩංගුවට ගෙන තිබෙනවා.\nසැකකරු කොළඹ - 12 ප්‍රදේශයේ පදිංචි 30 හැවිරිදි පුද්ගලයෙකු වන බවයි පොලිස් මාධ්‍ය කොට්ඨාශය සඳහන් කළේ.\nඅත්අඩංගුවට ගන්නා අවස්ථාවේදී ඔහු සතුව තිබී හෙරොයින් ග්‍රෑම් එකයි මිලිග්‍රෑම් 800ක් සොයාගෙන තිබෙනවා.\nතවුෆික් අන්වර්ඩීන් මොහොමඩ් සියාබ්දීන් හෙවත් සියාබු ලෙස හඳුන්වන මොහු පසුගිය වසරේ පෙබරවාරි 14 වන දින කාන්තාවකට වෙඩි තබා ඝාතනය කිරීමට ආධාර අනුබල දීම යටතේ කොළඹ අපරාධ කොට්ඨාශය මගින් අත්අඩංගුවට ගෙන නඩු පවරා ඇති පුද්ගලයෙකු බවට ද අනාවරණ වී ඇති බවයි පොලිස් මාධ්‍ය කොට්ඨාසය සඳහන් කළේ.\nඑමෙන්ම මාළිගාවත්ත පොලිස් බල ප්‍රදේශයේදී 2016 වසරේ පුද්ගලයෙකුට පහරදී මුදල් පැහැරගෙන යෑම, හෙරොයින් සන්තකයේ තබාගැනීම මොහුට විරුද්ධව ඇති තවත් චෝදනා කිහිපයක්.\nමේ අතර, බන්ධනාගාර ගතව සිටින සංවිධානාත්මක අපරාධකරුවෙකු වන මාකඳුරේ මධුෂ්ගේ තවත් ගෝලයෙකුද කොටහේන ප්‍රදේශයේදීම ඊයේ අත්අඩංගුවට ගනු ලැබුවා.\nඔහු වැල්ලම්පිටිය - වෙන්නවත්ත ප්‍රදේශයේ පදිංචි 43 හැවිරිදි ඇන්ඩර්සන් ප්‍රනාන්ඩස් හෙවත් ඇන්ටන් ලෙස හඳුන්වන අයෙක්. ඔහු 2018 වසරේදී පාතාල ක්‍රියාකාරී සිද්ධියක් සම්බන්ධයෙන් අලූත්කඩේ පල්ලිය අසළ දී වෙඩි තබා ඝාතනයට ලක්වූ මොහොමඩ් හුසේයින් මොහොමඩ් රිස්කාන් නැමති පුද්ගලයා සමඟ ද සමීප සබදතා පවත්වා ඇති බවට අනාවරණ වී තිබෙනවා.\nඑමෙන්ම, මාකඳුරේ මධුෂ්ගේ තවත් ගෝලයෙකු වන ගමගේ තරංග කුමාර හෙවත් කොට තරංග ද හෙරොයින් මත්ද්‍රව්‍ය සමඟ ඊයේ අත්අඩංගුවට ගනු ලැබුවා.\nපොලීසිය සඳහන් කළේ සැකකරුට අපචාර චෝදනා, ගිනි අවි ප්‍රවාහනය ඇතුළු තවත් චෝදනා රැසක් එල්ල වී ඇති බවයි.",
       "URL": "https://www.hirunews.lk/246466/මධුෂ්-සහ-කංජිපානිගේ-තවත්-ගෝලයන්-දෙදෙනෙකු-අල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2558"
}