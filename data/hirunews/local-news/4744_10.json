{
       "Source": "hirunews",
       "Timestamp": "Wednesday, 21 December 2016 - 13:08",
       "Headline": "වර්ජනයෙන් තැපෑල අදත් අඩාලයි",
       "News Content": "තැපැල් සේවකයින් ආරම්භ කර ඇති සංකේත වැඩවර්ජනය නිසා අදත් තැපැල් කටයුතුවලට බාධා එල්ල වී තිබෙනවා.\nදිවයිනේ බොහෝ ප්‍රදේශවල තැපැල් කාර්යාල වසා දමා ඇති අතර වර්ජනය හේතුවෙන් මධ්‍යම තැපැල් හුවමාරුවේ පමණක් ලිපි ලක්ෂ 10 ක් පමණ ගොඩ ගැසී ඇති බවයි වර්ජනයේ නිරත වෘත්තීය සමිති ප්‍රකාශ කළේ.\nඊට අමතරව බෙදීමට නොහැකි වූ ලිපි විශාල ප්‍රමාණයක් දිවයිනේ සෑම තැපැල් ස්ථානයකම ගොඩගැසී ඇති බව වාර්තා වනවා.\nඑළඹෙන නත්තල වෙනුවෙන් සහ අලුත් අවුරුදු සමය හේතුවෙන් බොහෝ පිරිසක් යොමුකර ඇති සුබ පැතුම්පත් සහ තෑගි භාණ්ඩ ද ඒ අතර වන බවයි තැපැල් සේවකයින් කියා සිටියේ.\nඋසස්වීම් සහ බඳවාගැනීම් පටිපාටියේ පවතින අක්‍රමිකතා ඉවත් කිරීම ඇතුලු ඉල්ලීම් හතක් මුල් කර ගනිමින් තැපැල් සේවකයින් පැය 48 ක වැඩවර්ජනයක් ආරම්භ කළේ පෙරේදා මධ්‍යම රාත්‍රියේයි.\nවැඩ වර්ජනය හේතුවෙන් තැපැල් සේවාව බිඳ වැටීම වැළැක්වීමට සියලුම තැපැල් සේවකයින්ගේ නිවාඩු අවලංගු කිරීමට තැපැල් දෙපාර්තමේන්තුව පියවර ගත්තා.\nකෙසේ වෙතත් මධ්‍යම තැපැල් හුවමාරුව මෙන්ම දිවයිනේ අනෙකුත් තැපැල් කාර්යාලවල සේවකයින් බොහෝමයක් අද දිනයේ සේවයට වාර්තා කර නොමැති බවයි හිරු වාර්තාකරුවන් කියා සිටියේ.\nමේ අතර වර්ජනයේ නිරත තැපැල් සේවකයින් තැපැල් මූලස්ථානය ඉදිරිපිට සිට ජනාධිපති කාර්යාලය දක්වා පාගමනක නිරත වීමට සැලසුම් කර තිබෙනවා.\nඒ ජනාධිපතිවරයාට සහ අග්‍රාමාත්‍යවරයාට සිය ඉල්ලීම් ඇතුළත් සංදේශයක් භාරදීම සඳහායි.",
       "URL": "https://www.hirunews.lk/150236/වර්ජනයෙන්-තැපෑල-අදත්-අඩාලයි",
       "Category": "Local News",
       "Parent URL": "https://www.hirunews.lk/local-news.php?pageID=4744"
}