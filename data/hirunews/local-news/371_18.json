{
       "Source": "hirunews",
       "Timestamp": "Wednesday, 03 May 2023 - 19:09",
       "Headline": "ෂාෆ්ටර්ගේ මරණය සම්බන්ධයෙන් ජාතික රෝහලේ දස දෙනෙකුගේ DNA පරීක්ෂාවකට නියෝග",
       "News Content": "ජනශක්ති සමූහ ව්‍යාපාරයේ අධ්‍යක්ෂවරයෙකු වන දිනේෂ් ෂාෆ්ටර් කොළඹ ජාතික රෝහලේ හදිසි අනතුරු ඒකකයට ඇතුළත් කළ අවස්ථාවේ එහි සේවය කළ හෙද නිලධාරින් ඇතුළු කාර්ය මණ්ඩලයේ 10 දෙනෙකුගේ ඩී.එන්.ඒ වාර්තා කැඳවීමට අධිකරණය තීරණය කර තිබෙනවා.\nඒ, ඊට අදාළ නඩුව කොළඹ අතිරේක මහේස්ත්‍රාත් ටී.එන්.එල් ඉලංගසිංහ හමුවේ කැඳවූ අවස්ථාවේ දීයි.\nඑහිදී මහේස්ත්‍රාත්වරයා රජයේ රස පරීක්ෂකවරයාට නියෝග කළේ අදාළ රෝහල් කාර්යමණ්ඩලයේ 10 දෙනාගේ ඩී.එන්.ඒ වාර්තා කැඳවන ලෙසටයි.\nදිනේෂ් ෂාෆ්ටර්ගේ මරණයට අදාළව රජයේ රස පරීක්ෂකවරයා වෙත යැවූ නඩු භාණ්ඩවල ආගන්තුක ජෛව සාම්පල දෙකක් ඇතුළත් බවට අනාවරණය වුණා.\nඒ අනුවයි ඒවා කාගේදැයි සැසදීම සඳහා ඩී.එන්.ඒ වාර්තා කැඳවිය යුතු බවටයි අධිකරණයට දැනුම් දුන්නේ.\nමීට පෙර ද දිනේෂ් ෂාෆ්ටර්ගේ මරණයට අදාළව ප්‍රවීණ ක්‍රිකට් විචාරක බ්‍රයන් තෝමස්ගේ ඩී එන් ඒ වාර්තා කැඳවීමට ද කොළඹ අතිරේක මහේස්ත්‍රාත් රජීන්ද්‍රා ජයසූරිය රජයේ රස පරීක්ෂකවරයාට නියෝග කර තිබුණා.",
       "URL": "https://www.hirunews.lk/334171/ෂාෆ්ටර්ගේ-මරණය-සම්බන්ධයෙන්-ජාතික-රෝහලේ-දස-දෙනෙකුගේ-dna-පරීක්ෂාවකට-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=371"
}