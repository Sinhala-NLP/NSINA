{
       "Source": "hirunews",
       "Timestamp": "Friday, 02 April 2021 - 9:09",
       "Headline": "මහ සිකුරාදා දිනය අදයි (වීඩියෝ)",
       "News Content": "ලෝකය පවින් මුදා ගැනීමට ජේසුස් ක්‍රිස්තුස් වහන්සේ කුරුසිය මත සිය ජීවිතය පූජා කළ මහ සිකුරාදා දිනය අදයි.\nකෙසේ වුවත් මෙවරත් ලෝවාසී කිතුණු බැතිමතුන්ට අද දිනය සැමරීමට සිදුව ඇත්තේ කොවිඩ් වසංගත තත්ත්වය හමුවේ වීම විශේෂත්වයක්.\nවසර 33ක මිහිමත ජීවිතය අවසන් කරමින් ජේසුස් වහන්සේ කල්වාරි කඳු මුදුණේදී කුරුසිය මත සිය අවසන් හුස්ම පොද වා තලයට මුසු කළ දිනය මහ සිකුරාදා දිනයයි.\nඅවසන් මොහොතේදී පවා කටුක දුක් වේදනා විඳි ජේසුතුමන් තමන්ට පීඩා කළවුන්ට පවා ප්‍රේමය දැක්වූයේ ඔවුන් නොදැන කළ වරදට ඔවුන්ට සමාව දෙන ලෙස දෙවියන් වහන්සේගෙන් ඉල්ලමින්.\nමිනිසුන් මෙලොවට බිහි වූ දා සිට උරුම කරගත් පාපය පහ කර දැමීමේ වන්දිය ලෙස ජේසුතුමන් තමන්ගේ ජීවිතය පූජා කරනු ලැබූ බව කිතුණු ඉතිහාසයේ සඳහන්.\nමහ සිකුරාදා දිනට පෙර දිනය කිතුණු ආගමේ දැක්වෙන්නේ මහ බ්‍රහස්පතින්දා ලෙසයි.\nජේසුස් වහන්සේගේ අවසන් රාත්‍රී භෝජනය සිහිපත් කරන එදින සිදුවූ අනෙක් වැදගත්ම සිදුවීම නම් තමා පාවා දෙන්නට සිටින ජුදාස් ඇතුළු තම ගෝලයින් 12 දෙනාගේම පා දෝවනය කර සිප ආචාර කිරීම මගින් උන් වහන්සේගේ නිහතමානීකමේ උච්චතම අවස්ථාව ප්‍රදර්ශනය කිරීමයි.\nඑමගින් නායකයා සේවකයා විය යුතු පමණක් නොව තමාට වෛර කරන්නාට සමාව දී ප්‍රේම කළ යුතු බවටද උන් වහන්සේ ක්‍රියාවෙන් ඔප්පු කරනු ලැබුවා.\nමෙරට මෙන්ම ලොව පුරා කිතුණු බැතිමතුන්ට මෙවරත් මහ සිකුරාදා දිනය සැමරීමට දුක් ප්‍රාප්ති දේව මෙහෙයන්වලට එක්වීමට සිදුව ඇත්තේ\nකොවිඩ් වසංගත තත්ත්වය හමුවේයි.\nඅදින් දින 3කට පසු එනම් එළැඹෙන පාස්කු ඉරිදා දිනයේ ජේසුස් ක්‍රිස්තුස් වහන්සේගේ යළි ඉපදීම හෙවත් උට්ඨානය සිහි කෙරෙන අතර එම දිනයද ලොව පුරා කිතුණු බැතිමතුන් සමරනු ලබන්නේ ඉමහත් බැතියෙන්.",
       "URL": "https://www.hirunews.lk/267275/මහ-සිකුරාදා-දිනය-අදයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2046"
}