{
       "Source": "hirunews",
       "Timestamp": "Sunday, 16 October 2016 - 12:20",
       "Headline": "අනුරපුරේ සිර මැදිරියකදී රැඳවියෙකු ගෙළ වැළලාගනි",
       "News Content": "අනුරාධපුර බන්ධනාගාරයේ රඳවා සිටි රිමාන්ඞ් සිරකරුවෙකු ගෙළ වැළලාගෙන සියදිවි හානිකරගෙන තිබෙනවා.\nමිනීමැරුම් චෝදනාවකට අත්අඩංගුවට ගෙන අධිකරණ නියෝග මත රක්ෂිත බන්ධනාගාර ගතකර සිටි මොහු 51 හැවිරිදි මරදන්කඩවල ප්‍රදේශයේ පදිංචිව සිටි පුද්ගලයෙක්.\nතමන් හැඳ සිටි සරම ඉරා සිර මැදිරියේ ජනේලයක කම්බි කූරුවල ගැට ගසා ඒ ආධාරයෙන් මොහු ගෙළ සිරකරගෙන ඇති බව අනුරාධපුර බන්ධනාගාරයේ ප්‍රකාශකයෙකු සඳහන් කළා.\nඅදාළ රැඳවියා අනුරාධපුර ශික්ෂණ රෝහල වෙත රැගෙන ගොස් ඇති නමුත් ඒ වනවිටත් ඔහු මියගොස් සිටි බවයි රෝහල් ප්‍රකාශකයෙකු සඳහන් කළේ.\nමානසික ආබාධයක් නිසා අංගොඩ මානසික රෝහලේ නේවාසික ප්‍රතිකාර ලබමින් සිටි මොහු අනුරාධපුර බන්ධනාගාරය වෙත රැගෙනවිත් ඇත්තේ මීට සති තුනකට පමණ ඉහතදියි.\nමේ අතර පසුගිය මස 19 වනදා මාතර බන්ධනාගාරයේ වැසිකිලියක් තුළදී රැඳවියෙකු ගෙළ වැළලාගෙන සියදිවි හානිකරගෙන තිබුණා.\nමෙලෙස මියගොස් තිබුණේ ස්ත්‍රී දූෂණයක් සම්බන්ධයෙන් දස වසරක සිර දඩුවමක් නියමවූ මාතර - නාදුවෙල ප්‍රදේශයේ පදිංචිව සිටි 48 හැවිරිදි පුද්ගලයෙක්.\nමේ අතර වප් පුන් පොහෝදින යෙදී තිබූ ඊයේ දිනයේ මල්වතු මහා විහාරයේ ශ්‍රමදාන කටයුත්තක් සඳහා දුම්බර - බෝගම්බර බන්ධනාගාරයේ සිට රැගෙන ආ රැඳවියන් දෙදෙනෙකු පලාගොස් තිබෙනවා.\nකටුගස්තොට සහ ගොහාගොඩ ප්‍රදේශවල පදිංචි මෙම පුද්ගලයන් දෙදෙනා අත්අඩංගුවට ගෙන තිබුණේ මත්ද්‍රව්‍ය ළඟ තබාගැනීමේ චෝදනාවක් සම්බන්ධයෙන්.\nතවත් කෙටි කලකින් මොවුන් නිදහස් වීමට නියමිතව තිබූ බවද මහනුවර පොලීසියේ ප්‍රකාශකයෙකු කියා සිටියා.",
       "URL": "https://www.hirunews.lk/145346/අනුරපුරේ-සිර-මැදිරියකදී-රැඳවියෙකු-ගෙළ-වැළලාගනි",
       "Category": "Local News",
       "Parent URL": "https://www.hirunews.lk/local-news.php?pageID=4835"
}