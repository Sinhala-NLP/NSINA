{
       "Source": "hirunews",
       "Timestamp": "Friday, 26 August 2022 - 13:26",
       "Headline": "අමාත්‍ය මණ්ඩල තීරණයකට එරෙහිව පෙත්සමක්",
       "News Content": "දිගුකාලීන පදනම යටතේ ඉන්ධන ආනයනය කිරීම, මිලදී ගැනීම, බෙදාහැරීම සහ විකිණීමේ කටයුතු තෝරාගත් විදේශීය සමාගම් වෙත පැවරීමට\nපසුගිය දා ගෙන තිබූ කැබිනට් තීරණය බලරහිත කිරීමේ නියෝගයක් නිකුත් කරන ලෙස ඉල්ලා, ශ්‍රී ලංකා පොදුජන ප්‍රගතිශීලී සේවක සංගමය ඇතුළු පිරිසක් ශ්‍රේෂ්ඨාධිකරණයට මූලික අයිතිවාසිකම් පෙත්සමක් ඉදිරිපත් කර තිබෙනවා.\nඒ අග්‍රාමාත්‍යවරයා, බලශක්ති විෂයභාර ඇමති කංචන විජේසේකර, සෙසු අමාත්‍ය මණ්ඩල සාමාජිකයින්, ලංකා ඛනිජ තෙල් නීතිගත සංස්ථාව, නීතිපතිවරයා ඇතුළු පිරිසක් වගඋත්තරකරුවන් ලෙස නම් කරමින්.\nඅදාළ පෙත්සම මගින් පෙත්සම්කාර පාර්ෂවය කියා සිටින්නේ ඉන්ධන නිෂ්පාදනය කරන රටවල්වල තෝරාගත් සමාගම්වලට ඍජුව ඉන්ධන මිල දී ගැනීම, මෙරටට ආනයනය කිරීම, මෙරට තුළ බෙදාහැරීම සහ විකිණීමේ කටයුතු සිදුකිරීමට අවසර දෙමින් අමාත්‍ය මණ්ඩලය විසින් තීරණය කර ඇති බවත් ඒ ඔස්සේ ඛනිජ තෙල් සංස්ථාව සතු පිරවුම්හල් අතරින් වැඩි ප්‍රමාණයක් පුද්ගලිකරණය කිරීමේ සූදානමක් පවතින බව යි.\nඒ අනුව එයට අතිශය ලාභලබන පිරවුම්හල් රැසක් ද ඇතුළත් වන බව පෙත්සම්කාර පාර්ෂවය කියා සිටිනවා.\nඑපමණක් නොව මෙම තීරණය හරහා ඛනිජ තෙල් සංස්ථාවට මෙන් ම සමස්ත මහ ජනතාවටත් දැඩි අගතියක් මෙන් ම පාඩුවක් සිදුවන බවත්, අදාල තීරණය හේතුවෙන් සිය මූලික මිනිස් අයිතිවාසිකම් උල්ලංඝනයවීමක් සිදුවන බවත් පවසනවා.\nඑබැවින් අදාළ අමාත්‍ය මණ්ඩල තීරණය ක්‍රියාත්මක කිරීම වැළැක්වීමේ නියෝගයක් නිකුත්කරන ලෙස පත්සම්කරුවන් ශ්‍රේෂ්ඨාධිකරණ‍යෙන් ඉල්ලා සිටිනවා.",
       "URL": "https://www.hirunews.lk/313780/අමාත්‍ය-මණ්ඩල-තීරණයකට-එරෙහිව-පෙත්සමක්",
       "Category": "Local News",
       "Parent URL": "https://www.hirunews.lk/local-news.php?pageID=912"
}