{
       "Source": "hirunews",
       "Timestamp": "Thursday, 13 August 2020 - 15:35",
       "Headline": "නීතිවිරෝධීව දිවයිනට කහ රැගෙන ආ 13 දෙනෙකු රිමාන්ඩ්",
       "News Content": "ඉන්දියාවේ සිට නීතිවිරෝධීව රැගෙන ආ කහ කිලෝ ග්‍රෑම් 6000 කට ආසන්න ප්‍රමාණයක් මෙරටට ගෙන්වීම සහ එම කහ මිලදී ගැනීමට කටයුතු කිරීම සම්බන්ධයෙන් අත්අඩංගුවට ගත් පුද්ගලයින් 13 දෙනා මේ මස 25 වනදා දක්වා රක්ෂිත බන්ධනාගාර ගත කෙරුණා.\nඒ ඔවුන් අද හලාවත දිසා විනිසුරු මංජුල රත්නායක හමුවට ඉදිරිපත් කිරීමෙන් අනතුරුවයි.\nඅඩි 50 ක දිගකින් යුත් බහුදින යාත්‍රාවකින් මෙම කහ තොගය රැගෙන එමින් සිටියදී පෙරේදා නාවික හමුදාව විසින් එම කහතොගය අත්අඩංගුවට ගෙන තිබූ අතර, යාත්‍රාවේ හිමිකරු ද, පොලිස් භාරයට ගත්තා. දැනට වෙළඳපොලේ කහ හිඟයක් පවතින අතර, ඒ හේතුවෙන් වෙළඳපොලේ කහ කිලෝග්‍රෑමයක් රුපියල් 3000කට ආසන්න මිලකට අලෙවි වනවා.\nමේ අතර කල්පිටිය - සම්මට්ටිවාඩිය කලපු තීරයේ තිබී නීතිවිරෝධී ලෙස මෙරටට රැගෙන ආ බවට සැකකෙරෙන කහ කැබලි කිලෝග්‍රෑම් 732 ක ප්‍රමාණයක් අදත් සොයා ගෙන තිබෙනවා.\nඒ නාවික හමුදාව කළ වැටලීමකදීයි.",
       "URL": "https://www.hirunews.lk/247730/නීතිවිරෝධීව-දිවයිනට-කහ-රැගෙන-ආ-13-දෙනෙකු-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=2523"
}