{
       "Source": "hirunews",
       "Timestamp": "Thursday, 19 May 2022 - 11:52",
       "Headline": "\"මගේ බල්ලාවත් 121ට තෙල් ගහලත් නෑ! තෙල් ගහන්නෙත් නෑ ! (වීඩියෝ)",
       "News Content": "පාර්ලිමේන්තු මන්ත්‍රීවරුන්ට අවශ්‍ය ඉන්ධන ශ්‍රී ලංකා පොලිස් ප්‍රවාහන කොට්ටාශයට අයත් නාරාහෙන්පිට පොලිස් ඉන්ධන පිරවුම් හලෙන් ලබා දීමට කටයුතු කරන බව ඊයේ (18) නිවේදනයක් නිකුත් කරමින් පොලිස්පති නිල කාර්‍යාලය කියා සිටියා.\nඒ අනුව පාර්ලිමේන්තු මන්ත්‍රීවරුන්ට එම ඉන්ධනහලෙන් ඉන්ධන ලබා ගැනීමට ඊයේ සිට හැකියාව ලැබුණා.\nනමුත් එම මන්ත්‍රීවරුන්ට ඉන්ධන ලබා දී ඇත්තේ පැරණි මිලක් වූ රුපියල් 121කට බව පුවතක් මාධ්‍ය තුළ හා සමාජ මාධ්‍ය තුළ සංසරණය වීමත් සමග එය දැඩි කතා බහට ලක් වුණා.\nඑම පුවත අද (19) පාර්ලිමේන්තුව ද උණුසුම් කළා.\nඅදාල සිද්ධිය සම්බන්ධයෙන් මුලින් ම හඬ අවදි කළ බුද්ධික පතිරණ මන්ත්‍රීවරයා කියා සිටියේ \"මගේ බල්ලාවත් 121ට තෙල් ගහලත් නෑ! තෙල් ගහන්නෙත් නෑ ! කියායි.\nඑම ප්‍රකාශයත් සමග නැගී සිටි වීරසුමන වීරසිංහ මන්ත්‍රීවරයා කියා සිටියේ, මන්ත්‍රීවරුන් ලෙස මෙම ඉල්ලීම ඔවුන් මීට මාස ගණනාවකට පෙර සිට කළ ද ඒ සඳහා අවස්ථාව ලැබුණේ ඊයේ බවත්, තමා වැනි දුර බැහැර සිට පාර්ලිමේන්තුවට පැමිණෙන මන්ත්‍රීවරුන් ඉන්ධන ගැටලුව නිසා දැඩි සේ අපහසුතාවයට පත් වන බවත් ය.\nකෙසේ නමුත් අසුනින් නැගී සිටි පාර්ලිමේන්තු මන්ත්‍රී මොහොමඩ් මුසම්මිල් අසා සිටියේ මන්ත්‍රීවරුන් 224කට රුපියල් 121ට ඉන්ධන නොලැබී තියෙද්දී බුද්ධික පතිරණ මන්ත්‍රීවරයාට පමණක් 121ට ඉන්ධන ලැබුණේ කෙසේ ද? කියායි.\nඑකසිය විසි එකේ ඉන්ධන ප්‍රශ්නයට පිළිතුරු දුන් විදුලිබල හා බලශක්ති අමාත්‍ය කංචන විජේසේකර කියා සිටියේ කිසිදු අවස්ථාවක වෙළඳපොලේ පවතින මිලට වඩා අඩු මිලට ඉන්ධන නිකුත් කර නොමැති බවයි.\nඑම මිල ගැටලුවට හේතුව නාරාහෙන්පිට පොලිස් ඉන්ධන පිරවුම් හලේ ඉන්ධන ඩිස්පෙන්සරය යාවත්කාලීන කර නොමැති වී තිබීම බව‍යි අමාත්‍යවරයා ප්‍රකාශ කළේ.\nකෙසේ නමුත් මෙම සිද්ධිය සම්බන්ධයෙන් පරීක්ෂණයක් පැවැත් වීමට කටයුතු කරන බව ද ඔහු කියා සිටියා.\nඑලෙස ම මෙවැනි සිදු වීම් හුවා දක්වමින් මාධ්‍ය දැනුවත්ව ම වෛරය වැපිරවීමට කටයුතු කරන බව අමාත්‍යවරයා චෝදනා කළා.\nමෙම ගැටලුවලට පිලිතුරු දෙමින් අග්‍රාමාත්‍යවරයා කියා සිටියේ මේ වන විටත් ඉන්ධන ගෙන්වීමේ කටයුතු ඉතා කඩිනමින් සහ උනන්දුවෙන් කරමින් සිටිනා බවත් එහි පළමු පියවර ලෙස වරාය ආසන්නයේ නැංගුරම් ලා ඇති තෙල් නැව් සඳහා මුදල් ගෙවීම් කළ බවත් ඒ මගින් කඩිනමින් ඉන්ධන බෙදා හැරීම් කටයුතු ආරම්භ කළ හැකි බවයි.\nඅග්‍රාමාත්‍යවරයා කියා සිටියේ ඒ අනුව ඊයේ (18) එල්.අයි.ඕ.සී ස්වර්ණ පුෂ්ප නෞකාවෙන් පෙට්‍රල් මෙට්‍රික් ටොන් 28000ක් මුදා ගැනීම සඳහා අවශ්‍ය කටයුතු කළ බවයි.\nතව ද 21 වන දා ඉන්දීය මූල්‍ය ආධාර යටතේ ස්වර්ණමාලා නෞකාවෙන් ඉන්ධන තොගයකුත්, මාර්තු 28 වන දා සිට මෙරට මුහුදේ මුදල් ගෙවා ගැනීමට නොහැකිව නැංගුරම් ලා තිබූ තොම් ඇඩ්වෙන්චර් නෞකාවේ ඇති ඉන්ධන තොග ද මුදා ගැනීමට කටයුතු කරන බවයි.\nඑලෙස ම තවත් ඉන්ධන නෞකා කිහිපයක් ම මෙරටට පැමිණෙන බව ද අග්‍රාමාත්‍යවරයා ප්‍රකාශ කළා.\nකෙසේ නමුත් මෙලෙස ලබා ගන්නා ඉන්ධන තොගවලින් පෝලිම් ඉවර කිරීමට බලාපොරොත්තු නොවන බවත් පෝලිම් අඩු කොට ඉන්ධන සංචිත ඉතිරි කර ගැනීමට කටයුතු කරන බවයි අග්‍රාමාත්‍යවරයා කියා සිටියේ.\nතව ද එලඹෙන ජූනි මාසය සඳහා අවශ්‍ය කරන ඉන්ධන තොග ගෙන්වීමේ කටයුතු මේ වන විටත් ආරම්භ කර ඇති බවයි අග්‍රාමාත්‍යවරයා පැවසුවේ.\nඒ කෙසේ වෙතත් තවමත් මහජනතාව ඉන්ධන හල් ඉදිරිපිට ඉන්ධන ලබා ගැනීමේ අරමුණින් පෝලිම්වල රැඳී සිටිනවා.",
       "URL": "https://www.hirunews.lk/304720/මගේ-බල්ලාවත්-121ට-තෙල්-ගහලත්-නෑ-තෙල්-ගහන්නෙත්-නෑ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1159"
}