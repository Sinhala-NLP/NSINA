{
       "Source": "hirunews",
       "Timestamp": "Saturday, 09 July 2022 - 8:10",
       "Headline": "ලංකා අයි.ඕ.සී තෙල් අදත් පිරවුම්හල්වලට නැහැ",
       "News Content": "සැළසුම් කර ඇති විරෝධතාව සැලකිල්ලට ගෙන ත්‍රිකුණාමලය ලංකා අයි.ඕ.සී පර්යන්තයෙන් ඉන්ධන නිකුත් කිරීම අද (09) දිනයේදීත් සීමා කරන බව ලංකා අයි.ඕ.සී. සමාගම ප්‍රකාශ කළා.\nඑහෙත්, ලංකා ඛනිජ තෙල් නීතිගත සංස්ථාවට හා සියලු කර්මාන්ත සඳහා පමණක් ඉන්ධන බෙදා හැරීමට පියවර ගන්නා බවයි එම සමාගමේ කළමනාකාර අධ්‍යක්ෂ මනෝජ් ගුප්තා ඊයේ සඳහන් කළේ.\nහෙට (10) පෙරවරුවේ සිට පිරවුම්හල් වෙත යළි ඉන්ධන බෙදා හැරීමට බලාපොරොත්තු වන බව ද ඔහු සඳහන් කළා.\nමෙවන් පසුබිමක ඊයේ ද බොහෝ දෙනෙකුට රැය පහන් කිරීමට සිදුවුණේ ඉන්ධන පෝලිම්වල සිටයි.\nමේ අතර ගාල්ල - මාගාල්ල ඉන්ධන පිරවුම්හලේ පෝලිමේ රැදී සිටි දෙපිරිසක් අතර ඇති වූ ගැටුමෙන් තරුණයෙකු මියයාමේ සිද්ධිය සම්බන්ධයෙන් අත්අඩංගුවට ගත් පුද්ගලයින් 7 දෙනා අද ගාල්ල මහේස්ත්‍රාත් අධිකරණයට ඉදිරිපත් කිරීමට නියමිතයි.\nමේ අතර, ඉන්ධන ගැටලුව හේතුවෙන් මතුවූ ප්‍රවාහන අපහසුතා සහ ඖෂධ හිඟය හේතුවෙන් අද දිනයේ දිවයිනේ සියලු ඔසුසැල් වසා තබන බව සමස්ත ලංකා ඔසුසැල් හිමියන්ගේ සංගමය ප්‍රකාශ කළා.",
       "URL": "https://www.hirunews.lk/309502/ලංකා-අයි-ඕ-සී-තෙල්-අදත්-පිරවුම්හල්වලට-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=1035"
}