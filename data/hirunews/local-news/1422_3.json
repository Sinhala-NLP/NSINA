{
       "Source": "hirunews",
       "Timestamp": "Sunday, 16 January 2022 - 8:29",
       "Headline": "විශ්‍රාම ගිය පිරිසක් සංවෘත සේවයට එක්කරන්නැයි ගුරු සංගම් යළි ඉල්ලයි",
       "News Content": "1997 වසරේ සිට විශ්‍රාම ගිය ගුරු විදුහල්පතිවරුන්ද, ගුරු - විදුහල්පති සංවෘත සේවයට එක් කළ යුතු බව ගුරු - විදුහල්පති වෘත්තීය සමිති සන්ධානය පවසනවා.\nඑම සන්ධානය මේ බව කියා සිටියේ කොළඹ ඊයේ පැවති මාධ්‍ය හමුවකදීයි.\nගුරු, විදුහල්පති සහ ගුරු උපදේශන සේවා 2021 වසරේ අගෝස්තු මස සිට ක්‍රියාත්මක වන පරිදි සංවෘත සේවා බවට පත්කරන බව දක්වමින් පෙරේදා මධ්‍යම රාත්‍රියේදී ගැසට් නිවේදනයක් නිකුත් කෙරුණු අතර, එහි විශ්‍රාමික ගුරුවරුන් සම්බන්ධයෙන් ගන්නා ක්‍රියාමාර්ග පිළිබඳව සටහන් කර තිබුණේ නැහැ.\nඒ අනුව ගුරු - විදුහල්පති වෘත්තීය සමිති සන්ධානය නියෝජනය කරන ලංකා ගුරු සංගමයේ උප සභාපති රසිකා හඳපාන්ගොඩ කියා සිටියේ අදාල සේවා සංවෘතකරණයට විශ්‍රාමික ගුරුවරුන්ද ඇතුළත් කළ යුතු බවයි.",
       "URL": "https://www.hirunews.lk/294132/විශ්‍රාම-ගිය-පිරිසක්-සංවෘත-සේවයට-එක්කරන්නැයි-ගුරු-සංගම්-යළි-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1422"
}