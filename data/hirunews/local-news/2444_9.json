{
       "Source": "hirunews",
       "Timestamp": "Saturday, 19 September 2020 - 12:52",
       "Headline": "හෙරොයින් සමග පානදුරේ මෝස්තර නිරූපණ ශිල්පිණියක් අල්ලයි  (වීඩියෝ)",
       "News Content": "දිවයිනේ විවිධ ප්‍රදේශවල සිදුකළ වැටලීම්වලදී හෙරොයින් ඇතුළු මත්ද්‍රව්‍ය සමග සැකකරුවන් රැසක් අත්අඩංගුවට ගෙන තිබෙනවා.\nමේ අතර, හෙරොයින් ජාවාරම සම්බන්ධයෙන් පානදුර ප්‍රදේශයේ පදිංචි මෝස්තර නිරූපණ ශිල්පිණියක්ද අත්අඩංගුවට ගත් බව පොලීසිය සඳහන් කළා.\nහෙරොයින්, අයිස් මත්ද්‍රව්‍ය සහ රුපියල් තුන්ලක්ෂ 25,000ක්, පවුම් 6ක රන් භාණ්ඩ, ජංගම දුරකථන 6ක්, හෙරොයින් පැකට් කිරීම සඳහා භාවිත කළ තරාදියක් සමග සැකකරුවන් තිදෙනෙකු ගල්කිස්ස - කොට්ඨාස අපරාධ විමර්ශන අංශයේ නිලධාරීන් විසින් අත්අඩංගුවට ගෙන තිබෙනවා.\nමෙහි පළමු සැකකරු දෙහිවල ප්‍ර දේශයේදී අත්අඩංගුවට ගෙන ඇති අතර, ඔහුගෙන් කළ ප්‍රශ්න කිරීම්වලදී ලද තොරතුරු අනුව අනෙක් සැකකරුවන් දෙදෙනා ද අත්අඩංගුවට ගෙන ඇත්තේ සිදුකළ ගල්කිස්ස සහ රත්මලාන ප්‍ර දේශවලට මත්ද්‍රව්‍ය අලෙවි කළ අය බව පොලීසිය සඳහන් කළා.\nසැකකරුවන් අවුරුදු 21,34 සහ 35 යන වයස් සීමාවල පසුවන බඩෝවිට, දෙහිවල සහ රාජගිරිය ප්‍ර දේශවල පදිංචිකරුවන් වන අතර, ඔවුන් කුලී නිවසක රැඳී සිට මෙම ජාවාරම සිදුකර තිබෙනවා.\nමෙම සැකකරුවන් සතු දේපළ සහ බැංකු ගිණුම් පිළිබඳ පොලීසිය විමර්ශන ආරම්භ කර තිබෙනවා.\nපානදුර කොට්ඨාස අපරාධ විමර්ශන අංශයට ලද තොරතුරකට අනුව අධික ලෙස හෙරොයින් සඳහා ඇබ්බැහි වී සිටි අඹුසැමි යුවළක් හෙරොයින් සමග අත්අඩංගුවට ගෙන තිබෙනවා.\nඅදාළ කාන්තාව පානදුර ප්‍ර දේශයේ ප්‍රකට මෝස්තර නිරූපණ ශිල්පිණියක් බව සඳහන්.\nඔවුන්ගෙන් සිදුකළ ප්‍රශ්න කිරීම්වලදී අනාවරණ කරගත් තොරතුරු අනුව පානදුර සිට දෙහිවල දක්වා සංවිධානාත්මක ලෙස හෙරොයින් අලෙවි කරන පුද්ගලයින් දෙදෙනෙකු උපායදූතයෙකු මාර්ගයෙන් වලාන ප්‍ර දේශයේදී අත්අඩංගුවට ගෙන තිබෙනවා.\nඅදාළ පුද්ගලයින් දෙදෙනා දෙහිවල ප්‍ර දේශයේ පදිංචිකරුවන් වන අතර, ඔවුන් සන්තකයේ තිබී හෙරොයින්, ජංගම දුරකථන 6ක් සහ මත්ද්‍රව්‍ය ජාවාරමෙන් ඉපයූ බව සැලකෙන මුදල්ද පොලිස් භාරයට ගෙන තිබෙනවා.\nසියඹලාණ්ඩුව ප්‍ර දේශයේ සිදුකළ හදිසි වැටලීමකදී හෙරොයින් ජාවාරමේ නිරත ප්‍රධාන පෙළේ සැකකරුවන් දෙදෙනෙකු හෙරොයින් සමග අත්අඩංගුවට ගෙන තිබෙනවා.\nවයස අවුරුදු 20ක් වන සැකකරුවන් දෙදෙනා සියඹලාණ්ඩුව ප්‍රදේශයේ පදිංචිකරුවන් බවයි පොලිසිය සඳහන් කළේ.\nකොස්ලන්ද - ඌරම - කරපිංචා රක්ෂිතයේ අක්කර 20ක භූමි ප්‍ර දේශයක පවත්වාගෙන ගිය ගංජා හේන් දෙකක් වටලා සැකකරුවන් දෙදෙනකු අත්අඩංගුවට ගැනීමට බණ්ඩාරවෙල කොට්ඨාස අපරාධ විමර්ශන ඒකකය සමත් වුණා.\nඅත්අඩංගුවට ගත් සැකකරුවන් කොස්ලන්ද හා මිද්දෙණිය ප්‍ර දේශවල පදිංචිකරුවන්.\nමේ අතර, සුරාබදු කාර්යාලයේ නිලධාරීන් සිදුකළ සෝදිසි මෙහෙයුමකදී ගාල්ල සහ වටරැක ප්‍ර දේශවලදී හෙරොයින් සහ කේරළ ගංජා සමග පුද්ගලයින් 6 දෙනෙක් සහ කාන්තාවක් අත්අඩංගුවට ගෙන තිබෙනවා.\nඅදාළ සැකකරුවන් වයස අවුරුදු 23 සහ 45 අතර වයස් සීමාවල පසුවනවා.\nබස්නාහිර පළාත් බුද්ධි කොට්ඨාසයට ලද තොරතුරකට අනුව බොරැල්ල පොලීසියේ නිලධාරීන් සමග එක්ව සිදුකළ වැටලීමකදී බේස්ලයින් පාර හරස් මාර්ගයේදී 30 හැවිරිදි පුද්ගලයෙකු රුපියල් ලක්ෂ 3කට අධික ගංජා තොගයක් සමග අත්අඩංගුවට ගෙන තිබෙනවා.\nසැකකරු මට්ටක්කුලිය ප්‍ර දේශයේ පදිංචිකරුවෙකු බව පොලීසිය සඳහන් කළා.\nපොලීසියට ලද තොරතුරක් මත අලව්ව - උරුලෑමුල්ල ප්‍ර දේශයේදී විදේශීය රටක නිපදවූ පිස්තෝලයක් සහ ඊට උණ්ඩ පතරොම් 4ක් සමග 31 හැවිරිදි පුද්ගලයෙකු අත්අඩංගුවට ගෙන තිබෙනවා.\nඅදාළ සැකකරු ප්‍ර දේශයේ පෙදරේරුවෙකු වන බවද පොලීසිය සඳහන් කළා.",
       "URL": "https://www.hirunews.lk/250594/හෙරොයින්-සමග-පානදුරේ-මෝස්තර-නිරූපණ-ශිල්පිණියක්-අල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2444"
}