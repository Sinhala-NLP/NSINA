{
       "Source": "hirunews",
       "Timestamp": "Monday, 24 May 2021 - 12:58",
       "Headline": "ආර්ථික මධ්‍යස්ථාන විවෘතයි - ලංගම හෙට සාමාන්‍ය පරිදි ධාවනයේ නැහැ (වීඩියෝ)",
       "News Content": "දිවයින පුරා පිහිටි සියලුම ආර්ථික මධ්‍යස්ථාන අද (24) පෙරවරුවේ විවෘත කෙරුණා.\nඒවා හෙට (25) දිනයේත් විවෘතව තැබෙන බවයි වෙළඳ අමාත්‍යාංශය පසුගියදා නිවේදනය කළේ.\nඒ අනුව, තඹුත්තේගම, දඹුල්ල, පෑලියගොඩ ඇතුළු දිවයින පුරා පිහිටි ආර්ථික මධ්‍යස්ථාන තොග වෙළඳාම සඳහා අද විවෘත කිරීමත් සමඟ එළවලු තොග වැඩි වශයෙන් පැමිණි බවයි අප වාර්තාකරුවන් සඳහන් කළේ.\nපෑලියගොඩ - මැනිං වෙළඳපොල අද පෙරවරුවේ තොග වෙළඳාම සඳහා විවෘත කිරීමත් සමඟ එළවළු තොග වැඩි වශයෙන් ලැබුණු බවයි එහි වෙළඳ සංගමයේ සභාපති ලාල් හෙට්ටිගේ සඳහන් කළේ.\nදිවයින පුරා පැනවූ සංචරණ සීමා අද දිනයේත් ක්‍රියාත්මක වන අතර නිරෝධායන නීති උල්ලංඝනය කරන පිරිස් අත්අඩංගුවට ගැනීම සඳහා ඩ්‍රෝන තාක්ෂණය ද උපයෝගි කර ගනිමින් පොලීසිය විශේෂ මෙහෙයුම් ක්‍රියාත්මක කරනු ලබනවා.\nදිවයින පුරා පනවා ඇති සංචරණ සීමා හෙට අලුයම 4 ට ලිහිල් කළ ද ශ්‍රී ලංගම බස් රථ සාමාන්‍ය පරිදි ධාවනය නොවන බවයි එහි සභාපති කිංස්ලි රණවක කියා සිටියේ.\nකෙසේ වෙතත් අත්‍යාවශ්‍ය සේවා සඳහා පමණක් දුම්රිය ගමන්වාර කිහිපයක් හෙට දිනයේදී ධාවනය කෙරෙන බව දුම්රිය දෙපාර්තමේන්තුව මීට පෙර සඳහන් කළා.\nමේ අතර, මෙවර විශ්වවිද්‍යාල ප්‍රවේශය සඳහා අන්තර්ජාලය ඔස්සේ අයදුම්පත් යොමුකිරීමේදී ග්‍රාම නිලධාරි සහතිකය හෝ විශ්වවිද්‍යාල සහතිකය හෝ වෙනත් සහතික ඉදිරිපත් කිරීම අවශ්‍ය නොවන බව විශ්වවිද්‍යාල ප්‍රතිපාදන කොමිසම පවසනවා.\nඑම කොමිසමේ සභාපති, මාහාචර්ය සම්පත් අමරතුංග සඳහන් කළේ රටේ පවතින කොවිඩ් අවදානම හේතුවෙන් සිසුන්ට මෙම සහනය ලබාදී ඇති බවයි.",
       "URL": "https://www.hirunews.lk/272294/ආර්ථික-මධ්‍යස්ථාන-විවෘතයි-ලංගම-හෙට-සාමාන්‍ය-පරිදි-ධාවනයේ-නැහැ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1932"
}