{
       "Source": "hirunews",
       "Timestamp": "Thursday, 03 February 2022 - 20:30",
       "Headline": "මුදල් ඇමතිගේ කතාව මහ බැංකු අධිපති පහදයි (වීඩියෝ)",
       "News Content": "ජාත්‍යන්තර මූල්‍ය අරමුදලේ විශේෂඥ සහය ලිඛිතව ඉල්ලා ඇති බවට මුදල් අමාත්‍ය බැසිල් රාජපක්ෂ මහතා සිදුකළ ප්‍රකාශය පිළිබඳව මහ බැංකු අධිපති අජිත් නිවාඩ් කබ්රාල් මහතා කරුණු පැහැදිලි කර තිබෙනවා.\nමුදල් අමාත්‍යවරයා සඳහන් කළේ අමාත්‍යංශයේ නව ඒකකයක් සඳහා ජාත්‍යන්තර මූල්‍ය අරමුදලේ සහය ලබා ගැනීමක් ගැන පමණක් බවයි මහ බැංකු අධිපතිවරයා නිකුත් කළ ට්විටර් පණිවුඩයක දැක්වුණේ.\nමෙරට ආර්ථික අර්බුදයට විසඳුමක් ලෙස ජාත්‍යන්තර මූල්‍ය අරමුදලේ සහය ලබා ගන්නේ දැයි මුදල් අමාත්‍ය බැසිල් රාජපක්ෂ මහතාගෙන් මාධ්‍යවේදීන් ප්‍රශ්න කළේ ඊයේ පස්වරුවේ පැවති ප්‍රවෘත්ති සාකච්ඡාවකදීයි.\nකෙසේ වෙතත් මහබැංකු අධිපති අජිත් නිවාඩ් කබ්රාල් මහතා මුදල් අමාත්‍යවරයාගේ ප්‍රකාශය සම්බන්ධයෙන් කරුණු පැහැදිලි කරමින් ට්විටර් සටහනක් එක් කර තිබුණා.\nඑහි දැක්වුණේ මුදල් අමාත්‍යවරයා පවසා ඇත්තේ අමාත්‍යංශයේ ස්ථාපිත සාර්ව මූල්‍ය නව ඒකකය සඳහා ධාරිතාව ඉහළ නැංවීමේ සාමාන්‍ය තාක්ෂණික උපදෙස් ගැනීමක් පිළිබඳ පමණක් බවයි.\nඊට අදාලව ආර්ථික තත්ත්වය පිළිබඳ විශේෂඥ උපදෙස් ලබා දෙන ලෙස ශ්‍රී ලංකාව ජාත්‍යන්තර මූල්‍ය අරමුදලෙන් ඉල්ලීම හැර මුදල් අමාත්‍යවරයාගේ ප්‍රකාශයේ වෙනත් කිසිවක් සඳහන් නොවූ බව මහබැංකු අධිපතිවරයා පැහැදිලි කරනවා.\nඑය සාමාන්‍යයෙන් කාලානුරූපව සිදුවන්නක් බවයි ඔහු සිය ට්විටර් පණිවුඩයෙන් දක්වා ඇත්තේ.\n\"මුදල් අමාත්‍යවරයා සඳහන් කළේ සාර්ව මූල්‍ය ඒකකයට ජාත්‍යන්තර මූල්‍ය අරමුදලෙන් සාමාන්‍ය තාක්ෂණික උපදෙස් ලබා ගැනීමක් ගැන පමණයි\" - \"අජිත් නිවාඩ් කබ්රාල් - මහ බැංකු අධිපති\"",
       "URL": "https://www.hirunews.lk/296098/මුදල්-ඇමතිගේ-කතාව-මහ-බැංකු-අධිපති-පහදයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1377"
}