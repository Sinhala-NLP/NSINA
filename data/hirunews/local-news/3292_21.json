{
       "Source": "hirunews",
       "Timestamp": "Wednesday, 19 June 2019 - 11:14",
       "Headline": "එජාපයේ කබීර් සහ හලීම් යලි එම ඇමති ධූරවලම දිවුරුම් දෙයි",
       "News Content": "අමාත්‍ය ධුරවලින් පසුගියදා ඉවත් වූ එක්සත් ජාතික පක්ෂයේ පාර්ලිමේන්තු මන්ත්‍රීවරුන් වන කබීර් හෂීම් සහ එම්.එච්.ඒ. හලීම් අද යළි පෙර දැරූ අමාත්‍ය ධුර වලම දිවුරුම් දුන්නා.\nජනාධිපතිවරයා නිල නිවසේදී අද පෙරවරුවේ මෙම දිවුරුම් දීම සිදුවූ බවයි ජනාධිපති මාධ්‍ය ඒකකය සඳහන් කළේ.\nපාස්කු ඉරිදා ප්‍රහාරයෙන් අනතුරුව පූජ්‍ය අතුරලියේ රතන හිමියන් සිදුකළ උපවාසයෙන් පසු ආණ්ඩුවේ අමාත්‍ය ධූර දැරූ මුස්ලිම් අමාත්‍යවරු එම ධූරවලින් ඉල්ලා අස් වූ අතර ඔවුන්ගේ ඉවත් වීමෙන් පුරප්පාඩු වූ කැබිනට් අමාත්‍ය ධූරවලට වැඩබලන අමාත්‍යවරුන් පත් කිරීමටයි ජනාධිපතිවරයා පියවර ගනු ලැබුවේ.\nඒ අනුව කබීර් හෂීම් මන්ත්‍රීවරයා දැරූ මහා මාර්ග හා මාර්ග සංවර්ධන සහ ඛනිජ තෙල් සම්පත් සංවර්ධන වැඩබලන අමාත්‍යවරිය ලෙස ඛනිජ තෙල් සම්පත් සංවර්ධන නියෝජ්‍ය අමාත්‍ය අනෝමා ගමගේ පත් කෙරුණා.\nඑම්.එච්.ඒ. හලීම් මන්ත්‍රීවරයා දැරූ තැපැල්  අමාත්‍ය ධූරයට කිසිවෙකු පත් කෙරුණේ නැහැ.\nකෙසේ වෙතත් ධූර වලින් ඉවත් වූ මුස්ලිම් අමාත්‍යවරු ඊයේ රැස්වී තීරණය කළේ අමාත්‍ය ධූරවල යලි දිවුරුම් දීම පක්ෂ නායකයින්ගේ එකඟතාවය මත සිදු කිරීමටයි.\nඒ අනුව, එක්සත් ජාතික පක්ෂයේ නායක අග්‍රාමාත්‍ය රනිල් වික්‍රමසිංහ ලබාදුන් උපදෙස් මත කබීර් හෂීම් සහ එම්.එච්.ඒ. හලීම් යන මන්ත්‍රීවරුන් තමන් දැරූ පෙර අමාත්‍ය ධූර භාර ගැනීමට තීරණය කළ බවයි දේශපාලන ආරංචි මාර්ග සඳහන් කළේ.\nකෙසේ වෙතත් ශ්‍රී ලංකා මුස්ලිම් කොංග්‍රසයේ සහ සමස්ත ලංකා මහජන කොංග්‍රසයේ හිටපු අමාත්‍යවරුන් යලි අමාත්‍ය ධූර භාර නොගැනීමට තීරණය කර ඇති බවයි එම ආරංචි මාර්ග තවදුරටත් කියා සිටියේ.",
       "URL": "https://www.hirunews.lk/218694/එජාපයේ-කබීර්-සහ-හලීම්-යලි-එම-ඇමති-ධූරවලම-දිවුරුම්-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=3292"
}