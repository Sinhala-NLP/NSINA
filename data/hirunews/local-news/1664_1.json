{
       "Source": "hirunews",
       "Timestamp": "Tuesday, 28 September 2021 - 13:05",
       "Headline": "අමාත්‍ය චන්න ජයසුමන පිළිබඳ චිත්‍රාසුමන මෝටර්ස් වෙතින් නිවේදනයක් (වීඩියෝ)",
       "News Content": "රාජ්‍ය අමාත්‍ය චන්න ජයසුමන, චිත්‍රාසුමන මෝටර්ස් ආයතනයෙන් 'රේන්ජ් රෝවර්' වර්ගයේ මෝටර් රථයක් මිල දී ගැනීමක් සම්බන්ධ පුවතක් මේ දිනවල පැතිර යනවා.\nඒ සම්බන්ධ ව මාධ්‍ය නිවේදනයක් නිකුත් කරමින් එම ආයතනය සඳහන් කර සිටින්නේ, අමාත්‍ය චන්න ජයසුමන හෝ ඔහුගේ බිරිඳ කිසිඳු විටක තම ආයතනයෙන් වාහනයක් මිල දී ගෙන නො මැති බවයි.\nඅමාත්‍යවරයා හෝ ඔහුගේ බිරිඳ කෙදිනක හෝ තම ආයතනයට පැමිණී බවක් ගැන නො දන්නා බව මෝටර් ආයතනය නිවේදනය කරනවා.\nඑසේ ම අමාත්‍යවරයා හෝ ඔහුගේ බිරිඳ තම ආයතනයට පැමිණි දිනයක සී.සී.ටී.වී සටහන් පවතින බවට සිදු කරන ප්‍රකාශය ද අසත්‍යයක් බව යි ඔවුන් දන්වන්නේ.\nතම ආයතනයේ නම අවභාවිත කරමින් වෙබ් අඩවිවල පුවතක් පලවීම හා එම පුවත අලලා මාධ්‍ය සාකච්ඡාවක් පවත්වා ඇති බව ද ඔවුන් නිරීක්ෂණය කර තිබෙනවා.\nඑම මාධ්‍ය සාකච්ඡාවල පැවසූ පරිදි සිය ආයතනයේ කිසිඳු ශාඛාවක් තලවතුගොඩ ප්‍රදේශයේ නො මැති බව සඳහන් කරන චිත්‍රාසුමන මෝටර්ස් ආයතනය, වාහන අලෙවි ක්ෂේත්‍රයේ කීර්තියක් දිනාගනිමින් ඉතා සාර්ථක ව ව්‍යාපාර කටයුතුවල නියැලෙන තම ආයතනයේ නාමය පටු දේශපාලන භාවිතාවන්ට යොදාගැනීම පිළිබඳ ව කනගාටුව පළ කරනවා.\nඉකුත් දිනයක දී හිටපු සෞඛ්‍ය අමාත්‍ය රාජිත සේනාරත්න මෙම කාරණය සම්බන්ධ ව අදහස් කිහිපයක් ම පළ කළේ, චන්න ජයසුමන අමාත්‍යවරයා චිත්‍රාසුමන මෝටර්ස් ආයතනයෙන් 'රේන්ජ් රෝවර්' වර්ගයේ වාහනයක් මිල දී ගත් බව සඳහන් ලියකියවිලි කිහිපයක් ද පෙන්වමින්.",
       "URL": "https://www.hirunews.lk/283451/අමාත්‍ය-චන්න-ජයසුමන-පිළිබඳ-චිත්‍රාසුමන-මෝටර්ස්-වෙතින්-නිවේදනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1664"
}