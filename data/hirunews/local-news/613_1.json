{
       "Source": "hirunews",
       "Timestamp": "Monday, 09 January 2023 - 19:47",
       "Headline": "බස් ගාස්තු සංශෝධනයට බාලගිරි දෝෂය - විදුලි බිල ගැන කැබිනට් තීරණයත් යළි කල්යයි (වීඩියෝ)",
       "News Content": "විදුලි බිල යළි ඉහළ දැමීම සම්බන්ධයෙන් ලබන 15 වනදාට පෙර මහජන උපයෝගිතා කොමිසම සමඟ සාකච්ඡා කර තීරණය කිරීමට අද රැස්වූ අමාත්‍ය මණ්ඩලයේදී එකඟතාවයට පැමිණ තිබෙනවා.\nජනාධිපති රනිල් වික්‍රමසිහගේ ප්‍රධානත්වයෙන් පසුගිය සතියේ පැවති අමාත්‍ය මණ්ඩල හමුවට විදුලි ගාස්තු ඉහළ දැමීමේ යෝජනාව ඉදිරිපත් කරනු ලැබුවේ විෂය භාර අමාත්‍ය කංචන විජේසේකර විසින්.\nඑහෙත් එය අද පැවැත්වෙන අමාත්‍ය මණ්ඩලය හමුවට ඉදිරිපත් කිරීමට තීරණය කෙරුණේ තවදුරටත් ඒ පිළිබඳව අධ්‍යනය කිරීම සඳහායි.\nකෙසේ වෙතත් අද පස්වරුවේ රැස්වූ කැබිනට් මණ්ඩලය තීරණය කර ඇත්තේ මහජන උපයෝගීතා කොමිසම විසින් එළඹෙන 15 වන දාට පෙර ඉදිරිපත් කරන වාර්තාවත් සමඟ විදුළි ගාස්තු සම්බන්ධයෙන් අවසන් තීරණයක් ගැනීමටයි.\nමේ අතර ඩීසල් මිල රුපියල් 15 කින් පහත දැමීමට සාපේක්ෂව ගාස්තු සංශෝධනය කිරීම සම්බන්ධයෙන් පෞද්ගලික බස් රථ සංගම් නියෝජිතයන් සහ ජාතික ගමනාගමන කොමිෂන් සභාව අතර පැවති සාකච්ඡා එකඟතාවකින් තොරව අවසන් වී තිබෙනවා.\nමෙහිදී ගමනාගමන කොමිසමේ නියෝජිතයින් බස් සංගම්වලින් ඉල්ලා ඇත්තේ රුපියලකින් හෝ බස් ගාස්තු අඩු කරන ලෙසටයි.\nඑහෙත් බස් සංගම් පෙන්වා දුන්නේ ඩීසල් මිල අඩුවුවද බස් කර්මාන්තයේ අනෙකුත් යෙදවුම් මිල ඉහළ යාම හේතුවෙන් ගාස්තු අඩු කිරීමක් සිදුකළ නොහැකි බවයි.",
       "URL": "https://www.hirunews.lk/324654/බස්-ගාස්තු-සංශෝධනයට-බාලගිරි-දෝෂය-විදුලි-බිල-ගැන-කැබිනට්-තීරණයත්-යළි-කල්යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=613"
}