{
       "Source": "hirunews",
       "Timestamp": "Thursday, 02 September 2021 - 8:32",
       "Headline": "නිදහස් පක්ෂ 70 වන සංවත්සරය පස්වරුවේ",
       "News Content": "ශ්‍රී ලංකා නිදහස් පක්ෂයේ 70 වන සංවත්සරය අදට යෙදී තිබෙනවා.\nමෙවර රට තුළ පවතින කොවිඩ් වසංගත තත්වය හේතුවෙන් සංවත්සර සැමරුම් වැඩසටහන සූම් තාක්ෂණය ඔස්සේ පැවැත්වීමටයි පියවර ගෙන ඇත්තේ.\nසඟ, වෙද, ගුරු, ගොවි, කම්කරු අපේ හිතට දැනෙන තැන - ශ්‍රී ලංකා නිදහස් පක්ෂය යන්න මෙවර සංවත්සර සැමරුමේ තේමාවයි.\nසංවත්සර සැමරුම පක්ෂ සභාපති හිටපු ජනාධිපති මෛත්‍රිපාල සිරිසේනගේ ප්‍රධානත්වයෙන් සූම් තාක්ෂණය ඔස්සේ පස්වරු පහට ආරම්භවීමට නියමිතයි.\nමේ අතර එක්සත් ජාතික පක්ෂයේ 75 වන සංවත්සර සැමරුම් උත්සවය මේ මස 5 වනදා පස්වරු පහට පිටකෝට්ටේ - සිරිකොත පක්ෂ මූලස්ථානයේදී පැවැත්වෙනවා.\nඒ, පක්ෂ නායක , හිටපු අග්‍රාමත්‍ය, පාර්ලිමේන්තු මන්ත්‍රී රනිල් වික්‍රමසිංහගේ ප්‍රධානත්වයෙන්.\nජ්‍යෙෂ්ඨ ඉතිහාසයක් - ශ්‍රේෂ්ඨ අනාගතයක් යන්න මෙවර එක්සත් ජාතික පක්ෂ සංවත්සරයේ තේමාවයි.",
       "URL": "https://www.hirunews.lk/281161/නිදහස්-පක්ෂ-70-වන-සංවත්සරය-පස්වරුවේ",
       "Category": "Local News",
       "Parent URL": "https://www.hirunews.lk/local-news.php?pageID=1716"
}