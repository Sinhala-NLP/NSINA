{
       "Source": "hirunews",
       "Timestamp": "Tuesday, 08 June 2021 - 7:35",
       "Headline": "ස්ටිකර් වැඩසටහන අදත් - අවභාවිත කළොත් වැඩ වරදියි (වීඩියෝ)",
       "News Content": "අත්‍යවශ්‍ය සේවා සඳහා කොළඹට ඇතුලුවන වාහන සඳහා අද (08) සහ හෙට (09) දිනවලදීත් ස්ටිකර් ලබාදීමේ වැඩසටහන ක්‍රියාත්මක බව පොලීසිය පවසනවා.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සදහන් කළේ ඊයේ (07) දිනයේදී මෙම ස්ටිකර් 70,000 කට ආසන්න සංඛ්‍යාවක් අත්‍යාවශ්‍ය සේවා වාහන වෙත ලබාදුන් බවයි.\nසංචරණ සීමා පවතින කාලය තුල කොළඹට ඇතුළු වන වාහන සඳහා නව ක්‍රමවේදයක් ඔස්සේ ස්ටිකරයක් හඳුන්වාදීමේ වැඩසටහන ඊයේ (07) උදෑසන සිට ආරම්භ කෙරුණු අතර ඒ ක්ෂේත්‍ර 11 ක් මුල් කර ගනිමින්.\nඑහිදී අදාළ ක්ෂේත්‍ර මූලික කර ගනිමින් වර්ණ 11කින් යුත් ස්ටිකර කොළඹට ඇතුළු වන ස්ථාන 52 කදී ලබාදීමටයි පොලීසිය කටයුතු කළේ.\nපොලිස් මාධ්‍ය ප්‍රකාශකවරයා අවධාරණය කළේ මෙම ස්ටිකර් අලවා තිබුණ ද, යම් සැක සහිත වාහන අහඹු පරීක්ෂාවන් සිදුකිරීමට ආරක්ෂක අංශවලට කිසිදු බාධාවක් නොමැති බවයි.\nමේ අතර අදාළ ස්ටිකරයෙන් ලැබෙන අවසරය අවභාවිත කරන පුද්ගලයින්ට එරෙහිව දැඩි දඬුවම් ක්‍රියාත්මක කරන බව පොලිසිය වැඩිදුරටත් සඳහන් කළා.",
       "URL": "https://www.hirunews.lk/273675/ස්ටිකර්-වැඩසටහන-අදත්-අවභාවිත-කළොත්-වැඩ-වරදියි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1899"
}