{
       "Source": "hirunews",
       "Timestamp": "Friday, 03 December 2021 - 13:44",
       "Headline": "විදුලි ඉංජිනේරුවෝ විදුලි සාමාන්‍යාධිකාරීට සහාය දීමෙන් ඉවත් වෙයි (වීඩියෝ)",
       "News Content": "මේ වනවිට අකුරට වැඩ කිරීමේ වෘත්තීය ක්‍රියාමාර්ගයකට යොමු වී ඇති ලංකා විදුලිබල මණ්ඩලය විදුලි ඉංජිනේරු සංගමය අලුතින් පත් කරන ලද\nවිදුලිබල මණ්ඩල සාමාන්‍යාධිකාරීවරයාට සහයෝගය දීමෙන් වැළකී සිටින බව නිවේදනයක් නිකුත් කරමින් සදහන් කරනවා.\nඑම නිවේදනයේ සඳහන් වෙන්නේ, ඒ අනුව අද දහවල් 12 සිට විදුලි සාමාන්‍යාධිකාරීවරයා ලබා දෙන නියෝග හෝ උපදෙස් කිසිවක් තම සංගමයේ සාමාජිකයින් විසින් නො පිළිගන්නා බවයි.\nවිදුලිබල මණ්ඩලයේ නව සාමාන්‍යාධිකාරීවරයා සිදු කර ඇති අත්තනෝමතික ස්ථාන මාරු සහ විදුලිබල මණ්ඩල පනත උල්ලංඝනය කෙරෙන පරිදි සිදු කර ඇති උපදෙස් සහ නියෝග හේතුවෙන් මෙම තීරණය ගත් බවත් විදුලිබල මණ්ඩල ඉංජිනේරු සංගමය පවසනවා.\nකෙසේ වෙතත් මේ වන විට සමස්ත දිවයිනේ ම සිදුව ඇති විදුලිය බිඳවැටීම සම්බන්ධයෙන් අදහස් දැක් වූ ඉංජිනේරු සංගමයේ ප්‍රකාශකයෙකු සදහන් කළේ, එය හැකි වහා ම යථාවත් කිරීමට මේ වන විට ක්‍රියාත්මක වන අකුරට වැඩ කිරීමේ වෘත්තීය ක්‍රියා ක්‍රියාමාර්ගය අමතක කර කටයුතු කරන බවයි.",
       "URL": "https://www.hirunews.lk/289915/විදුලි-ඉංජිනේරුවෝ-විදුලි-සාමාන්‍යාධිකාරීට-සහාය-දීමෙන්-ඉවත්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1520"
}