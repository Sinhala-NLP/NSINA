{
       "Source": "hirunews",
       "Timestamp": "Saturday, 14 March 2020 - 8:35",
       "Headline": "නවසීලන්තය, ක්‍රයිස්චර්ච් ප්‍රහාරයේ අනුස්මරණයත් නවතයි - මැනිලා නුවරට ඇඳිරි නීතිය",
       "News Content": "ලොව පුරා කොරෝනා වෛරස් ආසාදිතයන්ගේ සංඛ්‍යාව මේ වන විට එක්ලක්ෂ 45,000 ඉක්මවා තිබෙනවා.\nමරණ සංඛ්‍යාව ද 5429 දක්වා ඉහළ ගොස් ඇති බවයි නවතම වාර්තා පෙන්වා දෙන්නේ.\nමේ අතර, විශාල වශයෙන් ජනයා එක්රැස් වීම අවදානම්සහගත නිසා නවසීලන්තය ක්‍රයිස්චර්ච් ප්‍රහාරයේ අනුස්මරණ උත්සවය ද අවලංගු කර තිබෙනවා.\nහෙටට යෙදී ඇති ප්‍රහාරයේ පළමු වසර අනුස්මරණය සඳහා නවසීලන්තයේ අනෙකුත් ප්‍රදේශවලින් මෙන්ම විදේශයන් හි සිට ද විශාල පිරිසක් පැමිණීමට නියමිතව තිබූ බව සඳහන්.\nපසුගිය වසරේ මාර්තු 15 වන දා ක්‍රයිස්චර්ච් නුවර අල් - නූර් මුස්ලිම් දේවස්ථානය කේන්ද්‍ර කොටගෙන සුදු අන්තවාදියෙකු එල්ල කළ ප්‍රහාරයෙන් පුද්ගලයන් 51 දෙනෙකු ජීවිතක්ෂයට පත්වුණා.\nනවසීලන්තයේ කොරෝනා වෛරස් ආසාදිත සංඛ්‍යාව ද මේ වන විට 6 දක්වා ඉහළ ගොස් තිබෙනවා.\nඕස්ට්‍රේලියාවේ සංචාරයක නිරත වන නවසීලන්ත ක්‍රිකට් පිළේ වේග පන්දු යවන ක්‍රීඩක ලොකී ෆර්ගසන් ද කොරෝනා ආසාදනය වී ඇති බවට සැකයෙන් වෙන් කොට තැබීමට පියවර ගැනුණා.\nඔස්ට්‍රේලියාව සහ නවසීලන්තය අතර ප්‍රථම එක්දින තරඟය සිඞ්නි නුවර ආසන 48,000කින් සමන්විත ක්‍රීඩාංගණයේ ඊයේ පැවැත්වුණේ කොරෝනා අවදානම නිසා නරඹන්නන්ගෙන් තොරවයි.\nඑම තරඟයෙන් ලකුණු 71ක ජයක් වාර්තා කිරීමට ඔස්ට්‍රේලියාව සමත් වුණා.\nඉන්දියාවේ දෙවන කොරෝනා වෛරස් මරණය ද වාර්තා වී තිබෙනවා.\nදිල්ලියේ 68 හැවිරිදි කාන්තාවක් මෙලෙස මිය ගොස් ඇති බවයි ඉන්දීය මාධ්‍ය සඳහන් කළේ.\nඇය ඉන්දීය අගනුවරින් වාර්තා වූ 6 වන ආසාදිත තැනැත්තියයි.\nඇයට මෙම වෛරසය ආසාදනය වී ඇත්තේ ඉතාලියේ සහ ස්විට්සර්ලන්තයේ සංචාරය කළ සිය පුත්‍රයාගෙන් බවට සැක කෙරෙනවා. කෙසේ නමුත්, පුත්‍රයා මුලින් රෝග ලක්ෂණ පෙන්නුම් කර නැහැ.\nමේ අතර, කොරෝනා වෛරසයෙන් මිදීමට භාවිත කරන මුහුණු ආවරණ සහ විෂබීජ නාශක බඳුන් අත්‍යවශ්‍ය භාණ්ඩ අතරට නම් කිරීමට ඉන්දීය රජය ඊයේ පියවර ගත්තා.\nඒවා මූලික වශයෙන් ලබන ජුනි 30 වන දා තෙක් ඉන්දියාවේ අත්‍යාවශ්‍ය භාණ්ඩ අතරට එක්වනු ඇති.\nඉන්දියාවේ කොරෝනා වෛරස් ආසාදිත සංඛ්‍යාව ද මේ වන විට 82 දක්වා ඉහළ ගොස් තිබෙනවා.\nසෞදි අරාබිය සිය ජාත්‍යන්තර ගුවන් ගමන් සති දෙකකට අත්හිටුවීමට තීරණය කර තිබෙනවා.\nඒ, කොරෝනා වෛරස් ව්‍යාප්තිය අවම කිරීමේ අරමුණෙන්. මේ වන විට සෞදි අරාබියේ කොරෝනා වෛරස් ආසාදිතයන්ගේ සංඛ්‍යාව 86ක්.\nසෞදි අරාබිය කොරෝනා වෛරස් අවදානම හේතුවෙන් මේ වසරේදී පැවැත්වීමට නියමිත ජන සංගණනය ද අත්හිටුවා තිබෙනවා.\nමේ අතර, කොරෝනා වෛරස් ආසාදනය අවම කිරීමේ පියවරක් ලෙස පාකිස්තානය, ඇෆ්ගනිස්ථානය සහ ඉරානය සමඟ පවතින සිය දේශසීමා වසා දමා ඇති බව වාර්තා වනවා.\nපාකිස්තානයේ කොරෝනා වෛරස් ආසාදිත සංඛ්‍යාව 28ක් වන අතර, ඉරානයෙන් ආසාදිතයන් 11,364ක් සහ මරණ 514ක් වාර්තා වුණා.\nමේ අතර, කොරෝනා වෛරස් ව්‍යාප්තිය අවම කිරීමේ අරමුණෙන් පිලිපීනයේ මැනිලා නාගරික සීමාවට රාත්‍රී 8 සිට අලුයම 5 දක්වා ඇඳිරි නීතිය පනවා තිබෙනවා.\nමැනිලා නුවර කොරෝනා නිරෝධායන ක්‍රියාමාර්ග අද රාත්‍රියේ සිට ආරම්භවීමට නියමිතයි.\nඇඳිරි නීතිය උල්ලංගණය කරන පුද්ගලයන් අත්අඩංගුවට ගැනීමට ද බලධාරීන් නියෝග කර තිබෙනවා.",
       "URL": "https://www.hirunews.lk/236475/නවසීලන්තය-ක්‍රයිස්චර්ච්-ප්‍රහාරයේ-අනුස්මරණයත්-නවතයි-මැනිලා-නුවරට-ඇඳිරි-නීතිය",
       "Category": "Local News",
       "Parent URL": "https://www.hirunews.lk/local-news.php?pageID=2853"
}