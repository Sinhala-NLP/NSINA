{
       "Source": "hirunews",
       "Timestamp": "Sunday, 16 August 2020 - 12:48",
       "Headline": "ජන ජීවිත අවදානමේ හෙළන පාලම (වීඩියෝ)",
       "News Content": "අම්බලන්තොට රිදියගමත් තාලිගලත් යා කෙරෙන පාලමේ ඉදිකිරීම් සිදුව ඇත්තේ 1990 වසරේදී.\nනමුත් මේ දක්වා කිසිදු ප්‍රතිසංස්කරණයක් සිදු නොකිරීම හේතුවෙන් දිනෙන් දින දිරාපත්වෙමින් පවතින්නේ මිනිසුන්ගේ ජීවිත අවදානමේ හෙළමින්.\nකෙසේ වෙතත් ගම්මාන රැසක ජනතාවය සිය දෛනික ඕනෑ එපාකම් හේතුවෙන් සිය ජීවිත අවදානමද නොතකා මෙම පාලමෙන් එගොඩ මෙගොඩ යාමට සිදුව තිබෙනවා.\nමේ පාලම හරහා ප්‍රදේශයේ ගම්මාන රැසක ගොවි ජනතාව සිය ඕනෑ එපානම් ඉටු කරගන්නේ සිය ජීවිතයද උකසට තබමිනුයි.\nඒ මේ දක්වාම කිසිදු ප්‍රතිසංස්කරණයකට ලක්ව නොමැති ලදිනෙන් දින දිරා පත්වන පාලම හරහා එගොඩ මෙගොඩ යමින්.\nප්‍රදේශයේ ගොවි ජනතාවගේ මෙම ගැටළුවට විසඳුමක් ලෙසින් අම්බලන්තොට වලවේ ගඟ හරහා තාලිගල සහ රිදියගම යා කෙරෙමින් නව පාලමක ඉදිකිරීම් ආරම්භ වන්නේ 2017 වසරේදි.\nරුපියල් මිලියන 270කට අධික පිරිවැයක් දරමින් නිවාස හා ඉදිකිරීම් අමාත්‍යංශය මගින් ඉදි කිරීම් ආරම්භකළ පාලමේ වැඩ අවසන්වීමට නියමිතව තිබූණේ 2019 වසරේදී.\nනමුත් අද වන විට පාලමේ ඉදිකිරීම් අත්හැර දමා තිබෙන්නේ රුපියල් කෝටි ගණණාවක් මහපොලවට දිරාපත් වෙමින්.\nයතුරුපැදි දෙකකටවත් එකවර මාරු විය නොහැකි තරමේ පටු පාලම වෙනුවට සැමට සහනයක් වෙනුවෙන් ඉදිකිරීම් ඇරඹි නව පාලමේ වැඩකටයුතු හැකි ඉක්මණින් අවසන් කරදෙන්නැයි ගම්වාසීන්, බලධාරීන්ගෙන් ඉල්ලා සිටිනවා.\nරුපියල් කෝටි ගණනාවක් නිකරුණේ මහපොලවට දිරාපත් වෙන්නට ඉඩ නොදී එය නැවත ජනතා අයිතියට පත් කරන තුරු රතු මිනිත්තුව අවධානයෙන්.",
       "URL": "https://www.hirunews.lk/247937/ජන-ජීවිත-අවදානමේ-හෙළන-පාලම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2518"
}