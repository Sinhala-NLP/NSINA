{
       "Source": "hirunews",
       "Timestamp": "Saturday, 12 August 2023 - 16:24",
       "Headline": "මහින්ද රාජපක්ෂ අභියෝග ශූරතා ක්‍රිකට් තරගාවලිය නුවරඑළියේදී (ඡායාරූප/වීඩියෝ)",
       "News Content": "වාර්ෂිකව සංවිධානය කරනු ලබන මහින්ද රාජපක්ෂ අභියෝග ශූරතා ක්‍රිකට් තරගාවලිය පාර්ලිමේන්තු මන්ත්‍රීවරුන්ගේ සහභාගිත්වයෙන් අද (12) දින නුවරඑළිය මහ නගර සභා ක්‍රීඩාංගනයේ දී හිටපු ජනාධිපති සහ අග්‍රාමාත්‍ය මහින්ද රාජපක්ෂගේ ප්‍රධානත්වයෙන් පැවැත්විණි.\nක්‍රිකට් තරගාවලිය සදහා මහින්ද රාජපක්ෂ, නාමල් රාජපක්ෂ, නුවරඑළිය දිස්ත්‍රික් ලේකම් නන්දන ගලබඩ සහ නුවරඑළිය ජ්‍යේෂ්ඨ පොලිස් අධිකාරී අනුරුද්ධ හක්මන යන පිරිස සහභාගි වූ බවයි අප වාර්තාකරු පවසන්නේ.\nතරගාවලියට සහභාගිවීම සඳහා ශ්‍රී ලංකා පොදුජන පෙරමුණේ රාජ්‍ය අමාත්‍යවරුන් හා පාර්ලිමේන්තු මන්ත්‍රීවරුන් විශාල පිරිසක් සහභාගි වී සිටි අතර, රාජ්‍ය අමාත්‍යවරුන් හා පාර්ලිමේන්තු මන්ත්‍රීවරුන් අතර තරග දෙකක් පවත්වා තිබෙන අතර එම තරඟ දෙකේම ජයග්‍රහණය පාර්ලිමේන්තු මන්ත්‍රීවරුන්ගේ කණ්ඩායම දිනා ගැනීමට සමත් වී තිබෙනවා.\nතරගාවලියේ වීරයා වශයෙන් ගයාශාන් මන්ත්‍රීවරයා තේරී පත්වූ අතර, හොඳම පන්දු රකින්නා වශයෙන් සී.බී රත්නායක පාර්ලිමේන්තු මන්ත්‍රීවරයා ද , හොඳම පිතිකරු වශයෙන් පාර්ලිමේන්තු මන්ත්‍රී ඩබ්ලිව්.ඩී.වීරසිංහ සහ හොඳම පන්දු යවන්නා වශයෙන් ප්‍රේමලාල් ජයසේකර කුසලාන ලබා ගෙන තිබෙනවා.\nතරගාවලියේ ජයග්‍රහකයන් හා සහභාගීත්වය සඳහා ත්‍යාග ප්‍රදානය හිටපු ජනාධිපති හා අග්‍රාමාත්‍ය මහින්ද රාජපක්ෂ අතින් එහි දී සිදුවිය.",
       "URL": "https://www.hirunews.lk/344587/මහින්ද-රාජපක්ෂ-අභියෝග-ශූරතා-ක්‍රිකට්-තරගාවලිය-නුවරඑළියේදී-ඡායාරූප-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=103"
}