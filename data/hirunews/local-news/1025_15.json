{
       "Source": "hirunews",
       "Timestamp": "Wednesday, 13 July 2022 - 6:31",
       "Headline": "ගෝඨාභය රාජපක්ෂ මාලදිවයිනට",
       "News Content": "ජනාධිපති ගෝඨාභය රාජපක්ෂ මෙරටින් පිට ව ගොස් තිබෙනවා.\nජනාධිපතිවරයා හමුදා ජෙට් යානයකින් මාලදිවයිනේ, මාලේ අගනුවරට ගොස් ඇති බව යි ජාත්‍යන්තර මාධ්‍ය පවසන්නේ.\nජනාධිපතිවරයා රැගත් ශ්‍රී ලංකා ගුවන් හමුදාවට අයත් ඇන්ටනෝව් 32 යානාව පළමුව මාලේ ජාත්‍යන්තර ගුවන්තොටුපොළට ගොඩබෑමට අවසර ලබා දී නැහැ.\nකෙසේ වෙතත් එම අවසරය ලබා ගැනීම සඳහා මාලේ රාජ්‍යයේ කතානායක සහ හිටපු ජනාධිපතිවරයකු වන මොහොමඩ් නෂීඩ් මැදිහත් වී ඇති බවයි ජාත්‍යන්තර මාධ්‍ය වාර්තා කරන්නේ.\nරාජපක්ෂ පවුලේ සමීපතම හිතවතෙකු ලෙස සැලකෙන මොහොමඩ් නෂීඩ් රජයට එරෙහි ව ජනතාව අරගල කිරීමට පෙලඹුණු මුල් අවධියේ ම ශ්‍රී ලංකාවට පැමිණ හිටපු ජනාධිපති මහින්ද රාජපක්ෂ මුණ ගැසී තිබුණා..\nඑම හමුවේ අරමුණ වූයේ ද රාජපක්ෂ පවුලට ආරක්ෂාකාරී වටපිටාවක් සහිත නිවස්නයක් සැකසීම බවයි ඒ පිළිබඳ වාර්තා කළ ජාත්‍යන්තර මාධ්‍යයන් හි සඳහන් ව තිබුණේ.\nශ්‍රී ලංකා ගුවන් හමුදාවට අයත්, භට පිරිස් ප්‍රවාහනය කරන මෙම ගුවන් යානයේ ජනාධිපති ගෝඨාභය රාජපක්ෂ, ජනාධිපති බිරිඳ අනෝමා රාජපක්ෂ සහ තවත් දාහතර දෙනෙකු ගමන් ගෙන ඇති බවත් වාර්තා වනවා.\nඅද අලුයම 3.00ත් 3.15 අතර කාලය තුළ දී මාලේ ජාත්‍යන්තර ගුවන් තොටුපළට ගොඩ බට මෙම පිරිස ගේ ගමනාන්තය කොතැන දැ යි මෙතෙක් තහවුරු වී නැහැ.\nඑමෙන්ම, බීබීසී ලෝක සේවය වාර්තා කළේ හිටපු අමාත්‍ය බැසිල් රාජපක්ෂද ඇමරිකාව බලා පිටව ගොස් ඇති බවයි.",
       "URL": "https://www.hirunews.lk/309838/ගෝඨාභය-රාජපක්ෂ-මාලදිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1025"
}