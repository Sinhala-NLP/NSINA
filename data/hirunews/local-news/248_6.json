{
       "Source": "hirunews",
       "Timestamp": "Wednesday, 21 June 2023 - 21:13",
       "Headline": "පමා වූ ගුවන්යානය ගැන ශ්‍රී ලංකන් සමාගමෙන් නිවේදනයක් (වීඩියෝ)",
       "News Content": "2023 ජූනි 20 දින රාත්‍රී 08.20 ට කොරියාවේ සියෝල් නගරය බලා පිටත්ව යාමට නියමිතව තිබූ UL470 දරන ගුවන් යානය නොවැළැක්විය හැකි හේතුවක් නිසා ප්‍රමාද වූ බව ශ්‍රී ලංකන් ගුවන් සේවය නිවේදනයක් නිකුත් කරමින් පවසනවා.\nඑම නිවේදනය මගින් පෙන්වා දෙන්නේ ගුවන් යානය ගුවන්ගත කිරිමට නියමිතව සිටි නියමුවන් දෙදෙනාගෙන් එක් අයෙකු ඒ දින රාත්‍රියේදී හදිසියේ අසනීප වූ අතර, ගුවන් නියමුවන්ගේ විවේකය හා ආරක්ෂාව සම්බන්ධ විවිධාකාර වූ රෙගුලාසි හේතුවෙන් 2023 ජූනි 21 දින වනතුරු ඒ වෙනුවට වෙනත් ගුවන් නියමුවෙකු යෙදවීමට ආයතනයට නොහැකි වූ බවයි.\nUL470 දරන ගුවන් යානය මේ ආකාරයට ප්‍රමාද වීම නිසා ඇති වූ අපහසුතාව පිළිබඳව ශ්‍රීලංකන් ගුවන් සේවය සිය කනගාටුව පළකර සිටිනවා.\nමෙම ගුවන් යානයේ ගමන් කිරීමට නියමිතව සිටි පිරිසට මීළඟට පිටත් වන ගුවන් යානයෙන් සියෝල් බලා ගමන් කිරීමට අවස්ථාව ලබාදීම සඳහා ශ්‍රීලංකන් ගුවන් සේවය මේ වනවිට ශ්‍රී ලංකා විදේශ සේවා නියුක්ති කාර්යාංශය සමග එක්ව පියවර ගනිමින් සිටින බවයි එම නිවේදනයෙන් ඔවුන් පෙන්වා දෙන්නේ.",
       "URL": "https://www.hirunews.lk/338654/පමා-වූ-ගුවන්යානය-ගැන-ශ්‍රී-ලංකන්-සමාගමෙන්-නිවේදනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=248"
}