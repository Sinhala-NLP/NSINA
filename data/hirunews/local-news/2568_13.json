{
       "Source": "hirunews",
       "Timestamp": "Wednesday, 22 July 2020 - 8:12",
       "Headline": "පොලිස් විශේෂ කාර්ය බලකාය ඇල්පිටියේදී ඇල්ලූ පාතාල සාමාජිකයා අද අධිකරණයට",
       "News Content": "ඇල්පිටිය - ගනේගොඩ ප්‍රදේශයේදී පොලිස් විශේෂ කාර්ය බලකායේ සංවිධානාත්මක අපරාධ මර්දන ඒකකයේ නිලධාරීන් විසින් ගිනි අවි, ජීව උණ්ඩ සහ යුද හමුදා නිල ඇඳුම් කිහිපයක් සමඟ සංවිධානාත්මක අපරාධ කල්ලි සාමාජිකයෙකු අත්අඩංගුවට ගෙන තිබෙනවා.\nසැකකරු අත්අඩංගුවට ගන්නා අවස්ථාවේදී ඔහු සතුව තිබී බෝර 12 වර්ගයේ ගිනි අවියක්, එම උණ්ඩ 6 ක්, ගල්කටස් වර්ගයේ ගිනි අවියක්, අත්බෝම්බයක්, ටී 56 උණ්ඩ 23 ක්, ටී 56 මැගසීනයක්, කඩු තුනක්, යුද හමුදා නිල ඇඳුමක් සහ යුද හමුදා නිල ඇඳුම් කමිස 3 ක් සොයාගත් බවයි පොලිස් මාධ්‍ය කොට්ඨාසය සඳහන් කළේ.\n28 හැවිරිදි ගනේගොඩ ප්‍රදේශයේම පදිංචි සැකකරු වැඩිදුර විමර්ශන සඳහා ඇල්පිටිය පොලීසියට භාරදී ඇති අතර, ඔහු අද ඇල්පිටිය මහේස්ත්‍රාත් අධිකරණයට ඉදිරිපත් කිරීමට නියමිතයි.\nමේ අතර වලස්මුල්ල - බෝවල ප්‍රදේශයේ භූගත බංකරයක සඟවා තිබූ හමුදා ඇඳුම් කට්ටල කිහිපයක්, ගිනි අවි, ජීව උණ්ඩ සහ තියුණු ආයුධ ඇතුළු තවත් උපකරණ රැසක් සමඟ අත්අඩංගුවට ගත් පාතාල කල්ලි සාමාජිකයා වළස්මුල්ල මහේස්ත්‍රාත් අධිකරණයට ඉදිරිපත් කිරීමෙන් පසු මේ මස 31 වනදා දක්වා රක්ෂිත බන්ධනාගාර ගත කෙරුණා",
       "URL": "https://www.hirunews.lk/246109/පොලිස්-විශේෂ-කාර්ය-බලකාය-ඇල්පිටියේදී-ඇල්ලූ-පාතාල-සාමාජිකයා-අද-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=2568"
}