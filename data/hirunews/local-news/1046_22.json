{
       "Source": "hirunews",
       "Timestamp": "Monday, 04 July 2022 - 18:19",
       "Headline": "ඩී.ඒ රාජපක්ෂ කෞතුකාගාර නඩුවේ ලේඛන මුදාහැරිමට අධිකරණයෙන් අවසර",
       "News Content": "ඩී.ඒ රාජපක්ෂ අනුස්මරණ කෞතුකාගාරය ඉදිකිරීමේ දී රජයේ මුදල් සාවද්‍ය පරිහරණය කළේ යැයි චෝදනාව මත හිටපු ආරක්ෂක ලේකම්, වත්මන් ජනාධිපති ගෝඨාභය රාජපක්ෂ ඇතුළු විත්තිකරුවන් පිරිසකට එරෙහිව ගොනුකොට තිබූ; මේ වන විට අවසන්ව ඇති නඩුවේ සාක්ෂි වශයෙන් අධිකරණය වෙත භාර දී තිබූ ලේඛන යළි අධිකරණයට ඉදිරිපත් කිරීමේ කොන්දේසියට යටත්ව මුදාහරින ලෙස කොළඹ ත්‍රිපුද්ගල ස්ථිර මහාධිකරණ විනිසුරු මඩුල්ල අද (04) නියම කළා.\nඒ අදාළ නඩුව චම්පා ජානකී රාජරත්න සහ නාමල් බලල්ලේ යන විනිසුරුවරුන්ගෙන් සමන්විත මහාධිකරණ විනිසුරු මඩුල්ල ඉදිරියේ කැඳවනු ලැබූ අවස්ථාවේයි.\nඅදාළ නඩුව සඳහා අපරාධ පරීක්ෂණ දෙපාර්තමේන්තුව වෙනුවෙන් පෙනී සිටි රජයේ නීතිඥ උදාර කරුණාතිලක අධිකරණය හමුවේ කරුණු දක්වමින් ඉල්ලා සිටියේ මෙම නඩුවට අදාළව ඉඩම් ගොඩකිරීමේ හා සංවර්ධනය කිරීමේ සංස්ථාව සතු ලේඛන ගණනාවක් සාක්ෂි වශයෙන් අධිකරණයට ඉදිරිපත් කර ඇති බැවින් එම ලේඛන එම සංස්ථා වෙත නැවත මුදාහැරීමේ නියෝගයක් නිකුත් කරන ලෙසයි.\nකෙසේ නමුත් අදාළ නඩු කටයුත්ත මේ වන විට අවසන්ව, විත්තිකරුවන් නිදහස් කර ඇති නිසාවෙන් අදාළ ලේඛන මුදාහැරීම සම්බන්ධයෙන් තමන් විරුද්ධ නොවන බව ද ඔහු අධිකරණය හමුවේ කියා සිටියා.\nඊට පිළිතුරු වශයෙන් විනිසුරු චම්පා ජානකී රාජරත්න විසින් රජයේ නීතිඥවරයා වෙත කියා සිටියේ, මෙම නඩුවේ විත්තිකරුවන් නිදහස් කිරීම පමණක් සිදුකර ඇති බවත්, ඔවුන් නිදොස් කොට නිදහස් කිරීමක් සිදුකර නොමැත ‍යනුවෙන්.\nඉදිරි දිනයක කිසියම් අයෙක් විසින් මෙම විත්තිකරුවන්ට යළි නඩු පැවරීමට තීරණය කළහොත් අදාළ ලේඛන නැවත අධිකරණය වෙත සුරක්ෂිතව ගෙන්වා ගන්නේ කෙසේ දැයි ප්‍රශ්නයක් මතු වන බවත් විනිසුරුවරිය එහි දී රජයේ නීතීඥවරයාගෙන් විමසා සිටියා.\nඑහි දී රජයේ නීතිඥවරයා ඉල්ලා සිටියේ, අදාළ ලේඛන සුරක්ෂිතව තබා ගන්නා ලෙසටත් යළි අධිකරණය ඉල්ලා සිටින අවස්ථාවක ඒවා ඉදිරිපත් කිරීමේ කොන්දේසියට යටත්ව එම ලේඛන මුදාහරින ලෙසයි.\nඉන් අනතුරුව අදාළ ලේඛනවල සහතික කළ පිටපත් ලබාගැනීමෙන් පසුව ඒවා යළි අධිකරණය ඉල්ලා සිටින අවස්ථාවක ඉදිරිපත් කිරීමේ කොන්දේසියට යටත්ව ඉඩම් ගොඩකිරීමේ හා සංවර්ධනය කිරීමේ සංස්ථාව වෙත මුදාහරින ලෙසත් විනිසුරු මඩුල්ල නියෝග කළා.\nමෙම නඩුව හිටපු ආරක්ෂ ලේකම්, වත්මන් ජනාධිපති ගෝඨාභය රාජපක්ෂ ඇතුළු විත්තිකරුවන් පිරිසකට එරෙහිව මැදමුලන වීරකැටිය ප්‍රදේශයේ ඉදි කළ ඩී.ඒ රාජපක්ෂ අනුස්මරණ කෞතුකාගාරයේ ඉදිකිරීමේ කටයුතු සඳහා රුපියල් මිලියන තිස් හතරකට ආසන්න රජයේ මුදලක් සාවද්‍ය ලෙස පරිහරණය කළේ යැයි චෝදනාව මත පනවා තිබුණා.\nනමුත් අදාළ නඩුවේ පළමුවන විත්තිකරු ලෙස නම් කොට තිබූ ගෝඨාභය රාජපක්‍ෂ මෙරට ජනාධිපතිවරයා ලෙස තේරී පත්වීමෙන් අනතුරුව ආණ්ඩුක්‍රම ව්‍යවස්ථාව අනුව ජනාධිපතිවරයාට එරෙහිව නඩු කටයුත්තක් පවත්වාගෙන යෑමට නොහැකි‍ය යන ව්‍යවස්ථාපිත ප්‍රතිපාදනය මත පදනම්ව මෙම නඩුවෙන් නිදහස් කිරීමට අධිකරණය කටයුතු කළා.",
       "URL": "https://www.hirunews.lk/309039/ඩී-ඒ-රාජපක්ෂ-කෞතුකාගාර-නඩුවේ-ලේඛන-මුදාහැරිමට-අධිකරණයෙන්-අවසර",
       "Category": "Local News",
       "Parent URL": "https://www.hirunews.lk/local-news.php?pageID=1046"
}