{
       "Source": "hirunews",
       "Timestamp": "Wednesday, 25 May 2022 - 13:59",
       "Headline": "වසර 03කට පසු ඇප නියම වූ පාස්කු ප්‍රහාරයේ බෝම්බකරුවන්ගේ ඥාතීන් (වීඩියෝ)",
       "News Content": "පාස්කු ඉරුදින ත්‍රස්ත ප්‍රහාර මාලාවේ ෂැංග්‍රිලා සහ සිනමන්ඩ් ග්‍රෑන්ඩ් හෝටල් වෙත ප්‍රහාර එල්ල කළ මොහොමඩ් ඉල්හාම් සහ මොහොමඩ් ඉන්සාෆ්ගේ පියා වන කෝටිපති ව්‍යාපාරික මොහොමඩ් ඊබ්‍රහිම් සහ බෝම්බකරුවන්ගේ සහෝදරයෙකු වන මොහොමඩ් හිජාස් අහමඩ් ඇප මත මුදා හරින ලෙස කොළඹ මහාධිකරණය අද (25) නියම කළා.\nමීට අදාළ නඩුව මහාධිකරණ විනිසුරු නවරත්න මාරසිංහ හමුවේ අද කැදවූ අවස්ථාවේදි විනිසුරුවරයා නියෝග කළේ රුපියල් ලක්ෂ 2 ක බැගින් වූ මුදල් ඇප සහ රුපියල් ලක්ෂ 10 බැගින් වූ ශරීර ඇප තුනක් මත මුදා හරින ලෙසයි.\nඑසේම, විත්තිකරුවන්ගේ විදේශ ගමන් තහනම් කිරීමට නියෝග කළ විනිසුරුවරයා සෑම මසකම පළමු වන අවසන් ඉරුදින අපරාධ පරීක්ෂණ දෙපාර්තමේන්තුවට වාර්තා කළ යුතු බවට ද කොන්දේසි පනවනු ලැබුවා.\nවිත්තිකරුවන් වසර තුනකට ආසන්න කාලයක් රක්ෂිත බන්ධනාගාරගතව සිටීම සහ ඔවුන්ගේ සෞඛ්‍ය තත්ත්වය ඇතුළු සුවිශේෂී කරුණු සැලකිල්ලට ගනිමිනුයි මොවුන්ට ඇප ලබාදීමට නියෝග කරනු ලැබුවේ.\nකෙසේ වෙතත්, මෙම බෝම්බකරුවන්ගේ තවත් සහෝදරයෙකු වන මොහොමඩ් ඉස්මයිල් අහමඩ් ඊබ්‍රහිම් නැමැත්තාගේ ඇප ඉල්ලීම ප්‍රතික්ෂේප කළ විනිසුරුවරයා ඔහු තවදුරටත් රක්ෂිත බන්ධනාගාරගත කිරීමට නියෝග කළා.\nපාස්කු ඉරිදා ත්‍රස්ත ප්‍රහාරයෙන් පුද්ගලයින් 269 දෙනෙකු මියගිය අතර, තවත් 300කට ආසන්න පිරිසකට බරපතළ තුවාල සිදුවුණා.",
       "URL": "https://www.hirunews.lk/305262/වසර-03කට-පසු-ඇප-නියම-වූ-පාස්කු-ප්‍රහාරයේ-බෝම්බකරුවන්ගේ-ඥාතීන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1144"
}