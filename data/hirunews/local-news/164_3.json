{
       "Source": "hirunews",
       "Timestamp": "Friday, 21 July 2023 - 14:44",
       "Headline": "අන්තර් භික්ෂු බලමණ්ඩලයට ජල ප්‍රහාරයක්",
       "News Content": "අන්තර් විශ්වවිද්‍යාලයීය භික්ෂු බලමණ්ඩලය අද (21) කොළඹදී සංවිධානය කර තිබූ විරෝධතාවක් විසුරුවා හැරීමට පොලීසිය, ජල ප්‍රහාරයක් එල්ල කළා. ඒ වෝඩ් පෙදෙසේ පිහිටි විශ්වවිද්‍යාල ප්‍රතිපාදන කොමිෂන් සභාව ඉදිරිපිටදීයි.\nවිශේෂ ප්‍රවේශය යටතේ ශාස්ත්‍රීය විෂයන් සඳහා සිසුන් බදවා ගැනීම් කප්පාදු කිරීම වැළැක්වීම ඇතුළු ඉල්ලීම් කිහිපයක් මුල්කර ගනිමින් මෙම විරෝධතාව සංවිධානය කර තිබුණා.\nමෙහිදී ශිෂ්‍ය භික්ෂුන් වහන්සේ විශ්වවිද්‍යාල ප්‍රතිපාදන කොමිෂන් සභාව තුලට ඇතුළු වීමට උත්සහ කිරීමේදී පොලීසිය සමග ඇති වූයේ උණුසුම් තත්ත්වයක්.\nඅනතුරුවයි පොලීසිය තත්ත්වය පාලනය කිරීමට ජල ප්‍රහාරයක් එල්ල කළේ. පසුව නියෝජිතයින් 5 දෙනෙකුට ප්‍රතිපාදන කොමිෂන් සභාවේ සභාපතිවරයා සමඟ සාකච්ඡාවකට යාමට අවස්ථාව හිමිවුණා.\nමේ අතර, මහපොළ ශිෂ්‍යාධාර වැඩි කිරීම, ඔන්ලයින් ඉගැන්වීම් නතර කිරීම සහ නේවාසිකාගාර ගැටලුවලට විසදුම් දෙන ලෙස ඉල්ලා සබරගමුව විශ්වවිද්‍යාලයේ මහා ශිෂ්‍ය සංගමය විසින් එම විශ්වවිද්‍යාලය ඉදිරිපිට විරෝධතාවක් පවත්වනු ලැබුවා.",
       "URL": "https://www.hirunews.lk/342025/අන්තර්-භික්ෂු-බලමණ්ඩලයට-ජල-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=164"
}