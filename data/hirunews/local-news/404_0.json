{
       "Source": "hirunews",
       "Timestamp": "Wednesday, 19 April 2023 - 22:05",
       "Headline": "ජාතික අක්ෂි රෝහලේ ශල්‍යකර්ම නවතී",
       "News Content": "ජාතික අක්ෂි රෝහලේ සිදුකරන ශල්‍යකර්ම නවතා දමා ඇති බව සෞඛ්‍ය වෘත්තීයවේදීන්ගේ විද්වත් සංගමය පවසනවා. එහි සභාපති රවී කුමුදේශ් සදහන් කළේ ශල්‍යාගාරයට විෂබීජයක් ඇතුළු වීම හේතුවෙන් ශල්‍යකර්ම නතර කර ඇති බවට රෝගී ජනතාව වෙත දැනුම්දී ඇති බවයි.\nමේ සම්බන්ධයෙන් හිරු ප්‍රවෘත්ති අංශය ජාතික අක්ෂි රෝහලෙන් විමසීමක් කළා.\nඑහි ප්‍රකාශකයෙකු සඳහන් කළේ පසුගිය 13 වැනිදා සිට රෝහලේ සිදුකෙරෙන ශල්‍යකර්ම තාවකාලිකව නවතා දමා ඇති බවයි.\nමේ අතර, රජයේ වෛද්‍ය නිලධාරින්ගේ සංගමය අද කොළඹදී මාධ්‍ය හමුවක් කැඳවමින් ඇඹිලිපිටිය දිස්ත්‍රික් මහරෝහලේ විශේෂඥ වෛද්‍යවරුන් නොමැති වීම සහ අනෙකුත් රෝහල්වල පවතින වෛද්‍යවරුන්ගේ හිඟය පිළිබඳව අදහස් පළ කළා.\nමේ අතර, පශ්චාත් සීමාවාසික වෛද්‍යවරුන්, 1320කට ලබන 25 වැනිදා සිට පත්වීම් ලබාදීමට පියවර ගන්නා බව සෞඛ්‍ය අමාත්‍ය කෙහෙළිය රඹුක්වැල්ල පවසනවා.\nඔවුන්ගෙන් වැඩි පිරිසක් දුෂ්කර ප්‍රදේශයන්හි ග්‍රාමීය රෝහල් වෙත යොමු කිරීමට පියවර ගන්නා බවයි අමාත්‍යවරයා සඳහන් කළේ.",
       "URL": "https://www.hirunews.lk/332943/ජාතික-අක්ෂි-රෝහලේ-ශල්‍යකර්ම-නවතී",
       "Category": "Local News",
       "Parent URL": "https://www.hirunews.lk/local-news.php?pageID=404"
}