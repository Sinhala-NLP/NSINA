{
       "Source": "hirunews",
       "Timestamp": "Sunday, 05 June 2022 - 14:19",
       "Headline": "තෝනිගල සෙල්ලිපිය වසර 20කට පසු යළි විවෘත කරයි",
       "News Content": "පැවති යුධ සමයේ කාලතුවක්කු උණ්ඩ වැටෙතැයි බියෙන් පස් වලින් වසා දැමු තෝනිගල සෙල්ලිපිය වසර 20කට පමණ පසුව නැවත විවෘත කර තිබෙනවා.\nපුරාවිද්‍යා දෙපාර්තමේන්තුවේ වන්නි කලාපය භාර සහකාර අධ්‍යක්ෂක ආර්.ජි.ජයතිලකගේ උපදෙස් අනුව පුරාවිද්‍යා ගවේෂණ නිලධාරී වික්‍රමසිරි පියදාස ඇතුළු පුරාවිද්‍ය නිලධාරී විසින් ඉතා සීරුවෙන් කළ පරිශ්‍රමයක් හරහායි තෝනිගල සෙල්ලිපිය වැසෙන ලෙසට යොදා තිබු පස් තට්ටුව ඉවත් කිරීම සිදු කළේ.\nවවුනියාව හොරොව්පොතාන මාර්ගයේ වවුනියාව කුඩාකච්චකොඩිය ගම්මානය ආසන්නයේ තෝනිගල සෙල්ලිපිය පිහිටා තිබෙනවා.\nබැංකු ක්‍රමය සම්බන්ධයෙන් වන ලොව පවතින ඉපැරණිම සටහන තෝනිගල සෙල්ලිපිය තුළ සඳහන්ව පවතින බවයි පුරාවිද්‍යා නිළධාරීන්ගේ මතය වන්නේ.\nඅනුරාධපුර රාජධානියේ ක්‍රි.ව 301 -328 කාලයේ රජකම් කළ කීර්ති ශ්‍රී මේඝවර්ණ රාජ සමයේ තෝනිගල සෙල්ලිපිය ස්ථාපනය කර ඇති බව පුරාවිද්‍යා වර්තාවල දැක්වෙනවා.\nතෝනිගල යන්නේ සිංහල අර්ථය වන්නේ ඔරුගල යන්නයි. තෝනිගල යන්නට නාගරගල යනුවෙන් ද ප්‍රකාශ කෙරෙන බව සඳහන්.\nසෙල්ලිපිය ආසන්නයේ ගල් තලාවේ ඔරුවක හැඩය සහිත පොකුණු කිහිපයක් පැවතීම හේතුවෙන් අදාළ ස්ථානය ඔරුගල නොහොත් තෝනිගල යනුවෙන් හදුන්වා ඇති බව විද්වත් මතයයි.\nප්‍රාග්ධනයක් ලෙස වී, මුං, උඳු ධාන්‍ය තබාගෙන එම ධාන්‍ය පොළියට ලබාදීමෙන් ලැබෙන පොළියෙන් මඩුකන්ද ශ්‍රී දළදා විහාරස්ථානයේ ආරියවංශ දේශනාව කළ භික්සූන් වහන්සේ වෙනුවෙන් දානය ලබාදී තිබු බැංකු ක්‍රමයක් ගැන තෝනිගල සෙල් ලිපියෙන් සඳහන් වනවා.\nපොළී ක්‍රමය සම්බන්ධයෙන් වන අර්ථ දැක්වීම සම්බන්ධයෙන් තෝනිගල සෙල්ලිපිය හරහා අනාවරණය වන බවයි පුරාවිද්‍ය නිලධාරීන් පවසන්නේ.\nතෝනිගල සෙල්ලිපියේ සරළ සිංහල අර්ථය,\n\" මංගලයක් වේවා. පෘතුවීශ්වර (පෙරසිටි) මහසෙන මහ රජුගේ පුත්‍ර වූ සිරි මේඝවණ්ණ අභය මහරජතුමා සේසත් එස වූ තුන්වන වර්ෂයේ දී නගරයෙ හි උතුරු දිශාවේ කලහුමනක නම් වෙළඳ සභාවේ (බැංකුවේ) තමා විසින් පරිත්‍යාග කරන ලද වස්තුව අඩුවීමක් හෝ හීනවීමක් නොවන ලෙස කඩුබලගම වාසය කරන අමාත්‍ය පර්ෂදයේ සිවගේ පුත්‍රයා වන දේව විසින් යහිස පර්වතයෙහි අභිනව විහාරයට දෙන ලද අරියවංශ වෘත්තිය පැවැත්වීම සදහා වී සකට (කරත්ත) දෙකක් හා දස අමුණක වී ද අමුණු හයක උදු ද මුං ඇට අමුණු දහයක් ද දෙන ලදි.\nමෙම දස අමුණක වී වල මහකන්නයේ පොළිය ද යළකන්නයේ පොළිය ද මැදකන්නයේ පොළිය ද වශයෙන් අමුණු විසිපහක වී ද උදු හය අමුණක පොළිය උදු එක අමුණු පෙකඩ දෙකක් ද මුං දස අමුණක පොළිය අමුණු දෙකයි පෙකඩ දෙකක්ද වනවා.\nමේ ඉහත කී තැන්පතුවේ මූල ධනය වෙනස් නොකොට පොළිය ගෙන බත් සදහා ද අතුරුපස කෑමට ගන්නා ආහාර මී කිරි, මී පැණි, කැවිලි, තල, දුන් තෙල්, ලුණු, පළා වර්ග සහ කහ සඳහා ද විහාරස්ථානයේ භෝජන ශාලාවේ ආහාර පිසින කටයුතු ගෙවීම සඳහා ද දිය යුතු යි. මෙකී තාක් වස්තුව එහි පොළියෙන් ගෙන පැමිණෙන පැමිණෙන වස්කාලයක් තුළ නිකිණි මස ශුක්ල පක්ෂයෙහි දොළොස් වන දිනයෙ හි අරියවංශ ප්‍රතිපදාව කරන මහා භික්ෂු සංඝයාට නියම කොට යහිස පර්වතයෙහි අභිනව විහාරයට දෙන ලදි.\"\nවසර ගණනාවක් වසා තිබු තෝනිගල සෙල්ලිපිය නැවත විවෘත කොට ජනතාවට දැක බලා ගැනීමට අවස්ථාව සලසාදීම හා වන ගතව උතුරු පළාතේ පවතින පුරාවිද්‍ය උරුමය සංරක්ෂණය කර කර ගැනීම වෙනුවෙන් වවුනියාව දිස්ත්‍රික් බෞද්ධ කටයුතු සමායෝජක පූජ්‍ය පෙරියඋළුක්කුලමේ සුමනතිස්ස නාහිමි, උතුරු පළාත් ප්‍රධාන ලේකම් සමන් බන්දුලසේන මහතා හා වවුනියාව දිස්ත්‍රික් ලේකම් පි.ඒ.සරත්චන්ද්‍ර මහතා,වවුනියාව දකුණ ප්‍රාදේශීය ලේකම් පි.එම්.අසංක කාංචන කුමාර මහතා විශාල කැපවීමක් සිදුකළ බවයි ප්‍රදේශවාසීන් පවසන්නේ.",
       "URL": "https://www.hirunews.lk/306274/තෝනිගල-සෙල්ලිපිය-වසර-20කට-පසු-යළි-විවෘත-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1117"
}