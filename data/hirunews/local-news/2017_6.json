{
       "Source": "hirunews",
       "Timestamp": "Friday, 16 April 2021 - 8:18",
       "Headline": "ෆයිසර් එන්නතේ තුන්වන මාත්‍රාව වසරකින්",
       "News Content": "කොරෝනා වෛරස් රෝගයට එරෙහිව ලොව මෙතෙක් නිෂ්පාදිත සාර්ථකම එන්නත ලෙස සැළකෙන ෆයිසර් බයෝ එන්ටෙක් කොරෝනා එන්නතේ තුන්වන මාත්‍රාවක් ලබාදීමට සිදුවිය හැකි බව ෆයිසර් ඖෂධ නිෂ්පාදන සමාගමේ ප්‍රධාන විධායක ඇල්බට් බෝ(ර්)ලා පවසනවා.\nඇමරිකානු රූපවාහිනි සේවාව සමඟ සම්මුඛ සාකච්ඡාවකට සහභාගිවෙමින් ඔහු කියා සිටියේ පූර්ණ එන්නත්කරණ වර්ධකයක් ලෙස එලෙස තුන්වන මාත්‍රාවක් මාස 6 ත් 12 ත් අතර කාලයක් තුළ ලබාදිය යුතුදැයි සළකා බලමින් සිටින බවයි.\nමේ අතර ඔක්ස්ෆර්ඩ් ඇස්ට්‍රාසෙනෙකා කොරෝනා එන්නත ලබාදී රුධිර කැටිති වර්ධනය වූ පුද්ගලයන් හතරදෙනෙකු මියගොස් ඇති බව ඉතාලියෙන් වාර්තාවනවා.\nකෙසේ නමුත් පසුගිය මාර්තු 26 වනදා වනවිට ඉතාලියේ කොරෝනා එන්නත් ලබාදුන් මිලියන 9 ඉක්මවූ ජනතාව අතුරින් දරුණු අතුරු විපාක ඇතිවී තිබෙන්නේ සියයට දශම බින්දුවයි හතරක ප්‍රමාණයක්.\nඑමෙන්ම ඔක්ස්ෆර්ඩ් සරසවිය සිය නවතම අධ්‍යයනයකින් අනතුරුව ප්‍රකාශ කළේ සිය එන්නතට වඩා කොරෝනා වෛරස් ආසාදනය හේතුවෙන් රුධිර කැටිති ඇතිවීමේ හැකියාව අටගුණයක් හෝ දස ගුණයක් පමණ වන බවයි.",
       "URL": "https://www.hirunews.lk/268571/ෆයිසර්-එන්නතේ-තුන්වන-මාත්‍රාව-වසරකින්",
       "Category": "Local News",
       "Parent URL": "https://www.hirunews.lk/local-news.php?pageID=2017"
}