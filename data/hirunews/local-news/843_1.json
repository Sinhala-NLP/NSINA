{
       "Source": "hirunews",
       "Timestamp": "Monday, 26 September 2022 - 16:18",
       "Headline": "ලංකා ඉතිහාසයේ වනඅලියෙකු බේරාගැනීමට සිදුවන දැවැන්තම මෙහෙයුම දඹුල්ලේ දී (වීඩියෝ)",
       "News Content": "අඩි 45කට වැඩි ගැඹුරක් සහිත ළිඳකට ඇදවැටුණු වනඅලියෙකු ගොඩගැනීමේ මෙහෙයුමක් පිළිබඳ පුවතක් දඹුල්ල ප්‍රදේශයෙන් අපට වාර්තා වනවා.\nමෙවැනි ගැඹුරක් සහිත වළකට වන අලියෙකු ඇද වැටුණු ලංකා ඉතිහාසයේ පළමු අවස්ථාව මෙය බවයි වාර්තා වන්නේ.\nදඹුල්ල - පැල්වෙහෙර - සේරුගස්යාය ප්‍රදේශයේ දී මෙම සත්ත්වයා ගැඹුරු ළිඳකට වැටී ඇත්තේ රාත්‍රී කාලයේ දී ආහාර සහ ජලය සොයාගෙන පැමිණි අවස්ථාවේදියි.\nවනඅලියා ළිඳට වැටී ඇති බවට ප්‍රදේශවාසීන්ගෙන් ලද තොරතුරකට අනුව වනජීවී නිලධාරීන් පැමිණ එම සත්ත්වයා ගොඩගැනීමේ මෙහෙයුම් ආරම්භ කර තිබෙනවා.\nමෙම මෙහෙයුම ආරම්භ කර ඇත්තේ අද උදෑසන 06ට පමණ වන අතර, මේ වනතෙක් අලියාව ගොඩගැනීමට හැකියාවක් ලැබී නැති බවයි අප ප්‍රාදේශීය වාර්තාකරු පැවසුවේ.\nඑමෙන්ම පැය 12කට ආසන්න කාලයක සිට බැකෝ යන්ත්‍රයක් ආධාරයෙන් වනඅලියා ගොඩගැනීමේ මෙහෙයුම සිදු කෙරෙමින් පවතින බව ද අප ප්‍රාදේශීය වාර්තාකරු සඳහන් කළා.\nමේ වනවිට අලියා ගොඩගැනීමට මීටර් 200කට ආසන්න දුරක් බැකෝ යන්ත්‍රය ආධාරයෙන් කපා ඇති බවත් වාර්තා වනවා.",
       "URL": "https://www.hirunews.lk/316369/ලංකා-ඉතිහාසයේ-වනඅලියෙකු-බේරාගැනීමට-සිදුවන-දැවැන්තම-මෙහෙයුම-දඹුල්ලේ-දී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=843"
}