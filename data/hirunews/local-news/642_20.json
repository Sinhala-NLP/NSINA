{
       "Source": "hirunews",
       "Timestamp": "Monday, 26 December 2022 - 13:05",
       "Headline": "ඩිලාන්ට පහරදුන් හේතුව හෙළිවෙයි (වීඩියෝ)",
       "News Content": "සමාජ මාධ්‍ය ක්‍රියාකරුවෙකු වන ඩිලාන් සේනානායක නැමැත්තාට තියුණු ආයුධයකින් පහරදීම, ගාලුමුවදොර අරගල භූමියේ ඇති වූ ගැටුමක ප්‍රතිඵලයක් බවට අනාවරණය වී තිබෙනවා.\nඒ සිද්ධියට අදාළව අද (26) අත්අඩංගුවට ගත් සැකකරුවන් 04 දෙනාගෙන් කොළඹ අපරාධ කොට්ඨාසය කළ ප්‍රශ්න කිරීම්වලදීයි.\nපසුගිය 14 වනදා මුහුණු ආවරණය කරගත් දෙදෙනෙකු ත්‍රිරෝද රථයකින් ඔහුගේ නුගේගොඩ, පාගොඩ පාරේ පිහිටි නිවසට පැමිණ මෙම පහරදීම සිදුකර තිබුණා.\nඒ අනුව දෙමටගොඩ, කොම්පඤ්ඤවීදිය සහ බොරැල්ල ප්‍රදේශවල පදිංචි 28 සහ 44 අතර වයස්වල පසුවන සැකකරුවන් 04 දෙනා අද අත්අඩංගුවට ගනු ලැබුවේ පහරදීමට යොදාගත් පිහි දෙකක් සහ ඔවුන් පැමිණි ත්‍රීරෝද රථය ද සමඟයි.\nමෙම පිරිස ගාලුමුවදොර විරෝධතා පැවති කාලසීමාවේ දිනපතා අරගල භූමියට ගොස් තිබෙනවා.\nඑහිදී ප්‍රධාන සැකකරු සමඟ මිත්‍රත්වයක් ඇතිකරගත් තරුණියකට ඩිලාන් සේනානායක සමච්චල් කර ඇති බවයි පොලිස් මාධ්‍ය කොට්ඨාසය සඳහන් කළේ.\nඊට ප්‍රධාන සැකකරු විරුද්ධ වී ඇති අතර පහරකෑමට ලක් වූ ඩිලාන් සේනානායක ඔහුගේ කමිස කොළරයෙන් අල්ලා තර්ජනය කර තිබෙනවා.\nඊට පළිගැනීමක් ලෙස මෙම පිහි ඇනුම සිදුකර ඇති බවට කරුණු අනාවරණය වී ඇති බවයි පොලිස් මාධ්‍ය කොට්ඨාසය නිවේදනය කළේ.",
       "URL": "https://www.hirunews.lk/323580/ඩිලාන්ට-පහරදුන්-හේතුව-හෙළිවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=642"
}