{
       "Source": "hirunews",
       "Timestamp": "Saturday, 05 November 2022 - 7:48",
       "Headline": "මන්කිපොක්ස් සෞඛ්‍ය කාර්ය මණ්ඩලවලට ආසාදනය වීමේ හැකියාවක් නෑ - සෞඛ්‍ය අමාත්‍යාංශය",
       "News Content": "මෙරටින් හඳුනාගත් මන්කිපොක්ස් ආසාදිතයා හරහා සෞඛ්‍ය කාර්යමණ්ඩලයට වෛරසය ආසාදනය වීමේ හැකියාවක් නොමැති බව වසංගත රෝග විද්‍යා ඒකකයේ අධ්‍යක්ෂ විශේෂඥ වෛද්‍ය සමිත ගිනිගේ පවසනවා.\nමාධ්‍ය වෙත විශේෂ ප්‍රකාශයක් කරමින් ඔහු කියා සිටියේ ආසාදිත පුද්ගලයාට ප්‍රතිකාර කිරීමේදී සෞඛ්‍ය කාර්යමණ්ඩලය ආරක්ෂිතව කටයුතු කරන බැවින් එලෙස සෞඛ්‍ය කාර්ය මණ්ඩලයට වෛසරය පැතිරීමේ අවදානමක් නොමැති බවයි.\nකෙසේ වෙතත් මන්කිපොක්ස් වෛරසය ආසාධිත බවට හදුනාගත් පුද්ගලයාගේ පවුලේ සාමාජිකයින්ට වෛරසය පැතිරීමේ අවදානමක් පවතින බවද වෛද්‍ය සමිත ගිනිගේ සඳහන් කළා.\nමේ අතර පීසීආර් පරීක්ෂණයෙන් හඳුනාගත් මන්කිපොක්ස් ආසාදිතයාගේ නිදර්ශක, ජාන අනුක්‍රමික විශ්ලේෂණයක් මඟින් වහා තහවුරු කරගත යුතු බව සෞඛ්‍ය වෘත්තීයවේදීන්ගේ විද්වත් සංගමයේ සභාපති රවී කුමුදේශ් ප්‍රකාශ කළා.\nහිරු ප්‍රවෘත්ති අංශයට අදහස් දක්වමින් ඔහු කියා සිටියේ මන්කිපොක්ස් ආසාදිතයින් හඳුනා ගැනීමට රට තුළ පවතින පීසීආර් පරීක්ෂණ කට්ටල ප්‍රමාණවත් නොවන බවයි.",
       "URL": "https://www.hirunews.lk/319646/මන්කිපොක්ස්-සෞඛ්‍ය-කාර්ය-මණ්ඩලවලට-ආසාදනය-වීමේ-හැකියාවක්-නෑ-සෞඛ්‍ය-අමාත්‍යාංශය",
       "Category": "Local News",
       "Parent URL": "https://www.hirunews.lk/local-news.php?pageID=756"
}