{
       "Source": "hirunews",
       "Timestamp": "Sunday, 08 August 2021 - 8:18",
       "Headline": "කොරෝනා ආසාදිත මැති ඇමතිවරුන්ගේ ආශ්‍රිතයන් සොයා CCTV පිරික්සයි",
       "News Content": "කොරෝනා ආසාදනය වූ මැති ඇමතිවරුන්ගේ ආශ්‍රිතයින් සොයා මේ වනවිට පාර්ලිමේන්තුවේ සී.සී.ටී.වී. කැමරා පරීක්ෂා කිරීම ආරම්භ කර තිබෙනවා.\nදැනට කෘෂිකර්ම අමාත්‍ය මහින්දානන්ද  අලුත්ගමගේ, පාර්ලිමේන්තු මන්ත්‍රීවරුන් වන ජානක තිස්ස කුට්ටිආරච්චි, රෝහණ දිසානායක සහ දිලිප් වෙදආරච්චි කොරෝනා ආසාදිතයන් ලෙස හඳුනා ගැණුනා.\nපසුගිය සතිය තුළ පාර්ලිමේන්තු සැසිය පැවැත්වූ  අවස්ථාවේදී අමාත්‍ය මහින්දානන්ද අලුත්ගමගේ සහ පාර්ලිමේන්තු මන්ත්‍රී ජානක තිස්ස කුට්ටිආරච්චි එකදු පාර්ලිමේන්තු සැසිවාරයකටවත් සහභාගිවී නැහැ.\nරෝහණ දිසානායක මන්ත්‍රීවරයා පාර්ලිමේන්තුවට පැමිණ ඇත්තේ පසුගිය සතියේ එක් දිනක් පමණයි.\nඑහෙත් ඔහු සහ අනෙකුත් පාර්ලිමේන්තු මන්ත්‍රීවරුන් අතර සමීප ඇසුරක් සිදු වී නොමැති බවටයි දැනට සිදුකරන ලද සී සී ටී වී පරීක්ෂණවලදී අනාවරණ වී ඇත්තේ.\nඑමෙන්ම පාර්ලිමේන්තු මන්ත්‍රී දිලිප් වෙදආරච්චි ඉකුත් සතියේ පැවති පාර්ලිමේන්තු සැසිවාරයේදී දින දෙකක් පමණක් පැමිණ ඇති අතර, ඔහුද අනෙකුත් මන්ත්‍රීවරුන්, නිලධාරීන් සහ පාර්ලිමේන්තුවේ සේවකයින් සමඟ සමීප ඇසුරක් පවත්වා නැහැ.\nකෙසේ වෙතත් තවදුරටත් සී සී ටී වී කැමරා පද්ධතිය පරීක්ෂා කිරීමේ කටයුතු සිදු කෙරෙන බවයි පාර්ලිමේන්තුවේ ජ්‍යෙෂ්ඨ ප්‍රකාශකයෙකු හිරු ප්‍රවෘත්ති අංශයට සඳහන් කළේ.",
       "URL": "https://www.hirunews.lk/279159/කොරෝනා-ආසාදිත-මැති-ඇමතිවරුන්ගේ-ආශ්‍රිතයන්-සොයා-cctv-පිරික්සයි",
       "Category": "Local News",
       "Parent URL": "https://www.hirunews.lk/local-news.php?pageID=1768"
}