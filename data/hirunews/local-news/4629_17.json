{
       "Source": "hirunews",
       "Timestamp": "Monday, 06 March 2017 - 7:26",
       "Headline": "මහ බැංකු ණය දෙපාර්තමේන්තුවේ හිටපු ප්‍රධානියා අද බැඳුම්කර කොමිසමට",
       "News Content": "මතභේදාත්මක බැඳුම්කර සිද්ධිය වූ කාලසීමාව තුළ රාජ්‍ය ණය දෙපාර්තමේන්තුවේ ප්‍රධානියා ලෙස කටයුතු කළ දීපා සෙනෙවිරත්න අද බැඳුම්කර කොමිසම හමුවට කැඳවීමට නියමිතයි.\nමෙහිදී රාජ්‍ය ණය දෙපාර්තමේන්තුවේ ක්‍රියාකලාපය සම්බන්ධයෙන් හිටපු ප්‍රධානියාගෙන් සාක්ෂි විමසීමට නියමිත බවයි වාර්තාවන්නේ.\nරාජ්‍ය ණය දෙපාර්තමේන්තුවේ ප්‍රධානියා ලෙස කටයුතු කළ ඇය 2015 සැප්තැම්බර් මාසයේදී වෙනත් අංශයක් වෙත මාරුකර යැවුණා.\nමේ අතර රාජ්‍ය ණය දෙපාර්තමේන්තුවේ වත්මන් ප්‍රධානියා ලෙස කටයුතු කරන එස්. සරත්චන්ද්‍ර හෙට බැඳුම්කර කොමිසම හමුවට කැඳවීමට නියමිතව තිබෙනවා.\nරාජ්‍ය ණය දෙපාර්තමේන්තුවේ වත්මන් අතිරේක අධිකාරී ඉසෙඩ්  ආසිම් ගෙන් බැඳුම්කර කොමිසම පසුගිය සතියේ සාක්ෂි විමසනු ලැබුවා.\nඑහිදී අනාවරණ වූයේ හිටපු මහ බැංකු අධිපති අර්ජුන මහේන්ද්‍රන් මතභේදාත්මක බැදුම්කර නිකුතුව සිදුවූ 2015 පෙබරවාරි මස 27 වනදා දෙවතාවක් රාජ්‍ය ණය දෙපාර්තමේන්තුව වෙත පැමිණි බවයි.\nඑමෙන්ම බැඳුම්කර වෙන්දේසියේදී ඉදිරිපත් කර ඇති වාර්තා හිටපු මහ බැංකු අධිපතිවරයා විසින් කෝප් කමිටුව වෙත ඉදිරිපත් කර නොමැති බවටද හෙළිවුණා.",
       "URL": "https://www.hirunews.lk/156146/මහ-බැංකු-ණය-දෙපාර්තමේන්තුවේ-හිටපු-ප්‍රධානියා-අද-බැඳුම්කර-කොමිසමට",
       "Category": "Local News",
       "Parent URL": "https://www.hirunews.lk/local-news.php?pageID=4629"
}