{
       "Source": "hirunews",
       "Timestamp": "Tuesday, 31 December 2019 - 20:07",
       "Headline": "CIA හෙළිකරගත් මොරගහකන්දේ ජල කාන්දුව",
       "News Content": "මොරගහකන්ද ජලාශයේ ප්‍රධාන වේල්ලේ මේවන විට විශාල ජල කාන්දුවක් මතුව තිබෙනවා.\nජලාශය භාර බලධාරීන් ජනතාවගෙන් සැඟවීමට උත්සාහ දරණ මෙම ජල කාන්දුව රට හමුවේ හෙළිදරව් කිරීමටයි අද සී.අයි.ඒ. වෙන්වන්නේ.\nමොරගහකන්ද කළුගඟ වාරි ව්‍යාපෘතිය යනු මෙරට දශක 4කට පසු ඉදිකෙරුණු විශාලතම වාරි ව්‍යාපෘතියයි.\nඅක්කර අඩි හාරලක්ෂ 60,000 ක් වන මොරගහකන්ද ජලාශයෙන් කුඹුරු අක්කර 80,2000 ක් අස්වැද්දීමට හා උතුරුමැද, වයඹ සහ නැගෙනහිර පළාත්වල ලොකු කුඩා වැව් 2000 කට ජලය සැපයීම අරමුණු කර ගැණුනා.\nමේවන විට මුහුදු මට්ටමේ සිට මීටර් 180 ක් උපරිම ජල සීමාව ජලාශය සපුරාගනිමින් පවතිනවා.\nඑසේ පවතිද්දී, මොරගහකන්ද ජලාශයේ ප්‍රධාන වේල්ලෙන් විශාල ජල කාන්දුවක් සිදුවන බව හිරු සී.අයි.ඒ. අනාවරණ කර ගත්තා.\nමේවන විට කොළ පැහැති දැල් ආවරණයක් යොදාගනිමින් අදාළ ජල කාන්දුව පිටතට නොපෙනෙන ආකාරයට ආවරණය කර ඇති අතර,\nකාන්දුවන ජලය නළ මාර්ග යොදාගනිමින් නැවත ඇළ මාර්ගයකට යොමුකිරීමට මොරගහකන්ද ජලාශ වේල්ල ඉදිකළ චීන සමාගම කටයුතු කරමින් සිටිනවා.\nහිරු සී.අයි.ඒ. කණ්ඩායම මෙම ජල කාන්දුව පිළිබඳව මොරගහකන්ද ජලාශයේ ව්‍යාපෘති අධ්‍යක්ෂ ඩී.බී. විජේරත්න මහතාගෙන් විමසීමක් කළා.\nව්‍යාපෘති අධ්‍යක්ෂකවරයා මෙය සුළු ජල කාන්දුවක් බව ප්‍රකාශ කළ ද මෙම ආවරණය යොදා ජලකාන්දුව ජනතාවගෙන් සැගවීමට ප්‍රථම හිරු සී.අයි.ඒ. මෙහි දර්ශන ලබාගත්තා.\nජල කාන්දුව නතර කර ගැනීම සදහා ඉදිකිරීම් සිදුකළ චීන සමාගම මේ වනවිට පැලැස්තර යොදමින් පවතිනවා.\nවිදෙස් සමාගම් විසින් සිදුකළ බහුතරයක් රජයේ ව්‍යාපෘති මෙරට ජනතාවට පසුගිය කාලයේ භුක්ති විඳීමට සිදුවූයේ පැලැස්තර සහිතව බව රහසක් නොවේ.\nමෙම ව්‍යාපෘතිය ද ජනතාවට බරක් වන ව්‍යාපෘතියක් බවට පත් නොකොට වගකිව යුතු රජයේ බලධාරීන් වහා මේ පිළිබද වගකීමකින් යුතුව සොයා බැලිය යුතු නොවේද ?",
       "URL": "https://www.hirunews.lk/231351/cia-හෙළිකරගත්-මොරගහකන්දේ-ජල-කාන්දුව",
       "Category": "Local News",
       "Parent URL": "https://www.hirunews.lk/local-news.php?pageID=2975"
}