{
       "Source": "hirunews",
       "Timestamp": "Friday, 30 December 2022 - 13:36",
       "Headline": "අලෙවි නොවීමෙන් පොළොන්නරුවේ වැලි ගොඩ ගැසෙයි",
       "News Content": "ඉදිකිරීම් කර්මාන්තයේ බිඳ වැටීමත් සමඟ වැලි අලෙවියේ අඩුවක් දක්නට ලැබෙන බව පොලොන්නරුව දිස්ත්‍රික්කයේ ජනතාව පවසනවා.\nමනම්පිටිය ප්‍රදේශය ආශ්‍රිතව වැලි ගොඩ දැමීම් සිදුකරනු ලබන භූ විද්‍යා හා පතල් කැණීම් කාර්යාංශයට අනුබද්ධ ජී.එස්.එම්.බී. තාක්ෂණ සේවා පෞද්ගලික සමාගම දිස්ත්‍රික්කයේ ස්ථාන 06ක වැලි අලෙවි කිරීමේ මධ්‍යස්ථාන පිහිටුවා තිබෙනවා.\nඒ, කුඩා ප්‍රමාණයෙන් වැලි මිලට ගැනීම් සිදුකරන පුද්ගලයින්ගේ පහසුව සඳහායී.\nඑම ස්ථාන වෙත රැගෙන එනු ලබන වැලි, ට්‍රැක්ටර් රථ වෙත පටවනු ලබන පුද්ගලයන් සහ ඒවායේ හිමිකරුවන් ප්‍රකාශ කළේ වැලි අලෙවිය සීග්‍රයෙන් අඩු වීම නිසා තමන් දැඩි ලෙස පීඩාවට පත්ව ඇති බවයි.\nමෙම ස්ථානවල මේ වනවිට වැලි ගොඩ ගැසී ඇති බව ද අප වාර්තාකරු සඳහන් කළා.\nමේ සම්බන්ධයෙන් අප ජී.එස්.එම්.බී. තාක්ෂණ සේවා පෞද්ගලික සමාගමේ වැඩබලන ප්‍රධාන විධායක නිලධාරී පවන් දේශාන්ත මහආරච්චිගෙන් විමසීමක් කළ අතර, ඔහු කියා සිටියේ පෞද්ගලිකව වැලි මිලට ගන්නා ප්‍රමාණය මේ වනවිට අඩු වී ඇති බවයි.\nඑහෙත් රජයේ ව්‍යාපෘති සඳහා වැලි මිලට ගැනීම අඛණ්ඩව සිදු කෙරෙන බවද ඔහු සඳහන් කළා.",
       "URL": "https://www.hirunews.lk/323884/අලෙවි-නොවීමෙන්-පොළොන්නරුවේ-වැලි-ගොඩ-ගැසෙයි",
       "Category": "Local News",
       "Parent URL": "https://www.hirunews.lk/local-news.php?pageID=634"
}