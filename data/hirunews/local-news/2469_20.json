{
       "Source": "hirunews",
       "Timestamp": "Tuesday, 08 September 2020 - 8:12",
       "Headline": "කුලී පදනම මත වාහන ලබාගෙන, කප්පම් ගත් ජාවාරම්කරුවන් කොටුවෙයි",
       "News Content": "කුලී පදනම මත රථ වාහන ලබාගෙන මහා පරිමාණයෙන් මුදල් වංචා කරන කණ්ඩායමක් සම්බන්ධයෙන් හිරු ප්‍රවෘත්ති අංශය සිදුකළ අනාවරණයත් සමඟ ඊට සම්බන්ධ සැකකරුවන් තුන් දෙනෙකු පොලීසිය අත්අඩංගුවට ගෙන තිබෙනවා.\nකුලී පදනම මත රැගෙන ගිය වාහනයක් යළි හිමිකරුට ලබාදීම සඳහා ඔහුගෙන් කප්පම් මුදලක් ලබා ගැනීමට තැත් කිරීමක් සම්බන්ධයෙන් බියගම -දෙල්ගොඩ ප්‍රදේශයෙන් තොරතුරු වාර්තා වී තිබුණා.\nරථ වාහන කුලී පදනම මත ලබා ගන්නා බව පවසා මෙම පිරිස සංවිධානාත්මක ලෙස මුහුණු පොත හරහා දැන්වීම් පළ කර තිබුණා.\nමීට අමතරව ඔවුන් කල් බදු ගෙවා ගැනීමට නොහැකි රථ වාහන ද නියමිත පරිදි කල් බදු ගෙවන බවට පොරොන්දු ලබාදෙමිනුයි දිවයිනේ විවිධ ප්‍රදේශවලින් එලෙස වාහන ලබාගෙන තිබුණේ.\nඒ අනුව කැකිරාව ප්‍රදේශයේ පදිංචි පුද්ගලයෙකු ඔහු සතු මෝටර් රථයක් කුලී පදනම මත පසුගිය ජුනි මාසයේදී මෙම පිරිසට ලබාදී තිබූ අතර, එය යළි ලබාදීම සඳහා එම සංවිධානාත්මක පිරිස ඔහුගෙන් කප්පම් මුදල් ඉල්ලා තිබුණා.\nඒ පිළිබදව එම මෝටර් රථය අයිති පුද්ගලයා පොලීසිය දැනුවත් කොට කප්පම් මුදල් ලබාදීම සඳහා දෙල්ගොඩ -  ඉන්ධන පිරවුම්හල අසළට පැමිණෙන ලෙස පසුගිය සෙනසුරාදා දැනුම් දී තිබෙනවා.\nඒ අනුව කප්පම් මුදල් ඉල්ලූ පුද්ගලයන් එම ස්ථානයට පැමිණ මෝටර් රථයේ හිමිකරුගෙන් කප්පම් මුදල් ලබාගැනීම සඳහා කටයුතු කළ අවස්ථාවේදී පොලීසිය ක්‍රියාත්මක වීමත් සමඟ  මෙම පිරිස පැමිණි මෝටර් රථයෙන් පළා ගොස් තිබුණා.\nඑය සී.සී.ටී.වී. කැමරාවල ද සටහන් වී තිබූ අතර,  එය පසුගිය සෙනසුරාදා රාත්‍රී 6.55 හිරු ටී.වී. ප්‍රවෘත්ති ඔස්සේ ද විකාශය කරනු ලැබුවා.\nකෙසේ වෙතත්, මීගහවත්ත පොලීසිය ඒ පිළිබදව සිදුකළ විමර්ශනවලදීයි ඊට අදාළ සැකකරුවන් තුන් දෙනෙකු අත්අඩංගුවට ගනු  ලැබුවේ. එමෙන්ම, ඔවුන් සතුව තිබී මෝටර් රථ 3ක් ද පොලිස් භාරයට ගෙන තිබෙනවා.\nමේ අතර, හෙරොයින් ජාවාරම සම්බන්ධයෙන් චෝදනා එල්ල වී සිටින කොළඹ අපරාධ කොට්ඨාශයේ පොලිස් කොස්තාපල්වරයා ඉන්දියාවේ රාමේෂ්වරන් අධිකරණයට ඉදිරිපත් කිරීමෙන් අනතුරුව දින 14ක කාලයක් සඳහා රක්ෂිත බන්ධනාගාර ගත කර තිබෙනවා.\nඔහු පසුගිය සෙනසුරාදා ඉන්දියාවේ තමිල්නාඩුවේදී ධනුෂ්කොඩි පොලීසිය විසින් අත්අඩංගුවට ගෙන තිබුණා.\nසපුගස්කන්ද ප්‍රදේශයේදී හෙරොයින් කිලෝග්‍රෑම් 23 ක් සොයා ගැනීමේ සිද්ධියට අදාළව මොහුට චෝදනා එල්ල වී ඇති අතර, සිද්ධියට අදාළව ඔහුගේ සොහොයුරෙකු ද අත්අඩංගුවට ගෙන සිටිනවා.",
       "URL": "https://www.hirunews.lk/249689/කුලී-පදනම-මත-වාහන-ලබාගෙන-කප්පම්-ගත්-ජාවාරම්කරුවන්-කොටුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=2469"
}