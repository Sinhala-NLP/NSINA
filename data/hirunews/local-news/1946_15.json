{
       "Source": "hirunews",
       "Timestamp": "Tuesday, 18 May 2021 - 8:16",
       "Headline": "මන්ත්‍රීවරු දෙදෙනෙකු ඇතුලු 10කට එල්.ටී.ටී.ඊ. සැමරුම් තහනම්",
       "News Content": "යුද්ධයෙන් මියගිය එල්.ටී.ටී. සාමාජිකයන් සැමරීම වළක්වාලමින් පාර්ලිමේන්තු මන්ත්‍රීවරුන් දෙදෙනෙකු ඇතුලු 10 දෙනෙකුට එරෙහිව වවුනියාව මහේස්ත්‍රාත් අධිකරණය තහනම් නියෝගයක් නිකුත් කර තිබෙනවා.\nඒ, වවුනියාව මූලස්ථාන පොලිසිය අධිකරණයට කළ කරුණු දැක්වීමක් අනුවයි.\nදෙමළ ජනතා මහජන පෙරමුණේ පාර්ලිමේන්තු මන්ත්‍රීවරුන් වන ගජේන්ද්‍ර කුමාර් පොන්නම්බලම් සහ සෙල්වරාජා ගජේන්ද්‍රන් මෙම මන්ත්‍රීවරුන් දෙදෙනායි.\nමීට අමතරව යුද්ධයෙන් මියගිය එල්.ටී.ටී.ඊ. සාමාජිකයන් සැමරීම වළක්වාලමින් මුලතිව් මහේස්ත්‍රාත් අධිකරණය මගින් ලබාදී තිබූ  අධිකරණ නියෝගය සංශෝධනයට ලක් කර තිබෙනවා.\nඒ, කොන්දේසි දෙකක් මත සැමරුම් පැවැත්වීමට අවසර ලබාදෙමින්.\nඅද දින මුලතිව් - මුල්ලිවයික්කාල් ප්‍රදේශයේ අදාළ සැමරුම් උත්සවය සංවිධාන කරන බවට මුලතිව් පොලීසිය අධිකරණයට කරුණු වාර්තා කිරීමෙන් අනතුරුව සැමරුම් පැවැත්වීම තහනම් කරමින් පසුගිය 14 වනදා 27 දෙනෙකුට එරෙහිව අධිකරණ නියෝගයක් ලබා දී තිබුණා.\nකෙසේ වෙතත් අදාළ 27  දෙනා වෙනුවෙන් පෙනී සිටි නීතීඥ කණ්ඩායමක් ඉදිරිපත් කළ පෙත්සමක් සළකා බැලීමෙන් පසු එම තහනම් නියෝගය සංශෝධනය කරමින් කොන්දේසි දෙකක් මත සැමරුම් පැවැත්වීමට අවසර ලබාදී තිබෙනවා.\nඒ, කොරෝනා වසංගත තත්වය හමුවේ පනවා ඇති නිරෝධායන නීති ආරක්ෂා කිරීම සහ ත්‍රස්තවාදී හැඟීම් යළි මතුවන ආකාරයට කටයුතු නොකිරීම යන කොන්දේසි මතයි.\nකෙසේ වෙතත් දෙමළ ජාතික පක්ෂයේ ලේකම් හිටපු උතුරු පළාත් සභා මන්ත්‍රී එම්.කේ. සිවාජිලිංගම් පසුගියදා  මුල්ලිවයික්කාල් ප්‍රදේශයට ගොස් යුද්ධයෙන් මියගිය එල්.ටී.ටී.ඊ. සාමාජිකයන් සැමරීමට  කටයුතු කර තිබුණා.\nමේ අතර යුද්ධයෙන් මිය ගිය එල්.ටී.ටී.ඊ. සංවිධාන සාමාජිකයින් සිහි කර මුලතිව් - මුල්ලිවයික්කාල් ප්‍රදේශයේ සැමරුම් පැවැත්වීම වළක්වාලමින් මඩකලපුව මහේස්ත්‍රාත් අධිකරණය මගින්ද ඊයේ තහනම් නියෝගයක් ලබාදී තිබුණා.\nඒ, පුද්ගලයන් 26 දෙනෙකුට එරෙහිවයි.",
       "URL": "https://www.hirunews.lk/271684/මන්ත්‍රීවරු-දෙදෙනෙකු-ඇතුලු-10කට-එල්-ටී-ටී-ඊ-සැමරුම්-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=1946"
}