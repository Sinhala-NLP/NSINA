{
       "Source": "hirunews",
       "Timestamp": "Monday, 14 December 2020 - 19:30",
       "Headline": "සේනා උවදුරට තවමත් විසඳුම් නැතැයි ගොවීන්ගෙන් මැසිවිලි (වීඩියෝ)",
       "News Content": "සේනා දළඹුවා මර්දනය කිරීම සඳහා ඇමෙරිකා එක්සත් ජනපදයෙන් ආනයනය කළ එම්.ටී.වී. වෛරසය ඉදිරි දින කිහිපය තුලදී බෙදා හරින බව කෘෂිකර්ම අධ්‍යක්ෂ ජනරාල් ආචාර්ය ඩබ්ලිව්.එම්.ඩබ්ලිව්. වීරකෝන් ප්‍රකාශ කළා.\nහිරු ප්‍රවෘත්ති අංශය කළ විමසීමකදී ඔහු කියා සිටියේ මීට වසර එකහමාරකට පෙර එම්.ටී.වී. වෛරසය මෙරටට ගෙන්වා සිදුකළ පරීක්ෂණවලදී එය සාර්ථක ප්‍රතිඵල ලබාදුන් බවයි.\nමේ අතර, අද (14) දිනයේත් ප්‍රදේශ කිහිපයක ගොවීන් සේනා දළඹු උවදුර හේතුවෙන් තම වගාවන් විනාශ වී ඇති බව සඳහන් කළා.\nඅනුරාධපුරයේ ගම්මිරිස්ගස්වැව ප්‍රදේශයේ ගම්මාන කිහිපයක බඩඉරිඟු වගාව සේනා දළඹු උවදුරු හේතුවෙන් විනාශ වී තිබූ අතර එය සොයා බැලීම සඳහා රාජ්‍ය අමාත්‍ය දුමින්ද දිසානායක අද එක්වුණා.\nසේනා දළඹු උවදුර මර්දනය කිරීම සඳහා බලධාරින් මේ වනවිටත් නිසි විසඳුම් ලබා දී නොමැති බවට අම්පාර - උහන ප්‍රදේශයේ සහ මිද්දෙණිය - හෙල්වල ප්‍රදේශයේ බඩඉරිඟු ගොවීන් ද චෝදනා කරනවා.\nබලංගොඩ ප්‍රදේශයේ ද බඩඉරිඟු වගාවන් රැසක් සේනා දළඹු උවදුර හේතුවෙන් විනාශ වී තිබෙනවා.\nපොළොන්නරුව ප්‍රදේශයේ ගම්මාන රැසක බඩඉරිඟු වගාවන් ද සේනා දළඹු උවදුර හේතුවෙන් ද විනාශ වී ඇති අතර, ගොවීන් පවසන්නේ 2017 වසරේ තම වගා විනාශ වුවත්,බලධාරින් කිසිදු විසඳුමක් ලබා දී නොමැති බවයි.",
       "URL": "https://www.hirunews.lk/257024/සේනා-උවදුරට-තවමත්-විසඳුම්-නැතැයි-ගොවීන්ගෙන්-මැසිවිලි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2274"
}