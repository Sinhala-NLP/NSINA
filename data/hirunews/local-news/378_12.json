{
       "Source": "hirunews",
       "Timestamp": "Monday, 01 May 2023 - 7:40",
       "Headline": "ආරක්ෂාවට 3,500ක්",
       "News Content": "මැයි දින රැළි සහ පෙළපාලි සඳහා විශේෂ ආරක්ෂක වැඩපිළිවෙලක් සහ විශේෂ රථවාහන සැළැස්මක් ක්‍රියාත්මක බව පොලිසිය ප්‍රකාශ කළා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව සඳහන් කළේ ඒ අනුව කොළඹ, නුගේගොඩ, මහනුවර, නුවරඑළිය සහ හැටන් ප්‍රදේශවල පැවැත්වීමට නියමිත රැලි සහ පෙළපාලි හේතුවෙන් විශේෂ රථවාහන සැළැස්මක් ක්‍රියාත්මක බවයි.\nසුගතදාස ගෘහස්ථ ක්‍රීඩාංගනයේ පැවැත්වෙන මැයි දින රැස්වීම සඳහා පැමිණෙන බස් රථ බ්ලූමැන්ඩල් පාර සහ මැටි පාර්ක් රථ ගාලෙහි නතර කිරීමටත්, අනෙකුත් සැහැල්ලු වාහන සුගතදාස ගෘහස්ථ ක්‍රීඩාංගන භූමියේ ප්‍රභූ රථ ගාලෙහි සහ සුගතදාස ක්‍රීඩාංගන මැද පාරෙහි නතර කිරීමටත් හැකියාව පවතිනවා.\nකැම්බල් පිටියේ පැවැත්වෙන මැයි දින රැස්වීමට පැමිණෙන බස් රථ සහ සැහැල්ලු වාහන සිරිධම්ම මාවත, ජේ.ඩී. ප්‍රනාන්දු මාවත, බන්ධනාගාර හන්දියේ සිට දෙමටගොඩ හන්දිය දක්වා බේස්ලයින් පාරේත් නතර කර හැකි බවයි පොලිසිය නිවේදනය කළේ.\nඅනෙකුත් සැහැල්ලු ප්‍රභූ වාහන කන්නන්ගර විදුහල් භූමියෙත් නතර කළ හැකියි.\nමේ අතර ඒ.ඊ. ගුණසිංහ ක්‍රීඩාංගනයේ පැවැත්වෙන මැයි දින රැස්වීමට පැමිණෙන බස් රථ වලට මඩ පාක් රථ ගාල, වේල්ල වීදිය රථගාල සහ අඩි 100 පාරේ නතර කිරීමට හැකියාව පවතිනවා.\nඑෆ්. ආර්. සේනානායක මාවතේ පැවැත්වෙන මැයි රැලියට සහභාගීවන බස් රථ නිදහස් මාවත රථ ගාල, රීඩ් මාවත රථගාල, ආනන්ද කුමාරස්වාමී මාවත සහ රාජ්‍ය පරිපාලන වටරවුමේ සිට මෙට්ලන්ඩ් පෙදෙස - මෙට්ලන්ඩ් ක්‍රසන්ට් දක්වා නතර කළ හැකි බවයි පොලිසිය සඳහන් කළේ.\nඑම මැයි රැලියට සහභාගී වන අනෙකුත් සැහැල්ලු වාහන මාකස් ප්‍රනාන්දු මාවත වටරවුමේ සිට කෞතුගාරය, ධර්මපාල මාවත, එෆ්. ආර්. සේනානායක මාවත හන්දිය සිට කුරුස හන්දිය, කන්නන්ගර මාවත, එෆ්. ආර්. සේනානායක මාවත හන්දියේ සිට සොයිසා වටරවුම, නිදහස් වටරවුමේ සිට මෙට්ලන්ඩ් ක්‍රසන්ට් - හෝටන් පෙදෙසේත් නතර කළ හැකියි.\nඑමෙන්ම හයිඩ් පිටියේ පැවැත්වෙන මැයි දින රැස්වීමට පැමිණෙන රථවාහන වොක්ෂෝල් විදිය, හයිඩ් පාර්ක් සිට කිව් පාර දක්වා නතර කළ හැකි බවයි පොලිසිය දැනුම් දෙන්නේ.\nනව නගර ශාලාවේ පැවැත්වෙන මැයි රැලියට සභභාගී වන බස් රථ නතර කිරීමට අර්නස්ට් ද සිල්වා මාවතේ පහසුකම් සලසා ඇති බව සඳහන්.\nමේ අතර කොස්ගස් හන්දිය අසල ඇති මැයි දින රැලියට සහභාගීවන රථ වාහන බබාපුල්ලේ හන්දියේ සිට ආමර් වීදිය දෙසට මාර්ගයේ නතර කළ හැකියි.\nරණසිංහ ප්‍රේමදාස පිළිරුව අභියස පැවැත්වෙන ගුණසැමරුම් උත්සවයට සහභාගී වන්නන් පැමිණෙන රථ වාහන නතර කිරීමට එම පිළිරුව ඉදිරිපිට මාර්ගයේ රථ ගාල, හල්ට්ස්ඩ්‍රොප් හන්දිය රථගාල වෙන්කර ඇති බවයි පොලිසිය නිවේදනය කළේ.\nමේ අතර අත්‍යාවශ්‍ය කරුණකට හැර පෙළපාලි හා රැස්වීම් පැවැත්වෙන කාලය තුළ කොළඹ නම් කළ මාර්ග කිහිපයක් වෙනුවට විකල්ප මාර්ග භාවිත කරන ලෙස ද පොලිසිය දැනුම් දෙනවා.",
       "URL": "https://www.hirunews.lk/333909/ආරක්ෂාවට-3500ක්",
       "Category": "Local News",
       "Parent URL": "https://www.hirunews.lk/local-news.php?pageID=378"
}