{
       "Source": "hirunews",
       "Timestamp": "Thursday, 03 March 2022 - 15:49",
       "Headline": "යුද හමුදා නිලධාරිනියකට නාඳුනන පිරිසකගෙන් මැර ප්‍රහාරයක්",
       "News Content": "බද්දේගම පොලිස් වසමේ බැම්ම පාර ඉනිමංකඩ ප්‍රදේශයේ පදිංචි ශ්‍රී ලංකා යුද හමුදාවේ වේරහැර වෛද්‍ය බලකායේ නියුතු ලුතිතන් එල්. කේ. නාලිකා චන්ද්‍රකාන්ති නමැත්තියට නාඳුනන පුද්ගලයින් තිදෙනකු විසින් පහර දී තිබෙනවා.\nඇය සිය පියා සමග යතුරු පැදියෙන් බද්දේගම බලා යෑමට සූදානමින් සිටියදී යි මෙම ප්‍රහාරයට මුහුණ දී ඇත්තේ.\nඊයේ (02) සවස 5.30ට පමණ මාර්ගයේ සැඟව සිටි පුද්ගලයින් තිදෙනකු විසින් පොලු, මුගුරු මගින් මෙම තැනැත්තියට පහර දී ඇති බවයි.\nපහරදීමෙන් අනතුරුව ඇය පැළඳ සිටි මුදුව සහ අත් බෑගය ද රැගෙන කොල්ලකරුවන් පලා ගොස් තිබෙනවා.\nපහරදීමෙන් තුවාල ලැබූ යුද හමුදා ලුතිතන්වරිය සහ ඇයගේ පියා ප්‍රතිකාර සඳහා බද්දේගම රෝහලට යවා වැඩිදුර ප්‍රතිකාර වෙනුවෙන් කරාපිටිය ශික්ෂණ රෝහල වෙත මාරු කර යවා ඇති බවයි වාර්තා වන්නේ.\nපලා ගිය කොල්ලකරුවන් රැගෙන ගිය ඇයගේ අත් බෑගයෙහි රත්‍රං කරමාලයක් ද තිබුණු බවයි සිදු කළ පොලිස් පැමිණිල්ලේ සඳහන් ව ඇත්තේ.\nඑමෙන්ම ජංගම දූරකථන දෙකක් , බැංගු ගිණුම් පොත සහ අංක 04477 දරණ යුද හමුදා හැඳුනුම්පතක් ද කොල්ලකරුවන් රැගෙන ගිය අත් බෑගයෙහි අඩංගුව තිබුණා.\nපොලිස් විමර්ශනවලදී හෙළි වී ඇත්තේ පහරකෑමට ලක් වූ ලුතිතන්වරිය සිය පළමු විවාහයේ ස්වාමිපුරුෂයා සමග පවුල් ආරවුලක් හේතුවෙන් වෙන්ව ජීවත් වන අතර, වෙන්වීම සඳහා වන නඩුවක් ද මේ වනවිට බද්දේගම දිසා අධිකරණයේ විභාග වෙමින් පවතින බවයි.\nඇයට වයස අවුරුදු 10ක් වන දියණියක් ද සිටින අතර, දිගු කලක සිට ඇය අනියම් ඇසුරක් ද පවත්වන බවට සිදු කරන ලද මූලික විමර්ශනවල දී අනාවරණ වී තිබෙනවා.\nනමුත් ඇය අනියම් ඇසුර පවත්වන තැනැත්තා ද යුද හමුදා නිලධාරියෙකු වන අතර ඔහු ද විවාහ වී ඇති බවට ඇයට පසුව දැනගන්නට ලැබුණු හෙයින් ඇය විසින් මෙම සම්බන්ධය නතර කර ඇති බවයි වාර්තා වන්නේ.\nඑයින් කෝපයට පත් එම තැනැත්තා විසින් පසුගිය සතියේ දිනෙක ඇයගේ නිවසට පැමිණ බලෙන් හෝ ඇය රැගෙන යන බවට තර්ජනය කර ඇති බවට ද සිදු කළ මූලික විමර්ශනවල දී හෙළි වුණා.\nපොලීසිය සැක පළ කරන්නේ , අදාළ අනියම් පෙම පැවැත්වූ යුද හමුදා නිලධාරියා විසින් මෙම පහරදීම අන් අය ලවා සිදු කරන්නට ඇති බවටයි.\nසිද්ධිය සම්බන්ධයෙන් බද්දේගම පොලීසිය වැඩිදුර විමර්ශන සිදු කරනවා.",
       "URL": "https://www.hirunews.lk/298564/යුද-හමුදා-නිලධාරිනියකට-නාඳුනන-පිරිසකගෙන්-මැර-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=1320"
}