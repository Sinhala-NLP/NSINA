{
       "Source": "hirunews",
       "Timestamp": "Wednesday, 29 September 2021 - 16:28",
       "Headline": "මාධ්‍යවේදීන්ගෙන් ප්‍රශ්න කිරීම ගැන මහජන ආරක්ෂක ඇමති පොලීසියෙන් කරුණු විමසයි (වීඩියෝ)",
       "News Content": "පුවත්පත් කතුවරුන් ඇතුළු මාධ්‍යවේදීන්ගෙන් ප්‍රශ්න නොකරන ලෙස දැනුම්දී තිබියදී අපරාධ පරීක්ෂණ දෙපාර්තමේන්තුව ඊට අදාළව ක්‍රියා නොකිරීම සම්බන්ධයෙන් වහාම විමර්ශනයක් සිදුකරන ලෙසට මහජන ආරක්ෂක අමාත්‍ය සරත් වීරසේකර, පොලිස්පතිවරයා වෙත උපදෙස් දී තිබෙනවා.\nසුදුළුෑණු වංචාව සම්බන්ධයෙන් කරුණු වාර්තා කළ මාධ්‍යවේදීන් අපරාධ පරීක්ෂණ දෙපාර්තමේන්තුව හමුවට ප්‍රශ්න කිරීම සදහා කැදවා ඇති බවට මීට පෙර තොරතුරු අනාවරණ වී තිබුණා.\nමේ පිළිබදව ජනමාධ්‍ය අමාත්‍ය ඩලස් අලහප්පෙරුම ද කැබිනට් තීරණ දැනුම් දීමේ මාධ්‍ය හමුවට ඊයේ එක්වෙමින් ප්‍රකාශ කළේ මාධ්‍යවේදීන් ප්‍රශ්න කිරීම සඳහා නොකැදවන ලෙසට අග්‍රාමාත්‍යවරයා ද උපදෙස් ලබාදී ඇති බවයි.\nකෙසේ වෙතත්,  මාධ්‍ය ආයතන කිහිපයකට අපරාධ පරීක්ෂණ දෙපාර්තමේන්තුවේ නිලධාරීන් ගොස් තිබූ අතර ඒ අනුවයි මේ සම්බන්ධයෙන් විමර්ශනයක් සිදුකරන ලෙස විෂය භාර අමාත්‍යවරයා, පොලිස්පතිවරයාට දැනුම් දී ඇත්තේ.",
       "URL": "https://www.hirunews.lk/283576/මාධ්‍යවේදීන්ගෙන්-ප්‍රශ්න-කිරීම-ගැන-මහජන-ආරක්ෂක-ඇමති-පොලීසියෙන්-කරුණු-විමසයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1661"
}