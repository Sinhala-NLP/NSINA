{
       "Source": "hirunews",
       "Timestamp": "Thursday, 30 June 2022 - 16:56",
       "Headline": "ආර්ථික ගැටලුවට විසඳුම් සෙවීම සඳහා සහාය වනවා - ඇමරිකානු තානාපති ජූලි චන්ග් (වීඩියෝ)",
       "News Content": "ආර්ථික ගැටලුවට විසඳුම් සෙවීම සඳහා ශ්‍රී ලංකාවට සහාය වන බව ඇමරිකානු තානාපති ජූලි චන්ග් (Julie Chung) ජනාධිපති ගෝඨාභය රාජපක්ෂ මැතිතුමා සමග ප්‍රකාශ කර තිබෙනවා.\nජූලි චන්ග් තානාපතිනිය සහ ජනාධිපතිවරයා අතර අද (30) පස්වරුවේ කොළඹ, කොටුව ජනාධිපති මන්දිරයේ පැවති හමුවේ දීයි මේ බව සඳහන් කෙරුණේ.\nජාත්‍යන්තර මූල්‍ය අරමුදල සමග ඇතිකරගෙන තිබෙන සබඳතාව ශක්තිමත්ව පවත්වාගෙන යාමට ඇමරිකා එක්සත් ජනපදයේ සහාය ලබා දෙන බව එරටින් පැමිණි ඉහළ පෙළේ රාජ්‍ය තාන්ත්‍රික දූත පිරිස සඳහන් කළා.\nඇමරිකානු ජනාධිපති ජෝ බයිඩ්න් මහතා ද අවස්ථා කිහිපයකදී මානුෂීය ආධාර ලබාදීමට ද පියවර ගනු ලැබුවා.\nජාත්‍යන්තර මූල්‍ය අරමුදලේ එකඟතාව වෙනුවෙන් සහ මානුෂීය ආධාර ලබාදෙමින් ඇමරිකා එක්සත් ජනපදයේ ජනාධිපති ජෝ බයිඩ්න් මහතා ශ්‍රී ලංකාවට ලබා දෙන සහාය පිළිබඳ ජනාධිපතිවරයා මෙහිදී සිය ස්තූතිය පිරිනමා තිබෙනවා.\nශ්‍රී ලංකාව මුහුණදී සිටින වත්මන් තත්ත්වය පිළිබඳව අවබෝධයෙන් පසුවන බවත් කඩිනමින් රට යථා තත්ත්වයට පත්වනු ඇතැයි තමා විශ්වාසය පළ කරන බවත් ජූලි චන්ග් මහත්මිය ජනාධිපතිවරයා සමග සඳහන් කළා.",
       "URL": "https://www.hirunews.lk/308645/ආර්ථික-ගැටලුවට-විසඳුම්-සෙවීම-සඳහා-සහාය-වනවා-ඇමරිකානු-තානාපති-ජූලි-චන්ග්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1056"
}