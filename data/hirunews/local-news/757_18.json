{
       "Source": "hirunews",
       "Timestamp": "Friday, 04 November 2022 - 13:48",
       "Headline": "ශ්‍රී ලංකාව ප්‍රංශයට නිපද වූ නෞකාව (වීඩියෝ)",
       "News Content": "මෙරට නෞකා තැනීමේ කර්මාන්තයේ තවත් පරිච්ඡේදයක් සනිටුහන් කරමින් කොළඹ නැව් තටාකාංගන සමාගම ප්‍රංශය සඳහා ද නෞකාවක් නිපදවා තිබෙනවා.\nඑම නෞකාව උත්සවාකාරයෙන් දියත් කෙරුණේ ජපානයේ සහ ප්‍රංශයේ තානාපති කාර්යාල ප්‍රධානීන්ගේ සහභාගීත්වයෙන්.\nකොළඹ නැව් තටාකාංගන සමාගම මෙම නෞකාව නිපදවා ඇත්තේ ප්‍රංශ සමාගමක් සඳහායි.\nදියඹේ රැහැන් ඇදීමේ සහ පිළිසකර කටයුතු යොදා ගැනෙන මෙම නෞකාව දිගින් මීටර 100ක්.\nනෞකාව දියත් කිරීමේ උත්සවය පැවැත්වුණේ කොළඹ නැව් තටාකාංගන පරිශ්‍රයේදියි.\nප්‍රංශයේ ඔරේන්ජ් මැරින් සමාගම සඳහා නිම වූ මෙම නෞකාව ඉතා ඉහළ ප්‍රමිතියෙන් ඉදිකර දීම සම්බන්ධයෙන් එහි ප්‍රධාන විධායක නිලධාරීවරයා සිය ප්‍රශංසාව පළ කළා.\nකොළඹ නැව් තටාකාංගන සමාගමේ සභාපති හිදෙකි ටනාකා පැවසුවේ කොවිඩ් වසංගතය සහ ආර්ථීක අර්බුදය මධ්‍යයේ වුවද ශක්තිමත්ව නැගී සිටිමට ඇති හැකියාව මෙමගින් ඔප්පු වන බවයි.\nජපානයේ පෞද්ගලික සමාගමක් සමග ඒකාබද්ධව මෙරට රාජ්‍ය ආයතනවල 35%ක කොටස් හිමිකාරීත්වයක් ඇති කොළඹ නැව් තටාකාංගන සමාගම දශක 5කට අධික කාලයක් තිස්සේ මෙරට නාවික ඉදිකිරීම් කර්මාන්තය ජාත්‍යන්තරයට ගෙන යාම වෙනුවෙන් දායකත්වය සපයනවා.",
       "URL": "https://www.hirunews.lk/319603/ශ්‍රී-ලංකාව-ප්‍රංශයට-නිපද-වූ-නෞකාව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=757"
}