{
       "Source": "hirunews",
       "Timestamp": "Tuesday, 05 January 2016 - 13:43",
       "Headline": "ශ්‍රී ලංකාව සහ පාකිස්තානය අතර ගිවිසුම් රැසකට අත්සන් තබයි",
       "News Content": "පාකිස්තානය සහ ශ්‍රී ලංකාව අතර ද්වි පාර්ශවික ගිවිසුම් රැසකට අද උදෑසන අත්සන් තැබුණා. ඒ, පාකිස්තාන අග්‍රාමාත්‍ය නවාස් ෂරීෆ් සහ ජනාධිපති මෛත්‍රීපාල සිරිසේන අතර පැවැති නිළ සාකච්ඡාවලින් අනතුරුවයි.\nවිද්‍යා හා තාක්ෂණ, සෞඛ්‍ය, මුදල් විශුද්ධිකරණ හා ත්‍රස්තවාදයට මුදල් සැපයීම වැළැක්වීම සඳහා බුද්ධි තොරතුරු හුවමාරුව, සංස්කෘතික, දත්ත සහ සංඛ්‍යාලේඛන තොරතුරු හුවමාරු, අපනයන සහ වෙළඳ සංවර්ධන, මැණික් සහ ස්වර්ණාභරණ පර්යේෂණ සහ පුහුණු කටයුතු එම අවබෝධතා ගිවිසුම්වලට ඇතුළත්.\nතුන්දින නිළ සංචාරයක් සඳහා ඊයේ ශ්‍රී ලංකාවට පැමිණි පාකිස්තාන අග්‍රාමාත්‍යවරයා  පිළිගැනීමේ නිළ රාජ්‍ය උත්සවය ජනාධිපති ලේකම් කාර්යාල පරිශ්‍රයේදී අද උදෑසන පැවැත්වුණා.\nඋදෑසන 9.15ට පමණ පොලිස් අශ්වාරෝහක බලකාය පෙරටුකර ගනිමින්  පංචතූර්ය වාදන මධ්‍යයේ ජනාධිපති ලේකම් කාර්යාලයට පැමිණි පාකිස්තාන අග්‍රාමාත්‍යවරයා පිළිගනු ලැබුවේ ජනාධිපති ලේකම් පී.බී. අබේකෝන් විසින්.\nඉන් අනතුරුව ජනාධිපති මෛත්‍රීපාල සිරිසේන, පාකිස්තාන අග්‍රාමාත්‍යවරයා පිළිගෙන ප්‍රධාන පීඨිකාව වෙත කැදවාගෙන එනු ලැබුවා.\nදෙරටේ ජාතික ගීතය වාදනය කිරීමෙන් අනතුරුව පාකිස්තාන අග්‍රාමාත්‍ය නවාස් ෂරීෆ් වෙත නාවික හමුදාව විසින් ආචාර වෙඩි මුර 21ක් පිරිනැමුවා.\nශ්‍රී ලංකා යුද හමුදාව විසින් උත්තමාචාර අවි සම්මාන මුර පිරිනැමීමෙන් අනතුරුව ජනාධිපති මෛත්‍රීපාල සිරිසේන විසින් පාකිස්තාන අග්‍රාමාත්‍යවරයාව කැදවාගෙන එනු ලැබුවේ ජනාධිපති ලේකම් කාර්යාල පරිශ්‍රයේ පිහිටි තවත් විශේෂ පීඨිකාවක් වෙතයි.\nඑහිදී අග්‍රාමාත්‍ය රනිල් වික්‍රමසිංහ, විදේශ කටයුතු අමාත්‍ය මංගල සමරවීර ඇතුළු ශ්‍රී ලංකා නියෝජිත පිරිස, පාකිස්තාන අග්‍රාමාත්‍යවරයා වෙත හඳුන්වා දුන් අතර පසුව පාකිස්තාන  දුත පිරිස ශ්‍රී ලංකා ජනාධිපතිවරයා වෙත හඳුන්වා දීම ද සිදුකෙරුණා.\nඅද දහවල් අරලියගහ මන්දිරයට පැමිණෙන පාකිස්තාන අග්‍රාමාත්‍යවරයා වෙනුවෙන් අග්‍රාමාත්‍ය රනිල් වික්‍රමසිංහ දිවා භෝජන සංග්‍රහයක් පවත්වනු ලබනවා.\nඉන්පසු අග්‍රාමාත්‍යවරුන් දෙදෙනා අතර පාකිස්තාන ප්‍රදර්ශනය සංකේතාත්මකව විවෘත කිරීමට ද නියමිතයි.\nපාකිස්තාන අග්‍රාමාත්‍ය නවාස් ෂරිෆ්ගේ ශ්‍රිී ලංකා සංචාරය වෙනුවෙන් අද දිනයේ දීත් මාර්ග කිහිපයක වාහන ගමනාගමනය සීමා කෙරෙන බව පොලිස් මූලස්ථානය පවසනවා.\nඒ අනුව පෙරවරු 11 සිට පස්වරු 12 යි 30 දක්වා එන්.එස්.ඒ. වටරවුමේ සිට ගාලූපාරේ කොල්ලූපිටිය මංසන්ධිය දක්වා රථවාහන ගමනාගමනය සීමා කෙරෙනවා.\nඊට අමතරව අද පස්වරු 1.30 සිට පස්වරු දෙක දක්වා කොල්ලූපිටිය මංසන්ධියේ සිට ගාලූ පාර, එන්.එස්.ඒ. වටරවුම, ලෝටස් පාර, සෙරමික් මංසන්ධිය, රීගල් වටරවුම, පාසන් පාර, කොල්ලූපිටිය පොලීසිය ඉදිරිපිට වටරවුම දක්වා ගමනාගමනය සීමා කෙරෙනු ඇති.",
       "URL": "https://www.hirunews.lk/123418/ශ්‍රී-ලංකාව-සහ-පාකිස්තානය-අතර-ගිවිසුම්-රැසකට-අත්සන්-තබයි",
       "Category": "Local News",
       "Parent URL": "https://www.hirunews.lk/local-news.php?pageID=5222"
}