{
       "Source": "hirunews",
       "Timestamp": "Saturday, 11 March 2017 - 18:19",
       "Headline": "ගැබිනියක් මියයාම සම්බන්ධයෙන් කළුබෝවිල රෝහලට චෝදනාවක්",
       "News Content": "ඩෙංගු උණ වැළඳී කළුබෝවිල රෝහලට ඇතුළත් කළ පස් මස් ගැබිණි කාන්තාවකගේ මරණය රෝහලෙන්  නිසි ප්‍රතිකාර නොලැබීම හේතුවෙන් සිදුවූ බවට ඇයගේ ඥාතීන් චෝදනා කරනවා.\nමියගිය කාන්තාවගේ සැමියා ප්‍රකාශ කළේ රෝහල තුළදී තම බිරිඳ සම්බන්ධයෙන් හෙද හෙදියන් නොසැළකිල්ලෙන් කටයුතු කළ බවයි.\nදිල්කි දිල්ෂානි නන්දසේන නැමති 22 හැවිරිදි මෙම ගැබිණි කාන්තාව උණ රෝගයක් හේතුවෙන් කළුබෝවිල රෝහලට ඇතුළත් කර තිබුණේ පසුගිය පෙබරවාරි මස 28 වන දිනයි.\nපසුව සිදුකළ රුධිර පරීක්ෂාවෙන් ඇයට ඩෙංගු රෝගය වැළඳී ඇති බව වෛද්‍යවරුන් ප්‍රකාශ කර තිබෙනවා.\nකෙසේ වෙතත් රෝහලෙන් ඇයට කිසිදු ප්‍රතිකාරයක් සිදු නොකළ බවයි දිල්කිගේ සැමියා පවසන්නේ.\nඅධික උණ තත්ත්වය හේතුවෙන් දිල්කි දැඩි වේදනාවෙන් පෙළී ප්‍රතිකාර ඉල්ලා සිටියත් ඇතැම් අවස්ථාවලදී හෙදියන් සහ ඇතැම් වෛද්‍යවරුන් ඒ පිළිබඳ කිසිදු අවධානයක් යොමු නොකළ බවද ඔහු සඳහන් කළා.\nඅසාධ්‍ය තත්ත්වය හේතුවෙන් ඇය පසුගිය තුන්වනදා අංගොඩ උණ රෝහලට මාරුකර යවා ඇති අතර, ඇය ඊට දින හයකට පසු ජීවිතයෙන් සමුගත්තා.\nමේ පිළිබඳව හිරු ප්‍රවෘත්ති අංශය කළුබෝවිල රෝහලේ අධ්‍යක්‍ෂ වෛද්‍ය අසේල ගුණරත්නගෙන් විමසීමක් කළා.\nඔහු සඳහන් කළේ මියගිය දිල්කිගේ ස්වාමියා රෝහලෙන් කළ ඉල්ලීමකට අනුව පරීක්ෂණයක් පැවැත්වීම සඳහා සියලූ තොරතුරු අනිද්දා සෞඛ්‍ය අමාත්‍යාංශය වෙත යොමුකරන බවයි.",
       "URL": "https://www.hirunews.lk/156625/ගැබිනියක්-මියයාම-සම්බන්ධයෙන්-කළුබෝවිල-රෝහලට-චෝදනාවක්",
       "Category": "Local News",
       "Parent URL": "https://www.hirunews.lk/local-news.php?pageID=4619"
}