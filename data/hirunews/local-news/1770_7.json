{
       "Source": "hirunews",
       "Timestamp": "Saturday, 07 August 2021 - 9:08",
       "Headline": "ගල්ගමුව නිවසකින් මළසිරුරු 03ක් මතුවෙයි (වීඩියෝ)",
       "News Content": "ගල්ගමුව - මහනාන්නේරිය ප්‍රදේශයේ නිවසක තිබී මළ සිරුරු තුනක් සොයාගෙන තිබෙනවා.\nමෙලෙස මියගොස් ඇත්තේ කාන්තාවක්, ඇගේ පුත්‍රයා සහ තවත් තරුණයෙක් බවයි පොලිසිය පැවසුවේ.\nගල්ගමුව පොලීසියට ලද තොරතුරක් මත නිවසක් තුළ සිදුකළ පරීක්ෂාවකදී.\nමියගොස් සිටි 28 හැවිරිදි කාන්තාවක්, ඇයගේ වයස අවුරුදු 10ක් පමණ වූ පිරිමි දරුවා සහ තවත් 28 හැවිරිදි තරුණයෙකුගේ මළ සිරුරු සොයා ගැණුනා.\nපොලීසිය කළ මූලිකවිමර්ශනවලදී අනාවරණ වී ඇත්තේ ඊයේ රාත්‍රී ඇති වූ යම් ආරවුලක් දුරදිගයාමෙන් අදාළ 28 හවිරිදි තරුණයා මෙම කාන්තාව සහ ඇගේ පුත්‍රයා ඝතනය කර ඇති බවයි.\nඅදාළ ආරවුල සිදුවන අවස්ථාවේ එහි සිටි 5 හැවිරිදි දරුවෙකු යාබඳ නිවසට දිව ගොස් දිවි බේරා ගෙන තිබෙනවා.\n\"පොඩි එක්කෙනා ඇවිත් කිව්වේ අම්මා නැහැ කියලා. ඊට පස්සේ තමයි මම ළමයාව ගත්තේ. අරගෙන ඉවරවෙලා නංගිට කෝල් එක ගත්තා නංගි ෆෝන් එක ආන්සර් කළේ නැහැ. එයාලා තමයි ගෙට ගියේ මම ගෙට ගියේ නැහැ. එයාලා බලනකොට තමයි කිව්වේ මරලා දාලා කියලා.\"\nඝාතනයට ලක් වූ කාන්තාව සහ ඇගේ නිවස තුළ සිය දිවි හානි කර ගත් තරුණයා අතර අනියම් සබඳතාවක්ද පැවති බවට පොලීසිය සැකපළ කරනවා.\nඅප වාර්තාකරු සඳහන් කළේ මියගිය කාන්තාවගේ ස්වාමි පුරුෂයා නාවික හමුදා සේවයේ නියුතුවූවෙකු වන අතර සිද්ධිය සිදුවන අවස්ථාවේ නිවසේ සිට නොමැති බවයි.\nඝාතනයෙන් පසු සිය දිවි හානි කරගත් තරුණයාද ගල්ගමුව - මහනාන්නේරිය ප්‍රදේශයේම පදිංචි අයෙක්.\nසිද්ධිය පිළිබඳ වැඩිදුර විමර්ශන ගල්ගමුව පොලීසිය විසින් සිදු කරන අතර මහේස්ත්‍රාත් පරීක්ෂණය සහ පශ්චාත් මරණ පරීක්ෂණය අද සිදු කිරීමට නියමිතයි.",
       "URL": "https://www.hirunews.lk/279084/ගල්ගමුව-නිවසකින්-මළසිරුරු-03ක්-මතුවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1770"
}