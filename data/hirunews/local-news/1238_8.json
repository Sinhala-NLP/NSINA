{
       "Source": "hirunews",
       "Timestamp": "Sunday, 10 April 2022 - 20:55",
       "Headline": "ලිට්‍රෝ සමාගමෙන් දැනුම්දීමක් (වීඩියෝ)",
       "News Content": "පවතින ගෑස් හිඟයට පිළියමක් වශයෙන් අද සිට දෛනිකව ගෑස් සිලින්ඩර එක් ලක්ෂ දසදහසක් පමණ වෙළෙඳපොළට නිකුත් කිරීමට කටයුතු කරන\nබව ලිට්‍රෝ සමාගමේ සභාපති තෙෂාර ජයසිංහ මහතා පවසනවා.\nමාලදිවයිනේ සිට ඊයේ මෙරටට ළඟාවූ නෞකාවෙන් ගෑස් ගොඩබෑමේ කටයුතු ද මේ වනවිට ආරම්භ කර ඇති බවයි ඔහු වැඩිදුරටත් සඳහන් කළේ.\nමේ අතර ඉන්ධන ලබා ගැනීම සඳහා දංකොටුව ප්‍රදේශයේ පෝලිම්ක රැඳි සිටි පුද්ගලයෙකු ඇද වැටීමෙන් මියගොස් තිබෙනවා.\nඅද දිනයේ දිවයින පුරා පැයක විදුලි කප්පාදුවක් සිදු කිරීමට මහජන උපයෝගීතා කොමිසම, ලංකා විදුලිබල මණ්ඩලයට අවසර ලබා දී තිබෙනවා.\nඒ අනුව දිවයිනේ සියලුම කලාප සඳහා අද පස්වරු 06ත් රාත්‍රී 10ත් අතර කාලයේ පැයක විදුලි කප්පාදුවක් සිදු කෙරෙනු ඇති.\nමේ අතර ඉන්දීය ණය යෝජනා ක්‍රමය සහ දීර්ඝ කාලීන සැපයුම් ගිවිසුම් යටතේ හෙට දිනයේ තවත් ඩීසල් මෙට්‍රික්ටොන් 30000ක් මෙරටට ලැබීමට නියමිත බව බලශක්ති අමාත්‍යාංශය නිවේදනය කළා.\nකෙසේවෙතත් ඩීසල් සහ පෙට්‍රල් ලබා ගැනීමේ අරමුණින් මහ වැසි නොතකමින් ජනතාව ඉන්ධන පිරවුම්හල් ආශ්‍රිතව දිගු පෝලිම්වල රැඳි සිටියා.\nමේ අතර, දඹරවිල ප්‍රදේශයේදී ඉන්ධන ලබාගැනීමට පැමිණ සිටි පුද්ගලයෙකු ඉන්ධන ලබාගැනීමෙන් අනතුරුව හදිසි රෝගී තත්ත්වයක් හේතුවෙන් මෝටර් රථය තුළම මියගොස් තිබෙනවා.\nඅද උදෑසන මෙලෙස ජීවිතක්ෂයට පත්වුණේ කොච්චිකඩේ ප්‍රදේශයේ පදිංචි 50 හැවිරිදි පුද්ගලයෙක්.\nමේ අතර දංකොටුව නගරයේ ඉන්ධන පිරවුම්හලක පෝලිමේ රැඳි සිටි පුද්ගලයෙකු ඇද වැටී මියගොස් තිබෙනවා.\nපොලිසිය සඳහන් කළේ ඊයේ රාත්‍රී 7ට පමණ අදාළ පුද්ගලයා ඩීසල් ලබා ගැනීමට පැමිණ සිටිය දී මෙලෙස මිය ගොස් ඇති බවයි.\nමෙලෙස මියගොස් ඇත්තේ පන්නල ගෝනවිල ප්‍රදේශයේ පදිංචිකරුවෙක්.\nමෘත ශරීරය මාරවිල රෝහලේ තැන්පත් කර ඇති අතර පශ්චාත් මරණ පරීක්ෂණය අද සිදු කිරීමට නියමිතයි.\nමේ අතර ගෑස් මෙට්‍රික්ටොන් 3900ක් රැගෙන මාලදිවයිනේ සිට මෙරටට යාත්‍රා කළ නෞකාවෙන් ගෑස් ගොඩබෑමේ කටයුතු මේ වනවිට ආරම්භ කර තිබෙනවා.\nඒ අනුව අද සිට දෛනිකව ගෑස් සිලින්ඩර එක්ලක්ෂ දසදහසක් පමණ වෙළෙඳපොළට නිකුත් කිරීමට කටයුතු කරන බව ලිට්‍රෝ සමාගමේ සභාපති තෙෂාර ජයසිංහ මහතා අප කළ විමසීමක දී සඳහන් කළා.\nලිට්‍රෝ ගෑස් මිල ඉහළ දැමීමට මෙතෙක් කටයුතු කර නොමැති බැවින් වැඩි මිලට ගෑස් අලෙවි කරන වෙළෙඳුන් පිළිබඳ පොලිසියට පැමිණිලි කරන ලෙස ලිට්‍රෝ සමාගම පාරිභෝගිකයින්ට දැනුම් දෙනවා.\nඒ පිළිබඳ පැමිණිලි 1311 දුරකතන අංකයට ද දැනුම් දිය හැකි බවයි ලිට්‍රෝ සමාගම පවසන්නේ.\nකෙසේවෙතත් දිවයිනේ ප්‍රදේශ රැසක ගෑස් අලෙවි මධ්‍යස්ථා ඉදිරිපිට ඊයේ මෙන්ම අදත් පෝලිම් දැක ගත හැකි වුණා.",
       "URL": "https://www.hirunews.lk/301672/ලිට්‍රෝ-සමාගමෙන්-දැනුම්දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1238"
}