{
       "Source": "hirunews",
       "Timestamp": "Wednesday, 02 August 2017 - 19:36",
       "Headline": "සයිටම් විරෝධතා දිනය අවසන් (ඡායාරූප)",
       "News Content": "මාළඹේ පෞද්ගලික වෛද්‍ය විද්‍යාලය අහෝසි කිරීම ඇතුළු ඉල්ලීම් කිහිපයක් මුල් කර ගනිමින් සයිටම් විරෝධී ජන පවුර ප්‍රකාශයට පත් කළ ජාතික විරෝධතා දිනයට සමගාමීව දිවයිනේ ප්‍රධාන නගර රැසක අද විරෝධතා ව්‍යාපාර සංවිධාන කර තිබුණා.\nඑමෙන්ම, ඇතැම් රාජ්‍ය ආයතන ඉදිරිපිටද කළු කොඩි ඔසවා තිබූ අතර, තවත් පිරිසක් කළු පටි පැළඳ ගනිමින් විරෝධතාවල නිරත වුණා.\nරජයේ වෛද්‍ය නිලධාරීන්ගේ සංගමයේ සියලූම වෛද්‍යවරුන් අද කළු පටි පැළඳ රෝගී ප්‍රතිකාර සේවා ලබාදීමද විශේෂත්වයක්.\nමෙම ජාතික විරෝධතා දිනයට සමගාමීව අද දිවයිනේ ප්‍රදේශ රැසක විරෝධතා ව්‍යාපාර පැවැත්වුණා.\nඑසේම අද දහවල් කොළඹ ජාතික රෝහල ඉදිරිපිට සිට පා ගමනකින් පැමිණි සයිටම් විරෝධී ජනපවුරේ සාමාජිකයින් සෞඛ්‍ය අමාත්‍යාංශය ඉදිරිපිට විරෝධතාවක නිරත වුණා.\nපෙරටුගාමී සමාජවාදී පක්ෂයේ අධ්‍යාපන ලේකම්, පුබුදු ජයගොඩ, වෛද්‍ය පීඨ ශිෂ්‍ය ක්‍රියාකාරී කමිටුවේ කැඳවුම්කරු රයන් ජයලත්, ජාතික වෘත්තීය සමිති මධ්‍යස්ථානයේ සභාපති කේ.ඩී.ලාල්කාන්ත ඊට එක්ව සිටි අතර, ඔවුන් ආණ්ඩුවට එරෙහිව චෝදනා එල්ල කළා.\nකෙසේ වෙතත්, පෞද්ගලික වෛද්‍ය විද්‍යාලීය දෙමාපිය සමිතිය ද අද කොළඹ මාධ්‍ය හමුවක් කැඳවා තිබුණා.\nඊට එක්වෙමින් එහි සභාපති නීතිඥ ටී.එම්.කේ.බී.තෙන්නකෝන් කියා සිටියේ ජන බලයක් නොමැති පුද්ගලයෙක් සයිටම් විරෝධී සටන මෙහෙයවමින් සිටින බවයි.\nමේ අතර, අත්අඩංගුවට ගෙන සිටින අන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු ළහිරු වීරසේකර ඇතුලූ සිසුන් පස්දෙනා අනිද්දා දක්වා යලි රක්ෂිත බන්ධනාගාර ගත කෙරුණා.\nඡායාරූප - මාතර අදීෂ ආරියතිලක / හැටන් රංජිත් රාජපක්ෂ / මස්කෙළිය ගාමිණී බණ්ඩාර / අම්බලන්තොට අජිත් පුෂ්පකුමාර",
       "URL": "https://www.hirunews.lk/167459/සයිටම්-විරෝධතා-දිනය-අවසන්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4389"
}