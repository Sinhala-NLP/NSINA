{
       "Source": "hirunews",
       "Timestamp": "Friday, 14 May 2021 - 18:22",
       "Headline": "ශ්‍රී ලංකාවේ කොරෝනා ආසාදිතයන් සංඛ්‍යාව 136685 දක්වා ඉහළට (වීඩියෝ)",
       "News Content": "ශ්‍රී ලංකාවෙන් තවත් කොරෝනා වෛරස් ආසාදිතයන් 889ක් වාර්තාවී තිබෙනවා.\nඒ අනුව මෙරට සමස්ත ආසාදිතයන් සංඛ්‍යාව දැක්වෙන්නේ 136685ක් ලෙසටයි.\nමේ අතර රෝහල්ගතව ප්‍රතිකාර ලබමින් සිටි තවත් කොරෝනා වෛරස් ආසාදිතයන් 1306ක් සුවය ලබා පිටව යාමත් සමග මෙරට සුවය ලැබූ සමස්ත සංඛ්‍යාව 110108ක් දක්වා ඉහළ ගියා.\nමේවන විට රෝහල්ගතව ප්‍රතිකාර ලබමින් සිටින සංඛ්‍යාව 24796ක්. ශ්‍රී ලංකාවෙන් මේවන විට කොරෝනා මරණ 892ක් ද සිදුව තිබෙනවා.\nමේ අතර අද සිට ක්‍රියාත්මක වන පරිදි දිවයින පුරා සංචරණ සීමා පනවා තිබුණද, කොරෝනා ප්‍රතිශක්තිකරණ එන්නත් ලබාදීමේ වැඩසටහන් ස්ථාන කිහිපයකදීම ක්‍රියාත්මක කෙරුණා.\nඒ යටතේ ජනමාධ්‍යවේදීන් සඳහා එන්නත් ලබාදීම ජනමාධ්‍ය අමාත්‍යාංශයේ මෙහෙයවීමෙන් අද සිදු කෙරුණේ ශ්‍රී ජයවර්ධනපුර රෝහලේදියි.\nකොවිෂීල්ඩ් එන්නතේ දෙවන මාත්‍රාව මේ දක්වා පුද්ගලයන් 241,522 කුට ලබාදී ඇති අතර, ගෙවුණු දිනයේ පමණක් දෙවන මාත්‍රාව ලබාදුන් පුද්ගලයින් සංඛ්‍යාව 9,965ක්.\nසයිනොෆාම් එන්නතේ පළමු මාත්‍රාවද ඊයේ දිනයේ පුද්ගලයන් 64,260 දෙනෙකු ලබාදී ඇති අතර, ඒ අනුව මේ දක්වා එම එන්නත 214,880 කට ලබාදී තිබෙනවා.\nස්පුට්නික් වී එන්නතේ පළමු මාත්‍රාවද මේ වනවිට පුද්ගලයන් 14,673  දෙනෙකුට ලබාදී අවසන්.\nබස්නාහිර පළාතෙන් පසු එන්නත්කරණ වැඩසටහන මහනුවර, කුරුණෑගල සහ රත්නපුර දිස්ත්‍රික්කවල ප්‍රාදේශීය සෞඛ්‍ය වෛද්‍ය නිලධාරී බල ප්‍රදේශ තෝරාගනිමින් ඉදිරියේදී ක්‍රියාත්මක කරන බවයි සෞඛ්‍ය ඇමතිනි පවිත්‍රා වන්නිආරච්චි අද මාධ්‍ය හමුවේ කියා සිටියේ.\nකොග්ගල ආයෝජන කලාපයට අයත් ඇඟළුම් කර්මාන්තශාලා පහක සේවක සේවිකාවන් 1,500කට වැඩි පිරිසකට සිදුකළ කොරෝනා පරීක්ෂණවලින් 217 දෙනෙකු ආසාදිත බවට තහවුරු වී ඇතැයි හබරාදූව සෞඛ්‍ය වෛද්‍ය නිලධාරීවරයා  ප්‍රකාශ කළා.\nකැකිරාව පොලිස් ස්ථානයේ සුළු පැමිණිලි අංශයේ ස්ථානාධිපතිවරයාට කොරෝනා ආසාදිත බවට තහවුරුවීමත් සමඟ එම අංශයේ සේවය කරන නිලධාරීන් 27 දෙනෙකු නිරෝධායනයට යොමු කර තිබෙනවා.\nහෝමාගම මූලික රෝහලේ ප්‍රතිකාර ලබමින් සිටි කොරෝනා ආසාදිතයෙකු පලාගොස් රෝහල ආසන්නයේ නිවසක පිටුපස සැඟව සිටියදී රෝහල් කාර්ය මණ්ඩලය එම ආසාදිතයා අල්ලා යළි රෝහල් ගත කිරීමට කටයුතු කළා.\nමේ අතර කොරෝනා ආසාදිත මව්වරුන් අසාධ්‍ය තත්වයට පත්වීමේ වැඩි ඉඩකඩක් පවතින බවයි නාරි හා ප්‍රසව විශේෂඥ වෛද්‍ය සනත් ලැනරෝල් කියා සිටියේ.\nකොරෝනා ආසාදිතව ප්‍රතිකාර මධ්‍යස්ථාන වෙත යොමු කරන බන්ධනාගාර රැඳවියන්ගේ තොරතුරු ඥාතීන්ට ලබාගැනීමට පහසුවන පරිදි කොවිඩ් තොරතුරු මධ්‍යස්ථානයක් ස්ථාපිත කිරිමට එම දෙපාර්තමේන්තුව පියවර ගෙන තිබෙනවා.\n011 46 77 101 අංකයෙන් එම තොරතුරු මධ්‍යස්ථානය සමඟ සම්බන්ධ විය හැකි බවයි  බන්ධනාගාර කොමසාරිස් හා මාධ්‍ය ප්‍රකාශක චන්දන ඒකනායක කියා සිටියේ.",
       "URL": "https://www.hirunews.lk/271377/ශ්‍රී-ලංකාවේ-කොරෝනා-ආසාදිතයන්-සංඛ්‍යාව-136685-දක්වා-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1953"
}