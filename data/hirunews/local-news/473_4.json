{
       "Source": "hirunews",
       "Timestamp": "Thursday, 16 March 2023 - 14:01",
       "Headline": "මෝල්ලුන්ගේ වී මිල නිසා ගොවි දිවියට දැඩි බලපෑම් (වීඩියෝ)",
       "News Content": "මහ කන්නයේ වී අසවැන්න සඳහා නිසි මිලක් නොමැති විම ඇතුළු ගැටලු රැසක් හේතුවෙන් ප්‍රදේශ ගණනාවක වී ගොවීන් දැඩි පීඩාවට පත්ව\nසිටිනවා.\nමේ අතර වැලිඔය ප්‍රදේශයේ සෝයා බෝංචි වගාව ද මෙවර අසාර්ථක වී ඇති අතර, ගොවීන් පවසන්නේ සෝයා බෝංචි සඳහා ද නිසි මිලක් නොමැති බවයි\nගැටලු රැසක් මැද වගා කළ සෝයා අස්වැන්න වෙනුවෙන් නිසි මිලක් නො ලැබීම හේතුවෙන් තමන් මහත් අසරණ තත්ත්වයට පත්ව ඇති බවයි වැලිඔය, සපුමල්තැන්න සෝයා ගොවීන් පවසන්නේ.\nවර්ෂාව නොලැබීමෙන් මෙවර අක්කර ගණනාවක සෝයා බෝංචි අස්වැන්න විනාශ වී ගොස් ඇති අතර, ගොවීන් ඉල්ලා සිටින්නේ අස්වැන්නට නිසි මිලක් ලබා දී තම ගොවිතැන ආරක්ෂා කර දෙන ලෙස යි.\nමේ අතර, පොළොන්නරුව දිස්ත්‍රික්කයට අයත් කිරිමැටිපිටිය ව්‍යාපාරයේ මෙවර මහ කන්නයේ වී අස්වැන්න ඉතා විශාල ලෙස පහළ යාම හා ලැබුණු අස්වැන්න සඳහා\nනිසි මිලක් නො ලැබීම හේතුවෙන් එම ප්‍රදේශයේ ගොවි ජනතාව දැඩි දුෂ්කරතාවට පත්ව සිටිනවා.\nගොවීන් මැසිවිලි නගන්නේ, අක්කර 100කට ආසන්න බිම් ප්‍රමාණයක වගා කොට ඇති වී අස්වැන්න සඳහා නිසි කලට පොහොර නො ලැබීම හා ගොයම් කහ වීමේ රෝගයට ලක්වීම නිසා වගාවන් බොහෝ සෙයින් අසාර්ථක වූ බව යි.\nප්‍රදේශයේ වී මිලට ගන්නා මහා පරිමාණ වී මෝල් හිමියන් රුපියල් 70 - 80ත් අතර වූ ඉතා අඩු මුදලකට වී මිලදී ගැනීම හේතුවෙනුත් ගොවීන් දැඩි පීඩාවට පත්ව සිටිනවා.\nගොවීන් ඉල්ලා සිටින්නේ, වී කිලෝවක පාලන මිල රුපියල් 120ක මුදලක් ලෙස වැඩි කර තම වගාවන් ආරක්ෂා කර ගැනීමට සහය දෙන ලෙසයි.\nමොරගහකන්ද මහවැලි කලාපයේ ඇළහැර ගොවි ජන ව්‍යාපාරයට අයටත් ප්‍රදේශවල ද මේ වන විට මහ කන්නය සඳහා වගා කළ කුඹුරු අක්කර 16,000ක පමණ අස්වනු නෙලීම ආරම්භ කර තිබෙනවා.\nනමුත් ගොවීන් මැසිවිලි නගන්නේ ලබාගත් අස්වැන්න සඳහා නිසි මිලක් ලබා නො දීම හේතුවෙන් තමන්ට වගා කටයුතුවලින් ඉවත් වීමට සිදු ව ඇති බව යි.",
       "URL": "https://www.hirunews.lk/330111/මෝල්ලුන්ගේ-වී-මිල-නිසා-ගොවි-දිවියට-දැඩි-බලපෑම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=473"
}