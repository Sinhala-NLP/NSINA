{
       "Source": "hirunews",
       "Timestamp": "Wednesday, 25 August 2021 - 17:15",
       "Headline": "ඇඳිරි නීතිය දීර්ඝ කිරීම පිළිබඳ තීරණය සිකුරාදා (වීඩියෝ)",
       "News Content": "පවතින නිරෝධායන ඇඳිරි නීතිය තවදුරටත් දීර්ඝ කරන්නේ ද යන්න සම්බන්ධයෙන් සිකුරාදා (27) ප්‍රකාශයට පත් කරන බව සෞඛ්‍ය සේවා අධ්‍යක්ෂ ජනරාල්වරයා පවසනවා.\nසිකුරාදා දිනයේදී ජනාධිපති කාර්ය සාධක බලකාය රැස්වීමෙන් අනතුරුව වාර්තාවන රෝගීන් ප්‍රමාණයත් වාර්තාවන මරණ ප්‍රමාණයත් අනුව 30වනදායින් පසුත් සංචරණ සීමා දීර්ඝ කිරීම හෝ නොකිරීම තීරණය කරන  බවයි සෞඛ්‍ය සේවා අධ්‍යක්ෂ ජනරාල්වරයා කියාසිටියේ.\nසෞඛ්‍ය මාර්ගෝපදේශ මෙන්ම සෞඛ්‍ය පුරුදුවලට ජනතාව අනුගත වීම සියයට සියයක් දක්නට නොලැබෙන බව ද ඔහු මෙහිදී සඳහන් කළා.\nසංචරණ සීමා පනවනු ලැබුවේ ජනතාවගේ සංචරණය සීමා කර රෝගීන් අලුතින් රෝගීන් ඇතිවීම වැළැක්වීම වෙනුවෙන් වන අතර වෛරසය පැතිරීම වැළැක්විය හැකි වන්නේ ජනතාව ඒකරාශී වීම වැළැක්වීම තුලින් බව ද අසේල ගුණවර්ධන මහතා කියාසිටියා.\nඑබැවින් මෙම සංචරණ සීමා පනවා ඇති කාලය තුල හැකි තාක් නිවෙස්වලට වී සිටින ලෙසටයි සෞඛ්‍ය සේවා අධ්‍යක්ෂ ජනරාල්වරයා ඉල්ලා සිටියේ.\nඑසේ නොමැති වුව හොත් ඉදිරියට ද රෝගීන් වාර්තාවීමේ අඩුවක් දැකීමට නොහැකි වනු ඇතැයි ද ඔහු සඳහන් කළා.\nදිවයිනටම ක්‍රියාත්මක වන පරිදි පසුගිය සිකුරාදා මධ්‍යම රාත්‍රියේ සිට ක්‍රියාත්මක කළ නිරෝධායන ඇදිරි නීතිය අවසන් වීමට නියමිතව ඇත්තේ ලබන සඳුදා අලුයම 4 ටයි.\nමේ අතර, දිවයිනේ සියලුම ආර්ථික මධ්‍යස්ථාන ලබන සෙනසුරාදා සහ ඉරිදා යන දින දෙකේ තොග වෙළඳාම සඳහා පමණක් විවෘත කෙරෙන බව රාජ්‍ය අමාත්‍ය ශෂීන්ද්‍ර රාජපක්ෂ හිරු ප්‍රවෘත්ති අංශයට සඳහන් කළා.\nමේ අතර, අතරමැදියන් විසින් රැස් කර සඟවා ගෙන සිටින සහල් තොග වැටලීමේ කටයුතු මේ වනවිට පොළොන්නරුව සහ අම්පාර දිස්ත්‍රික්කවලින් ආරම්භ කර ඇති බව අමාත්‍ය බන්දුල ගුණවර්ධන ප්‍රකාශ කළා.\nඔහු මේ බව කියා සිටියේ කොළඹ අද පැවති මාධ්‍ය හමුවකට එක්වෙමින්.",
       "URL": "https://www.hirunews.lk/280603/ඇඳිරි-නීතිය-දීර්ඝ-කිරීම-පිළිබඳ-තීරණය-සිකුරාදා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1731"
}