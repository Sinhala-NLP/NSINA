{
       "Source": "hirunews",
       "Timestamp": "Monday, 28 February 2022 - 10:28",
       "Headline": "දෙමසක් තුළ රිය අනතුරුවලින් 457 දෙනෙකු මරුට",
       "News Content": "පසුගිය ජනවාරි මස 1 වනදා සිට මේ මස 25 වනදා දක්වා කාලය තුළ සිදුවූ මාරක රිය අනතුරු 434කින් පුද්ගලයින් 457 දෙනෙකු මියගොස් තිබෙනවා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව සඳහන් කළේ ඒ අතර යතුරුපැදි අනතුරු 177ක්ද පවතින බවයි.\nඑමෙන්ම පසුගිය සතියක කාලය තුළ මාරක රිය අනතුරු 43ක් සිදුවී පුද්ගලයන් 44 දෙනෙකු ජීවිතක්ෂයට පත්ව ඇති බව පොලිස් මාධ්‍ය ප්‍රකාශකවරයා කියා සිටියේ.\nමේ අතර කිලිනොච්චිය පුනරීන් සංගුපිට්ටි පාලම ආසන්නයේ දී යතුරුපැදියක් වේගය පාලනය කරගැනීමට නො හැකිව පැති බැම්මක ගැටීමෙන් එහි ගමන් ගත් මන්නාරම පොලිසියට අනුයුක්තව සේවය කළ කොස්තාපල්වරයෙකු ජිවිතක්ෂයට පත්ව තවත් පොලිස් කොස්තාපල්වරයෙකු ඊයේ පස්වරුවේ තුවාල ලැබුවා.\nඑමෙන්ම දික්වැල්ල - හුන්නදෙණිය මංසන්ධිය අසල දී ලොරි රථයක් ප්‍රතිවිරුද්ධ දිශාවෙන් පැමිණි තවත් ලොරි රථයක හා කැබ් රථයක ගැටී සිදු වූ අනතුරකින් මාර්ගයේ ගමන් කරමින් සිටි 78 හැවිරිදි කාන්තාවක් ද ඊයේ ජීවිතක්ෂයට පත්වුණා.\nමෙම අනතුරින් කැබ් රථයේ රියදුරු ඇතුලු තුන්දෙනෙකු තුවාල ලැබුවා.",
       "URL": "https://www.hirunews.lk/298263/දෙමසක්-තුළ-රිය-අනතුරුවලින්-457-දෙනෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=1328"
}