{
       "Source": "hirunews",
       "Timestamp": "Monday, 24 August 2020 - 13:09",
       "Headline": "කබීර්ට සහ රංජිත් මද්දුමබණ්ඩාරට ඉදිරි අසුන් පැනවීම ගැන පාර්ලිමේන්තුවෙන් විමසයි",
       "News Content": "සමගි ජනබලවේගයේ මහ ලේකම්, පාර්ලිමේන්තු මන්ත්‍රී රංජිත් මද්දුමබණ්ඩාර සහ පාර්ලිමේන්තු මන්ත්‍රී කබීර් හෂීම්ට ඉදිරි අසුන් පැනවිය හැකිදැයි එම පක්ෂය පාර්ලිමේන්තුවෙන් විමසීමක් කර තිබෙනවා.\nකෙසේ වෙතත් ඒ සම්බන්ධයෙන් පක්ෂ නායක රැස්වීමේදි සාකච්ඡා කරන ලෙස වේත්‍රධාරීවරයා දැනුම්දී ඇති බවයි වාර්තාවන්නේ.\nපසුගියදා ජනාධිපතිවරයාගේ ප්‍රධානත්වයෙන් පැවති පාර්ලිමේන්තු මංගල සැසිවාරයේදී ජ්‍යෙෂ්ඨත්ව ලේඛනයට අනුව ඔවුන් දෙදෙනාට මුල්පෙළ අසුන් පනවා තිබුණා.\nකෙසේ වෙතත් පක්ෂ නායකයින් වන මනෝ ගනේෂන්ට සහ පලනි දිගම්බරම් යන මන්ත්‍රිවරුන්ට පසුව මුල්පෙල අසුන් ලබාදීමට සමගි ජනබලවේගය පියවර ගෙන තිබූ අතර, ඒ අනුව රංජිත් මද්දුමබණ්ඩාර සහ කබීර් හෂීම් යන මන්ත්‍රිවරුන් දෙදෙනා අවසන්වරට පාර්ලිමේන්තුව රැස්වූ පසුගිය 21 වනදා දෙවන පෙළ ආසනයක අසුන්ගෙන සිටියා.\nසමගි ජන බලවේගයේ මන්ත්‍රීවරුන් 12 දෙනෙකුට මේ වනවිට ඉදිරිපෙළ අසුන් පනවා තිබෙනවා.\nමේ අතර මංගල සැසිවාරයේදී පසුපෙළ ආසනයක අසුන් ගෙන සිටි හිටපු ජනාධිපති මෛත්‍රීපාල සිරිසේනට ආණ්ඩු පක්ෂයේ මුල් පෙළ අසුනක් ලබා දී තිබෙනවා.\nමංගල සැසිවාරයේදී ඔහුට පසුපෙළ ආසනයක් ලබාදී තිබුණේ මන්ත්‍රීවරුන්ගේ ජේ්‍ෂ්ඨතාවය අනුවයි.\nආණ්ඩු පක්ෂයේ ප්‍රධාන සංවිධායකවරයා කළ ඉල්ලීමකට අනුව ඔහුට මුල් පෙළ අසුනක් ලබාදී ඇති අතර විපක්ෂයේ අසුන් ගෙන සිටි ශ්‍රී ලංකා පොදුජන පෙරමුණේ මහ ලේකම් නීතිඥ සාගර කාරියවසම්ට ආණ්ඩු පක්ෂයේ අසුනක් ලබා දීමට පියවර ගෙන තිබෙනවා.",
       "URL": "https://www.hirunews.lk/248530/කබීර්ට-සහ-රංජිත්-මද්දුමබණ්ඩාරට-ඉදිරි-අසුන්-පැනවීම-ගැන-පාර්ලිමේන්තුවෙන්-විමසයි",
       "Category": "Local News",
       "Parent URL": "https://www.hirunews.lk/local-news.php?pageID=2501"
}