{
       "Source": "hirunews",
       "Timestamp": "Wednesday, 07 July 2021 - 16:48",
       "Headline": "ශ්‍රී ලන්කන් පාඩු ලබන හේතු කෝප් කමිටුවේදී හෙළිවෙයි",
       "News Content": "ශ්‍රී ලන්කන් ගුවන් සමාගම ලාභ ලබන තත්ත්වයට පත්කිරීම සඳහා වන පූර්ණ ව්‍යාපාරික සැලැස්මක් මාසයක් ඇතුළත කෝප් කාරක සභාවට ඉදිරිපත් කරන ලෙස කෝප් සභාපති, පාර්ලිමේන්තු මන්ත්‍රී මාහාචාර්ය චරිත හේරත් ශ්‍රී ලන්කන් සභාපති අශෝක් පතිරගේ මහතාට ඊයේ (06) දැනුම් දුන්නා.\nඒ ඊයේ පැවති කෝප් කමිටු රැස්වීමෙදීයි.\nඑමෙන්ම පවතින තත්ත්වය අධ්‍යයනය කර අමාත්‍යාංශ මට්ටමින්ද වාර්තාවක් මසක් ඇතුළත ලබා දෙන ලෙස සංචාරක අමාත්‍යාංශයේ ලේකම්වරයාට නිර්දේශ කළා.\nමෙහිදී ශ්‍රී ලන්කන් ගුවන් සමාගම 2021 මාර්තු 31 දිනට අලාභය රුපියල් මිලියන 372,015ක් බව කෝප් සභාවේදී අණාවරණය වුනා.\n2020/21 වර්ෂයේ බදුවලට පසු එම සමාගමේ මුළු අලාභය රුපියල් මිලියන 45,674ක් වූ අතර මෙම කාල සීමාව තුලදී මෙහෙයුම් අලාභය ද වැඩි වී ඇති බව මෙහිදී හෙළි වුනා.\n2020 වසරේදී භාණ්ඩාගාරය විසින් ඇමෙරිකානු ඩොලර් මිලියන 500ක අතිරේක ප්‍රාග්ධන යෙදවීමක් සිදු කල අතර, ඉන් ඇමෙරිකානු ඩොලර් මිලියන 240 ක මුදලක් මේ වනවිටත් සමාගම වෙත නිකුත් කර ඇති බව කාරක සභාවේදී නිරීක්ෂණය වුනා.\nඑම මුදල් භාවිත කර ඇති ආකාරය සම්බන්ධව ද කාරක සභාවේ විශේෂ අවධානයක් යොමු මෙහිදී යොමු වුනා.\nමේ අතර මෙහිදී සිදුකල ප්‍රශ්න කිරීම් හමුවේ ශ්‍රී ලන්කන් ගුවන් සමාගමේ 2021 මාර්තු 31 දිනට සේවයේ යෙදී සිටින ඉහළ කළමණාකරණයේ නිලධාරියෙකු රුපියල් මිලියන 3.1ක මාසික වේතනයක් ලබන බව හෙලි වුනා.\nමීට අමතරව රුපියල් මිලියන 2 කට වැඩි මාසික වැටුපක් ලබන ගුවන් නියමුවන් සංඛ්‍යාව 82ක්.\nඑමෙන්ම තවත් ගුවන් නියමුවන් 142 දෙනෙකු, ගුවන් යානා ඉංජිනේරුවන් 12 දෙනෙකු, ඉංජිනේරු අංශයේ කළමණාකරුවන් 09 දෙනෙකු හා ඉහළ කළමණාකරණයේ නිලධාරින් 03 දෙනෙකු රුපියල් මිලියනයත්, මිලියන 02 අතර මාසික වැටුපක් ලබන බවද කාරක සභාවේදී හෙළි වුනා.\nජාතික සේවාවක් ලෙස පවත්වා ගත යුතු මෙම ගුවන් සේවාවේ දෛනික පාඩුව රුපියල් මිලියන 84ක් බව කාරක සභාවේදී හෙළි වී තිබෙනවා.\nඑතරම් ජාතික ධනයක් දිනපතා කාබාසීනියා කරන මෙම සමාගම ලාභ ලබන තත්ත්වයට පත් කිරීම වෙනුවෙන් ක්‍රමවත් සැලැස්මක් අවශ්‍ය බවද මෙහිදී අවධාරණය කෙරුනා.\nඑමෙන්ම ශ්‍රී ලන්කන් ගුවන් සේවය 2019/20 හා 2020/21 වසරවලදී එහි පිරිවැය ඇමෙරිකානු ඩොලර් මිලියන 66.9ක් දක්වා අඩු කර ගැනීමට කටයුතු කිරීම සම්බන්ධයෙන් කාරක සභාව එම සමාගම මෙහිදී ඇගයීමට ද ලක් කලා.",
       "URL": "https://www.hirunews.lk/276341/ශ්‍රී-ලන්කන්-පාඩු-ලබන-හේතු-කෝප්-කමිටුවේදී-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1836"
}