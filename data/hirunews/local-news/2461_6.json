{
       "Source": "hirunews",
       "Timestamp": "Friday, 11 September 2020 - 19:16",
       "Headline": "අදත් රුසියාවෙන් නිවේදනයක් - වෛද්‍යවරුන්, වෛද්‍ය සභාවේ ස්වාධීනත්වය ප්‍රශ්න කරයි (වීඩියෝ)",
       "News Content": "ශ්‍රී ලංකා වෛද්‍ය සභාවේ ස්වාධීනත්වය ආරක්ෂා කිරීමට කටයුතු නොකළහොත් සැප්තැම්බර් 21 වනදායින් ආරම්භ වන සතිය තුළ දැඩි වෘත්තීය ක්‍රියාමාර්ගයකට අවතීර්ණ වන බව රජයේ වෛද්‍ය නිලධාරින්ගේ සංගමය පවසනවා.\nඑම සංගමයේ විධායක සභාව ඊයේ රැස්වී එම තීරණයට එළඹ ඇති අතර, ඉදිරියේදී හදිසි මධ්‍යම කාරක සභා රැස්වීමක් ද කැඳවීමටයි තීරණය කර ඇත්තේ.\nවෛද්‍ය සේවාවේ ගුණාත්මකභාවය සහ වෛද්‍ය අධ්‍යාපනයේ ප්‍රමිතිය ආරක්ෂා කර ගැනීම සඳහා ඇති රාජ්‍ය ආයතනය වන ශ්‍රී ලංකා වෛද්‍ය සභාව වසර 90ක කාලයක් ස්වාධීනව පැවති අතර, එය දේශපාලනීකරණය කිරීමට සහ දුර්වල කිරීමට ක්‍රියා කළ එකම අමාත්‍යවරයා රාජිත සේනාරත්න බවයි රජයේ වෛද්‍ය නිලධාරින්ගේ සංගමය කොළඹ අද පැවති මාධ්‍ය හමුවකට එක්වෙමින් සඳහන් කළේ.\nමේ අතර, රුසියාවේ විශ්වවිද්‍යාල 3 ක් පිළිගත් විශ්වවිද්‍යාල ලැයිස්තුවෙන් ඉවත් කිරීමට ශ්‍රී ලංකා වෛද්‍ය සභාව ගෙන ඇති තීරණය සම්බන්ධයෙන් රුසියානු සමූහාණ්ඩුවේ තානාපති කාර්යාලයේ සංස්කෘතික මධ්‍යස්ථානය අදත් නිවේදනයක් නිකුත් කර තිබුණා.\nඑම නිවේදනයේ දැක්වෙන්නේ රුසියාව සහ ශ්‍රී ලංකාව අතර රාජ්‍ය තාන්ත්‍රික සබඳතා පිළිබඳ වසර 60 කට අධික ඉතිහාසයක් පවතින අතර, එහි ප්‍රතිඵලයක් ලෙස ශ්‍රී ලංකාවේ සිසුන්ට වෛද්‍ය ක්ෂේත්‍රයේ උසස් අධ්‍යාපනය හැදෑරීම සඳහා ශිෂ්‍යත්ව ප්‍රදානය කර තිබෙන බවයි.\nපසුගිය වසර පුරාම ශ්‍රී ලංකාවට පැමිණි රුසියානු විශ්වවිද්‍යාල නිලධාරින් සමග වෛද්‍ය සභාව රැස්වීම් කිහිපයක් පවත්වා තිබියදී පෙර දැනුම්දීමකින් තොරව, අදාළ විශ්වවිද්‍යාල අනුමත ලැයිස්තුවෙන් ඉවත් කිරීම සම්බන්ධයෙන් ද තම රජයේ අවධානය යොමුව ඇති බවයි රුසියානු තානාපති කාර්යාලය සංස්කෘතික මධ්‍යස්ථානය නිකුත් කළ නිවේදනයේ දැක්වෙන්නේ.\nමෙම තීරණය හේතුවෙන් ඉදිරියේදී ශ්‍රී ලංකාවට ලබාදීමට නියමිත ශිෂ්‍යත්ව සඳහා බලපෑමක් නොවනු ඇති බව තම අපේක්ෂාව බවත්, එසේවුවහොත් ශ්‍රී ලංකාවේ තරුණ තරුණියන්ට ප්‍රමුඛ පෙලේ රුසියානු විශ්වවිද්‍යාලවල නොමිලේ උසස් අධ්‍යාපනය ලබා ගැනීමේ අවස්ථාව අහිමිවී යනු ඇති බවත්, එහි සඳහන්.\nඊයේ දිනයේදී ද රුසියානු මධ්‍යස්ථානය නිවේදනයක් නිකුත් කරමින් සඳහන් කළේ ශ්‍රී ලංකාවේ ප්‍රධානතම තේ ගැණුම්කරුවා ලෙස ඉදිරියේදී මේ හේතුවෙන් තේ මිලදී ගැනීම නැවැත්වීමට ද ඉඩ ඇති බවයි.\nරුසියානු වෛද්‍ය අධ්‍යාපනය පිළිබඳව පැන නැගී ඇති ප්‍රමිතිය සම්බන්ධයෙන් අප කොළඹ ජාතික රෝහලේ හිටපු අධ්‍යක්ෂ විශේෂඥ වෛද්‍ය හෙක්ටර් වීරසිංහගෙන් විමසීමක් කළා.\nඅද පැවති මාධ්‍ය හමුවේදී රජයේ වෛද්‍ය නිලධාරින්ගේ සංගමයේ සංස්කාරක වෛද්‍ය හරිත අලූත්ගේ කියා සිටියේ රාජිත සේනාරත්න සෞඛ්‍ය අමාත්‍යවරයාව සිටි සමයේ සිදුකළ බලපෑම් මත වෛද්‍ය සභාව දේශපාලනීකරණය වී ඇති බවයි.",
       "URL": "https://www.hirunews.lk/249989/අදත්-රුසියාවෙන්-නිවේදනයක්-වෛද්‍යවරුන්-වෛද්‍ය-සභාවේ-ස්වාධීනත්වය-ප්‍රශ්න-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2461"
}