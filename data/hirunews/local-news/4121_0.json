{
       "Source": "hirunews",
       "Timestamp": "Wednesday, 17 January 2018 - 19:54",
       "Headline": "බැඳුම්කර කොමිෂන් සභා වාර්තාව ප්‍රසිද්ධියට පත් කෙරේ",
       "News Content": "ප්‍රශ්නගත බැඳුම්කර නිකුතුව සම්බන්ධයෙන් විමර්ශනය කළ කොමිසම ජනාධිපතිවරයා වෙත ලබාදුන් වාර්තාව ජනාධිපති ලේකම් කාර්යාල වෙබ් අඩවිය හරහා ප්‍රසිද්ධියට පත් කර තිබෙනවා.\nඑම වාර්තාව ප්‍රධාන පරිච්ජේද 34 කින් සමන්විතයි.\nප්‍රශ්නගත බැඳුම්කර නිකුතුව සම්බන්ධයෙන් විමර්ශනය සදහා පත් කෙරුණු ජනාධිපති කොමිසම ක්ෂේත්‍ර රැසක් ඔස්සේ සිය විමර්ශන සිදුකර තිබෙනවා.\nඒ අනුව ශ්‍රී ලංකා මහ බැංකුවේ මුල්‍ය කටයුතු, පර්පර්චුවෙල් ට්‍රෙෂරීස් සමාගමේ ක්‍රියාකාරීත්වය, ප්‍රශ්නගත බැඳුම්කර ගනුදෙනු සඳහා එවක මහ බැංකු අධිපතිවරයාව සිටි අර්ජුන් මහේන්ද්‍රන් මහතා සිදුකළ මැදිහත්වීමල ඔහුගේ බෑණා වන අර්ජුන් ඇලෝසියස්ගේ ජංගම දුරකතන මගින් ලබාගත් තොරතුරු\nඔස්සේ අපරාධ පරීක්ෂණ දෙපාර්තමේන්තුව සකස් කළ වාර්තාවල පර්පර්චුවෙල් ට්‍රෙෂරීස් සමාගම අදාල කාලය තුළ ඉපැයූ ලාභයල ශ්‍රී ලංකා මහ බැංකුව බැඳුම්කර නිකුතුව හරහා ලබාඇති පාඩු ආදී කරුණු රැසක් ඇතුළත්.\nමෙම වාර්තාව මගින් බැදුම්කර කොමිසම පෙන්වා දී ඇත්තේ 2014 වසරේ මුල් සමයේ ව්‍යාපාර කටයුතු ඇරඹූ පර්පචුවෙල් ට්‍රෙෂරීස් සමාගම එම වසරේ මාර්තු 31 වැනිදායින් අවසන් වූ මුල්‍ය වර්ෂය තුළ රුපියල් මිලියන 3.7 ක පාඩුවක් ලබා ඇති බවයි.\nනමුත්, 2014 වසරේ අප්‍රේල් මස 01වැනිදායි ඇරඹි ඊළග මුල්‍ය වර්ෂයේදී රුපියල් මිලියන 959.5 ක ශුද්ධ ලාභයක් උපයා ඇති බවත්, 2015 අප්‍රේල් මස 1 වැනිදා ඇරඹි මුල්‍ය වර්ෂයේදී ශුද්ධ ලාභය රුපියල් බිලියන 5.124 ක් දක්වා වර්ධනය කරගෙන ඇති බවත් එම වාර්තාවේ දැක්වෙනවා.\n2015 පෙබරවාරි 27 වැනි දින සිදුවූ පළමු ප්‍රශ්නගත බැදුම්කර නිකුතුවේදී සිදුවූ රුපියල් හැට අට කෝටි අසූ හත් ලක්ෂ 62,100 ක පාඩුව වෙන්දේසිය සදහා අර්ජුන් මහේන්ද්‍රන්ගේ මැදිහත් වීම සිදු නොවූයේ නම් වළක්වා ගැනීමට තිබූ බව එම වාර්තාවෙන් පෙන්වා දී තිබෙනවා.\nඑම වාර්තා යටතේ එවක මුදල් ඇමතිවරයාව සිටි රවී කරුණානායක මහතා සහ අර්ජුන් ඇලෝෂියස් මහතා අතර පැවැති දුරකතන සංවාද සම්බන්ධයෙන් ද සටහන් වී තිබෙනවා.\nශ්‍රී ලංකා මහ බැංකුවේ අධිපතිවරයා පත් කිරීම සම්බන්ධයෙන් අගමැතිවරයාගෙන් කල ප්‍රශ්න කිරීම්වලදී එම තනතුර සදහා විදේශිකයෙකු පත් කිරීම පිළිබඳ අගමැතිවරයා ලබාදුන් ප්‍රකාශ පිළිබඳව ද කොමිසම විශේෂයෙන් සඳහන් කර තිබෙනවා.\nඑසේම අගමැතිවරයා විසින් මේ සම්බන්ධයෙන්සොයා බැලීමට පත් කළ පිටිපන කමිටුවට බැඳුම්කර සම්බන්ධයෙන් විශේෂඥ දැනුම ඇති පුද්ගලයින් පත්කර නොතිබීම පිළිබඳව ද කොමිසමේ අවධානය යොමු වී තිබෙනවා.\nකොමිසමේ නිර්දේශ යටතේ දක්වා ඇති කරුණු අතරට අර්ජුන් ඇලෝෂියස්ල පර්පචුවෙල් ට්‍රෙෂරීස් සමාගමේ ප්‍රධාන විධායක නිලධාරියා වූ කසුන් පලිසේන යන අය සම්බන්ධයෙන් දණ්ඩ නීති සංග්‍රහය යටතේ අපරාධ නඩු පැවරීමට ඇති හැකියාව සම්බන්ධයෙන් නීතිපතිවරයාට අවධානය යොමුකළ හැකි බවයි.\nරවී කරුණානායක මහතා කොමිසම ඉදිරියේ දිවුරුමක් පිට ලබාදුන් සාක්ෂි සත්‍ය නොමැති බව පෙනීයන බැවින් දණ්ඩ නීති සංග්‍රහයේ 179 වන වගන්තිය හෝ 188 වන වගන්තිය යටතේ හෝ වෙනත් අදාළ නීති යටතේ ක්‍රියා කිරීමට සුදුසු බවට නීතිපතිවරයාට නිර්දේශ කරන බවයි.\nපළමු බැදුම්කර නිකුතුවේදී ශ්‍රී ලංකා මහ බැංකුවට සිදුවූ පාඩුවට එවකට මහ බැංකු අධීපති වූ අර්ජුන් මහේන්ද්‍රන් මහතා වගකිව යුතු බවත් අදාළ පාඩුව අයකර ගැනීම සදහා ඔහුට එරෙහිව කටයුතු කළ යුතු බවත් මෙම නිර්දේශ වලට ඇතුළත්.\nමේ අතර මහබැංකු බැදුම්කර ගනුදෙනුව පිළිබද සෙවීමට පත්කළ ජනාධිපති විමර්ශන කොමිසමේ සහ බරපතළ වංචා, දූෂණ, රාජ්‍ය සම්පත්, වරප්‍රසාද, බලය සහ අධිකාරිය අනිසි ලෙස භාවිතා කිරීම සම්බන්ධයෙන් විමර්ශනය කිරීම සදහා වූ ජනාධිපති පරීක්ෂණ කොමිසමේ අවසන් වාර්තාවන්හි ඇතුළත් යෝජනා ක්‍රියාත්මක කිරීම, නීතිමය තත්ත්වයන් සහ බාහිර කටයුතු පිළිබදව සොයා බැලීම සදහා සාකච්ඡාවක් ජනාධිපතිවරයාගේ ප්‍රධානත්වයෙන් අද (17) දහවල් ජනාධිපති කාර්යාලයේදී පැවැතවුනා.\nනීතිපති, මහබැංකු අධිපති, අල්ලස් හෝ දූෂණ චෝදනා විමර්ශන කොමිසන් සභාවේ අධ්‍යක්ෂ ජනරාල් ඇතුළු  නිලධාරින්  මෙම සාකච්ඡාවට එක්ව සිටි බවයි ජනාධිපති මාධ්‍ය අංශය කියාසිටියේ.\nඑහිදී බැදුම්කර කොමිෂන් සභා වාර්තාව මගින් සිදුකරන ලද නිර්දේශ ඉදිරියට ක්‍රියාත්මක කිරීම පිළිබද පහත අංශ යටතේ අවධානය යොමු කර තිබෙනවා.\nබැදුම්කර කොමිසමේ නිර්දේශ ප්‍රධාන වශයෙන් කොටස් හතරකි. ඒ, වැඩිදුරටත් විමර්ශන පැවැත්වීම, ඇතැම් තැනැත්තන්ට එරෙහිව නෛතික ක්‍රියාමාර්ග ගැනීම, පවතින නීති සංශෝධනය කිරීම සහ අවශ්‍ය පරිදි නව නීති සම්පාදනය මෙන්ම අනාගතයේදී මෙවැනි අක්‍රමිකතා, දූෂණ හෝ අපරාධ සිදුවීම වළක්වා ගැනිම සදහා ගතයුතු වෙනත් ක්‍රියාමාර්ග වශයෙනි.\nඒ අනුව සිදුකර ඇති  අපරාධවලට අදාළ වගකිවයුත්තන්ට එරෙහිව අපරාධ නඩු පැවරීම, රජයට සහ සේවක අර්ථ සාධක අරමුදලට සිදුව ඇති අලාභය පියවා ගැනීම පිණිස සහ නිත්‍යානුකූල නොවන ක්‍රියාවන්හි යෙදුණු තැනැන්තන්ට එරෙහිව සිවිල් නඩු පවරා වන්දි ලබා ගැනීමට කටයුතු කිරිම මෙන්ම විවිධ රාජ්‍ය ආයතනවල සේවය කරන ලද මෙම අපරාධයට සම්බන්ධ නීත්‍යානුකූල නොවන ක්‍රියාවන්හි යෙදුණු පුද්ගලයන්ට එරෙහිව විනය පියවර ගැනීමට ද නිර්දේශ කෙරිණි.\nඅපරාධ නඩු පැවරීම නීතිපතිතුමා සහ අල්ලස් හෝ දූෂණ චෝදනා විමර්ෂණ කොමිසන් සභාවේ අධ්‍යක්ෂ ජනරාල්වරයා විසින් සිදු කෙරෙන අතර මෙම අපරාධයට ඝෘජුව හා වක්‍රව  සම්බන්ධ පුද්ගලයින්ට එරෙහිව දණ්ඩ නීති සංග්‍රහය, පොදු දේපළ පනත, ස්කන්ධ ආඥා පනතෙහි සඳහන් වරදවල් සහ මුදල් විශුද්ධිකරණ පනත වැනි පනත් සහ නීති උපයෝගි කරගනු ඇත.\nතවද බැදුම්කර කොමිසම හමුවේ ඉදිරිපත් කර තිබෙන සාක්ෂි සහ පවත්වන ලද විමර්ශණයේදී අනාවරණය වූ කරුණුවලින් වෙනස් සහ වැඩිමනත් වරදවල් අනාවරණය වන්නේනම් ඒවා සිදුකරන ලද පුද්ගලයන්ට එරෙහිව ද ක්‍රියාමාර්ග ගනු ඇත.\nසිදුව ඇති අපරාධ පිළිබඳ වැඩිදුර විමර්ෂණය කිරීමේදී නීතිපතිතුමාගේ උපදෙස් ප්‍රකාරව අපරාධ පරීක්ෂණ දෙපාර්තමේන්තුව තුළ වෙනම ඒකකයක් ස්ථාපිත කිරීමට ද ශ්‍රී ලංකා මහ බැංකුවේ මූල්‍ය බුද්ධි ඒකකයේ සහ විනිමය පාලකවරයාගේ සහයෝගය ලබාගැනීම ද නිර්දේශ වී ඇති අතර, ශ්‍රී ලංකා මහ බැංකුව මාර්ගයෙන් වෝහාරික විගණනයක් පැවැත්වීමට ද නිර්දේශ වී තිබේ.\nවිමර්ෂණ කටයුතු සිදුකිරීමේදී අදාළ ආයතන සියල්ල අතර මනා සම්බන්ධීකරණයක් හුවා දක්වමින්, ජනාධිපති කොමිසන් වාර්තාවේ සදහන් විමර්ශනාත්මක ද්‍රව්‍ය හා සාක්ෂි ඝෘජුව සළකා බැලීමට හැකිවන පරිදි අල්ලස් හෝ දුෂණ චෝදනා විමර්ශන කොමිසන් සභා පනත සංශෝධනය කිරීමට නිර්දේශ වී තිබේ.\nඅපරාධ ක්‍රියාවලියෙහි වගකීම සම්බන්ධයෙන් ඒ ඒ පුද්ගලයින්ට එරෙහිව නීතිමය ක්‍රියාමාර්ග ගැනීමට මෙන්ම යම් යම් සමාගම්වල සිදුව ඇති අපරාධ පිළිබඳ  නෛතික වගකීම සලකා බැලීමට ද නිර්දේශ විය.\nරජයට අයවිය යුතු අලාභය සහ වන්දි අය කර ගැනීම සදහා සිවිල් නඩු පැවරීම නිර්දේශ කර ඇති මුත් සිවිල් නඩු සදහා දිගු කාලයක් ගතවන බැවින් මෙවැනි නඩු සදහා සිවිල් නඩු විධිවිධාන කාර්ය පටිපාටියෙහි යම් සංශෝධනයක් ගෙනඒම පිළිබඳ නීතිපති දෙපාර්තමේන්තුවේ අවධානය යොමුවනු ඇත.\nඑහිදී, දැනට පර්පචුවෙල් ටෙ‍්‍රෂරීස් සමාගම සහ ඊට අනුබද්ධ සමාගම්වල සහ වෙනත් තැනැත්තන් විසින් බැදුම්කර ගනුදෙනු හරහා නීත්‍යානුකූල නොවන ලෙස එකතුකර ගන්නා ලද දේපළ අප්‍රමාදීව තහනමට ලක් කිරීමට නීතිපතිවරයාගේ අවධානය යොමු කර තිබේ.\nනඩු ක්‍රියාමාර්ගවලට අදාළ ආවේණික ප්‍රමාදය හේතුවෙන්, රජයට සහ සේවක අර්ථ සාධක අරමුදලට අයවිය යුතු මුදල් පියවා ගැනීම සදහා, ආණ්ඩුක්‍රම ව්‍යවස්ථාව උල්ළංඝනය නොවන පරිදි, පාර්ලිමේන්තු පනතක් සම්මත කර ගැනීම එනම් ව්‍යවස්ථාදායක බලය භාවිතා කළයුත්තේ ද යන්න සොයා බැලීමට කොමිසම නිර්දේශ කර තිබේ. ඒ පිළිබදව  සොයා බැලීමේ කාර්ය නීතිපතිවරයාට පැවරිණ.\nශ්‍රී ලංකාවේ මූල්‍ය පනත, ලියාපදිංචි කොටස් සහ සුරැකුම්පත් ආඥා පනත, සහ දේශිය භාණ්ඩාගාර බිල්පත් ආඥා පනත යන පනත් සංශෝධනය කිරීම හෝ නව පනත් ගෙනඒම සම්බන්ධයෙන් සොයා බැලීමට ද නිර්දේශ විය.\nසේවක අර්ථ සාධක අරමුදලේ ස්වාධීනත්වය තහවුරු කිරීම මගින් එහි දායකයින් වන හිටපු සහ වත්මන් පෞද්ගලික අංශයේ සේවක ප්‍රජාවගේ උපරිම සුබසිද්ධිය සදහාම පමණක් එම අරමුදල පවත්වා ගැනීම සදහා එම අරමුදලේ ඉහළ කළමනාකාරිත්වය සහ මහ බැංකුව අතර පවතින සම්බන්ධය ප්‍රතිව්‍යුහගත කිරීම කොමිසන් වාර්තාව මගින් නිර්දේශ කර තිබීම පිළිබද මෙම සාකච්ඡාවේදි අවධානය යොමු විය.\nසේවක අර්ථ සාධක අරමුදලේ මුදල් භාවිතා කරමින් 2008-2014 කාලසීමාව තුළ මහබැංකුවේ භාණ්ඩාගාර බැදුම්කර සහ බිල්පත් ගනුදෙනු පිළිබද සොයා බැලීම සඳහා වෝහාරික විගණනයක් පැවැත්වීමට නිර්දේශ කෙරිණි.\nරාජ්‍ය ව්‍යවසාය පිළිබද පාර්ලිමේන්තු කමිටුවේ සාමාජිකත්වය දරණ ඇතැම් පාර්ලිමේන්තු මන්ත්‍රීවරු එම කමිටුව මගින් භාණ්ඩාගාර බැදුම්කර සහ පර්පචුවෙල් ටෙ‍්‍රෂරීස් සමාගමට අදාළ විමර්ෂණ පවත්වමින් සිටින කාලය තුළද එම සමාගමේ ප්‍රධානී අර්ජුන් ඇලෝසියස් මහතා සමග සන්නිවේදනය කර තිබෙන බව හෙළි වී තිබේ. එම විෂමාචාර හැසිරීම සම්බන්ධයෙන් ක්‍රියාමාර්ග ගැනීමට කතානායකතුමාගේ අවධානය යොමු කෙරෙණු ඇති අතර. එම කමිටුවෙහි මන්ත්‍රීවරු හට විශේෂ ආචාර ධර්ම පද්ධතියක් පැනවීම කෙරෙහි ද කතානායකතුමාගේ අවධානය යොමු කිරීමට නිර්දේශ වී තිබෙනවා.\nරාජ්‍ය ආයතන සහ නිලධාරින්ගේ විෂමාචාරවලට ප්‍රතිචාර දැක්වියයුතු ආකාරය පිළිබදව පුළුල් කතිකාවක් ආරම්භ කිරීම සදහා කොමිසන් වාර්තාවෙන් ලබාගත හැකි පාඩම් බොහෝ ඇති බව ජනාධිපතිවරයා අවධාරණය කර ඇති අතර රජයේ ඉහළ සිටම විනිවිදභාවය ආරක්ෂා කිරීමේ වැදගත්කම පෙන්වා දුන් බවයි ජනාධිපති මාධ්‍ය අංශය සඳහන් කළේ.\nමෙවන් අපරාධ තවදුරටත් සිදුවීම වළක්වාලනු පිණිස මහබැංකුවේ පිහිටි රාජ්‍ය ණය දෙපාර්තමේන්තුවේ සහ මූල්‍ය මණ්ඩලයේ නිසි සංශෝධන කිරීමටත්, වගවීම තහවුරු කිරීමටත් ක්‍රියාමාර්ග ගන්නා ලෙසට ද ජනාධිපතිවරයා නිලධාරින්ට උපදෙස් ලබාදී තිබෙනවා.",
       "URL": "https://www.hirunews.lk/181332/බැඳුම්කර-කොමිෂන්-සභා-වාර්තාව-ප්‍රසිද්ධියට-පත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4121"
}