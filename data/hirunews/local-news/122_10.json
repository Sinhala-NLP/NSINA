{
       "Source": "hirunews",
       "Timestamp": "Saturday, 05 August 2023 - 20:16",
       "Headline": "යළි උපදින නැදුන්ගමුවේ රාජා",
       "News Content": "පසුගිය වසරේ මාර්තු මාසයේ දී මිය ගිය නැදුන්ගමුවේ හස්තියාගේ දේහය සංරක්ෂණ කටුයුතු මේ මස ආරම්භ කරන බව ජාතික කෞතුකාගාර\nදෙපාර්තමේන්තුව සඳහන් කරනවා.\nඑහි සත්ත්ව විද්‍යා අංශයේ නියෝජ්‍ය අධ්‍යක්ෂ ලංකානි සෝමරත්න මහත්මිය සඳහන් කළේ දේහය සංරක්ෂණ සඳහා ජාතික ස්වභාවික විද්‍යා කෞතුකාගාරයේ බිම් සැකසීමේ කටයුතු ආරම්භ කර ඇති බවයි.\nමහනුවර ඓතිහාසික ඇසළ පෙරහර මංගල්‍යයේ දළදා කරඬුව වැඩම කරවීමේ භාග්‍යයද හිමි වූ නැදුන්ගමුවේ රාජා හස්තියා මියගොස් මේ වනවිට වසරකුත් මාස 5කට ආසන්න කාලයක් ගත වී තිබෙනවා.\nනැදුන්ගමුවේ රාජා හස්තියාගේ දේහය සංරක්ෂණය කිරීමට තීරණය කළ අතර පසුගිය වසරේ මාර්තු 16 වැනිදා හස්තියාගේ දේහයෙන් චර්මය ඉවත් කිරීමට\nකටුයුුතු කෙරුණා.\nඇතාගේ සිරුර සංරක්ෂනය කිරීම සඳහා ජාතික කෞතුකාගාර දෙපාර්තුමේන්තුවට අයත් ස්වාභාවික විද්‍යා කෞතුකාගාරයේ‍ෙ ගොඩනැගිල්ලක් මේ වන විට සැකසෙමින් පවතින බවයි අප කළ විමසීමකදී කෞතුකාගාර දෙපාර්තමේන්තුවේ සත්ත්ව විද්‍යා අංශය සඳහන් කළේ.\nහස්තියාගේ දේහය සංරක්ෂණය සඳහා අවශ්‍ය සැකිල්ල ද මේ වන විට සැකසෙමින් පවතින බවත් හස්තියාගේ සිරුර එම දෙපාර්තමේන්තුවේ අධිශීතකරණයේ තබා වරින් වර සංරක්ෂණ කටයුතු සිදු කරමින් පවතින බවත් එහි නියෝජ්‍ය අධ්‍යක්ෂ ලංකානි සෝමරත්න මහත්මිය සඳහන් කළා.\nනැදුන්ගමුවේ හස්තියාගේ දේහය සංරක්ෂණය කිරීමේ කටයුතු මේ මස ආරම්භ කරන බවත් ඊට අවශ්‍ය මුදල් ප්‍රතිපාදන රජය මඟින් මේ වන විටත් සපයා ඇති\nබවයි ඇය වැඩිදුරටත් සඳහන් කළේ.\nමේ අතර බඳින තුවක්කුවක් පත්තු වීමෙන් තුවාල ලබා මසකට අධික කාලයක් තිසසේ රෝගාතුරව සිටින කලාවැව අග්බෝ හස්තියාට අනුරාධපුර කලාපය භාර පණ්ඩුලගම වනජීවි කාර්යාලයේ පශු වෛද්‍යවරුන් සහ වන ජීවී නිලධාරීන් එක්ව ප්‍රතිකාර කිරීම පසුගිය ජූලි 20 වැනිදා ආරම්භ කෙරුණා.\nඅවස්ථා කිහිපයකදීම වන ජීවි නිලධාරීන් අග්බෝ හස්තියාට ප්‍රතිකාර කිරීමට උත්සාහ කළද එම උත්සාහයන් ව්‍යර්ථ වුණේ හස්තියා දැඩි වේදනාවෙන් පසු වීම හේතුවෙන්.\nකෙසේවෙතත් දැඩි පරිශ්‍රමයකින් අනතුරුව අග්බෝ හස්තියාට ලඟා වී ඔහුගේ පාදය X ray පරීක්ෂාවකට ලක් කිරීමට වනජීවි පශු වෛද්‍ය කන්ඩායමක් පසුගියදා සමත් වුණා.\nX ray පරීක්ෂාවෙන් හෙළිවී ඇත්තේ හස්තියාගේ පාදයේ මූනිස්සම් කැබලි කිහිපයක් ඇති බවටයි.\nහස්තියාගේ එම පාදයේ අස්ථි බිඳිමකට ලක්ව ඇති බවටත් සනාථ කර ගැනුණා.\nනමුත් එම X ray පරීක්ෂාවට අදාළව මේ වන තෙක් කිසිදු ප්‍රතිකාරයක් සිදු කිරීමට වනජිවි නිලධාරීන් අපොහොසත් වී තිබෙනවා.\nමේ අග්බෝ හස්තියා ඊයේ දිනයේ ලබුනෝරුව රක්ෂිතයේ සැරිසරමින් සිටි අයුරුයි.\nහස්තියාට අවශ්‍ය ආහාර පාන ලබා දීමට තිරප්පනේ වනජීවි ඒකකයේ නිලධාරීන් කටයුතු කරමින් සිටිනවා.",
       "URL": "https://www.hirunews.lk/343750/යළි-උපදින-නැදුන්ගමුවේ-රාජා",
       "Category": "Local News",
       "Parent URL": "https://www.hirunews.lk/local-news.php?pageID=122"
}