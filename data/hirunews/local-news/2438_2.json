{
       "Source": "hirunews",
       "Timestamp": "Tuesday, 22 September 2020 - 11:23",
       "Headline": "පයාගල වෙරළේ කෝටියකට අධික කොකේන්",
       "News Content": "රුපියල් කෝටියකට අධික වටිනාකමකින් යුත් කොකේන් මත්ද්‍රව්‍ය තොගයක් පයාගල වෙරළ තීරයෙන් හමුවී තිබෙනවා.\nපොලිීසිය සඳහන් කළේ මෙම කොකේන් තොගය පාර්සලයක බහා තිබූ බවයි.\nමේ අතර මත්ද්‍රව්‍ය ජාවාරමේ නිරතවීමේ චෝදනාවට බන්ධනාගාර ගතව සිටින ටාසන් නැමැත්තා මෙහෙයවන මත්ද්‍රව්‍ය බෙදාහැරීමේ ජාලයක් පොලීසිය විසින් අනාවරණ කරගෙන තිබෙනවා.\nඊට සම්බන්ධ සැකකරුවන් 9 දෙනෙකු සපුගස්කන්ද ප්‍රදේශයේදී අත්අඩංගුවට ගනු ලැබුවේ රුපියල් ලක්ෂ 40 ක හෙරොයින් සමඟයි.\nඔවුන් එම ප්‍රදේශයේ විවිධ ස්ථානවලදී හෙරොයින් ළඟ තබාගෙන සිටියදී ඊයේ(22) මෙලෙස අත්අඩංගුවට ගෙන ඇති බව සඳහන්.\nසැකකරුවන් සතුව තිබී පොලිස් භාරයට ගත් මුළු හෙරොයින් ප්‍රමාණය ග්‍රෑම් 300 ක්.\nදැනට මත්ද්‍රව්‍ය සම්බන්ධයෙන් චෝදනා එල්ලවී බන්ධනාගාර ගතව සිටින කළු තුෂාර නැමැත්තාගේ ගෝලයෙකුද හෙරොයින් සමඟ ගොතටුව ප්‍රදේශයේදී අත්අඩංගුවට ගත් බව පොලීසිය සඳහන් කළා.\nකටුනායක 18 කණුව ප්‍රදේශයේදිද සිදුකළ වැටලීමකදී හෙරොයින් සමඟින් සැකකරුවන් පස්දෙනෙකු ඊයේ අත්අඩංගුවට ගෙන තිබෙනවා.\nමොවුන් 18 කණුව, වෙළබඩපාර, අමන්දොලුව සහ හීනටියන යන ප්‍රදේශවල පදිංචිකරුවන් පිරිසක්.\nඑමෙන්ම බොරැල්ල - සහස්පුර ප්‍රදේශයේදීද හෙරොයින් ග්‍රෑම් 5 යි මිලිග්‍රෑම් 50 ක් සමඟ තවත් සැකකරුවෙකු අත්අඩංගුවට ගෙන තිබෙනවා.\nඔහු බොරැල්ල ප්‍රදේශයේම පදිංචි 62 හැවිරිදි අයෙකු බවයි පොලීසිය සඳහන් කළේ.\nඑසේම ග්‍රෑන්ඞ්පාස්හිදී හෙරොයින් සමග පුද්ගලයන් දෙදෙනෙකු ඊයේ අත්අඩංගුවට ගනු ලැබුවේ කොළඹ අපරාධ කොට්ඨාසය විසින්.\nකුරුණෑගල ප්‍රදේශයේදී ද හෙරොයින් ජාවාරමේ නිරතවූ පුද්ගලයින් 13 දෙනෙකු අත්අඩංගුවට ගෙන ඇති බව පොලීසිය සඳහන් කළා. එහිදී පොලිස්  භාරයට ගත් හෙරොයින් ප්‍රමාණය ග්‍රෑම් 30 යි මිලිග්‍රෑම්  320 ක් වන අතර, සැකකරුවන් එම ප්‍රදේශයේම පදිංචිකරුවන් වනවා.\nමේ අතර බස්නාහිර පළාතේ සිදුකළ විශේෂ වැටලීම් රාජකාරිවලදී සැකකරුවන් 417 ක් අත්අඩංගුවට ගෙන තිබෙනවා.\nඉන් හෙරොයින් ළඟ තබාගැනීම සම්බන්ධයෙන් සැකකරුවන් 180 ක් අත්අඩංගුවට ගෙන ඇති බවයි පොලීසිය සඳහන් කළේ.\nමේ අතර කටුනායක ප්‍රදේශයේ වෙළඳසැල්වල මුදල් සොරාගත් පුද්ගලයෙකු අත්අඩංගුවට ගෙන තිබෙනවා.\nකටුනායක ඇවරිවත්ත ප්‍රදේශයේ රෙදිපිළි අලෙවිසැලක මුදල් සොරකම් කර පසුව එය ගිනිගැනීමට සළස්වා එම වෙළඳසැලට රුපියල් කෝටි   එකහමාරක අලාභයක් සිදුකිරීමේ සිද්ධියක් සම්බන්ධයෙන් පොලීසියට ලද තොරතුරකට අනුවයි මෙම සැකකරු ඊයේ අත්අඩංගුවට ගෙන ඇත්තේ.\n27 හැවිරිදි මෙම සැකකරු ගල්ගමුව ප්‍රදේශයේ පදිංචිකරුවෙක්. සැකකරුගෙන් සිදුකළ ප්‍රශ්න කිරීම්වලදි අනාවරණ වී ඇත්තේ මොහු පසුගිය මස 16 වනදා සහ 17 වනදා දිනවල කටුනායක ප්‍රදේශයේ පෞද්ගලික බැංකුවක රුපියල් හයදහසක මුදලක් සහ රෙදිපිලි අලෙවිසැළක රුපියල් අසූ දහසක මුදලක් සොරකම් කර ඇති බවයි.",
       "URL": "https://www.hirunews.lk/250821/පයාගල-වෙරළේ-කෝටියකට-අධික-කොකේන්",
       "Category": "Local News",
       "Parent URL": "https://www.hirunews.lk/local-news.php?pageID=2438"
}