{
       "Source": "hirunews",
       "Timestamp": "Thursday, 03 May 2018 - 10:54",
       "Headline": "ආණ්ඩුවේ ප්‍රතිපත්ති ප්‍රකාශය ගැන එක්දින විවාදයක් 10 වනදා",
       "News Content": "ලබන 8 වනදා පාර්ලිමේන්තුවට ඉදිරිපත් කිරීමට නියමිත රජයේ ප්‍රතිපත්ති ප්‍රකාශය සම්බන්ධයෙන් එළඹෙන 10 වනදා එක්දින විවාදයක් පැවැත්වීමට නියමිතයි.\nකථානායකවරයාගේ ප්‍රධානත්වයෙන් අද පැවති පක්ෂ නායක රැස්වීමේදී තීරණය කර ඇත්තේ එදින පෙරවරු 10.30 සිට පස්වරු 6.30 දක්වා මෙම විවාදය පැවැත්වීමටයි.\nජනාධිපතිවරයා විසින් මේ වනවිට පාර්ලිමේන්තු සැසිවාරය අවසන් කර ඇති අතර, නව සැසිවාරය ආරම්භවීමට නියමිතව ඇත්තේ ලබන 8 වනදායි. එදිනට ජනාධිපතිවරයා විසින් ආණ්ඩුවේ ඉදිරි ගමන් මග පිළිබඳව ප්‍රතිපත්ති ප්‍රකාශනයක් ඉදිරිපත් කිරීමට නියමිතව තිබෙනවා.\nරජයේ ප්‍රතිපත්ති ප්‍රකාශය සම්බන්ධයෙන් විවාදයක් අවශ්‍ය බවට ඒකාබද්ධ විපක්ෂය මීට පෙර ප්‍රකාශ කර තිබුණා.\nඑම යෝජනාව අද පෙරවරුවේ පක්ෂ නායකයින් රැස්වූ අවස්ථාවේදී ඒකාබද්ධ විපක්ෂය ඉදිරිපත් කර ඇති අතර ඒ අනුවයි විවාදය සඳහා දින වෙන්කර ඇත්තේ.",
       "URL": "https://www.hirunews.lk/189834/ආණ්ඩුවේ-ප්‍රතිපත්ති-ප්‍රකාශය-ගැන-එක්දින-විවාදයක්-10-වනදා",
       "Category": "Local News",
       "Parent URL": "https://www.hirunews.lk/local-news.php?pageID=3963"
}