{
       "Source": "hirunews",
       "Timestamp": "Friday, 29 January 2016 - 12:53",
       "Headline": "ස්වාධීන රූපවාහිනි සිද්ධියේ බරපතල වංචා කොමිසමේ තීන්දුව පෙබරවාරි 2",
       "News Content": "ස්වාධීන රූපවාහිණී සිද්ධිය සම්බන්ධයෙන් බරපතල වංචා හා දූෂණ විමර්ශනය කිරීමේ ජනාධිපති විමර්ශන කොමිසමේ අවසන් තීන්දුව ලබන පෙබරවාරි 26 වනදා ප්‍රකාශයට පත් කිරීමට නියමිතයි.\nඒ අනුව කොමිසමේ නිර්දේශ පදනම් කර ගනිමින් වැරදිකරුවන්ට නඩු පැවරීම සිදුවන බවයි එහි ජ්‍යෙෂ්ඨ ප්‍රකාශකයෙකු හිරු ප්‍රවෘත්ති අංශයට කියා සිටියේ.\nපසුගිය ජනාධිපතිවරණයේදී හිටපු ජනාධිපති මහින්ද රාජපක්ෂ වෙනුවෙන් ප්‍රචාරය කළ දැන්වීම් සඳහා මුදල් නොගෙවීමේ සිද්ධිය සම්බන්ධයෙන් පසුගිය මාස 08 ක පමණ කාලයක් තිස්සේ ජනාධිපති විමර්ශන කොමිසම අඛණ්ඩව සාක්ෂි විමසීම සිදුකරනු ලැබුවා.\nඊට අදාළව හිටපු ජනාධිපතිවරයා, හිටපු ජනමාධ්‍ය අමාත්‍යවරයා මෙන්ම දේශපාලනඥයන් කිහිප දෙනෙකුම මීට පෙර ජනාධිපති කොමිසම හමුවේ ප්‍රකාශ ලබා දුන්නා.\nඅද දිනයේද හිටපු ජනාධිපති මහින්ද රාජපක්ෂ ජනාධිපති විමර්ශන කොමිසම වෙත පැමිණියා.\nකෙසේ වෙතත්, අද කොමිසමේ වැඩකටයුතු කල් දැමීම හේතුවෙන් සාක්ෂි විමසීමක් සිදුකෙරුණේ නැහැ.\nමේ වනවිට මූලික වටයේ සියලූ විමර්ශන අවසන් කර ඇති බව සඳහන්.\nකෙසේ වෙතත්, චෝදනා එල්ල වී ඇති පාර්ශවය ජනාධිපති කොමිසමෙන් ඉල්ලීමක් කර ඇත්තේ පෙබරවාරි 18, 19, 25 සහ 26 දිනවල සිය පාර්ශවයෙන් සාක්ෂි ලබාදීමට අවස්ථාවක් ලබාදෙන ලෙසයි.\nඒ අනුව කොමිසම එම ඉල්ලීමට ඉඩ ලබාදී තිබෙනවා.\nලබන 26 වනදා සියලූ සාක්ෂි විමසීම් අවසන් කර ස්වාධීන රූපවාහිණි සිද්ධියට අදාළව ජනාධිපති විමර්ශන කොමිසමේ අවසන් තීන්දුව ප්‍රකාශයට පත්කරන බව එම කොමිසම වැඩිදුරටත් සඳහන් කළා.",
       "URL": "https://www.hirunews.lk/124993/ස්වාධීන-රූපවාහිනි-සිද්ධියේ-බරපතල-වංචා-කොමිසමේ-තීන්දුව-පෙබරවාරි-2",
       "Category": "Local News",
       "Parent URL": "https://www.hirunews.lk/local-news.php?pageID=5191"
}