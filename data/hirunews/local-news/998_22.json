{
       "Source": "hirunews",
       "Timestamp": "Saturday, 23 July 2022 - 17:39",
       "Headline": "දුම්රිය ස්ථානාධිපතිවරුන් වෘත්තීය ක්‍රියාමාර්ගයක (වීඩියෝ)",
       "News Content": "දුම්රිය ස්ථානාධිපතිවරුන් මේ වනවිට සාමාන්‍ය ප්‍රවේශ පත්‍ර නිකුත් කිරීමේ කටයුතු වලින් බැහැර වීමේ පැය 48 ක වෘත්තීය ක්‍රියාමාර්ගයක් ආරම්භ කර තිබෙනවා.\nඅද පස්වරු 6 සිට එය ක්‍රියාත්මක බවයි දුම්රිය ස්ථානාධිපති සංගමයේ සභාපති සුමේධ සෝමරත්න සඳහන් කළේ.\nඅද සිට දුම්රිය ගාස්තු ඉහළ නැංවූ අතර, එය අද සිට ක්‍රියාත්මක කළ නොහැකි බව දුම්රිය ස්ථානාධිපතිවරුන්ගේ සංගමය මීට පෙර ප්‍රකාශ කළා.\nකෙසේ වෙතත්, දුම්රිය සාමාන්‍යාධිකාරි ධම්මික ජයසුන්දර සඳහන් කළේ වැඩි කළ ගාස්තු සංශෝධනය ක්‍රියාත්මක නොකරන සේවකයින්ට එරෙහිව විනය ක්‍රියාමාර්ග ගන්නා බවයි.\nඑහෙත් අදාළ ගාස්තු සහ ඒවා ක්‍රියාත්මක කිරීම සම්බන්ධයෙන් බරපතල ගැටලු පවතින බව දුම්රිය ස්ථානාධිපතිවරුන් සඳහන් කරනවා.\nමේ අතර, දුම්රිය ගාස්තු සංශෝධනය ක්‍රියාත්මක වීම සම්බන්ධයෙන් අදහස් දැක්වූ දුම්රිය මගීන් කියා සිටියේ ඇතැම් දුම්රිය ස්ථානවල නව ගාස්තු අය කළ ද තවත් දුම්රිය ස්ථාන කිහිපයක පැරණි ගාස්තුවම අය කළ බවයි.\nකෙසේවෙතත් අද සිට ඉහළ නංවා ඇති දුම්රිය ගාස්තු ක්‍රමය ක්‍රියාත්මක නොකරන සේවකයින්ට එරෙහිව විනය ක්‍රියාමාර්ග ගන්නා බවයි දුම්රිය සාමාන්‍යාධිකාරී ධම්මික ජයසුන්දර මහතා පැවසුවේ.\nසියලුම දුම්රිය ස්ථානවල ප්‍රවේශපත් නිකුත් කිරීමේ කටයුතු වලින් දුම්රිය ස්ථානාධිපතිවරුන් අද දින සවස 18.00 පැයේ සිට ඉවත් වෙන බව දැනුවත් කිරීම.\nමේ වන විට රටේ පවතින අර්බුදකාරී තත්ත්වය හමුවේ ජනතාව පීඩාවකට ලක්ව සිටින මොහොතක මේ දක්වා සේවය සපයන එකම රාජ්‍ය ආයතනය දුම්රිය දෙපාර්තමේන්තුවයි. නමුත් දුම්රිය දෙපාර්තමේන්තුවේ පරිපාලනමය දෝෂ නිසා හා වෙනත් ආදායම් උපයාගත හැකි මාර්ගයන් හරහා ආදායම් උපයා ගැනීමට පරිපාලනයේ අදක්ෂතාවය මත දෙපාර්තමේන්තුව දිගින් දිගටම පාඩු ලබන බව සිහිපත් කරන්නෙමු. දුම්රිය දෙපාර්තමේන්තුවේ අලාභය මේ මොහොතේ මගී ජනයා හරහා ලබා ගැනීමට කටයුතු කිරීම අප අනුමත නොකරන අතර ඉන්ධන මිලට සාපේක්ෂව දුම්රිය ගාස්තුව යම් මට්ටමකට ඉහළ දැමීම පිළිබඳව අපගේ විරෝධතාවයක් නොමැත. දුම්රිය ගාස්තු සංශෝධනය පිළිබඳව මගී ජනතාව යම් ප්‍රමාණවත් කාලයක් තුල දැනුවත් නොකිරීම නිසා නව ගාස්තු අය කර ගැනීමේ දී දුම්රිය ස්ථානාධිපතිවරුන් හා මගීන් අතර ගැටළු පැන නැගීමට බොහෝ සෙයින් ඉඩ ඇති බව පෙන්වා දෙන්නෙමු. තව ද, බොහෝ දුම්රිය ස්ථාන වල මේ වන විට සාමාන්‍ය ප්‍රවේශපත් තොග කඩිනමින් අවසන් වන බැවින් ඒ සඳහා විකල්ප හා විසඳුම් ලබා දිමට පාලනාධිකාරිය මේ දක්වා සමත් වී නැත.\nදුම්රිය දෙපාර්තමේන්තුව විසින් ගාස්තු සංශෝධනය 60% කින් ඉහල නංවන බව ප්‍රකාශ කිරීම පැහැදිලිවම මගී ජනතාව නොමඟ යවන අසත්‍ය ප්‍රකාශයක් වන බවට ප්‍රකාශ කර සිටින අතර, පෙර රුපියල් 15 ක්ව පැවති ගාස්තුව නව සංශෝධනය මගින් රුපියල් 40.00 ක් ලෙස 125% කින් ඉහල නංවා ඇත. තව ද, ඇතැම් දුම්රිය ස්ථාන අතර නව ගාස්තුව 350% කින් ඉහල නැංවීමට පාලනාධිකාරිය කටයුතු කොට ඇත.\nඇතැම් දුම්රිය ස්ථාන අතර සකසුරුවම් පංතියේ (3) වෙන් කල ආසන ප්‍රවේශපත්‍ර වල මිලට වඩා සාමාන්‍ය සකසුරුවම් පන්තියේ (3) ප්‍රවේශපත්‍ර වල මිල ඉහල යාම මත විශාල ගැටලු රාශියක් පැන නගින බව අප විසින් පාලනාධිකාරිය වෙත පෙන්වා දි ඇත. තව ද, සාමාන්‍ය ප්‍රවේශපත්‍ර ගාස්තුවට සාපේක්ෂව වාර ප්‍රවේශපත් ගාස්තුව ද විශාල වශයෙන් ඉහල යනු ඇත.\nසාමාන්‍ය ප්‍රවේශපත් ගාස්තුව අනුව වාර ප්‍රවේශ පත් ගාස්තුව සඳහා අප දෙපාර්තමේන්තුව සතුව සම්මත සමීකරණයක් ඇති අතර, රුපියල් 15.00 ක් ලෙස සාමන්‍ය මිල පැවති ප්‍රවේශපතක් සඳහා වාර ප්‍රවේශපත්‍ර ගාස්තුව මේ දක්වා රුපියල් 360.00 ක් වූ අතර නව මිල ගනන් යටතෙ අදාල සමීකරණ අනුව නව වාර ප්‍රවේශපත් ගාස්තුව රුපියල් 960.00 ක් දක්වා ඉහල යනු ඇත. නමුත් මේ දක්වා වාර ප්‍රවේශපත් ගාස්තුව පිලිබදව දුම්රිය ස්ථාන දැනුවත් කොට නොමැත.\nඑමෙන්ම දුම්රිය ස්ථාන දිවයින පුරා විසිර ඇති අතර ඒ අනුව විවිධ භාෂා භාවිතා කරන පිරිස් සිටී. රාජ්‍ය භාෂා ප්‍රතිපත්තිය අනුව භාෂා ත්‍රිත්වයෙන් අදාල ගාස්තු සංශෝධන මගී ජනයා වෙත ප්‍රදර්ශනය කල යුතු වුවත් මෙහි එක් භාෂාවකින් පමණක් දුම්රිය ස්ථාන වෙත එවීමට කටයුතු කොට ඇත.\nමේ වන විට රටේ පවතින ආර්ථික අර්බුදය හමුවේ දුම්රිය භාවිතා කරනු ලබන මගී ජනතාවගෙන් අසාධාරණ ලෙස ගාස්තු අය කිරීමට කටයුතු කිරීමට එරහිව හා නිසි ක්‍රමවේදයක් යටතේ එය ක්‍රියාත්මක නොකිරීම පදනම් කර ගනිමින් අද දින සවස 18.00 පැයේ සිට සියලුම ප්‍රවේශපත් නිකුත් කිරීමේ රාජකාරි වලින් දුම්රිය ස්ථානාධිපතිවරුන් ඉවත් වන බව දැනුවත් කරන්නෙමු. දුම්රිය ධාවන කටයුතු සාමාන්‍ය පරිදි සිදු කිරීමට දුම්රිය ස්ථානාධිපතිවරුන් කටයුතු කරනු ලබන අතර පාර්සල් ප්‍රවාහන කටයුතු මෙන් කලින් ආසන වෙන් කිරීමේ කටයුතුවල දුම්රිය ස්ථානාධිපතිවරුන් නියැලෙන්න බව ද සිහිපත් කිරීමට කැමැත්තෙමු\nස්තුතියි!\nකසුන් චාමර ජයසේකර\nප්‍රධාන ලේකම්,\nශ්‍රී ලංකා දුම්රිය ස්ථානාධිපති සංගමය.",
       "URL": "https://www.hirunews.lk/310765/දුම්රිය-ස්ථානාධිපතිවරුන්-වෘත්තීය-ක්‍රියාමාර්ගයක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=998"
}