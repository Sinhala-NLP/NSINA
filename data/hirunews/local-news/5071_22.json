{
       "Source": "hirunews",
       "Timestamp": "Tuesday, 26 April 2016 - 18:47",
       "Headline": "කිරුළපනට සහ ගාල්ලට යන්න ගමත් දෙකට බෙදේ",
       "News Content": "ශ්‍රී ලංකා නිදහස් පක්ෂය සහ ඒකාබද්ධ විපක්ෂය සංවිධාන කරන මැයි රැළි සදහා එක්වන පිරිස් මේ දිනවල මාධ්‍ය හමු පවත්වමින් තමන්ගේ ස්ථාවරය ප්‍රකාශ කරමින් සිටිනවා.\nපළාත් පාලන නියෝජිතයන් ද මෙම මැයි රැළි දෙකට සහභාගි වීම සම්බන්ධයෙන් පළ කරන්නේ පරස්පර අදහස්.\nබස්නාහිර පළාත් සභා මන්ත්‍රීවරුන්ගේ කළුතර දිස්ත්‍රික් සංසදය පැවැත්වූ මාධ්‍ය හමුවේදී අදහස් දැක්වූ පළාත් සභා මන්ත්‍රී නීල් සුනේත්‍රලාල් කියා සිටියේ තමන් කිරුළපන පැවැත්වෙන ඒකාබද්ධ විපක්ෂයේ මැයි රැළියට එක්වන බවයි.\nකෙසේ වෙතත්, මධ්‍යම පළාත් සභා මන්ත්‍රීවරුන් සහ පළාත් පාලන ආයතන නියෝජිතයන් පිරිසක් සහභාගි වූ මාධ්‍ය හමුවකට එක්වූ මධ්‍යම පළාත් ප්‍රධාන අමාත්‍ය සරත් ඒකනායක ප්‍රකාශ කළේ ශ්‍රී ලංකා නිදහස් පක්ෂයේ ගාල්ලේ මැයි දින රැළියට තම පිරිස එක්වන බවයි.\nඑමෙන්ම, පොළොන්නරුව දිස්ත්‍රික්කය නියෝජනය කරන නිදහස් පක්ෂ පළාත් පාලන ආයතන නියෝජිතයන් පිරිසක් ද අද (26) මාධ්‍ය හමුවක් කැදවමින් තමන් ගාල්ලේ පැවැත්වෙන මැයි රැළියට සහභාගි වන බව සඳහන් කළා.\nසබරගමුව පළාත් සභා ශ්‍රවණාගාරයේ පැවති මාධ්‍ය හමුවකට එක්වෙමින් සබරගමුව පළාත් සභා මන්ත්‍රී දීපාල් ගුණසේකර කියා සිටියේ කිරුළපන මැයි රැළියට තමන් ඇතුළු පිරිස එක්වන බවයි.",
       "URL": "https://www.hirunews.lk/131815/කිරුළපනට-සහ-ගාල්ලට-යන්න-ගමත්-දෙකට-බෙදේ",
       "Category": "Local News",
       "Parent URL": "https://www.hirunews.lk/local-news.php?pageID=5071"
}