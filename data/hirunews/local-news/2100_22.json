{
       "Source": "hirunews",
       "Timestamp": "Tuesday, 09 March 2021 - 8:44",
       "Headline": "මත්ද්‍රව්‍ය සමඟ ඉන්දීය අත්අඩංගුවට පත් යාත්‍රා පිළිබඳ රාජ්‍ය තාන්ත්‍රික සාකච්ඡාවලට ධීවර ඇමති සූදානම්",
       "News Content": "කිලෝග්‍රෑම් 250කට වැඩි මත්ද්‍රව්‍ය තොගයක් සමඟ ශ්‍රී ලාංකික යාත්‍රා 03ක් කේරළ වෙරළේදී ඉන්දීය වෙරළාරක්ෂකයින් අත්අඩංගුවට ගැනීමේ සිද්ධිය සම්බන්ධයෙන් අද එරට වෙරළාරක්ෂක බලධාරීන් සමඟ රාජ්‍ය තාන්ත්‍රිකව සාකච්ඡා කරන බව ධීවර අමාත්‍ය ඩග්ලස් දේවානන්දා ප්‍රකාශ කළා.\nසිද්ධිය පිළිබදව හිරු ප්‍රවෘත්ති අංශයට අදහස් දක්වමින් ඔහු වැඩිදුරටත් සදහන් කළේ මෙරට පිහිටි ඉන්දීය මහකොමසාරිස් කාර්යාලය හරහා අදාළ සාකච්ඡා වෙත අවතීර්ණ වන බවයි.\nඑමෙන්ම, මෙම යාත්‍රාව සමග අත්අඩංගුවට ගත් පුද්ගලයින්ගේ ඥාතීන් පිරිසක් ඊයේ තමන් හමුවී සාකච්ඡා කළ බව ද ධීවර අමාත්‍යවරයා සඳහන් කළා.\nඉන්දීය වෙරළාරක්ෂක බලකායට අයත් වරහා නෞකාවෙන් මත්ද්‍රව්‍ය රැගත් මෙම යාත්‍රා නිරීක්ෂණය කර ඇත්තේ පසුගිය සිකුරාදා රාත්‍රියේයි.\nආකර්ෂා දුව, චතුරාණි දුව සහ චතුරාණි 8 යන මෙම යාත්‍රා 3 ජාත්‍යන්තර මත්ද්‍රව්‍ය ජාවාරමක නිරත වන බවට ඉන්දීය බලධාරීන්ට තොරතුරු ලැබී ඇති බව සඳහන්.\nමෙම යාත්‍රාවල සිටි 12 දෙනෙකු අත්අඩංගුවට ගෙන ඇති අතර, යාත්‍රා සහ අත්අඩංගුවට ගත් පිරිස කේරළයේ විජින්ජම් වෙරළ තීරයට රැගෙන විත් තිබෙනවා.\nමෙම යාත්‍රා මගින් කොකේන් සහ හෂීස් මත්ද්‍රව්‍ය රැගෙන ආ බවට මුලින් වාර්තා වුවද ඇතැම් විදෙස් මාධ්‍ය සඳහන් කළේ එමගින් හෙරොයින් කිලෝග්‍රෑම් 200ක් සහ හෂීස්  මත්ද්‍රව්‍ය කිලෝග්‍රෑම් 60ක් පමණ රැගෙන විත් ඇති බවයි.\nකෙසේ නමුත් එම මත්ද්‍රව්‍යවලින් වැඩි ප්‍රමාණයක් මුහුදට දමා ඇති බවයි ඉන්දීය වෙරළාරක්ෂකයන් ප්‍රකාශ කළේ.\nඉන්දීය සාගරයේ ලක්ෂද්වීප් දිවයින් පෙළ ආසන්නයේ දී පාකිස්තාන යාත්‍රාවකින් මෙම මත්ද්‍රව්‍ය ලබා ගත් බවට අත්අඩංගුවට ගත් පිරිස පාපොච්චාරණය කර ඇතැයි ඉන්දීය මාධ්‍ය වාර්තා කළා.\nමෙම යාත්‍රාවල භාවිතය තහනම් කර ඇති චන්ද්‍රිකා සන්නිවේදන උපකරණ තිබී ඇති අතර එමගින් ප්‍රධාන ජාවාරම්කරු වන සංජේ අන්නා නැමැත්තා ඇමතීමට උත්සාහ කර තිබෙනවා.\nඉන්දීය වෙරළාරක්ෂකයන් යාත්‍රා පෙළ හඳුනා ගැනීම සඳහා එම ඇමතුම් ග්‍රහණය කර ගත් බවයි වාර්තා වන්නේ.\nමෙම මත්ද්‍රව්‍ය මෙහෙයුමට සම්බන්ධ ප්‍රධාන ජාවාරම්කරු වන සංජේ අන්නා ඩුබායි සහ ශ්‍රී ලංකාවේ සිය මෙහෙයුම් සිදුකරන බව අනාවරණ වී තිබෙනවා.",
       "URL": "https://www.hirunews.lk/264775/මත්ද්‍රව්‍ය-සමඟ-ඉන්දීය-අත්අඩංගුවට-පත්-යාත්‍රා-පිළිබඳ-රාජ්‍ය-තාන්ත්‍රික-සාකච්ඡාවලට-ධීවර-ඇමති-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=2100"
}