{
       "Source": "hirunews",
       "Timestamp": "Friday, 25 November 2022 - 10:39",
       "Headline": "චීනයේ ලොව විශාලතම iPhone කර්මාන්ත ශාලාවේ විරෝධතා",
       "News Content": "චීනයේ සෙන්ග්සු (Zhengzhou) නගරයේ පිහිටුවා ඇති ලොව විශාලතම අයිෆෝන් (iPhone) කර්මාන්ත ශාලාවේ විරෝධතා රැල්ලක් මතුව තිබෙන බව විදෙස් මාධ්‍ය වාර්තා කරනවා.\nකර්මාන්තශාලාවේ මතුවී ඇති ගැටුම් සහගත තත්ත්වය පිළිබඳව සමාජ මාධ්‍ය ඔස්සේ සංසරණය වූ වීඩියෝවක දැක්වෙන්නේ කම්කරුවන් සිය ගණනක් පෙළපාලි යන අතරවාරයේ කැරලි මර්දන පොලිසිය සමග ගැටුම් ඇති කර ගන්නා ආකාරයයි.\nමෙම සජීවී වීඩියෝ දර්ශන විකාශය කළ පුද්ගලයින් පවසා සිටියේ කර්මාන්තශාලාවේ කම්කරුවන්ට කැරලි මර්දන පොලිසිය විසින් පහර දුන් බවයි.\nකෙසේ වෙතත් මෙම කර්මාන්තශාලාවේ අතරමැදි නිෂ්පාදකයා වන ෆොක්ස්කොන් (foxconn) සමාගම සඳහන් කළේ කර්මාන්තශාලාවේ මේ වන විට මතුවී ඇති නොසන්සුන්කාරී වාතාවරනය පාලනය කිරීම සඳහා ප්‍රාදේශීය බලාධිකාරය සහ පොලිසිය සමග ඔවුන් සමීපව කටයුතු කරන බවයි.\nලොව විශාලතම අයිෆෝන් එකලස් කිරීමේ කර්මාන්ත ශාලාව වන මෙම කර්මාන්තශාලාවේ සේවකයින් චෝදනා කරන්නේ පාලකයින් ඔවුන්ගේ සේවා ගිවිසුම් උල්ලංඝනය කරමින් කටයුතු කරන බවයි.\nචීනයේ පවතින දැඩි කොවිඩ් මර්දන නීති රීති හේතුවෙන් වරින් වර කර්මාන්ත ශාලාව වසා දැමීමට කටයුතු කිරීමේ දී එහි සේවය කළ සේවකයින් වෙනුවට නව සේවකයින් බඳවා ගෙන ඇති බවත්, ඒ හරහා තමන්ගේ රැකියා අවස්ථාවන් තර්ජනයට මුහුණ දී ඇති බවටත් ඔවුන් චෝදනා කරනවා.\nඑමෙන් ම මෙලෙස කර්මාන්ත ශාලාව හා එක් වූ නව සේවකයින් චෝදනා කරන්නේ අදාල සමාගම තමන් කෝවිඩ් ආසාදනය වූ සේවකයින් රැඳී සිටින නේවාසිකාගාර වලට යොමු කරන බවයි.\nකෙසේ වෙතත් මෙම චෝදනා ප්‍රතික්ෂේප කරන ෆොක්ස්කොන් සමාගම පවසන්නේ මෙම සේවකයින් නේවාසිකාගාරවලට ඇතුළු කිරීමට පෙර එම නේවාසිකාගාර සම්පූර්ණයෙන්ම විෂබීජහරණය කර ඇති බවයි.\nමේ අතර සෙන්ග්සු කර්මාන්තශාලාවේ නිෂ්පාදනයට ඇති බාධා නිසා iPhone 14 මාදිලිවල අඩු නැව්ගත කිරීම් අපේක්ෂා කරන බව මේ මස මුලදී Apple සමාගම ප්‍රකාශ කළා.",
       "URL": "https://www.hirunews.lk/321231/චීනයේ-ලොව-විශාලතම-iphone-කර්මාන්ත-ශාලාවේ-විරෝධතා",
       "Category": "Local News",
       "Parent URL": "https://www.hirunews.lk/local-news.php?pageID=710"
}