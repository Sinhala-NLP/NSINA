{
       "Source": "hirunews",
       "Timestamp": "Sunday, 09 July 2023 - 14:28",
       "Headline": "කොළඹ වරාය පිවිසුම් අධිවේගි ගුවන් මාර්ගය ලබන වසරේ අග ජනතා අයිතියට",
       "News Content": "කොළඹ වරාය පිවිසුම් අධිවේගි ගුවන් මාර්ගය ලබන වසරේ සැප්තැම්බර් අග වන විට ජනතා අයිතියට පත් කිරීමට සැලසුම්කර ඇති බව අමාත්‍ය බන්දුල ගුණවර්ධන මහතා පවසනවා.\nකෙසේ වෙතත් පවතින ආර්ථික අර්බුදය හමුවේ එම මාර්ගයේ ඉදිකිරීම් සඳහා ඇස්තමේන්තු කළ මුදල ප්‍රමාණවත් නොවන බවද අමාත්‍යවරයා සඳහන් කළා.\nඉඟුරුකඩේ මංසන්ධියේ සිට කොළඹ වරාය හරහා වරාය නගරය දක්වා දිවෙන මෙම අධිවේගි මාර්ගයේ ඉදිකිරීම් 2019 වසරේ සැප්තැම්බර් මාසයේදී ආරම්භ\nකෙරුණා.\nකිලෝමීටර් 5.3 ක දිගකින් යුත් මෙම අධිවේගි මාර්ගය පිවිසුම් ස්ථාන පහකින් සමන්විත අතර, මංතීරු හතරකින්ද සමන්විතයි.\nපාලම් විසි දෙකක් මත ඉදිවෙන මෙම මාර්ගය මුළුමනින්ම ගුවන් මාර්ගයක් ලෙස ඉදිකිරීම ද විශේෂත්වයක්.\nඑම ව්‍යාපෘතියේ ඉදිකිරීම් අමාත්‍ය බන්දුල ගුණවර්ධන මහතාගේ සහ චීන සිවිල් ඉංජිනේරු ඉදිකිරීම් ආයතනයේ නිලධාරීන්ගේ නිරීක්ෂණයට අද ලක් වුණා.\nමේ වන විට ව්‍යාපෘතියෙන් සියයට හැට නමයක ප්‍රමාණයක ඉදිකිරීම් අවසන් කර ඇති අතර, ලබන වසරේ සැප්තැම්බර් අගවන විට ඉදිකිරීම් අවසන් කර මෙම අධිවේගි මාර්ගය ජනතා අයිතියට පත්කිරීමට සැලසුම් කර තිබෙනවා.\nමෙම මාර්ගයේ ඉදිකිරීම් කටයුතු සිදුකරන්නේ ආසියානු සංවර්ධන බැංකුවේ ණය ආධාර යටතේයි.\nඒ සඳහා ඇමෙරිකානු ඩොලර් මිලියන 360.2 ක මුදලක් වැය වන බවට ඇස්තමේන්තු කර තිබු අතර, ඉන් ඩොලර් මිලියන 300 ක්ම ලබා දි තිබුණේ\nආසියානු සංවර්ධන බැංකුවේ ණය ආධාර ලෙසයි.\nසෙසු මුදල මෙරට රජය විසින් දරනු ලබනවා.\nකෙසේ වෙතත් රට තුළ පවතින ආර්ථික අර්බුදය හමුවේ එම මුදල ප්‍රමාණවත් නොවන බව අමාත්‍ය බන්දුල ගුණවර්ධන මහතා සඳහන් කළා.",
       "URL": "https://www.hirunews.lk/340586/කොළඹ-වරාය-පිවිසුම්-අධිවේගි-ගුවන්-මාර්ගය-ලබන-වසරේ-අග-ජනතා-අයිතියට",
       "Category": "Local News",
       "Parent URL": "https://www.hirunews.lk/local-news.php?pageID=200"
}