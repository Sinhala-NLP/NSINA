{
       "Source": "hirunews",
       "Timestamp": "Sunday, 12 March 2023 - 7:18",
       "Headline": "මහින්දානන්දගේ ගමන වැළැක්වූ ගුවන් තොටුපල නිලධාරිනියකගේ වැඩ තහනම්",
       "News Content": "විදේශ ගතවීමට පැමිණි පාර්ලිමේන්තු මන්ත්‍රී මහින්දානන්ද අලුත්ගමගේ කටුනායක ගුවන් තොටුපලෙන් යළි හරවා යැවීමේ සිද්ධිය සම්බන්ධයෙන් එක් නිලධාරිනියකගේ වැඩ තහනම් කර තිබෙනවා.\nආගමන විගමන දෙපාර්තමේන්තුවේ පාලක ජනරාල් හර්ෂ ඉලුක්පිටිය සඳහන් කළේ මෙම සිද්ධිය සම්බන්ධයෙන් එළඹෙන සතියේදී පරීක්ෂණයක් සිදුකර වාර්තාවක් ලබාගන්නා බවයි.\nපාර්ලිමේන්තු මන්ත්‍රී මහින්දානන්ද අලුත්ගමගේ විදෙස්ගතවීමට ගුවන් තොටුපලට පැමිණ තිබුණේ පෙරේදා (10) දිනයේදියි.\nඑහිදී ආගමන විගමන නිලධාරීන් පිරිසක් ඔහුගේ විදෙස් ගමන වළක්වමින් අධිකරණ නියෝගයක් ඇති බව දන්වා තිබෙනවා.\nඅනතුරුව මන්ත්‍රීවරයා යළි නිවස බලා යාමට කටයුතු කර තිබුණා.\nකෙසේ වෙතත් එවැනි විදෙස් ගමන් තහනමක් තමන්ට නොමැති බව මන්ත්‍රීවරයා ආගමන විගමන පාලකවරයා වෙත දැනුවත් කර තිබෙනවා.\nඉන් පසු දත්ත වාර්තා පරීක්ෂා කිරීමෙන් පසු ඊයේ දිනයේ මන්ත්‍රිවරයාට විදෙස් ගතවීමට අවසර ලබා දී ඇති බව සඳහන්.\nමෙය පද්ධති දෝෂයක් නිසා සිදු වූවක් ද නැද්ද යන්න පිළිබඳව ලබන සතියේ සිදුකෙරෙන විමර්ශනයේ දී සොයා බැලීමට නියමිතයි.",
       "URL": "https://www.hirunews.lk/329686/මහින්දානන්දගේ-ගමන-වැළැක්වූ-ගුවන්-තොටුපල-නිලධාරිනියකගේ-වැඩ-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=482"
}