{
       "Source": "hirunews",
       "Timestamp": "Monday, 20 July 2020 - 13:21",
       "Headline": "ජලය නොමැතිව දුක් විදින වරාකැටියේ ජනතව (වීඩියෝ)",
       "News Content": "බීමට දිය පොදක් නොමැතිව අසරණ වූ ජනතාවක් වෙසෙන මෙම වරාකැටිය ගම්මානය පිහිටා ඇත්තේ මොණරාගල මඩුල්ල ප්‍රාදේශීය ලේකම් කොට්ඨාසයේ කොල්ලදෙණිය ග්‍රාම නිලධාරීන් වසමේයි.\nපවුල් 200කට ආසන්න පිරිසක් ජීවත් වන ගම්මානයේ වැසියන් උග්‍ර ජල හිඟයකට මුහුණ දී තිබෙන්නේ වියලි කාලගුණය හේතුවෙන් ජලය සපයා ගැනීමට මේ වනවිට ඇත්තේ එක් ළිඳක් පමණක්වීම හේතුවෙන්.\nවසරේ වැඩි මාස ගණනක් වියළි කාලගුණයෙන් බැට කන ගම්වැසියන්ට බීමට පිරිසිදු වතුර ටිකක් ලබා ගැනීම ගලකින් පොත්තක් ගැනීම මෙන් අසීරු කරුණක් වී තිබෙනවා.\nගම්මුන් පවසන්නේ බොර ජලය පානය කිරීම හේතුවෙන් බොහෝ පිරිසක් මේ වනවිට විවිධ රෝගාබාධයන්ට ලක්ව ඇති බවයි.\nඑමෙන්ම වියළි කාලගුණය හේතුවෙන් ප්‍රදේශයේ සියලු ලිං මේ වනවිට සිඳී යාම හේතුවෙන් ජලය සොයා කිලෝ මීටර් 2ක් පමණ යාමටද ගම්වාසීන්ට සිදුව තිබෙනවා.\nවිවිධ මහා පරිමාණ ව්‍යාපෘති සඳහා කෝටි ගණනින් මුදල් විනාශ කරන යුගයක වරාකැටිය ගම්වැසියන්ගේ පානීය ජල ගැටළුව පිළිබඳ මේ දක්වා කිසිදු බලධාරියෙකුගේ අවධානය යොමු නොවීම කණගාටුවට කරුණක්.\nඒ පිළිබඳ නිසි අවධානය යොමුවී ඔවුන්ගේ ජල ගැටලුවට නිසි විසඳුමක් ලබා දෙන තෙක් රතු මිනිත්තුව අවධානයෙන්.",
       "URL": "https://www.hirunews.lk/245973/ජලය-නොමැතිව-දුක්-විදින-වරාකැටියේ-ජනතව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2572"
}