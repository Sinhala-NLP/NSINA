{
       "Source": "hirunews",
       "Timestamp": "Sunday, 27 November 2016 - 10:02",
       "Headline": "ආහාර සුරක්ෂිතතා සතිය හෙට ඇරඹෙයි",
       "News Content": "ජාතික ආහාර සුරක්ෂිතතා සතිය හෙට ආරම්භ වනවා.\nඒ අනුව දිවයිනේ සියලු සෞඛ්‍ය වෛද්‍ය නිලධාරී කොට්ඨාශ ආවරණය වන පරිදි මෙම සුරක්ෂිතතා සතිය ක්‍රියාත්මක වනු ඇති.\nආහාර පනත යටතේ පනවා ඇති රෙගුලාසි උපයෝගී කර ගනිමින් ආහාර බාල කිරීම් හා දුෂණය වීම් පිළිබඳ මෙම සතියේදී අවධානය යොමු කෙරෙනවා.\nඒ අනුව ආහාර පාන සකස් කෙරෙන හෝටල් / බේකරි / ආපන ශාලා සහ දුර ගමන් බස් රථ නැවතුම් ස්ථානවල පිහිටි ආපන ශාලා මෙහිදී පරීක්ෂා කිරීමට නියමිතයි.\nඑමෙන්ම පැණි බීම සඳහා වු වර්ණ සංකේත යෙදීමේ නීතිය ක්‍රියාත්මක වීම පිළිබඳව ද මෙහිදී වැඩි අවධානයක් යොමු කෙරෙන බවයි සෞඛ්‍ය අමාත්‍යංශය නිවේදනය කලේ.\nඑම නීතිය කඩ කරන වෙළඳුන්ට සහ නිශ්පාදකයන්ට එරෙහිව දැඩි නීතිමය පියවර ගැනීමට ද නියමිතයි.\nමෙම ආහාර සුරක්ෂිතතා සතිය තුල සියලු ස්ථානවල සනීපාරක්ෂක කටයුතු පිළිබඳවත් පාසැල් ආපන ශාලා ප්‍රතිපත්තියට අනුව පවත්වාගෙන යන්නේ ද පිළිබඳ සොයා බැලීමටත් චක්‍රලේඛයක් ද නිකුත් කර ඇතැයි සෞඛ්‍ය අමාත්‍යංශය සඳහන් කලා.",
       "URL": "https://www.hirunews.lk/148413/ආහාර-සුරක්ෂිතතා-සතිය-හෙට-ඇරඹෙයි",
       "Category": "Local News",
       "Parent URL": "https://www.hirunews.lk/local-news.php?pageID=4778"
}