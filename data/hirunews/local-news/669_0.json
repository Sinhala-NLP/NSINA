{
       "Source": "hirunews",
       "Timestamp": "Tuesday, 13 December 2022 - 17:01",
       "Headline": "පේරාදෙණිය හිටපු උපකුලපතිට පහරදුන් සරසවි සිසුන් රක්ෂිත බන්ධනාගාරයට",
       "News Content": "පේරාදෙණිය විශ්වවිද්‍යාලයේ හිටපු උපකුලපති මහාචාර්ය අතුල සේනාරත්නට හා ඔහුගේ පුත්‍රයාට පහරදීමේ සිද්ධියට අදාළව අත්අඩංගුවට ගෙන සිටි සරසවි සිසුන් 10දෙනා මේ මස 22 වැනිදා දක්වා රක්ෂිත බන්ධනාගාර ගත කර තිබෙනවා.\nඒ, ඔවුන් අද මහනුවර මහේස්ත්‍රාත් අධිකරණය හමුවට ඉදිරිපත් කිරීමෙන් අනතුරුවයි.\nසිද්ධියට සම්බන්ධ සිසුන් 4දෙනෙකු අද (13) උදෑසන අත්අඩංගුවට ගත් අතර, ඊයේ (12) රාත්‍රීයේ සිසුන් 6දෙනෙකු පොලිසියට භාරවීමෙන් පසු අත්අඩංගුවට ගනු ලැබුවා.\nඑමෙන්ම සිද්ධියට අදාළව තවත් සිසුන් දෙදෙනෙකු පොලිසිය විසින් හඳුනාගෙන ඇති අතර ඔවුන්ද අත්අඩංගුවට ගැනීම සඳහා විමර්ශන ආරම්භ කර තිබෙනවා.\nපසුගිය 10 වැනිදා මහාචාර්ය අතුල සේනාරත්නගේ පුත්‍රයාගේ මෝටර් රථය, නවතා තිබූ යතුරුපැදි කිහිපයක ගැටී ඇති අතර එහිදී ඇති වූ බහින් බස්වීමක් දුරදිග යාමෙන් සිසුන් පිරිසක් පැමිණ හිටපු උප කුලපතිවරයාගේ නිල නිවසේ දේපලවලටද අලාභ හානි සිදු කරමින් මෙම පහර දීම සිදු කර තිබුණා.\nඑම අවස්ථාවේ දී පහරකෑමට ලක්වූ මහාචාර්යවරයා සහ ඔහුගේ පුත්‍රයා ප්‍රතිකාර සඳහා ඇතුලත් කෙරුණේ පේරාදෙණිය රෝහලටයි.",
       "URL": "https://www.hirunews.lk/322617/පේරාදෙණිය-හිටපු-උපකුලපතිට-පහරදුන්-සරසවි-සිසුන්-රක්ෂිත-බන්ධනාගාරයට",
       "Category": "Local News",
       "Parent URL": "https://www.hirunews.lk/local-news.php?pageID=669"
}