{
       "Source": "hirunews",
       "Timestamp": "Thursday, 30 June 2022 - 13:30",
       "Headline": "අස්වැන්නට කණකොකා හැඬලූ කහ ගොවීන් (වීඩියෝ)",
       "News Content": "වියළි කහ කිලෝග්‍රෑමයක් රුපියල් 7,000ත් 8,000ත් අතර මිලකට අලෙවි වූ අවස්ථා පසුගිය කාලසීමාවේ මෙරටින් වාර්තා වුණා.\nනමුත් අද (30) වනවිට අමුකහ කිලෝවක් රුපියල් 60-70 මිලකට අලෙවි කර ගැනීමට නොහැකිව ගොවීන් අසරණ වී සිටින්නේ ඒවා මිල දී ගැනීම සඳහා රජයේ නිසි වැඩපිළිවෙළක් නොමැතිවීම හේතුවෙන්.\nදැඩි ආර්ථික අපහසුතා මැද කහ වගාවේ නිතරව සිය අස්වනු විකුණාගත නොහැකිව පීඩාවට පත්වූ ගොවීන් පිරිසක් පිළිබඳ මේ පුවත අපට වාර්තා වුණේ පොළොන්නරුව දිස්ත්‍රික්කයෙන්.\nපොළොන්නරුව දිස්ත්‍රික්කයේ ඇලහැර ප්‍රාදේශීය ලේකම් කොට්ඨාසයට අයත් දියබෙදුම, කටුකැලියාව,අත්තනකඩවල, බකමූණ යන ප්‍රදේශවල ගොවීන් පසුගිය වසරවල දී බහුලව කහ වගාවේ නිරත වුණා.\nඒ ඉදිරියේදී රට තුළ කහ හිඟයක් ඇතිවිය හැකි බවට රජය විසින් කළ අනතුරු ඇඟවීමෙන් පසුවයි.\nනමුත් මේ වනවිට කහ වගාවේ නිරත ගොවීන් දැඩි දුෂ්කරතාවට ලක්ව සිටින්නේ සිය රන් ආභරණ පවා උකසට තබා සිදුකළ වගාවේ අස්වනු සාධාරණ මිලකට විකුණාගත නොහැකිවීම හේතුවෙන්.\nඑක් කාල සීමාවකදී වියළි කහ කිලෝවක් රුපියල් 8,000ක වටිනාකමක් යටතේ අලෙවි කෙරුණ ද මේ වනවිට ගොවීන් පවසන්නේ තම අමු කහ කිලෝවක් රුපියල් 60-70ක මිලකට හෝ අලෙවි කිරීමට නොහැකි තත්ත්වයක් උද්ගතව ඇති බවයි.\nමහා පරිමාණයෙන් අක්කර ගණනක වගා කර ඇති කහ මේ වනවිට නෙලීමේ කටයුතුවලින් පවා ගොවීන් ඉවත් වී සිටින්නේ විකුණා ගැනීමේ ගැටළුව හේතුවෙන්.\nගොවීන් ඉල්ලා සිටින්නේ හැකි ඉක්මනින් සිය ගැටළුවට කඩිනමින් විසඳුම් ලබාදීමට කටයුතු කරන ලෙසයි.",
       "URL": "https://www.hirunews.lk/308616/අස්වැන්නට-කණකොකා-හැඬලූ-කහ-ගොවීන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1057"
}