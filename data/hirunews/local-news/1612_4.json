{
       "Source": "hirunews",
       "Timestamp": "Friday, 22 October 2021 - 19:19",
       "Headline": "කාසියේ වාසිය දිනූ ශ්‍රී ලංකාව පන්දු රැකීමට තීරණය කරයි",
       "News Content": "T20 ලෝක කුසලානයේ ශ්‍රී ලංකාව සහ නෙදර්ලන්තය අතර තරගය අද සාජා හිදී පැවැත්වෙනවා.\nමෙම තරගයේ කාසියේ වාසිය දිනූ ශ්‍රී ලංකා කණ්ඩායම තීරණය කර ඇත්තේ පළමුවෙන් පන්දු රැකීමටයි.\nමෙය T20 ලෝක කුසලාන තරගාවලියේ පළමු වටයේ ශ්‍රී ලංකාව මුහුණ දෙන අවසන් තරගයයි.\nලෝක කුසලාන පන්දුවාර 20 ක්‍රිකට් තරගාවලියේ සුපිරි කණ්ඩායම් 12 අතරට අපරාජිතව එක්වීමේ අරමුණිනුයි ශ්‍රී ලංකා කණ්ඩායම - නෙදර්ලන්තය සමගින් අද තරග වදින්නේ.\nමේ අතර ලෝක කුසලාන පන්දුවාර 20 ක්‍රිකට් තරගාවලියේ සුපිරි කණ්ඩායම් 12 අතරට එක්වන්නට ස්කොට්ලන්තයට ඊයේ රාත්‍රීයේදී\nහැකියාව ලැබුණා.\nලෝක කුසලාන පන්දුවාර 20 ක්‍රිකට් තරගාවලියේ සුදුසුකම් ලබාගැනිමේ වටය තරග අදින් නිමාවීම නියමිතයි.\nA කාණ්ඩයෙන් අයර්ලන්තය සහ නැමිබියාව අතර තීරණාත්මක තරගයෙන් ජය ගත් නැමිබියාව ශ්‍රී ලංකා කණ්ඩායම සමගින් A කාණ්ඩයෙන් සුපිරි කණ්ඩායම් 12 අතරට එක්වනවා.\nඅනතුරුව සුදුසුකම් ලබාගැනීමේ වටයේ අවසන් තරගයේදී ශ්‍රී ලංකාව තරග බිමට පිවිසෙනවා.\nමෙම තරගය ඉලක්ක කරගනිමින් ශ්‍රී ලංකා කණ්ඩායම ඊයේ සිය අවසන් පුහුණු සැසිය සදහා එක්ව සිටියා.\nපළමු තරග දෙකේදී අසාර්ථක වූ දිනේෂ් චන්දිමාල් වෙනුවෙන් අද චරිත් අසලංක කණ්ඩායමට එක් කිරීම ගැනත් ශ්‍රී ලංකා තේරීම් කමිටුවේ අවධානය යොමු වී තිබෙනවා.\nමේ අතර ශ්‍රී ලංකා කණ්ඩායමේ පුහුණු උපදේශකවරයා ලෙස කටයුතු කළ මහේල ජයවර්ධන මෙම තරගයෙන් අනතුරුව යළි දිවයිනට පැමිණෙයි නියමිතයි.\nඒ මහේල ශ්‍රී ලංකා කණ්ඩායමේ පුහුණු උපදේශක තනතුර භාරගත්තේ ලෝක කුසලානයේ සුදුසුකම් ලබාගැනීමේ වටයේ තරගවලට පමණක් වීම හේතුවෙන්.\nකෙසේ වෙතත් මෙලෙසින් ශ්‍රී ලංකා කණ්ඩායමේ පුහුණු උපදේශක තනතුරෙන් ඉවත්වීම සම්බන්ධයෙන් අදහස් දක්වන මහේල පවසන්නේ තමන් පසුගිය ජුනි මාසයේ සිට දින 135 පුරාවට ජෛව ආරක්ෂිත බුබුළේ සිට තම කටයුතු මෙහෙය වූ බවයි.\nමේ හේතුවෙන් හැකි ඉක්මනින් තම පවුලේ සමාජිකයන් සමගින් එක්වීම අවශ්‍ය බව මහේල වැඩිදුරටත් පවසනවා.\nලෝක කුසලාන පන්දුවාර 20 ක්‍රිකට් තරගාවලියේ සුපිරි කණ්ඩායම් 12 අතරට B කාණ්ඩයෙන් අපරාජිතවම සුදුසුකම් ලබා ගන්නට ස්කොට්ලන්ත කණ්ඩායම ඊයේ රාත්‍රීයේ සමත්වුණා.\nඒ ඕමාන කණ්ඩායමේ සුපිරි 12 අතරට එක්වීමේ බලාපොරොත්තුව බොද කරමින්.\nමෙම තරගයේ පළමුව පන්දුවට පහරදුන් ඕමාන කණ්ඩායමට පන්දුවාර 20 අවසානයේ සියලු දෙනා දැවී රැස්කර ගැනීමට හැකිවුණේ ලකුණු 122ක් පමණයි.\nපිළිතුරු ඉනිම ක්‍රීඩා කළ ස්කොට්ලන්තය පන්දුවාර 17කදී කඩුලු 2ක් පමණක් බිදවැටෙමින් ජයග්‍රාහී ඉලක්කය පසුකර ගියා.\nමේ අනුව ස්කොට්ලන්තය B කාණ්ඩයෙන් සහභාගි වූ තරග 3ම ජය ගෙන එම කාණ්ඩයේ පෙරමුණ ගනිමින් සුපිරි කණ්ඩායම් 12 අතරට එක්වුණා.\nඔවුන් සුපිරි 12 වටයේදී 2වැනි කාණ්ඩයෙන් තරග වදිනු ඇති.\nB කාණ්ඩයෙන් සුපිරි කණ්ඩායම් 12 අතරට පිවිසුණු අනෙක් කණ්ඩායම වන්නේ බංග්ලාදේශයයි.",
       "URL": "https://www.hirunews.lk/285773/කාසියේ-වාසිය-දිනූ-ශ්‍රී-ලංකාව-පන්දු-රැකීමට-තීරණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1612"
}