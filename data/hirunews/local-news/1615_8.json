{
       "Source": "hirunews",
       "Timestamp": "Thursday, 21 October 2021 - 13:29",
       "Headline": "සෞඛ්‍ය අමාත්‍යාංශයේ අන්තෝ ජටා බහි ජටා",
       "News Content": "කොටස් හතරකට කඩා අමාත්‍යාංශ බෙදා ඇති සෞඛ්‍ය අමාත්‍යාංශයේ අභ්‍යන්තර අර්බුද මේ වන විට තවත් බරපතළ වී ඇති බව සෞඛ්‍ය අමාත්‍යාංශ ආරංචි මාර්ග පවසනවා.\nමීට මූලික වශයෙන් හේතු වී ඇත්තේ, සෞඛ්‍ය අමාත්‍ය ආචාර්ය කෙහෙළිය රඹුක්වැල්ල සහ සෞඛ්‍ය රාජ්‍ය අමාත්‍ය මහාචාර්ය චන්න ජයසුමන අතර ඇතිවී ඇති අභ්‍යන්තර ගැටුම්කාරී තත්ත්වයයි.\nජාතික ඖෂධ නියාමන අධිකාරියේ දත්ත මැකී යාම සම්බන්ධයෙන් ස්වාධීන පරීක්ෂණයක් සිදු කිරීම සඳහා සෞඛ්‍ය අමාත්‍යාංශය විසින් පත් කරනු ලැබූ ස්වාධීන කමිටුවේ නිර්දේශය වී ඇත්තේ, මෙම පරීක්ෂණ අපරාධ පරීක්ෂණ දෙපාර්තමේන්තුව හරහා කිසිදු දේශපාලනඥයකුගේ මැදිහත් වීමකින් තොරව සිදු කළ යුතු බවටයි.\nඑම නිර්දේශයට සෞඛ්‍ය රාජ්‍ය අමාත්‍යවරයා අනුමැතිය පළකර ඇතත්, සෞඛ්‍ය අමාත්‍ය ආචාර්ය කෙහෙළිය රඹුක්වැල්ල ඊට එකඟ වී නොමැති බවටයි සෞඛ්‍ය අමාත්‍යාංශ ආරංචි මාර්ග වැඩිදුරටත් සඳහන් කරන්නේ.\nමෙම මත ගැටුම් සෞඛ්‍ය අමාත්‍යවරයා සහ රාජ්‍ය අමාත්‍යවරයා අතර ගැටළු උග්‍ර කිරීමට හේතු වී ඇති අතර, සෞඛ්‍ය අමාත්‍ය ආචාර්ය කෙහෙළිය රඹුක්වැල්ල සමග තවදුරටත් කටයුතු කළ නොහැකි බව පවසමින් රාජ්‍ය ඖෂධ නීතිගත සංස්ථාවේ සභාපතිවරයා සහ කළමනාකාර අධ්‍යක්ෂවරයා සිය ඉල්ලා අස්වීමේ ලිපිය භාර දී ඇති බවත් වාර්තා වනවා.\nමීට ආසන්නතම හේතුව වශයෙන් දැක්වෙන්නේ වත්මන් සෞඛ්‍ය අමාත්‍යවරයා පසුගිය රජයේ සෞඛ්‍ය අමාත්‍ය වෛද්‍ය රාජිත සේනාරත්න සමඟ සමීප සම්බන්ධතා පැවැත්වූ, සෞඛ්‍ය අමාත්‍යාංශ ගනුදෙනු රැසකට මැදිහත් වූ සහ බරපතළ දූෂණ චෝදනා ඇති ඖෂධ ආනයනය කරන ව්‍යාපාරිකයෙකු සමග ඇති කරගෙන ඇති සම්බන්ධතාවයි.\nඅදාළ ව්‍යාපාරිකයා සම්බන්ධයෙන් පසුගිය රජය සමයේ ද බරපතළ චෝදනා එල්ල වූ අතර, ඔහු නියෝජනය කළ ඖෂධ ආනයන ආයතනයට රජයේ ප්‍රසම්පාදන ක්‍රියාවලියෙන් බැහැරව ඖෂධ ආනයනය සඳහා අවසර ලබාදීම සම්බන්ධයෙන් ද බරපතළ විවේචන එල්ල වුණා.\nමෙම චෝදනා සම්බන්ධයෙන් ජනාධිපති විමර්ශන ඒකකය ද විශේෂ විමර්ශනයක් සිදු කළ අතර, එහි අවසන් වාර්තාව මේ දක්වාත් එළි දක්වා නැත්තේ ද අදාළ ඖෂධ ව්‍යාපාරිකයාගේ බලපෑම මත බවයි සෞඛ්‍ය අංශ ආරංචි මාර්ග සඳහන් කරන්නේ.\nකෙසේ වෙතත් එල්ල වන මෙම චෝදනා සම්බන්ධයෙන් අප සෞඛ්‍ය අමාත්‍ය ආචාර්ය කෙහෙළිය රඹුක්වැල්ලගෙන් සිදු කළ විමසීමකදී ඔහු කියා සිටියේ, ඒ සියල්ල කිසිදු පදනමක් නොමැති අසත්‍ය ප්‍රචාරයන් වන අතර, මේ සියල්ල ජාතික ඖෂධ නියාමන අධිකාරියේ නව ප්‍රධාන විධායක නිලධාරියා පත්කර ගැනීමට උත්සාහ දරන කණ්ඩායම්වල ප්‍රචාරයන් බවයි.\nඅප සමඟ වැඩිදුරටත් අදහස් දැක්වූ සෞඛ්‍ය අමාත්‍ය ආචාර්ය කෙහෙළිය රඹුක්වැල්ල කියා සිටියේ, ජාතික ඖෂධ නියාමන අධිකාරියට එහි ව්‍යවස්ථාවෙන් ලැබී ඇති බලතල උල්ලංඝනය කරමින් නව ප්‍රධාන විධායක නිලධාරියකු පත් කර ගැනීමට එක් කණ්ඩායමක් උත්සාහ දැරූ බවයි.\nමෙම නීතිවිරෝධී ක්‍රියාව තමන්ගේ මැදිහත් වීමෙන් ව්‍යාර්ථ කළ බවත්, මේ නිසා නොසතුටට පත් අදාළ කණ්ඩායම් විසින් සෞඛ්‍ය අමාත්‍යාංශයේ අභ්‍යන්තර ගැටුම් ඇති බව පෙන්වමින් විවිධ ප්‍රචාරයන් සිදු කරන බවත්ය.\nජාතික ඖෂධ නියාමන අධිකාරියට නව ප්‍රධානියකු පත් කළ යුතු බවත්, එය ලබන සඳුදා තමන් විසින් කැඳවන ජාතික ඖෂධ නියාමන අධිකාරියේ අධ්‍යක්ෂ මණ්ඩලයේදී තීරණය කරන බවත් ආචාර්ය රඹුක්වැල්ල වැඩිදුරටත් කියා සිටියා.",
       "URL": "https://www.hirunews.lk/285622/සෞඛ්‍ය-අමාත්‍යාංශයේ-අන්තෝ-ජටා-බහි-ජටා",
       "Category": "Local News",
       "Parent URL": "https://www.hirunews.lk/local-news.php?pageID=1615"
}