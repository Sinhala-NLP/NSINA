{
       "Source": "hirunews",
       "Timestamp": "Thursday, 18 November 2021 - 17:25",
       "Headline": "සඳහිරු සෑය සම්බුදු සසුනට පූජා කෙරේ (වීඩියෝ)",
       "News Content": "21 වන සියවසේ ඉදිවූ විශාලතම චෛත්‍ය රාජයාණන් වහන්සේ වන අනුරාධපුර සඳහිරු සෑයේ කොත්වහන්සේ නිරාවරණය කරමින් එය සසුනට පූජා කර බැතිමතුන් වෙනුවෙන් විවෘත කිරීමේ පුන්‍යෝත්සවය අද (18) සිදු කෙරුණා.\nඒ ජනාධිපති ගෝඨාභය රාජපක්ෂ සහ අග්‍රාමාත්‍ය මහින්ද රාජපක්ෂගේ ප්‍රධානත්වයෙන්.\nවසර 30ක ත්‍රස්තවාදය අවසන් කර මව්බිම ලැබූ ජය සැමරීමත්, දිවි පිදූ සියලුදෙනාට ජාතික ආගම් භේදයකින් තොරව පුණ්‍යානුමෝදනා කිරීමත් අරමුණු කරගෙන 2010 වසරේදී එවක ජනාධිපති මහින්ද රාජපක්ෂගේ මග පෙන්වීම අනුව මෙරට විශාලත්වයෙන් 4 වන චෛත්‍ය රාජයාණන් ලෙසයි සඳහිරු සෑය ඉදිකිරීම ආරම්භ වුණේ.\nයුද, ගුවන්, නාවික, පොලිස් සහ සිවිල් ආරක්ෂක විරුවන්ගේ ශ්‍රම දායකත්වයෙන් ඉදිවුණු සඳහිරු සෑය අද (18) සිට බැතිමතුන්ට වන්දනා මාන කළ හැකියි.\nජනාධිපතිවරයා සහ අග්‍රාමාත්‍යවරයා පූජා භූමියට සම්ප්‍රාප්ත වූ පසු උත්සව කටයුතු ආරම්භ වූ අතර සෙත් පිරිත් සජ්ඡායනා මධ්‍යයේ කොත් වහන්සේ නිරාවරණය කෙරුණා.\nමේ වනවිට චෛත්‍ය රාජයාණන් වහන්සේ උදෙසා ගිලන්පස පූජාව සිදු කෙරෙමින් පවතිනවා.\nමේ අතර, අග්‍රාමාත්‍ය මහින්ද රාජපක්ෂගේ 76 වන ජන්ම දිනය සහ ජනාධිපති ගෝඨාභය රාජපක්ෂගේ දෙවන පදවි ප්‍රාප්ති සැමරුම අදට යෙදී තිබෙනවා.",
       "URL": "https://www.hirunews.lk/288442/සඳහිරු-සෑය-සම්බුදු-සසුනට-පූජා-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1553"
}