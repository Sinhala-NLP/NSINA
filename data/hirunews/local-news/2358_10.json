{
       "Source": "hirunews",
       "Timestamp": "Sunday, 01 November 2020 - 8:17",
       "Headline": "සුවවූ කොරෝනා ආසාදිතයින් රෝහලෙන් පිටවීමේදී පී සී ආර් පරික්ෂණ නැහැ",
       "News Content": "තවත් කොරෝනා ආසාදිතයන් 239 දෙනෙකු ඊයේ(31) දිනයේදීත් අලුතින් හඳුනාගැනීමත් සමඟ මෙරට සමස්ත කොරෝනා ආසාදිත සංඛ්‍යාව 10,663 දක්වා ඉහළ ගියා.\nඅවසන් වරට වාර්තාවූ ආසාදිතයන්ගෙන් 180 දෙනෙකු පෑලියගොඩ සහ ධීවර වරායන් හි ආශ්‍රිතයන් වන අතර, සෙසු 59 දෙනා නිරෝධායන මධ්‍යස්ථානවලින් වාර්තාවන බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඊයේ දිනයේදී වාර්තාවූ නව ආසාදිතයන් 239 දෙනා සමඟින්  මිනුවන්ගොඩ සහ පෑලියගොඩ කොරෝනා පොකුර 7,000 ඉක්මවා ගියා.  එය දැක්වුණේ 7,185 ක් ලෙසයි.\nමේ අතර වසංගත රෝග විද්‍යා ඒකකයේ ප්‍රධානී විශේෂඥ වෛද්‍ය සුදත් සමරවීර කොළඹ ඊයේ පැවති මාධ්‍ය හමුවකදී සඳහන් කළේ සුවවූ කොරෝනා ආසාදිතයින් රෝහලින් පිටව යන අවස්ථාවේදී සිදුකරන පී සී ආර් පරීක්ෂණය ඉදිරියේදී නවතා දැමීමට කටයුතු කරන බවයි.\nඑය වෛද්‍ය පර්යේෂණ මගින් අවශ්‍ය නොවන ක්‍රියාවක් බවට තහවුරු වී ඇති බවද ඔහු සඳහන් කළා.\nපිළියන්දල නගරයේ පෞද්ගලික වෛද්‍ය රසායනාගාර මධ්‍යස්ථානයකට කොරෝනා ආසාදිතයෙකු පැමිණීම හේතුවෙන් එම රසායනාගාරයේ සේවකයින් හතරදෙනෙකු ස්වයං නිරෝධායනයට යොමුකර තිබෙනවා.\nකොරෝනා ආසාදිතයන් 11 දෙනෙකු ගෙවී ගිය දින දෙක තුළදී හමුවූ බව පුත්තලම දිස්ත්‍රික් නියෝජ්‍ය සෞඛ්‍ය සේවා අධ්‍යක්ෂ කාර්යාලය සඳහන් කළා.\nවෙන්නප්පුව - වයික්කාල, තල්විල, කටුනේරිය, කුමාරකට්ටුව වැනි ප්‍රදේශවලින් මෙම පිරිස සොයාගෙන තිබෙනවා.\nඑමෙන්ම ත්‍රිකුණාමලය - උවර්මලේ ප්‍රදේශයේ නිරෝධායන නීති කඩකරමින් පැවති විවාහ මංගල උත්සවයක් නතර කිරීමට ඊයේ පියවර ගෙන තිබුණා. නැගෙනහිර පළාත් සෞඛ්‍ය සේවා අධ්‍යක්‍ෂ ඒ. ලදාගරන් සඳහන් කළේ එම මංගල උත්සවයට පැමිණි 60 දෙනෙකු පමණ ස්වයං නිරෝධායනයට යොමු කළ බවයි.\nමේ අතර මුල්ලේරියාව රෝහලේ අක්‍රියව පැවති පී සී ආර් යන්ත්‍ර මේ වනවිට යළි පණ ගන්වා තිබෙනවා.\nපසුගියදා එය අලුත්වැඩියා කිරීම සඳහා චීනයෙන් විශේෂිත නිලධාරීන් කණ්ඩායමක්ද පැමිණියා.\nඒ අනුව හැකි ඉක්මණින් එම යන්ත්‍රයෙන්ද පී සී ආර් පරීක්ෂණ සිදුකිරීම ආරම්භ කරන බවයි සෞඛ්‍ය අමාත්‍යාංශය සඳහන් කළේ.\nඑමෙන්ම ආරක්ෂක අංශ සහ සෞඛ්‍ය අංශවලට අවශ්‍ය විෂබීජනාශක දියර නිෂ්පාදනය කිරීමට අවශ්‍ය එතනෝල් මධ්‍යසාර ලබාදීම සඳහා සුරාබදු දෙපාර්තමේන්තුව සෑම දිනකම පැය විසි හතර පුරා විවෘත කිරීමටද තීරණය කර තිබෙනවා.",
       "URL": "https://www.hirunews.lk/253748/සුවවූ-කොරෝනා-ආසාදිතයින්-රෝහලෙන්-පිටවීමේදී-පී-සී-ආර්-පරික්ෂණ-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=2358"
}