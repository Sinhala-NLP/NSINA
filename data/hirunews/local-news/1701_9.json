{
       "Source": "hirunews",
       "Timestamp": "Friday, 10 September 2021 - 8:00",
       "Headline": "රට යළි විවෘත කිරීම ගැන තීරණය අද - විවෘත කළත්  සීමා",
       "News Content": "දිවයින පුරා දැනට ක්‍රියාත්මක නිරෝධායන ඇඳිරිනිතීය ඉවත් කර රට යළි විවෘත කරන්නේ ද නැද් ද යන්න පිළිබඳ තීරණය අද ප්‍රකාශයට පත් කරන බව සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන ප්‍රකාශ කළා.\nකොළඹ ඊයේ පැවැති මාධ්‍ය හමුවක දී ඔහු වැඩිදුරටත් කියා සිටියේ රට යළි විවෘත කළ ද එය සීිමාවන්ට යටත් ව සිදු වෙන බවයි.\nඑසේම, හම්බන්තොටට ෆයිසර් එන්නත ලබාදීම රජයේ තීරණයක් බව ද සෞඛ්‍ය සේවා අධ්‍යක්ෂ ජනරාල්වරයා එහි දී ප්‍රකාශ කළා.\nමේ අතර, ශ්‍රී ලංකා ළමා රෝග විශේෂඥ වෛද්‍යවරුන්ගේ විද්‍යාතනය දරුවන් සඳහා එන්නත් ලබාදීමේ සැලසුම සෞඛ්‍ය අමාත්‍යංශය වෙත යොමු කර තිබෙනවා.\nඒ අනුව එහි පළමු පියවර ලෙස ඔවුන් දක්වා ඇත්තේ සැප්තැම්බර් මාසය තුළ දී අවුරුදු 12ට වැඩි විවිධ සංකූලතා ඇති දරුවන්ට ෆයිසර් එන්නත ලබා දීමයි.\nඑවැනි දරුවන් 30,000කට ආසන්න සංඛ්‍යාවක් සිටින බවත් එම සංගමය පෙන්වා දෙනවා.\nඅදාළ සැලසුමේ දෙවැනි පියවර වන්නේ ඔක්තෝබර් මාසය ආරම්භයේ දී සාමාන්‍ය පෙළ හදාරන 646,000ක් සහ උසස් පෙළ හදාරන 421,000ක් වූ දරුවන් සඳහා ෆයිසර් එන්නත ලබා දීමයි.\nඑම සැලසුමට අනුව ඔක්තෝබර් මාසය අග දී අවුරුදු 12ට වැඩි සෙසු දරුවන් සඳහා එන්නත් කිරීම සිදුවෙනවා.\nමෙම යෝජනා මාලාව පිළිබඳව අද පැවැත්වෙන කොවිඩ් මර්දන කාර්ය සාධක බලකායේ දී පුළුල් ලෙස සාකච්ඡාවට නියමිත බවයි වාර්තා වෙන්නේ.",
       "URL": "https://www.hirunews.lk/281833/රට-යළි-විවෘත-කිරීම-ගැන-තීරණය-අද-විවෘත-කළත්-සීමා",
       "Category": "Local News",
       "Parent URL": "https://www.hirunews.lk/local-news.php?pageID=1701"
}