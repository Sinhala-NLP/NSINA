{
       "Source": "hirunews",
       "Timestamp": "Friday, 13 August 2021 - 13:15",
       "Headline": "ලබන සඳුදා විශේෂ පක්ෂ නායක රැස්වීමක්",
       "News Content": "ලබන සඳුදා කතානායකවරයාගේ ප්‍රධානත්වයෙන් විශේෂ පක්ෂ නායක රැස්වීමක් කැඳවීමට නියමිත බව සභානායක අමාත්‍ය දිනේෂ් ගුණවර්ධන ප්‍රකාශ කළා.\nහිරු ප්‍රවෘත්ති අංශයට අදහස් දක්වමින් අමාත්‍යවරයා සඳහන් කළේ ලබන සඳුදා පෙරවරු 11ට පාර්ලිමේන්තු සංකීර්ණයේදී මෙම හදිසි පක්ෂ නායක රැස්වීම පැවැත්වෙන බවයි.\nකොවිඩ් වසංගතය හේතුවෙන් පාර්ලිමේන්තු කටයුතු පිලිබඳ සාකච්ඡා කිරීම සඳහා මෙම පක්ෂ නායක රැස්වීම කැඳවා ඇති බව සඳහන්.\nමීට පෙර පැවති පක්ෂ නායක රැස්වීමේදී තීරණය කර තිබුණේ ලබන අඟහරුවාදා සිට සිකුරාදා දක්වා පාර්ලිමේන්තු පැවැත්වීමටයි.\nකෙසේ වෙතත්, රටේ පවතින තත්ත්වය මත ඒ සම්බන්ධයෙන් ලබන සඳුදා පැවැත්වෙන පක්ෂ නායක රැස්වීමේදී තීරණයකට එළඹෙනු ඇති.",
       "URL": "https://www.hirunews.lk/279591/ලබන-සඳුදා-විශේෂ-පක්ෂ-නායක-රැස්වීමක්",
       "Category": "Local News",
       "Parent URL": "https://www.hirunews.lk/local-news.php?pageID=1757"
}