{
       "Source": "hirunews",
       "Timestamp": "Saturday, 02 April 2022 - 13:38",
       "Headline": "අදත් තැන තැන විරෝධතා",
       "News Content": "ජීවන වියදම ඉහළ යාම, පැය ගණනක විදුලි කප්පාදුව, ගෑස්, ඉන්ධන, කිරිපිටි, ඖෂධ ඇතුලු අත්‍යවශ්‍ය ද්‍රව්‍ය හිඟයට එරෙහිව අදත් දිවයිනේ ප්‍රදේශ කිහිපයක විරෝධතා පැවැත්වෙනවා.\nපන්නිපිටිය මංසන්ධියේ අද පෙරවරුවේ නිහඬ විරෝධතාවයක් සංවිධානය කර තිබුණේ ෆේස්බුක් සමාජ මාධ්‍ය ඔස්සේ සංවිධානය වූ පිරිසක් විසින්. එමෙන්ම නෙළුව නගරයටද තරුණ පිරිස් රැස්ව අද පෙරවරුවේ සිට විරෝධතාවයේ නිරත වුණා.\nශ්‍රී ජයවර්ධනපුර විශ්වවිද්‍යාලයේ මහා ශිෂ්‍ය සංගමය මගින් සංවිධානය කල විරෝධතාවයක් ඊයේ රාත්‍රියේ පැවැත්වුණේ නුගේගොඩ විජේරාම ප්‍රදේශයේදීයි.\nකොළඹ විහාර මහාදේවී උද්‍යානය අසලදී ද ඊයේ රාත්‍රියේ විරෝධතාවයක් සංවිධානය කර තිබුනේ විදුලි කප්පාදුවට සහ ජීවන වියදම ඉහළ යාමට විරෝධය පල කරමින්. එම ගැටලු මුල් කර ගනිමින් වත්තල - ඇලකන්ද ප්‍රදේශයේදීද විරෝධතාවයක් පැවැත්වුණා.\nබලපිටිය ප්‍රදේශයේ ඊයේ රාත්‍රියේ විරෝධතාවයක් පැවැත්වුණේ පන්දම්, පහන්, ඉටිපන්දම් සහ බකට් දල්වමින්.\nඉන්ධන හිඟය සහ පවතින පොහොර හිඟයට විරෝධය පල කරමින් කරන්දෙණිය - ඌරගහ - බොරලුකැටිය ප්‍රදේශයේදී ගොවීන් පිරිසක් ද උද්ඝෝෂණයක නිරත වුණා.",
       "URL": "https://www.hirunews.lk/301014/අදත්-තැන-තැන-විරෝධතා",
       "Category": "Local News",
       "Parent URL": "https://www.hirunews.lk/local-news.php?pageID=1255"
}