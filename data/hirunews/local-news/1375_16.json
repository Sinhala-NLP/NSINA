{
       "Source": "hirunews",
       "Timestamp": "Saturday, 05 February 2022 - 8:43",
       "Headline": "කෝටිය ඉක්ම වූ මත්ද්‍රව්‍ය ජාවාරම",
       "News Content": "මන්නාරම පොලිස් වසමේ සිදු කළ විශේෂ මෙහෙයුමක දී නීතිවිරෝධී මත්ද්‍රව්‍ය තොගයක් සමග පුද්ගල‍යින් තිදෙනකු අත් අඩංගුවට ගැනුණා.\nඅද (05) පෙරවරුවේ සිදු කළ මෙම මෙහෙයුමේ දී සැකකරුවන් තිදෙනා අත් අඩංගුවට ගැනුණේ, නීතිවිරෝධී මත්ද්‍රව්‍ය ළඟ තබාගැනීම සහ අලෙවි කිරීමට උත්සාහ කිරීමේ චෝදනා මතයි.\nඅදාළ වැටලීම මන්නාරම පොලීසිය විසින් සිදු කරනු ලැබුවේ මන්නාරම පොලිස් වසමේ තලෛමන්නාරම - තෝට්ටවේලි ප්‍රදේශයේ දී යි.\nඑහිදී අයිස් කිලොග්‍රෑම් 01 ග්‍රෑම් 76කට අධික ප්‍රමාණයක් සොයා ගැනුණු අතර, එහි තක්සේරු වටිනාකම රුපියල් කෝටියක් පමණ වන බවට ද සිදු කළ මූලික විමර්ශනවල දී අනාවරණ වී තිබෙනවා.\nපොලිස් මාධ්‍ය ප්‍රකාශක කාර්යාලය සඳහන් කළේ මන්නාරම කොට්ඨාස අපරාධ විමර්ශණ අංශයේ නිලධාරීන් වෙත නාවික හමුදාව ලබාදුන් තොරතුරක් මත මෙම වැටලීම සිදුකර ඇති බවයි.\nමොවුන්ට අමතරව මත්ද්‍රව්‍ය ප්‍රවාහනය කිරීමට යොදාගත් යතුරුපැදියක් සහ ත්‍රිරෝද රථයක්ද මන්නාරම කොට්ඨාස අපරාධ විමර්ශන අංශයේ නිලධාරීන් භාරයට ගෙන තිබෙනවා.",
       "URL": "https://www.hirunews.lk/296194/කෝටිය-ඉක්ම-වූ-මත්ද්‍රව්‍ය-ජාවාරම",
       "Category": "Local News",
       "Parent URL": "https://www.hirunews.lk/local-news.php?pageID=1375"
}