{
       "Source": "hirunews",
       "Timestamp": "Monday, 04 July 2022 - 12:08",
       "Headline": "අගමැති - බලශක්ති ඇමති පාර්ලිමේන්තුවේ නෑ! - ජනපති ඇහැට පේන්නවත් නෑ! - පා.ම විමල් වීරවංශ (වීඩියෝ)",
       "News Content": "\"රටේ ජනාධිපතිවරයෙක් ඉන්නවා ඇහැට පේන්න නෑ! මහජනතාවට පේන්න නෑ! මිනිස්සු පෙළෙන්නේ බරපතල පීඩාවක. අඩු ම තරමේ ඒ මිනිස්සුන්ට කිසි ම සහනයක් හෝ බලාපොරොත්තුවක් පේන තෙක් මානෙක නෑ. අපි විපක්ෂයේ හිටියා කියලා ඒකෙන් කාලකණ්ණි සතුටක් ලබන්නේ නෑ!\" යනුවෙන් පාර්ලිමේන්තු මන්ත්‍රී විමල් වීරවංශ ප්‍රකාශ කරනවා.\nඒ අද (04) පාර්ලිමේන්තුවේ දී.\nකෙසේ නමුත් විපක්ෂයේ මන්ත්‍රීවරයෙක් ලෙස තමන් කටයුතු කළත් පෞද්ගලික මට්ටමින් හෝ තමා වෙනත් රාජ්‍යවල් වලින් උදව් ලබා ගන්න උත්සහ කරන බවත් අවාසනාවට පවතින රාජ්‍ය තන්ත්‍රය පිළිබඳ ජාත්‍යන්තර විශ්වාසයක් නොමැති බවත් රනිල් වික්‍රමසිංහ අග්‍රාමාත්‍යවරයා වූ පමණින් ඒ විශ්වාසය දිනා ගත නොහැකි බවත් මන්ත්‍රීවරයා කියා සිටියා.\nතව ද ඡන්දයකින් පැරදුන, ජාතික ලැයිස්තුවකින් පැමිණි තනි මන්ත්‍රීවරයෙක් අගමැති කළා කියා වත්මන් ප්‍රශ්නවලට පිළිතුරු නොලැබෙන බව ද මන්ත්‍රීවරයා කියා සිටියා.\nඑබැවින් සියලු ම පක්ෂ සාකච්ඡා කොට සර්ව පාක්ෂික ආණ්ඩුවක් පිහිටුවා, රටේ සහ ජාත්‍යන්තර විශ්වාසය ගොඩ නගා ගෙන වර්තමානයේ රට මුහුණ දෙන ප්‍රශ්නවලට පිළිතුරු සෙවීමට සියල්ල එකතු වෙමු යනුවෙන් ද ප්‍රකාශ කළා.\nනැතහොත් මේ මොහොතේ ආණ්ඩුව කරමින් සිටින්නේ ගිනි කන්දක් උඩ ටෙනිස් බෝල ගැසීමක් බව ද මන්ත්‍රීවරයා කියා සිටියා.\nකෙසේ නමුත් ඉන්ධන අර්බුදය හමුවේ රටේ ස්වයං ඇඳිරි නීතියක් පැනවී ඇති අවස්ථාවක අගමැතිවරයා සහ විදුලි බල හා බලශක්ති අමාත්‍යවරායා පාර්ලිමේන්තු සභා ගර්භයේ නොසිටීම ගැන ද මන්ත්‍රීවරයා සිය විරෝධය ප්‍රකාශ කළා.",
       "URL": "https://www.hirunews.lk/308997/අගමැති-බලශක්ති-ඇමති-පාර්ලිමේන්තුවේ-නෑ-ජනපති-ඇහැට-පේන්නවත්-නෑ-පා-ම-විමල්-වීරවංශ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1047"
}