{
       "Source": "hirunews",
       "Timestamp": "Monday, 01 August 2022 - 8:15",
       "Headline": "ඇමරිකානු කථානායිකා නැන්සි පොලොසි ආසියාවට",
       "News Content": "ඇමරිකානු කථානායිකා නැන්සි පොලොසි සිය ඉන්දු - පැසිෆික් කලාපයේ සිදුකරන ආසියානු සංචාරය මේ වනවිට (01) ආරම්භ කර තිබෙනවා.\nසංචාරය අතරතුර ඇය, සිංගප්පූරුව, මැලේසියාව, දකුණු කොරියාව සහ ජපානය යන රටවල් වෙත යාමට නියමිත බවයි විදෙස් වාර්තා සඳහන් කළේ.\nකෙසේ වෙතත් ඇයගේ මෙම ආසියානු සංචාරයට, තායිවානය ඇතුළත් ද යන්න පිළිබදව මෙතෙක් කිසිවක් ප්‍රකාශ කර නොමැති බව සඳහන්.\nවසර විසිපහකින් කිසිදු ඇමරිකානු ඉහළ රාජතාන්ත්‍රිකයෙකු තායිවානයේ සංචාරයක නිරතව නැහැ.\nකෙසේ වෙතත් පසුගිය අප්‍රේල් මාසයේදී ඇමරිකානු කථානායිකා නැන්සි පොලොසි තායිවාන සංචාරයක් සැළසුම් කර තිබූ අතර, ඇයට කොරෝනා ආසාදනය වීම හේතුවෙන් එම සංචාරය කල්ගිය බවයි විදෙස් වාර්තා පෙන්වා දෙන්නේ.\nමේ අතර පසුගියදා චීනය සහ ඇමරිකාව අතර තායිවානය සම්බන්ධයෙන් ඇමරිකානු ස්ථාවරය වෙනස්වනු ඇතැයි පළ වූ වාර්තා මත මතභේදාත්මක තත්වයක් හටගත්තා.\nඇමරිකානු ජනාධිපති ජෝ බයිඩ්න් සහ චීන ජනාධිපති ෂී ජින්පින් අතර පැය දෙකක කාලයක් පැවති දුරකථන සංවාදයක දී මෙම උණුසුම් කථාබහ ඇතිවූ අතර, ඇමරිකානු ජනාධිපතිවරයා අවධාරණය කළේ තායිවානය සම්බන්ධ තම ප්‍රතිපත්තිය ඉදිරියේදීත් වෙනස් නොවන බවයි.\nඑහිදී චීන ජනාධිපතිවරයා අනතුරු අඟවා සිටියේ ගින්දර සමඟ ක්‍රීඩා කිරීමට යාමේ දී දැවී අලු වී යන බව තේරුම් ගත යුතු බවටයි.",
       "URL": "https://www.hirunews.lk/311540/ඇමරිකානු-කථානායිකා-නැන්සි-පොලොසි-ආසියාවට",
       "Category": "Local News",
       "Parent URL": "https://www.hirunews.lk/local-news.php?pageID=976"
}