{
       "Source": "hirunews",
       "Timestamp": "Thursday, 03 October 2019 - 7:32",
       "Headline": "දුම්රිය අත්‍යාවශ්‍ය සේවාවක් කිරීමේ ගැසට් නිවේදනය අද - වර්ජනය අඛණ්ඩව",
       "News Content": "දුම්රිය අත්‍යාවශ්‍ය සේවාවක් බවට පත් කිරීමේ ගැසට් නිවේදනයට ජනාධිපතිවරයා අද දිනයේ අත්සන් තැබීමට නියමිත බව වැඩබලන ප්‍රවාහන අමාත්‍ය අශෝක් අබේසිංහ ප්‍රකාශ කළා.\nකෙසේ වෙතත් තමන් ක්‍රියාත්මක කරන වර්ජනය අද දිනයේදිද සිදුකරන බවයි දුම්රිය වෘත්තිය සමිති කියා සිටියේ.\nවැටුප් විෂමතා මුල් කරගෙන දුම්රිය වෘත්තිය සමිති පසුගිය 25 වනදා මධ්‍යම රාත්‍රියේ සිට මෙම වර්ජනය ආරම්භ කළා. දුම්රිය දෙපාර්තමේන්තුව ඊයේ ප්‍රකාශ කළේ වර්ජනයේ නිරත දුම්රිය රියදුරු, නියාමක, පාලක සහ ස්ථානාධිපතිවරුන් සේවය හැරගියා සේ සැළකීමට තීරණය කරන බවයි.\nපවතින තත්ත්වය සැළකිල්ලට ගෙන සිය ඉංජිනේරුවරුන් යොදවා අද සිට දුම්රිය ධාවනය කරන බව දුම්රිය ඉංජිනේරු සංගමය පවසනවා.\nකෙසේ වෙතත් ඊයේ දිනයේදී ද දුම්රිය මගීන් රැසක් වර්ජනය හේතුවෙන් අපහසුතාවට පත්ව සිටියා.\nමේ අතර සිය සේවා ගැටළු විසඳීමට බලධාරීන් මැදිහත් නොවුණහොත් එළඹෙන සති අන්තයේදි දැඩි වෘත්තිය ක්‍රියාමාර්ගයකට එළඹෙන බව ආගමන විගමන නිලධාරීන්ගේ සංගමයේ සභාපති අනුර කණුගල ප්‍රකාශ කළා.",
       "URL": "https://www.hirunews.lk/225485/දුම්රිය-අත්‍යාවශ්‍ය-සේවාවක්-කිරීමේ-ගැසට්-නිවේදනය-අද-වර්ජනය-අඛණ්ඩව",
       "Category": "Local News",
       "Parent URL": "https://www.hirunews.lk/local-news.php?pageID=3117"
}