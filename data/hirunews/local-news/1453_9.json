{
       "Source": "hirunews",
       "Timestamp": "Monday, 03 January 2022 - 7:19",
       "Headline": "සපුගස්කන්ද තෙල් පිරිපහදුව යළි වැසේ(වීඩියෝ)",
       "News Content": "සපුගස්කන්ද තෙල් පිරිපහදු සංකීර්ණය අද සිට යළි වසා දැමෙනවා.\nඒ, ඩොලර් අර්බුදය හමුවේ බොරතෙල් මිල දී ගැනීමේ දී මතු වී ඇති දුෂ්කරතා හේතුවෙන්.\nකෙසේ වෙතත්, තාවකාලිකව තෙල් පිරිපහදුව වසා දැමුව ද රට තුල ඉන්ධන හිඟයක් ඇති නො වන බව බලශක්ති අමාත්‍යාංශය ප්‍රකාශ කළා.\nදෛනිකව බොරතෙල් මෙට්‍රික් ටොන් 6500ක් පිරිපහදු කෙරෙන සපුගස්කන්ද තෙල් පිරිපහදුව ඩොලර් අර්බුදය හමුවේ බොරතෙල් සපයා ගැනීමට නො හැකි වීම හේතුවෙන් පසුගිය වසරේ නොවැම්බර් 15 වන දා වසා දැමුණු අතර, එය දින 22කට පසු යළි විවෘත කෙරුණේ දෙසැම්බර් 7 වනදායි.\nඅද වසා දැමෙන තෙල් පිරිපහදුව මේ මස අවසානය වනවිට යළි විවෘත කිරීමට හැකියාව පවතින බවයි කොළඹ පැවති මාධ්‍ය හමුවකට එක්වෙමින් බලශක්ති අමාත්‍ය උදය ගම්මන්පිල ප්‍රකාශ කළේ.\nමේ අතර පිරිපහදු කරන ලද ඉන්ධන රැගත් නෞකා දෙකක් මේ වනවිට දිවයිනට පැමිණ ඇති අතර, එහි ඉන්ධන නිදහස් කරගැනීම සම්බන්ධයෙන් අද අවශ්‍ය පියවර ගන්නා බව ඛනිජ තෙල් නීතිගත සංස්ථාව කියා සිටියා.",
       "URL": "https://www.hirunews.lk/292860/සපුගස්කන්ද-තෙල්-පිරිපහදුව-යළි-වැසේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1453"
}