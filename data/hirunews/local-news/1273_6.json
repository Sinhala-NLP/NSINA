{
       "Source": "hirunews",
       "Timestamp": "Friday, 25 March 2022 - 7:42",
       "Headline": "මහ බැංකු අධිපති ගැන මුදල් කාරක සභාවේ අප්‍රසාදය",
       "News Content": "රටේ පවතින වත්මන් ආර්ථික තත්ත්වයට අදාළව කරුණු විමසීම සඳහා රජයේ මුදල් කාරක සභාව හමුවට ඊයේ මහ බැංකු අධිපතිවරයා ඇතුළු නිලධාරීන් කැඳවා තිබුණත්, ඔවුන් එහි නොපැමිණීම පිළිබඳ කණගාටුව පළ කරන බව කාරක සභාවේ සභාපති, පාර්ලිමේන්තු මන්ත්‍රී අනුර ප්‍රියදර්ශන යාපා ප්‍රකාශ කළා.\nඒ, රජයේ මුදල් පිළිබඳ කාරක සභාව ඊයේ පාර්ලිමේන්තු සංකීර්ණයේදී රැස්වූ අවස්ථාවේදීයි.\nමහ බැංකු අධිපතිවරයා, එහි උසස් නිලධාරීන්, මුදල් මණ්ඩලයේ සාමාජිකයින්, මුදල් අමාත්‍යාංශ ලේකම්වරයා ඇතුළු කණ්ඩායමක් ඊයේ එහි කැඳවා තිබුණා.\nකෙසේ වෙතත්, මුදල් අමාත්‍යාංශ ලේකම් එස්.ආර්. ආටිගලට ලෝක බැංකුව සමඟ සාකච්ඡාවක් යෙදී ඇති බැවින් සෙසු සාමාජිකයින්ටද කාරක සභාවට සහභාගිවීමට නොහැකි බව දන්වා මහ බැංකුව ලිපියක් එවා තිබෙනවා.\nඊයේ පැවැත් වූ රැස්වීම පසුගිය 21 වැනිදා කැඳවීමට නියමිතව තිබුණත්, එය ඊයේ දිනය දක්වා කල් දමා ඇත්තේද මහ බැංකු නිලධාරීන්ගේ ඉල්ලීම මතයි.\nමහ බැංකුවේ මෙම ක්‍රියා කලාපය පාර්ලිමේන්තුවට සිදු කරන අගෞරවයක් බව මුදල් කාරක සභාවේ සාමාජික මන්ත්‍රීවරුන්ගේ අදහස වී තිබෙනවා.\nඑහිදී සභාපතිවරයා දැනුම් දී ඇත්තේ ඒ පිළිබඳව සොයා බලන ලෙස කතානායකවරයා වෙත පැමිණිලි කිරීම සුදුසු බවයි.",
       "URL": "https://www.hirunews.lk/300323/මහ-බැංකු-අධිපති-ගැන-මුදල්-කාරක-සභාවේ-අප්‍රසාදය",
       "Category": "Local News",
       "Parent URL": "https://www.hirunews.lk/local-news.php?pageID=1273"
}