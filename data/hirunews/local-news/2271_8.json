{
       "Source": "hirunews",
       "Timestamp": "Wednesday, 16 December 2020 - 17:25",
       "Headline": "'ඉංග්‍රීසි සුහුරු පංති' ව්‍යාපෘතිය සම්බන්ධව දකුණු පළාතේ විදුහල්පතිවරුන් දැනුවත් කිරීමේ වැඩසටහන අධ්‍යාපන ඇමතිගේ ප්‍රධානත්වයෙන්",
       "News Content": "පාසල් සිසුන් තුළ ඉංග්‍රීසි ඉගෙනීමේ හැකියාවන් ඉහළ නැංවීම අරමුණු කරගනිමින්, නවීන තාක්ෂණය සමඟ එක්ව සකස් කරන ලද දීප ව්‍යාප්ත ඉංග්‍රීසි සුහුරු පන්ති  ව්‍යාපෘතිය යටතේ දකුණු පළාතේ පාසල් 200කට සුහුරු පන්ති ලබාදීම සම්බන්ධව විදුහල්පතිවරුන් දැනුවත් කිරීමේ වැඩසටහන අධ්‍යාපන අමාත්‍ය, මහාචාර්ය ජී එල් පීරිස්ගේ ප්‍රධානත්වයෙන් ඊයේ (15) පැවැත් වුණා.\nගාල්ල, ලබුදූව දක්ෂිණපාය පරිශ්‍රයේදී මෙම වැඩසටහන පැවැත් වූ බවයි එම අමාත්‍යංශය නිවේදනය කළේ.\nඉංග්‍රීසි භාෂාව හැදෑරීම හුදෙක් විදෙස් භාෂාවක් හැදෑරීමකට පමණක් සීමා නොවන බවත්, ජාතීන් අතර සහ සම්බන්ධතා පවත්වා ගැනීමටත්, ඔවුන්ගේ සිතුම් පැතුම් අදහස් උදහස් අවබෝධ කර ගැනීමටත් සම්බන්ධීකරණ භාෂාවක් ලෙස ඉංග්‍රීසි අත්‍යවශ්‍ය භාෂාවක් වන බවත් මෙහිදී අදහස් දක්වමින් අධ්‍යාපන අමාත්‍යවරයා සඳහන් කළා.\nතුන්වන ශ්‍රේණියේ සිට අට ශ්‍රේණිය දක්වා පාසල් විෂය මාලාව තුළ ඉංග්‍රීසි විෂයට අදාළ පෙළ පොත් ඇසුරින් සකස් කරන ලද පාඩම් මාලා ඇතුළත් ReadToMe නම් අන්තර්ජාල යෙදවුමක් මගින් මෙම ඉංග්‍රීසි සුහුරු පංති ක්‍රියාත්මක වනවා.\n2022 වර්ෂය වන විට දිවයිනේ සියලුම පාසල් ආවරණය වන පරිදි ඉංග්‍රීසි සුහුරු පන්ති  වැඩසටහන ක්‍රියාවට නැංවීමට සැලසුම් කර ඇති බවයි අධ්‍යාපන අමාත්‍යංශය වැඩි දුරටත් පවසන්නේ.\nමීට සමගාමීව මාතර දිස්ත්‍රික්කයේ පාසල් 100 කට සුහුරු ඉංග්‍රීසි පන්ති ලබාදීම ද ඊයේ (15) අධ්‍යාපන අමාත්‍යවරයාගේ ප්‍රධානත්වයෙන් පැවැත් වුණා.\nමේ වන විට දිවයින පුරා පාසල් 852ක සිසුන් 500,000 කට අධික පිරිසක් මෙම වැඩසටහන සමග සම්බන්ධ කරගෙන තිබෙනවා.\nඋතුර, සබරගමුව, ඌව සහ මධ්‍යම පළාතේ පාසල් තුළ මේ වන විටත් මෙම වැඩසටහන ක්‍රියාවට නංවා ඇති බව එම අමාත්‍යංශය සඳහන් කර සිටියේ.",
       "URL": "https://www.hirunews.lk/257189/ඉංග්‍රීසි-සුහුරු-පංති-ව්‍යාපෘතිය-සම්බන්ධව-දකුණු-පළාතේ-විදුහල්පතිවරුන්-දැනුවත්-කිරීමේ-වැඩසටහන-අධ්‍යාපන-ඇමතිගේ-ප්‍රධානත්වයෙන්",
       "Category": "Local News",
       "Parent URL": "https://www.hirunews.lk/local-news.php?pageID=2271"
}