{
       "Source": "hirunews",
       "Timestamp": "Friday, 26 March 2021 - 19:03",
       "Headline": "සූවස් ඇළේ සිරවූ නෞකාව කඩිනමින් ඉවත් නොකළහොත් ශ්‍රී ලංකාවටත් බලපෑම් (වීඩියෝ)",
       "News Content": "සූවස් ඇලේ සිරවී ඇති පාපන්දු ක්‍රීඩාංගණ 4ක දිගට සමාන විශාල බහාලුම් නෞකාව කඩිනමින් ඉවත් කිරීමට නොහැකි වුවහොත්, එය මෙරට ආර්ථිකයට බලපෑම් කරනු ඇතැයි විද්වතුන් පෙන්වා දෙනවා.\nමේ හේතුවෙන් දැනටමත් ලෝක වෙළඳපොලේ ඉන්ධන මිල ඉහළ ගොස් ඇති අතර, ලෝක ආර්ථිකයට ද බලපෑම් එල්ල වෙමින් පවතින බවයි විදෙස් මාධ්‍ය වාර්තා කළේ.\nදිගින් මීටර් 400ක් සහ මීටර් 59 ක පළලින් යුත් මෙම නෞකාව පසුගිය අඟහරුවාදා චීනයේ සිට නෙදර්ලන්තයේ රොටර්ඩෑම් වරාය දක්වා ගමන් කරමින් සිටියදී සූවස් ඇලේ ඉවුරු දෙක අතර, සිරවුණේ පැවති සුළං තත්ත්වය හේතුවෙන්.\nතායිවානයේ එවර්ග්‍රීන් මැරායින් සමාගමට අයත් එම්.වී එවර්ගිවන් නමැති මෙම නෞකාවේ ඒ වනවිට බහාලුම් 20,000 ක් පමණ තිබූ අතර, නෞකාවේ බර ටොන් ලක්ෂ 2ක්.\nලෝකයේ බහාලුම් වලින් සියයට 30ක් ප්‍රවාහනය කරන මීටර 193ක දිගින් සූවස් ඇල සැලකෙන්නේ ලොව වඩාත්ම කාර්ය බහුල නාවික වෙළඳ මාර්ගය ලෙසයි. මිනිස් නිර්මාණයක් වන එහි ඉදිකිරීම් 1859 දී ආරම්භ කෙරුණු අතර 1869 වසරේදී ඇළ මාර්ගය විවෘත කෙරුණා.\nආසියාවේ සිට යුරෝපයට සහ ඇමෙරිකාව දක්වා යාත්‍රා කරන නෞකා වල ගමන් මාර්ගය කෙටි කිරීමේ අරමුණින් මෙය ඉදිවුණා.\nඑය සකස් නොකළේ නම් නෞකා දකුණු අප්‍රිකාව හරහා ගමන් කළ යුතු අතර ඒ සඳහා අමතර, දින 12ක් මෙන්ම, කිලෝමීටර් 9000ක දුරක් ගමන් කිරීමට සිදුවනවා.\nකෙසේ වෙතත්, මෙම නෞකාව ඇළ මාර්ගයේ සිරවීම හේතුවෙන් නෞකා 200කට ආසන්න සංඛ්‍යාවක් මේ වනවිට සිරවී ඇති අතර, මහා සාගරයේ මෑතකදී ඇති වූ විශාලම නෞකා තදබදය මෙය බවට සැලකෙනවා.\nනෞකාව ඉවත් කිරීමට ඊජිප්තු බලධාරින් විශාල ප්‍රයත්නයක් දරන නමුත් එය මේ දක්වා සාර්ථක වී නැහැ.\nමේ ඒ සම්බන්ධයෙන් පැහැදිලි කරන ලංකා නැව් ඒජන්තවරුන්ගේ සංගමයේ සභාපති ඉක්‍රම් කටිලාන් සඳහන් කළේ.\nමෙරට අපනයනවලින් බහුතරයක් යුරෝපයට සිදුකරන නිසා නෞකාව කඩිනමින් ඉවත් නොකළහොත් මෙරට අපනයන ක්ෂේත්‍රයටද බලපෑම් එල්ල කළ හැකි බව කොළඹ නැව්ගත කරන්නන්ගේ ඇකඩමියේ ප්‍රධාන විධායක නිලධාරී රොහාන් මාසකෝරාළ ප්‍රකාශ කළා.",
       "URL": "https://www.hirunews.lk/266634/සූවස්-ඇළේ-සිරවූ-නෞකාව-කඩිනමින්-ඉවත්-නොකළහොත්-ශ්‍රී-ලංකාවටත්-බලපෑම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2061"
}