{
       "Source": "hirunews",
       "Timestamp": "Sunday, 25 September 2022 - 13:54",
       "Headline": "2022 පොත් ප්‍රදර්ශනය අදින් අවසන් (වීඩියෝ)",
       "News Content": "“කියවීම මිනිසා සම්පූර්ණ කරයි” යන කියමන මේ සාහිත්‍ය මාසයේ නිතර අසන්නට ලැබෙනවා.\nඑහෙත් ආර්ථික අපහසුතා රැසක් මැද දිවි ගෙවන අපේ රටේ ජනතාවට ඒ කියමනට අනුව පත පොත මිලදී ගන්නට හැකියාවක් තිබේනවාද?\nකුමන දුෂ්කරතා පැවතියත් පත පොතෙන් පෝෂණය වන්නන් තම උත්සහය අත්හරිනවාද?\nමෙවර ජාත්‍යන්තර පොත් ප්‍රදර්ශනයේ දී පාඨකයින් සේම ප්‍රකාශකයින් ඒ පිළිබඳ දැක්වු අදහස්.\nශ්‍රී ලංකා පොත් ප්‍රකාශකයන් විසින් සංවිධානය කරනු ලබන ජාත්‍යන්තර පොත් ප්‍රදර්ශනය අදින් අවසන් වනවා.\nමෙම පොත් ප්‍රදර්ශනය මෙවර පැවැත්වුණේ 23 වැනි වරටයි.\nකොවිඩ් වසංගතය හේතුවෙන් පසුගිය වසරේ මෙම පොත් ප්‍රදර්ශනය පැවැත්වීමට නොහැකි වූ බැවින් මෙවර පොත් ප්‍රදර්ශනය සදහා දේශීය හා ජාත්‍යන්තර පොත් වෙනුවෙන් කුටි 400කට වැඩි ප්‍රමාණයක් වෙන් කර තිබුණා.\nපසුගිය වසරවල මෙන් මෙම වසරේ පොත් කුටි දක්නට නොලැබුණත් පාඨකයින් වෙනුවෙන් අවශ්‍ය පොත්පත් අඩු නොකිරීමට සංවිධායකයින් වගබලා ගෙන තිබුණා.\nමෙරට ආර්ථික ගැටළු හමුවේ වුව ද බොහෝ පාඨකයින් පොත් ප්‍රදර්ශනය වෙත පැමිණ සිටි බවයි ශ්‍රී ලංකා පොත් ප්‍රකාශකයන්ගේ සංගමයේ සභාපති වූ සමන්ත ඉන්දිවර පැවසුවේ.\nපෙර වසරවලදී රාත්‍රී 10 පමණ වනතුරුත් මේ පොත් අතර සැරිසරන්නට පාඨකයින්ට අවස්ථාව හිමි වුවද පවතින ඉන්ධන අර්බුදය මෙවර ප්‍රදර්ශනයට\nබලපෑමක් එල්ල කළා.\nඒ අනුව ප්‍රවාහන අපහසුතා සැලකිල්ලට ගෙන පොත් ප්‍රදර්ශනය රාත්‍රී 7ට අවසන් කිරීමටයි සංවිධායකයින් පියවර ගෙන තිබුණේ.\nකෙසේවෙතත් බම්බලපිටිය කොළඹ-කොටුව සහ මරදාන දුම්රිය ස්ථානවලින් ද වි‍ශේෂ බස් රථ සේවාවක් ද ක්‍රියාත්මක වුණා.\nමෙම පොත් ප්‍රදර්ශනය වෙත පැමිණි පොත් ප්‍රකාශිත සමාගම් හා අලෙවි නියෝජිතයින් සඳහන් කළේ මෙවර ප්‍රදර්ශනය සම්බන්ධයෙන් සතුටු විය නොහැකි බවයි.",
       "URL": "https://www.hirunews.lk/316278/2022-පොත්-ප්‍රදර්ශනය-අදින්-අවසන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=845"
}