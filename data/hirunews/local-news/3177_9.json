{
       "Source": "hirunews",
       "Timestamp": "Tuesday, 27 August 2019 - 12:45",
       "Headline": "ආගමික ප්‍රජාවන් අතර ගැටුම් වැළැක්වීමට, නීති දැඩි කරන්න - ජගත් සංවිධාන නියෝජිතයාගෙන් යෝජනා",
       "News Content": "ශ්‍රී ලංකාවේ පැණ නැගුණු වාර්ගික හා ආගමික අර්බුදය නොසලකා හැරිය නොයුතු කරුණක් බව ආගමික විශ්වාසයන් හා ඇදහීම් පිළිබද එක්සත් ජාතීන්ගේ විශේෂ නියෝජිත අහමඞ් ශාහිඞ් පවසනවා.\nඔහු මේ බව ප්‍රකාශ කළේ ශ්‍රී ලංකාවේ සිදුකළ දින 12ක සංචාරයකින් අනතුරුව මාධ්‍ය වෙත විශේෂ ප්‍රකාශයක් සිදුකරමින්.\nඑහිදී ඔහු වැඩිදුරටත් කියා සිටියේ ආගමික ප්‍රජාවන් ඉලක්ක කර ගනිමින් වෛරී ප්‍රකාශ සිදුකිරීම වැළැක්වීම සඳහා රජය පියවර ගත යුතු අතර, ඊට අදාළ නීති ද දැඩි කළ යුතු බවයි.\nඔහුගේ සංචාරය අතරතුර රජයේ ඉහළ පෙළේ නිලධාරීන්, සිවිල් සංවිධාන සහ ප්‍රජා මූල හමුවූ අතර, ඒ තුළින් සකස් කරන ලද වාර්තාව මෙන්ම  නිර්දේශයන් ලබන වසරේ මාර්තු මාසයේ පැවැත්වෙන එක්සත් ජාතීන්ගේ මානව හිමිකම් කවුන්සිල සැසි වාරයට ඉදිරිපත් කිරීමට නියමිතයි.\nමේ, සංචාරයෙන් පසු මාධ්‍ය වෙත අදහස් දැක්වූ ආගමික විශ්වාසයන් හා ඇදහීම් පිළිබද එක්සත් ජාතීන්ගේ විශේෂ නියෝජිත අහමඞ් ශාහිඞ් පළ කළේ මෙවැන්නක්.\n‘‘ශ්‍රී ලංකාවේ ආගමික ප්‍රජාවන් අතර විශ්වාසය බරපතල ලෙස බිඳ වැටිලා තියෙනවා. මම හිතන්නේ පාස්කු ප්‍රහාරය ඊට එක හේතුවක්. මේ තත්ත්වය නොසලකා හැරිය නොයුතු කරුණක්. පාස්කු ප්‍රහාරයත් සමඟ ශ්‍රී ලංකා රජය තත්ත්වය පාලනය කිරීමට කටයුතු කරලා තිබුණත් ආගමික ප්‍රජාව තවමත් දැඩි අවධානයකින් පසුවන්නේ තමන්ගේ ආරක්ෂාව ගැන. මොකද ඇතැම් ආගමික අන්තවාදීන් සිදුකරන ප්‍රචණ්ඩ හා වෛරී මත වාද නිසා. මුස්ලිම් ජනතාව ඉලක්ක කර සිදුකරන වෛරී ප්‍රකාශයන් සම්බන්ධයෙන් රජය කඩිනම් ක්‍රියාමාර්ග ගත යුතුයි. නීති දැඩි කළ යුතුයි. එසේ කිරීමට රජය එසේ නොකර අන්තවාදයට ඉඩ දීමෙන් රටේ සාමය ගොඩනැගීම බරපතල අභියෝගයක් විය හැකියි. මම දැක්කා විවිධ රජයේ ආයතන, සිවිල් සංවිධාන සහ ආගමික නායකයන් ප්‍රතිසන්ධාන හා සාමය ගොඩනැගීමේ ක්‍රියාවලිය දිරිමත් කරනවා. මම ඉල්ලනවා ශ්‍රී ලංකා රජයෙන් සහ අනෙකුත් සියළු පාර්ශවයන්ගෙන් දේශපාලන අරමුණු සඳහා වාර්ගික ආගමික අර්බුදය පාවච්චි නොකරන ලෙසට. ’’",
       "URL": "https://www.hirunews.lk/223065/ආගමික-ප්‍රජාවන්-අතර-ගැටුම්-වැළැක්වීමට-නීති-දැඩි-කරන්න-ජගත්-සංවිධාන-නියෝජිතයාගෙන්-යෝජනා",
       "Category": "Local News",
       "Parent URL": "https://www.hirunews.lk/local-news.php?pageID=3177"
}