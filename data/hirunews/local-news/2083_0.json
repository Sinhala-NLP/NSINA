{
       "Source": "hirunews",
       "Timestamp": "Wednesday, 17 March 2021 - 13:46",
       "Headline": "රන්ජන්ගේ ජංගම දුරකථනය ගැන පරීක්ෂණ සී.අයි.ඩී.යට (වීඩියෝ)",
       "News Content": "රන්ජන් රාමනායක රදවා සිටින අගුණුකොළපැලැස්ස බන්ධනාගාරයේ සිර මැදිරිය අසළින් ජංගම දුරකථනයක්  හමුවීමේ සිද්ධිය සම්බන්ධයෙන් වැඩිදුර විමර්ශන අපරාධ පරීක්ෂණ දෙපාර්තමේන්තුව වෙත භාර දී තිබෙනවා.\nබන්ධනාගාර කළමණාකරණ හා සිරකරුවන් පුනරුත්ථාපන කටයුතු රාජ්‍ය අමාත්‍ය ලොහාන් රත්වත්තේ සදහන් කළේ අදාළ ජංගම දුරකථනය සිරගතව සිටි රන්ජන් රාමනායකට ලබාදීම සඳහා රැගෙන විත් ඇති බවට සැක කරන බවයි.\nඅධිකරණයට අපහාස කිරීමේ වරදට බරපතල වැඩ සහිතව වසර 4ක සිර දඩුවම් විදින රන්ජන් රාමනායකගේ සිර කුටිය ආසන්නයේදී වළ දමා තිබියදී ජංගම දුරකථනයක් සොයා ගනු ලැබුවේ පසුගිය 15 වන දායි.\nඅදාළ ජංගම දුරකථනය ඊෂි කෑෂ් ඔස්සේ රුපියල් ලක්ෂ 5ක මුදලක් ගෙවා ගෙන්වා ඇති බවට තොරතුරු අනාවරණ වී ඇති බව රාජ්‍ය අමාත්‍යවරයා කියා සිටියා.\nකෙසේ වෙතත්, බන්ධනාගාර කළමණාකරණ හා සිරකරුවන් පුනරුත්ථාපන කටයුතු රාජ්‍ය අමාත්‍ය ලොහාන් රත්වත්තේ සඳහන් කළේ විමර්ශන කටයුතු අපරාධ පරීක්ෂණ දෙපාර්තමේන්තුව වෙත භාර දී ඇති බවයි.\nබන්ධනාගාරය තුළ දී සෙල්ෆි ඡායාරූපයක් ලබා ගැනීමේ සම්බන්ධයෙන් ද රන්ජන් රාමනායකට චෝදනා එල්ල වූ අතර ඒ හේතුවෙන් ඔහුට සති දෙකක කාලයක් අමුත්තන් බැලීම තාවකාලිකව තහනම් කරනු ලැබුවා.\nඑමෙන්ම ඔහුට ලබාදී තිබූ දුරකථන පහසුකම් ද අත්හිටුවීමටයි බන්ධනාගාර දෙපාර්තමේන්තුව පියවර ගනු ලැබුවේ.",
       "URL": "https://www.hirunews.lk/265615/රන්ජන්ගේ-ජංගම-දුරකථනය-ගැන-පරීක්ෂණ-සී-අයි-ඩී-යට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2083"
}