{
       "Source": "hirunews",
       "Timestamp": "Wednesday, 23 December 2020 - 11:44",
       "Headline": "බිළිඳුන් අලෙවි කළ පුද්ගලයාට ඇප",
       "News Content": "බිළිදුන් තිස්දෙනෙකු මුදලට අලෙවි කරමින් මිනිස් ජාවාරමක් සිදුකළ බවට මාතලේ උකුවෙල ප්‍රදේශයේදී අත්අඩංගුවට ගත් සැකකරු ඇප මත මුදා හැර තිබෙනවා.\nඒ ඔහු මොරටුව මහේස්ත්‍රාත් අධිකරණයට ඉදිරිපත් කිරීමෙන් පසුවයි.\nමෙම ජාවාරම්කරු පෙරේදා රාත්‍රියේ අත්අඩංගුවට ගෙන ඇති අතර ඔහු විසින් බිළිදුන් රුපියල් ලක්ෂ එකහමාරක් තුනත් අතර මුදලකට අලෙවි කර ඇති බවට තොරතුරු ලැබී ඇතැයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කළා.\nඅතවරයට ලක්ව ගැබිණියන් වන කාන්තාවන්ගේ සහ දරුවන් හදා වඩා ගැනීමට නොහැකි ආර්ථික දුෂ්කරතාවලින් පෙළෙන ගැබිණියන්ට සහන සලසන බව කියමින් අන්තර්ජාලයේ දැන්වීම් පල කර ඇති මෙම සැකකරු අලුත උපන් බිලිදුන් තෙවන පාර්ශවයකට විකුණා මිනිස් ජාවාරමක් සිදු කර ඇති බවටයි අනාවරණය වුණේ.\nමේ සම්බන්ධයෙන් පොලිස් ළමා හා කාන්තා කාර්යාංශය විමර්ශණ සිදු කරන අතර එහි නිලධාරින් පසුගිය 08 වනදා මොහු විසින් පවත්වාගෙන ගිය මොරටුව ප්‍රදේශයේ ගැබිණි කාන්තාවන්ට නවතැන් දුන් ස්ථානවලට ගොස් ප්‍රකාශ සටහන් කර ගනු ලැබුවා.\nඑහි නිලධාරිණියක සඳහන් කළේ එම අවස්ථාවේ ගැබිණි කාන්තාවන් 12 දෙනෙකු, බිළිදුන් 02කු සහ දරුවන් ලද මව්වරුන් 5 දෙනෙකු එහි සිටි බවයි.\nඒ අතර මානසික ආබාධ සහිත ගැබිණි මව්වරුන් දෙදෙනෙකු ද සිටි බවද ඇය සඳහන් කළා.\nඑම සිද්ධියට නීතිඥවරුන් දෙදෙනෙකු ද ආධාර අනුබල දී ඇති බව විමර්ශණවලදී හෙලිව ඇති බවයි එම නිලධාරිණිය කියා සිටියේ.\nඑසේම සැකකරු අදාළ ජාවාරම පවත්වාගෙන ගිය ස්ථානයේ ගබ්සා කිරීම්ද සිදුකර ඇති බවට මූලික පරීක්ෂණවලදී අනාවරණ වී ඇති බව ඇය සඳහන් කළා.\nදරුවන් ලබා ගැනීම සඳහා ඇතැම් දෙමාපියන් මුදල් වලට අමතරව රූපවාහිනී යන්ත්‍ර සහ ශීතකරණ වැනි උපකරණ මෙන්ම අත්‍යවශ්‍ය ආහාර ද්‍රව්‍යයද මෙම ස්ථානයට ලබාදී ඇති බව හෙළිව තිබෙනවා.\n2020 මැයි මාසයේ සිට සැකකරු මෙම කටයුත්ත සිදු කර ඇති අතර මොහුගෙන් දරුවන් ලබාගත් දෙමාපියන් ද ගෙන්වා ප්‍රකාශ සටහන් කරගනිමින් පවතින බවයි පොලිස් ළමා හා කාන්තා කාර්යාංශයේ නිලධාරිණිය කියා සිටියේ. සිද්ධියට අදාල නඩුව ජනවාරි මස 04 වනදා යළි කැදවීමට නියමිතයි.",
       "URL": "https://www.hirunews.lk/257742/බිළිඳුන්-අලෙවි-කළ-පුද්ගලයාට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=2258"
}