{
       "Source": "hirunews",
       "Timestamp": "Saturday, 23 July 2022 - 13:42",
       "Headline": "ජාතික ඉන්ධන බලපත්‍රය දිවයින පුරා අත්හදා බැලීමත් ඇරඹේ (වීඩියෝ)",
       "News Content": "ජාතික ඉන්ධන බලපත්‍ර ක්‍රමවේදය දිවයින පුරා අත්හදා බැදීම තෝරා ගත් පිරවුම්හල් වලදී අද ක්‍රියාත්මක කෙරෙනවා.\nවාහනයේ අවසන් අංකය අනුව ඉන්ධන ලබාදීමේ වැඩපිලිවෙල ද ක්‍රියාත්මක අද දිනයේදීත් පිරවුම්හල් අසළ දිගු රථවාහන පෝලිම් දක්නට ලැබෙන බවයි අප වාර්තාකරුවන් සඳහන් කළේ, එමෙන්ම ඇතැම් ප්‍රදේශවල ඉන්ධන පිරවුම්හල් අසළ අද පෙරවරුවේත් කළහකාරි සිද්ධීන් වාර්තාවී තිබුණා.\nවාහනයේ අවසන් අංකය අනුව ඉන්ධන ලබාදීමේ වැඩපිලිවෙල අනුව අද දිනයේ දී ඉන්ධන ලබා ගැනීමට අවස්ථාව පවතින්නේ අංක තහඩුවේ 0, 1 හා 2 යන අවසාන අංකවලටයි.\nමේ අතර බදුල්ල - ඇල්ල ප්‍රදේශයේ ඉන්ධන පිරවුම්හලකදී පොලිස් නිලධාරියෙකුගේ රාජකාරියට බාධා කරමින් ඔහු අනතුරට ලක් කිරීමට උත්සහ කළ ටිපර් රථ රියදුරෙකු ඊයේ රාත්‍රියේ අත්අඩංගුවට ගෙන තිබෙනවා.\nපොලිස් මාධ්‍ය කොට්ඨාසය සඳහන් කළේ වාහන අංක තහඩුවේ අවසන් අංකයට ඉන්ධන ලබාගත නොහැකි බව පවසමින් එම රියදුරා විසින් අදාළ ටිපර් රථය පොලිස් නිලධාරියාගේ ශරීරයේ ගැටීමට සළස්වා ඇති බවයි.\nඅනතුරුව පොලිස් නිලධාරියා රෝහල් ගතකර ඇති අතර, අත්අඩංගුවට ගත් සැකකරු වෛද්‍ය පරීක්ෂණයක් සඳහා යොමුකර තිබුණා. එහිදී ඔහු බීමත්ව සිට ඇති බවට අනාවරණ වී ඇති අතර, අද ඔහු, බණ්ඩාරවෙල මහේස්ත්‍රාත් අධිකරණය වෙත ඉදිරිපත් කිරීමට නියමිතයි.\nමේ අතර, දියතලාව - කහගොල්ල ප්‍රදේශයේ දින ගණනාවක් ඉන්ධන පිරවුම්හලේ පෝලිමේ රැදී සිටි පිරිස හා අංක තහඩුවේ අවසන් අංකය අනුව ඉන්ධන ලබා ගැනීමට පැමිණි දෙපිරිස අතර උණුසුම් තත්වයක් හටගෙන තිබුණා.\nමේ හේතුවෙන් දියතලාව මූලික රෝහලේ සිට බදුල්ල මහ රෝහලට රෝගීන් රැගෙන ගිය ගිලන්රථ 3කට ද ගමනාගමනයට විනාඩි 30 ක පණ කාළයක් බාධා ඇති වූ බවයි හිරු වාර්තාකරු සඳහන් කළේ.\nමේ අතර අද උදෑසන ලිට්රෝ ගෑස් සමාගමට අයත් තවත් ගෑස් නෞකාවක් දිවයිනට පැමිණ ඇති අතර, එය මේ වනවිට තල්දියවත්ත මුහුදු තීරයේ නැංගුරම් ලා තිබෙනවා.\nඅද දිනයේත් ගෘහස්ථ ගෑස් සිලින්ඩර ලක්ෂයක් වෙළඳපොළට නිකුත් කිරීමටයි ලිට්රෝ සමාගම සැළසුම් කර ඇත්තේ.",
       "URL": "https://www.hirunews.lk/310739/ජාතික-ඉන්ධන-බලපත්‍රය-දිවයින-පුරා-අත්හදා-බැලීමත්-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=999"
}