{
       "Source": "hirunews",
       "Timestamp": "Monday, 22 April 2019 - 12:50",
       "Headline": "ප්‍රවාහනය යථා තත්ත්වයට, සේවයට පැමිණෙන්නැයි රාජ්‍ය සේවකයින් වෙත ඉල්ලීමක්",
       "News Content": "පොලිස් ඇදිරි නීතිය අද පෙරවරු 6ට ඉවත් කලද රජයේ කාර්යාලවලට සේවකයන් පැමිණීමේ අඩුවක් දක්නට ලැබුණු බව හිරු වාර්තාකරුවන් සඳහන් කළා.\nකෙසේ වෙතත් රජයේ අත්‍යාවශ්‍ය කටයුතු සිදුකිරීම සඳහා හැකි පරිදි රාජකාරි ස්ථානවලට වාර්තාකරන ලෙසයි විෂයභාර අමාත්‍ය වජිර අබේවර්ධන රාජ්‍ය සේවකයින්ගෙන් ඉල්ලා සිටියේ.\nඑමෙන්ම පොලිස් ඇඳිරිනීතිය පැනවීමත් සමඟ නවතා දැමුණු මගී ප්‍රවාහන සේවා ද මේ වනවිට ආරම්භ වී තිබෙනවා.\nශ්‍රී ලංකා ගමනාගමන මණ්ඩලයේ සභාපති උපාලි මාරසිංහ කියා සිටියේ මගීන්ගේ ප්‍රවාහන පහසුකම් වෙනුවෙන් ප්‍රමාණවත් පරිදි බස් රථ යෙදවීමට මේ වනවිටත් කටයුතු කර ඇති බවයි.\nඑමෙන්ම ලංකා පෞද්ගලික බස් රථ හිමියන්ගේ සංගමයේ සභාපති ගැමුණු විජේරත්න සඳහන් කළේ අවශ්‍ය පරිදි බස් රථ යොදවා තිබුණද මගීන්ගේ අඩුවක් දක්නට ලැබෙන බවයි.\nමීට අමතරව දුම්රිය ගමනාගමන කටයුතුද මේ වනවිට සාමාන්‍ය පරිදි සිදුවන බවයි පාලක මැදිරිය සඳහන් කළේ.\nමේ අතර ඊයේ සිදු වූ ප්‍රහාර හේතුවෙන් ශ්‍රී ලංකාවේ ඇමරිකානු තානාපති කාර්යාලය, කොළඹ ඇමරිකානු කේන්ද්‍රය සහ අනෙකුත් ඇමරිකානු පියස් අද දිනයේ වසා තබන බව ඔවුන් ටිවිටර් පණිවුඩයක් නිකුත් කරමින් කියා සිටියේ.\nකෙසේ වෙතත් හදිසි ඇමරිකානු පුරවැසි සේවාවන් පමණක් ක්‍රියාත්මක වන බවයි එහි දැක්වුණේ.",
       "URL": "https://www.hirunews.lk/214947/ප්‍රවාහනය-යථා-තත්ත්වයට-සේවයට-පැමිණෙන්නැයි-රාජ්‍ය-සේවකයින්-වෙත-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=3390"
}