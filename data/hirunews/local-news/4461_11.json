{
       "Source": "hirunews",
       "Timestamp": "Tuesday, 20 June 2017 - 12:12",
       "Headline": "කොල්ලුපිටිය වෙරළෙන් හමුවූ වෙන්නප්පුවේ ඉරේෂා (ඡායාරූප)",
       "News Content": "වෙන්නප්පුව, චාල්ස් විලියම් මාවතේ පදිංචි මේරියන් ඉරේෂා නමැති 25 හැවිරිදි තරුණියක් අභිරහස් ලෙස මියගොස් ඇතැයි වාර්තා වනවා.\nපසුගිය 15 වන දා ඇය නිවසින් පිටත්ව ගොස් ඇත්තේ අමතර පංතියක් පිළිබඳ තොරතුරු සොයා බැලීම සඳහා කොළඹ යන බව පවසමින්.\nපසුව එදින පස්වරුව වන තෙක් ඇය නොපැමිණීම හේතුවෙන් දෙමාපියන් වෙන්නප්පුව පොලිසියේ පැමිණිල්ලක් සිදුකර ඇති  අතර 17 වන දා කොල්ලුපිටිය වෙරළ තීරයේ දී ඇගේ මළ සිරුර හමුව තිබෙනවා.\nදෙමව්පියන් පවසන්නේ තම දියණියට දිවි නසා ගැනීමට තරම් හේතුවක් නොතිබූ බවයි.\nමෙම මරණය කෙසේ සිදු වීද යන්න සිතාගත නොහැකි බවත් ඔවුන් පවසා තිබෙනවා.\nමෙවැනිම සැක කටයුතු අන්දමින් පසුගිය 14 වනදා උසස් පෙළ පාසල් සිසුවියක් කොට්ටාවේ දී මිය ගියා.\nඒ,පසුගිය 14 වන දා රාත්‍රී 8.00ට පමණ කොට්ටාව දුම්රියපළ ආසන්නයේ දී දුම්රිය පීල්ලට ගෙල තබා දිවි නසා ගත් බව කියන කොළඹ ජනප්‍රිය බාලිකා විදුහලක උසස් පෙළ ජීව විද්‍යා අංශයේ සිසුවියක වන සවින්දී පබසරාගේ මරණයයි.\nඑයද  දිනෙන් දින සැක කටයුතු එකක් බවට පත්වෙමින් තිබෙනවා.\nඇගේ පියා පවසන්නේ මෙම මරණය සැක සහිත බවයි.\nපශ්චාත් මරණ පරීක්ෂණය පැවැත්වූ කළුබෝවිල රෝහලේ අධිකරණ වෛද්‍ය නිලධාරිනි වෛද්‍ය ශාලිකා කරුණාරත්න කියා ඇත්තේ, සිරුර පරික්ෂා කිරීමේ දී වසක් ශරීර ගත වීම හෝ ගෙල මිරිකීමෙන් උගුරු දණ්ඩ කැඩී යාමේ ලක්ෂණ කිසිවක් පෙන්නුම් නොකරන නිසා සිරුරු කොටස් රස පරීක්ෂකට යොමු කරන බවයි.\nකලින් නිසල කළ ඇගේ දේහය පීල්ල මත තබා දුම්රියේ රෝදවලට කැපී යාමට ඉඩ සලස්වා පොලිසිය නොමග යැවීමට අපරාධකරුවකු උත්සාහ ගත්තේද යන්න එම රස පරීක්ෂක වාර්තාවෙන් පසු හෙළි වනු ඇති.\nසිද්ධිය වූ අවස්ථාවේ එතනට එක්රැස් වූ පිරිස අතර සිටි කොට්ටාව මෙත්තාරාම පාරේ සරත් නැමැත්තා කියන්නේ තරමක් වෙනස් කතාවක්.\n\"දුම්රිය රියදුරා කිව්වා, රේල් පීල්ල මත හිස තියාගෙන ඉන්න කාන්තාවක් දැකලා දෙපාරක්ම දුම්රිය නලාව ශබ්ද කළා කියලා. පීල්ලට ගෙල තබාගෙන ඉන්න කෙනෙක් නලා ශබ්දේ ඇහුනාම බයට ඇඟ හොල්ලනවලු. ඒ වුනාට මෙයා එහෙම හෙල්ලුවේ නෑලු. හෝමාගම රෝහලට රියදුරු සිරුර භාර දෙන විට මම දැක්කා, බෙල්ල තැබූ තැන ගල් කැට අතර ලේ වැගිරී තිබෙන හැටි. ඒ වගේම ඇගේ ඇස්වල කඳුළු මම දැක්කා. සාමාන්‍යයෙන් කෙනෙකු දුම්රියට බෙල්ල තිබ්බාම එහෙම එක තැනක ලේ එහෙම වැගිරෙන්නේ නෑලු.\"\nසවින්දිගේ පියා වන කපිල ජයසේකර\n\"පශ්චාත් මරණ පරීක්ෂණය පවත්වද්දී දුවගේ එක කනක කරාබුවක් නැති බව අධිකරණ වෛද්‍ය නිලධාරිනියට දැන්වුවා.මම කියන්නේ මගේ දුවගේ මරණයට වග කියන අපරාධකරු සැඟවී ඉන්නවා.ඔහු මතු කර ගැනීම පොලිසියේ හා මධ්‍යයේ වගකීමක්.\"\nමියගිය සවින්දී පබසරගේ ජංගම දුරකථනය ක්‍රියාත්මක වී පැවතීම නිසා ඒ හරහාද පරීක්ෂණ කිරීමේ හැකියාව පවතිනවා.\nසිද්ධිය වූ අවස්ථාවේ එතනට එක්රැස් වූ පිරිස අතර සිටි සරත් නැමැත්තා.",
       "URL": "https://www.hirunews.lk/163980/කොල්ලුපිටිය-වෙරළෙන්-හමුවූ-වෙන්නප්පුවේ-ඉරේෂා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4461"
}