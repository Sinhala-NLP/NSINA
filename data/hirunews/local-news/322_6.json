{
       "Source": "hirunews",
       "Timestamp": "Tuesday, 23 May 2023 - 19:48",
       "Headline": "ජගත් දේශගුණික විපර්යාස සමුළුවට ජනපතිට ආරාධනා",
       "News Content": "එක්සත් ජාතින්ගේ 28 වන දේශගුණික විපර්යාස සමුළුව සඳහා සහභාගිවන්නැයි එක්සත් අරාබි එමිර් රාජ්‍යයේ ජනාධිපති මොහොමඩ් බින් සයිඩ් අල් හසන්, ජනාධිපති රනිල් වික්‍රමසිංහට ආරාධනා කර තිබෙනවා.\nශ්‍රී ලංකාවේ එක්සත් අරාබි එමිර් රාජ්‍යයේ තානාපතිවරයා විසින් ඊට අදාළ ලිපිය ඊයේ ජනාධිපතිවරයා වෙත භාරදුන් බවයි ජනාධිපති මාධ්‍ය අංශය සඳහන් කළේ.\nඅදාළ සමුළුව ලෝක නායකයින්, විද්වතුන් ඇතුළු පිරිසකගේ සහභාගිත්වයෙන් නොවැම්බර් මස 30 වනදා සිට දෙසැම්බර් මස 12 වනදා දක්වා ඩුබායි හි එක්ස්පෝ නගරයේදී පැවැත්වීමට නියමිතයි.\nමේ අතර සිංගප්පූරුවේ සහ ජපානයේ නිල සංචාරය අරඹමින් ජනාධිපති රනිල් වික්‍රමසිංහ අද අලුයම දිවයිනෙන් පිටත්ව ගියා.\nමුලින්ම සිංගප්පූරුව වෙත පිටත්ව ගිය ජනාධිපතිවරයා එරට නීතිය හා ස්වදේශ කටයුතු අමාත්‍ය කේ. ෂන්මුගන් ඇතුළු ඉහළ පෙළේ රාජ්‍යත්‍රාන්ත්‍රිකයින් මුණගැසී සාකච්ඡා කරණු ඇති.\nසිංගප්පූරු සංචාරයෙන් අනතුරුව ජපානයේ ටෝකියෝ නුවර පැවැත්වෙන ආසියාවේ අනාගතය නමැති 28 වන ජාත්‍යන්තර සමුළුවටද සහභාගි වීමට නියමිතයි.\nඑය අනිද්දා ආරම්භ වන අතර 26 වනදා දක්වා පැවැත්වීමට නියමිතයි. ජපානයේ රැදී සිටින කාලය තුළ ජනාධිපති රනිල් වික්‍රමසිංහ ජපාන අග්‍රාමාත්‍ය ෆුමියෝ කිෂීඩා හමුවන අතර ජපාන විදේශ මුදල් මෙන්ම ඩිජිටල්කරණය පිළිබඳ අමාත්‍යවරුන් සමඟ ද සාකච්ඡා කිරීමට සැලසුම් කර තිබෙනවා.\nඑමෙන්ම ජපාන ශ්‍රී ලංකා ව්‍යාපාරික සහයෝගීතා කවුන්සිලය මගින් සංවිධාන කරන ව්‍යාපාරික හමුවකටද ජනාධිපතිවරයා එක්වීමට නියමිතයි.",
       "URL": "https://www.hirunews.lk/336028/ජගත්-දේශගුණික-විපර්යාස-සමුළුවට-ජනපතිට-ආරාධනා",
       "Category": "Local News",
       "Parent URL": "https://www.hirunews.lk/local-news.php?pageID=322"
}