{
       "Source": "hirunews",
       "Timestamp": "Thursday, 18 November 2021 - 14:04",
       "Headline": "අග්‍රාමාත්‍ය මහින්ද රාජපක්ශ සහ එක්සත් ජාතික පක්ෂ නායක රනිල් වික්‍රමසිංහ අතර සතර කන් මන්ත්‍රණයක් ?",
       "News Content": "තවත් උණුසුම් දේශපාලන සතියක් ගෙවී ගියේය\nපක්ෂ විපක්ෂ මත ගැටුම් වෙනදාමෙන් දැකගත හැකි විය.\nගෙවුණු සතියේ කාගේත් අස්වැසිල්ලට හේතු කාරණයක් වූයේ දින 120ක් පුරාවට පැවති ගුරු විදුහල්පති වැටුප් අරගලය නිමා වීමයි.\nගුරු විදුහල්පති වැටුප් විෂමතා වෙනුවෙන් රුපියල් බිලියන 30ක් වෙන් කිරීමට රජය තීරණය කිරීමත් සමඟ  වර්ජනය නතර කිරීමට වෘත්තිය සමිති නායකයෝ තීරණය කළා. මෙම මුදල ආණ්ඩුව සොයා ගත්තේ කෙසේද යන්න පිළිබඳව මේ දිනවල කතාබහක් ඇසෙන්නට තිබෙනවා. ගුරු විදුහල්පති වැටුප් විෂමතාව විසඳීමට ජනාධිපතිවරයා ගේ වැය ශීර්ෂයෙන්  රුපියල්  බිලියන හතක්  වෙන් කර ඇති බවයි වාර්තා වන්නේ . ජනාධිපතිවරයාගේ වැය ශීර්ෂයට රුපියල් බිලියන 11 වෙන්කරනු ලබනවා. ඒ අනුව ඉන් රුපියල් බිලියන හතක් අඅධ්‍යාපනයට  මෙලෙස වෙන් කිරීමත් සමග මෙවර  ජනාධිපතිවරයාට සිය කටයුතු වෙනුවෙන් ඉතිරිව ඇත්තේ රුපියල් බිලියන හතරක් පමණයි.\nබැසිල්ට සිංහල බැරි ද\n2022 අයවැය විවාදය පාර්ලිමේන්තුවේ මේ දිනවල පැවත් වෙනවාආණ්ඩු පක්ෂ මන්ත්‍රීවරුන් අයවැයට හොඳ කියන විට විපක්ෂය  අයවැයට විරුද්ධව කරුණු ඉදිරිපත් කරනවා.නමුත් රටේ සමස්තයක් ලෙස පොදු ජනතාවගේ මතය වී ඇත්තේ නම්  මෙවර අයවැයෙන් ජනතාවට ලැබුණු කිසිදු සහනයක්  නොමැති බවයි.\nමුදල් අමාත්‍ය බැසිල් රාජපක්ෂ ගේ මංගල අයවැය මෙලෙස දැඩි විවේචනයකට ලක් වී තිබීම සුවිශේෂි කාරණයක්. රටේ පවතින උග්‍ර ආර්ථික කඩාවැටීම හමුවේ මෙවැනි අය වැයක් හෝ  ඉදිරිපත් කිරීම පිළිබඳව ඇතැමුන් මුදල් ඇමැතිවරයාට සිය ප්‍රසාදය පළ කරනවා.බැසිල් රාජපක්ෂ අයවැය සකස් කිරීමට පසුගිය දින කිහිපය පුරා දැඩි වෙහෙසක් ගෙන තිබෙනවා. මුදල් අමාත්යාංශයේ ලේකම් ඒස්. ආර්. ආටිගල,ජනාධිපති ලේකම් පී. බී ජයසුන්දර, මහ බැංකු අධිපති අජිත් නිවාඩ් කබ්රාල්, ද  බැසිල් රාජපක්ෂ සමඟ මෙම කටයුතු සඳහා එක්වී තිබෙනවා. දින කිහිපයක් අලුයම වන තෙක්  ඔවුන් මෙම කටයුතු වල නිරත වී ඇති බවයි වාර්තා වන්නේ.\nඅයවැය ඉදිරිපත් කරන විට බැසිල් රාජපක්ෂ කෙටි විවේකයක් ලබා ගැනීම ද අද වන විට රටේ බොහෝ දෙනාගේ කතාබහට ලක් වී තිබෙනවා . එදින  තමාට යම් අපහසු තාවක් ඇතිවු  නිසා එසේ විවේකයක් ලබා ගත් බව බැසිල් රාජපක්ෂ පවසා තිබුණා\nඅයවැය කතාවෙන් පසු  සාම්ප්‍රදායික  තේ පැන් සංග්‍රහයක් පාර්ලිමේන්තුවේ දී පැවැත්වුණා .ජනාධිපති, අගමැති, ඇතුළු ආණ්ඩුවේ ප්‍රධානීන් සමග විපක්ෂයේ සියළු මන්ත්‍රීවරුන් ද අය වැයට සවන් දීමට පැමිණි සම්භාවනීය අමුත්තන් ද මෙම තේ පැන් සංග්‍රහය ට එක්ව සිටියා.මුදල් ඇමතිවරයා අයවැය  ඉදිරිපත් කිරීමේ දී ගෝෂා කළ විපක්ෂයේ බොහෝ දෙනා තේපැන් සංග්‍රහය  පැවැත්වෙන වෙලාවෙදි ආණ්ඩු පක්ෂයේ නායකයන් සමඟ සුහදව සාකච්ඡා කරමින් සිටියා. සමගි ජන බලවේගයේ මහලේකම රංජිත් මද්දුම බණ්ඩාර බැසිල් රාජපක්ෂ සමග  ටික වෙලාවක් කතාබස් කරමින් සිටියා.\nසාමාන්‍යයෙන්  පාර්ලිමේන්තුව පැවැත්වෙන සෑම දිනකම පාර්ලිමේන්තු මන්ත්‍රීවරුන්  සඳහා තේ පැන් සංග්‍රහයක්  පැවැත්වෙනවා. නමුත් පාර්ලිමේන්තුවේ  විශේෂ දිනවල දී  පැවැත්වෙන තේ පැන් සංග්‍රහයකට වෙනදාට වඩා  සුවිශේෂී ආහාර පාන එක්කරනවා. ඒ සඳහා පාර්ලිමේන්තුවට අමතර වියදමක් දැරීමට සිදුවන බවයි වාර්තා වෙන්නේ.\nඅයවැය කථාව ඉදිරිපත් කිරීමේදී බැසිල් රාජපක්ෂට ඇතැම් සිංහල  වචන  කියාගන්නට නොහැකි වීම පිළිබඳව ද මේ දිනවල සමාජයේ කතාබහක් ඇතිවී වී තිබෙනවා.  බැසිල් රාජපක්ෂට කොළයක්වත්  බලාගෙන කියවන්න බැරිද, මේ මනුස්සයට සිංහල බැරිද, ආදී වූ  සමාජ මාධ්‍ය ප්‍රහාරයන්ට ඔහු හසු වී සිටිනවා.\nඅග්‍රාමාත්‍ය  මහින්ද රාජපක්ශ සහ එක්සත්  ජාතික පක්ෂ  නායක රනිල් වික්‍රමසිංහ  අතර සතර කන් මන්ත්‍රණයක් ?\nඉකුත් සතියේ අග්‍රාමාත්‍ය  මහින්ද රාජපක්ෂ  නිරතුරුව කාලය ගතකලේ පාර්ලිමේන්තුව තුළයි. බොහෝ වේලාවක් පාර්ලිමේන්තුවේ සභා ගර්භය තුළ රැඳී සිටි මහින්ද රාජපක්ෂ එකවරම  පාර්ලිමේන්තුවේ පහළ මාලයේ පිහිටි සිය කාර්යාලය වෙත යාම සඳහා සභා ගර්භයෙන් එළියට පැමිණියා. ආණ්ඩු පක්ෂ මන්ත්‍රීවරුන්  කිහිප දෙනෙකු සහ ඇමතිවරු කිහිපදෙනෙකු ද අග්‍රාමාත්‍ය වරයා සමඟ සභා ගර්භයෙන් එළියට පැමිණියා. අග්‍රාමාත්‍ය වරයා සභා ගර්භයෙන් නැගිට යන දෙස බලා සිටි එක්සත් ජාතික පක්ෂයේ නායක රනිල් වික්‍රමසිංහත් වහාම සිය අසුනින් නැගිට විපක්ෂයේ මන්ත්‍රීවරුන්  අතරින්  සභා ගර්භයෙන් එළියට පැමිණියා.\nඒ අනුව මහින්ද රාජපක්ෂ සහ රනිල් වික්රමසිංහ පාර්ලිමේන්තුවේ කොරිඩෝව තුළ මුහුණට මුහුණ හමු වුණා. '' මම ඔබ තුමාව හමුවෙන්න මයි මේ එළියට ආවේ'' රනිල් කිව්වා. ''හා හා එහෙනම් යමු පහළ මගේ කාර්යාලයට'' මහින්ද කිව්වා . ඉන්පසු රනිල් සහ මහින්ද සුහද කතා බහක නිරත වෙමින් පාර්ලිමේන්තුවේ පහළ පිහිටි අග්‍රාමාත්‍යවරයාගේ  කාර්යාලය වෙත පැමිණියා.\nඅගඅග්‍රාමාත්‍යවරයා  වටා සිටි ආණ්ඩු පක්ෂයේ  මන්ත්‍රීවරුන්  සහ ඇමතිවරුන්  ආපසු හැරුණේ,  අගමැතිවරයා ට සහ රනිල් වික්‍රමසිංහ  ට පමණක්  තනිවම කතාබහක නිරත වීමටට ඉඩ සලසමිනි. ඒ අනුව දෙදෙනා විනාඩි  15ක පමණ රහස් සාකච්ඡාවක් පවත්වා තිබෙනවා. අග්‍රාමාත්‍යවරයා ගේ සමීපතම ආරංචි මාර්ග සඳහන් කළේය රටේ ඉදිරි තත්ත්වය පිළිබඳව නායකයින් දෙදෙනා කතාබස් කළ බවයි.\nසජිත් ප්‍රේමදාසට රහස් ඇමතුමක්\n''හලෝ කවුද ''  ''සර් මම විශ්‍රාම  වැටුප් දෙපාර්තමේන්තුවේ වැඩ කරන සේවකයෙක්. සර්ට පොඩි පණිවිඩයක් කියන්නයි ගත්තේ.'' '' ඉතින් කියන්න මොකක්ද  කාරණය'' ''විශ්‍රාමිකයන්ගේ වැටුපෙන් ගානක් කපා ගන්නයි ආණ්ඩුව හදන්නේ. අග්‍රහාර රක්ෂණය ට කියලා තමයි කපාගන්නේ. අවුරුදු 70 ට වැඩි සහ 70ට අඩු අයගෙන් ගණන් දෙකක් කපාගන්න සූදානම් වෙනවා.  සර් මොනාහරි කරන්න.'' බොහෝම ස්තූතියි ඔබතුමාට'' සජිත් එසේ කියමින් ඇමතුමට සමුදුන්නා.\nලද තොරතුරු ගැන වහාම සොයා බැලීමට පියවර ගත් විපක්ෂ නායකවරයා, ආණ්ඩුව විසින් මේ සඳහා චක්‍ර ලේඛනයක්  නිකුත් කිරීමට සූදානම් වෙන බවද දැන ගත්තා. ඒ අනුව මේ පිළිබඳව සමගි ජන බලවේගයේ මහලේකම් රංජිත් මද්දුම බණ්ඩාර සහ විපක්ෂයේ තවත් මන්ත්‍රීවරුන්  කිහිප දෙනෙකු සමග ද  සජිත් කතා කළා.\n''අපි කොහොමහරි මෙය නතර කරන්න ඕනේ. '' මේ ආණ්ඩුව විශ්‍රාමිකයන්ගේ මුදල් කපා ගන්නයි යන්නේ. මේවට ඉඩ දෙන්න බැහැ'' සජිත් පැවසුවා. මහලේකම් රංජිත්  මද්දුම බණ්ඩාර කිව්වෙ, ''අපි පාර්ලිමේන්තුවේ දී මේ ගැන කතා කරමු.  ඔබතුමා මේ ගැන ප්‍රශ්නයක් යොමු කරන්න.'' ඒ අනුව  සජිත් ඉකුත්  9 දා  මේ පිළිබඳව පාර්ලිමේන්තු න්‍යාය පුස්තකයට ප්‍රශ්නයක් යොමු කරන්නට  පියවර ගත්තා.\n''2016 ජනවාරි පලවෙනිදා ට පෙර විශ්‍රාම  ගිය අවුරුදු 70 ට වැඩි අයගෙන් රුපියල් 600ක්  සහ 70ට අඩු අයගෙන් රුපියල් 400ක් අග්‍රහාරෙට කපා ගන්නයි  ආණ්ඩුව හදන්නේ.  මේ වෙලාවේ ජනතාවට රක්ෂණ වලට තියා එදිනෙදා දේවල් කරගන්නවත්  මුදල් නැතිව ඉන්නේ . අපි මේ චක්‍රලේඛය අවලංගු කරන්නට ඕනේ'' සමගි ජනබලවේගයේ සෙසු මන්ත්‍රීවරුන්  සමඟ ද සජිත් මෙම අදහස් හුවමාරු කරගත්තා.\nවිපක්ෂ නායකවරයා මේ පිළිබඳව පාර්ලිමේන්තුව ට  ප්‍රශ්නයක්  යොමුකර  තිබුනත්, ආණ්ඩුව මේ පිළිබඳව  කිසිදු චක්‍රලේඛයක් නිකුත් කිරීමට කටයුතුකර තිබුණේ නැහැ. නමුත් සජිත් ප්‍රේමදාස අදාළ  කාරණය පිළිබඳව  පාර්ලිමේන්තුවේදී විශේෂ කතාවක් සිදුකළා. විපක්ෂයේ  විරෝධතාව නිසා ආණ්ඩුව මීට අදාල චක්‍රලේඛය ආපස්සට හරවා ගත් බවයි සජිත් ප්‍රේමදාස පැවසුවේ.\nරනිල් වැඩිපුරම සිරිකොතේ කාලය ගත කරයි\nඑක්සත් ජාතික පක්ෂය ප්‍රතිසංවිධානය කිරීමේ විශේෂ  වැඩසටහනක් එක්සත් ජාතික පක්ෂයේ නායක රනිල් වික්‍රමසිංහගේ ප්‍රධානත්වයෙන් මේ දිනවල පැවැත් වෙනවා .   එක්සත් ජාතික පක්ෂයේ සභාපති  වජිර අබේවර්ධන, ලේකම් පාලිත රංගේ බණ්ඩාර, නියොජ්‍ය නායක රුවන් විජේවර්ධන ,ඇතුළු පක්ෂයේ සෙසු නායකයින්  මේ සඳහා ඉතා උනන්දුවකින් සහභාගී වී සිටිනවා .\nපක්ෂයේ නායක රනිල් වික්‍රමසිංහ සෑම දිනකම පාහේ  සිරිකොතට පැමිණ එම කටයුතුව වල ප්‍රගතිය පිළිබඳව සොයා බලනවා. මිට සම්බන්ධ විශේෂ රැස්වීමක් පසු ගිය  දිනක සිරිකොතේ පැවත් වුණා. එක්සත් ජාතික පක්ෂයේ ශාඛා සමිති නියෝජිතයින් ඊට   සහභාගී කරවා තිබුණා.\nරුවන් විජේවර්ධන මෙහෙදී  විශේෂ කතාවක් කළා.''දැන් මේ රටේ ගන්න දෙයක් නැහැ. මිනිස්සු ජීවත් වෙන්නෙේ ඉතාම අමාරුවෙන්.රටේ  ආර්ථිකය බින්දුවට ඇද වැටිලා .  2002  දීත් රට ගොඩ ගත්තේ රනිල් වික්‍රමසිංහයි. නැවතත් රට  ගොඩනගන්න ඉන්නේ ඔබ තුමා පමණයි .සියල්ල අසාගෙන සිටි රනිල් වික්රමසිංහ කිසිවක් නොකියා ඔලුව වනමින් පොඩි සිනාවක් පාන්නට වුණා.\nතාප්පවල චිත්‍ර ඇන්ද  තරුණ තරුණියෝ සොයන මෙහෙයුම\nඅග්‍රාමාත්‍ය  මහින්ද රාජපක්ෂ පසුගිය දිනෙක තරමක් ආන්දෝලනාත්මක  කතාවක් පැවැත්තුවා. ආණ්ඩුව බලයට එන විට රට පුරා බොහෝ තරුණ තරුණියෝ තාප්පවල චිත්‍ර ඇන්දා. නමුත් එම තරුණ තරුණියෝ  රට අතහැර යන තත්වයකට පත්වෙලා.ඔවුන්ව නැවත රටට ගෙන්වා ගැනීමේ  දේශපාලනයක නිරතවන්න.අගමැතිවරයා එම අදහස් පැවසුවේ ශ්‍රී ලංකා පොදුජන පෙරමුණේ පස්වන සමුළුවට එක්වෙමිනුයි .\nමහරගම අපේක්ෂා රෝහලේ ඉදි කෙරුණු අපේක්ෂාවේ  යථාර්ථය යනුවෙන් නම්කර ඇති කොවිඩ් වාට්ටුව  විවෘත කිරීම සඳහා  ක්‍රීඩා හා තරුණ කටයුතු අමාත්‍ය  නාමල් රාජපක්ෂ පසුගිය දිනක සහභාගී වුණා.\nජාතික  තරුණ සේවා සභාව ,යෞවන සමාජ සම්මේලනය, සහ  ධනපතීන් ගේ සහයෝගය මත මෙම වාට්ටුව ඉදිකර තිබෙනවා.වාට්ටුව විවෘත කිරීමෙන් අනතුරුව නාමල් රාජපක්ෂ රෝහලෙන් පිටත්ව යාමට පෙර  දුරකථන ඇමතුමක් ලබා ගත්තා. ඒ  ජාතික තරුණ සේවා සභාවේ සභාපති දමිත් වික්‍රමසිංහටයි.\n''දමිත් ඔයා හැම වැඩක්ම හරියටම කළා.ඒ නිසා මේ වැඩෙත් ඔයාට හරියටම කරන්න පුළුවන්.තාප්පවල චිත්‍ර ඇන්ද තරුණයෝ ගැන අගමැතිතුමා ඉන්නේ සැලකිල්ලෙන්.''ඔවුන්ව සොයාගන්න ඕනේ.''ඔවුන්ව Hope for Srilanka  වැඩසටහනට සම්බන්ධකරගන්න.\nනාමල් රාජපක්ෂගේ එම දැනුම් දීමත් සමග තරුණ සේවා සභාවේ සභාපතිවරයා මේ වනවිටත් එම තරුණ තරුණියන් ඒක රාශිකරගැනීමේ වැඩසටහනක් ගම්මට්ටමින්ම ආරම්භකර ඇති බව වාර්තා වෙනවා.\nශ්‍රී ලංකා නිදහස් පක්ෂය තව තවත් ඉදිරියට\nශ්‍රී ලංකා නිදහස් පක්ෂය නැවත බලගැන්වීමේ වැඩසටහනක් නිදහස්  පක්ෂයේ නායක හිටපු ජනාධිපති මෛත්‍රීපාල සිරිසේනගේ ප්‍රධානත්වයෙන් මේ වන විට ආරම්භ කොට තිබෙනවා. ශ්‍රී ලංකා නිදහස් පක්ෂය,සමග  එක්සත් ජනතා නිදහස් සන්ධානයට නැවත පණදීමට යි  නිදහස් පක්ෂ නායකයෝ තීරණයකර තිබෙන්නේ.\nඒ අනුව මරදාන ඩාලි පාරේ පිහිටි  ශ්‍රී ලංකා නිදහස් පක්ෂ මූලස්ථානයේ දී ඉකුත් සතියේ විශේෂ රැස්වීමක් පැවැත්විණා . පාර්ලිමේන්තුව නියෝජනය නොකරන දේශපාලන පක්ෂවල නායකයින් ට ද එම රැස්වීමට ආරාධනා කර තිබුණා.  එක්සත් ජනතා නිදහස් සන්ධානයේ මහ ලේකම් මහින්ද අමරවීර එම රැස්වීමේ මූලිකත්වය ගෙන සිටියා. ඉදිරි මැතිවරණවල ට  දී ශ්‍රී ලංකා නිදහස් පක්ෂය එක්සත් ජනතා නිදහස් සන්ධානය යටතේ තරග කිරීමේ යෝජනාවක් මෙහිදී ඉදිරිපත් වී තිබෙනවා. ඒ වගේම එක්සත් ජනතා නිදහස් සන්ධානයේ මධ්‍යම  කාරක සභාව සහ ශ්‍රී ලංකා නිදහස් පක්ෂයේ මධ්‍යම  කාරක සභාව, එක්ව ගන්නා තීන්දුවක් මත ඉදිරි මැතිවරණ වලට තරග කිරීමේ තීරණ ගැනීමටද මෙහිදී එකගතාවක් ඇතිකරගෙන තිබෙනවා.\nමහජන මන්ත්‍රන සභාව තවදුරටත් ඉදිරියටම\nආණ්ඩුවට සම්බන්ධ හවුල්කාර පක්ෂවල තවත්  විශේෂ හමුවක් බලශක්ති අමාත්‍ය  උදය  ගම්මන්පිලගේ නිල නිවසේ දී පසුගිය දිනක පැවැත්වුණා. වාසුදේව නානායක්කාර,  තිස්ස විතාරණ, විශේෂඥ වෛද්‍ය  ජි  වීරසිංහ, ගෙවිඳු කුමාරතුංග, අතුරලියේ රතන, ඇතුළු පිරිසක් ඊට සහභාගී වී සිටියා .  ජාතික නිදහස් පෙරමුණේ නායක විමල් විරවංශ මෙම හමුවට සහභාගි වුණේ නෑ. ඊට හේතුවුයේ ඔහු මේ වන විට ඉන්දුනීසියාවේ  සංචාරයක නිරතව සිටීමයි.\nමහජන මන්ත්‍රන සභාව දිස්ත්‍රික්ක වශයෙන් ඉදිරියට  පවත්වාගෙන  යාමට මෙහිදී  පක්ෂ නායකයින් තීරණය කර තිබෙනවා. යුගදනවි  බලාගාරය, අයවැය ,සහ රටේ ජනතාව මුහුණදෙන බොහෝ ගැටළු පිළිබඳවද  හවුල්කාර පක්ෂ නායකයෝ මෙහිදී සාකච්ඡා පවත්වා තිබෙනවා.",
       "URL": "https://www.hirunews.lk/288422/අග්‍රාමාත්‍ය-මහින්ද-රාජපක්ශ-සහ-එක්සත්-ජාතික-පක්ෂ-නායක-රනිල්-වික්‍රමසිංහ-අතර-සතර-කන්-මන්ත්‍රණයක්",
       "Category": "Local News",
       "Parent URL": "https://www.hirunews.lk/local-news.php?pageID=1553"
}