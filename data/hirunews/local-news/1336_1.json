{
       "Source": "hirunews",
       "Timestamp": "Thursday, 24 February 2022 - 17:08",
       "Headline": "දෙව්මිණී සහ වස්තු මුදා හරින්නැයි අධිකරණයෙන් නියෝග",
       "News Content": "බලපත්‍ර නොමැති බව පවසමින් අත්අඩංගුවට ගෙන වනජීවී දෙපාර්තමේන්තුව භාරයේ රඳවා සිටි දෙව්මිණී සහ වස්තු නැමැති අලි පැටවුන් දෙදෙනා, හිමිකරුවන් වෙත මුදා හරින ලෙස කොළඹ මහාධිකරණය අද නියෝග කළා.\nඒ ඊට අදාළ ප්‍රතිශෝධන පෙත්සම්වල තීන්දුව කොළඹ මහාධිකරණ විනිසුරු දමිත් තොටවත්ත විසින් ප්‍රකාශයට පත් කල අවස්ථාවේදීයි.\nබලපත්‍ර නොමැති බව පවසමින් අදාළ අලි පැටවුන් දෙදෙනා අපරාධ පරීක්ෂණ දෙපාර්තමේන්තුව මගින් අත්අඩංගුවට ගත් අතර ඔවුන් වනජීවී දෙපාර්තමේන්තුව භාරයේ රඳවා තැබීමටයි අධිකරණය නියෝග කර තිබුණේ.\nඉන් අනතුරුව අලි පැටවුන් දෙදෙනා මුදා හරින ලෙස හිමිකරුවන් විසින් කල ඉල්ලීමද කොළඹ මහේස්ත්‍රාත් අධිකරණය ප්‍රතික්ෂේක කළා.\nකෙසේවෙතත් එම නියෝගය අවලංගු කර අදාළ අලි පැටවුන් දෙදෙනා මුදා හරින ලෙසයි කොළඹ මහාධිකරණය වෙත ප්‍රතිශෝධන පෙත්සමක් ඉදිරිපත් කරමින් හිමිකරුවන් ඉල්ලා සිටියේ.\nඅදාළ පෙත්සම සලකා බලමින් විනිසුරුවරයා සඳහන් කළේ අලි පැටවුන් දෙදෙනාගේ හිමිකරු සම්බන්ධයෙන් අපරාධ චෝදනා ඉදිරිපත් වී නොමැති බැවින් අලි පැටවුන් දෙදෙනා මුදාහැරීමට බාධාවක් නොමැති බවයි.",
       "URL": "https://www.hirunews.lk/297934/දෙව්මිණී-සහ-වස්තු-මුදා-හරින්නැයි-අධිකරණයෙන්-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=1336"
}