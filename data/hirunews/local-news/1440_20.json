{
       "Source": "hirunews",
       "Timestamp": "Saturday, 08 January 2022 - 11:12",
       "Headline": "පසුගිය වසරේ දී සංචාරකයන් 194,000ක් ශ්‍රී ලංකාවට",
       "News Content": "පසුගිය 2021 වසරේ දී විදෙස් සංචාරකයන් 194,495 දෙනෙකු දිවයිනට පැමිණ ඇති බව සංචාරක ප්‍රවර්ධන කාර්යාංශය පවසනවා.\n2018 වසරේ ශ්‍රී ලංකාවට පැමිණි සංචාරකයන් මිලියන 2.3 හා සසඳන විට එය, කැපී පෙනෙන පහත වැටීමක්.\nකොරෝනා වෛරස් ගෝලීය වසංගතය හමුවේ ගුවන්තොටුපල වසා දැමීමට පෙර 2019 වසරේ දෙසැම්බරයේ සංචාරකයන් 241,663ක් දිවයිනට පැමිණි අතර, 2020 ජනවාරි මාසයේ සංචාරකයන් 228,000ක් සහ පෙබරවාරියේ 27,000ක් ශ්‍රී ලංකාවට පැමිණියා.\n2020 වසරේ දිවයිනට පැමිණි මුළු සංචාරකයන් සංඛ්‍යාව 57,311ක්.\nකෙසේ නමුත් මේ වසරේ දී විදෙස් සංචාරකයන් මිලියන 2.5ක් ශ්‍රී ලංකාවට ගෙන්වා ගැනීමටයි සැළසුම් කෙරෙන්නේ.\nපසුගිය 2021 වසරේ දිවයිනට වැඩිම සංචාරකයන් පිරිසක් එනම්, 56,268ක් පැමිණ ඇත්තේ ඉන්දියාවෙන්.\nරුසියාව, එක්සත් රාජධානිය, ජර්මනිය සහ යුක්රේනයෙන් ඊළඟට වැඩිම සංචාරකයන් පිරිසක් පැමිණ තිබෙනවා.\nකොරෝනා වසංගතයට පෙර මෙරටට දෙවනුව වැඩිම සංචාරකයන් පිරිසක් පැමිණි චීනයෙන් 2021 වසරේ පැමිණ ඇත්තේ සංචාරකයන් 2,417 දෙනෙකු පමණයි.",
       "URL": "https://www.hirunews.lk/293359/පසුගිය-වසරේ-දී-සංචාරකයන්-194000ක්-ශ්‍රී-ලංකාවට",
       "Category": "Local News",
       "Parent URL": "https://www.hirunews.lk/local-news.php?pageID=1440"
}