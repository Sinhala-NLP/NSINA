{
       "Source": "hirunews",
       "Timestamp": "Monday, 08 March 2021 - 13:59",
       "Headline": "මත්ද්‍රව්‍ය කිලෝ 260ක් රැගත් මෙරට යාත්‍රා 3ක්, ඉන්දීය අත්අඩංගුවට (වීඩියෝ)",
       "News Content": "කොකේන් කිලෝග්‍රෑම් 200 ක් සහ හෂීස් කිලෝග්‍රෑම් 60 ක් රැගත් ශ්‍රී ලාංකික යාත්‍රා තුනක් කේරළ වෙරළේදී ඉන්දීය වෙරළාරක්ෂකයන් සිය භාරයට ගෙන තිබෙනවා.\nඒවායේ සිටි පුද්ගලයන් 12 දෙනෙකුද කේරළයේ විසින්ජම් වෙරළට ඔබ්බෙන් වූ මුහුදු තීරයේදී සිදුකළ මෙහෙයුමකින් අත්අඩංගුවට ගෙන ඇති බවයි ඉන්දීය මාධ්‍ය වාර්තා කළේ.\nඊයේ මෙලෙස සිය භාරයට ගත් මත්ද්‍රව්‍ය පැටවූ යාත්‍රා සහ ඒවායේ සිටි පුද්ගලයන් වෙරළාරක්ෂකයන් විසින් විජින්ජම් වෙරළ තීරයට රැගෙන විත් තිබෙනවා.\nඔවුන්ගෙන් ප්‍රශ්න කිරීමෙන් පසු වැඩිදුර තොරතුරු හෙළිදරව් කළ හැකිවනු ඇති බවයි ඉන්දීය වෙරළාරක්ෂක බලකාය ප්‍රකාශ කර ඇත්තේ.\nමෙම යාත්‍රාවල පුද්ගලයන් 19 දෙනෙකු සිටි බවත් වෙරළාරක්ෂකයන් පැමිණි පසු ඉන් හත්දෙනෙකු මුහුදට පැන ඇති බවත් හින්දුස්ථාන් ටයිම්ස් පුවත්පත වැඩිදුරටත් සඳහන් කළා.\nඅතුරුදන් පුද්ගලයන් සොයා දේශීය ධීවරයන්ගේ ද සහය ඇතිව මෙහෙයුමක් ක්‍රියාත්මක බවයි ඔවුන් ප්‍රකාශ කර ඇත්තේ.  මත්ද්‍රව්‍ය පැටවූ මෙම යාත්‍රා කර්ණාටක සහ ගෝව වෙරළ වෙත රැගෙන එමින් තිබූ බව සඳහන්.\nකෙසේ නමුත් පොලිස් මත්ද්‍රව්‍ය නාශක කාර්යාංශය ප්‍රකාශ කළේ අදාළ මත්ද්‍රව්‍ය වැටලීම සම්බන්ධයෙන් මෙතෙක් මෙරට බලධාරීන් දැනුවත් කර නොමැති බවයි.",
       "URL": "https://www.hirunews.lk/264701/මත්ද්‍රව්‍ය-කිලෝ-260ක්-රැගත්-මෙරට-යාත්‍රා-3ක්-ඉන්දීය-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2102"
}