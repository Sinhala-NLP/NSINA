{
       "Source": "hirunews",
       "Timestamp": "Sunday, 28 July 2019 - 20:33",
       "Headline": "අගමැති පාර්ලිමේන්තු තේරීම් කාරක සභාවට කැදවීමට සැරසෙයි",
       "News Content": "අග්‍රාමාත්‍ය රනිල් වික්‍රමසිංහ මහතා, නීතිය හා සාමය විෂය භාරව සිටි අමාත්‍යවරුන් වන සාගල රත්නායක සහ රංජිත් මද්දුමබණ්ඩාර යන මහත්වරුන් එළඹෙන 06 වනදා පාස්කු ඉරිදා එල්ලවූ ත්‍රස්ත්‍ර ප්‍රහාර සම්බන්ධයෙන් සොයාබලන පාර්ලිමේන්තු තේරීම් කාරක සභාව වෙත කැදවීමට නියමිතව තිබෙනවා.\nමීට අමතරව යුධ හමුදාපති ලුතිනන් ජනරාල් මහේෂ් සේනානායක මහතා ද යළි සාක්ෂි විමසීම සදහා කැදවීමට නියමිතයි.\nපාස්කු ඉරිදා සිදුවූ ත්‍රස්ත ප්‍රහාර සම්බන්ධයෙන් සොයා බලන පාර්ලිමේන්තු තේරීම් කාරක සභාව එළැඹෙන 31 වනදා යළි රැස්වීමට නියමිතව තිබෙනවා.\nඑදින පෙරවරු 10 ට සාක්ෂි විමසීම ආරම්භ කිරීමට නියමිත අතර එදිනට හිටපු ආරක්ෂක ලේකම්වරයෙක් වන කපිල වෛද්‍යරත්න මහතා තේරීම් කාරක සභාව ඉදිරියේ සාක්ෂි දීමට නියමිතව තිබෙනවා.\nමේ අතර එම කාරක සභාවේ සාමාජික පාර්ලිමේන්තු මන්ත්‍රී ආශු මාරසිංහ මහතා පැවසුවේ අග්‍රාමාත්‍ය රනිල් වික්‍රමසිංහ මහතාට එළඹෙන 06 වනදා පාර්ලිමේන්තු තේරීම් කාරක සභාව ඉදිරියේ සාක්ෂි දීමට දැනුම්දී ඇති බවයි.\nඑදිනට නීතිය හා සාමය විෂය භාරව මීට පෙර කටයුතු කල අමාත්‍ය සාගල රත්නායක සහ අමාත්‍ය රංජිත් මද්දුම බණ්ඩාර යන මහත්වරුන්ද සාක්ෂි කැඳවීමට නියමිතයි.\nඑමෙන්ම ආරක්ෂක රාජ්‍ය අමාත්‍ය රුවන් විජේවර්ධන මහතාද පාර්ලිමේන්තු තේරීම් කාරක සභාවේ සාක්ෂි දීම සදහා කැදවීමට නියමිතව තිබෙනවා.\nමීට අමතරව කමිටුව ඉදිරියේ සාක්ෂි ලබාදීම සදහා ජනාධිපති මෛත්‍රිපාල සිරිසේන මහතාවෙතද ආරාධනයක් සිදුකිරීමට නියමිතයි.\nඒ සදහා ජනාධිපතිවරයාට පහසු වේලාවක් හා ස්ථානයක් දැනුම්දෙන ලෙස අදාල ආරාධනය මගින් යෝජනා කෙරෙනු ඇති.\nඅදාල සියලුම සාක්ෂි විමසිම් අගෝස්තු 10 වනදාට ප්‍රථම අවසන් කිරීමට පාර්ලිමේන්තු තේරීම් කාරක සභාව තීරණය කර ඇති අතර එහි වාර්තාව අගෝස්තු 23 වනදා නිකුත් කිරීමට නියමිතයි",
       "URL": "https://www.hirunews.lk/221211/අගමැති-පාර්ලිමේන්තු-තේරීම්-කාරක-සභාවට-කැදවීමට-සැරසෙයි",
       "Category": "Local News",
       "Parent URL": "https://www.hirunews.lk/local-news.php?pageID=3224"
}