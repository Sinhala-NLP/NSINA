{
       "Source": "hirunews",
       "Timestamp": "Monday, 16 May 2022 - 9:23",
       "Headline": "බස් ධාවනය 15% ත් 20% අතර ප්‍රමාණයකට පහළ බැහැලා (වීඩියෝ)",
       "News Content": "මේ වන විට රටපුරා පවතින බරපතල ඉන්ධන හිගය හේතුවෙන් පොදු ප්‍රවාහන සේවාවන්ට දැඩි බලපෑම් එල්ල වී ඇති බව ලංකා පෞද්ගලික බස් රථ හිමියන්ගේ සංගමය පවසනවා.\nමේ හේතුවෙන් දිනපතා ධාවනය කෙරෙන බස් රථ සංඛ්‍යාව මේ වන විට සියයට පහළොවත් විස්සත් අතර ප්‍රමාණයක් දක්වා අඩු වී ඇති බවයි ඔවුන් පෙන්වා දෙන්නේ.\nපසුගිය දින තුන පුරාම දිවයිනේ බොහොමයක් ඉන්ධනහල් වලට ඩීසල් නොලැබී යාම හේතුවෙන් අද දිනයේ දී එම ප්‍රමාණය තවත් පහළ යනු ඇති බවට පෞද්ගලික බස් රථ හිමියන්ගේ සංගමයේ සභාපති ගැමුණු විජේරත්න පවසනවා.\nඔහු අවධාරණය කරන්නේ මෙම තත්ත්වයට බලධාරීන් එක් වී නිසි පිළියමක් ලබා නොදුනහොත් රජයේ සහ පෞද්ගලික අංශයේ කාර්යාල කර්මාන්තශාලා සහ අනිකුත් සියලුම ක්‍රියාකාරකම් වලට මේ හරහා බරපතල බලපෑමක් එල්ල වන බවයි.\nමේ අතර ඊයේ දිනයේදි ඉන්දීය ණය ආධාර යටතේ ලැබුණු තවත් ඩීසල් තොග රැගත් නෞකාවක් කොළඹ වරායට ළඟා වුණා.\nඑම නෞකාවේ ඇති ඩීසල් තොග ගොඩබෑම අද දිනය තුළ දී සිදු කෙරෙන බවයි ඛනිජ තෙල් සංස්ථා ආරංචි මාර්ග සඳහන් කළේ.\nකෙසේ වෙතත් ඊයේ දිනයේ දී ඛනිජ තෙල් සංස්ථා සේවකයින් සියල්ල වෙසක් පොහොය දිනය හේතුවෙන් නිවාඩු ලබා සිටීම නිසා තෙල් ප්‍රවාහන කටයුතු කිසිවක් සිදු වූයේ නැහැ.\nමේ හේතුවෙන් ඊයේ දිනය සහ අද දිනය පුරා ඉන්ධනහල් ඉදිරිපිට ඉතා දිගු පෝලිම් තවදුරටත් දක්නට ලැබෙනවා.",
       "URL": "https://www.hirunews.lk/304469/බස්-ධාවනය-15-ත්-20-අතර-ප්‍රමාණයකට-පහළ-බැහැලා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1166"
}