{
       "Source": "hirunews",
       "Timestamp": "Saturday, 08 July 2023 - 13:40",
       "Headline": "ශ්‍රී ලංකාවට ඉන්දියාවෙන් තවත් දැවැන්ත සහනයක් - චීනය මොකද කරන්නේ?",
       "News Content": "පසුගිය වසරේ මෙරට මුහුණ දුන් දැවැන්තම ආර්ථික අර්බුදයේදී කිසිදු පැකිලීමකින් තොරව පිහිටට පැමිණියේ ඉන්දියාවයි.\nඑම අවස්ථාවේ ඇමෙරිකානු ඩොලර් බිලියන 5කට ආසන්න ආධාර පැකේජයක් ඉන්දියාව මෙරටට ප්‍රදානය කළා.\nඅදාල සහනය නිසා විදේශ සංචිත ඩොලර් මිලියන 20ක් තරම් ඉතා අවම අගයක පවතිද්දී වුවද අත්‍යවශ්‍ය ආහාර, ඖෂධ සහ ඉන්ධන යම් යම් සීමා යටතේ හෝ ජනතාවට සැපයීමට ආණ්ඩුවට හැකි වුණා.\nඑම පැකේජයට ඇතුලත් වූ ඇමෙරිකානු ඩොලර් බිලියනයක් වටිනා ක්‍රෙඩිට් ලයින් පහසුකම තවත් වසරකින් දීර්ඝ කිරීමට ද පසුගිය මැයි මාසයේ දී ඉන්දියාව පියවර ගත්තා.\nමෙම වසර මුලදී ජාත්‍යන්තර මූල්‍ය අරමුදල (IMF) ශ්‍රී ලංකාව සිය ආර්ථිකය ස්ථාවර කිරීමට සහ එහි ණය ප්‍රතිව්‍යුහගත කිරීම ආරම්භ කිරීමට ඩොලර් බිලියන 3ක් වටිනා මාස 48ක ණය වැඩසටහනක් අනුමත කළා.\nඑම පහසුකම ශ්‍රී ලංකාවට ලබා දෙන ලෙස ඉන්දියාව ජාත්‍යන්තර මූල්‍ය වේදිකාවේ සිදු කළ බලෑපැම් සහගත ඉල්ලීම් ජාත්‍යන්තර මූල්‍ය අරමුදලේ මැදිහත් වීම කඩිනම් කළ බවට විවාදයක් නැහැ.\nමුල්‍ය අරමුදලේ මීළඟ වාරිකය අනුමත කර ගැනීම සඳහා නම් ණය ප්‍රතිව්‍යුහගත කර ගැනීම අත්‍යවශ්‍ය වනවා.\nශ්‍රී ලංකාවේ ණය ප්‍රතිව්‍යුහගතකරණයට සූදානම් බවට පළමුවෙන්ම සහතකි වූයේ ඉන්දියාවයි.\nඑතැනින් නොනැවතුණු අපගේ සමීපතම අසල්වැසියා, ජපානය සහ පැරිස් සමාජය සමග එක්ව ශ්‍රී ලංකාවේ ණය ප්‍රතිව්‍යුහගතකරණය සඳහා ඒකාබද්ධ වේදිකාවක් නිර්මාණය කිරීමට කටයුතු කර තිබෙනවා.\nඑවන් පසුබිමක ශ්‍රී ලංකාවට ණය ආපසු ගෙවීමට වසර 12ක් දක්වා සහන කාලයක් ලබා දීමට ඉන්දියාව සැලසුම් කර ඇති අතර එය මෙරට මූල්‍ය බර ලිහිල් කිරීමට උපකාර වන බව සීමාසහිත ඉන්දීය අපනයන ණය ඇපකර සංස්ථාව (ECGC) හි සභාපති සහ කළමනාකාර අධ්‍යක්ෂ එම්. සෙන්තිල්නාදන් මහතා නිවේදනය කළා.\nදශක හතකට වැඩි කාලයක් තුළ එහි දරුණුතම ආර්ථික හා දේශපාලන අර්බුදයට මුහුණ දෙන ශ්‍රී ලංකාව, ද්විපාර්ශ්වික ණය හිමියන්ට ගෙවිය යුතු ණය ප්‍රමාණය ඩොලර් බිලියන 7.1ක්.\nඉන් චීනයට ඩොලර් බිලියන 3ක්, පැරිස් සමාජයට ඩොලර් බිලියන 2.4ක් සහ ඉන්දියාවට ඩොලර් බිලියන 1.6ක් ගෙවිය යුතු වනවා.\n“ජාත්‍යන්තර මූල්‍ය අරමුදල සමඟ ශ්‍රී ලංකාවේ සාකච්ඡා සිදුවෙමින් පවතී. එම ප්‍රතිව්‍යුහගත කිරීමේ පැකේජය පැමිණි පසු, අපි යම් කාලයක් තුළ [අපේ] මුදල් අයකර ගනිමු. අවුරුදු 3-4 කින් අපිට ලැබෙන්න තියෙන දේ අවුරුදු 10-12 දක්වා දික් වෙන්න පුළුවන්,” සෙන්තිල්නාදන් උපුටා දක්වමින් ඉන්දීය මාධ්‍ය මෙම පුවත වාර්තා කළා.\nසීමාසහිත ඉන්දීය අපනයන ණය ඇපකර සංස්ථාව විසින් කළමනාකරණය කරනු ලබන ජාතික අපනයන රක්‍ෂණ ගිණුමට Covid-19 න් පසු දැඩි ආර්ථික දුෂ්කරතාවලට මුහුණ දුන් ශ්‍රී ලංකාව, සැම්බියාව, සුරිනාම් සහ ඝානාව වැනි රටවල ණය පැහැර හැරීමට මුහුණ දෙන අපනයනකරුවන්ගෙන් රුපියල් කෝටි 4,500 කට ආසන්න හිමිකම් ලැබී ඇති බව සෙන්තිල්නාදන් මහතා පවසා තිබෙනවා.\nනමුත් මෙරට විශාලතම ද්විපාර්ශ්වික ණය හිමියාවන චීනය මේ අර්බුදකාරී අවස්ථාවේ තවදුරටත් අනුගමනය කරමින් සිටින්නේ ලිස්සා යෑමේ න්‍යායක්.\nණය ප්‍රතිව්‍යුහගතකරණයේදී ශ්‍රී ලංකාවට ලබා දෙන සහනය කුමක්ද යන්න චීනය මේ දක්වා නිශ්චිත වැඩපිළිවෙලක් ඉදිරිපත් කර නැහැ.\nඑහිදී ශ්‍රී ලංකාවට වඩා වැදගත් වන්නේ ද වැඩිම ණය බරක් උරුම වී ඇති චීනයේ ස්ථාවරයයි.\nණය ප්‍රතිව්‍යුහගතකරණ වැඩසටහනට බීජිං සහය ලබා ගැනීම සඳහා විදේශ අමාත්‍ය අලි සබ්‍රි පසුගිය දා චීනයේ සංචාරයක ද නිරත වුණා.\nඑහිදී වරාය නගරයේ ආයෝජන පුලුල් කිරීම, සිනොපෙක් නව පිරිපහදුවක් ඉදිකිරීමේ අභිලාශය, BRI වැඩසටහනේ ප්‍රගතිය වැනි ක්ෂේත්‍ර රැසක් සම්බන්ධයෙන් දීර්ඝ ලෙස සාකච්ඡා කෙරුණ ද අත්‍යවශ්‍ය මාතෘකාව වන ණය ප්‍රතිව්‍යුහගතකරණය සම්බන්ධයෙන් සාකච්ඡා කළේ කුමක් ද යන්න වාර්තා වූයේ නැහැ.\nචීන ණය කළඹ - චීන රජයෙන් ලබා ගත් සෘජු ද්විපාර්ශ්වික ණය, චීන එක්සිම් බැංකුවෙන් ලබා ගත් ණය සහ චීන අපනයන සංවර්ධන බැංකුවෙන් ලබා ගත් ණය ලෙස කොටස් තුනක් වනවා.\nජාත්‍යන්තර මූල්‍ය අරමුදල මෙරට වෙනුවෙන් විස්තීර්ණ ණය පහසුකමක් අනුමත කිරීමේ මූලික අදියරේ සාකච්ඡාවලදී චීන එක්සිම් බැංකුව පවතින ණය අර්බුදයෙන් ගොඩ ඒම සඳහා නොසැලිකිය හැකි තරම් කුඩා සහනයක් ලෙස වසර දෙකක ණය සහන කාලයක් ප්‍රකාශයට පත් කළා.\nඒ හැරෙන්නට මෙතෙක් වෙනත් කිසිදු සහනයක් ණය අර්බුදය සම්බන්ධයෙන් චීන පාර්ශ්වයෙන් ශ්‍රී ලංකාවට ලැබී නැහැ.\nඒ හැරෙන්නට අවම වශයෙන් ඉන්දියාව, ජපානය සහ පැරිස් සමාජය එක්ව පිහිටුවා ගත් පොදු වැඩපිළිවෙල සමග එකතු වීමට හෝ චීනය කටයුතු නොකිරීම චීන - ශ්‍රී ලංකා සබඳතාවයේ සැබෑ තත්ත්වය ලොව හමුවේ නිරාවරණය කරනවා.\nසිය චීන සංචාරයෙන් අනතුරුව කොළඹ පැවති ප්‍රවෘත්ති සාකච්ඡාවක දී විදේශ අමාත්‍ය අලි සබ්‍රි පැවසුවේ පොදු වැඩපිළිවෙල සමග එක්වීමට චීනය සූදානම් නැති බවයි.\n“අපි චීනයේ සහයෝගීතාව පිළිබඳ දැඩිව බලාපොරොත්තු තබාගෙන සිටිනවා. මගේ චීන සංචාරයේදී එරට විදේශ අමාත්‍යවරයා, මුදල් අමාත්‍යවරයා, චීන එක්සිම් බැංකුවේ සභාපතිවරයා හමු වී සාකච්ඡා කළා. එහිදී ඔවුන් කිව්වේ විදෙස් ණය ප්‍රතිව්‍යුහගතකරණයේ දී ණය හිමියන්ගේ පොදු වේදිකාවට ඔවුන් සහභාගී වන්නේ නැහැ කියලා. නමුත් ඔවුන් ද්විපාර්ශ්වික වශයෙන් අපට සහයෝගය දක්වාවි. අපිට ඒ ගැන විශ්වාසයි. ඉන්දියාව, ජපානය සහ පැරිස් සමාජය එක්ව පිහිටුවා ගත් පොදු වේදිකාවට චීනය සහභාගී වන්නේ නිරීක්ෂකයෙක් ලෙස විතරයි. චීනය එම වේදිකාවේ කොටසක් වෙන්න සූදානම් නැහැ.”\nපොදු වේදිකාවකට පැමිණ ණය ප්‍රතිව්‍යුහගතකරණය සම්බන්ධයෙන් සාකච්ඡා කිරීමට චීනය මෙතරම් මැලිකමක් දක්වන්නේ ඇයි?\nශ්‍රී ලංකාවට මෙන්ම ණයහිමි සෙසු රටවලට ඇති ප්‍රශ්නය ද මෙයයි.\nචීනයේ ණය රාජ්‍යතාන්ත්‍රික උපායමාර්ගය හරහා සංවර්ධනය වෙමින් පවතින රටවල් චීන ණය උගුලට හසුකර ගැනීම සම්බන්ධයෙන් හම්බන්තොට වරාය ලොව පුරා ඕනෑතරම් නිදසුන් අතර එකක් පමණයි.\nණය ප්‍රතිව්‍යුහගතකරණ පොදු වේදිකාව මග හරිමින් චීනය මේ සැරසෙන්නේ වෙනත් කොන්දේසි පනවමින් රට තවත් උගුලක සිර කිරීමට ද?\nණය ප්‍රතිව්‍යුහගතකරණයේදී සෑම පාර්ශ්වයකටම එක හා සමානව සලකන බවට ශ්‍රී ලංකාව මෙම සාකච්ඡා ආරම්භයේදීම සහතිකයක් ලබා දී තිබෙනවා.\nඒ අනුව චීනය සමග කොන්දේසි සහිත එකඟතාවකට එළැඹෙනවා නම් අනෙකුත් ණය හිමියන් දක්වන ප්‍රතිචාරය කෙසේ විය හැකිද යන අවදානම ශ්‍රී ලංකාව කිසිසේත් බැහැර නොකළ යුතුයි.\nණය ප්‍රතිව්‍යුගතකරණ සාකච්ඡා සඳහා මී ළඟට චීනයට යෑමට නියමිතව ඇත්තේ මුදල් අමාත්‍යංශ ලේකම්වරයායි.\nඑමෙන්ම ජනාධිපති රනිල් වික්‍රමසිංහ ද බීජිං හි නිල සංචායක නිරත වීමට නියමිතව තිබෙනවා.\nපසුගිය කාලය තුල චීන කොමියුනිස්ට් පක්ෂයේ ඉහළ පෙළේ නියෝජිතයන් රැසක් මෙරට ද සංචාරය කළා.\nසාකච්ඡා, සංවාද, සම්මන්ත්‍රණ බොහෝ තිබුණ ද ප්‍රායෝගික වැඩපිළිවෙල තවමත් හිස් කඩදාසියක්.",
       "URL": "https://www.hirunews.lk/340467/ශ්‍රී-ලංකාවට-ඉන්දියාවෙන්-තවත්-දැවැන්ත-සහනයක්-චීනය-මොකද-කරන්නේ",
       "Category": "Local News",
       "Parent URL": "https://www.hirunews.lk/local-news.php?pageID=203"
}