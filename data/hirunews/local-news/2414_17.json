{
       "Source": "hirunews",
       "Timestamp": "Saturday, 03 October 2020 - 7:25",
       "Headline": "කටානේ කොල්ලයට සම්බන්ධ තවත් සැකකරුවන් 3 ක් සොයා මෙහෙයුම්",
       "News Content": "කටාන - අක්කර පනහ ප්‍රදේශයේ ව්‍යාපාරික නිවසකින් රුපියල් කෝටි 02 කට ආසන්න මුදල් සහ රන් භාණ්ඩ කොල්ලකෑමේ සිද්ධිය සැලසුම් කළ තවත් ප්‍රධාන සැකකරුවන් දෙදෙනෙකු ඇතුළු තුන් දෙනෙකු සොයා පොලීසිය මෙහෙයුමක් ආරම්භ කර තිබෙනවා.\nසිද්ධිය සම්බන්ධයෙන් විමර්ශනය කරන උසස් පොලිස් නිලධාරියෙකු සඳහන් කළේ ඔවුන්ද කඩිනමින් අත්අඩංගුවට ගැනීමට හැකියාව පවතින බවයි.\nඑම පුද්ගලයින් කවුරුන්ද යන්න මේ වනවිටත් හඳුනාගෙන ඇති බව ද එම උසස් නිලධාරියා සඳහන් කළා.\nසිද්ධිය සැලසුම් කළ ප්‍රධාන සැකකරුවන් තුන්දෙනා අතර සිටි එක් පුද්ගලයෙකු ඇතුළු 4 දෙනෙකු ඊයේ අත්අඩංගුවට ගනු ලැබුවා.\nමෙම කොල්ලය තුන් දෙනෙකු එක්ව සැලසුම් කර ඇති බවටයි මේ වනවිට අත්අඩංගුවට ගත් පුද්ගලයින්ගෙන් සිදුකළ ප්‍රශ්න කිරීම් වලින් අනාවරණ වී ඇත්තේ.\nඅත්අඩංගුවට ගත් සැකකරුවන් 04 දෙනා ගම්පහ, එප්පාවල, නිකවැරටිය සහ මාවතගම ප්‍රදේශවලදී අත්අඩංගුවට ගෙන ඇති අතර, ඔවුන් වයස අවුරුදු 27 ත් 43 ත් අතර වයස්වල පසුවනවා.\nපොලීසිය සඳහන් කළේ කොල්ලකෑමට යොදාගත් මෝටර් රථයක් සහ යතුරුපැදියක්ද සිය භාරයට ගත් බවයි.\nඑමෙන්ම, පැහැර ගත්  හැත්තෑ දෙලක්ෂයකට අධික මුදලක් සහ සහ රන් භාණ්ඩවලින් කොටසක් ද ඊයේ සොයා පොලීසිය ගෙන තිබුණා.\nපසුගිය බදාදා පෙරවරුවේ පුද්ගලයින් 06 දෙනෙකු මෙම ව්‍යාපාරික නිවසට ඇතුළු වී තිබුණේ අපරාධ පරීක්ෂණ දෙපාර්තමේන්තුවේ නිලධාරීන් බව හඟවමින්.\nපසුව ව්‍යාපාරිකයා සහ පවුලේ සාමාජිකයින් අවි පෙන්වා බිය ගන්වා කොල්ලය සිදුකර පළාගොස් තිබුණා.",
       "URL": "https://www.hirunews.lk/251681/කටානේ-කොල්ලයට-සම්බන්ධ-තවත්-සැකකරුවන්-3-ක්-සොයා-මෙහෙයුම්",
       "Category": "Local News",
       "Parent URL": "https://www.hirunews.lk/local-news.php?pageID=2414"
}