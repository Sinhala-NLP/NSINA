{
       "Source": "hirunews",
       "Timestamp": "Thursday, 11 January 2018 - 13:51",
       "Headline": "හිටපු ජනාධිපති ලේකම් පී.බී. අබේකෝන්ට සිතාසි",
       "News Content": "හිටපු ජනාධිපති ලේකම් පී.බී. අබේකෝන්ට කොළඹ මහේස්ත්‍රාත් අධිකරණය අද (11) සිතාසි නිකුත් කළා.\nඒ, වත්කම් සහ බැරකම් ප්‍රකාශ ඉදිරිපත් නොකළ බවට චෝදනා කරමින් හිටපු අමාත්‍ය ජොන්ස්ටන් ප්‍රනාන්දුට එරෙහිව ගොනුකර ඇති නඩු 3 කට අදාළව සාක්ෂි ලබාගැනීම සඳහායි.\nකොළඹ ප්‍රධාන මහේස්ත්‍රාත් ලාල් රණසිංහ බණ්ඩාර හමුවේ එම නඩුව අද කැඳවූ අවස්ථාවේ අල්ලස් කොමිසම වෙනුවෙන් පෙනී සිටි නීතීඥවරිය අධිකරණය හමුවේ කියා සිටියේ අදාළ නඩුවල සාක්ෂිකරුවන් ලෙස හිටපු ජනාධිපති ලේකම් පී.බී. අබේකෝන් සහ ජනාධිපති ලේකම් කාර්යාලයේ වත්කම් සහ බැරකම් ප්‍රකාශ භාරව සිටි නිලධාරියා නම් කරන බවයි.\nඒ අනුව ඔවුන් දෙදෙනාගෙන් සාක්ෂි විමසීම සඳහා ලබන අප්‍රේල් 6 වනදා අධිකරණයේ පෙනී සිටින ලෙස සිතාසි නිකුත් කෙරුණා.",
       "URL": "https://www.hirunews.lk/180783/හිටපු-ජනාධිපති-ලේකම්-පී-බී-අබේකෝන්ට-සිතාසි",
       "Category": "Local News",
       "Parent URL": "https://www.hirunews.lk/local-news.php?pageID=4131"
}