{
       "Source": "hirunews",
       "Timestamp": "Saturday, 30 January 2016 - 22:31",
       "Headline": "ඥාණසාර හිමියන්ගේ මව දළදා සමිඳුන්ගේ පිහිට ඉල්ලයි",
       "News Content": "රක්ෂිත බන්ධනාගාර ගතකර සිටින බොදුබල සේනා සංවිධානයේ මහ ලේකම් පූජ්‍ය ගලගොඩඅත්තේ ඥාණසාර හිමියන්ට ආරක්ෂාව ප්‍රාර්ථනා කිරීමට අද උන්වහන්සේගේ මව සහ බොදුබල සේනා සංවිධානයේ නියෝජිතයින් මහනුවර ශ්‍රී දළදා මාළිඟා පරිශ්‍රය වෙත පැමිණියා.\nමීට සමගාමීව මහනුවර තරුණ සංවිධානයද උන්වහන්සේ නිදහස් කරන ලෙස බලකරමින් මහජන අත්සන් විසි පන් ලක්ෂයක් ලබාගැනීමේ ව්‍යාපාරයක් ආරම්භ කළා.\nඅප වාර්තාකරු සඳහන් කළේ මෙහි පළමු අත්සන පූජ්‍ය ගලගොඩඅත්තේ ඥාණසාර හිමියන්ගේ මෑණියන් වන ඩබ්ලිව්.යූ.ජී. ගුණවතී විසින් තැබූ බවයි.\nමේ අතර පූජ්‍ය ගලගොඩඅත්තේ ඥාණසාර හිමියන්ව බන්ධනාගාර ගතකිරීමට විරෝධය පළ කරමින් තරුණයන් කිහිපදෙනෙකු අද පස්වරුවේ දළඳා මාළිගාව ඉදිරිපිටදී හිස බූ ගා ඔවුන්ගේ විරෝධය පළ කළා.\nඅධිකරණයට අපහාස කිරීමේ චෝදනාව මත අත්අඩංගුවට ගත් ඥාණසාර හිමියන් පෙබරවාරි මස 9 වනදා දක්වා රක්ෂිත බන්ධනාගාර ගත කර සිටිනවා.",
       "URL": "https://www.hirunews.lk/125098/ඥාණසාර-හිමියන්ගේ-මව-දළදා-සමිඳුන්ගේ-පිහිට-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=5189"
}