{
       "Source": "hirunews",
       "Timestamp": "Friday, 26 November 2021 - 18:40",
       "Headline": "විවේචන එල්ල වුණ ද රටේ අනාගතයට ජනප්‍රිය නැති තීරණ ගන්න වේවි - ජනපති (වීඩියෝ)",
       "News Content": "ගෝලීය ආර්ථික අභියෝග ජය ගනිමින් රට සමෘද්ධිය කරා ගෙන යාමට ඉදිරියේදී ද ජනප්‍රිය නොවන තීන්දු තීරණ රැසකට එළැඹීමට සිදු වනු ඇතැයි ජනාධිපති ගෝඨාභය රාජපක්ෂ පවසනවා.\nබණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේ අද (26) පස්වරුවේ පැවති 'ජනාධිපති අපනයන සම්මාන උළෙල' අමතමිනුයි ජනාධිපතිවරයා මේ බව ප්‍රකාශ කළේ.\nඒවා විවේචනයට ලක් වුව ද, නුදුරු අනාගතයේදීම එහි ප්‍රතිලාභ රටටත්, ජනතාවටත් හිමිවනු ඇති බව ද හෙතෙම සඳහන් කළා.\nකෙටිකාලීන අර්බුද ජයගත් පසු ආර්ථික සහන උදාකරගත හැකි වනු ඇති අතර, රට ගැන සිතා අවබෝධයෙන් කටයුතු කරන ලෙස තමා සියලුදෙනාගෙන් ඉල්ලා සිටින බව ද ජනාධිපතිවරයා මෙහිදී පැවසුවා.\n1981 වසරේදී අපනයන සංවර්ධන මණ්ඩලය විසින් 'ජනාධිපති අපනයන සම්මාන උළෙල' ආරම්භ කරනු ලැබුවා.\nඒ අනුව මෙවර උළෙල පැවැත්වූයේ එහි 24 වන සම්මාන උළෙල ලෙසයි.\nශ්‍රී ලංකාව තුළදී අපනයනකරුවෙකුට ලැබිය හැකි ඉහළම සහ අද්විතීයම සම්මානය මෙය වන අතර, අපනයන ක්ෂේත්‍රයේ අභිවෘද්ධිය සඳහා වැඩිම දායකත්වයක් ලබා දී ඇති අපනයනකරුවන් වෙනුවෙන් ජනාධිපති සම්මාන මෙහිදී ප්‍රදානය කෙරුණා.",
       "URL": "https://www.hirunews.lk/289270/විවේචන-එල්ල-වුණ-ද-රටේ-අනාගතයට-ජනප්‍රිය-නැති-තීරණ-ගන්න-වේවි-ජනපති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1535"
}