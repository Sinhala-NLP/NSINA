{
       "Source": "hirunews",
       "Timestamp": "Thursday, 13 July 2017 - 21:45",
       "Headline": "අපරාධ ගණනාවකට සම්බන්ධ 5 ක් අත්අඩංගුවට",
       "News Content": "අපරාධ ගණනාවකට සම්බන්ධ සැකකරුවන් 5 දෙනෙකු පොලිස් අත්අඩංගුවට ගෙන තිබෙනවා.\nපසුගිය ජනවාරි මස 6 වනදා පානදුර ගේ‍්‍රස් පීරිස් මාවත අසලදී පෑලියගොට විශේෂ අපරාධ විමර්ශණ ඒකකයේ නිලධාරීන් බව පවසා අත් විලංගු පෙන්වා මෝටර් රථයක සිටි පුද්ගලයකු එම රථය සමග පැහැරගෙන ගොස් පහරදී මෝටර් රථය සහ ජංගම දුරකථනයක් කොල්ලකෑමට අදාළවයි එක් පුද්ගලයකු කහතුඩුව ප්‍රදේශයේදී අත්අඩංගුවට ගෙන ඇත්තේ.\nඒ කලුතර දිසා අපරාධ විමර්ශණ ඒකකයේ නිලධාරීන් කණ්ඩායමක් විසින්.\nසැකකරුවන් කොල්ලකන ලද මෝටර් රථයේ සහ ජංගම දුරකථනයේ වටිනාකම රුපියල් 7,815,800 ක් පමණ වටිනාකමින් යුත් බව පොලිසිය සඳහන් කළා.\nඑම සැකකරුගෙන් වැඩිදුරටත් කළ ප්‍රශ්ණ කිරීම්වලදී අපරාධයට සම්බන්ධ තවත් දෙදෙනෙකු අද පන්නිපිටිය ප්‍රදේශයේදී අත්අඩංගුවට ගෙන තිබෙනවා.\nඔවුන් සතුව තිබී කොල්ලකෑම්වලට යොදාගත් අත් විලංගුවක් / මෝටර් රථයක් / ජංගම දුරකථනයක් සහ කොල්ලකෑම්වලට යොදාගත් මෝටර් රථයක් සොයාගෙන තිබෙනවා.\nඑමෙන්ම කොල්ලකන ලද මෝටර් රථය මිළදී ගෙන සිටි පුද්ගලයකු සහ එය අලෙවි කිරීමට අනුබල දුන් තැරැව්කරුවෙකු සැකකරුවන්ගේ ප්‍රකාශ මත අද මාකොළ ප්‍රදේශයේදී අත්අඩංගුවට ගෙන තිබෙනවා.\nඔවුන් සතුව තිබී අයිතිය තහවුරු කිරීමට නොහැකි මෝටර් රථයක් ද සොයාගෙන ඇතැයි සඳහන්.\nපොලිසිය කියාසිටියේ පළමුවෙන් අත්අඩංගුවට ගත් සැකකරු අද පානදුර මහේස්ත්‍රාත් අධිකරණයට ඉදිරිපත් කිරීමෙන් පසු ලබන 26 වනදා දක්වා රක්ෂිත බන්ධනාගාර ගතකර ඇති බවයි.\nඅනෙක් සැකකරුවන් හෙට පානදුර මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/165827/අපරාධ-ගණනාවකට-සම්බන්ධ-5-ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4423"
}