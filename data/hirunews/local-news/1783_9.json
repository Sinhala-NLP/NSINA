{
       "Source": "hirunews",
       "Timestamp": "Saturday, 31 July 2021 - 19:40",
       "Headline": "වී  මිලදී ගැනීමේ ගැටලු නිසා ගොවීන් දැඩි අසීරුතාවට (වීඩියෝ)",
       "News Content": "මෙවර යල කන්නනය සඳහා සිදු කළ වී වගාවේ අස්වනු නෙලිම ආරම්භ කළද රජයේ සහතික මිල පහළ මට්ටමක පවතින බැවින් තමන් දැඩි අසීරුතාවට පත්ව සිටින බව ගොවීන් පවසනවා.\nඔවුන් ඉල්ලා සිටින්නේ වී සඳහා රුපියල් 60ත් 65ත් අතර සාධාරණ මිලක් ලබා දෙන ලෙසයි.\nඇලහැර ප්‍රාදේශීය ලේකම් කොට්ඨාසයේ දියබෙදුම ප්‍රදේශයේ කුඹුරු අස්වනු නෙලීම මේ වන විට ආරම්භ කර තිබුණද අස්වැන්න මිලදී ගැනීම සඳහා ප්‍රදේශයේ වී ගබඩා සංකීර්ණ විවෘත කර නොමැතිවීමෙන් ගොවීන් අසීරුතාවට පත්ව සිටිනවා.\nමෙවර යල කන්නය සඳහා පොළොන්නරුව දිස්ත්‍රික්කයේ වැලිකන්ද ප්‍රදේශයේ සිදුකළ වී වගාවේ අස්වනු නෙලීමද මේ වන විට ආරම්භ කර තිබෙනවා.\nනමුත් වී මිල ගණන් පහළ මට්ටමක තිබීම හේතුවෙන් ගොවීන් පත්ව ඇත්තේ දැඩි අසීරුතාවකටයි.\nමේ අතර පොළොන්නරුව දිස්ත්‍රික්කයේ මොරගහකන්ද කලාපයේ ඇලහැර ගොවිජනපදයේ ගොවීන්ද මෙවර යල කන්නය සඳහා කුඹුරු අක්කර 16000කින් සියයට 60ක පමණ වගා කටයුතු සිදු කර තිබුණා.\nඑම කුඹුරුවල අස්වනු නෙලීම මේ දිනවල ආරම්භ කර ඇති අතර ගොවීන් පවසන්නේ රජය විසින් ප්‍රකාශයට පත් කළ වී මිල සාධාරණ නොවන බවයි.\nමේ අතර වී සඳහා නිසි මිලක් නොමැති බව පවසමින් මහවැලි සී කපලාපයේ මහවැලි ගොවි අයිතීන් සුරැකිමේ සංවිධානය දෙහිඅත්තකණ්ඩිය ලත්පඳුර\nවෙල්යායේදි විරෝධතාවක නිරත වුණා.\nදෙහිඅත්තකණ්ඩිය සහ ගිරාඳුරුකෝට්ටේ යන ප්‍රදේශවල ගොවීන් පවසන්නේ මෙවර යල කන්නය සඳහා වී අස්වනු නෙලීම මේ වන විට සියයට 50ක් පමණ අවසන් වෙමින් පැවතුණද වී මිලදී ගැනීම සඳහා නිසි ක්‍රමවේදයක් නොමැති බවයි.\nමේ අතර දෙහිඅත්තකණ්ඩිය සඳුන්පුර ප්‍රදේශයේ වී ගබඩාවක් විවෘතව පැවතියද පවතින මිල හේතුවෙන් ගොවීන් වී ලබාදීම ප්‍රතික්ෂේප කරන බවයි අප වාර්තාකරු සඳහන් කළේ.\nකෙසේවෙතත් ගිරාඳුරුකොට්ටේ ප්‍රධාන වී ගබඩාවේ වී මිලදී ගැනීම සඳහා කිසිඳු සුදානමක් නොමැති බවයි එහි ගිය අපට දැකගන්නට ලැබුණේ .",
       "URL": "https://www.hirunews.lk/278524/වී-මිලදී-ගැනීමේ-ගැටලු-නිසා-ගොවීන්-දැඩි-අසීරුතාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1783"
}