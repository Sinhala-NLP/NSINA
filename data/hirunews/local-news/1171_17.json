{
       "Source": "hirunews",
       "Timestamp": "Friday, 13 May 2022 - 16:39",
       "Headline": "ජලය දෙන්න ආ නිලධාරීන්ට ගොවීන්ගේ විරෝධය (වීඩියෝ)",
       "News Content": "මැදිරිගිරිය කවුඩුල්ල ජලාශයෙන් ජලය නිකුත් කිරීමට පැමිණි වාරි ඉංජිනේරු නිලධාරින්ට ගොවි සංවිධාන නියෝජිතයින්ගේ විරෝධය එල්ල වුණා.\nඒ සිය වගාවන්ට අවශ්‍ය ජලය ලැබුණ ද සාර්ථක අස්වැන්නක් ගබා ගැනීමට අවශ්‍ය පොහොර නොමැති බවට පවසමින්.\nකවුඩුල්ල ජලාශයෙන් කුඹුරු අක්කර 21,000කට ආසන්න ප්‍රමාණයක් අස්වද්දන අතර ගොවි පවුල් 8000කට ආසන්න ප්‍රමාණයක් සිය ජීවනෝපායන්ට අවශ්‍ය ජලය සපයා ගනු ලබනවා.\nකවුඩුල්ල ජලාශයෙන් සෑම වසරකම අප්‍රේල් සහ මැයි මාසවල ගොවිතැන් කටයුතු සඳහා අවශ්‍ය ජලය නිකුත් කිරීමේ කටයුතු සිදු කෙරෙනවා.\nඒ අනුව මේ වසරේදීද යළ කන්නය සඳහා ජලය නිකුත් කිරීමට වාරි ඉන්ජිනේරුවන් පැමිණි අවස්ථාවේ එම ස්ථානයට රැස්ව සිටි ගොවි සංවිධාන නියෝජිතයින් සිය විරෝධය පළ කළේ ගොවිතැනට අවශ්‍ය ජලය ලැබුණද වගාවන් සාර්ථක කර ගැනීමට අවශ්‍ය පොහොර නොමැති බව පවසමින්.\nකෙසේවෙතත් ගොවි නායෝජිතයින්ගේ විරෝධතාවයත් සමඟ වාරි ඉන්ජිනේරු නිලධාරීන්ට සිදු වූයේ සිය කාර්යභාර්ය අතරමඟ නවතා එම ස්ථානයෙන් පිටව යාමටයි.",
       "URL": "https://www.hirunews.lk/304249/ජලය-දෙන්න-ආ-නිලධාරීන්ට-ගොවීන්ගේ-විරෝධය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1171"
}