{
       "Source": "hirunews",
       "Timestamp": "Thursday, 12 May 2022 - 17:16",
       "Headline": "නව අගමැති පිළිනොගන්නා බව කාදිනල් හිමිපාණන් කියයි (වීඩියෝ)",
       "News Content": "පත්වන නව අගමැතිවරයා පිළිගැනීමට සූදානම් නොමැති බව කොළඹ අගරදගුරු අති උතුම් මැල්කම් කාදිනල් රංජිත් හිමිපාණන් පවසනවා.\nකොළඹ අද පැවති මාධ්‍ය හමුවකට එක්වෙමින් උන්වහන්සේ කියාසිටියේ මෙය නාට්‍යයක් පමණක් වන බවයි.\nතාවකාලික අන්තර් පාලන ආණ්ඩුවක් පිහිටුවීම ඇතුලු යෝජනා ඇතුලත් මහනායක හිමිපාණන් වහන්සේලා ඉදිරිපත් කළ යෝජනාවලිය සම්බන්ධයෙන් ද කාදිනල් හිමිපාණන් මෙහිදී අවධානය යොමු කළා.\nඋන්වහන්සේ පෙන්වා දුන්නේ එම යෝජනාවලිය තුල දක්වා ඇත්තේ අගමැතිවරයා ලෙසට පත් කිරීමට යෝජනා කර ඇත්තේ නිර්පාක්ෂික ස්වාධීන පුද්ගලයෙකු වන බවයි.\nමහනායක ස්වාමින් වහන්සේලාගේත් වෙනත් ආගමික නායකයන්ගේත් මහජනතාවගේත් අභිලාෂයන් සලකා බලා ඉදිරිපත් කරනු ලැබූ එම යෝජනාවන්ට සිදුවූයේ කුමක් ද යන්න ජනාධිපතිවරයාගෙන් විමසන බව ද කාදිනල් හිමිපාණන් සඳහන් කළා.\nජනතා නියෝජිතයන්ට අවශ්‍ය ආකාරයෙන් ඔලු මාරු කරමින් ජනතාවගේ හෙට දවසත් රටේ අනාගතයත් ජනතා අභිලාෂත් සමග සිදු කරන දේශපාලන සූදුව හෙළා දකින බවයි උන්වහන්සේ කියාසිටියේ.\nඑමෙන්ම මෙම ක්‍රීඩාව වහාම නතර කරන ලෙසට ඉල්ලා සිටින අතර රටේ ජනතාව බලාපොරොත්තු වන වෙනස මෙය නොවන බව ද අගරදගුරු හිමිපාණන් ප්‍රකාශ කරනවා.\nමෙය ඉතා බරපතල ආකාරයෙන් ජනතා මතයට විරුද්ධ වීමක් බව ද උන්වහන්සේ පෙන්වා දෙනවා.\nජනතාවගෙන් ප්‍රතික්ෂේප වූ ස්වාධීන නොවන පුද්ගලයෙකු අගමැති ධුරයට පත් කිරීමට ජනාධිපතිවරයා දරන උත්සාහයත් ඊට සහය දක්වන පාර්ලිමේන්තුවේ ජනතා නියෝජිතයන් ජනතාව ප්‍රතික්ෂේප කරන බව කාදිනල් හිමිපානන් සඳහන් කරනවා.\nරටේ පවතින අවාසනාවන්ත තත්ත්වය වෙනස් කර යහපත් මාර්ගයකට ගැනීමට නම් රට විනාශ වීමට හේතු සොයා බලා ඊට නිසියාකාර පිළියම් යෙදීම කළ යුතු බවයි උන්වහන්සේ කියාසිටියේ.\nඑබැවින් පත් කිරීමට යන නව අගමැතිවරයා හෝ නව රජය පිළිනොගන්නා බව කාදිනල් හිමිපාණන් අවධාරණය කළා.",
       "URL": "https://www.hirunews.lk/304164/නව-අගමැති-පිළිනොගන්නා-බව-කාදිනල්-හිමිපාණන්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1173"
}