{
       "Source": "hirunews",
       "Timestamp": "Friday, 28 June 2019 - 10:17",
       "Headline": "දුම්රිය වර්ජකයන්ට එරෙහිව, දෙපාර්තමේන්තුවෙන් පොලීසියට පැමිණිල්ලක්",
       "News Content": "දුම්රිය බලධාරීන් වර්ජකයන්ට එරෙහිව අද පෙරවරුවේ කොටුව පොලීසියට පැමිණිල්ලක් ඉදිරිපත් කළා.\nඒ, දුම්රිය, අත්‍යවශ්‍ය සේවයක් බවට පත් කර ඇති අවස්ථාවක වර්ජනයක් සිදුකිරීම මගින් මහජනතාවට සිදුවන අපහසුතාවයට වගකිව යුතු පුද්ගලයන්ට එරෙහිව නීතිය ක්‍රියාත්මක කරන ලෙස ඉල්ලමින්.\nදුම්රිය සාමාන්‍යාධිකාරී ඩිලන්ත ප්‍රනාන්දු හිරු ප්‍රවෘත්ති අංශය සිදුකළ විමසීමකදී සඳහන් කළේ අත්‍යවශ්‍ය සේවාවක් ලෙස ගැසට් නිවේදනයක් නිකුත් කර තිබියදී දුම්රිය සේවය කඩාකප්පල් කිරීම සහ ප්‍රමාද වීම ඇතුළු කරුණු 7ක් මුල් කර ගනිමින් මෙම පැමිණිල්ල ඉදිරිපත් කළ බවයි.\nඅදාළ පැමිණිල්ල සම්බන්ධයෙන් ගත යුතු පියවර පිළිබදව සාකච්ඡා කරමින් සිටින බවයි අප කළ විමසීමකදී උසස් පොලිස් නිලධාරියෙකු සදහන් කළේ.\nරියදුරන්, නියාමකවරුන්, ස්ථානාධිපතිවරුන් ඇතුළු දුම්රිය සේවයේ ශ්‍රේණි කිහිපයක් ඊයේ මධ්‍යම රාත්‍රියේ සිට වර්ජනයක් ආරම්භ කළා.\nඒ, සිය වැටුප් විෂමතා ඉවත් කිරීම සම්බන්ධයෙන් කැබිනට් අනුමැතිය හිමි වී ඇති යෝජනා මෙතෙක් ක්‍රියාත්මක නොකිරීමට විරෝධය පළ කරමින්.\nපසුගිය දා පැය 48ක වර්ජනයක් ක්‍රියාත්මක කළ දුම්රිය වෘත්තීය සමිති පසුව ප්‍රකාශ කළේ විසදුමක් ලැබෙන තුරු මෙලෙස සෑම බ්‍රහස්පතින්දා දාවකම මධ්‍යම රාත්‍රියේ සිට එක්දින වර්ජනයක් ක්‍රියාත්මක කරන බවයි.\nමෙවැනි පසුබිමක් තුළ දී රජය විසින් දුම්රිය සේවය අත්‍යවශ්‍ය සේවයක් ලෙස ගැසට් මගින් ප්‍රකාශයට පත් කළ අතර, අද සිට විශ්‍රාමික සේවකයන් යළි කැදවා තිබෙනවා.\nවර්ජනයක් ක්‍රියාත්මක වන පසුබිමක් තුළ ද අද කාර්යාල වේලාවන් හි ප්‍රධාන දුම්රිය ගමන් වාර  7ක් ක්‍රියාත්මක කළ බවයි දුම්රිය බලධාරීන් අද පෙරවරුවේ ප්‍රකාශ කළේ.\nමහනුවර, රඹුක්කන, මාතර, ගාල්ල, මහව, හලාවත සහ අවිස්සාවේල්ල සිට මෙලෙස දුම්රිය ගමන් වාර 7ක් අද පෙරවරුවේ කොළඹට ධාවනය කෙරුණා.\nවිශ්‍රාමික නිලධාරීන්ගේ ද සහයෝගය ලබා ගනිමින් අද පස්වරුවේ තවත් ගමන් වාර කිහිපයක් ක්‍රියාත්මක කරන බව ද ඔවුන් ප්‍රකාශ කළා.\nකෙසේ වෙතත්, දුම්රිය වෘත්තීය සමිති පවසන්නේ අද පෙරවරුවේ ධාවනය වූ දුම්රිය සිය වෘත්තීය සමිතිවල අනුදැනුම මත ධාවනය කරනු ලැබූ බවයි.\nපොලීසිය මගින් වර්ජකයන්ට බලපෑම් එල්ල කළහොත් අඛණ්ඩ වෘත්තීය සමිති ක්‍රියාමාර්ගයකට එළඹෙන බවයි දුම්රිය එන්ජින් රියදුරන්ගේ සංගමයේ ලේකම් ඉන්දික දොඩම්ගොඩ කියා සිටියේ.\nමේ අතර, මුදල් අමාත්‍ය මංගල සමරවීර අමාත්‍යාංශයේ ඊයේ පැවති මාධ්‍ය හමුවකට එක්වෙමින් සඳහන් කළේ දුම්රිය වෘත්තිය සමිතිවල ඉල්ලීම් ලබාදිය නොහැකි බවයි.",
       "URL": "https://www.hirunews.lk/219262/දුම්රිය-වර්ජකයන්ට-එරෙහිව-දෙපාර්තමේන්තුවෙන්-පොලීසියට-පැමිණිල්ලක්",
       "Category": "Local News",
       "Parent URL": "https://www.hirunews.lk/local-news.php?pageID=3277"
}