{
       "Source": "hirunews",
       "Timestamp": "Friday, 21 October 2022 - 20:39",
       "Headline": "ඔයාමඩුව ඖෂධ නිෂ්පාදන කලාපයේ ඉදිකිරීම් ලබන පෙබරවාරියේ",
       "News Content": "රාජ්‍ය හා පෞද්ගලික අංශ එකතුවකින් සමන්විතව මෙරට ආරම්භ කිරීමට යෝජිත ප්‍රථම ඖෂධ නිෂ්පාදන කලාපය වන \"ඔයාමඩුව\" ඖෂධ නිෂ්පාදන කලාපයේ ඉදිකිරීම් කටයුතු ලබන වසරේ පෙබරවාරි මාසය වන විට ආරම්භ කිරීමට හැකි වෙතැයි අනාවරණය වී තිබෙනවා.\nසෞඛ්‍ය අමාත්‍ය කෙහෙලිය රඹුක්වැල්ලගේ ප්‍රධානත්වයෙන් අමාත්‍යංශ ශ්‍රවණාගාරයේ දී පැවති සාකච්ඡාවකදීයි මෙම කරුණු අනාවරණය වුයේ.\nඅමාත්‍යංශ නිලධාරීන්,රාජ්‍ය ඖෂධ නීතිගත සංස්ථාව, රාජ්‍ය ඖෂධ නිෂ්පාදන නීතිගත සංස්ථාව ,ජාතික ඖෂධ නියාමන අධිකාරිය,වෛද්‍ය සැපයීම් අංශය,හා එම ආයෝජන සමාගම්හි නිලධාරීහු පිරිසක් මේ සදහා එක්ව සිටියා.\nඅදාළ ආයෝජන කලාපයේ බිම් කොටස් විසි දෙකක් අතුරින් 11ක් මේ වන විටත් ආයෝජකයන්ට ලබා දී ඇති බව මෙහිදී ප්‍රකාශ කෙරුණා.\nජාත්‍යන්තර ප්‍රමිතීන්ට අනුව රට තුළ නිෂ්පාදනය කළ හැකි සියලුම ඖෂධ මෙරට නිෂ්පාදනය කර තත්වයෙන් උසස් ඖෂධ අඩු මිලට ජනතාවට ලබාදීම මෙම ව්‍යාපෘතියේ අරමුණ බවයි සෞඛ්‍ය අමාත්‍යවරයා සඳහන් කළේ.\nමේ වන විට රටට අවශ්‍ය ඖෂධ වලින් 20%ක පමණ ප්‍රමාණයක් මෙරට නිෂ්පාදනය කෙරෙන අතර එය ඉදිරි වසර දෙක තුන තුළ 50%ක ඉලක්කගත මට්ටමකට ගෙන ආ යුතු බව අමාත්‍යවරයා මෙහිදී පෙන්වා දී තිබෙනවා.\nමෙම කර්මාන්ත කලාපය හරහා ඖෂධ වර්ග රැසක් මෙන්ම ශල්‍ය උපකරණ රැසක් නිෂ්පාදනය කිරීමට අපේක්ෂිතයි.\nඅනුරාධපුර \"දැයට කිරුළ\" පැවති භූමිය මෙම ව්‍යාපෘතිය සඳහා යොදාගෙන ඇති අතර ඒ තුළ මේ වනවිට පවතින ගැටළු කිහිපයක්ද හඳුනාගෙන ඇති අතර ඒ අනුව කලාපය සඳහා අලි වැටක් ඉදිකිරීම පිළිබඳව වනජීවී දෙපාර්තමේන්තුව මගින් තාක්ෂණික සහාය ලබාදීමට සූදානම් බව මේ වන විටත් සෞඛ්‍ය අමාත්‍යාංශය වෙත දැනුම් දී තිබෙනවා.\nමෙයට අමතරව එම කලාපයේ ඉඩම් ජලය, විදුලිය සම්බන්ධයෙන්ද සාකච්ඡා කෙරුණු අතර ඒ පිළිබඳව කඩිනම් අවධානය යොමුකර අවශ්‍ය කටයුතු ක්‍රියාත්මක කරන ලෙසටයි අමාත්‍ය කෙහෙලිය රඹුක්වැල්ල මෙහිදී අදාළ නිලධාරීන්ට උපදෙස් ලබා දුන්නේ.\n2024 වසරේ අවසානයේ හෝ 2025 වසරේ මුල වන විට මෙහි නිෂ්පාදිත ඖෂධ සෞඛ්‍ය පද්ධතිය වෙත ලබාදීමට ඉලක්ක කරගෙන තිබෙනවා.\nමෙලෙස නිෂ්පාදනය කෙරෙන ඖෂධ අතුරින් ප්‍රමාණයක් ආනයනය කිරීමටද සැලසුම් කෙරෙන අතර මෙවැනි ව්‍යාපෘති කිහිපයක්ම ඉදිරියේදී රට තුළ ක්‍රියාත්මක කිරීමටද අපේක්ෂා කරන බවයි සෞඛ්‍ය අමාත්‍යවරයා මෙහිදී කියාසිටියේ.\nශ්‍රී ලංකාවේ ඖෂධ නිෂ්පාදනය සඳහා වන ආයෝජන වෙනුවෙන් අවශ්‍ය පහසුකම් සැලසිය හැකි බැවින් ඒ සඳහා එක් වන ලෙස සෞඛ්‍ය අමාත්‍යවරයා රටවල් රැසකගෙන් ඉල්ලීම් කර තිබෙනවා.",
       "URL": "https://www.hirunews.lk/318493/ඔයාමඩුව-ඖෂධ-නිෂ්පාදන-කලාපයේ-ඉදිකිරීම්-ලබන-පෙබරවාරියේ",
       "Category": "Local News",
       "Parent URL": "https://www.hirunews.lk/local-news.php?pageID=787"
}