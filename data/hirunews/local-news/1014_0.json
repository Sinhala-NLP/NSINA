{
       "Source": "hirunews",
       "Timestamp": "Sunday, 17 July 2022 - 14:56",
       "Headline": "ප්‍රභාත් ජයසූරියගේ විශිෂ්ට පන්දු යැවීම හමුවේ පාකිස්ථානු කණ්ඩායමේ පිතිකරුවෝ අන්ත අසරණ වෙති",
       "News Content": "සංචාරක පාකිස්ථානු ක්‍රිකට් කණ්ඩායම සහ ශ්‍රී ලංකා කණ්ඩායම අතර මේ වනවිට (17) ගාල්ල ජාත්‍යන්තර ක්‍රිකට් ක්‍රීඩාංගණයේ දී පැවැත්වෙන පළමු ටෙස්ට් තරගයේ දී විශිෂ්ට පන්දු යැවීමක නිරත වන්නට පා දඟ පන්දු යවන්නෙකු වන ප්‍රභාත් ජයසූරිය සමත් වුණා.\nඑහිදී ප්‍රභාත් විසින් දවාගත් කඩුලු සංඛ්‍යාව 05ක්.\nඒ ලකුණු 62ක් පමණක් පාකිස්ථානු කණ්ඩායමට ලබාදෙමින්.\nමෙම විශිෂ්ට පන්දු යැවීම හමුවේ ඔහු විසින් පාකිස්ථානු ක්‍රීඩකයින් වෙත යොමුකළ පන්දුවාර 09ක් ම නිලකුණු පන්දුවාර ලෙසත් එල්ල කිරීමට ඔහු සමත් වුණා.\nප්‍රභාත් ජයසූරියගේ විශිෂ්ට පන්දු යැවීම හමුවේ දැවී ගිය පිතිකරුවන් වූයේ අබ්දුල් ශෆීක්, අසාර් අලි, අගා සල්මන්, මොහොමඩ් නවාස් සහ ශහීන් අෆ්‍රිඩි යි.\nඑම ක්‍රීඩකයින් කිසිවෙකුටත් ලකුණු 20 සීමාවට හෝ පැමිණීමට ප්‍රභාත් ඉඩ ලබා දුන්නේ නැහැ.\nඔස්ට්‍රෙලියානු ටෙස්ට් සංචාරයෙන් අනතුරුව ප්‍රභාත් ජයසූරිය සිය මංගල ටෙස්ට් තරගයෙන් පසුව ක්‍රීඩා කරන දෙවැනි ටෙස්ට් තරගය ද පාකිස්ථානු තරගාවලියයි.\nඔස්ට්‍රෙලියානු කණ්ඩායමට එරෙහි ටෙස්ට් තරගයේ දී ප්‍රභාත් කඩුලු 12ක් දවාගත්තේ පළමු හා දෙවැනි ඉනිමෙහි කඩුලු 06 බැගින් බිඳ දමමින්.\nඑය මෙරට ක්‍රිකට් ටෙස්ට් ඉතිහාසයට එක් වූයේ ද මංගල ටෙස්ට් තරගයක දී ක්‍රීඩකයෙකු දවාගත් ඉහළම කඩුලු ප්‍රමාණය ලෙසටයි.\nකෙසේවෙතත් මේ වනවිට පාකිස්ථානු කණ්ඩායම සිය පළවෙනි ඉනිම වෙනුවෙන් ලකුණු රැස්කරගනිමින් සිටින අතර, එය ද ඔවුන්ට අසීරු අඩියකට පත්ව සිටිනවා.\nඒ ශ්‍රී ලංකා පන්දු බලඇණියේ විශිෂ්ට පන්දු යැවීම් හමුවේ.\nමේ වනවිට පාකිස්ථාන කණ්ඩායම කඩුලු 09ක් දැවී ලකුණු 158ක් ලබා සිටිනවා.",
       "URL": "https://www.hirunews.lk/310212/ප්‍රභාත්-ජයසූරියගේ-විශිෂ්ට-පන්දු-යැවීම-හමුවේ-පාකිස්ථානු-කණ්ඩායමේ-පිතිකරුවෝ-අන්ත-අසරණ-වෙති",
       "Category": "Local News",
       "Parent URL": "https://www.hirunews.lk/local-news.php?pageID=1014"
}