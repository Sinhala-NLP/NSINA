{
       "Source": "hirunews",
       "Timestamp": "Friday, 12 August 2022 - 16:36",
       "Headline": "උදයංගගේ ඉල්ලීමට අධිකරණය පිටුපායි",
       "News Content": "තමන්ට විදේශ ගතවීමට අවසර ලබා දෙන ලෙස රුසියාවේ හිටපු ශ්‍රී ලංකා තානාපති උදයංග වීරතුංග කළ ඉල්ලීමක් කොළඹ කොටුව මහෙස්ත්‍රාත් තිලිණ ගමගේ අද(12) ප්‍රතික්ෂේප කළා.\nශ්‍රී ලංකා ගුවන් හමුදාවට මිග් ගුවන් යානා මිලදී ගැනීමේදී ඇමරිකානු ඩොලර් මිලියන 07ක් සාවද්‍ය ලෙස පරිහරනය කළේ යැයි කියන සිද්ධියක් සම්බන්ධයෙන් ගොනු කර ඇති විමර්ශනයකට අදාළව උදයංග වීරතුංග මේ වනවිට සැකකරුවකු ලෙස නම් කර තිබෙනවා.\nඔහු එම නඩුවෙන් ඇප මත මුදාහළ අවස්ථාවේ විදෙස් ගමන් තහනම් කිරීමටද අධිකරණය කටයුතු කර තිබුණා.\nඒ අනුව මෝසමක් මාර්ගයෙන් අද උදයංග වීරතුංග වෙනුවෙන් පෙනී සිටි නීතිඥයා අධිකරණයෙන් ඉල්ලීමක් කර තිබුණේ සිය සේවාදායකයාට වෙළෙද සම්මන්ත්‍රණයක් සදහා විදෙස් ගතවීමට අවශ්‍ය බවටයි.\nකෙසේ වෙතත් එම ඉල්ලීමට අපරාධ පරීක්ෂණ දෙපාර්තමේන්තුවේ නිලධාරීන් විරෝධය පළ කරමින් සදහන් කර තිබුණේ සැකකරු 2015 සිට අධිකරණය මගහැර විදෙස්ගතව සිට ඇති අතර 2019 වසරේ මෙරටට පැමිණ ඇති බවයි.\nඔහුට විදෙස් ගත වීමට අවසර ලබා දීමෙන් ඔහු මෙරටට පැමිණීම අවිනිශ්චිත බවද අපරාධ පරීක්ෂණ නිලධාරීන් අධිකරණයට දැනුම් දී තිබුණා. ඒ අනුව ඉදිරිපත් වූ කරුණු සැලකිල්ලට ගත් මහේස්ත්‍රාත්වරයා එම ඉල්ලීම ප්‍රතික්ෂේප කළ බවයි හිරු අධිකරණ වාර්තාකරු සදහන් කළේ.",
       "URL": "https://www.hirunews.lk/312560/උදයංගගේ-ඉල්ලීමට-අධිකරණය-පිටුපායි",
       "Category": "Local News",
       "Parent URL": "https://www.hirunews.lk/local-news.php?pageID=946"
}