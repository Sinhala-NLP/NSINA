{
       "Source": "hirunews",
       "Timestamp": "Sunday, 12 December 2021 - 10:41",
       "Headline": "නීතියට වෙට්ටු දැමූ වැලි ජාවාරම් රියදුරු",
       "News Content": "යාපනය, වල්ලිපුරකුරිච්චි ප්‍රදේශයේ නීතිවිරෝධී වැලි ප්‍රවාහනය කරමින් සිටි කුඩා ලොරි රථයක් ඊයේ (11) සවස අධික වේගයකින් ධාවනය කිරීම හේතුවෙන් කුඹුරකට පෙරලී ගොස් ඇති බවට පේදුරුතුඩුව පොලීසිය පවසනවා.\nවල්ලිපුරකුරිච්චි ප්‍රදේශයේ පිහිටි පොලිස් විශේෂකාර්ය බලකා සෝදිසි මුරපොලක දී අදාළ වැලි පැටවූ ලොරිය ධාවනය කළ අවස්ථාවේදී එය නවතන ලෙසට අණ කළ ද, රියදුරු වැලි පැටවූ ලොරිය නොනවත්වා ධාවනය කර ඇති බවයි වාර්තා වන්නේ.\nපසුව ලොරිය පසුපස පොලිස් විශේෂකාර්ය බලකා නිලධාරීන් ලුහුබැඳීම හේතුවෙන් වැලි ලොරිය අධික වේගයකින් ධාවනය කොට ඇති අතර, එහිදී රියදුරුට රථයේ වේගය පාලනය කර ගැනීමට නොහැකිව කුඹුරක් ආසන්නයේ තිබූ විදුලි කණුවක ගැටී වැලි ලොරිය කුඹුරට පෙරළී ගොස් තිබෙනවා.\nඅනතුරුව ලොරියේ සිටි රියදුරු සුළු තුවාල ලැබුව ද ,තුවාල සහිතව රියදුරු පලා ගොස් ඇති අතර, වැලි ලොරිය පේදුරුතුඩුව පොලීසිය විසින් සිය භාරයට ගැනුණා.\nලොරියෙහි හිමිකාරීත්වය අනුව රියදුරු අත්අඩංගුවට ගැනීමට පියවර ගෙන ඇතැයි ද පොලීසිය වැඩිදුරටත් සඳහන් කළා.",
       "URL": "https://www.hirunews.lk/290753/නීතියට-වෙට්ටු-දැමූ-වැලි-ජාවාරම්-රියදුරු",
       "Category": "Local News",
       "Parent URL": "https://www.hirunews.lk/local-news.php?pageID=1500"
}