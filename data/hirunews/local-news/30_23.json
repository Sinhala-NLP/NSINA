{
       "Source": "hirunews",
       "Timestamp": "Thursday, 14 September 2023 - 13:04",
       "Headline": "රටින් පලා යෑමට තැත් කළ ගණේමුල්ලේ සංජීව ප්‍රශ්න කිරීම සඳහා රඳවා ගනී",
       "News Content": "කටුනායක ගුවන් තොටුපොළ ආගමන විගමන බලධාරීන් විසින් අත්අඩංගුවට ගනු ලැබූ සංවිධානාත්මක අපරාධ කල්ලි නායකයකු සහ ජාත්‍යන්තර මත්ද්‍රව්‍ය ජාවාරමේ ප්‍රධානියකු ලෙස සැලකෙන සංජීව කුමාර සමරරත්න හෙවත් ගණේමුල්ල සංජීව, ප්‍රශ්න කිරීම් සඳහා බස්නාහිර උතුර අපරාධ කොට්ඨාසය වෙත බාර දී තිබෙනවා.\nනේපාලයේ, කත්මණ්ඩු නුවර සිට ශ්‍රීලංකන් ගුවන් සේවයට අයත් යූ.එල්. 182 දරන යානයෙන් ඊයේ (13) පස්වරුවේ සේනාධීරගේ කරුණාරත්න යන නමින් ව්‍යාජ ලෙස සකස් කර ගත් විදෙස් ගමන් බලපත්‍රයකින් මොහු කටුනායක ගුවන් තොටුපළ වෙත පැමිණ සිටි බවයි වාර්තා වන්නේ.\nමේ සම්බන්ධයෙන් අපරාධ පරීක්ෂණ දෙපාර්තමේන්තුව කල් තියාම ගුවන් තොටුපළ බලධාරීන් දැනුම්වත් කර තිබුණා.\nකටුනායක ගුවන් තොටුපළ අපරාධ පරීක්ෂණ දෙපාර්තමේන්තුවේ නිලධාරීන් මොහුගෙන් කරන ලද ප්‍රශ්න කිරීම්වලදී තමන් ගනේමුල්ල සංජීව බවට පිළිගෙන තිබෙනවා.\nගණේමුල්ලේ සංජීව කලක් ඩුබායි රාජ්‍යයේ සහ ඉන්දියාවේ ද සැඟවී සිටිමින් ඔහුගේ ගෝලයන් යොදවා මෙරට මනුෂ්‍ය ඝාතන රැසක් මෙහෙය වූ අයකු බවට මෙරට පාතාල මර්දන කටයුතුවල නිරතව සිටින පොලිස් කණ්ඩායම් විසින් තොරතුරු අනාවරණය කර ගෙන තිබුණා.\nමෙම ඝාතනවලට අමතරව මොහු මත්ද්‍රව්‍ය තොග වශයෙන් මෙරටට එවීමේ ජාවාරමක නිරතව සිටි තැනැත්තෙකු ලෙස ද වාර්තා වනවා.\nපාතාල සහ ජාත්‍යන්තර මත්ද්‍රව්‍ය ජාලයේ සිටින ගනේමුල්ල සංජීව අත්අඩංගුවට ගැනීම සඳහා ජාත්‍යන්තර පොලිසිය රතු නිවේදනයක් ද නිකුත් කර තිබුණා.\nමීට සති තුනක පමණ ඉහතදී ඔහු ඉන්දීය ආරක්ෂක අංශ විසින් සැකපිට අත්අඩංගුවට ගත් පසු ඔහු පලාගිය බවට ද මෙරට බුද්ධි අංශවලට තොරතුරු ලැබී තිබුණා.\nමෙම සිද්ධියත් සමඟ ගනේමුල්ල සංජීවගේ ගනේමුල්ල සමගි මාවතේ පිහිටි නිවසට නාදුනන කණ්ඩායමක් විසින් වෙඩි ප්‍රහාරයක් එල්ල කර පලා ගොස් තිබුණේ පසු ගිය මස 24 වන දායි. ඉන් කිසිවකුටත් හානි සිදු වූයේ නැහැ.",
       "URL": "https://www.hirunews.lk/348231/රටින්-පලා-යෑමට-තැත්-කළ-ගණේමුල්ලේ-සංජීව-ප්‍රශ්න-කිරීම-සඳහා-රඳවා-ගනී",
       "Category": "Local News",
       "Parent URL": "https://www.hirunews.lk/local-news.php?pageID=30"
}