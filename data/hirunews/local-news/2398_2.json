{
       "Source": "hirunews",
       "Timestamp": "Saturday, 10 October 2020 - 17:20",
       "Headline": "අද රාත්‍රියේත් ප්‍රදේශ රැසකට වැසි",
       "News Content": "නිරිතදිග මෝසම් තත්වය තරමක් සක්‍රිය වීම හේතුවෙන් අද රාත්‍රියේ සිට ඉදිරි දින කිහිපය තුළ විශේෂයෙන් දිවයිනේ නිරිතදිග කොටසේ සුළං සහ වැසි තත්වයේ තාවකාලික වැඩිවීමක් අපේක්ෂා කරන බව කාලගුණ විද්‍යා දෙපාර්තමේන්තුව පවසනවා.\nබස්නාහිර, සබරගමුව, මධ්‍යම සහ වයඹ පළාත්වලත් ගාල්ල සහ මාතර දිස්ත්‍රික්වලත් විටින් විට වැසි හෝ ගිගුරුම් සහිත වැසි ඇතිවිය හැකියි.\nසබරගමුව සහ මධ්‍යම පළාත්වලත් ගාල්ල සහ මාතර දිස්ත්‍රික්කයේත් ඇතැම් ප්‍රදේශවලට මිලිමීටර් 75කට වැඩි තරමක තද වැසි ද ඇතිවීමේ හැකියාව පවතිනවා.\nඋතුරු පළාතේ සහ අනුරාධපුර දිස්ත්‍රික්කයේ තැනින් තැන වැසි ඇති වනවා.\nනැගෙනහිර සහ ඌව පළාත්වල සවස් කාලයේ හෝ රාත්‍රී කාලයේ ස්ථාන ස්වල්පයක වැසි හෝ ගිගුරුම් සහිත වැසි ඇතිවිය හැකියි.\nදිවයින හරහා විශේෂයෙන්ම උතුර, උතුරු මැද සහ වයඹ පළාත්වලත් ත්‍රිකුණාමලය සහ හම්බන්තොට දිස්ත්‍රික්වලත් මධ්‍යම කඳුකරයේ බටහිර බෑවුම් ප්‍රදේශවලත් විටින් විට හමන පැයට කිලෝමීටර් 50ක 60ක පමණ තද සුළං ද ඇතිවීමේ හැකියාව පවතිනවා.\nමේ අතර උතුරු අන්දමන් මුහුදු ප්‍රදේශ ආශ්‍රිතව අඩු පීඩන තත්වයක් නිර්මාණය වී ඇති අතර එය අද දින එම ප්‍රදේශයේදීම පීඩන අවපාතයක් දක්වා වර්ධනය වෙමින් බටහිර - වයඹ දෙසට ගමන් කිරීමට බොහෝ දුරට ඉඩකඩ පවතිනවා.\nඉදිරි දින කිහිපයේදී නැගෙනහිර මධ්‍යම බෙංගාල බොක්ක සහ උතුරු අන්දමන් මුහුදු ප්‍රදේශවල තද හෝ ඉතා තද ප්‍රහාරාත්මක සුළං තද වැසි සහ රළු හෝ ඉතා රලු මුහුදු ප්‍රදේශ ඇතිවිය හැකියි.\nමෙම ගැඹුරු මුහුදු ප්‍රදේශ වෙත ලබන 13 වනදා දක්වා යාත්‍රා කිරීමෙන් වළකින ලෙසටයි ධීවර සහ නාවුක ප්‍රජාව වෙත කාලගුණ විද්‍යා දෙපාර්තමේන්තුව දැනුම් දෙන්නේ.",
       "URL": "https://www.hirunews.lk/252237/අද-රාත්‍රියේත්-ප්‍රදේශ-රැසකට-වැසි",
       "Category": "Local News",
       "Parent URL": "https://www.hirunews.lk/local-news.php?pageID=2398"
}