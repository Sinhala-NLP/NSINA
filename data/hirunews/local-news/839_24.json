{
       "Source": "hirunews",
       "Timestamp": "Wednesday, 28 September 2022 - 7:12",
       "Headline": "බස් රථයක් පෙරලී 6 දෙනෙකුට තුවාල",
       "News Content": "මින්නේරිය ප්‍රදේශයේදී සිදුවූ බස් රථ අනතුරකින් මගීන් කිහිප දෙනෙකු තුවාල ලබා තිබෙනවා.\nඊයේ රාත්‍රී අනුරාධපුර සිට කදුරුවෙල දක්වා ධාවනය වෙමින් තිබූ පෞද්ගලික බස් රථයක් මින්නේරිය යුද හමුදා කඳවුර ආසන්නයේදී මාර්ගයේ ලිස්සා ගොස් පෙරලී යාමෙන් ඊයේ (27) රාත්‍රී මෙම අනතුර සිදුව ඇති බවයි අප වාර්තාකරුවන් සඳහන් කළේ.\nපැවති වර්ෂා සහිත කාලගුණික තත්ත්වයත් සමග මෙම අනතුර සිදුවී ඇතැයි සඳහන්.\nබස් රථයේ සිටි මගීන් පිරිසක් මෙම අනතුරින් තුවාල ලබා ඇති අතර කුඩා ළමුන් දෙදෙනෙකු ද ඒ අතර වන බව සඳහන්.\nඅනතුර සිදුවන අවස්ථාව වන විට බස් රථයේ මගීන් 30 දෙනෙකු පමණ ගමන් කර ඇතැයි සඳහන්. තුවාල ලැබූ 6 දෙනා හිගුරක්ගොඩ රෝහලට ඇතුලත් කිරීමෙන් අනතුරුවයි පොළොන්නරුව රෝහලට මාරුකර යවා ඇත්තේ.\nමෙම අනතුර බස් රථයේ රියදුරාගේ අපරීක්ෂාකාරී රිය පැදවීම හේතුවෙන් සිදුව ඇති බවට විමර්ශනයේදී අනාවරණ වී ඇතැයි පොලිසිය සඳහන් කළා.\nතුවාලකරුවන් පොළොන්නරුව රෝහලට ඇතුලත් කර තිබෙනවා. අනතුර සම්බන්ධයෙන් බස් රථයේ රියදුරා අත්අඩංගුවට ගෙන ඇති අතර මින්නේරිය පොලිසිය පරීක්ෂණ සිදු කරනවා.",
       "URL": "https://www.hirunews.lk/316484/බස්-රථයක්-පෙරලී-6-දෙනෙකුට-තුවාල",
       "Category": "Local News",
       "Parent URL": "https://www.hirunews.lk/local-news.php?pageID=839"
}