{
       "Source": "hirunews",
       "Timestamp": "Wednesday, 22 September 2021 - 11:58",
       "Headline": "වැලි ජාවාරමක් පිළිබඳ චෝදනාවට මහින්ද අමරවීරගෙන් පිළිතුරු",
       "News Content": "මාලදිවයිනේ දූපතක් ගොඩකිරීමට නැගෙනහිර ප්‍රදේශයෙන් හොර රහසේ වැලි රැගෙන යාමේ ජාවාරමක් පිළිබඳ ව නැගෙනහිර පළාත් පාර්ලිමේන්තු මන්ත්‍රී ශාන්ක්‍යන් රාසමනික්කම් සිදු කළ චෝදනාව සම්පූර්ණයෙන් ම ප්‍රතික්ෂේප කරන බව පරිසර අමාත්‍ය මහින්ද අමරවීර අද පාර්ලිමේන්තුවේ දී පවසා සිටියා.\nපාර්ලිමේන්තුව තුළ යම්කිසි අමාත්‍යාංශයකට හෝ අමාත්‍යවරයෙකුට චෝදනාවක් ඉදිරිපත් කරන විට නිවැරදි තොරතුරු සහිත ව එය ඉදිරිපත් කරන ලෙසත් අමාත්‍යවරයා රාසමනික්කම් මන්ත්‍රීවරයාගෙන් වැඩිදුරටත් ඉල්ලා සිටියා.\nඅද පාර්ලිමේන්තුවේ දී මේ සම්බන්ධයෙන් දීර්ඝ ප්‍රකාශයක් සිදු කළ අමාත්‍යවරයා කියා සිටියේ, අදාළ චෝදනාව සම්බන්ධයෙන් තමන් නො දැන හෝ යම් කිසකිසි වරදක් සිදු වී ඇතැයි යන්න සම්බන්ධයෙන් දැඩි අවධානයක් යොමු කළ බවයි.\nඒ අනුව මෙම චෝදනාවට අදාළ ආයතන සමඟ සිදු කළ විමසීමක දී හෙළි වූයේ අපේ රටේ කිසි ම ස්ථානයකින් වැලි හෝ වෙනත් කිසිදු ඛනිජ සම්පතක් එලෙස නීති විරෝධී ලෙස අපනයනය කර නො මැති බවයි.\nඑමෙන්ම 2021 වසරේ සිට 2025 වසර දක්වා මෙරට වැලි අවශ්‍යතාව ඝන මීටර් මිලියන 55ක් බවත් නමුත් එම අවශ්‍යතාවයෙන් අපේ සියලු මාර්ග හරහා අපට සපයා ගත් හැක්කේ වැලි ඝන මීටර් හතළිස් එකක් පමණක් බවත් මෙහි දී අමාත්‍යවරයා පවසා සිටියා.\nඒ අනුව ජාතික අවශ්‍යතාවයෙන් වැලි ඝන මීටර මිලියන දාහතරක හිඟයක් පවතින බවටත් අමාත්‍යවරයා අද පාර්ලිමේන්තුවේ දී අවධාරණය කළා.\nමීට අමතර ව පෞද්ගලික සමාගමක් විසින් ජල පෙරහන් සඳහා භාවිත කරන වැලි කියුබ් 8ක ප්‍රමාණයක් පසුගිය කාලසීමාව තුළ දී මාලදිවයිනට අපනයනය කර ඇති බවත් අමාත්‍ය මහින්ද අමරවීර අද පාර්ලිමේන්තුවේ දී සඳහන් කළා.\nකෙසේ වෙතත් ඒ සඳහා අවශ්‍ය කරන වැලි ලබා ගෙන ඇත්තේ ද නැගෙනහිර පළාතේ නො වන බවට යි අමාත්‍යවරයා අවධාරණය කළේ.",
       "URL": "https://www.hirunews.lk/282914/වැලි-ජාවාරමක්-පිළිබඳ-චෝදනාවට-මහින්ද-අමරවීරගෙන්-පිළිතුරු",
       "Category": "Local News",
       "Parent URL": "https://www.hirunews.lk/local-news.php?pageID=1676"
}