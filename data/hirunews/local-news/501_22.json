{
       "Source": "hirunews",
       "Timestamp": "Thursday, 02 March 2023 - 22:17",
       "Headline": "මේ බදු ක්‍රමයත් සමග දිගටම යමු හොඳ ප්‍රථිපල තියෙයි. ජාත්‍යන්තර මූල්‍ය අරමුදලෙන් සහතිකයක්",
       "News Content": "ශ්‍රී ලංකාවේ ආදායම් බදු වැඩිකිරීම් පිළිබඳ ජාත්‍යන්තර මූල්‍ය අරමුදලේ ජ්‍යෙෂ්ඨ දූත මණ්ඩල ප්‍රධානී පීටර් බෲවර් සහ ශ්‍රී ලංකා දූත මණ්ඩල ප්‍රධානී මසාහිරෝ නොසාකි පැහැදිලි කිරීමක් සිදුකර තිබෙනවා.\nඒ මෙරට බදු මුදල් වැඩි කිරීම සම්බන්ධයෙන් මෑතකාලීනව පළවූ මාධ්‍ය වාර්ථා වලට ප්‍රතිචාර වශයෙන්.\nමේ අවස්ථාවේ ශ්‍රී ලංකාවේ ජනතාව ආර්ථික පීඩාවන් හේතුවෙන් විඳිනු ලබන දුශ්කරතා පිළිබඳව ඉතා හොඳ අවබෝධයක් ඔවුන්ට ඇති බව එම ලිපියේ සඳහන්.\nමෙම ආර්ථික අවකළනය හේතුවෙන් සිදුව ඇති ජීවන වියදම වැඩිවීම, රැකියා සහ ජීවනෝපාය අහිමි වීම සහ සැබෑ ආදායම පහත වැටීම ජනගහනයෙන් විශාල කොටසකට, විශේෂයෙන් මෙම දුෂ්කරතාවලට ඔරොත්තු දීමට විකල්පයක් නොමැති දිළිඳු සහ අවදානමට ලක් වූවන්ට දැඩි පීඩාවන් සිදු කර ඇති බවයි එම වාර්ථාවේ සඳහන් වන්නේ.\nවත්මන් ආර්ථික අර්බුදයේ මූලාරම්භ ගණනාවක් ඇති අතර, එහි ප්‍රධානතම දුර්වලතාවක් වන්නේ ආදායම් එකතු කිරීම් හරහා රජයේ වියදම් අවශ්‍යතා සපුරාලීමට රජයට ඇති නොහැකියාව බවයි.\nමෙය කෙතරම් පහළ මට්ටමක පවතින්නේ ද යන්න පෙන්වා දෙන ජාත්‍යන්තර මූල්‍ය අරමුදල අවධාරණය කරන්නේ 2021 දී මෙරට දළ දේශීය නිෂ්පාදිතයේ අනුපාතයට බදු ආදායම 7.3% ක් පමණක් වන බවයි.\nඒ අනුව ලෝකයේ අඩුම මූල්‍ය ආදායම එකතු කරන රටවල් අතරට ශ්‍රී ලංකාව ද එක් වන බව ඔවුන් පෙන්වා දෙනවා.\nශ්‍රී ලංකාවට සාපේක්ෂව ආසියාකරයේ බංග්ලාදේශය, කාම්බෝජය, චීනය, ඉන්දියාව, ඉන්දුනීසියාව, ලාඕසය, මලයාසියාව, නේපාලය, පාකිස්ථානය, පිලිපීනය, සිංගප්පූරුව, තායිලන්තය සහ වියට්නාමය යන රටවල් ආසන්න වශයෙන් ජාතික ආදායමෙන් 13%ත් 14%ත් අතර බදු ප්‍රතිශතයක් පවත්වා ගනිමින් සිටිනවා.\nමේ හැරුණු විට ලෝක බැංකුව සහ ජාත්‍යන්තර මූල්‍ය අරමුදල ඉදිරිපත් කළ තවත් වාර්තාවක දැක්වෙන්නේ ඉහළ සංවර්ධිත සහ සංවර්ධිත රටවල් ඔවුන්ගේ බදු ප්‍රතිපත්තිය අනුව ජාතික ආදායමෙන් 17%ත් 18% ත් අතර ප්‍රතිශතයකින් ඔවුන්ගේ බදු පැනවීම් පවත්වාගෙන යන බවයි.\nකෙසේ වෙතත් අයහපත් මූල්‍ය කළමනාකරණය හේතුවෙන් ඇති කරගත් මෙම හිඩැස පිරවීම සඳහා විදේශ ණයහිමියන් මූල්‍ය පහසුකම් සැපයීමට කැමති නොවන බවත් එම ලිපියේ සඳහන්.\nආදායම් සහ වියදම් අතර මෙම අසමතුලිතතාවය නිවැරදි කිරීමට බදු ප්‍රතිසංස්කරණ අත්‍යාවශ්‍ය බව ජාත්‍යන්තර මූල්‍ය අරමුදලේ අදහසයි.\nරජයට අත්‍යාවශ්‍ය වියදම් සඳහා අරමුදල් සම්පාදනය කිරීමට හැකි වනු ඇත්තේ සුදුසු බදු ලැබීම් හරහා සමඟ පමණක් වන අතරම, ඒ හරහා තීරණාත්මක ලෙස වැදගත් වියදම් තවදුරටත් කප්පාදු කිරීමෙන් වැළකී සිටීමටත් අවස්ථාව ඇති බවයි ඔවු පෙන්වා දෙන්නේ.\nමෙම ප්‍රතිසංස්කරණ හරහා ජාත්‍යන්තර ණය හිමියන්ගේ විශ්වාසය ද නැවත ලබා ගැනීමට ද හැකි වනු ඇති බවටත් ඔවුන් විශ්වාසය පළ කරනවා.\nකෙසේ වෙතත්, බදු ආදායම ඉහළ නැංවීමේ උත්සාහයන් ආර්ථික වර්ධනයට හිතකර ආකාරයෙන් අනුගමනය කළ යුතු අතරම, දිළිඳු හා වඩාත්ම අවදානමට ලක්විය හැකි අය ආරක්ෂා කරනා ආකාරයෙන් එය සිදු කළ යුතු බවටයි ඔවුන් පෙන්වා දෙන්නේ.\nඅත්‍යාවශ්‍ය රජයේ වියදම් සඳහා මූල්‍ය සම්පාදනයට වඩාත් සරු ආර්ථිකයක් ඇති අය, ප්‍රමාණවත් දායකත්වයක් ලබා දීම ද වැදගත් වන්නා සේම, පුද්ගලික ආදායම් බද්ද සඳහා වන නව බදු අනුපාත කාලසටහන ද ඇතුළුව බලධාරීන් විසින් හඳුන්වා දී ඇති බදු පැකේජය මෙම අරමුණු සපුරාලීමට උපකාරී වන බවටයි ඔවුන් විශ්වාසය පළ කරන්නේ.",
       "URL": "https://www.hirunews.lk/328831/මේ-බදු-ක්‍රමයත්-සමග-දිගටම-යමු-හොඳ-ප්‍රථිපල-තියෙයි-ජාත්‍යන්තර-මූල්‍ය-අරමුදලෙන්-සහතිකයක්",
       "Category": "Local News",
       "Parent URL": "https://www.hirunews.lk/local-news.php?pageID=501"
}