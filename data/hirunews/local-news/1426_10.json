{
       "Source": "hirunews",
       "Timestamp": "Thursday, 13 January 2022 - 19:56",
       "Headline": "දේවස්ථානයේ අත්බෝම්බය ගැන කාදිනල් හිමිපාණන්ගෙන් හෙළිදරව්වක් (වීඩියෝ)",
       "News Content": "බොරැල්ල සියලු සාන්තුවරුන්ගේ දේවස්ථානයේ හමුවූ අත්බෝම්බය සම්බන්ධයෙන් පොලීසිය සිදුකරන පරීක්ෂණවල ගැටලු පවතින බව අගරදගුරු අතිඋතුම් මැල්කම් කාදිනල් රංජිත් හිමිපාණන් අද ප්‍රකාශ කළා.\nකොළඹ අගරදගුරු නිල නිවසේ මාධ්‍ය හමුවක් කැඳවමිනුයි උන්වහන්සේ මෙම කරුණු අනාවරණ කළේ.\nඋදෑසන සිට සී.සී.ටී.වී. දර්ශන පරීක්ෂා කරන ලෙස පරීක්ෂණ මෙහෙය වන නිලධාරීන්ගෙන් ඉල්ලා සිටියත්, ඔවුන් පස්වරුවේ දර්ශන පමණක් නිරීක්ෂණය කළ බවයි කාදිනල් හිමිපාණන් එහිදී කියා සිටියේ.\nපෙරවරුවේ දේවස්ථානයට ඇතුළු වන සැක කටයුතු පුද්ගලයෙකු එහි හැසිරුණු ආකාරය පසුව දේවස්ථානයේ සේවකයෙකු දැක පළා යන අයුරුත් සී.සී.ටී.වී. දර්ශනවල පැහැදිලිව දැක්වෙන බව කාදිනල් හිමිපාණන් වැඩිදුරටත් ප්‍රකාශ කළා.\nඒ අනුව මෙම සිද්ධිය සම්බන්ධයෙන් වෙනත් කතාවක් ගෙතීමේ තත්ත්වයක් පිළිබඳව සැක මතුවන බවයි උන්වහන්සේ සඳහන් කළේ.\nමෙම සිද්ධිය සම්බන්ධයෙන් විමර්ශනය කරන කොළඹ අපරාධ කොට්ඨාශය අත්අඩංගුවට ගත් සැකකරුවෙකු ඊයේ කොළඹ මහේස්ත්‍රාත් අධිකරණයට ඉදිරිපත් කළ අතර, එහිදී අතිරේක මහේස්ත්‍රාත් රජින්ද්‍රා ජයසූරිය නියෝග කළේ එම පුද්ගලයා ලබන 25 වනදා දක්වා රක්ෂිත බන්ධනාගාර ගත කිරීමටයි.",
       "URL": "https://www.hirunews.lk/293941/දේවස්ථානයේ-අත්බෝම්බය-ගැන-කාදිනල්-හිමිපාණන්ගෙන්-හෙළිදරව්වක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1426"
}