{
       "Source": "hirunews",
       "Timestamp": "Sunday, 09 July 2017 - 18:29",
       "Headline": "අතුරුදන් කිරීම් වැළැක්වීම් පනත බලපාන්නේ අනාගතයටයි - ඇමති මංගල",
       "News Content": "අතුරුදන් කිරීම් වැළැක්වීමේ පනත් කෙටුම්පත අනාගතයට පමණක් බලපාන කෙටුම්පතක් වන බවත්, අතීතයට කිසිදු ආකාරයක බලපෑමක් එමගින් සිදුනොවන බවත්, මුදල් හා ජනමාධ්‍ය අමාත්‍ය මංගල සමරවීර පවසනවා.\nනිවේදනයක් නිකුත් කරමින් ඔහු කියා සිටියේ මෙම කෙටුම්පත පාර්ලිමේන්තුවට ඉදිරිපත් කිරීමේ මූලික අරමුණ වූයේ මෙරට උපදින සහ ජීවත් වන සෑම මනුෂ්‍යයෙකුම බලහත්කාරී පැහැර ගැනීමකට, අතුරුදන් කිරීමකට හෝ අයුතු සිරගත කිරීමකට ගොදුරු නොවී ජීවත් වීමේ නිදහස ස්ථාපිත කිරීම බවයි.\n2015 වසරේ දෙසැම්බර් 10 වන දා ශ්‍රී ලංකාව විසින් බලහත්කාරී අතුරුදන් කිරීම්වලින් සියළු පුද්ගලයන් ආරක්ෂා කිරීම සඳහා වූ ජාත්‍යන්තර සම්මුතියට අත්සන් කරනු ලැබුවා.\nඑමෙන්ම 2016 වසරේ මැයි 25 වන දා එය රජය විසින් අනුමත කරන ලද බවයි අමාත්‍යවරයා නිකුත් කළ නිවේදනයේ දැක්වෙන්නේ.\nඔහු සිය නිවේදනය මගින් තවදුරටත් පෙන්වා දෙන්නේ මෙවැනි කෙටුම්පතක් හරහා සුදු වෑන් සංස්කෘතියටත් රාජ්‍ය අනුග්‍රහයෙන් විරුද්ධවාදීන් අතුරුදන් කිරීමේ, පැහැර ගැනීමේ කලාවටත් සදහටම නැවතීමේ තිත තැබිය හැකි බවයි.\nඑදා සුදුවෑන් සංස්කෘතිය අප රටට හඳුන්වා දුන් දේශපාලන අවතාර සුපුරුදු පරිදි මෙරට ජනතාව නොමඟ යැවීමේ උත්සාහයක නිරතව සිටින බව පෙන්වා දෙන ජනමාධ්‍ය අමාත්‍යවරයා බලලෝභී චේතනාවෙන් කරනු ලබන එවැනි බොරු බේගල් සමාජගත කිරීමේ නින්දිත උත්සාහයන් පිළිකුලෙන් යුතුව හෙළා දකින බව සඳහන් කළා.",
       "URL": "https://www.hirunews.lk/165471/අතුරුදන්-කිරීම්-වැළැක්වීම්-පනත-බලපාන්නේ-අනාගතයටයි-ඇමති-මංගල",
       "Category": "Local News",
       "Parent URL": "https://www.hirunews.lk/local-news.php?pageID=4430"
}