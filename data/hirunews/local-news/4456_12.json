{
       "Source": "hirunews",
       "Timestamp": "Friday, 23 June 2017 - 7:26",
       "Headline": "වර්ජනය අතරතුර වෛද්‍යවරුන් ගැටේ",
       "News Content": "සයිටම් අර්බුදය සම්බන්ධයෙන් කොළඹ පැවති සමුළුවක් අතරතුර වෛද්‍යවරුන් දෙපිරිසක් අතර ගැටුමක් ඇති වී තිබෙනවා.\nමෙහිදී පහරකෑමට ලක් වූ එක් වෛද්‍යවරයෙකු ප්‍රතිකාර සදහා කොළඹ ජාතික රෝහලට ඇතුළත් කර ඇති බවයි එහි ප්‍රකාශකයෙකු සදහන් කළේ.\n\"සයිටම් අර්බුදය නිමා කරමු\" යන තේමාව යටතේ මෙම විද්වත් සමුළුව සංවිධානය කර තිබුණේ කොළඹ පදනම් ආයතනයේදීයි.\nඑහි අවසන් අදියරේදී තේ පැන් සංග්‍රහයක් පවත්වා ඇති අතර, එය අතරතුරදී වෛද්‍යවරුන් දෙපිරිසක් අතර කිසියම් කරුණක් සම්බන්ධයෙන් බහින් බස්වීමක් හට ගෙන තිබෙනවා.\nපසුව එය දුරදිගගොස් පහරදීමක් බවට පත්ව ඇති බව සදහන්.\nඅදාළ සිද්ධිය සම්බන්ධයෙන් අප රජයේ වෛද්‍ය නිලධාරින්ගේ සංගමයෙන් විමසීමක් කළා.\nඑහි මාධ්‍ය ප්‍රකාශක වෛද්‍ය සමන්ත ආනන්ද ප්‍රකාශ කළේ තේ පැන් සංග්‍රහයේදී තේ කෝප්පයක් හිස මතට වැටීමෙන් වෛද්‍යවරයෙකු මෙලෙස රෝහල් ගත කර ඇති බවයි.\nකෙසේ වෙතත් කුරුදුවත්ත පොලිිසියෙන් අප කළ විමසීමකදී එහි ජ්‍යෙෂ්ඨ නිලධාරියෙකු සදහන් කළේ රෝහල් ගත වූ වෛද්‍යවරයාගෙන් ප්‍රකාශයක් ලබා ගත් අතර ඔහු බහින් බස්වීමක් නිසා අදාළ සිද්ධිය ඇති වූ බව ප්‍රකාශ කළ බවයි.\nසිද්ධිය සමතයකට පත්වූ බවත්, වැඩිදුර පරීක්ෂණ අවශ්‍ය නොමැති බවත් රෝහල් ගත වූ වෛද්‍යවරුන් දැනුම් දුන් බව කුරුදුවත්ත පොලිසියේ අදාළ නිලධාරියා වැඩිදුරටත් කියා සිටියා.\nමේ අතර, මාළඹේ පෞද්ගලික වෛද්‍ය විද්‍යාලයට එරෙහිව පැවති සිසු විරෝධතාවයට පොලිසිය එල්ල කළ පහරදීමට විරෝධය පළ කරමින් රජයේ වෛද්‍ය නිලධාරින්ගේ සංගමය ආරම්භ කළ අඛන්ඩ වැඩවර්ජනය තවදුරටත් ක්‍රියාත්මකයි.\nකොළඹ ඊයේ පැවති මාධ්‍ය හමුවකට එක්වෙමින් එහි මාධ්‍ය ප්‍රකාශක වෛද්‍ය සමන්ත ආනන්ද සදහන් කළේ මධ්‍යම කාරක සභාව රැස්වීමෙන් අනතුරුව එම තීරණයට එළඹුනු බවයි.\nවෛද්‍යවරුන්ගේ මෙම වර්ජනය හේතුවෙන් දිවයින පුරා රෝහල්වල දෛනික කටයුතුවලට බාධා එල්ල වී තිබෙනවා.",
       "URL": "https://www.hirunews.lk/164209/වර්ජනය-අතරතුර-වෛද්‍යවරුන්-ගැටේ",
       "Category": "Local News",
       "Parent URL": "https://www.hirunews.lk/local-news.php?pageID=4456"
}