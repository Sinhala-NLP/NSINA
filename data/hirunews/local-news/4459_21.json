{
       "Source": "hirunews",
       "Timestamp": "Wednesday, 21 June 2017 - 7:17",
       "Headline": "6.28 % ගාස්තු සංශෝධනයට බස් සංගම් කඹ අදී",
       "News Content": "සියයට 6.28ක බස් ගාස්තු සංශෝධනයක් ප්‍රමාණවත් නොවන බව සමස්ත ලංකා පෞද්ගලික බස් සමාගම් සම්මේලනය පවසනවා.\nඑහි ප්‍රධාන ලේකම් අංජන ප්‍රියංජිත් කියා සිටියේ බස් සංගම් සමග කිසිදු සාකච්ඡාවකින් තොරව ගනු ලැබූ මෙම තීරණය සම්බන්ධයෙන් තමන් ඇතුළු බස් සංගම් දැඩි අවධානයෙන් පසුවන බවයි.\nජුලි මස 01 වන දා සිට බස් ගාස්තුව සියයට 6.28කින් ඉහළ නැංවීම සඳහා අමාත්‍ය මණ්ඩල ඊයේ අනුමැතිය ලබාදුන්නා.\nකෙසේ වෙතත්, සමස්ත ලංකා පෞද්ගලික බස් සමාගම් සම්මේලනයේ ප්‍රධාන ලේකම් අංජන ප්‍රියන්ජිත් කියා සිටියේ අමාත්‍ය මණ්ඩලය ගනු ලැබූ මෙම තීරණය සම්බන්ධයෙන් අනෙකුත් බස් සමාගම් සමඟ සාකච්ඡා කර ඉදිරි ක්‍රියාමාර්ගවලට එළඹෙන බවයි.\nමේ අතර, ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්නගෙන් ද මේ සම්බන්ධයෙන් අප විමසීමක් කළ අතර ඔහු කියා සිටියේ සියයට 6.28 කින් බස් ගාස්තු ඉහළ දැමීමට ගෙන ඇති තීරණයට තම සංගමය එකඟතාවය පළ කරන බවයි.",
       "URL": "https://www.hirunews.lk/164042/6-28-ගාස්තු-සංශෝධනයට-බස්-සංගම්-කඹ-අදී",
       "Category": "Local News",
       "Parent URL": "https://www.hirunews.lk/local-news.php?pageID=4459"
}