{
       "Source": "hirunews",
       "Timestamp": "Thursday, 13 May 2021 - 12:44",
       "Headline": "දිවයිනේ ප්‍රදේශ කිහිපයක වැසි තත්ත්වයේ වැඩිවීමක් - ධීවරයින්ට අනතුරු අගවයි",
       "News Content": "දිවයිනේ බොහෝ ප්‍රදේශවල වැසි තත්ත්වයේ වැඩිවීමක් මේ දිනවල අපේක්ෂා කරන බව කාලගුණ විද්‍යා දෙපාර්තමේන්තුව ප්‍රකාශ කළා.\nදිවයිනට බටහිරින් පිහිටි අරාබි මුහුදේ පවතින කැළඹිලි ස්වභාවයේ වක්‍ර බලපෑම හේතුවෙන් මෙම වැසි වැඩිවීම සිදුවන බවයි එම දෙපාර්තමේන්තුව පෙන්වා දුන්නේ.\nමෙම කාලගුණ වෙනසත් සමඟ බේරුවල, දික්ඕවිට, පිටිපන, කල්පිටිය සහ යාපනය, මයිලඩ්ඩි යන ධීවර වරාය වලින් ධීවර කටයුතු සඳහා පිටත්ව යාම බහුදින ධීවර යාත්‍රා සඳහා අද පෙරවරුවේ සිට තහනම් කර තිබෙනවා.\nමේ වනවිට ගැඹුරු මුහුදේ ධීවර කටයුතුවල නිරත ධීවර යාත්‍රාවලට දැනුම් දී ඇත්තේ මේ සම්බන්ධයෙන් අවධානයෙන් කටයුතු කරන ලෙසටයි.\nඒ අනුව, දිවයිනේ සෙසු ධීවර වරාය වලින් පිටත් වන බහුදින ධීවර යාත්‍රා සඳහා ඉදිරි දින 3 තුල ඉන්දියානු - මාලදිවයින් සීමාවට යාමෙන් වළකින ලෙස දැනුම් දුන් බව ධීවර දෙපාර්තමේන්තුවේ අන්තර්ජාතික ධීවර කටයුතු පිළිබඳ අතිරේක අධ්‍යක්ෂ එම්.එම්.ආරියරත්න සඳහන් කළා.",
       "URL": "https://www.hirunews.lk/271236/දිවයිනේ-ප්‍රදේශ-කිහිපයක-වැසි-තත්ත්වයේ-වැඩිවීමක්-ධීවරයින්ට-අනතුරු-අගවයි",
       "Category": "Local News",
       "Parent URL": "https://www.hirunews.lk/local-news.php?pageID=1957"
}