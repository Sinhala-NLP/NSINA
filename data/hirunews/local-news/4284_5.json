{
       "Source": "hirunews",
       "Timestamp": "Saturday, 07 October 2017 - 18:23",
       "Headline": "වකුගඩු රෝගයෙන් මියගිය පියා වෙනුවෙන් වෛද්‍යවරියක් වීමට සිහින මවන දිරිය දියණිය (ඡායාරූප)",
       "News Content": "කිසිදු උපකාරක පංතියකට සහභාගී නොවී ශිෂ්‍යත්ව විභාගය සමත්වු දිරිය දියණියක් පිළිබඳ ගලේවෙල පහල දිග්ගල ප්‍රදේශයෙන් වාර්තා වනවා.\nදුලාංජලී මදුමාලි නම් මෙම කුඩා දැරියගේ පියා මියගොස් ඇත්තේ වකුගඩු රෝගයට ගොදුරු වීමෙන්.\nමව සිය දියණිය සහ පුත්‍රයා ජීවත්කර ඇත්තේ කුලියට ගඩොල් කැපීමෙන් බවයි අප වාර්තාකරු සඳහන් කළේ.\nඔවුන්ට නිවසක් ද නොමැති අතර ඥාති නිවසක පදිංචිව සිටිමින් දුලාංජලී මදුමාලි දැරිය සිය අධ්‍යාපන කටයුතු සිදුකරගෙන ගොස් තිබෙනවා.\nකිසිදු උපකාරක පංතියකට සහභාගී නොවී පංති භාර ගුරුවරියගේ ඉගැන්වීම් තුලින් සහ විදුහල්පතිවරයාගේ මගපෙන්වීම මත ඇය මෙවර ශිෂ්‍යත්ව වභාගයෙන් ලකුණු 168 ක් ලබාගෙන තිබෙනවා.\nදේවහුව පහළ දිග්ගල කණිෂ්ඨ විද්‍යාලය ආරම්භ කර වසර 45 ක කාල සීමාව තුල ශිෂ්‍යත්වය සමත්වු පළමු සිසුවිය ද ඇයයි.\nවකුගඩු රෝගීන්ට ප්‍රතිකාර කිරීම සඳහා වෛද්‍යවරියක් වීම කුඩා දැරියගේ අපේක්ෂාව වී තිබෙනවා.\nපියා වකුගඩු රෝගයෙන් මියයාම සමග එම කම්පනයෙන් සිටන ඇයගේ බලාපොරොත්තුව වී ඇත්තේ වෛද්‍යවරියක් වීමයි.\nකෙසේවෙතත් දුලාංජලී මදුමාලිගේ මව පෙන්වා දෙන්නේ එය සිහිනයක් පමණක් බවයි.\nජීවත්වීමට නිවසක් හෝ නොමැතිව දියණියගේ බලාපොරොත්තු ඉටු කිරීමට තමාට හැකියාවක් නොමැති බව ද ඇය ප්‍රකාශකර තිබෙනවා.\nඡායාරූප - දඹුල්ල කාංචන කුමාර",
       "URL": "https://www.hirunews.lk/172856/වකුගඩු-රෝගයෙන්-මියගිය-පියා-වෙනුවෙන්-වෛද්‍යවරියක්-වීමට-සිහින-මවන-දිරිය-දියණිය-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4284"
}