{
       "Source": "hirunews",
       "Timestamp": "Saturday, 03 September 2022 - 6:26",
       "Headline": "හිටපු ජනපති ගෝඨාභය රාජපක්ෂ දිවයිනට - පොහොට්ටුවේ 50කුත් ගුවන්තොටට (වීඩියෝ හා ඡායාරූප)",
       "News Content": "තායිලන්තයේ සිට දිවයිනට පැමිණි හිටපු ජනාධිපති ගෝඨාභය රාජපක්ෂ සඳහා හිටපු ජනාධිපතිවරයෙකුට ලබාදෙන ආරක්ෂාව සහ වරප්‍රසාද හිමිවන අතර, ඒ සඳහා වන ප්‍රභූ ආරක්ෂාව මේ වනවිට ලබාදී ඇති බවයි වාර්තා වන්නේ.\nඊයේ රාත්‍රි 11.47 ට සිංගප්පූරු ගුවන් සේවයට අයත් එස්.කිව්. 468 දරණ යානයෙන් හිටපු ජනාධිපති ගෝඨාභය රාජපක්ෂ සමඟ ඔහුගේ බිරිඳ අයෝමා රාජපක්ෂ ද දිවයිනට පැමිණි අතර, ඔවුන් පිළිගැනීම සඳහා මැති ඇමතිවරුන් පිරිසක්ද කටුනායක ගුවන් තොටුපලට පැමිණ තිබුණා.\nඑහිදී ගුවන් තොටුපලේ ආරක්ෂාව ද දැඩිකර තිබූ බවයි වාර්තා වන්නේ.\nහිටපු ජනාධිපතිවරයාගේ ආරක්ෂාව වෙනුවෙන් කොළඹ පිහිටි නිවසක් ඔහුට ලබාදීමට නියමිතව ඇති අතර, ඔහු මේ වනවිට කොළඹ පිහිටි නිවසක රැඳී සිටින බවයි වාර්තාවන්නේ.\nමෙරට පැවති අරගලකාරී වාතාවරණය හේතුවෙන් පසුගිය ජූලි 13 වැනිදා මාලදිවයින බලා පිටව ගිය හිටපු ජනාධිපති ගෝඨාභය රාජපක්ෂ දින කිහිපයක් සිංගප්පූරුවේ රැඳී සිටි අතර ඔහු තායිලන්තයේ බැංකොක් නුවරට පැමිණියේ පසුගිය අගෝස්තු 11 වැනිදායි.\nඒ අනුව ඔහු මාසයකුත් දින විස්සක කාලයක් දිවයිනෙන් බැහැරව සිටිනු ලැබුවා.\nමේ අතර හිටපු ජනාධිපතිවරයා පිළිගැනීම සඳහා ශ්‍රී ලංකා පොදුජන පෙරමුණ නියෝජනය කරමින් මැතිඇමතිවරුන් පිරිසක් ද ගුවන්තොටුපොළ වෙත පැමිණ සිටියා.\nඒ අතර අමාත්‍ය ටිරාන් අලස්, මහින්දානන්ද අලුත්ගමගේ ඇතුළු පිරිසක් එක්ව සිටියා.\nමෙරටට පැමිණි හිටපු ජනාධිපතිවරයා හමු වූ පොහොට්ටු පාක්ෂිකයින් ඔහු සමඟ කෙටි පිළිසඳරක ද නිරත වුණා.\nපසුව හිටපු ජනාධිපතිවරයා පිටත් ව ගියේ කොළඹ 07 මළලසේකර මාවතේ පිහිටි රජය විසින් ලබාදෙනු ලැබූ නිවසක් වෙතයි.",
       "URL": "https://www.hirunews.lk/314409/හිටපු-ජනපති-ගෝඨාභය-රාජපක්ෂ-දිවයිනට-පොහොට්ටුවේ-50කුත්-ගුවන්තොටට-වීඩියෝ-හා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=895"
}