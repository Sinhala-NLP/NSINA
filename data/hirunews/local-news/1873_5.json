{
       "Source": "hirunews",
       "Timestamp": "Sunday, 20 June 2021 - 8:49",
       "Headline": "ශ්‍රී ලංකාවේ චීන ක්‍රියාකාරකම් ගැන ඉන්දියාව විමසිල්ලෙන් - ඉන්දීය හමුදා ප්‍රධානියෙකු කියයි (වීඩියෝ)",
       "News Content": "ශ්‍රී ලංකාවේ චීන ක්‍රියාකාරකම් සම්බන්ධයෙන් ඉන්දියාව විමසිල්ලෙන් පසුවන බව එරට හමුදා ප්‍රධානියෙකු පවසා තිබෙනවා.\nඉන්දීය නාවික හමුදාවේ නියෝජ්‍ය ප්‍රධානී වයිස් අද්මිරාල් ජී. අශෝක් කුමාර් මේ බව ප්‍රකාශ කළේ ඉන්දීය පුවත් සේවයක් සමග පැවති සම්මුඛ සාකච්ඡාවකදියි.\nඉන්දියාව සතුව මනා සාගර සීමා ආරක්ෂාවක් පවතින අතර, කිසිවෙකුට තම රටට මැදිහත්වීම් සිදුකළ නොහැකි බවට ඔහු කියා සිටියා.\nකොළඹ වරාය නගර ව්‍යාපෘතිය ආරම්භ කිරීමට පෙර හම්බන්තොට වරායේ බලය තහවුරු කර ගැනීමට චීනය සමත් වූ බවයි ඉන්දීය නාවික හමුදා නියෝජ්‍ය ප්‍රධානියා අදාළ සාකච්ඡාවේදී ප්‍රකාශ කර ඇත්තේ.\nචීනයේ ප්‍රවේශය තර්ජනයක් ලෙසම හඳුනා ගැනීම ගැටළු සහගත වුවත් ඔවුන් කලාපය පිළිබද දැඩි උනන්දුවක් දැක්වීම තාර්කිකව අවධානයෙන් විමසා බැලිය යුතු කරුණක් බව ඔහුගේ අදහස වුණා.\nඑබැවින් චීන ක්‍රියාකාරකම් සම්බන්ධයෙන් දැඩි විමසිල්ලකින් පසුවන බවයි ඉන්දීය නාවික හමුදාවේ නියෝජ්‍ය ප්‍රධානී වයිස් අද්මිරාල් ජී. අශෝක් කුමාර් ඉන්දීය පුවත් සේවයක් සමඟ පැවති සම්මුඛ සාකච්ඡාවකදී කියා සිටියේ.",
       "URL": "https://www.hirunews.lk/274786/ශ්‍රී-ලංකාවේ-චීන-ක්‍රියාකාරකම්-ගැන-ඉන්දියාව-විමසිල්ලෙන්-ඉන්දීය-හමුදා-ප්‍රධානියෙකු-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1873"
}