{
       "Source": "hirunews",
       "Timestamp": "Tuesday, 15 March 2022 - 11:46",
       "Headline": "ආර්ථික සභාවට උපදේශක මණ්ඩලයක් පත් කෙරෙයි (වීඩියෝ)",
       "News Content": "ජනාධිපති ගෝඨාභය රාජපක්ෂගේ ප්‍රධානත්වයෙන් යුතු ජාතික ආර්ථික සභාවට සහය වීම සදහා උපදේශක කමිටුවක් පත් කර තිබෙනවා.\nරජයේ ප්‍රවෘත්ති දෙපාර්තමේන්තුවේ අද පැවති කැබිනට් තීරණ දැනුම් දීමේ මාධ්‍ය හමුවට එක්වෙමින් සම කැබිනට් ප්‍රකාශක අමාත්‍ය රමේෂ් පතිරණ කියා සිටියේ මෙම කමිටුවට අමාත්‍ය මණ්ඩලයේ අනුමැතිය හිමි වූ බවයි.\nඑහි සාමාජිකයින් වන්නේ,\nධම්මික පෙරේරා\nක්‍රිෂාන් බාලේන්ද්‍රන්\nඅෂ්රොෆ් ඕමාර්\nමහාචාර්ය එච්.ඩී කරුණාරත්න\nමහාචාර්ය ශිරන්ත හීන්කෙන්ද\nදුෂ්නි වීරකෝන්\nඑස්.වෙන්ගනාදන\nආචාර්ය හාන්ස් විජේසූරිය\nරංජිත් පේජ්\nවිශ් ගෝවින්දසාමි\nසුරේෂ් ද මෙල්\nප්‍රභාෂ් සුබසිංහ\nදුමින්ද හුලංගමුව\nසුජීව මුදලිගේ යන අය යි.\nමෙහි දී කැබිනට් ප්‍රකාශක ඩලස් අලහප්පෙරුම ද මාධ්‍යවේදීන් නැගූ ප්‍රශ්නවලට පිළිතුරු ලබාදුන්නා.\nමේ අතර, ශ්‍රී ලංකා මහබැංකුව මගින් ඊයේ අවසන් කළ සාර්ථක සංවර්ධන බැඳුම්කර නිකුතුව තුළින් මෙරට ආර්ථිකයේ සැබෑ දත්ත හෙළිදරව් වන බව මහබැංකු අධිපති අජිත් නිවාඩ් කබ්රාල් පවසනවා.\nට්විටර් පණිවුඩයක් නිකුත් කරමින් ඔහු සදහන් කළේ එම බැදුම්කර නිකුතුව තුන් ගුණයකින් උතුරා ගොස් ඇති බවයි.\nමහබැංකුව විසින් ඩොලර් මිලියන 152.54ක් වටිනා ශ්‍රී ලංකා සංවර්ධන බැදුම්කර මෙලෙස අලෙවි කළේ පසුගිය 9 වන දා සිට 14 වන දා දක්වා පැවති මෙම වෙන්දේසියේදියි.\nඒ සඳහා ඩොලර් මිලියන 50ක් වටිනා බැදුම්කර ඉදිරිපත් කරනු ලැබුවා.\nමාස 6කින් කල් පිරෙන එම බැදුම්කර සඳහා සියයට 9.48ක පොලී අනුපාතිකයක් හිමි වනවා.\nමෙය මෑත කාලයේ මහබැංකුව සිදුකළ සාර්ථකම සංවර්ධන බැදුම්කර නිකුතුව ලෙසයි සැලකෙන්නේ.\nමහබැංකුව මගින් නම්‍යශීලී විනිමය අනුපාත හදුන්වා දීමෙන් පසුව පැවති ප්‍රථම බැදුම්කර වෙන්දේසිය ද මෙයයි.",
       "URL": "https://www.hirunews.lk/299532/ආර්ථික-සභාවට-උපදේශක-මණ්ඩලයක්-පත්-කෙරෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1292"
}