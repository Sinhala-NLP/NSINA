{
       "Source": "hirunews",
       "Timestamp": "Monday, 07 February 2022 - 9:28",
       "Headline": "ග්‍රෑන්ඩ්පාස්වලින් සහ වැල්ලවත්තෙන් මතුවූ හෙරොයින්",
       "News Content": "කොළඹ අපරාධ කොට්ඨාසයේ නිලධාරීන් විසින් ඊයේ (07) ග්‍රෑන්ඩ්පාස් ප්‍රදේශයේ දී සිදු කළ වැටලීමකින් හෙරොයින් කිලෝග්‍රෑම් 15 මිලිග්‍රෑම් 480ක් සමග සැකකරුවෙකු අත්අඩංගුවට ගෙන තිබෙනවා.\nසැකකරු වයස අවුරුදු 37ක් වන ග්‍රෑන්ඩ්පාස් ප්‍රදේශයේ ම පදිංචිකරුවෙකු වන බවයි පොලිසිය සඳහන් කරන්නේ.\nඑම ප්‍රදේශයේදී ම කොළඹ උතුර අපරාධ කොට්ඨාසය විසින් සිදුකළ තවත් වැටලීමකින් වදුල්ලවත්ත ප්‍රදේශයේ දී හෙරොයින් කිලෝග්‍රෑම් 06 මිලි ග්‍රෑම් 100ක් සමග සැකකරුවෙකු අත්අඩංගුවට ගෙන තිබෙනවා.\nමෙම සැකකරුවන් අද මාලිගාකන්ද මහේස්ත්‍රාත් අධිකරණය වෙත ඉදිරිපත් කිරීමට නියමිතයි.\nමේ අතර කේරළ ගංජා ප්‍රවාහනය කරමින් තිබූ ලොරි රථයක් සමඟ සැකකරුවෙකු ඊයේ (06) පොලිසිය විසින් අත්අඩංගුවට ගෙන තිබෙනවා.\nපොලිස් නිලධාරින්ට ලද තොරතුරක් මත නොච්චියාගම නගරයේදී සිදුකළ විශේෂ වැටලීමකින් කිලෝග්‍රෑම් 02කට ආසන්න මෙම කේරල ගංජා තොගය අත්අඩංගුවට ගෙන තිබෙනවා.\nඅත්අඩංගුවට ගත් සැකකරු වයස අවුරුදු 32ක් වන ඇලයාපත්තුව ප්‍රදේශයේ පදිංචිකරුවෙකු බවයි පොලිසිය පවසන්නේ.\nසැකකරු අද නොච්චියාගම මහේස්ත්‍රාත් අධිකරණයට ඉදිරිපත් කිරීමට නියමිත අතර නොච්චියාගම පොලිසිය විසින් සිද්ධිය සම්බන්ධයෙන් වැඩිදුර විමර්ශන සිදුකරනු ලබනවා.\nමේ අතර නීති විරෝධීව මත්පැන් පෙරීමට යොදාගන්නා ගෝඩා ලීටර් 1079ක් සමග සැකකරුවෙකු පොලීසිය විසින් ඊයේ (06) අත්අඩංගුවට ගෙන තිබෙනවා.\nඒ් හොරණ පොලිස් ස්ථානයේ නිලධාරීන්ට ලද තොරතුරක් මත ගුරුගොඩ ප්‍රදේශයේ සිදුකළ විශේෂ වැටලීමකදී යි.\nඅත්අඩංගුවට ගත් සැකකරු වයස අවුරුදු 46ක් වන පෝරුවදණ්ඩ ප්‍රදේශයේ පදිංචිකරුවෙකු බවයි පොලීසිය පවසන්නේ.",
       "URL": "https://www.hirunews.lk/296362/ග්‍රෑන්ඩ්පාස්වලින්-සහ-වැල්ලවත්තෙන්-මතුවූ-හෙරොයින්",
       "Category": "Local News",
       "Parent URL": "https://www.hirunews.lk/local-news.php?pageID=1371"
}