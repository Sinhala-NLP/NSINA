{
       "Source": "hirunews",
       "Timestamp": "Friday, 08 July 2022 - 10:10",
       "Headline": "වැලිගම ඓතිහාසික සුව සහනයේ සමිඳුන්ගේ ජාතික සිද්ධස්ථානයේ වාර්ෂික මංගල්‍යය අතිඋත්කර්ෂවත් අන්දමින්",
       "News Content": "වැලිගම ඓතිහාසික සුව සහනයේ සමිඳුන්ගේ ජාතික සිද්ධස්ථානයේ වාර්ෂික මංගල්‍යය මෙවර අති උත්කර්ෂවත් අන්දමින් 9 සහ 10 දිනයන් හි පැවැත්වීමට නියමිත බව සිද්ධස්ථාන පරිපාලක චාල්ස් හේවාවසම් පියතුමා පවසනවා.\nගෙවී ගිය වසර කිහිපය තුළ දී රටේ පැවති විවිධ හේතු මත ජාතික සිද්ධස්ථානයේ වාර්ෂික මංගල්‍යයන් බැතිමතුන්ගේ පැමිණීමෙන් තොර ව සිදු කළ බවත් මෙවර එය අතිඋත්කර්ෂවත් අන්දමින් පැවැත්වීමටත් නියමිත යි.\nඑ අනුව 9 වැනි සෙනසුරා දා පස්වරු 5යි 30ට සන්ධ්‍යා මෙහෙය ලසන්ත ෆොන්සේකා පියතුමන්ගේ ප්‍රධානත්වයෙන් පැවැත්වෙනු ඇති.\n10 දින ඉරිදා පෙරවරු 8යි 30ට මංගල්‍ය මහා දිව්‍ය පූජාව ගාල්ල රදගුරු අතිඋතුම් රේමන් වික්‍රමසිංහ හිමිපාණන්ගේ ප්‍රධානත්වයෙන් සිදු කිරීමට නියමිත යි.\nදිව්‍ය පූජාවෙන් අනතුරු ව සත්ප්‍රසාද වහන්සේ රැගත් පෙරහැර පවත්වා පැමිණි බැතිමතුන් වෙත ආශිර්වාද ගැන්වීමෙන් අනතුරු ව මෙවර වාර්ෂික මංගල්‍යය නිමාවට පත්වීමට නියමිත බව යි සිද්ධස්ථාන පාලක චාල්ස් හේවාවසම් පියතුමා තවදුරටත් පවසන්නේ.",
       "URL": "https://www.hirunews.lk/309397/වැලිගම-ඓතිහාසික-සුව-සහනයේ-සමිඳුන්ගේ-ජාතික-සිද්ධස්ථානයේ-වාර්ෂික-මංගල්‍යය-අතිඋත්කර්ෂවත්-අන්දමින්",
       "Category": "Local News",
       "Parent URL": "https://www.hirunews.lk/local-news.php?pageID=1038"
}