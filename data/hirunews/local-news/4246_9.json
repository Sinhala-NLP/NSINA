{
       "Source": "hirunews",
       "Timestamp": "Monday, 30 October 2017 - 7:04",
       "Headline": "නිවසක්‌ මතට ගලක්‌ පෙරළී හත් හැවිරිදි දැරියක් මරුට",
       "News Content": "පේරාදෙණිය ගලහා මාර්ගයේ මහකන්ද හල්ඔය ප්‍රදේශයේ නිවසක්‌ මතට ගලක්‌ පෙරළී යැම හේතුවෙන් කුඩා දැරියක මියගොස්‌ ඇති අතර, ඇගේ මිත්තනිය තුවාල ලබා පේරාදෙණිය රෝහලට ඇතුළත් කර තිබෙනවා.\nපවතින අධික වර්ෂාව සමඟ මෙම විපතට ලක්‌ව මියගොස්‌ ඇත්තේ ඩී. එම්. උදාරි සෙහාරා තිලකරත්න නමැති හත් (7) හැවිරිදි දැරියක්.\nඇය හිඳගල සීවලී මහ විද්‍යාලයේ 2 වන වසරේ ඉගෙනුම ලැබුවා.\nපෙරේදා (28 දා) රාත්‍රි 8.00 ට පමණ මෙම විපත සිදු වී තිබෙනවා.\nනිවසේ සාලයේ නිදා සිටි දැරිය වර්ෂාව නිසා සීතල යෑයි පවසා මිත්තනිය සිටි කාමරයට ගොස්‌ ඇගේ ඇඳේ නිදාගෙන ඇති අතර, ඒ අවස්‌ථාවේ මිත්තනිය ඇඳේ වාඩි වී ඇඳුමක්‌ මසමින් සිට තිබෙනවා.\nනිවසට ඉහළින් ඇති කඳු මුදුනේ සිට පෙරළී ආ ගලක්‌ වහළය ද කඩාගෙන මොවුන් නිදා සිටි ස්‌ථානයට වැටී තිබෙනවා.\nදැරියගේ හිස මතට ගල වැටී ඇති අතර, මිත්තනිය ද බරපතළ තුවාල ලබා ඇති බවයි පොලිසිය පවසන්නේ.\nමොවුන් දෙදෙනා පේරාදෙණිය රෝහලට රැගෙන ගියද ඒ වනවිටත් දැරිය මියගොස්‌ තිබෙනවා.\nමොවුන්ගේ නිවසට ඉහළින් තවත් අනතුරුදායක ගල් විශාල ප්‍රමාණයක්‌ ඇති අතර එය ගම්වැසියන්ගේ ජීවිතවලට දැඩි අනතුරක්‌ බව ද ප්‍රදේශවාසීන් පවසනවා\nආපදා තත්ත්වය නිසා දැරියගේ දේහය වෙනත් නිවසක තැබීමට සූදානම් කර ඇති අතර ඇගේ පශ්චාත් මරණ පරීක්‍ෂණය අද (30 දා) දහවල් සිදු කිරීමට නියමිතයි.",
       "URL": "https://www.hirunews.lk/174750/නිවසක්‌-මතට-ගලක්‌-පෙරළී-හත්-හැවිරිදි-දැරියක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=4246"
}