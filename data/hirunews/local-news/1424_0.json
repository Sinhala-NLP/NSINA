{
       "Source": "hirunews",
       "Timestamp": "Saturday, 15 January 2022 - 7:43",
       "Headline": "දුම්රිය ධාවනය සාමාන්‍ය තත්ත්වයට",
       "News Content": "දුම්රිය ස්ථානාධිපතිවරුන්ගේ වර්ජනය අත්හිටුවීමත් සමග අද සිට සාමාන්‍ය පරිදි දුම්රිය ධාවන කටයුතු සිදු කරන බව දුම්රිය සාමාන්‍යාධිකාරිවරයා ප්‍රකාශ කළා.\nඑමෙන්ම වර්ජනය ඊයේ පස්වරුවේ අවසන් කිරීමත් සමග ඒ මොහොතේ සිටම දුම්රිය ස්ථානාධිපතිවරුන් සේවයට වාර්තා කර තිබූ බවද ඔහු කියා සිටියා.\nඉල්ලීම් කිහිපයක් මුල් කරගනිමින් පසුගිය 12 වන දා මධ්‍යම රාත්‍රියේ හදිසි වර්ජනයක් ආරම්භ කළ දුම්රිය ස්ථානාධිපතිවරුන්, පෙරේ දා මැදියම් රැයෙන් එය අවසන් කළ අතර, ඊයේ සාමාන්‍ය පරිදි දුම්රිය ධාවන කටයුතුවලට එක්වුණා.\nඑහෙත් ඊයේ දහවල් යළිත් ඔවුන් වර්ජනයකට යොමුවුණේ දුම්රිය ස්ථානාධිපතිවරුන්ගේ සංගමයේ උපසභාපතිවරයාගේ සේවය අත්හිටුවීමට සාමාන්‍යාධිකාරීවරයා ගත් තීරණයට මෙන්ම, වර්ජනය අතරතුර ස්ථානාධිපතිවරුන් එන්ජින් රියදුරන්ට පහරදුන් බව කියන සිද්ධියට අදාළ ව සිදු කරන ලද පැමිණිල්ලට විරෝධය දක්වමින්.\nමේ හේතුවෙන් දෙස් විදෙස් මගීන් ඊයේ දිනයේත් දැඩි අපහසුතාවයට පත්වුණේ ඇතැම් දුම්රිය, මගීන් සමඟ අතරමග නතර කිරීම හේතුවෙන්.\nකෙසේ වෙතත් ස්ථානාධිපති සංගමයේ උපසභාපතිවරයා යළි සේවයේ ස්ථාපිත කිරීම හේතුවෙන් දුම්රිය ස්ථානාධිපතිවරුන් ආරම්භ කළ වර්ජනය ඊයේ පස්වරුවේ අත්හිටවනු ලැබුවා.",
       "URL": "https://www.hirunews.lk/294053/දුම්රිය-ධාවනය-සාමාන්‍ය-තත්ත්වයට",
       "Category": "Local News",
       "Parent URL": "https://www.hirunews.lk/local-news.php?pageID=1424"
}