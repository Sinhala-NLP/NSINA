{
       "Source": "hirunews",
       "Timestamp": "Thursday, 09 June 2022 - 9:32",
       "Headline": "ඉල්ලා අස්වීමට හේතු කියන්න බැසිල්ගෙන් මාධ්‍ය හමුවක්",
       "News Content": "ශ්‍රී ලංකා පොදුජන පෙරමුණේ ජාතික සංවිධායක හිටපු මුදල් අමාත්‍ය බැසිල් රාජපක්ෂ සිය මන්ත්‍රී ධුරයෙන් ඉල්ලා අස්වීමට තීරණය කර ඇති බව ශ්‍රී ලංකා පොදුජන පෙරමුණු අභ්‍යන්තර ආරංචි මාර්ග අනාවරණ කළා.\nඅදාළ ඉල්ලා අස්වීමට හේතුව පිළිබඳ දැනුවත් කිරීමේ විශේෂ ප්‍රවෘත්ති සාකච්ඡාවක් ශ්‍රී ලංකා පොදුජන පෙරමුණු පක්ෂ කාර්යාලයේදී අද පැවැත්වීමට නියමිත බවයි වාර්තා වන්නේ.\nමේ අතර, බැසිල් රාජපක්ෂගෙන් පුරප්පාඩු වන මන්ත්‍රී ධුරය සඳහා ව්‍යාපාරික ධම්මික පෙරේරා පත්වීමට නියමිත බවත් වාර්තා වනවා.\nපාර්ලිමේන්තු මන්ත්‍රී බැසිල් රාජපක්ෂ මහතා තම සමීපතමයින්ට පෙන්වා දී ඇත්තේ තමන් ශ්‍රී ලංකා පොදුජන පෙරමුණටත්, රටට සහ ආර්ථිකයටත් ඉටු කළ සේවය ඇතැම් පිරිස්වල කිසිදු අගය කිරීමකට ලක්වී නොමැති බවයි.\nඒ අනුව සිය මන්ත්‍රී ධුරයෙන් ඉල්ලා අස්වීමට ඔහු තීරණය කර ඇති බවයි වාර්තා වන්නේ.\nතම තීරණය මේ සතිය තුළ පාර්ලිමේන්තු මහ ලේකම්වරයාට දැනුම්දීමට නියමිත බවයි වැඩිදුරටත් වාර්තා වන්නේ.\nමේ අතර ශ්‍රී ලංකා පොදුජන පෙරමුණ එම පක්ෂ මූලස්ථානයේ කැඳවා ඇති ප්‍රවෘත්ති සාකච්ඡාවට පක්ෂයේ ජාතික සංවිධායක පාර්ලිමේන්තු මන්ත්‍රී බැසිල් රාජපක්ෂ මහතා එක්වීමට නියමිත අතර එහිදී අදාළ ඉල්ලා අස්වීමට හේතු පිළිබඳ\nදැනුවත් කිරීමට නියමිත බවයි වාර්තා වන්නේ.\n2021 වර්ෂයේ ජූලි 8 වැනිදා ජාතික ලැයිස්තු මන්ත්‍රීවරයෙකු ලෙස බැසිල් රාජපක්ෂ මහතා දිවුරුම් දුන් අතර එදිනම ඔහුට මුදල් අමාත්‍ය ධුරයද පිරිනැමුණා.\nපසුගිය අප්‍රේල් 4 වැනිදා තෙක් ඔහු කටයුතු කළේ මුදල් අමාත්‍යවරයා ලෙසයි.\nමේ අතර බැසිල් රාජපක්ෂ මහතා ඉවත් වීමෙන් පසු පුරප්පාඩුවන ජාතික ලැයිස්තු මන්ත්‍රී ධුරයට ව්‍යාපාරික ධම්මික පෙරේරා මහතා පත්කිරීමට නියමිත බව වාර්තාවනවා.\nඔහු මේවන විටත් ශ්‍රී ලංකා පොදුජන පෙරමුණේ සාමාජිකත්වය ලබාගෙන ඇති බවද පක්ෂ ආරංචිමාර්ග සඳහන් කළා.",
       "URL": "https://www.hirunews.lk/306630/ඉල්ලා-අස්වීමට-හේතු-කියන්න-බැසිල්ගෙන්-මාධ්‍ය-හමුවක්",
       "Category": "Local News",
       "Parent URL": "https://www.hirunews.lk/local-news.php?pageID=1108"
}