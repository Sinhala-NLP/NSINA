{
       "Source": "hirunews",
       "Timestamp": "Friday, 25 February 2022 - 15:34",
       "Headline": "කෝටි ගාණක බිලක් ගෙවන්නැ යි ඇමති කෙහෙලියට විදුලිබල මණ්ඩලයෙන් දැනුම් දීමක්",
       "News Content": "ලංකා විදුලිබල මණ්ඩලය විසින් සෞඛ්‍ය අමාත්‍ය කෙහෙළිය රඹුක්වැල්ලගේ නිවසේ කල් ඉකුත් වූ රුපියල් එක්කෝටි විසි ලක්ෂ පනස් හයදහස් අටසිය තුනයි ශත තිස් අටක  (12,056,803.38) විදුලි බිල ගෙවන ලෙසට දැනුම් දී තිබෙනවා.\nසෞඛ්‍ය අමාත්‍ය අමාත්‍යවරයා විසින් අදාළ හිඟ මුදල් ගෙවිය යුතුව ඇත්තේ, 2015 පෙබරවාරි මාසයේ සිට පරිභෝජනය කරන ලද විදුලිබලය සඳහා බවයි විදුලිබල මණ්ඩලය ප්‍රකාශ කරන්නේ.\nමෙම හිඟ මුදල පිළිබඳ අවස්ථා ගණනාවක දී අමාත්‍යවරයා දැනුවත් කර තිබුණ ද මේ දක්වා එම මුදල පියවීමට අමාත්‍යවරයා කටයුතු කර නැහැ.\nඅවසන් වරට ලං.වි.ම නිලධාරීන් 2021 දෙසැම්බර් 22 දින අමාත්‍යවරයාගේ නිවසට ක්ෂේත්‍ර චාරිකාවකට ගොස් ඔහුගේ බිරිඳ සමඟ ද මේ සම්බන්ධයෙන් සාකච්ඡා කර ඇති බවයි ලංකා විදුලිබල මණ්ඩලය අමාත්‍යවරයා වෙත යොමු කර ඇති සිහි කැඳවීමේ ලිපියේ දැක්වෙන්නේ.\nඅමාත්‍ය කෙහෙළිය රඹුක්වැල්ලගේ නිවසේ ගෙවී ගිය වසර 7ට අදාළ විදුලි පරිභෝජනය සම්බන්ධයෙන් ලංකා විදුලි බල මණ්ඩලය විසින් සවිස්තර වාර්තාවක් ද භාර දී තිබුණා.\nඑම සංඛ්‍යා දත්ත අනුව අමාත්‍යවරයා සහ පවුලේ උදවිය රැදී සිටි නිවසේ එක් මසකට විදුලි බිල ආසන්න වශයෙන් රුපියල් එක් ලක්ෂ හැට හත්දහස් හාරසිය පනස් පහක් (167455.60)ක්.\nඉන් අනතුරු ව මෙම සියලු කරුණු සඳහන් කරමින් 2022 ජනවාරි 11 වැනි දින අමාත්‍යවරයාට ලිපියක් යවා ඇතත් තවමත් බිල්පත් පියවා දැමීම සඳහා අමාත්‍යවරයා කටයුතු කර නො මැති බවට යි වාර්තා වන්නේ.\nඑම ලිපිය පහතින්",
       "URL": "https://www.hirunews.lk/298026/කෝටි-ගාණක-බිලක්-ගෙවන්නැ-යි-ඇමති-කෙහෙලියට-විදුලිබල-මණ්ඩලයෙන්-දැනුම්-දීමක්",
       "Category": "Local News",
       "Parent URL": "https://www.hirunews.lk/local-news.php?pageID=1333"
}