{
       "Source": "hirunews",
       "Timestamp": "Sunday, 13 February 2022 - 13:11",
       "Headline": "අද තද වැසි",
       "News Content": "දිවයිනට නැගෙනහිර දිශාවෙන් බෙංගාල බොක්ක ප්‍රදේශයේ සිට හමන අධික ජල වාෂ්ප සහිත සුළං රටාව හා මැඩෙන් ජුලියන් තත්වය දෝලනය වීම හේතුවෙන් දිවයිනට අද (13) දිනයේ තද වැසි ඇති විය හැකි බව කාළගුණ විද්‍යා දෙපාර්තමේන්තුවේ අනාවැකිකරණ අංශයේ අධ්‍යක්ෂිකා ශිරෝමණී ජයවර්ධන පවසනවා.\nමැඩෙන් ජුලියන් සංසිද්ධියේදී එල්නිනෝ තත්වයට ප්‍රතිවිරුද්ධව නැගෙනහිර දෙසට සුළං ප්‍රවාහය ක්‍රියාත්මක වනවා.\nබස්නාහිර පළාත ඇතුලු දිවයිනේ පළාත් රැසකට අද දිනයේ මිලිමීටර 100 ඉක්මවූ තද වැසි ඇතිවිය හැකි බව කාලගුණ විද්‍යා දෙපාර්තමේන්තුව සඳහන් කළා.\nසබරගමුව පළාත, මහනුවර, නුවරඑළිය, ගාල්ල සහ මාතර දිස්ත්‍රික්කවල ඇතැම් ස්ථානවලට මෙලෙස මිලිමීටර 100 ඉක්ම වූ තද වැසි ඇතිවිය හැකියි.\nඑමෙන්ම උතුර, උතුරුමැද, නැගෙනහිර සහ ඌව පළාත්වලත්, හම්බන්තොට, නුවරඑළිය සහ මාතලේ දිස්ත්‍රික්කවලත් විටින් විට වැසි ඇතිවිය හැකි බවයි කාලගුණ විද්‍යා නිවේදනයේ දැක්වෙන්නේ.\nඋතුරුමැද සහ නැගෙනහිර පළාත්වලත්, මාතලේ දිස්ත්‍රික්කයේත් ඇතැම් ස්ථානවලට මිලිමීටර 100 ක පමණ තද වැසි ඇතිවිය හැකි අතර, සෙසු ප්‍රදේශවලද සවස් කාලයේදී හෝ රාත්‍රී කාලයේදී වැසි ඇතිවිය හැකියි.",
       "URL": "https://www.hirunews.lk/296901/අද-තද-වැසි",
       "Category": "Local News",
       "Parent URL": "https://www.hirunews.lk/local-news.php?pageID=1359"
}