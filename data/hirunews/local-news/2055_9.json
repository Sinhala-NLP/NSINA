{
       "Source": "hirunews",
       "Timestamp": "Monday, 29 March 2021 - 13:02",
       "Headline": "ඊයේත් වැඩිම ආසාදිතයන් යාපනයෙන් (වීඩියෝ)",
       "News Content": "ඊයේ මෙරටින් වාර්තාවූ කොරෝනා ආසාදිතයන් 249 දෙනාගෙන් 12 දෙනෙකු විදේශ ගතව සිට පැමිණි අය වන අතර, සෙසු 237 දෙනා දේශීයව හඳුනාගත් පුද්ගලයින්.\nඊයේ දිනයේද වැඩිම ආසාදිතයන් පිරිසක් එනම්, 63 දෙනෙකු වාර්තාවී ඇත්තේ යාපනය දිස්ත්‍රික්කයෙන්.\nඒ අනුව දෛනිකව වැඩිම ආසාදිතයන් සංඛ්‍යාවක් අඛණ්ඩව යාපනය දිස්ත්‍රික්කයෙන් වාර්තාවූ තුන්වන අවස්ථාව මෙය වීම විශේෂත්වයක්.\nමේ අතර දින විසි එකක් වයසැති කොරෝනා ආසාදිතව මියගිය තම බිළිදු දියණිය ආදාහනය කිරීමෙන් මූලික අයිතිවාසිකම් උල්ලංඝනය වූ බවට ඇගේ දෙමාපියන් විසින් ගොනුකළ පෙත්සම සළකා බැලීමේ කටයුතුවලින් ශ්‍රේෂ්ඨාධිකරණ විනිසුරු යසන්ත කෝදාගොඩ අද ඉවත්වුණා.\nපෞද්ගලික හේතුවක් මත තමන් නඩු විභාගයෙන් ඉවත්වන බව විනිසුරුවරයා සඳහන් කළේ පංච පුද්ගල ශ්‍රේෂ්ඨාධිකරණ විනිසුරු මඩුල්ල හමුවේ අදාළ පෙත්සම අද සළකා බැලුනු අවස්ථාවේයි.\nමේ අතර කොරෝනා ව්‍යාප්තියත් සමඟ අද සිට ඕස්ට්‍රේලියාව බ්‍රිස්බන් නුවර දින 03කට වසා දමා තිබෙනවා.\nබ්‍රිස්බන් නුවරින් මේ දක්වා ආසාදිතයින් 07 දෙනෙකු වාර්තා වී ඇති අතර තවදුරටත් වෛරසය පැතිර යාම අවම කිරීම සඳහායි මෙම පියවර ගෙන ඇත්තේ.",
       "URL": "https://www.hirunews.lk/266881/ඊයේත්-වැඩිම-ආසාදිතයන්-යාපනයෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2055"
}