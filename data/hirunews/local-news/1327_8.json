{
       "Source": "hirunews",
       "Timestamp": "Monday, 28 February 2022 - 14:26",
       "Headline": "රුසියානු හමුදා යුක්රේනයේ කුඩා නගර දෙකක් අල්ලයි - සිංගප්පූරුවෙනුත් රුසියාවට සම්බාධක",
       "News Content": "රුසියානු ආක්‍රමණික හමුදා ගිනිකොන දිග යුක්රේනයේ කුඩා නගර දෙකක් සහ න්‍යෂ්ටික බලාගාරයක් අවට ප්‍රදේශය තම පාලනයට ගෙන ඇතැයි විදෙස් මාධ්‍ය වාර්තා පවසනවා.\nදෙවන ලෝක සංග්‍රාමයෙන් පසු යුරෝපීය රාජ්‍යයකට එරෙහිව දැවැන්ත ම ප්‍රහාරය සිදු කළ ජනාධිපති ව්ලැඩිමීර් පුටින්, යුක්‍රේනයට එරෙහි මෙහෙයුම් සඳහා ඊයේ රුසියාවේ න්‍යෂ්ටික ඒකක ද දැඩි සීරුවෙන් තැබීමටයි පියවර ගත්තේ.\nඅද අලුයම වන විට කියෙව් අගනුවර සහ ප්‍රධාන නගරයක් වන කාර්කිව්හි පිපිරීම් ඇසුණු බව යුක්රේන බලධාරීන් පවසනවා.\nඑහෙත්, ප්‍රධාන නාගරික මධ්‍යස්ථාන අල්ලා ගැනීමට රුසියානු ගොඩබිම් හමුදා දැරූ සියලු උත්සාහයන් ව්‍යර්ථ කර ඇති බවයි ඔවුන් වැඩිදුරටත් කියාසිටියේ.\nකෙසේ වෙතත්, රුසියානු ආරක්ෂක අමාත්‍යාංශය පැවසුවේ යුක්රේනයේ ගිනිකොනදිග Zaporizhzhya කලාපයේ Berdyansk සහ Enerhodar නගර මෙන්ම Zaporizhzhya න්‍යෂ්ටික බලාගාරය අවට ප්‍රදේශය තම හමුදාවන් අත්පත් කරගෙන ඇති බවයි.\nඑහෙත් බලාගාරයේ මෙහෙයුම් සාමාන්‍ය පරිදි සිදු වන බව එහි සඳහන් වනවා.\nනමුත් අදාළ වාර්තාවන්ට අනුව න්‍යෂ්ටික බලාගාරය රුසියාව අතට පත් වූ බව යුක්රේනය ප්‍රතික්ෂේප කරනවා.\nබටහිර රටවල් රුසියාවට එරෙහි සම්බාධක පැනවීම සඳහා පියවර ගෙන ඇති පසුබිමක රුසියාව සහ යුක්රේනය අතර සාකච්ඡා සඳහා පහසුකම් සැලසීමට ඉදිරිපත් වී ගැටුම් අවසන් කිරීමට වතිකානුව ද සම්බන්ධ වී තිබෙනවා.\nයුක්රේනය ඊයේ පැවසුවේ රුසියාව සමඟ පූර්ව කොන්දේසි නොමැතිව සාකච්ඡා කිරීමට සූදානම් බවයි.\nබෙලරුසියානු-යුක්රේන දේශසීමාවේ එම සාකච්ඡා පැවැත්වීමට නියමිතයි.\nරුසියානු ප්‍රවෘත්ති ඒජන්සිය උපුටා දක්වමින් විදෙස් මාධ්‍ය වාර්තා කළේ යුක්රේනයේ වේලාවෙන් සඳුදා උදෑසන සාකච්ඡා ආරම්භ වන බවයි.\nමේ අතර යුක්රේනයේ අර්බුදය පිළිබඳ සාකච්ඡා කිරීම සඳහා ඇමරිකා ජනාධිපති ජෝ බයිඩන් සඳුදා මිත්‍ර පාක්ෂිකයින් සහ හවුල්කරුවන් සමඟ සාකච්ඡා කරනු ඇති බව ධවල මන්දිරය පවසනවා.\nමිලියන 44ක පමණ ජනතාවක් වෙසෙන ප්‍රජාතන්ත්‍රවාදී යුක්රේනයේ ප්‍රධාන නගර වැටලීමට රුසියානු හමුදා සූදානම් වීම මෙන්ම, රුසියාවේ න්‍යෂ්ටික අවි සීරුවෙන් තැබීම හමුවේ පුටින් යුද්ධය තීව්‍ර කරන බවටයි එක්සත් ජනපදය පවසන්නේ.\nකෙසේවෙතත් බ්‍රිතාන්‍ය ආරක්ෂක අමාත්‍ය බෙන් වොලස් ප්‍රකාශ කළේ රුසියානු ජනාධිපති ව්ලැඩිමීර් පුටින් න්‍යෂ්ටික අවි භාවිත කරනු ඇතැයි තමන් අපේක්ෂා නොකරන බවයි.\nමේ අතර රුසියානු හමුදා විසින් යුක්රේනයට එල්ල කරන මිසයිල ප්‍රහාර සමඟ ප්‍රධාන වශයෙන් කාන්තාවන් සහ ළමයින් ඇතුලු සිවිල් වැසියන් 400,000කට ආසන්න ප්‍රමාණයක්, අසල්වැසි රටවලට පලා ගොස් ඇති බව එක්සත් ජාතීන්ගේ සංවිධානයේ සහන ඒජන්සියක් පෙන්වා දෙනවා.\nඅමරිකා එක්සත් ජනපදයේ ජ්‍යෙෂ්ඨ ආරක්ෂක නිලධාරියෙකු පැවසුවේ රුසියාව පසුගිය සතියේ යුක්රේනය ආක්‍රමණය සිදු කළ දින සිට යුක්රේන ඉලක්ක වෙත මිසයිල 350 කට වැඩි ප්‍රමාණයක් එල්ල කර ඇති බවයි.\nඇතැම් මිසයිල සිවිල් වැසියන් ඉලක්ක කර එල්ල වී ඇතැයි ද ඔවුන් පෙන්වා දෙනවා.\nමේ අතර යුක්රේන ජනාධිපති Volodymyr Zelenskiy ඊයේ බ්‍රිතාන්‍ය අගමැති බොරිස් ජොන්සන් සමග දුරකථනයෙන් සාකච්ඡා කර තිබෙනවා.\nඑහිදී ඉදිරි පැය 24 යුක්‍රේනයට තීරණාත්මක වනු ඇති බවට කරුණු හුවමාරු වූ බවටයි අග්‍රාමාත්‍ය කාර්‍යාලය ප්‍රකාශකයෙකු කියා සිටියේ.\nරුසියානු හමුදා යුක්රේනයේ ආක්‍රමණය කළ ද ඔවුන්ට මෙතෙක් කිසිදු ප්‍රධාන ජයග්‍රහණයක් ලබාගැනීමට හැකිවී නැහැ.\nරුසියාව කිසිදු යුක්රේන නගරයක් අත්පත් කර ගෙන නොමැති අතර, යුක්රේනයේ ගුවන් සීමාව පාලනය කරන්නේ ද නැහැ.\nරුසියානු හමුදා දෙවන දිනටත් Kyiv නගර මධ්‍යයේ සිට දළ වශයෙන් කිලෝමීටර් 30ක් පමණ දුරින් රැඳී සිටි බවයි වාර්තා වන්නේ.\nරුසියාව යුක්රේනයේ තම ක්‍රියාකාරකම් \"විශේෂ මෙහෙයුමක්\" ලෙස හඳුන්වනු ලබනවා.\nඑය සැලසුම් කර ඇත්තේ භූමිය අත්පත් කර ගැනීමට නොව තම අසල්වැසියාගේ මිලිටරි හැකියාවන් විනාශ කිරීමට මෙන්ම භයානක ලෙස සැලකෙන දේ අල්ලා ගැනීමට බවයි රුසියානු රාජ්‍ය මාධ්‍ය පෙන්වා දෙන්නේ.\nමේ අතර රුසියාවට \"සුදුසු සම්බාධක සහ සීමාවන්\" පැනවීමට සූදානම් බව එරට එහි විදේශ ඇමති පවසනවා.\nඑම සම්බාධක අතර යුක්රේනයේ ජනතාවට එරෙහිව රුසියාව භාවිතා කරන සියලු  භාණ්ඩ සඳහා බැංකු සහ මූල්‍ය ක්‍රියාමාර්ග ගැනීම මෙන්ම අපනයන පාලනයන් ද අයත් බවයි විදේශ අමාත්‍යවරයා ප්‍රකාශ කර ඇත්තේ.\nසිංගප්පූරුව ආසියානු කලාපයේ මූල්‍ය මධ්‍යස්ථානයක් සහ ප්‍රධාන ජාත්‍යන්තර නාවික මධ්‍යස්ථානයක් වන අතර එක්සත් ජාතීන්ගේ ආරක්ෂක කවුන්සිලයේ යෝජනාවලට අනුකූල වන ආකාරයෙන් කටයුතු කරනවා.\nනමුත් කලාතුරකින් අවස්ථාවක ඇතැම් රටවලට එරෙහිව ඔවුන් සම්බාධක නිකුත් කරනු ලබනවා.\nරුසියාවට එරෙහිව සුදුසු සම්බාධක සහ සීමා පැනවීමට සිංගප්පූරුව තවත් එවැනි සම්බාධක පනවන රටවල් සමඟ ඒකාබද්ධව ක්‍රියා කිරීමට අදහස් කරන බවයි විදේශ අමාත්‍ය විවියන් බාලක්‍රිෂ්ණන් පාර්ලිමේන්තුවට පැවසුවේ.\nරුසියාවේ ආක්‍රමණය පිළිගත නොහැකි සහ ජාත්‍යන්තර සම්මතයන් දැඩි ලෙස උල්ලංඝනය කිරීමක් ලෙසට ද ඔහු ප්‍රකාශ කර තිබෙනවා.\nමේ අතර යුක්රේනයේ සටන් ආරම්භ වී පළමු දින හතර තුළ රුසියානු සොල්දාදුවන් 5,000කට වැඩි පිරිසක් මිය ගිය බව කිව් ආරක්ෂක අමාත්‍යාංශය පවසනවා.\nඔවුන් සමාජ මාධ්‍ය ඔස්සේ පළ කරන ලද ප්‍රකාශයක දැක්වෙන්නේ රුසියානු හමුදා භටයින් 5,300ක් පමණ මිය ගොස් ඇති අතර යුක්රේන හමුදා විසින් යුධ ටැංකි 191ක්, ප්‍රහාරක ජෙට් යානා 29ක්, හෙලිකොප්ටර් යානා 29ක් සහ සන්නද්ධ වාහන 816ක් විනාශ කර ඇති බවයි.\nමේ අතර සාම සාකච්ඡා සඳහා එක්වන නිලධාරීන් මේ වන විට බෙලරුස් වෙත පැමිණෙමින් සිටිනවා.\nකෙසේවෙතත් සාකච්ඡා පිලිබඳ අපේක්ෂාවන් ඉහළ මට්ටමක නොමැති බවයි විචාරකයන් පෙන්වා දෙන්නේ.\nමේ අතර සති අන්තයේ පැනවූ ඇඳිරිනීතියෙන් පසු යුක්රේනයේ කියෙව් අගනුවර ජනතාව තම නිවෙස්වලින් එළියට පැමිණෙමින් සිටින බව විදෙස් මාධ්‍ය වාර්තා කළා.",
       "URL": "https://www.hirunews.lk/298297/රුසියානු-හමුදා-යුක්රේනයේ-කුඩා-නගර-දෙකක්-අල්ලයි-සිංගප්පූරුවෙනුත්-රුසියාවට-සම්බාධක",
       "Category": "Local News",
       "Parent URL": "https://www.hirunews.lk/local-news.php?pageID=1327"
}