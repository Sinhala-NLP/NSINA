{
       "Source": "hirunews",
       "Timestamp": "Tuesday, 30 November 2021 - 19:18",
       "Headline": "ගෙවුණු පැය විසි හතරේ ගෑස් ආශ්‍රිත සිදුවීම් 20 ක්",
       "News Content": "ගෙවුණු පැය 24 තුළදීද දිවයින පුරා ගෑස් ආශ්‍රිත සිදුවීම් 20 කට ආසන්න සංඛ්‍යාවක් වාර්තාවී ඇති බව පොලිස් මූලස්ථානය ප්‍රකාශ කළා.\nමාතර - නාවිමන, මීගොඩ, අතුරුගිරිය, මීරිගම, අම්බලන්ගොඩ, කඩවත, දියතලාව, කොල්ලුපිටිය, කළුතර, කැකිරාව ඇතුලු තවත් ප්‍රදේශ කිහිපයකින් මෙවැනි සිදුවීම් වාර්තාවී  තිබෙනවා.\nමෙවැනි සිදුවීම් පදනම් කරගනිමින් ඇතැම් නිවෙස් හිමියන් ගෑස් සිලින්ඩරය සහ උඳුන නිවසින් පිට ස්ථානයක තබා ඉවුම් පිහුම් කටයුතු සිදුකරන බවයි හිරු වාර්තාකරුවන් සඳහන් කළේ.\nගෑස් ආශ්‍රිතව සිදුවන මෙවැනි සිදුවීම් පිළිබඳව සොයාබලන ලෙස ඉල්ලා එක්සත් ජාතික ස්වයං රැකියා සංගමය අද අපරාධ පරීක්ෂණ දෙපාර්තමේන්තුව වෙත පැමිණිල්ලක්ද ගොනුකළා.\nඑසේම සමගි ජනබලවේගයේ මන්ත්‍රීවරුන් පිරිසක් අද ප්‍රමිති ආයතනය වෙත පැමිණියේ ගෑස්වල ප්‍රමිතිය සම්බන්ධයෙන් වාර්තාවක් ලබාදෙන ලෙස ඉල්ලමින්.\nකෙසේ වෙතත් ප්‍රමිති ආයතනයෙන් අප කළ විමසීමකදී එහි ප්‍රකාශකයෙකු සඳහන් කළේ දැනට හිස් ගෑස් සිලින්ඩරයෙහි පමණක් ප්‍රමිතිය තම ආයතනය විසින් සොයා බලන බවයි.\nගෑස් සංයුතිය, රෙගියුලේටරය සහ ගෑස් බටය මෙන්ම උඳුන සඳහා ප්‍රමිතිය සොයාබැලීමට තමන්ට අධිකාරිමය බලයක් නොමැති බවද එම ප්‍රකාශකයා සඳහන් කළා.\nපාරිභෝගික කටයුතු පිළිබඳ අධිකාරිය හෝ විධිමත් ආයතනයක් විසින් තමන්ට ඒ සඳහා බලය පවරන්නේ නම් එම උපාංගවල ප්‍රමිතිය සම්බන්ධයෙන්ද සොයාබැලීමක් කළ හැකි බව ප්‍රමිති ආයතනය වැඩිදුරටත් කියා සිටියා.\nරාජ්‍ය අමාත්‍ය ලසන්ත අලගියවන්න ද ඊයේ පාර්ලිමේන්තුවේදී කියා සිටියේ ගෑස්වල සංයුතිය සම්බන්ධයෙන් සොයාබැලීමට නියාමනයක අවශ්‍යතාව පවතින බවයි.\nකෙසේ වෙතත් ගෑස් සංයුතිය පරීක්ෂා කිරීම සඳහා නියාමන ආයතනයක් නොමැතිවීම කණගාටුවට කරුණක් බව අද පැවති අමාත්‍ය මණ්ඩල තීරණ දැනුම්දීමේ මාධ්‍ය හමුවේදී කැබිනට් ප්‍රකාශක ඩලස් අලහප්පෙරුම සඳහන් කළා.",
       "URL": "https://www.hirunews.lk/289652/ගෙවුණු-පැය-විසි-හතරේ-ගෑස්-ආශ්‍රිත-සිදුවීම්-20-ක්",
       "Category": "Local News",
       "Parent URL": "https://www.hirunews.lk/local-news.php?pageID=1526"
}