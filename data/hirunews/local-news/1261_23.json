{
       "Source": "hirunews",
       "Timestamp": "Wednesday, 30 March 2022 - 7:48",
       "Headline": "බිම්ස්ටෙක් පස්වන රාජ්‍ය නායක සමුළුව අද ඇරඹේ",
       "News Content": "බිම්ස්ටෙක් හෙවත් බහුආංශික තාක්ෂණික සහ ආර්ථික සහයෝගීතාව පිළිබඳව වන බෙංගාල බොක්ක ආශ්‍රිත රටවල සංවිධානයේ පස්වන රාජ්‍ය නායක සමුළුව අද කොළඹදී පැවැත්වෙනවා.\nශ්‍රී ලංකාව සභාපතිත්වය දරණ මෙවර සමුළුවේ මුලසුන ජනාධිපති ගෝඨාභය රාජපක්ෂ හොබවනු ඇති.\nසමුළුව බංග්ලාදේශය, භූතානය, ඉන්දියාව, නේපාලය සහ තායිලන්තය යන රටවල නායකයින්ගේ අතත්‍ය සහභාගීත්වයෙන් පැවැත්වෙන අතර, මියන්මාරය නියෝජනය කරමින් එරට විදේශ අමාත්‍යවරයා සමුළුව සඳහා සහභාගි වනවා.\nපෙරේදා බිම්ස්ටෙක් ජ්‍යෙෂ්ඨ නිලධාරීන්ගේ රැස්වීම කොළඹ දී පැවති අතර, ඊයේ විදේශ අමාත්‍යවරුන්ගේ සමුළුව පැවැත්වුණා.\nවිදේශ අමාත්‍යවරුන්ගේ සමුළුව සඳහා ඉන්දීය විදේශ අමාත්‍ය එස්. ජායිශංකර් ඇතුලු බිම්ස්ටෙක් රටවල විදේශ අමාත්‍යවරුන් එක්ව සිටියා.\nඑහිදී ගනු ලැබූ තීරණ අද පැවැත්වෙන රාජ්‍ය නායක සමුළුවට ඉදිරිපත් කිරීමට නියමිත යි.",
       "URL": "https://www.hirunews.lk/300750/බිම්ස්ටෙක්-පස්වන-රාජ්‍ය-නායක-සමුළුව-අද-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=1261"
}