{
       "Source": "hirunews",
       "Timestamp": "Tuesday, 20 December 2022 - 8:43",
       "Headline": "මාර්ග සංවර්ධන අධිකාරියේ සියලු කොන්ත්‍රාත්කරුවන්ට පොදු ක්‍රමවේදයකට ගෙවීම්",
       "News Content": "මාර්ග සංවර්ධන අධිකාරිය යටතේ ක්‍රියාත්මක වූ ව්‍යාපෘතිවල සියළුම කොන්ත්‍රාත්කරුවන්ට පොදු ක්‍රමවේදයක් ඔස්සේ ගෙවීම් ක්‍රමානුකූලව සිදු කරන බව ප්‍රවාහන හා මහාමාර්ග අමාත්‍යාංශය පවසනවා.\nරට තුළ පවතින වත්මන් ආර්ථික තත්ත්වය පිළිබඳ සැලකිල්ලට ගනිමින් කොන්ත්‍රාත් සමාගම් පත්ව ඇති අපහසුතාවයන් පිළිබඳව ද සැලකිල්ල යොමු කරමින් මෙම ක්‍රියාමර්ගයට ගත් බවයි එම අමාත්‍යාංශය සඳහන් කළේ.\nමුදල් අමාත්‍යංශය හා මහා භාණ්ඩාගාරයේ එක්ව රජයේ පිළිගත් බැඳුම්කර නිකුත් කිරීමක් මගින් කොන්ත්‍රාත් සමාගම්වලට ගෙවිය යුතු මුදල් කොටස් වශයෙන් ක්‍රමානුකූලව ගෙවීමට අවශ්‍ය ක්‍රමවේදයක් සකස් කර ඇති බවයි ප්‍රවාහන හා මහාමාර්ග අමාත්‍ය බන්දුල ගුණවර්ධන ප්‍රකාශ කළේ.\nඒ අනුව විවිධ සමාගම් වලට ගෙවිය යුතු බිල්පත්වල කල්ගත වීමේ ප්‍රමුඛතාවය අනුව එම බිල්පත් වටිනාකමට අදාලව ඉන් කොටසක් වසරකින්, වසර දෙකකින් හෝ වසර 3 කින් කල් පිරෙන බැඳුම්කර මගින් ගෙවීමට අමාත්‍යංශය පියවර ගෙන තිබෙනවා.",
       "URL": "https://www.hirunews.lk/323095/මාර්ග-සංවර්ධන-අධිකාරියේ-සියලු-කොන්ත්‍රාත්කරුවන්ට-පොදු-ක්‍රමවේදයකට-ගෙවීම්",
       "Category": "Local News",
       "Parent URL": "https://www.hirunews.lk/local-news.php?pageID=655"
}