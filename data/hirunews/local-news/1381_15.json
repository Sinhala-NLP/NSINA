{
       "Source": "hirunews",
       "Timestamp": "Wednesday, 02 February 2022 - 10:06",
       "Headline": "වාර්ෂික ඡන්ද හිමි සැමරුම උත්සවශ්‍රීයෙන් පැවැත්වේ",
       "News Content": "මැතිවරණ කොමිෂන් සභාවේ කොළඹ දිස්ත්‍රික් මැතිවරණ කාර්යාලය විසින් සංවිධානය කරනු ලබන වාර්ෂික ඡන්දහිමි දින සැමරුම ඊයේ (02) දින මැතිවරණ කොමිෂන් සභාවේ සභාපතිවරයා වන නීතිඥ නිමල් ජී. පුංචිහේවාගේ ප්‍රධානත්වයෙන් පැවැත්වුණා.\nඒ නුගේගොඩ සක්යා උසස් අධ්‍යාපන ආයතනයේ දී යි.\nවයස අවුරුදු 18 සම්පූර්ණ වූ යෞවන යෞවනියන්ට ඡන්දහිමි නාමලේඛනයේ ලියාපදිංචි වීමට හැකිවන පරිදි සකස් වූ නව නීති සංශෝධනය ප්‍රධාන කොට “ඔබේ ඡන්දය රටේ අනාගතයයි,\" යන තේමාව යටතේ යි මෙම උත්සවය පැවැත්වුණේ.\nමෙම උත්සවය සඳහා මැතිවරණ කොමසාරිස් ජනරාල්, කොළඹ දිස්ත්‍රික් ලේකම්, රාජ්‍ය නිලධාරීන් ඇතුළු පිරිසක් ද එක්වුණා.\nයොවුන් පුරවැසින්ට මාර්ගගත ක්‍රමය (online) ඔස්සේ ඡන්දහිමි නාමලේඛනයේ ලියාපදිංචි වීම සඳහා අයදුම් කිරීමේ වැඩසටහන දියත් කිරීම ද මෙහිදී සිදු කරනු ලැබුවා.\nමැතිවරණ කොමිෂන් සභාවේ කාර්යයන් හි දී යොවුන් පරපුරෙන් ලැබෙන සහාය ඉතා ඉහළින් අගය කරන අතර රටේ ප්‍රජාතන්ත්‍රවාදය, ජනතා පරමාධිපත්‍ය හා සර්වජන ඡන්ද බලය පිළිබඳව සාකච්ඡා කිරීම ද මෙහිදී වැදගත් බව මැතිවරණ කොමසාරිස් ජනරාල් සමත් ශ්‍රී රත්නායක පැවසුවා.",
       "URL": "https://www.hirunews.lk/295937/වාර්ෂික-ඡන්ද-හිමි-සැමරුම-උත්සවශ්‍රීයෙන්-පැවැත්වේ",
       "Category": "Local News",
       "Parent URL": "https://www.hirunews.lk/local-news.php?pageID=1381"
}