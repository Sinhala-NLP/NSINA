{
       "Source": "hirunews",
       "Timestamp": "Thursday, 21 April 2022 - 19:59",
       "Headline": "ගාලු මුවදොර දානමය පුණ්‍ය කර්මයක් (වීඩියෝ)",
       "News Content": "පාස්කු ප්‍රහාරයෙන් මියගිය සියලු දෙනාට පිං පැමිණවීම සඳහා කොළඹ ගාලුමුවදොර පිටියේ පැවත්වෙන විරෝධතා භූමියේ අද දානමය පුණ්‍ය කර්මයක් පැවැත්වුණා.\nපාස්කු ප්‍රහාරයෙන් මියගිය පිරිස අනුස්මරණයට ද විරෝධතාවට එක්ව සිටි පිරිස කටයුතු කළා.\nරට තුළ පවතින අර්බුදවලට විසඳුම් ඉල්ලා පසුගිය 9 වැනිදා ජනාධිපති ලේකම් කාර්යාලය ඉදිරිපිට ආරම්භ කළ විරෝධතාව සදහා ඊයේ රාත්‍රීයෙත් ජනතාව එක්ව සිටියා.\nඑහිදී පසුගියදා රඹුක්කන ඇතිවූ ගැටුමෙන් මිය ගිය තරුණයා සිහිපත් කිරීමට සහ අදාළ සිද්ධියට විරෝධය දැක්වීමට ද විරෝධතාකරුවන් කටයුතු කරනු ලැබුවා.\nවිරෝධතාව අද 13 වෙනි දිනටත් ක්‍රියාත්මක වෙද්දී, පාස්කු ප්‍රහාරයේ වින්දිතයින් සිහි කරමින් විරෝධතාවට එක්ව සිටි පිරිස අද පෙරවරුවේ කටයුතු කළා.\nපාස්කු ප්‍රහාරයට තෙවසරක් ගතවීම සිහිපත් කරමින් ජනාධිපති ලේකම් කාර්යාලය ඉදිරිපිට කළු කොඩි ඔසාවා ඔවුන් විරෝධය පළ කළා.\nඅනතුරව ගාලුමුවදොර ආසන්න බණ්ඩාරණායක පිළිරුව ආසන්නයේදී පාස්කු ප්‍රහාරයෙන් මිය ගිය පිරිසට පිංපැමිණවීම සඳහා සියක් නමක් විෂයෙහි දානමය පුණ්‍යකර්මයක් පැවැත්වුණා.\nමේ අතර, ගාලු මුවදොර විරෝධතාවයට සමගාමීව අරගල භූමියේ ආරම්භ කළ අඛණ්ඩ සත්‍යග්‍රහය ද අද 7 වැනි දිනටත් ක්‍රියාත්මක වුණා.\nඅරගල භූමියට කලාකරුවන් ඇතුළු විවිධ පාර්ශ්ව අද දිනය පුරා එක්ව සිටියා.\nමේ අතර, ගුරු වෘත්තීය සමිති නියෝජිත පිරිසක් එහිදී මාධ්‍ය සාකච්ඡාවකට ද එක්වුණා.\nමේ අතර පසුගියදා ගාලු මුවදොර විරෝධතාවට සහය පළකරමින් ප්‍රකාශයක් ලබාදුන් පොලිස් සැරයන්වරයාගේ වැඩ තහනම් කර ඇති බව පොලිස් මාධ්‍ය ප්‍රකාශක ජේෂ්ඨ පොලිස් අධිකාරී නිහාල් තල්දුව මහතා පවසනවා.\nපොලිස් මාධ්‍ය කොට්ඨාශය වැඩිදුරටත් සඳහන් කරන්නේ අදාළ සැරයන්වරයා විරෝධතා භූමියට පැමිණි පසුගිය 14 වැනිදා සිටම ක්‍රියාත්මක වන පරිදි මෙම තීරණය ගෙන ඇති බවයි.",
       "URL": "https://www.hirunews.lk/302474/ගාලු-මුවදොර-දානමය-පුණ්‍ය-කර්මයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1217"
}