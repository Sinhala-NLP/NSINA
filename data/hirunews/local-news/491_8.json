{
       "Source": "hirunews",
       "Timestamp": "Tuesday, 07 March 2023 - 19:56",
       "Headline": "සැමියාට පහර දී සිරුර පිලිස්සූ බිරිඳට අධිකරණයෙන් දුන් නියෝගය",
       "News Content": "සැමියාට පහර දී ඔහුගේ සිරුර පිලිස්සීම සම්බන්ධයෙන් අධිකරණය හමුවට ඉදිරිපත් කෙරුණු සැකකාර බිරිඳව සහ ඊට ආධාර අනුබල දුන් දරු දෙදෙනාව රුපියල් 2000 ක් බැගින් වු මුදල් ඇප සහ රුපියල් ලක්ෂයක් බැගින් වු ශරීර ඇප මත මුදා හරින ලෙසට මිනුවන්ගොඩ දිසාවිනිසුරු අද (07) නියම කළා.\nමිනුවන්ගොඩ, යාගොඩමුල්ල ප්‍රදේශයේ පදිංචි පැමිණිලිකරුගේ 43 හැවිරිදි සැකකාර බිරිඳ , අවුරුදු 15 ක් සහ 16 ක් වයසැති දියණිය සහ පුතාව මෙසේ දැඩි කොන්දේසි සහිතව ඇප මත මුදා හැරුණා.\nපැමිණිලිකරු සහ බිරිඳ අතර නිතර නිතර ආරවුල් ඇති වී ඇති බවත් බිරිඳට අනියම් සම්බන්ධතාවයක් ඇති බවට පැමිණිලිකාර සැමියා තුළ පවතින සැකය එම ආරවුලට හේතුවී ඇති බවත් පොලිසිය අධිකරණය හමුවේ පැවසුවා.\nපැමිණිලිකරු සැකකාර බිරිඳ සහ දරු දෙදෙනා සමග එකම නිවසක ජීවත් ව සිටින බවද පොලිසිය අධිකරණය හමුවේ ප්‍රකාශ කළා.\nපැමිණිලිකරු සහ බිරිඳ අතර ආරවුලක් ඇති වී ඇති බවත් එම අවස්ථාවේ බිරිඳ පැමිණිලිකාර සැමියා ගේ සිරුරට ලිපේ තිබූ ගිනි පෙනෙල්ලකින් පහරදී ඇති බව පොලිසිය සඳහන් කළා.\nබිම වැටුන එම ගිනි පෙනෙල්ල අහුලාගත් පුතා පැමිණිලිකරු වන පියා ගේ හිසට පහර දී ඇති බවත් එම පහර වැදීමෙන් පසු පැමිණිලිකරුට සිහි නැති වු බව පැමිණිලිකරු පොලීසියට කළ පැමිණිල්ලේ සඳහන් බව පොලීසිය අධිකරණය හමුවේ පැවසුවා.\nනිවස තුළ බිම ඇද වැටී සිට සිහිය එන විට මුළු සිරුරම පුලුස්සා තිබුණු බව පවසමින් පැමිණිලිකරු පොලිස් ස්ථානයට පැමිණ පැමිණිල්ලක් කර රෝහල්ගත වී ඇති බව පොලිසිය අධිකරණය හමුවේ වැඩිදුරටත් සදහන් කළා.\nපැමිණිලිකරු කර ඇති පැමිණිල්ල මත විමර්ශන සිදුකර පැමිණිලිකරුගේ බිරිඳ සහ දරු දෙදෙනාව මෙසේ අත්අඩංගුවට ගත් බවත් පරීක්ෂණ මෙතෙක් අවසන් නොමැති බවත් පොලිසිය අධිකරණය හමුවේ පැවසුවා.\nසැකකාරිය සහ සැකකාර දරු දෙදෙනා වෙනුවෙන් පෙනී සිටි නීතිඥ ප්‍රියන්ති ලියනාරච්චි මහත්මිය ඉදිරිපත් කර ඇති චෝදනා ප්‍රතික්ෂේප කළා.\nසාමයෙන් සිටින ලෙසට සැකකරුවන්ට අවවාද කළ අධිකරණය මැයි මස 31 වැනිදාට අධිකරණය හමුවේ පෙනී සිටින ලෙසට ඇප නියම වූ තිදෙනාට නියම කළා.",
       "URL": "https://www.hirunews.lk/329271/සැමියාට-පහර-දී-සිරුර-පිලිස්සූ-බිරිඳට-අධිකරණයෙන්-දුන්-නියෝගය",
       "Category": "Local News",
       "Parent URL": "https://www.hirunews.lk/local-news.php?pageID=491"
}