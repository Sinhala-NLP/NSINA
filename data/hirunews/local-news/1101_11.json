{
       "Source": "hirunews",
       "Timestamp": "Sunday, 12 June 2022 - 8:07",
       "Headline": "රජය සතු වී මෙට්‍රික් ටොන් 43,000ක් සහල් කර අද සිට වෙළඳපොළට (වීඩියෝ)",
       "News Content": "වී අලෙවි මණ්ඩලය සතු වී මෙට්‍රික් ටොන් 43,000 සහල් බවට පත්කර වෙළඳපොලට නිකුත් කිරීමේ කටයුතු අද (12) සිට සිදු කෙරෙන බව වී අලෙවි මණ්ඩලයේ සභාපති නීල් ද අල්විස් පවසනවා.\nඒ අනුව සතොස, සමූපකාර සහ සුපිරි වෙළඳසැල් හරහා එම සහල් අලෙවි කිරීමටයි කටයුතු කෙරෙන්නේ.\nරතු සහ සුදු කැකුළු කිලෝවක් රුපියල් 197 කටත්, නාඩු කිලෝවක් රුපියල් 199 කටත්, සම්බා කිලෝවක් රුපියල් 205 කටත්, කීරි සම්බා කිලෝවක් රුපියල් 215 කටත් මිලදී ගත හැකියි.\nකැකුළු සහල් සඳහා උපරිම සිල්ලර මිලක් නියම කරමින් අතිවිශේෂ ගැසට් නිවේදනයක් නිකුත් කෙරුණු අතර, ඒ අනුව සුදු සහ රතු කැකුළු සහල් කිලෝවක් අලෙවි කළ හැකි උපරිම සිල්ලර මිල රුපියල් 210ක්.\nපාරිභෝගික කටයුතු පිළිබද අධිකාරිය ඉකුත් මැයි මස දෙවනදා නිකුත් කල ගැසට් පත්‍රයට අනුව දේශිය නාඩු කිලෝවක මිල රුපියල් 220 ක් ලෙසත් සම්බා සහල් කිලෝවක මිල රුපියල් 230 සහ දේශිය කිරි සම්බා කිලෝවක මිල 260 වශයෙන් උපරිම සිල්ලර මිලක් නියම කර තිබුණා.\nමේ අතර, ඉන්දීය ණය ආධාර යටතේ ලැබෙන යූරියා පොහොර තොගය ලබන මාසයේ මුල් සති දෙක තුළ දිවයිනට ලැබෙනු ඇති බව කෘෂිකර්ම අමාත්‍ය මහින්ද අමරවීර ප්‍රකාශ කළා.\nමේ අතර ඉහළ ගොස් ඇති භාණ්ඩ මිලට විරෝධය පළ කරමින් කොහුවල මංසන්ධියේ දී මුළුතැන් ගෙයි උපකරන රැගෙන කාන්තාවන් ඇතුළු පිරිසක්\nවිරෝධතාවක නිරත වුණා.\nගාල්ල බස්නැවතුම්පොළ ඉදිරිපිට පවත්වන අරගල භූමිය අසලට රැස්වු නිදහස උදෙසා කාන්තා ව්‍යාපරයේ පිරිසක් ඉහළ ගිය භාණ්ඩ මිලට විරෝධය පළ කළා.\nමේ අතර උඩරට එළවළු රටපුරා බෙදා හරින ප්‍රධාන ආර්ථික මධ්‍යස්ථානයක් වන කැප්පෙටිපොල විශේෂිත ආර්ථික මථ්‍යස්ථානයෙන් එළවළු මිළ දී ගැනීමට පැමිණෙන පිට පළාත් වෙළදුන්ගේ අඩුවක් දක්නට ලැබෙන බව වාර්තා වනවා.\nවෙළදුන් පවසන්නේ එළවළු මිල අධික විම සහ ඉන්ධන මිළ ඉහළ බැවින් පිටපළාත්වලට ගොස් එළවළු අලෙවි කිරිමට නොහැකි බවයි.",
       "URL": "https://www.hirunews.lk/306887/රජය-සතු-වී-මෙට්‍රික්-ටොන්-43000ක්-සහල්-කර-අද-සිට-වෙළඳපොළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1101"
}