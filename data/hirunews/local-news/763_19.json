{
       "Source": "hirunews",
       "Timestamp": "Tuesday, 01 November 2022 - 14:51",
       "Headline": "තරිඳු ජයවර්ධන යොමු කළනඩුවේ සිතාසි ආපසු කැඳවෙයි",
       "News Content": "ගාලුමුවදොර සිට අලුත්කඩේ නීතිඥ සංකීර්ණය දෙසට පසුගිය ඔක්තෝබර් මස 10 වන දින ගිය විරෝධතා පාගමනක් නතර කරමින් අයුතු අවහිරයක් සිදු කළා යැ යි තරුණ ජනමාධ්‍යවේදීන්ගේ සංගමයේ සභාපති ජනමාධ්‍යවේදී තරිඳු ජයවර්ධන පෞද්ගලික පැමිණිල්ලක් ගොනු කර තිබුණා.\nඒ, සහකාර පොලිස් අධිකාරී නලීන් දිල්රුක් සහ ජ්‍යෙෂ්ඨ පොලිස් අධිකාරී රොෂාන් ඩයස් යන දෙදෙනාට යි.\nඒ අනුව ඔවුන්ට ලබන 08 වැනි දා අධිකරණයේ පෙනී සිටින ලෙසට නිකුත් කළ සිතාසිය ආපසු කැඳවන ලෙස යි කොටුව මහේස්ත්‍රාත් තිලිණ ගමගේ අද (01) නියෝග කළේ.\nමහේස්ත්‍රාත් වරයා මෙම නියෝගය සිදු කරනු ලැබුවේ තරුණ ජනමාධ්‍යවේදීන්ගේ සංගමයේ සභාපති ජනමාධ්‍යවේදී තරිඳු ජයවර්ධන ගොනු කළ පෞද්ගලික පැමිණිල්ල ඉදිරිපත් කිරීමේ දී පොලිස් ආඥා පනත, ආණ්ඩු ක්‍රම ව්‍යවස්ථා සංග්‍රහයේ දක්වා ඇති පරිදි රාජ්ය නිලධාරීන්ට එරෙහිව නඩු පැවැරීමේදී භාවිතා කළ යුතු ක්‍රමවේදයන් භාවිතා නො කරමින් අසත්‍ය කරුණු පදනම් කරගනිමින් සහ නෛතික අධ්‍යයනයක් සිදු කරමින් නඩු පවරා නැති බවට නීතිපතිවරයා සිදු කළ කරුණු දැක්වීමෙන් අනතුරුව යි.\nතවදුරටත් නඩුව පවත්වාගෙන යාමට නීතිමය බාධාවක් ඇති බවට හැගී යන බැවින් සිතාසිය ආපසු කැඳවන ලෙස නියෝග කළ මහේස්ත්‍රාත්වරයා ඉදිරි දින දෙපාර්ශ්වයම සිදු කරන කරුණු දැක්වීමෙන් අනතුරු ව සුදුසු නියෝගයක් සිදු කරන බව ද සඳහන් කර තිබෙනවා.",
       "URL": "https://www.hirunews.lk/319383/තරිඳු-ජයවර්ධන-යොමු-කළනඩුවේ-සිතාසි-ආපසු-කැඳවෙයි",
       "Category": "Local News",
       "Parent URL": "https://www.hirunews.lk/local-news.php?pageID=763"
}