{
       "Source": "hirunews",
       "Timestamp": "Sunday, 22 May 2022 - 7:45",
       "Headline": "අනවසරයෙන් ඉන්ධන අලෙවි කරන පුද්ගලයින් සොයා පොලිසියෙන් අද සිට වැටලීම් (වීඩියෝ)",
       "News Content": "දිවයින පුරා ඉන්ධන ප්‍රවාහනය සඳහා අද (22) දිනයේදී ටැංකි රථ 170කට අධික ප්‍රමාණයක් යෙදවීමට සැලසුම් කර ඇතැයි ලංකා ඛනිජ තෙල් පෞද්ගලික ටැංකි රථ හිමියන්ගේ සංගමය ප්‍රකාශ කළා.\nඑහි සම ලේකම් ශාන්ත සිල්වා හිරු ප්‍රවෘත්ති අංශයට කියා සිටියේ සුපිරි ඩීසල්, ඔටෝ ඩීසල් සහ පෙට්රල් ඔක්ටේන් 92 සහ 95 යන සියලුම වර්ගවල ඉන්ධන අද දිනයේදී පිරවුම්හල් වෙත බෙදාහැරීමේ හැකියාව පවතින බවයි.\nබෙදාහැරීමේ කටයුතු සඳහා තවදුරටත් සහය ලබාදෙන ලෙසද ඔහු ජනතාවගෙන් ඉල්ලීමක් කළා.\nප්‍රමාණවත් පරිදි ඉන්ධන තොග රටට ලැබී ඇති මොහොතක, විරෝධතාවලින් ඉන්ධන ප්‍රවාහනයට බාධා සිදුවන්නේ නම් අදාළ ඉන්ධන පිරවුම්හල් වෙත ඉන්ධන සැපයීම අත්හිටුවීමට ප්‍රතිපත්තිමය තීරණයක් ගත් බව විදුලිබල හා බලශක්ති අමාත්‍ය කංචන විජේසේකරද ඊයේ ප්‍රකාශ කළා.\nකොලොන්නාව තෙල් ගබඩා පර්යන්තයෙන් තෙල් පිට කිරීමේ අවස්ථාවේ දී ඒවා සමගම අදාළ ඉන්ධන ගබඩා පෙළ කළමනාකරුවන් වෙත ද ස්වංක්‍රීයව නිකුත් කෙරෙන පණිවිඩ සේවාවක් ආරම්භ කර ඇති බව බලශක්ති අමාත්‍යවරයා ට්විටර් පණිවිඩයක් නිකුත් කරමින් සඳහන් කරනවා.\nඑම පණිවිඩයේ වැඩිදුරටත් දැක්වෙන්නේ ඒ අනුව අදාළ ඉන්ධනහල්වල කළමනාකරුවන්ට, තමන්ගේ තෙල් තොග ලැබෙන වේලාව පැහැදිලිව දැනගත හැකි බවයි.\nඒ අනුව පෝලිම්වල රැඳී සිටින පුද්ගලයින්ට සහ ඉන්ධන ලබා ගැනීමට බලාපොරොත්තුවෙන් සිටින පුද්ගලයින්ට වඩාත් නිවැරදිව තොරතුරු ලබාදීමේ හැකියාව මින් ඉදිරියට සිදුවන බවයි එම පණිවිඩයේ වැඩිදුරටත් සඳහන් වන්නේ.\nමේ අතර, අනවසරයෙන් ඉන්ධන ළඟ තබාගෙන අලෙවි කරන පුද්ගලයින් සොයා අද සිට දිවයින පුරා විශේෂ මෙහෙයුම් ක්‍රියාත්මක කරන බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව සඳහන් කළේ.\nඉදිරි දින 10 ඇතුළත තවත් ඩීසල් නෞකා දෙකක් සහ පෙට්‍රල් නෞකාවක් පැමිණීමට නියමිත බවයි විදුලිබල හා බලශක්ති අමාත්‍යාංශය පැවසුවේ.\nමේ අතර, ගෑස් නොමැතිවීම හේතුවෙන් ජනතාව තවදුරටත් අපහසුතාවයට පත්ව සිටිනවා.\nඊයේ දිනයේදීත් ගෑස් ඉල්ලා ප්‍රදේශ රැසක විරෝධතා පැවති බව අප වාර්තාකරුවන් පැවසුවා.\nලිට්රෝ සමාගමේ සභාපති විජිත හේරත් ඊයේ පැවසුවේ ගෑස් සිලින්ඩර 80,000 බැගින් දෛනිකව බෙදාහරින බවයි.\nඑසේම හෙට (23) දිනයේදී තවත් ගෑස් නෞකා දෙකකට ඇමරිකානු ඩොලර් මිලියන 7ක ගෙවීමක් සිදු කිරීමට ද බලාපොරොත්තු වන බව ද ඔහු කියා සිටියා.",
       "URL": "https://www.hirunews.lk/304957/අනවසරයෙන්-ඉන්ධන-අලෙවි-කරන-පුද්ගලයින්-සොයා-පොලිසියෙන්-අද-සිට-වැටලීම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1152"
}