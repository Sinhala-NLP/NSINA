{
       "Source": "hirunews",
       "Timestamp": "Monday, 23 May 2022 - 6:48",
       "Headline": "සාමාන්‍ය පෙළ අද ඇරඹේ (වීඩියෝ)",
       "News Content": "සාමාන්‍ය පෙළ විභාගය අදින් ආරම්භ වනවා. දිවයින පුරා පිහිටි මධ්‍යස්ථාන 3,844 ක දී විභාගය පැවැත්වීමට සියළු කටයුතු සූදානම් කර ඇති බවයි විභාග දෙපාර්තමේන්තුව සඳහන් කළේ.\nඑමෙන්ම, විභාග කටයුතු සම්බන්ධීකරණය සඳහා තවත් මධ්‍යස්ථාන 542 ක් ස්ථාපිත කර තිබෙනවා.\nමෙවර සාමාන්‍ය පෙළ විභාගයට අයදුම්කරුවන් පන් ලක්ෂ 17,496 ක් පෙනී සිටින අතර, ඉන් 407,129 ක් පාසල් අයදුම්කරුවන් වන අතර ඉතිරි එක් ලක්ෂ දහදස් තුන්සිය හැටහත් දෙනා පෞද්ගලික අයදුම්කරුවන්.\nවිශේෂ අවශ්‍යතා සහිත සිසුන් 590 දෙනෙකු මෙවර විභාගයට පෙනී සිටීමට නියමිත අතර ඔවුන් සඳහා ඊට අදාළ විභාග මධ්‍යස්ථානවල විශේෂිත පහසුකම් සලසා ඇති බවයි විභාග කොමසාරිස් ජනරාල් එල්.එම්.ඩි ධර්මසේන කියා සිටියේ.\nවිභාග අපේක්ෂකයන් කල්වේලා ඇතිව විභාගශාලා වෙත යොමුකරන ලෙස විභාග කොමසාරිස් ජනරාල් එල්.එම්.ඩි ධර්මසේන දෙමාපියන්ගෙන් ඉල්ලා සිටියා.\nරජයේ ප්‍රවෘත්ති දෙපාර්තමේන්තුවේ ඊයේ පැවති මාධ්‍ය හමුවකට එක්වෙමින් විභාග කොමසාරිස්වරයා ඉල්ලා සිටියේ පැය දෙකකට කලින් හෝ විභාග ශාලාවට පැමිණිය හැකි නම් එය ඉතා යහපත් බවයි.",
       "URL": "https://www.hirunews.lk/305035/සාමාන්‍ය-පෙළ-අද-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1150"
}