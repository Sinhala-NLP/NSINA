{
       "Source": "hirunews",
       "Timestamp": "Monday, 07 March 2022 - 18:43",
       "Headline": "ගෝණපීනුවල වෙඩි තැබීමේ සිද්ධියේ ප්‍රධාන සැකකරු අත්අඩංගුවට",
       "News Content": "ගාල්ල, දංගෙදර, ගෝනාපිනුවල මංසන්ධියේ යතුපැදියක් සහ පාපැදියක් අනතුරට ලක්වීමෙන් පසු T 56 අවියකින් වෙඩි තැබීමේ සිද්ධිය සම්බන්ධයෙන් පුද්ගලයින් තිදෙනෙකු අත්අඩංගුවට ගෙන තිබෙනවා.\nඑලෙස අත්අඩංගුවට ගෙන ඇත්තේ, අදාළ සැකකරුවන් පැමිණි යතුරුපැදිය සැඟවීම සඳහා ආධාර අනුබලදුන් 29 හැවිරිදි පුද්ගලයින් දෙදෙනෙකු සහ ගිනි අවිය ඇතුළු භාණ්ඩ සැඟවීම සඳහා ආධාර අනුබලදුන් 46 හැවිරිදි සැකකරුවෙකු බව පොලීසිය පවසනවා.\nඔවුන් දංගෙදර, පියදිගම සහ දඩල්ල යන ප්‍රදේශවලිදී අපරාධ පරීක්ෂණ දෙපාර්තමේන්තුව නිලධාරීන් විසින් අත්අඩංගුවට ගෙන තිබුණා.\nවෙඩි තැබීම සිදුකළ සැකකරුවන් පැමිණි යතුරුපැදිය රත්ගම පොලිස් වසමේ නිවසක සඟවා තිබීයදී සොයා ගැනුණු අතර අදාළ සිද්ධියට භාවිතා කළ බවට සැකකරන ටී-56 ගිනි අවිය, උණ්ඩ 45ක් සහ මැගසින් 2ක් දංගෙදර නිවසක සඟවා තිබීයදී සොයාගත් බව පොලීසිය සඳහන් කළා.\nඑමෙන්ම මෙම වෙඩි තැබීම සඳහා රැගෙන ගියායැයි සැකකෙරෙන බෑගය සහ යතුරුපැදි සඳහා භාවිතාකරන ව්‍යාජ අංක තහඩු දෙකක් පොලීසිය විසින් සොයා ගෙන තිබෙනවා.\nපොලිස් භාරයට ගත් භාණ්ඩ වැඩිදුර විමර්ශන කටයුතු සඳහා ගෝනාපිනුවල පොලීසිය වෙත භාර දී ඇති බව පොලීසිය පැවසුවා.\nසිද්ධිය සම්බන්ධ වැඩිදුර විමර්ශන කටයුතු සිදුකිරීමේදී මෙම වෙඩිතැබීම සිදුකරනු ලැබුවේ කවුරුන් විසින්ද යන්න පොලීසිය විසින් අනාවරණය කර ගෙන තිබෙනවා.\nඔවුන් අත්අඩංගුවට ගැනීමට අදාළ විමර්ශන කටයුතු සහ මෙහෙයුම් මේවන විට ක්‍රියාත්මකයි.",
       "URL": "https://www.hirunews.lk/298889/ගෝණපීනුවල-වෙඩි-තැබීමේ-සිද්ධියේ-ප්‍රධාන-සැකකරු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1312"
}