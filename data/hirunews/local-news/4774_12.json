{
       "Source": "hirunews",
       "Timestamp": "Wednesday, 30 November 2016 - 9:43",
       "Headline": "මිනුවන්ගොඩ ඝාතනයකට සම්බන්ධ පුද්ගලයෙකු අත්අඩංගුවට",
       "News Content": "මිනුවන්ගොඩ - පීල්ලවත්ත නිවාස සංකීර්ණයක් ඉදිරිපිට මාර්ගයේ දී පසුගිය 24 වන දා පුද්ගලයෙකු වෙඩි තබා ඝාතනය කිරීමේ සිද්ධියට සම්බන්ධ සැකකරුවෙකු අත්අඩංගුවට ගෙන තිබෙනවා.\nබස්නාහිර පළාත් උතුර අපරාධ කොට්ඨාශය මගින් සැකකරු ඊයේ අත්අඩංගුවට ගෙන ඇත්තේ පල්ලම - මිගුරන්කඩවල ප්‍රදේශයේ ඥාතියෙකුගේ නිවසක සැඟව සිටියදියි.\nඝාතනයට යොදා ගත් ටී-56 වර්ගයේ ගිනි අවියක්, ජීව උණ්ඩ 5ක් අඩංගු පතොරොම් ගැබ් එකක් සහ ඔහු ගමන් ගත් යතුරුපැදිය පොලිස් භාරයට ගෙන තිබෙනවා.\nඅත්අඩංගුවට ගත් පුද්ගලයාගේ සහෝදරයා සහ ඝාතනය ලක්වූ පුද්ගලයා අතර ඇති වූ ආරවුලක් මෙම වෙඩි තැබීමට හේතු වී ඇති බව අනාවරණ වී ඇතැයි පොලීසිය පවසනවා.\nසිද්ධිය සම්බන්ධයෙන් තවත් අයෙකු අත්අඩංගුවට ගැනීමට විමර්ශන ක්‍රියාත්මකයි.",
       "URL": "https://www.hirunews.lk/148637/මිනුවන්ගොඩ-ඝාතනයකට-සම්බන්ධ-පුද්ගලයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4774"
}