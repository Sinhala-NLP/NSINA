{
       "Source": "hirunews",
       "Timestamp": "Sunday, 30 July 2023 - 8:37",
       "Headline": "ලන්සාගේ සන්ධානයට පක්ෂ පහක්:  මංගල රැලිය ජනවාරියේ",
       "News Content": "නව සන්ධානයක් පිහිටුවීමට කටයුතු කරමින් සිටින පාර්ලිමේන්තු මන්ත්‍රී නිමල් ලන්සා සමඟ පක්ෂ පහක් දැනටමත් සාකච්ඡා අවසන් කර ඇති බව මන්ත්‍රීවරයාට සමීප ආරංචි මාර්ග සඳහන් කරනවා.\nඔවුන් සිය මංගල රැලිය ලබන වසරේ ජනවාරි මාසයේදී පැවැත්වීමට නියමිත බවයි වාර්තා වන්නේ.\nකොළඹ, රාජගිරිය, ලේක් ඩ්‍රයිව්හි සන්ධානයේ කාර්යාලයක් විවෘත කිරීමත් සමඟ මෙම සාකච්ඡා ආරම්භ වී තිබෙනවා.\nලන්සා මන්ත්‍ර්‍රීවරයා සමඟ සන්ධානයට එක්වීමට තවත් පක්ෂ සාකච්ඡා ආරම්භ කර තිබෙන බව ද, ශ්‍රී ලංකා පොදුජන පෙරමුණ ගැන කලකිරී සිටින අය ද මේ අතර සිටින බව ද වාර්තා වෙනවා.\nනව සන්ධානයක් පිහිටුවීම සම්බන්ධයෙන් ලන්සා මන්ත්‍රීවරයා ජනාධිපති රනිල් වික්‍රමසිංහට ද දැනුම් දී තිබෙනවා.\nපාර්ලිමේන්තු මන්ත්‍රීවරුන් වන අනුර ප්‍රියදර්ශන යාපා, අමාත්‍ය සුසිල් ප්‍රේමජයන්ත, පාර්ලිමේන්තු මන්ත්‍රී ලසන්ත අලගියවන්න, දුමින්ද දිසානායක, අමාත්‍ය නලින් ප්‍රනාන්දු, අමාත්‍ය මහින්ද අමරවීර සහ ප්‍රියංකර ජයරත්න යන මහත්වරුන් දැනටමත් ලන්සා හමුවී සන්ධානය පිහිටුවීම පිළිබඳව සාකච්ඡා කර ඇති බවයි ආරංචි මාර්ග සඳහන් කරන්නේ.",
       "URL": "https://www.hirunews.lk/343001/ලන්සාගේ-සන්ධානයට-පක්ෂ-පහක්-මංගල-රැලිය-ජනවාරියේ",
       "Category": "Local News",
       "Parent URL": "https://www.hirunews.lk/local-news.php?pageID=140"
}