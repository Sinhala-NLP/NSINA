{
       "Source": "hirunews",
       "Timestamp": "Tuesday, 19 April 2022 - 14:28",
       "Headline": "දේශපාලන බොර දියේ මාළු බාන්න එපා! - අගමැති (වීඩියෝ)",
       "News Content": "රට මුහුණ පා ඇති අභියෝගයන් පිළිබඳව මන්ත්‍රීවරුන්ට හොද අවබෝධයක් ඇති බව අග්‍රාමාත්‍ය මහින්ද රාජපක්ෂ පවසනවා.\nඅද පාර්ලිමේන්තු සභාව අමතමින් අග්‍රාමාත්‍යවරයා මේ බව සදහන් කළා.\nආණ්ඩුවක් විසින් සිය කැමැත්තෙන් ජනතාව දුෂ්කරතාවට පත් නොකරන නමුත් මේ වන විට ජනතාව දුෂ්කරතා රැසකට මුහුණ දී ඇති බවයි අග්‍රාමාත්‍යවරයා පවසන්නේ.\nවැඩිදුරටත් අදහස් දක්වමින් අග්‍රාමාත්‍ය මහින්ද රාජපක්ෂ පවසන්නේ විදුලි කප්පාදුව හා ගෑස් හිඟය අපට පෙනෙන අර්බුද කිහිපයක් පමණක් බවයි.\nමේ අප ගෙවමින් සිටින්නේ අර්බුදයෙන් රටක් ලෙස ගොඩ ඒමට රටක් ලෙස එක්ව කටයුතු කළ යුතු කාලය බව ද ඔහු සදහන් කළා.\nබොර දියේ මාළු බෑමට මේය අවස්ථාවක් නොවන අතර අවංකව රටට ආදරේ කරන්නේ යන්න ජනතාව අවධානයෙන් පසුවන බවද අග්‍රාමාත්‍යවරයා සදහන් කළා.\nවැඩිදුරටත් අදහස් දැක්වූ අග්‍රාමාත්‍යවරයා\nරජයක් ලෙස විරුද්ධ පක්ෂයටත් රට ගොඩ ගොඩනැගීමට ආරාධනා කළේ අවංක චේතනාවෙන්. එය අදටත් වලංගුයි\nඅර්බුදය ජය ගැනීමට නම් ආර්ථික කළමනාකරණය ඉතාම වැදගත්.\nමෙම ආර්ථික අර්බුදයෙන් මිදීම උදෙසා විවිධ ජාත්‍යන්තර ආයතන සමඟ දැනටමත් සාකච්ඡා ආරම්භ කර ඇති අතර ඒ සඳහා යහපත් ප්‍රතිචාරයන් ලැබී තිබෙනවා.\nමුදල් ඇමතිතුමා මහ බැංකු අධිපතිවරයා ඇතුළු පිරිස දැඩි කැපවීමකින් වගකීම් ඉටු කිරීමට කටයුතු කරමින් සිටිනවා.\nකෙටිකාලීනව මෙම තත්ත්වය කළමනාකරණය කර ගැනීම වගේම මෙවැනි අර්බුදයක් නැවත ඇති නොවීමට වග බලා ගැනීමට ස්ථිර අඩිතාලමක් දැමීමයි කළ යුත්තේ.\nවිරෝධතාවයට එහා ගිය මැදිහත්වීමක් එයට අවශ්‍යයි.\nගාලු මුවදොර විරෝධතාවයේ නියුතු පිරිසටත් සාකච්ඡාවක් සඳහා මම ආරාධනා කළා. ඔවුන්ගේ වටිනා අදහස් අරගෙන කළ යුතු මැදිහත්වීම් කරන්න අපි ඉදිරිපත් වුණා\nවිදුලි කප්පාදුවට විශාලතම බලපෑමක් වුණේ නිසි කළට විදුලි බලාගාර ඉදි නොකිරීමයි.\nපුනර්ජනනීය බලශක්ති පිළිබඳව ඉදිරියට තැබූ පියවර ඇතැම් පිරිස් හිතාමතාම මග හැරියා.\nඑහෙත් දැන් වරද අතීතයට පටවා පලක් නෑ. බලාගාර වලට අවශ්‍ය ඉන්ධන හිඟය පියවමින් සිටින නිසා සහ මේ වන විට මධ්‍යම කඳුකරයට වැසි ඇදහැලෙමින් පවතින නිසාත් විදුලි අර්බුදය ඉතා ඉක්මනින් වවිසඳීමට අපට හැකියාව ලැබෙතැයි විශ්වාස කරනවා.\nමිනිත්තුවෙන් මිනිත්තුව හෝ විදුලි කප්පාදුව අඩු කිරීම්ට අප පියවර ගන්නවා.\nඉදිරි සති කිහිපය තුළ ඉන්ධන සහ ගෑස් හිඟය පාලනය කිරීමට අවශ්‍ය පියවර මේ වන විට ගෙන තිබෙනවා.\nඉන්ධන ලැබෙන බවට විශ්වාසයක්යක් තියෙන නිසා ඉන්ධන හිඟයක් ගැන සැකයක් තියාගන්න එපා.\nපෝලිම්වල සිටීමේ දී ඇතිවන වේදනාව දන්න නිසා මෙම තත්ත්වය මඟ හැරීමට අවශ්‍ය බව අප පිළිගන්නවා.\nඅපි තව බොහෝ කලක් ඔබව පෝලිම්වල තියන්නේ නැහැ.\nපවතින ආර්ථික අර්බුදයට විසඳුම් සෙවීමේ දී ඒ සඳහා මෙරට ආර්ථික, දේශපාලනික හා සාමාජිය ස්ථාවරත්වය ඉතාමත්ම වැදගත්.\nඒ සඳහා ගත හැකි කඩිනම් හා ප්‍රායෝගික විසඳුම් ලෙස ආණ්ඩුක්‍රම ව්‍යවස්ථා සංශෝධනයක් ඇති විය යුතු බව මා විශ්වාස කරනවා.\nඑහි ආරම්භක පියවරක් ලෙස දහ දහනවවැනි සංශෝධනයඅත්‍යවශ්‍ය හා කාලීන සංශෝධන සහිතව ප්‍රජාතන්ත්‍රවාදීව බලාත්මක කිරීම කෙටි කාලීනව ගත හැකි සහ කාලෝචිත විසඳුමයි.\nමේ ඔස්සේ යමින් පුළුල් ආණ්ඩුක්‍රම ව්‍යවස්ථා සංශෝධනයක් කෙරෙහි ගමන් කළ යුතුයි.",
       "URL": "https://www.hirunews.lk/302300/දේශපාලන-බොර-දියේ-මාළු-බාන්න-එපා-අගමැති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1222"
}