{
       "Source": "hirunews",
       "Timestamp": "Tuesday, 14 January 2020 - 6:26",
       "Headline": "දින 18කට පසු රාජිත රෝහලෙන් පිටව යයි",
       "News Content": "පාර්ලිමේන්තු මන්ත්‍රී රාජිත සේනාරත්න දින 18කට පසු නාරාහේන්පිට ලංකා රෝහලෙන් පිටව ගොස් තිබෙනවා.\nරෝහලේ ප්‍රකාශකයෙකු හිරු ප්‍රවෘත්ති අංශයට සඳහන් කළේ අද අලූයම 12.25ට ඔහු රෝහලෙන් නික්ම ගිය බවයි.\nපාර්ලිමේන්තු මන්ත්‍රී රාජිත සේනාරත්න පසුගිය වසරේ දෙසැම්බර් 26 වනදා අව් කණ්නාඩියක් සහ හිස්වැසුමක් පැළද සාමාන්‍ය පරිදි රෝහල් ගත වූයේ ඔහුට එරෙහිව වරෙන්තුවක් නිකුත් කර තිබියදියි.\nහෘද රෝග දැඩි සත්කාර ඒකකයට ඇතුළත් වූ ඔහු පසුව සාමාන්‍ය වාට්ටුවකට මාරු කරනු ලැබුවා.\nකෙසේ නමුත් පසුගිය දින 18 පුරාම  ඔහු රැඳී සිටියේ එම රෝහලේයි.\nරාජිත සේනාරත්න මන්ත්‍රීවරයාට සුදුවෑන් මාධ්‍ය හමුවට අදාළව ඇප හිමි වූ පසුව ද නාරාහේන්පිට ලංකා රෝහලේ රැදී සිටියා.\nකෙසේ නමුත් පාර්ලිමේන්තු මන්ත්‍රී රාජිත සේනාරත්නට කොළඹ ප්‍රධාන මහේස්ත්‍රාත් අධිකරණයෙන් ඇප ලබාදීමේ නියෝගයට එරෙහිව නීතිපතිවරයා විසින් ඉදිරිපත් කළ ප්‍රතිශෝධිත අයදුම්පත මේ මස 17 වන දා සලකා බැලීමට තීරණය කෙරුණා.\nඒ අනුව එදිනට දැනට ඇප මත මුදා හැර සිටින පාර්ලිමේන්තු මන්ත්‍රී රාජිත සේනාරත්නට අධිකරණය හමුවේ පෙනී සිටින ලෙසටයි මහාධිකරණය විසින් නොතීසි නිකුත් කර ඇත්තේ.\nඔහුට කොළඹ ප්‍රධාන මහේස්ත්‍රාත් අධිකරණය විසින් ලබාදෙන ලද ඇප නියෝගය නීතියට පටහැනි බව පවසමිනුයි නීතිපතිවරයා මෙම ප්‍රතිශෝධිත අයදුම්පත ගොනු කළේ.\nමේ අතර, හිටපු අමාත්‍ය රාජිත සේනාරත්න අත්අඩංගුවට ගැනීමට නියෝග කර තිබියදී ඔහු රෝහල්ගත වීම සහ ඔහුට ප්‍රතිකාර ලබා දුන් වෛද්‍යවරයාගේ ක්‍රියා කලාපය පිළිබදව සැක පළ වන බැවින් ඒ සඳහා නිසි විමර්ශනයක් සිදුකිරීමේ බලය සෞඛ්‍ය අමාත්‍යාංශය සතු පවතින බව රජයේ වෛද්‍ය  නිලධාරීන්ගේ සංගමය පවසනවා.\nඒ අනුව ඒ පිළිබඳ නිසි විමර්ශනයක් සෞඛ්‍ය අමාත්‍යාංශය හරහා සිදුවිය යුතු බවයි එම සංගමයේ මාධ්‍ය කමිටු සාමාජික වෛද්‍ය ප්‍රසාද් කොළඹගේ කියා සිටියේ.",
       "URL": "https://www.hirunews.lk/232240/දින-18කට-පසු-රාජිත-රෝහලෙන්-පිටව-යයි",
       "Category": "Local News",
       "Parent URL": "https://www.hirunews.lk/local-news.php?pageID=2955"
}