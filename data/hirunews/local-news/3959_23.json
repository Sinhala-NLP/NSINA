{
       "Source": "hirunews",
       "Timestamp": "Saturday, 05 May 2018 - 9:23",
       "Headline": "බිරිඳගේ ඝාතනයෙන් කෙළවර වූ පවුල් ආරවුල",
       "News Content": "ත්‍රිකුණාමලය, පාලයුත්තු ප්‍රදේශයේ පදිංචිව සිටි කාන්තාවක් ඇයගේ සැමියා විසින් අද (05) අලුයම ඝාතනයකර ඇති බව පොලිසි පවසනවා.\nකතුරකින් ඇණ මෙම ඝාතනය සිදුකර ඇති බවයි අනාවරණය වී ඇත්තේ.\nපොලිස් ජංගම සංචාරයේ නිරත නිලධාරීන් පිරිසකට ලද තොරතුරක් මත අපරාධය සිදුවූ ස්ථානයට ගොස් තිබෙනවා.\nඑම අවස්ථාවේදී සැමියාගේ කතුරු ප්‍රහාරයෙන් බරපතල තුවාල ලබා සිටි කාන්තාව රෝහල් ගතකරන්නට පියවර ගත් බවයි පොලිසිය පැවසුවේ.\nකෙසේ වෙතත් ත්‍රිකුණාමලය රෝහල වෙත ඇතුළත් කෙරුණු ඇය එහිදී මියගොස් ඇති බවයි පොලිසිය වැඩිදුරටත් සඳහන් කළේ.\nපවුල් ආරවුලක් මත මෙම අපරාධය සිදුකර ඇති අතර ඝාතනයට ලක්වූ කාන්තාව නල්ලිිංගම් දමයන්ති නමැති වයස අවුරුදු 26ක තැනැත්තියක් බවයි වාර්තා වන්නේ.\nඝාතනය සිදුකළ සැකකාර සැමියා පොලිසිය විසින් අත්අඩංගුවට ගෙන තිබෙනවා.",
       "URL": "https://www.hirunews.lk/189998/බිරිඳගේ-ඝාතනයෙන්-කෙළවර-වූ-පවුල්-ආරවුල",
       "Category": "Local News",
       "Parent URL": "https://www.hirunews.lk/local-news.php?pageID=3959"
}