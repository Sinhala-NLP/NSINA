{
       "Source": "hirunews",
       "Timestamp": "Monday, 31 January 2022 - 7:37",
       "Headline": "බලශක්ති ඇමතිගෙන් විදුලිබල මණ්ඩලයට චෝදනා (වීඩියෝ)",
       "News Content": "ඉල්ලුම සහ සැපයුම අතර මෙගාවොට් 300ක පරතරයක් පවතින අතර, එය ලබා ගැනීමට විදුලිබල මණ්ඩලයට නිශ්චිත සැලැස්මක් නොමැති බව බලශක්ති අමාත්‍ය උදය ගම්මන්පිල පවසනවා.\nඔහු මේ බව සඳහන් කළේ, කොළඹ ඊයේ පැවති වැඩසටහනකින් අනතුරු ව මාධ්‍යවේදීන් නැගූ ප්‍රශ්නවලට පිළිතුරු ලබා දෙමින්.\nමේ අතර, අද දිනය දක්වා විදුලි කප්පාදුවක් නොකරන ලෙසට මහජන උපයෝගීතා කොමිසම පසුගිය බ්‍රහස්පතින්දා විදුලිබල මණ්ඩලයට දැනුම් දී තිබුණා.\nඉදිරි විදුලි සැපයුම සම්බන්ධයෙන් තීරණයක් ප්‍රකාශයට පත් කිරීම සඳහා මහජන උපයෝගීතා කොමිසම අද යළි රැස්වීමට නියමිත යි.\nඑමෙන්ම, නොරොච්චෝලේ ලක් විජය බලාගාරයේ අක්‍රියව තිබූ විදුලි ජනන යන්ත්‍රය අද සිට යළි ජාතික විදුලිබල පද්ධතියට එක් කිරීමට කටයුතු කරන බව විදුලිබල මණ්ඩලය ප්‍රකාශ කළා.\nමෙගාවොට් 900ක ධාරිතාවයකින් යුත් මෙම බලාගාරයේ මෙගාවොට් 300ක ජනන යන්ත්‍රයක් හදිසියේ බිඳ වැටීමට ලක්වුණේ පසුගිය දෙසැම්බර් 3 වන දායි.\nමේ අතර, විදුලිබල අමාත්‍ය ගාමිණි ලොකුගේ කැස්බෑවේ ඊයේ පැවති උත්සවයකින් අනතුරුව මාධ්‍ය වෙත කියා සිටියේ පෙබරවාරි සිට අප්‍රේල් දක්වා අවශ්‍ය විදුලිබල ධාරිතාව ගණනය කළ යුතු බවයි.",
       "URL": "https://www.hirunews.lk/295715/බලශක්ති-ඇමතිගෙන්-විදුලිබල-මණ්ඩලයට-චෝදනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1386"
}