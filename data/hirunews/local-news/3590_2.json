{
       "Source": "hirunews",
       "Timestamp": "Tuesday, 25 December 2018 - 6:53",
       "Headline": "පළාත් කිහිපයකට අදත් වැසි",
       "News Content": "අද දිනයේත් දිවයිනේ පළාත් කිහිපයකට වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nඒ අනුව උතුරු, නැගෙනහිර සහ උතුරු මැද පළාත්වල වැසි හෝ ගිඟුරුම් සහිත වැසි ඇති විය හැකි බවයි එම දෙපාර්තමේන්තුව අද (25) නිකුත් කළ නිවේදනයේ දැක්වෙන්නේ.\nදිවයිනේ සෙසු ප්‍රදේශවල සවස දෙකෙන් පමණ පසුව වැසි හෝ ගිඟුරුම් සහිත වැසි ඇති විය හැකි අතර මධ්‍යම, සබරගමුව සහ බස්නාහිර පළාත්වලත් යාපනය සහ මුලතිවු දිස්ත්‍රික්කවලත් ඇතැම් ස්ථානවල මිලිමීටර් 75ක පමණ  තද වැසි ද ඇතිවිය හැකි බවයි කාලගුණ විද්‍යා දෙපාර්තමේන්තුව සඳහන් කළේ.\nමේ අතර, රාජාංගනය, දැදුරු ඔය සහ ඉරණමඩු ජලාශවල වාන්දොරටු තවදුරටත් විවෘත කර ඇති බැවින් ඒ ආශ්‍රිතව පහත් බිම්වල සිටින ජනතාව අවධානයෙන් පසුවිය යුතු බවයි ආපදා කළමනාකරණ මධ්‍යස්ථානය සඳහන් කළේ.\nඅයහපත් කාලගුණය හේතුවෙන් දැනට මුලතිව්, කිලිනොච්චි, මන්නාරම, වව්නියාව සහ යාපනය යන දිස්ත්‍රික්කවල පවුල් 23,000කට අයත් පුද්ගලයින් 73,000 කට අධික පිරිසක් පීඩාවට පත්ව තිබෙනවා.\nඊයේ (24) දිනයේදී රාජ්‍ය පරිපාලන හා ආපදා කළමනාකරණ අමාත්‍ය රංජිත් මද්දුම බණ්ඩාර කිලිනොච්චිය ප්‍රදේශය ආශ්‍රිතව ඇති වී තිබෙන ගං වතුර ආපදා තත්ත්වය පිළිබදව නිරීක්ෂණ චාරිකාවක නිරත වුණා.\nඅනතුරුව ඒ පිළිබදව විශේෂ වාර්තාවක් අග්‍රාමාත්‍යවරයා වෙත ද ඉදිරිපත් කර ඇති අතර, එහිදී අග්‍රාමාත්‍යවරයා දැනුම් දී ඇත්තේ විපතට පත් ජනතාව වෙත කඩිනමින් සහන සපයන ලෙසටයි.\nඔවුන්ට වන්දි ලබාදීමේ කටයුතු වහාම ආරම්භ කරන ලෙසට ද අග්‍රාමාත්‍ය රනිල් වික්‍රමසිංහ නිලධාරීන්ට උපදෙස් ලබාදී තිබෙනවා.\nඅධික වර්ෂාපතනය සමඟ ඇති වූ ගංවතුර තත්ත්වය හේතුවෙන් පූර්ණ හානි වූ නිවසකට රුපියල් ලක්ෂ 25ක වන්දි මුදලක් ගෙවීමට රජය දැනටමත් තීරණය කර අවසන්.",
       "URL": "https://www.hirunews.lk/206744/පළාත්-කිහිපයකට-අදත්-වැසි",
       "Category": "Local News",
       "Parent URL": "https://www.hirunews.lk/local-news.php?pageID=3590"
}