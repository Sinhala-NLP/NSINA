{
       "Source": "hirunews",
       "Timestamp": "Sunday, 18 September 2022 - 16:11",
       "Headline": "සියයට 60 ක ජනතාව ගන්නා ආහාර ප්‍රමාණය අඩුකර ඇති බව දත්තවලින් හෙළිවේ (වීඩියෝ)",
       "News Content": "රටේ පවතින ආහාර හිඟතාවය හේතුවෙන් සියයට 60 ක පමණ ජනතාව ලබා ගන්නා ආහාර ප්‍රමාණය අඩුකර ඇති බව දත්තවලින් වාර්තා වී ඇති බව ජාතික ආහාර සුරක්ෂිතා පිළිබද ජනාධිපති උපදේශක ආචාර්ය සුරේන් බටගොඩ පවසනවා.\nඔහු මේ බව සඳහන් කළේ ආහාර සුරක්ෂිතතාවය හා පෝෂණය පිළිබඳ බහු ආංශික ඒකාබද්ධ යාන්ත්‍රණය ක්‍රියාත්මක කිරීමේ වැඩසටහනට ජනාධිපති මාධ්‍ය කේන්ද්‍රයේදී එක්වෙමින්.\nඑහිදී පවතින තත්වය සම්බන්ධයෙන් සියලු දිස්ත්‍රික් ලේකම්වරුන් සහ ප්‍රාදේශිීය ලේකම්වරුන්ද දැනුවත් කර තිබෙනවා.\nඑහිදී ආහාර සුරක්ෂිතතාවය හා පෝෂණය පිළිබද දීර්ඝ ලෙස කරුණු සාකච්ඡා කර ඇති අතර ඊට අදාළව එළැඹෙන සතියේ සිට ගෙයින් ගෙට ගොස් අවශ්‍ය දත්ත රැස්කිරීමේ කටයුතුද ආරම්භ කරන බවයි ආචාර්ය සුරේන් බටගොඩ ප්‍රකාශ කළේ.\nමේ අතර විෂ සහිත සහල් ආනයනය කර ඇති බවට පළවන වාර්තා පදනම් විරහිත සාවද්‍ය එකක් බව රජයේ ප්‍රවෘත්ති දෙපාර්තමේන්තුව පවසනවා.\nනිවේදනයක් නිකුත් කරමින් එම දෙපාර්තමේන්තුව සදහන් කළේ 2017 වසරේදී සිදුකළ පර්යේෂණයක වාර්තාවක් මේ වන විට සමාජයේ සහ ඇතැම් මාධ්‍ය වාර්තා කර ඇති බවයි.\nඑමෙන්ම ජනාධිපති මාධ්‍ය අංශයද අද දහවල් නිවේදනයක් නිකුත් කරමින් සඳහන් කළේ විෂ සහිත සහල් ආනයනය කර ඇති බවට පළවන වාර්තා අසත්‍ය බවයි.\n2017 වසරේ සිදුකළ පරීක්ෂණයක් ආශ්‍රයෙන් ඇතැම් පුවත්පත් මෙවැනි වාර්තාවක් පළ කර තිබූ බවද එහි දැක්වෙනවා.\nමෙවැනි ප්‍රචාරයන් මගින් මහජනතාව තුළ අනවශ්‍ය කැළඹීම් ඇතිවිය හැකි බවයි ජනාධිපති මාධ්‍ය අංශය පෙන්වා දෙන්නේ.\nවිෂ සහිත සහල් ආනයනය කර ඇති බවට පළවන අසත්‍ය වාර්තා සම්බන්ධයෙන් සොයා බලන ලෙසට අපරාධ පරීක්ෂණ දෙපාර්තමේන්තුවට පැමිණිලි කරන බව වෙළඳ වානිජ හා ආහාර සුරක්ෂිතතා අමාත්‍යාංශයේ ලේකම් එස් කොඩිකාර ප්‍රකාශ කළා.\nඔහු කියා සිටියේ පලිබෝධනාශක රෙජිස්ට්‍රාර් කාර්යාලය, ජනවාරි සිට මේ දක්වා ආනයනය කරන ලද සහල් සම්බන්ධයෙන් විශ්ලේෂණ වාර්තාවක් නිකුත් කර ඇති බවට පළවන වාර්තා අසත්‍ය බවයි.\nකෙසේ වෙතත් මෙරටට ගෙන්වන සියලුම සහල් වර්ග පරික්ෂාවකින් තොරව වෙළදපොලට සහ රට තුළ පරිභෝජනය සදහා නිකුත් නොකරන බව සෞඛ්‍ය අමාත්‍යංශයේ ආහාර ආරක්ෂිත ඒකකය පවසනවා.\nඑහි ජ්‍යෙෂ්ඨ ප්‍රකාශකයෙකු සඳහන් කළේ පළවන වාර්තා සමග ශ්‍රී ලංකාව තුළට ගෙන්වන සියලු සහල් වර්ග පරීක්ෂාවකින් තොරව වෙළදපොළට නිකුත් නොකිරීමට මේ වන විටත් රජයෙන් උපදෙස් ලැබී ඇති බවයි.",
       "URL": "https://www.hirunews.lk/315731/සියයට-60-ක-ජනතාව-ගන්නා-ආහාර-ප්‍රමාණය-අඩුකර-ඇති-බව-දත්තවලින්-හෙළිවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=859"
}