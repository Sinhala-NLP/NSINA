{
       "Source": "hirunews",
       "Timestamp": "Sunday, 24 July 2022 - 23:03",
       "Headline": "කුසල්ට සල්ලි දෙන්න SLC බෑ කියයි (වීඩියෝ)",
       "News Content": "ආබාධයකට ලක්ව මේවන විට මාස 8ක කාලයක් ක්‍රිකට් පිටියෙන් ඉවත්ව සිටින කුසල් ජනිත් පෙරේරාගේ උරහිසේ සිදු කළ යුතු ශල්‍යකර්මය සඳහා ගෙවිය යුතු සම්පූර්ණ මුදල ලබාදීම ශ්‍රී ලංකා ක්‍රිකට් ආයතනය විසින් ප්‍රතික්ෂේප කර තිබෙනවා.\nකුසල්ගේ ශල්‍යකර්මය එංගලන්තයේදී සිදු කළ යුතු බව වෛද්‍ය නිර්දේශය වී තිබෙන අතර ඒ අනුව අදාළ කරුණ සම්බන්ධයෙන් ශ්‍රී ලංකා ක්‍රිකට් ප්‍රධාන විධායක නිලධාරී ඈෂ්ලි ද සිල්වා දැනුවත් කිරීමටයි කුසල් විසින් පියවර ගෙන ඇත්තේ.\nශල්‍යකර්මය වෙනුවෙන් වැයවන සම්පූර්ණ මුදල ශ්‍රී ලංකා ක්‍රිකට් ආයතනය විසින් පියවන්නේ ද යන්න ගැන කුසල් එහිදී විමසා ඇති අතර එහිදී ඔහුට දැනුම්දී ඇත්තේ රක්ෂණාවරණයෙන් ලැබෙන මුදල පමණක් ලබාදෙන බවත් වැයවන ඉතිරි මුදල් සියල්ල කුසල් විසින් දැරිය යුතු බවටයි.\nඑහිදී රක්ෂණාවරණයෙන් කොපමණ මුදලක් ලැබෙන්නේ ද යන්න සම්බන්ධයෙන් ක්‍රිකට් බලධාරීන් විසින් කුසල් දැනුවත් කර නැහැ.\nමෙලෙසින් කුසල්ගේ ශල්‍යකර්මය සිදු කිරීම දිගින් දිගටම ප්‍රමාද වෙද්දී එළඹෙන ලෝක කුසලාන පන්දුවාර 20 තරගාවලිය සඳහා ද ඔහුගේ සහභාගීත්වය අවිනිශ්චිත වී තිබෙනවා.\nකෙසේවෙතත් කුසල්ගේ මීළග බලාපොරොත්තුව වී ඇත්තේ ශ්‍රී ලංකා ක්‍රිකට් ආයතනයේ සභාපතිවරයා සමගින් සාකච්ඡා කර මෙම ගැටළුවට විසඳුමක් ලබාගැනීමයි.\nගෙවුණු කාලයේ අති විශාල ධනස්කන්ධයක් විවිධ වූ සමාජ සුබසාධන කටයුතු වෙනුවෙන් අත දිගහැර වියදම් කළ ශ්‍රී ලංකා ක්‍රිකට් බලධාරීන් කුසල්ගේ ශල්‍යකර්මය වෙනුවෙන් මුදල් වියදම් කරන්නට මෙතරම් මැලිවන්නේ කුමන කරුණක් මතද යන්න ඇත්තේ ප්‍රශ්නාර්ථයක්.",
       "URL": "https://www.hirunews.lk/310871/කුසල්ට-සල්ලි-දෙන්න-slc-බෑ-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=995"
}