{
       "Source": "hirunews",
       "Timestamp": "Wednesday, 18 December 2019 - 8:07",
       "Headline": "පිහි ඇනුමෙන් පසු කෑගල්ල අධිකරණ භූමියේ පරීක්ෂාවට සිටි පොලිසියේ දෙදෙනෙකුගේ වැඩ තහනම්",
       "News Content": "කෑගල්ල අධිකරණ ඉදිරිපිටදී පිහියෙන් ඇන කාන්තාවක් ඝාතනය කිරීමේ සිද්ධිය සම්බන්ධයෙන් අධිකරණ භූමියේ පරීක්ෂාවට සිටි පොලිස් සැරයන්වරුන් දෙදෙනෙකුගේ වැඩ තහනම් කර තිබෙනවා.\nඒ, රාජකාරිය නිසි පරිදි සිදු නොකිරීමේ චෝදනාව මතයි.\nඅදාළ පිහි  ඇනුම ඊයේ සිදුවූයේ නඩත්තු නඩුවකට පෙනී සිටීම සඳහා කෑගල්ල අධිකරණය වෙත පැමිණ සිටි කාන්තාවටයි.\nඇගේ ස්වාමිපුරුෂයා විසින් මෙම පිහි ඇනුම සිදුකර තිබූ අතර, සැකකරු යුද හමුදා සෙබලෙකු බවයි. සිද්ධිය සම්බන්ධයෙන් සැකකරු එම අවස්ථාවේ අධිකරණ භූමිය තුළදීම අත්අඩංගුවට ගනු ලැබුවා.\nමෙලෙස ජීවිතක්ෂයට පත්වුණේ රඹුක්කන ප්‍රදේශයේ පදිංචි 50 හැවිරිදි දෙදරු මවක්.",
       "URL": "https://www.hirunews.lk/230479/පිහි-ඇනුමෙන්-පසු-කෑගල්ල-අධිකරණ-භූමියේ-පරීක්ෂාවට-සිටි-පොලිසියේ-දෙදෙනෙකුගේ-වැඩ-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=2997"
}