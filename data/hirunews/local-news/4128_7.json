{
       "Source": "hirunews",
       "Timestamp": "Saturday, 13 January 2018 - 11:10",
       "Headline": "මොරටුවේ දී මරා දැමූ කාන්තාව",
       "News Content": "මොරටුව - රාවතාවත්ත ප්‍රදේශයේදී තියුණු ආයුධයකින් පහර දී ඝාතනය කරන ලද කාන්තාවකගේ මළ සිරුරක් ඊයේ (12) සන්ධ්‍යාවේ පොලීසිය මගින් සොයාගෙන තිබෙනවා.\nඒ, 119 ක්ෂණික දුරකථන අංකය ඔස්සේ මොරටුව පොලීසියට ලැබුණු තොරතුරක් මතයි.\nමෙලෙස මිය ගොස් ඇත්තේ රාවතාවත්ත ප්‍රදේශයේ පදිංචි 44 හැවිරිදි කාන්තාවක්.\nපශ්චාත් මරණ පරීක්ෂණය අද (13) පානදුර රෝහලේදී සිදුකිරීමට නියමිත බව පොලීසිය සඳහන් කළා.\nඇයගේ සිරුරේ පපු පෙදෙසින් රුධිරය ගලායන ආකාරයද ප්‍රදේශවාසීන්ට නිරීක්ෂණය වී තිබෙනවා.\nපොලිස් විමර්ශනවලදී අනාවරණ වී ඇත්තේ නිවසේ සවිකර තිබූ ආරක්ෂක කැමරා පද්ධතියේ දත්ත ගබඩාවද අතුරුදන්ව ඇති බවයි.\nඑමෙන්ම, ඝාතනයට ලක්වු කාන්තාව සිය සැමියාගෙන් වෙන් වී වාසය කරන අතර, මාතර ප්‍රදේශයේ ඇය සතු ගොඩනැගිල්ලක් කුලියට දුන් පුද්ගලයින් සමඟ ආරවුලක් පැවති බවටද අනාවරණ වී තිබෙනවා.\nඒ සම්බන්ධයෙන් ඊයේ මාතර මහේස්ත්‍රාත් අධිකරණයේ නඩුවක්ද විභාගවීමට නියමිතව තිබූ බවයි පොලිස් අනාවරණ වී ඇත්තේ.\nමීට අමතරව කලක පටන් ඇය සමඟ සබඳතාවක් පැවැත්වීම සඳහා යුද හමුදා සෙබලෙකු බලපෑම් කරමින් සිට ඇති අතර, මියගිය කාන්තාව ඊට විරුද්ධ වී ඇති බවද අනාවරණ වී තිබෙනවා.\nඝාතනය සිදුකළ පුද්ගලයින් සම්බන්ධයෙන් මෙතෙක් තොරතුරක් වාර්තා වී නොමැති බවයි පොලිසිය වැඩිදුරටත් කියා සිටියේ.",
       "URL": "https://www.hirunews.lk/180945/මොරටුවේ-දී-මරා-දැමූ-කාන්තාව",
       "Category": "Local News",
       "Parent URL": "https://www.hirunews.lk/local-news.php?pageID=4128"
}