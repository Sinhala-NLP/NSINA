{
       "Source": "hirunews",
       "Timestamp": "Monday, 27 January 2020 - 12:44",
       "Headline": "කෘත්‍යාධිකාරියට සාමාජිකයින් පත් කිරීම කල් යයි",
       "News Content": "එක්සත් ජාතික පක්ෂයේ කෘත්‍යාධිකාරී මණ්ඩලය සඳහා නව සාමාජිකයන් පත් කිරීම ඉදිරි සති දෙක තුළදී පක්ෂ නායක රනිල් වික්‍රමසිංහ විසින් සිදුකිරීමට නියමිතයි.\nඑක්සත් ජාතික පක්ෂය තුළ පවතින නායකත්ව අර්බුදය සම්බන්ධයෙන් පසුගිය දින කිහිපයේ එම පක්ෂයේ ජ්‍යෙෂ්ඨයන් අතර සාකච්ඡා වට කිහිපයක් පැවැත්වුණා.\nකෙසේ වෙතත් එම සාකච්ඡාවලදී යෝජනා සාකච්ඡා කිරීම හැරුණුවිට පක්ෂ නායකත්වය සම්බන්ධයෙන් අවසන් එකඟතාවකට පැමිණීමට හැකියාව ලැබී තිබුණේ නැහැ.\nමෙම හමු අතරින් වඩාත් අවධානය යොමුවූයේ එක්සත් ජාතික පක්ෂ නායක රනිල් වික්‍රමසිංහ සහ කථානායක කරූ ජයසූරිය අතර හමුවයි.\nඑහිදී නායකත්වය සම්බන්ධයෙන් සිය ස්ථාවරය පැය 48 ක් තුළ දැනුම් දෙන බව රනිල් වික්‍රමසිංහ ප්‍රකාශ කර තිබුණද මේ වනතුරුත් නිල ස්ථාවරයක් ප්‍රකාශයට පත් කර නැහැ.\nඑවන් පසුබිමක් තුළයි විපක්ෂ නායක සජිත් ප්‍රේමදාස, සිය පක්ෂයේ ආසන සංවිධායකවරුන් සහ පළාත්පාලන නියෝජිතයන් වෙනම කොළඹට කැඳවා ඊයේ සාකච්ඡා කරනු ලැබුවේ.\nමේ අතර ඉදිරි මහ මැතිවරණයේදී වෙනම තරග කිරීම සම්බන්ධයෙන් අවසන් තීන්දුවක් ගැනීමට දමිල ප්‍රගතිශීලී සන්ධානය අද පස්වරුවේ යොදාගෙන තිබූ සාකච්ඡාව කල් දමා තිබෙනවා.\nඑම සන්ධානයේ දේශපාලන මණ්ඩල රැස්වීම අද නුවරඑළියේදී පවත්වා මේ සම්බන්ධයෙන් අවසන් තීන්දුව ප්‍රකාශයට පත් කරන බව මීට පෙර සඳහන් කර තිබුණා.\nඑහෙත් එම සන්ධානයේ නායක පාර්ලිමේන්තු මන්ත්‍රී මනෝ ගනේෂන් කියා සිටියේ තම සන්ධානයේ මහ ලේකම්වරයා දැනට විදේශ ගතවී ඇති බැවින් අද පස්වරුවේ සාකච්ඡාව දින කිහිපයකට කල් තැබූ බවයි.",
       "URL": "https://www.hirunews.lk/233159/කෘත්‍යාධිකාරියට-සාමාජිකයින්-පත්-කිරීම-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=2932"
}