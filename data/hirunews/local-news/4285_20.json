{
       "Source": "hirunews",
       "Timestamp": "Friday, 06 October 2017 - 13:33",
       "Headline": "ගල්කිස්සේ කලහකාරී සිද්ධියට හිටපු පොලිස් කොස්තාපල්වරයෙක් අත්අඩංගුවට",
       "News Content": "ගල්කිස්සේ නිවසක සිදුවූ කලහකාරී සිද්ධිය සම්බන්ධයෙන් මහවාද්දුව ප්‍රදේශයේ පදිංචි පුද්ගලයෙකු අද (06) උදෑසන කොළඹ අපරාධ කොට්ඨාශයට භාර වීමෙන් අනතුරුව අත්අඩංගුවට ගෙන තිබෙනවා.\nවයස අවරුදු 40ක් වන ප්‍රගීත් චානක ගුණතිලක යන සැකකරු මෙලෙස අත්අඩංගුවටගත් බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nඔහු පොලිසියේ හිටපු කොස්තාපල්වරයෙකු වන අතර ඔහු වැඩ තහනමකට ලක්ව සිටිනවා.\nඔහුට එරෙහිව මේ වන විට පානදුර මහේස්ත්‍රාත් අධිකරණයේ නඩු 3 ක්ද ඇති බවයි පොලිසිය සඳහන් කළේ.\nඉන් නඩු 2 ක් මුස්ලිම් පල්ලියකට පහර දී අලාභහානි සිදුකිරීම පිළිබඳව වන අතර එක් නඩුවක් පානදුර බාලිකා මහා විද්‍යාලයේ විදුහල්පතිනියකට තර්ජනය කිරීමක්.\nසැකකරු ගල්කිස්ස මහේස්ත්‍රාත් අධිකරණයට ඉදිරිපත් කිරීමට නියමිතයි.\nපසුගිය 26 වනදා මියන්මාර සරණාගතයින් රඳවා සිටි ගල්කිස්ස ප්‍රදේශයේ පිහිටි කුලී නිවසක් ඉදිරිපිට කලහකාරි ලෙස හැසිරිම සම්බන්ධයෙන් මීට පෙර සිංහල රාවය සංවිධානයේ සභාපති පූජ්‍ය අක්මීමන දයාරතත හිමියන් ඇතුලූ 7 දෙනෙකු අත්අඩංගුවට ගෙන මේ මස 09 වනදා රක්ෂිත බන්ධනාගාර ගත කර සිටිනවා.\nමේ අතර, මෙම සිද්ධිය සම්බන්ධයෙන් රක්ෂිත බන්ධනාගාර ගත කර සිටින සිංහල රාවය සංවිධානයේ සභාපති පූජ්‍ය අක්මීමන දයාරතන හිමියන් ඇතුළු 7 දෙනාගේ සුවදුක් විමසීම සඳහා රාවණා බලය සංවිධානයේ මහලේකම් පූජ්‍ය ඉත්තෑකන්දේ සද්ධාතිස්ස හිමියන් ඇතුළු භික්ෂූන් වහන්සේලා පිරිසක් අද වැලිකඩ බන්ධනාගාරය වෙත පැමිණියා.",
       "URL": "https://www.hirunews.lk/172753/ගල්කිස්සේ-කලහකාරී-සිද්ධියට-හිටපු-පොලිස්-කොස්තාපල්වරයෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4285"
}