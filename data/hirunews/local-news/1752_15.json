{
       "Source": "hirunews",
       "Timestamp": "Sunday, 15 August 2021 - 19:04",
       "Headline": "සෞඛ්‍ය අංශවලින් නිල උපදෙසක් ලැබුණොත් රට වසා දැමීමට සූදානම් - රාජ්‍ය ඇමති චන්න ජයසුමන කියයි (වීඩියෝ)",
       "News Content": "නිල වශයෙන් සෞඛ්‍ය අංශ වලින් ඉල්ලීමක් සිදුකළහොත් රට වසා දැමීම සඳහා රජය සුදානම් බව රාජ්‍ය අමාත්‍ය මහාචාර්ය චන්න ජයසුමන පවසනවා.\nරජය විසින් සියලු තීන්දු ගනු ලබන්නේ වෛද්‍යවරුන්ගේ උපදෙස් අනුව බව ද රාජ්‍ය අමාත්‍යවරයා අද මාධ්‍ය වෙත අදහස් දක්වමින් වැඩිදුරටත් සඳහන් කළා.\nකොරෝනා වෛරසයට සමාජය අනවශ්‍ය ලෙස නිරාවරණය විම තුළින් ජනතාව අතර ප්‍රතිශක්තිය ගොඩනැගිම සිදුකළ නොහැකි බව ශ්‍රි ජයවර්ධනපුර විශ්ව විද්‍යාලයේ අසාත්මිකතා, ප්‍රතිශක්ති විද්‍යාව සහ සෛළ ජීව විද්‍යා ඒකකයේ අධ්‍යක්ෂ ආචාර්ය චන්දිම ජීවන්දර පවසනවා.\nසිය ට්විටර් ගිණුමේ සටහනක් තබමින් ඔහු පෙන්වා දෙන්නේ එමගින් සිදු වන්නේ අනවශ්‍ය රෝගින් බිහිවීම සහ මරණ අනුපාතය වැඩිවීම පමණක් බවයි.\nකොරෝනා වෛරස ව්‍යාප්තිය සාර්ථකව පාලනය කළ බොහෝ රටවල් එම ඉලක්කයට ළගා වී ඇත්තේ එන්නත්කරණය අවසන් කර ප්‍රතිශක්තිකරණ සඳහා අවස්ථාව උදාකර ගැනීමෙන් බව පැහැදිලි කරුණක්.\nකෙසේ වෙතත්, ශ්‍රි ලංකාවේ මේ වනවිටත්, කුමන හෝ එන්නතක දෙවන මාත්‍රාව ලබාදීමෙන් පුර්ණ ප්‍රතිශක්තිකරණයක් සඳහා අවස්ථාව පවතින්නේ එන්නත් කළ යුතු ජනගහනයෙන් සියයට 25කටත් අඩු පිරිසක්.\nමෙවැනි තත්ත්වයක් යටතේ ජනතාව වෛරසයෙන් නිරාවරණය වීමෙන් සමූහ ප්‍රතිශක්තියක් ගොඩනැගේ යැයි අපේක්ෂා කළ නෙැහැකි අතර, එය විද්‍යාත්මකව සිදු කළ නොහැකි බව ඔහුගේ අදහසයි.\nමේ හේතුවෙන් සමාජයේ උපරිම පිරිසකට හැකි ඉක්මනින් එන්නත් මාත්‍රා දෙකම ලබාදීමත්, ඒ වනතෙක් ජනතාව වෛරසයට අනවශ්‍ය ලෙස නිරාවරණය වීම සීමා කිරිමත්, ඉතා වැදගත් බව ශ්‍රි ජයවර්ධනපුර විශ්ව විද්‍යාලයේ අසාත්මිකතා, ප්‍රතිශක්ති විද්‍යාව සහ සෛල ජීව විද්‍යා ඒකකයේ අධ්‍යක්ෂ ආචාර්ය චන්දිම ජීවන්දර වැඩිදුරටත් සඳහන් කළා.\nමේ අතර, වයස අවුරුදු 12ට වැඩි ළමයින්ටත් පියවරෙන් පියවර කොවිඩ් ප්‍රතිශක්තීකරණ එන්නත් ලබා දීමේ වැඩපිළිවෙලක් රජය විසින් සැළසුම් කර ඇති බව අග්‍රාමාත්‍ය මහින්ද රාජපක්ෂ ප්‍රකාශ කළා.\nහම්බන්තොට රෝහලේ ස්ථාපිත දකුණු පළාත් කොවිඩ්-19 ළමා ප්‍රතිකාර ඒකකය විවෘත කිරීමේ අවස්ථාවට තංගල්ල කාල්ටන් නිවසේ සිට වීඩියෝ තාක්ෂණය ඔස්සේ එක්වෙමිනුයි අග්‍රාමාත්‍ය මහින්ද රාජපක්ෂ මේ බව සඳහන් කළේ.\nමේ අතර, නිවෙස් නිරෝධානයේදි මිය යන පුද්ගලයන්ගේ දේහ පශ්චාත් මරණ පරික්ෂණය සදහා යොමු කර යළිත් ඥාතින්ට භාරදීමේදී ප්‍රමාදයක් සිදු වන බව ශ්‍රි ලංකා හදිසි මරණ පරික්ෂකවරුන්ගේ සංගමය පවසනවා.\nඑම සංගමයේ මාධ්‍ය ලේකම් දික්ඔය මුලික රෝහලේ හදිසි මරණ පරික්ෂක මොහොමඩ් ෆසිර් කියා සිටියේ  සෞඛ්‍ය අමාත්‍යංශය විසින් පසුගිය ජුනි 19 වනදා නිකුත් කරන ලද චක්‍රලේඛය අනුව එම ප්‍රමාදය සිදු බව බවයි.\nඑසේම, හල්දුම්මුල්ල දඩයම්පොළ ප්‍රදේශයේ නිවසක පැවැති කිරි අම්මාවරුන්ගේ දානයකට සහභාගි වු පුද්ගලයින් 14 දෙනෙකුට කොරෝනා ආසාදිනය වි ඇති බවට තහවුරු වි තිබෙනවා.\nඒ හේතුවෙන් ප්‍රදේශයේ 190 දෙනෙකු කොරෝනා පරික්ෂණ සඳහා යොමු කර ඇති බව සඳහන්.",
       "URL": "https://www.hirunews.lk/279784/සෞඛ්‍ය-අංශවලින්-නිල-උපදෙසක්-ලැබුණොත්-රට-වසා-දැමීමට-සූදානම්-රාජ්‍ය-ඇමති-චන්න-ජයසුමන-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1752"
}