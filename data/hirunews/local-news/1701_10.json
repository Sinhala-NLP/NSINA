{
       "Source": "hirunews",
       "Timestamp": "Friday, 10 September 2021 - 7:56",
       "Headline": "මෙරට පූර්ණ එන්නත්කරණය ලැබූ සංඛ්‍යාව කෝටිය ඉක්මවයි",
       "News Content": "මෙරට කොරෝනා ප්‍රතිශක්තිකරණ වැඩසටහනට අදාළ ව පූර්ණ එන්නත්කරණය ලැබූ පුද්ගලයින්ගේ සංඛ්‍යාව මේ වනවිට කෝටිය ඉක්මවා තිබෙනවා.\nඒ අනුව කොරෝනා එන්නත් දෙක ම ලබාගත් පුද්ගලයින්ගේ සංඛ්‍යාව එක්කෝටි දෙලක්ෂ 11,537ක්.\nඊයේ දිනයේ දී පුද්ගලයින් තුන්ලක්ෂ 52,008 දෙනෙකුට කොරෝනා එන්නත් ලබා දී ඇති බවයි වසංගත රෝග විද්‍යා අංශය නිවේදනය කළේ.\nඒ අනුව සයිනොෆාම් එන්නතේ දෙවන මාත්‍රාව පුද්ගලයින් දෙලක්ෂ 1,834 දෙනෙකුට ලබා දී ඇති අතර, එහි පළමු මාත්‍රාව ලබාදුන් පුද්ගලයින් සංඛ්‍යාව එක්ලක්ෂ 11,870ක්.\nඊට අමතර ව මොඩර්නා එන්නතේ දෙවන මාත්‍රාව පුද්ගලයින් 13,040 දෙනෙකුට සහ කොවිෂීල්ඩ් එන්නතේ දෙවන මාත්‍රාව පුද්ගලයින් 669 දෙනෙකුට ලබා දී තිබෙනවා.",
       "URL": "https://www.hirunews.lk/281831/මෙරට-පූර්ණ-එන්නත්කරණය-ලැබූ-සංඛ්‍යාව-කෝටිය-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=1701"
}