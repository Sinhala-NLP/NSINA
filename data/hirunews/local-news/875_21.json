{
       "Source": "hirunews",
       "Timestamp": "Sunday, 11 September 2022 - 15:11",
       "Headline": "ව්‍යාජ විදේශ ගමන් බලපත්‍ර දෙකක් සමග විදේශිකයින් දෙදෙනකු අත්අඩංගුවට",
       "News Content": "ව්‍යාජ විදේශ ගමන් බලපත්‍ර භාවිත කරමින් විදෙස්ගත වීමට තැත්කළ ඉරාන සහ සෝමාලියානු ජාතිකයන් දෙදෙනෙකු කටුනායක ජාත්‍යන්තර ගුවන්තොටුපළේදී අත්අඩංගුවට ගෙන තිබෙනවා.\nඅත්අඩංගුවට ගත් ඉරාන ජාතිකයා ප්‍රංශය බලා පිටත්ව යාමට අද (11) අලුයම 12 යි 40 ට ඉරානයේ සිට කටුනායක ගුවන්තොටුපළ වෙත පැමිණ තිබුණා.\nමොහු ඉදිරිපත් කළ ලියකියවිලි පිළිබද ඇතිවූ සැකයක් මත සිදුකළ තාක්ෂණික පරීක්ෂා කිරීම්වලදී ඒවා කූඨ ලේඛන බවට තහවුරු වී ඇති බවයි අප ගුවන්තොටුපළ වාර්තාකරු සදහන් කළේ.\nඒ අනුව ඔහුගෙන් සිදුකළ ප්‍රශ්න කිරීම්වල දී අනාවරණය වී ඇත්තේ ඔහුට ජීවිත තර්ජන පවතින බැවින් ප්‍රංශයට පළා යාමට පැමිණි බවයි.\nඑමෙන්ම එම ඉරාන ජාතිකයාගේ සැබෑ ගුවන්ගමන් බලපත්‍රය කටුනායක ගුවන්තොටුපළේ පිටවීමේ පර්යන්තයේ ආසනයක් මත තිබියදී සොයාගෙන තිබෙනවා.\nමේ අතර අත්අඩංගුවට ගත් සෝමාලියානු ජාතික සැකකරු ඊයේ රාත්‍රියේ ගුවන්තොටුපලට පැමිණ ඇත්තේ දකුණු අප්‍රිකාව බලා පිටත්ව යාමට වන අතර ඔහුගේ විදෙස් ගමන් බලපත්‍රය ද ව්‍යාජ තොරතුරු ඇතුළත් කර සකසා ඇති බවට තහවුරු වී තිබෙනවා.\nඑම සැකකරුගේ සැබෑ ගුවන්ගමන් බලපත්‍රය ඔහු නැවතී සිටි කාමරය තුළ තිබී ආගමන විගමන දෙපාර්තමේන්තු නිලධාරින් විසින් සොයාගෙන ඇති බව සදහන්.",
       "URL": "https://www.hirunews.lk/315141/ව්‍යාජ-විදේශ-ගමන්-බලපත්‍ර-දෙකක්-සමග-විදේශිකයින්-දෙදෙනකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=875"
}