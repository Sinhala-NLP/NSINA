{
       "Source": "hirunews",
       "Timestamp": "Tuesday, 09 March 2021 - 19:22",
       "Headline": "බස්නාහිර පාසල්වල සෙසු ශ්‍රේණි අප්‍රේල් මස 19 වන දා විවෘත වෙයි(විඩියෝ)",
       "News Content": "බස්නාහිර පළාතේ පාසල්වල 5, 11 සහ 13 ශ්‍රේණි හැර අනෙකුත් ශ්‍රේණි අප්‍රේල් 19 වනදා ආරම්භ කරන බව අධ්‍යාපන අමාත්‍ය මහාචාර්ය ජී.එල්. පීරිස් අද ප්‍රකාශ කළා.\nමේ අතර, කොරෝනා වෛරසය හේතුවෙන් කඩාවැටී තිබූ සංචාරක කර්මාන්තය නැවත ප්‍රවර්ධනය කිරීම පිළිබඳ සාකච්ඡාවක් සෞඛ්‍ය අමාත්‍යාංශයේ අද පැවැත්වුණේ අමාත්‍යවරුන් වන ප්‍රසන්න රණතුංග සහ පවිත්‍රා වන්නිආරච්චිගේ ප්‍රධානත්වයෙන්.\nඑසේම ඩුබායි හි සංචාරයක නිරතව සිටින අතරතුර අමාත්‍ය නාමල් රාජපක්ෂ කොරෝනා වසංගතය හේතුවෙන් එහි සිරව සිටින ශ්‍රී ලාංකිකයන් පිරිසක් හමුව ඇති අතර, ඔවුන් කඩිනමින් මෙරටට ගෙන්වාගැනීමට කටයුතු සම්පාදනය කළ බව ඔහුගේ නිල ට්විටර් ගිණුමේ සඳහන් කර තිබුණා.\nමේ අතර ආසාදිත තරුණියක් වාර්තාවීමත් සමඟ පසුගිය 25 වනදා දෙයියන්දර නගරයේ උත්සව ශාලාවක පැවති මංගල උත්සවයකට සහභාගි වූ 63 දෙනෙකු සමන්විත පිරිසක් නිරෝධායනයට යොමු කිරීමට පියවර ගෙන තිබෙනවා.\nඅද දිනයේදී තවත් කොරෝනා ආසාදිතයන් 240 දෙනෙකු සුවය ලබා පිටව යෑමත් සමඟ මෙරට කොරෝනා ආසාදනය වී සුවය ලැබූ සංඛ්‍යාව 82,753 දක්වා ඉහළ ගියා.\nඑසේම මඩකලපුව - ඔට්ටමාවඩි ප්‍රදේශයේදී අදත් කොරෝනා ආසාදිත මෘතදේහ හතක් භූමදාන කර තිබෙනවා.",
       "URL": "https://www.hirunews.lk/264850/බස්නාහිර-පාසල්වල-සෙසු-ශ්‍රේණි-අප්‍රේල්-මස-19-වන-දා-විවෘත-වෙයි-විඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2099"
}