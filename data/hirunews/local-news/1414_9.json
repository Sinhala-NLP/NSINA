{
       "Source": "hirunews",
       "Timestamp": "Wednesday, 19 January 2022 - 17:01",
       "Headline": "බැසිල් රාජපක්ෂ ඇතුළු විත්තිකරුවන් නිදහස් කරන්නේ ද නැද්ද යන නියෝගය ලබන පළවෙනිදා",
       "News Content": "මුදල් අමාත්‍ය බැසිල් රාජපක්ෂ හා දිවිනැගුම සංවර්ධන දෙපාර්තමේන්තුවේ හිටපු අධ්‍යක්ෂ ජනරාල් කිත්සිරි රණවකට එරෙහිව පවතින ලිත් නඩුවේ විත්තියේ සාක්ෂි කැඳවීමකින් තොරව විත්තිකරුවන් නිදහස් කරන ලෙස කෙරුණු ඉල්ලීම පිළිබඳ නියෝගය ලබන මස පළමුවනදා ප්‍රකාශයට පත්කරන බව, කොළඹ මහාධිකරණය සඳහන් කළා.\nඒ මෙම නඩුව කොළඹ ප්‍රධාන මහාධිකරණ විනිසුරු දමිත් තොටවත්ත ඉදිරියේ අද කැඳවූ අවස්ථාවේයි.\nපැමිණිල්ලේ සාක්ෂි කැඳවීම අවසන් කරන බව නීතිපතිවරයා වෙනුවෙන් පෙනී සිටි නියෝජ්‍ය සොලිසිටර් ජෙනරාල්වරයා දැනුම් දුන්නා.\nඑහිදී විත්තිකරුවන් වෙනුවෙන් පෙනී සිටි නීතිඥවරුන් ඉල්ලා සිටියේ තම සේවාදායකයින්ට එරෙහි චෝදනා සාධාරණ සැකයකින් තොරව ඔප්පු වී නොමැති හෙයින් විත්තියේ සාක්කි කැඳවීමකින් තොරව විත්තිකරුවන් නිදහස් කරන ලෙසයි.\n2015 වසරේ පැවති ජනාධිපතිවරණය සමයේ දිවිනැගුම සංවර්ධන දෙපාර්තමේන්තුවට අයත් රුපියල් දෙකෝටි 94 ලක්ෂයක මුදලක් වැයකර එවක ජනාධිපති අපේක්ෂක මහින්ද රාජපක්ෂගේ රුව සහිත ලිත් ලක්ෂ 50 ක් මුද්‍රණය කර බෙදා හැරීම සම්බන්ධයෙන් නීතිපතිවරයා මෙම නඩුව ගොනුකර තිබෙනවා.",
       "URL": "https://www.hirunews.lk/294481/බැසිල්-රාජපක්ෂ-ඇතුළු-විත්තිකරුවන්-නිදහස්-කරන්නේ-ද-නැද්ද-යන-නියෝගය-ලබන-පළවෙනිදා",
       "Category": "Local News",
       "Parent URL": "https://www.hirunews.lk/local-news.php?pageID=1414"
}