{
       "Source": "hirunews",
       "Timestamp": "Saturday, 06 February 2021 - 19:08",
       "Headline": "අපයෝජන සිද්ධියක සැකකරුවෙකු අත්අඩංගුවට ගැනීමට පොලිසිය මහජන සහය පතයි (වීඩියෝ)",
       "News Content": "බාල වයස්කාර දැරියක් අපහරණය කිරීම සම්බන්ධයෙන් අවශ්‍ය කරන සැකකරුවෙකු අත්අඩංගුවට ගැනීම සඳහා පොලිසිය මහජන සහය පතනවා.\nඅවුරුදු 15යි මාස 10ක් වයසැති දැරියක් අපහරණය කිරීම සම්බන්ධයෙන් සූරියපුර පොලිසියට පසුගිය වසරේ දෙසැම්බර් මස 2 වනදා ලැබුනු පැමිණිල්ලකට අනුව විමර්ශණ සිදුකර ඇති අතර එහිදී සිද්ධියට අදාළ සැකකරු හඳුනාගෙන තිබෙනවා.\nකෙසේවෙතත් එම පුද්ගලයා අත්අඩංගුවට ගැනීම සඳහා ස්ථිර ලිපිනයක් අනාවරණය කර ගැනීමට නොහැකි වී ඇති බවයි පොලිසිය සඳහන් කළේ.\nඑම සැකකරු විවිධ ප්‍රදේශවල සංචාරය කරමින් කට්ටඩියෙකු ලෙසට කටයුතු කරන බවට ද තොරතුරු හෙළිවී තිබෙනවා.\nඅදාළ කට්ටඩියා විවිධ ප්‍රදේශවල සංචාරය කරමින් තම වෘත්තිය සිදුකරගෙන ගොස් ඇති බවටයි විමර්ශනවලදී අනාවරණ වී ඇත්තේ.\nඒ අනුව පසුගියදා හංවැල්ල ප්‍රදේශයේ ශාන්ති කර්මයකට පැමිණි අවස්ථාවේදී මොහු එම දැරිය සමඟ සම්බන්ධතාවක් ඇතිකරගෙන තිබෙන බව සඳහන්.\nපසුව දැරිය රැගෙන අදාළ පුද්ගලයා එම ප්‍රදේශයෙන් පලාගොස් තිබෙනවා.\nදැරියගේ මව මේ සම්බන්ධයෙන් කන්තලේ සූරියපුර පොලීසියට පැමිණිල්ලක් කර ඇත්තේ තම ස්වාමිපුරුෂයාගේ නිවසට පැමිණ සිටි අවස්ථාවේ අදාළ දැරිය අතුරුදන් වී ඇති බව පවසමින්.\nදැරියගේ මව සහ පියා වෙන් වෙන්ව ජීවත්වන බවටයි පොලීසිය සඳහන් කළේ.\nදැරියගේ මවගේ පැමිණිල්ල මත පොලීසිය විමර්ශනයක් ආරම්භ කර ඇති අතර, සැකකාර කට්ටඩියාගේ ඡායාරූපයක්ද මාධ්‍ය වෙත නිකුත් කර තිබෙනවා.\nසුබසිංහ ආරච්චිගේ ශ්‍රී නමින්ද කුමාර නම් සැකකරු සම්බන්ධයෙන් තොරතුරක් ඇත්නම් 0718591195 අංකයෙන් සූරියපුර පොලිස් ස්ථානාධිපතිවරයා හෝ 0262234722 අංකයෙන් සූරියපුර පොලිස් ස්ථානයට දැනුම්දෙන ලෙසටයි පොලිසිය ඉල්ලා සිටින්නේ.",
       "URL": "https://www.hirunews.lk/261833/අපයෝජන-සිද්ධියක-සැකකරුවෙකු-අත්අඩංගුවට-ගැනීමට-පොලිසිය-මහජන-සහය-පතයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2164"
}