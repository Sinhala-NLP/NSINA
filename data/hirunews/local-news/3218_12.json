{
       "Source": "hirunews",
       "Timestamp": "Saturday, 03 August 2019 - 14:21",
       "Headline": "මධ්‍යම පළාත් ආණ්ඩුකාර මෛත්‍රී ගුණරත්න ඉල්ලා අස්වේ",
       "News Content": "ජනාධිපති ලේකම් කාර්යාලයෙන් ලද ඉල්ලීමකට අනුව තමා මධ්‍යම පළාත් ආණ්ඩුකාර සිය ධුරයෙන් ඉල්ලා අස්වීමේ ලිපිය භාර දුන් බව මධ්‍යම පළාත් ආණ්ඩුකාර මෛත්‍රී ගුණරත්න පවසනවා.\nදේශපාලන ආරංචි මාර්ග පැවසුවේ දකුණු පළාත් ආණ්ඩුකාර කීර්ති තෙන්නකෝන්ද  ධුරයෙන් ඉල්ලා අස්වීමට නියමිත බවයි.\nමෛත්‍රී ගුණරත්න පසුගිය ජනවාරි මස 4 වනදාත් කීර්ති තෙන්නකෝන් පසුගිය ජනවාරි මස 7 වනදාත් ආණ්ඩුකාරවරුන් ලෙස දිවුරුම් දුන්නා.\nකෙසේ වෙතත් මෛත්‍රී ගුණරත්න හිරු ප්‍රවෘත්ති වෙත කියා සිටියේ ජනාධිපති ලේකම් කාර්යාලයෙන් ලද ඉල්ලීමකට අනුව තමා ඉල්ලා අස්වීමේ ලිපිය ලබා දුන් බවයි.\nදකුණු පළාත් ආණ්ඩුකාර කීර්ති තෙන්නකෝන් ද ධුරයෙන් ඉල්ලා අස්වීමට නියමිත බව දේශපාලන ආරංචි මාර්ග සදහන් කළා.\nඒ පිළිබද විමසීමට ඔහු සම්බන්ධ කර ගැනීමට හිරු ප්‍රවෘත්ති උත්සාහ කළ ද එය සාර්ථක වුණේ නැහැ.\nදේශපාලන ආරංචි මාර්ග පැවසුවේ මෛත්‍රී ගුණරත්නට මෙන්ම, කීර්ති තෙන්නකෝන්ට ලබන සදුදා පෙරවරු 8.30 ට ජනාධිපති ලේකම් කාර්යාලයෙන් කැදවීමක් ලැබී ඇති බවයි.\nමේ අතර, එක්සත් ජනතා නිදහස් සන්ධාන පාර්ලිමේන්තු මන්තී නිශාන්ත මුතුහෙට්ටිගම අද ගාල්ලේ පැවති මාධ්‍ය හමුවකදී ප්‍රකාශ කළේ කීර්ති තෙන්නකෝන් දකුණු පළාත් ආණ්ඩුකාර ධුරයෙන් ඉවත් නොකරන ලෙසට ජනාධිපතිවරයාගෙන් ඉල්ලා සිටි බවයි.\nකෙසේ වෙතත්, මීට දෙදිනකට පෙර ඌව පළාත් ආණ්ඩුකාර ධුරයෙන් ඉල්ලා අස්වූ මාෂල් පෙරේරා ප්‍රකාශ කළේ ඌව පළාත් මහ ඇමතිවරයාගේ බලපෑම් හේතුවෙන් තමන් ධුරයෙන් ඉල්ලා අස්වූ බවයි.",
       "URL": "https://www.hirunews.lk/221470/මධ්‍යම-පළාත්-ආණ්ඩුකාර-මෛත්‍රී-ගුණරත්න-ඉල්ලා-අස්වේ",
       "Category": "Local News",
       "Parent URL": "https://www.hirunews.lk/local-news.php?pageID=3218"
}