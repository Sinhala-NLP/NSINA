{
       "Source": "hirunews",
       "Timestamp": "Saturday, 28 January 2023 - 21:34",
       "Headline": "පළමු නාසික කොවිඩ් එන්නතට අනුමැතිය හිමිවෙයි",
       "News Content": "ඉන්දියාව පළමු නාසික (Nasal)කොවිඩ් එන්නතට අනුමැතිය ලබා දී තිබෙනවා.\nභාරත් බයෝන්ටෙක් නිෂ්පාදනයක් වන ඉන්කෝවැක් (iNCOVACC) බිංදු ආකාරයෙන් ලබාදිය හැකි එන්නක්.\nඑයින් සිදු කෙරෙන්නේ නාස් කුහර පටකවල ප්‍රතිශක්තිකරණය උත්තේජනය කිරීමයි.\nමීට පෙර පසුගිය වසරේ සැප්තැම්බර් මාසයේදී චීනය ආඝ්‍රහණය කළ හැකි කොවිඩ් එන්නතකට අනුමැතිය ලබා දුන්නා.\nවිද්‍යාඥයින් පවසන්නේ මෙම නාසික එන්නත සාමාන්‍යයෙන් කොවිඩ් වෛරසය ශරීරයට ඇතුලු වන නාසයේ සහ ශ්වසන පද්ධතියේ ඉහළ කොටසට අමතර ප්‍රතිශක්තියක් ලබා දෙන බවයි.\nමේ අතර ඇමෙරිකා එක්සත් ජනපදයේ සහ එක්සත් රාජධානියේ පර්යේෂකයන් ද නාසික කොවිඩ් එන්නතක් සම්බන්ධයෙන් පර්යේෂණ සිදු කරමින් සිටිනවා.\nඉන්දීය ප්‍රධාන කොවිඩ් එන්නත් දෙක වන කොවිෂීල්ඩ් සහ කොවැක්සින් ලබා ගත් වැඩිහිටියන් සඳහා විෂම බූස්ටර් එන්නතක් ලෙස හදිසි අවස්ථාවල දී iNCOVACC භාවිත කිරීමට ඉන්දීය ඖෂධ නියාමන අධිකාරිය පසුගිය නොවැම්බර් මාසයේ දී අවසර ලබා දුන්නේ ඒ අතරවාරයේදීයි.\nදෙසැම්බර් මාසයේදී ප්‍රාථමික එන්නතක් ලෙස ඊට අවසර ලැබුණු අතර පසුව වැඩිහිටියන් සඳහා බූස්ටර් එන්නක් ලෙස භාවිත කිරීමට අනුමැතිය ලබා දෙනු ලැබුවා.\nමෙම එන්නත් මාත්‍රාවක් ඉන්දීය රුපියල් 800කට පෞද්ගලික රෝහල් මගින් ලබාගත හැකි අතර දින 28ක් තුළ එහි දෙවැනි මාත්‍රාව ලබා ගත යුතුයි.\nඑමෙන්ම රජයේ එන්නත් වැඩසටහන යටතේ අන්තර්ජාලය ඔස්සේ ලියාපදිංචි වීම හරහා ද මෙම එන්නත් මාත්‍රාව ලබා ගැනීමට පහසුකම් සලසා දී තිබෙනවා.\niNCOVACC ආසාදනයට එරෙහිව සටන් කරන ආකාරය ශරීරයට උගන්වන ජාන කේතය සඳහා වාහකයක් ලෙස ඇඩ්නෝවයිරස් (Adenovirus) භාවිතා කරයි.\nඑන්නත්වල භාවිතා කරන ඇඩිනෝවයිරස් හානිකර නොවන ප්‍රවාහකයන් වන අතර ඒවා වෙනස් කර ඇති බැවින් ඒවා ප්‍රතිවර්තනය කිරීමට හෝ ආසාදන ඇති කිරීමට නොහැකිය.\nභාරත් බයෝන්ටෙක් හි සභාපති වෛද්‍ය ක්‍රිෂ්ණ ඇල්ල ANI ප්‍රවෘත්ති ඒජන්සියට පැවසුවේ එන්නත් සිරින්ජයක් හෝ ඉඳිකටුවක් අවශ්‍ය නොවන බැවින් එන්නත “බෙදා හැරීමට පහසු” බවයි.\nඑමෙන්ම එන්නත් කළ හැකි කොවිඩ් එන්නත්වලට සාපේක්ෂව නාසික එන්නත පුළුල් ප්‍රතිශක්තිකරණ ප්‍රතිචාරයක් ඇති කරන බවත් ඔහු සඳහන් කළා.\nඉන්දියාව මේ වන විට කොවිඩ් එන්නත් මාත්‍රා බිලියන 2ක් එන්නත් කර තිබෙනවා.\nඑරට ජනගහනයෙන් සියයට 70කට වඩා අවම වශයෙන් කොවිඩ් එන්නත් මාත්‍රා 2ක් හෝ ලබා ගෙන ඇති බව ෆෙඩරල් සෞඛ්‍ය අමාත්‍යංශය පවසනවා.\nපසුගිය ජනවාරි මාසයේ සිට සෞඛ්‍ය අංශයට සහ ඉදිරි පෙල කාර්ය මණ්ඩලයට මෙන්ම වයස අවුරුදු 60ට වැඩි පුද්ගලයින් සඳහා බූස්ටර් එන්නත් මාත්‍රාව ලබා දීම ඉන්දියාව ආරම්භ කළ අතර ක්‍රමිකව එය සියලු වැඩිහිටියන් දක්වා ව්‍යාප්ත කරනු ලැබුවා.\nමේ අතර කොවිඩ් වෛරසය විශාල නගරවල සිට වැඩිහිටි ජනගහනය සහිත වඩාත් දුරස්ථ ප්‍රදේශවලට ව්‍යාප්ත වීමත් සමග චීනයේ ග්‍රාමීය ප්‍රදේශවල කොවිඩ් ආශ්‍රිත මරණ සැලකිය යුතු ලෙස ඉහළ ගොස් ඇති බවට බීබීසීය සාක්ෂි සොයාගෙන තිබෙනවා.\nමේ නිසා උතුරු ෂැන්සි පළාතේ ෂින්ෂෝ ප්‍රදේශයේ මිනී පෙට්ටි සාදන්නන් කාර්ය බහුල වී ඇතැයි බීබීසි වාර්තාවේ සඳහන්.\n“දක්ෂ ශිල්පීන් අලුතින් කැපූ ලීවල අලංකාර සැරසිලි කැටයම් කරන ආකාරය අපි බලා සිටියෙමු. ඔවුන් පවසන්නේ පසුගිය මාස කිහිපය තුළ ඔවුන්ට විවේක ගැනීමට වත් කාලයක් නොමැති බවයි.”යනුවෙන් බීබීසි වාර්තාකරු ස්ටීවන් මැක්ඩොනල් පවසනවා.\nප්‍රමුඛ වසංගත රෝග විද්‍යාඥ WU ZUNYOU පවසන පරිදි දෙසැම්බර් මාසයේදී චීනය සීමාවන් ඉවත් කිරීමෙන් පසු ජනගහනයෙන් 80% ක් එනම් බිලියනයකට වඩා වැඩි පිරිසක් වෛරසයට ගොදුරු වී තිබෙනවා.\nපසුගිය සති අන්තයේ චීනයෙන් සතියකට අඩු කාලයකදී කොවිඩ් ආශ්‍රිත මරණ 13,000ක් වාර්තා වූ අතර දෙසැම්බර් මාසයේ සිට වාර්තා වූ මරණ සංඛ්‍යාව 60,000ක්.\nකෙසේ නමුත් ගනනය වූ මෙම මරණ සිදුවී ඇත්තේ රෝහල්වල වන අතර ග්‍රාමීය ප්‍රදේශවල වෛද්‍ය පහසුකම් විරල බැවින් නිවසේ මිය යන අය බොහෝ දුරට ගණනය වන්නේ නැහැ.\nචීනයේ සෑම වසරකම, චන්ද්‍ර අලුත් අවුරුද්ද සැමරීමට මිලියන සිය ගණනක් තරුණ තරුණියන් යළි තම ගම්බිම් බලා යයි.\nඑය චීනයේ වැදගත්ම උත්සවයයි.\nකෙසේ වෙතත් ඔවුන් ආපසු යන ගම්මාන දැන් බොහෝ විට කොවිඩ් වලට වැඩි අවදානමක් ඇති වැඩිහිටි පුද්ගලයින් ජීවත් වන ස්ථාන වනවා.\nමෙම වසරේ වසන්ත උත්සව සමයේදීත් විශාල පිරිසක් නගරබද ප්‍රදේශවලින් බැහැරව ගම්බිම් බලා සංක්‍රමණය වීම හේතුවෙන් මාරාන්තික බලපෑමක් ඇති වන පරිදි වඩාත් දුරස්ථ ප්‍රදේශවලට වෛරසය ඉක්මනින් ව්‍යාප්ත විය හැකි බවට එරට සෞඛ්‍ය බලධාරීන් කනස්සල්ල පළ කරනවා.\nඔවුන්ගේ වයෝවෘද්ධ ඥාතීන්ට තවමත් කොවිඩ් වෛරසය ආසාදනය වී නොමැති නම් මේ වසරේ නිවෙස්වලට නොයන ලෙස රජය නගරවල සිටින අයට අනතුරු අඟවා තිබුණා.\nඉතා කුඩා ග්‍රාමීය සායනයක් පවත්වාගෙන යන වෛද්‍ය ඩොං යොන්ග්මිං විශ්වාස කරන්නේ ගම්මානයේ පදිංචිව සිටින අයගෙන් අවම වශයෙන් 80%කට දැනටමත් කොවිඩ් වැළඳී ඇති බවයි.\n“ගමේ මිනිස්සු ඔක්කොම ලෙඩ උනාම අපි ගාවට එනවා. \"අපි තමයි මෙතන එකම සායනය.\"\nඑහිදී මිය ගිය බොහෝ දෙනෙකු නිදන්ගත රෝගවලින් පෙලුණු අය බව ඔහු පැවසුවා.\nනමුත් චීන ගම්බද ප්‍රදේශවල ජනතාවගේ ජීවිතය සහ මරණය පිළිබඳව ඇත්තේ තරමක් දාර්ශනික මතයක්.\nඔවුන් පවසන්නේ තමන් වෙනදා මෙන් ම මෙවරත් අලුත් අවුරුද්ද සමරන බවයි.\nඔවුන් පවසන්නේ කොවිඩ් වෛරසය සිය මාරාන්තික කාර්යය දැනටමත් සිදු කර ඇති බවයි, එබැවින් දැනට අවම වශයෙන්, මළවුන් භූමදාන කිරීමට වඩා ජීවත්ව සිටින අය සමඟ සිටීමට ඔවුන්ගේ ශක්තිය වැය කළ හැකි බව එම ජනතාවගේ අපේක්ෂාවයි.",
       "URL": "https://www.hirunews.lk/326112/පළමු-නාසික-කොවිඩ්-එන්නතට-අනුමැතිය-හිමිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=573"
}