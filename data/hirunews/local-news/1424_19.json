{
       "Source": "hirunews",
       "Timestamp": "Friday, 14 January 2022 - 15:56",
       "Headline": "සතොසෙන් සහන මල්ලක් (වීඩියෝ)",
       "News Content": "සුපිරි සම්බා සහල් කිලෝ 10ක් ඇතුළු ව අත්‍යවශ්‍ය භාණ්ඩ වර්ග 20කින් සමන්විත භාණ්ඩ මල්ලක් රුපියල් 3998කට ලංකා සතොසෙන් ලබාගත හැකි බව වෙළෙඳ අමාත්‍ය බන්දුල ගුණවර්ධන පවසනවා.\nඅද පැවති මාධ්‍ය හමුවක දී අමාත්‍යවරයා මේ බව සඳහන් කළ අතර, එවැනි සහන මලු ලක්ෂයක් දිවයින පුරා ලංකා සතොසෙන් ලබාගත හැකි බව යි ඔහු සඳහන් කළේ.\nමෙම සහන මල්ල තුළ පහත සඳහන් භාණ්ඩ ඇතුළත් වනවා.\nසුපිරි සම්බා කිලෝ 10ක්\nසුදු සීනි කිලෝවක්\nරතු පරිප්පු කිලෝවක්\nඉඳිආප්ප පිටි කිලෝවක්\nහාල්මැස්සන් ග්‍රෑම් 500ක්\nනූඩ්ල්ස් ග්‍රෑම් 400ක්\nමේස ලුණු ග්‍රෑම් 400ක්\nපොල්ගෙඩි 2ක කිරි (මිලිලීටර් 330ක පැකට්ටුවක්)\nමිරිස් කුඩු ග්‍රෑම් 100ක්\nගම්මිරිස් කුඩු ග්‍රෑම් 100ක්\nතුනපහ කුඩු ග්‍රෑම් 100ක්\nකහකුඩු ග්‍රෑම් 100ක්\nSTC තේකොළ ග්‍රෑම් 100ක්\nඇඟ ගල්වන සුවඳ සබන් ග්‍රෑම් 80 කැටයක්\nසතොස සඳුන් සබන් කැටයක්\nදෑත් සෝදන දියර මිලිලීටර් 100ක්\nසෝයාමීට් ග්‍රෑම් 90ක්\nසතොස TFM අගය සහිත රෙදි සෝදන සබන් කැටයක්\nපපඩම් පැකට් 1ක්\nශල්‍ය මුහුණු ආවරණ 10ක්\nඉහත භාණ්ඩ ඇතුළත් මෙම සහන මල්ල රුපියල් 3998කට පාරිභෝගිකයා වෙත ලබා දීමට ලංකා සතොස අළෙවිසල් හරහා අද සිට පහසුකම් සලසා ඇති බව අමාත්‍යවරයා අවධාරණය කළ අතර, ලංකා සතොස අළෙවිසල් නො මැති ප්‍රදේශවල ජනතාවට ක්ෂණික ඇමතුම් අංක 1998 ඇමතීමෙන් මෙම භාණ්ඩ මල්ල නිවසට ම ගෙන්වා ගත හැකි බව යි අමාත්‍යවරයා අවසාන වශයෙන් පැවසුවේ.\nමේ අතර, සතොස අලෙවිසැල් ජාලයේ ශාඛාවක් ඊයේ බලපිටිය ප්‍රදේශයේදී විවෘත කෙරුණා.\nඑම අවස්ථාවට එක්වෙමින් වෙළඳ අමාත්‍ය ආචාර්ය බන්දුල ගුණවර්ධන කියා සිටියේ, පෞද්ගලික අංශය විසින් ආනයනය කළ සහල් කන්ටේනර් 500ක් වනවිට කොළඹ වරායේ ඇති බවයි.\nබදු සහන යටතේ ගෙන්වූ මෙම සහල් වෙළඳපොලට නිකුත් කළ පසු සහල් මිල අඩුවිය යුතු බවත් වෙළඳපොලේ කෘත්‍රිම මිල ඉහළ යාම වැළැක්වීමට තමන්ට බලතල ලැබී ඇති බවත්, ඔහු කියා සිටියා.\nවෙළඳ අමාත්‍යවරයා එලෙස ප්‍රකාශ කළ ද දීප ව්‍යාප්තව ලංකා සතොස අලෙවිසැල් පවතින්නේ 443 ක් පමණයි.\nඒ අනුව, දිවයින පුරා ජනතාවට සතොස හරහා ලබාදෙන සහල් ලබා ගැනීම ප්‍රායෝගිකව ගැටලුවක් වී තිබෙනවා.\nපිටකොටුව වෙළඳපොල සහල් සිල්ලර මිල ගණන් උපුටා දක්වමින් මහ බැංකුව පෙන්වා දෙන්නේ සම්බා සහල් කිලෝග්‍රෑමයක් රුපියල් 165කටත් රතු කැකුළු කිලෝග්‍රෑමයක් රුපියල් 155කටත් මෙම සතිය තුළ අලෙවි වූ බවයි.\nමේ අතර, නාරාහේන්පිට ආර්ථික මධ්‍යස්ථානයේ සිල්ලර මිල අනුව, සම්බා කිලෝග්‍රෑමයක් 172ක් ලෙසත්, රතු කැකුළු කිලෝග්‍රෑමයක් 168ක් ලෙසත් පැවති බව මහබැංකු සතිපතා වාර්තාවේ සඳහන්.\nඑමෙන්ම දඹුල්ල ආර්ථික මධ්‍යස්ථානයේ මෙම සතියේ සම්බා සහල් කිලෝග්‍රෑමයක තොග මිල රුපියල් 167.50 කටත් රතු කැකුළු කිලෝග්‍රෑමයක තොග මිල රුපියල් 140ක් ලෙසත් පැවතුණා.\nනාරාහේන්පිට ආර්ථික මධ්‍යස්ථානයේ මෙම සතියේ සම්බා සහල් කිලෝග්‍රෑමයක් රුපියල් 172.50ක මිලකටත්, රතු කැකුළු කිලෝග්‍රෑමයක් රුපියල් 168.75 ක මිලකටත් අලෙවි වූ බවයි එහි දැක්වෙන්නේ.\nමේ අතර මරදගහමුල සහල් වෙළෙඳපොලේ මෙම සතියේ සම්බා කිලෝග්‍රෑමයක් රුපියල් 164.38 කටත් සුදුකැකුළු රුපියල් 150.75කටත් රතු කැකුළු කිලෝග්‍රෑමයක් 152.50 කටත් නාඩු කිලෝග්‍රෑමයක් 161.25 කටත් අලෙවි වී තිබෙනවා.",
       "URL": "https://www.hirunews.lk/294016/සතොසෙන්-සහන-මල්ලක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1424"
}