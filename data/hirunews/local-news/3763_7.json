{
       "Source": "hirunews",
       "Timestamp": "Wednesday, 05 September 2018 - 13:12",
       "Headline": "ප්‍රවාහන පහසුකම් සාමාන්‍ය පරිදි, සිසුන් සහ රාජ්‍ය සේවකයන්ගේ පැමිණීමේ අඩුවක්",
       "News Content": "ඒකාබද්ධ විපක්ෂය කොළඹ අද (05) සංවිධාන කර ඇති ජනබලය විරෝධතාව පිළිබඳව අනාවරණය වීමත් සමඟ කොළඹ පාසල් රැසක සිසුන්ගේ සහ රාජ්‍ය ආයතනවල සේවකයන්ගේ පැමිණීමේ අඩුවක් දක්නට ලැබෙනවා.\nකොළඹ ප්‍රදේශයේ පිහිටි පාසල් කිහිපයකින් හිරු ප්‍රවෘත්ති අංශය කළ විමසීමකදී එහි විදුහල්පතිවරුන් ද මෙය සනාථ කරනු ලැබුවා.\nසාමාන්‍ය දිනවල උදෑසන කාලයේ කොළඹට පිවිසෙන මාර්ග සහ දුම්රියේ පවතින දැඩි තදබදය අද දක්නට නොලැබුණු බවයි වාර්තා වුණේ.\nඑමෙන්ම කොළඹ ප්‍රදේශයේ පිහිටි රාජ්‍ය ආයතන රැසක සේවකයින්ගේ පැමිණීමේ අඩුවක් ද දක්නට ලැබුණා.\nකෙසේ වෙතත් රාජ්‍ය පරිපාලන හා කළමනාකරණ නියෝජ්‍ය අමාත්‍ය නලින් බණ්ඩාර කියා සිටියේ රාජ්‍ය සේවකයින්ගේ පැමිණිමේ අඩුවක් වාර්තා නොවන බවයි.\nමේ අතර ජන බලය විරෝධතාව කොළඹදී පැවැත්වුව ද ප්‍රවාහන පහසුකම් සාමාන්‍ය පරිදි සිදුවන බව බස් සංගම් සහ ශ්‍රී ලංකා ගමනාගමන මණ්ඩලය ප්‍රකාශ කළා.\nඑමෙන්ම දුම්රිය දෙපාර්තමේන්තුව සදහන් කළේ සාමාන්‍ය පරිදි දුම්රිය ධාවන කටයුතු ද සිදුවන බවයි.\nකාර්යාල දුම්රිය පස්වරුවේ ද නියමිත පරිදි ධාවනය කරන බව එහි උසස් නිලධාරියෙකු සදහන් කළා.\nමධ්‍යම බස් නැවතුම්පොලෙන් පිටත් වන ශ්‍රී ලංකා ගමනාගමන මණ්ඩලයේ සියලුම බස් රථ නියමිත පරිදි ධාවනය වන බවයි එහි සභාපති රමාල් සිරිවර්ධන කියා සිටියේ.\nඑමෙන්ම සමස්ත ලංකා පෞද්ගලික බස් රථ හිමියන්ගේ සම්මේලනයේ ප්‍රධාන ලේකම් අංජන ප්‍රියන්ජිත් සදහන් කළේ නියමිත පරිදි පෞද්ගලික බස් ද ධාවනය වන බවයි.",
       "URL": "https://www.hirunews.lk/199214/ප්‍රවාහන-පහසුකම්-සාමාන්‍ය-පරිදි-සිසුන්-සහ-රාජ්‍ය-සේවකයන්ගේ-පැමිණීමේ-අඩුවක්",
       "Category": "Local News",
       "Parent URL": "https://www.hirunews.lk/local-news.php?pageID=3763"
}