{
       "Source": "hirunews",
       "Timestamp": "Wednesday, 22 May 2019 - 16:10",
       "Headline": "ප්‍රමිතියෙන් තොර රන් භාණ්ඩ අලෙවියට වැට බැඳෙන ලකුණු",
       "News Content": "ප්‍රමිතියෙන් තොර රන් භාණ්ඩ අලෙවි කිරීම පිළිබඳ ඉදිරියේදී දැඩි නීති රීති ක්‍රියාත්මක කිරීමට අවධානය යොමුවී තිබෙනවා.\nඉදිරියේ දී රන් භාණ්ඩ සඳහා ජාතික මැණික් හා ස්වර්ණාභරණ අධිකාරියේ ප්‍රමිති සහතික මුද්‍රාව අනිවාර්ය කිරීමටත්, එම මුද්‍රාවෙන් තොරව රන්භාණ්ඩ අලෙවිකරණ ස්වර්ණාභරණ අලෙවිසල් වැටලීම් කර නීතිය ක්‍රියාත්මක කිරීම පිළිබඳව ද අවධානය යොමු වී ඇති බවයි ජනාධිපති මාධ්‍ය අංශය කියාසිටියේ.\nජනාධිපති මෛත්‍රීපාල සිරිසේනගේ ප්‍රධානත්වයෙන් අද (22) පෙරවරුවේ ජාතික මැණික් හා ස්වර්ණාභාරණ අධිකාරියේ පැවති සාකච්ඡාවක දී මේ පිළිබඳ  අවධානය යොමු වී තිබෙනවා.\nජනාධිපතිවරයා අද පෙරවරුවේ ජාතික මැණික් හා ස්වර්ණාභරණ අධිකාරියේ කාර්ය මණ්ඩලය සමග ප්‍රගති සමාලෝචන රැස්වීමකට එක්වුනා.\nප්‍රමිතියෙන් තොර රන් භාණ්ඩ අලෙවිය වෙළෙඳපොළ තුළ බහුල වීම හේතුවෙන් ස්වර්ණාභරණ අලෙවි කිරීමේ දී ජාතික මැණික් හා ස්වර්ණාභරණ අධිකාරියේ ප්‍රමිති මුද්‍රාව ලබා ගැනීම අනිවාර්ය කිරීමට තීරණය කර තිබෙනවා.\nමෙම ප්‍රමිති සහතිකය ලබා ගැනීම පිළිබඳව සියලූ ස්වර්ණාභරණ අලෙවිකරුවන් දැනුවත් කිරීමට සහ ස්වර්ණාභරණ මිල දී ගැනීමේ දී සුපරික්ෂාකාරී වීමට ජනතාව දැනුවත් කිරීමේ වැදගත්කම ද ජනාධිපති මෛත්‍රීපාල සිරිසේන මෙහිදී පෙන්වා දෙනු ලැබුවා.\nඉන් අනතුරුව ඉදිරියේ දී අදාළ නීති රීති විධිමත් අයුරින් ක්‍රියාවට නැංවීමටයි ඔහු උපදෙස් දී ඇත්තේ.\nමැණික් ඉඩම් සඳහා බලපත්‍ර ලබාදීමේ දී මතුව ඇති ගැටලූ, කටුනායක බණ්ඩාරනායක ගුවන්තොටුපළේ රන් නිෂ්කාෂණ කටයුතු වැනි කරුණු පිළිබඳව ද සාකච්ඡාවට ලක්වු බවයි ජනාධිපති මාධ්‍ය අංශය සඳහන් කළේ.",
       "URL": "https://www.hirunews.lk/216888/ප්‍රමිතියෙන්-තොර-රන්-භාණ්ඩ-අලෙවියට-වැට-බැඳෙන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=3340"
}