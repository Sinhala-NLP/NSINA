{
       "Source": "hirunews",
       "Timestamp": "Sunday, 19 July 2020 - 11:41",
       "Headline": "දුම්රියක ගැටී තුවාල ලබා අතුරුදන්ව සිටි වන අලියෙකු සොයා වනජීවීයෙන් ප්‍රතිකාර (වීඩියෝ)",
       "News Content": "කලාවැව විජිතපුර ප්‍රදේශයේදී දුම්රියක ගැටීමෙන් තුවාල ලබා අතුරුදන්ව සිටි වන අලියෙකු සොයා ප්‍රතිකාර කිරීමට වනජීවී නිලධාරීන් පියවර ගෙන තිබෙනවා.\nඅප වාර්තාකරු සඳහන් කළේ දින 9ක අඛණ්ඩ මෙහෙයුමකින් අනතුරුව ඊයේ සවස කලාවැව ජාතික උද්‍යානයේ නිකිණියාව ප්‍රදේශයේදී මෙම වන අලියා හමුවී ඇති බවයි.\nපසුගිය 9 වනදා විජිතපුර ප්‍රදේශයේදී වන අලි තුන්දෙනෙකු දුම්රියේ ගැටීමෙන් අනතුරක් සිදුව තිබුනා.\nඑහිදී තුවාල ලැබූ අලි දෙදෙනෙකු කලාවැව ජාතික උද්‍යානයට පැමිණ සිටි අතර එක් අලියෙක් අතුරුදන්ව සිටියා.\nකලාවැවට පැමිණ සිටි වන අලි දෙදෙනාට අවස්ථා කිහිපයකදී ප්‍රතිකාර කිරීමට වනජීවී නිලධාරීන් කටයුතු කර තිබූ අතර අතුරුදන්ව සිටි වන අලියා සොයා අඛණ්ඩව මෙහෙයුම් ක්‍රියාත්මක කෙරුනා.\nඒ ගල්කිරියාගම සහ විජිතපුර වනජීවී නිලධාරීන් විසින්.\nඑම මෙහෙයුම් අතරතුර කලා වැවට බැස සිටියදීයි තුවාල ලැබූ අනෙක් වන අලියා සොයා ගැනුනේ.\nඅප වාර්තාකරු සඳහන් කළේ එම අලියාගේ කොන්ද ප්‍රදේශය සහ හොඩවැල ආශ්‍රිතව තුවාල සිදුව ඇති බවයි.\nකලා වැවට බැස එම වන අලියාට ප්‍රතිකාර කිරීමට වනජීවී නිලධාරීන්ට සිදුව තිබුණා.\nප්‍රතිකාර ලැබූ වන අලියා මේවන විට කලාවැව ජාතික උද්‍යානයේ රැඳී සිටින අතර වනජීවී නිලධාරීන් එම සත්වයා පිළිබඳ නිරන්තර අධීක්ෂණයෙන් පසුවනවා.",
       "URL": "https://www.hirunews.lk/245883/දුම්රියක-ගැටී-තුවාල-ලබා-අතුරුදන්ව-සිටි-වන-අලියෙකු-සොයා-වනජීවීයෙන්-ප්‍රතිකාර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2574"
}