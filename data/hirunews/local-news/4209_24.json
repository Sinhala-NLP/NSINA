{
       "Source": "hirunews",
       "Timestamp": "Monday, 20 November 2017 - 9:55",
       "Headline": "අගමැති බැඳුම්කර කොමිසමට පැමිණෙයි (ඡායාරූප)",
       "News Content": "ප්‍රශ්ණගත බැදුම්කර ගණුදෙනුව සිදුවන කාලවකවානුවේ දී පැවති භාණ්ඩාගාර බැඳුම්කර නිකුත් කිරීමේ ක්‍රමවේදය වඩාත් විනිවිදභාවයකින් යුක්ත ක්‍රමවේදයක් බවට පත්කරන ලෙස තමන් හිටපු මහ බැංකු අධිපතිවරයාට උපදෙස් ලබාදුන් බව අග්‍රාමාත්‍ය රනිල් වික්‍රමසිංහ බැදුම්කර නිකුතුව සම්බන්ධයෙන් පරීක්ෂණ පවත්වන ජනාධිපති කොමිසමේදී අද ප්‍රකාශ කළා.\nඑමෙන්ම එය නීත්‍යානුකූල ක්‍රමවේදයකට අනුව සිදුවේයැයි තමන් අපේ්ක්ෂා කළ බවයි අග්‍රාමාත්‍යවරයා එහිදී වැඩිදුරටත් කියා සිටියේ.\nප්‍රශ්නගත මහ බැංකු බැඳුම්කර නිකුතුව සම්බන්ධයෙන් පරීක්ෂණ පවත්වන ජනාධිපති කොමිසම වෙත අග්‍රාමාත්‍ය රනිල් වික්‍රමසිංහ අද උදෑසන 9.50 ට පමණ පැමිණියා.\nඒ වන විටත් රජයේ මැති ඇමතිවරුන් විශාල පිරිසක් කොමිසම් සභා පරිශ්‍රයට පැමිණ සිටි බවයි එහි සිටි හිරු වාර්තාකරු සඳහන් කළේ.\nමංගල සමරවීර, රාජිත සේනාරත්න, තිලක් මාරපන, සාගල රත්නායක, එරාන් වික්‍රමරත්න, අකිල විරාජ් කාරියවසම්, දයා ගමගේ, රුවන් විජේවර්ධන, මෙන්ම නියෝජ්‍ය අමාත්‍ය අජිත් පී. පෙරේරා මෙලෙස කොමිසම් සභා පරිශ්‍රයට පැමිණ සිටි පිරිස අතරට ඇතුලත්.\nබැදුම්කර නිකුතුව සම්බන්ධයෙන් සොයා බලන ජනාධිපති කොමිසම ඉදිරියේදී තමා පිලිබදව සදහන් වුණු කරුණු ගැන පැහැදිලි කිරීමට සූදානම් බවට අග්‍රාමාත්‍යවරයා පසුගියදා කොමිසමට දැනුම්දී තිබුණා.\nපසුව කොමිසමේ සාමාජිකයන් අග්‍රාමාත්‍යවරයාට ප්‍රශ්නාවලියක් යොමුකරනු ලැබූ අතර ඊට අග්‍රාමාත්‍ය රනිල් වික්‍රමසිංහ පිළිතුරු ඉදිරිපත් කළා.\nඑහි සදහන් යම් කරුණු සම්බන්ධයෙන් පැහැදිලි කර ගැනීමක් අවශ්‍ය බවට තීරණය කළ කොමිසම එහි පෙනී සිටින්නැයි අග්‍රාමාත්‍යවරයාට පසුගියදා දැනුම් දී තිබුණේ ඉන් අනතුරුවයි.",
       "URL": "https://www.hirunews.lk/176452/අගමැති-බැඳුම්කර-කොමිසමට-පැමිණෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4209"
}