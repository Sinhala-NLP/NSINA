{
       "Source": "hirunews",
       "Timestamp": "Thursday, 13 July 2017 - 21:51",
       "Headline": "සයිටම් ආණ්ඩුවට පවරා ගන්නේ නැහැ - ඇමති රාජිත",
       "News Content": "මාළඹේ සයිටම් වෛද්‍ය විද්‍යාලය කිසිසේත්ම ආණ්ඩුවට පවරා නොගන්නා බව අමාත්‍ය රාජිත සේනාරත්න මහතා පවසනවා.\nඅමාත්‍යවරයා මේ බව සදහන් කලේ මහනුවර අද පැවති උත්සවයකදී.\nමහනුවර ශික්ෂණ රෝහලේදි අද පැවති උත්සවයකට එක්වෙමින් සෞඛ්‍ය අමාත්‍ය රාජිත සේනාරත්න මහතා පැවසූයේ ශ්‍රී ලංකා වෛද්‍ය සභාවේ නව සභාපති ධූරයට රජයේ වෛද්‍ය නිලධාරීන්ගේ සංගමය මහාචාර්ය කාලෝ ෆොන්සේකා මහතාගේ නම යෝජනා නොකල බවයි.\nමේ අතර සයිටම් ගැටළුව සම්බන්ධයෙන් අග්‍රාමාත්‍ය රනිල් වික්‍රමසිංහ මහතා සමග ඊයේ රාත්‍රියේ පැවති සාකච්ඡාවෙන් අනතුරුව තවදුරටත් වැඩවර්ජන ක්‍රියාමාර්ගවලට එළඹීමේ  අවශ්‍යතාවයක් නොමැතිබව රජයේ වෛද්‍ය නිලධාරීන්ගේ සංගමය අද සදහන් කලා.\nමේ අතර සයිටම් පෞද්ගලික වෛද්‍ය විද්‍යාලයට විරෝධය පලකරමින් සයිටම් විරෝධී දෙමාපිය සංගමය අද පානදුර නගරයේදී විරෝධතා ව්‍යාපාරයක් සංවිධානය කර තිබු අතර ඊට ප්‍රතිවිරුද්ධ දේශපාලන පක්ෂ දෙකක් වන ජනතා විමුක්ති පෙරමුණේ කළුතර දිස්ත්‍රික් පාර්ලිමේන්තු මන්ත්‍රී වෛද්‍ය නලින්ද ජයතිස්ස මහතා හා ජාතික නිදහස් පෙරමුණේ කළුතර දිස්ත්‍රික් පාර්ලිමේන්තු මන්ත්‍රී ජයන්ත සමරවීර මහතාද එක්ව සිටියා.\nමෙහිදී පාර්ලිමේන්තු මන්ත්‍රී වෛද්‍ය නලින්ද ජයතිස්ස මහතා හිටපු ජනාධීපති මහින්ද රාජපක්ෂ මහතා සම්බන්ධව විවේචනාත්මකව අදහස් පලකිරීමත් සමග නොසන්සුන් තත්ත්වයක් හටගත්තා.",
       "URL": "https://www.hirunews.lk/165828/සයිටම්-ආණ්ඩුවට-පවරා-ගන්නේ-නැහැ-ඇමති-රාජිත",
       "Category": "Local News",
       "Parent URL": "https://www.hirunews.lk/local-news.php?pageID=4423"
}