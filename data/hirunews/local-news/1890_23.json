{
       "Source": "hirunews",
       "Timestamp": "Friday, 11 June 2021 - 19:31",
       "Headline": "කුඩා දරුවෙකුට මත්පැන් දුන් තරුණයාට ඇප",
       "News Content": "කුඩා දරුවෙකුට මත්පැන් ලබාදුන් බවට පෑලියගොඩ ළමා හා කාන්තා කාර්යාංශයේ නිලධාරීන් විසින් අත්අඩංගුවට ගත් සැකකරු ඇප මත මුදාහැර තිබෙනවා.\nකොළඹ ප්‍රධාන මහේස්ත්‍රාත් බුද්ධික ශ්‍රී රාගල හමුවට අද ඉදිරිපත් කළ අවස්ථාවේදී සැකකරු රුපියල් ලක්ෂයක ශරීර ඇපයක් මත මුදා හැරීමටයි නියෝග කෙරුණේ.\nසමාජ මාධ්‍ය ඔස්සේ අදාළ සිදුවීම ප්‍රචාරය වීමත් සමඟ පෑලියගොඩ ළමා හා කාන්තා කාර්යාංශයේ නිලධාරීන් විසින් පෑලියගොඩ - අනූවවත්ත ප්‍රදේශයේ පදිංචි අවුරුදු තුනයි මාස 9 ක් පමණ වයසැති මෙම දරුවා හදුනා ගැනුණා.\nපියා පවුල හැර යාම හේතුවෙන් ඔහු සිය මව, මිත්තණිය සහ සීයා සමඟයි ජීවත්ව ඇත්තේ.\nමීට දින දෙකකට පෙර සැකකරු විසින් දරුවාට මත්පැන් ලබාදී තිබූ අතර ඔහු විසින්ම එය රූගත කර සමාජ මාධ්‍යයට මුදා හැර තිබුණා.\nඒ අනුව විමර්ශන ආරම්භ කළ පෑලියගොඩ ළමා හා කාන්තා කාර්යාංශය 25 හැවිරිදි සැකකාර තරුණයා පෑලියගොඩ - නුගේ පාර ප්‍රදේශයේදී අත්අඩංගුවට ගනු ලැබුවේ ඊයේ දිනයේදියි.",
       "URL": "https://www.hirunews.lk/274048/කුඩා-දරුවෙකුට-මත්පැන්-දුන්-තරුණයාට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=1890"
}