{
       "Source": "hirunews",
       "Timestamp": "Friday, 12 November 2021 - 12:04",
       "Headline": "අවසන් පූර්ව තරගයට පෙර දින දෙකේ මොහොමඩ් රිස්වාන් දැඩි සත්කාරයේ",
       "News Content": "පන්දුවාර විස්සයි විස්ස ලෝක කුසලාන තරගාවලියේ දෙවන අවසන් පූර්ව තරගය තියුණු සටනකින් පසු ජයගන්නට ඕස්ට්‍රේලියාව ඊයේ රාත්‍රියේ සමත් වුණා.\nඒ අවසන් පූර්ව තරගයේ දී ඔවුන්ගේ ප්‍රතිවාදීන් වූ තරගාවලියේ එතෙක් අපරාජිත වාර්තාව තමන් සතුකරගෙන සිටි පාකිස්ථානය කඩුලු 05කින් පරාජයට පත්කරමින්.\nමෙම තරගයේ දී පාකිස්ථානය වෙනුවෙන් විශිෂ්ඨ ඉනිමක් ක්‍රීඩා කළ ආරම්භකර පිතිකරු මොහොමඩ් රිස්වාන් තරගයට පෙර දින දෙකේ දී රෝහල්ගතව ප්‍රතිකාර ලබා පැමිණ මෙම තරගය ක්‍රීඩා කළ බව පිතිකරණ පුහුණුකරු මැතිව් හේඩ්න් පවසනවා.\nරිස්වාන්ට ඇති වූ දරුණු පපුවේ ආසාදනයක් හේතුවෙන් ඔහු මෙලෙස රෝහලේ දැඩි සත්කාරයේ ප්‍රතිකාර ලබා ඇති බවයි වාර්තා වන්නේ.\nමැතිව් හේඩ්න් වැඩිදුරටත් පවසන්නේ අවසන් පූර්ව තරගය වෙනුවෙන් මොහොමඩ් රිස්වාන් යෙදවීම සම්බන්ධයෙන් අවින්ශ්චිත තත්ත්වයක් පැවතුන ද ප්‍රතිකාර ලබා පැමිණි රිස්වාන්ගේ යෝග්‍යතා පරීක්ෂණය යහපත් වීම හේතුවෙන් ඔහුට ඊයේ තරගය ක්‍රීඩා කිරීමට හැකි වූ බවයි.\nඊයේ තරගයේදී මොහොමඩ් රිස්වාන් පන්දු 52කදී ලකුණු 67ක් ලබා ගන්නේ ඕස්ට්‍රේලියානු පන්දු යවන්නට ආරම්භයේ සිටම හිසරදයක් වෙමින්.",
       "URL": "https://www.hirunews.lk/287788/අවසන්-පූර්ව-තරගයට-පෙර-දින-දෙකේ-මොහොමඩ්-රිස්වාන්-දැඩි-සත්කාරයේ",
       "Category": "Local News",
       "Parent URL": "https://www.hirunews.lk/local-news.php?pageID=1566"
}