{
       "Source": "hirunews",
       "Timestamp": "Monday, 08 August 2022 - 9:16",
       "Headline": "ගැබිණි මව්වරුන්ගේ පෝෂණ මල්ල නොලැබෙන බවට චෝදනා",
       "News Content": "ගර්භනී මව්වරුන්ට රජය මගින් රුපියල් 2000ක මුද්දර කාඩ්පතට නිකුත් කරන පෝෂණ මල්ල ලබාදීම ඇතැම් ප්‍රදේශවල මේ වනවිට (08) මාස කිහිපයක සිට නතර කර ඇති බව වාර්තාවනවා.\nසති 12 සම්පූර්ණ වූ ගර්භනී මව්වරුන්ට මසකට රුපියල් 2000 බැගින් මෙම මුද්දර කාඩ්පත් මාස 10ක කාලයකට ලබාදීම වසර කිහිපයක සිට සිදුකරනු ලැබුවා.\nඑහෙත් ප්‍රාදේශීය ලේකම් කාර්යාල හා සෞඛ්‍ය වෛද්‍ය නිලධාරී කාර්යාල මගින් රුපියල් 2000සේ මුද්දර කාඩ්පත් මව්වරුන්ට නිකුත් කළ ද ඊට අදාළ තෝරාගත් වෙළඳසැල් එම පෝෂණ මල්ල ලබාදීම සිදු නොකරන බවට පළාත් කිහිපයකින් වාර්තා වනවා.\nඅප මේ සම්බන්ධයෙන් පවුල් සෞඛ්‍ය සේවා සංගමයේ සභාපතිනි දේවිකා කොඩිතුවක්කුගෙන් කළ විමසීමකදී ඇය කියා සිටියේ මේ දක්වා අදාළ පෝෂණ මල්ල අත්හිටුවා ඇති බවට පවුල් සෞඛ්‍ය සේවා නිලධාරිනියන් දැනුවත් කර නොමැති බවයි.\nකෙසේ වෙතත් පෝෂණ මල්ල මෙලෙස අක්‍රමවත් ආකාරයෙන් ගර්භනී මව්වරුන්ට ලබා දීමෙන් එම පෝෂණ වැඩසටහනේ අපේක්ෂිත අරමුණු ඉටු නොවන බවයි ඇය පෙන්වා දෙන්නේ.",
       "URL": "https://www.hirunews.lk/312208/ගැබිණි-මව්වරුන්ගේ-පෝෂණ-මල්ල-නොලැබෙන-බවට-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=956"
}