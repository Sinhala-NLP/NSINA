{
       "Source": "hirunews",
       "Timestamp": "Sunday, 10 July 2022 - 20:11",
       "Headline": "අරගල බිමෙන් යෝජනා කරන්නේ අන්තර් කාලීන පාලනයක් බව විරෝධතාකරුවන් කියයි (වීඩියෝ)",
       "News Content": "අරගල බිමෙන් යෝජනා කරන්නේ අන්තර් කාලීන පාලනයක් බව ගාලුමුවදොර විරෝධතාකරුවන් පවසනවා.\nඅරගල බිමට බලපෑමක් කළ හැකි සංයුතියකින් එය සමන්විත විය යුතු බවයි ඔවුන් අරගල භූමියේ අද පැවති මාධ්‍ය හමුවකදී කියා සිටියේ.\nමේ අතර, කොටුව ජනාධිපති මන්දිරය විරෝධතාකරුවන්ගේ ග්‍රහණයට නතුවීමෙන් පසු එය නැරඹීමට විශාල ජනතාවක් අදත් එහි පැමිණියා. ජනාධිපති මන්දිරයේ කිසිදු දේපලකට හානි නොකරන ලෙස එහිදි ජනතාවට විරෝධතාකරුවන් විසින් දැනුම්දීම් සිදුකර ඇති බවයි වාර්තා වන්නේ.\nකොටුව ජනාධිපති මන්දිරයේ ඇති දෙවන මහල ලී වලින් නිමවා ඇති හෙයින් විශාල ජනකායක් එයට ඇතුළුවීම වලක්වාලීම සදහා විරෝධතාකරුවන් කටයුතු කරමින් සිටින අයුරුද දක්නට ලැබුණා.\nජනාධිපතිවරයා සහ අග්‍රාමාත්‍යවරයා ධූරයෙන් ඉවත්ව යනතෙක් කොටුව ජනාධිපති මන්දිරය සිය ග්‍රහණයේ තබා ගන්නා බවයි විරෝධතාකරුවන් ප්‍රකාශ කළේ.\nඊයේ නොසන්සුන්කාරි තත්ත්වයක් පැවති කොටුව ජනාධිපති මන්දිරය අවට ප්‍රදේශය අද පැවතියේ දැඩි සාමකාමි තත්ත්වයක්. එමෙන්ම, මාස 03 ක් තිස්සේ කොටුව ජනාධිපති මන්දිරයට පිවිසෙන මාර්ග අවහිර කරමින් යොදා තිබු මාර්ග බාධක ඉවත් කර තිබුණා.\nමේ අතර, කොටුව ජනාධිපති මන්දිරයට පැමිණෙන ජනතාව ගාලුමුවදොර විරෝධතා භුමියටද පැමිණ සිටියා.\nමෙරට සියලු දේශපාලන පක්ෂ ප්‍රජාතන්ත්‍රවාදී, සාමකාමී බල හුවමාරුවකට අවධානය යොමු කළ යුතු බවත්, ඒ සඳහා සහයෝගය ලබාදෙන ලෙසත් යුරෝපා සංගමයේ ශ්‍රී ලංකා කාර්යාලය පවසනවා.\nට්විටර් පණිවුඩයක් නිකුත් කරමින් එම කාර්යාලය පෙන්වා දෙන්නේ මෙරට උද්ගතව ඇති තත්වයට විසඳුමක් ලබාදීමට මාර්ගය සකස් කරමින් ශ්‍රී ලංකාව සාමාන්‍ය තත්වයට පත් කිරීම සියලු දේශපාලන නායකයින්ගේ වගකීමක් බවයි.\nමෙරට ජනතාව ලබාදෙන සහය ඉහළ දැමීම සඳහා ගතහැකි ක්‍රියාමාර්ග සොයාබලමින් සිටින බවද යුරෝපා සංගමය නිකුත් කළ ට්විටර් පණිවුඩයේ සඳහන් වනවා.\nඑමෙන්ම ශ්‍රී ලංකාවේ වෙසෙන ජනතාව සමඟ තමන් සිටින බව ශූද්ධෝත්ම ෆ්‍රැන්සිස් පාප් වහන්සේ පවසනවා. උන්වහන්සේ මේ බව කියා සිටියේ ට්විටර් සටහනක් තබමින්.",
       "URL": "https://www.hirunews.lk/309644/අරගල-බිමෙන්-යෝජනා-කරන්නේ-අන්තර්-කාලීන-පාලනයක්-බව-විරෝධතාකරුවන්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1030"
}