{
       "Source": "hirunews",
       "Timestamp": "Sunday, 04 August 2019 - 19:19",
       "Headline": "වස්කඩුවේ රිය අනතුර සිදුවූයේ ලංගම රියදුරුගේ වරදින්",
       "News Content": "කළුතර - උතුර - වස්කඩුව ප්‍රදේශයේදී අද අලූයම සිදුවූ රිය අනතුරෙහි වරද ශ්‍රී ලංගම බස් රථයේ රියදුරුගේ නොසැලකිලිමත් රිය ධාවනය බව පොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර පවසනවා.\nඅද අලූයම 4.45ට පමණ  ශ්‍රී ලංගම බස් රථයක් සහ පෞද්ගලික බස් රථයක් මුහුණට මුහුණලා ගැටී සිදුවූ අනතුරෙන් ලංගම බස් රථයේ රියදුරු ඇතුළු පිරිමි පුද්ගලයින් තුන් දෙනෙකු සහ කාන්තාවන් තුන් දෙනෙකු මිය ගියා.\nමිය ගිය පිරිස අවුරුදු 23ත්, 48ත් අතර වයස්වල පසුවනවා. සිද්ධියෙන් හැට දෙදෙනෙකු තුවාල ලැබූ අතර ඉන් 50 දෙනෙකු පිරිමි පුද්ගලයින්.\nකාන්තාවන් 11 දෙනෙකු සහ කුඩා දරුවෙකු ද තුවාල  ලබා ඇති අතර මොවුන් සියළු දෙනා කළුතර - නාගොඩ සහ පානදුර රෝහල්වල ප්‍රතිකාර ලබන අතර බරපතල තත්ත්වයේ පසුවූ පුද්ගලයෙකු කොළඹ ජාතික රෝහලට මාරු කර යවා තිබෙනවා.\nමේ අතර, වසරේ මේ මස දෙවන දා දක්වා කාලය තුළ අනතුරුවලින් පුද්ගලයින් 1629 දෙනෙකු මිය ගොස් ඇති බවයි පොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර මහනුවර අද පැවති මාධ්‍ය හමුවකදී කියා සිටියේ.",
       "URL": "https://www.hirunews.lk/221546/වස්කඩුවේ-රිය-අනතුර-සිදුවූයේ-ලංගම-රියදුරුගේ-වරදින්",
       "Category": "Local News",
       "Parent URL": "https://www.hirunews.lk/local-news.php?pageID=3216"
}