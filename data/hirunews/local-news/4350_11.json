{
       "Source": "hirunews",
       "Timestamp": "Monday, 28 August 2017 - 8:48",
       "Headline": "කතරගම දේවාලයේ බස්නායක නිලමේ සහ කපු මහතුන් කොළඹට",
       "News Content": "කතරගම දේවාලයේ බස්නායක නිලමේවරයා සහ කපු මහතුන් අතර හටගෙන ඇති අර්බුදය සම්බන්ධයෙන් සොයා බැලීමට ඔවුන් අද බෞද්ධ කටයුතු දෙපාර්තමේන්තුවට කැදවා තිබෙනවා.\nඑහි කොමසාරිස් ජනරාල් නිමල් කොටවෙලගෙදර හිරු ප්‍රවෘත්ති අංශයට සඳහන් කළේ දෙපාර්ශවයෙන්ම කරුණු විමසා අර්බුදය සමථයකට පත් කිරීමට බලාපොරොත්තු වන බවයි.\nබස්නායක නිලමේවරයා සහ දේවාලයේ කපු මහතුන් අතර යතුරු ගැටළුවක් මුල් කරගනිමින් පසුගිය 22 වනදා ඇතිවූ අර්බුදයක් හේතුවෙන් රුහුණු කතරගම මහා දේවාලයේ අලූයම පූජාව ද සිදු කෙරුණේ නැහැ.\nදේවාලය භාර කපු මහතුන් හිරු ප්‍රවෘත්ති අංශයට සඳහන් කළේ බස්නායක නිලමේවරයා විසින් දේවාලය විවෘත කිරීමට අවස්ථාව ලබා නොදී යතුර බලහත්කාරයෙන් ඔහු භාරයට ගත් බවයි.\nකෙසේ වෙතත්, කතරගම දේවාලයේ බස්නායක නිලමේ ඞී.පී. කුමාරගේ එය ප්‍රතික්ෂේප කළ අතර, තමන්ට දේවාලය විවෘත කිරීම සඳහා කපු මහතුන් ඉඩ ලබා නොදුන් බව කියා සිටියා.\nඉන් අනතුරුව මේ පිළිබඳව සොයා බැලීම සඳහා බෞද්ධ කටයුතු දෙපාර්තමේන්තුවේ ජ්‍යෙෂ්ඨ නිලධාරියෙකු එහි ගොස් තිබුණා. ඔහුගේ පරීක්ෂණයෙන් අනතුරුව ලබාගත් වාර්තාවෙන් හෙළිවී ඇත්තේ බැතිමතුන්ගෙන්  ලැබෙන පඬුරු මුදල් පදනම් කරගනිමින් දෙපාර්ශවය අතර මෙම අර්බුදය හටගෙන ඇති බවයි.\nමේ අතර,  පසුගිය සෙනසුරාදා බස්නායක නිලමේවරයාගේ කාර්යාලය ඉදිරිපිට ප්‍රදේශවාසීන් පොල් ගසා විරෝධතාවයක ද නිරත වූයේ ඔහුගේ ක්‍රියා කලාපයට විරෝධය පළ කරමින්.\nකෙසේ වෙතත්, මෙම සියලූ කරුණු සම්බන්ධයෙන් අද දින සියලූම කපු මහතුන්ගෙන් සහ බස්නායක නිලමේවරයාගෙන් විමසා තීරණයක් ගැනීමට බලාපොරොත්තු වන බවයි බෞද්ධ කටයුතු කොමසාරිස් ජනරාල් නිමල් කොටවෙලගෙදර කියා සිටියේ.",
       "URL": "https://www.hirunews.lk/169551/කතරගම-දේවාලයේ-බස්නායක-නිලමේ-සහ-කපු-මහතුන්-කොළඹට",
       "Category": "Local News",
       "Parent URL": "https://www.hirunews.lk/local-news.php?pageID=4350"
}