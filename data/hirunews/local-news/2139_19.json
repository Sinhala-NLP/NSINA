{
       "Source": "hirunews",
       "Timestamp": "Thursday, 18 February 2021 - 10:51",
       "Headline": "මියගිය පුද්ගලයෙකුට දෙවන වරටත් කොරෝනා පරීක්ෂණයක් ඉල්ලා ගොනුකළ පෙත්සම ඉවතට",
       "News Content": "මියගිය පසුව කොරෝනා ආසාදිතයෙකු බවට අනාවරණ වී ඇති පුද්ගලයෙකුගේ මෘත ශරීරයක් යළි කොරෝනා පරීක්ෂණයට භාජනය කරන්නැයි නියෝගයක් නිකුත් කරන ලෙස ඉල්ලා ගොනුකළ පෙත්සමක් විභාගයට  නොගෙන ප්‍රතික්ෂේප කිරීමට අභියාචනාධිකරණය අද තීරණය කළා.\nඅභියාචනාධිකරණයේ සභාපති විනිසුරු අර්ජුන ඔබේසේකර සහ මායාදුන්නේ කොරයා යන විනිසුරු මඩුල්ල විසිනුයි මෙම තීන්දුව ප්‍රකාශයට පත් කරනු ලැබුවේ.\nත්‍රිකුණාමල ප්‍රදේශයේ පදිංචි එම්.ඊ.එල්. මොහොමඩ් හකීම් ගොනුකළ මෙම පෙත්සම ඊයේ සළකා බැලූ අවස්ථාවේදී වගඋත්තරකරුවන් වෙනුවෙන් පෙනී සිටි නියෝජ්‍ය සොලිසිටර් ජනරාල් විකුම් ද ආබෲ අදාළ පෙත්සම තුළ කිසිදු නීතිමය පදනමක් නොමැති බැවින් එය විභාගයට නොගෙන ප්‍රතික්ෂේප කරන ලෙස විරෝධතාවක් මතුකරනු ලැබුවා.\nමරණකරු මියයාමෙන් පසුව සිදුකළ කොරෝනා පරීක්ෂණ වාර්තාව දෝෂ සහිත බවට තහවුරු කළ හැකි සාධක සහ සාක්ෂි කිසිවක් පෙත්සම්කාර පාර්ශවය විසින් අධිකරණය හමුවේ ගොනුකර නොමැති බවයි නියෝජ්‍ය සොලිසිටර් ජනරාල්වරයා කියා සිටියේ.\nඑසේ තිබියදී යළි කොරෝනා පරීක්ෂණයක් පවත්වන ලෙස කරනු ලබන ඉල්ලීම් පදනම් විරහිත බවද ඔහු ප්‍රකාශ කළා.\nමෙම පුද්ගලයාගේ මරණයට හේතුවූ කරුණු අනාවරණ කරගැනීමට අවශ්‍ය නම් ඒ සඳහා පශ්චාත් මරණ පරීක්ෂණයක් පැවැත්වීමට වගඋත්තරකරුවන් සූදානම් වුවද ඊට මරණකරුගේ පියා හෝ ඥාතීන් මේ දක්වා සහයෝගය ලබාදී නොමැති බවයි නියෝජ්‍ය සොලිසිටර් ජනරාල්වරයා අධිකරණය හමුවේ අවධාරණය කළේ.\nඊට ප්‍රතිචාර දක්වමින් පෙත්සම්කාර පාර්ශවය වෙනුවෙන් පෙනී සිටි ජනාධිපති නීතීඥ ෆයිසර් මුස්තාෆා ඊයේ අධිකරණය හමුවේ කියා සිටියේ මරණකරු නිශ්චිතවම මියගියේ කොරෝනා වෛරසය ආසාදනය වීමෙන්ද යන්න තහවුරු කරගැනීම සඳහා තම සේවාදායකයාට දෙවන කොරෝනා පරීක්ෂණයක් පැවැත්වීමට අවශ්‍යව ඇති බවයි. දෙවන කොරෝනා පරීක්ෂණයෙන් මරණකරුට වෛරසය ආසාදනය වී නොමැති බවට තහවුරු වුවහොත් පෙත්සම්කරුගේ ආගමික විශ්වාසයට අනුව මරණකරුගේ මෘතශරීරය භූමදාන කිරීමට හැකියාව සැළසෙන බවයි ජනාධිපති නීතීඥවරයා කියා සිටියේ.\nදෙපාර්ශවය ඉදිරිපත් කළ කරුණු සළකා බැලූ අභියාචනාධිකරණ විනිසුරු මඩුල්ල අද දින සිය තීන්දුව ප්‍රකාශයට පත් කරමින් සඳහන් කළේ අදාළ පෙත්සම විභාගයට නොගෙන නිෂ්ප්‍රභ කිරීමට තීරණය කළ බවයි.\nපෙත්සම්කරුගේ 26 හැවිරිදි පුත්‍රයා ඉකුත් ජනවාරි 31 වනදා දකුණු කොළඹ ශික්ෂණ රෝහලේදී මියගිය අතර, පසුව ඔහුට සිදුකළ කොරෝනා පරීක්ෂණයේදී ආසාදිතයෙකු ලෙස තහවුරු වී තිබුණා.\nමොහුගේ මෘතදේහය මේ වනවිට එම රෝහලේ තැන්පත් කර ඇති අතර, පෙත්සම්කරු වන මරණකරුගේ පියා අධිකරණය හමුවේ පෙත්සමක් ගොනුකරමින් තම පුත්‍රයා කොරෝනා ආසාදිතයෙකුදැයි නිශ්චිතවම තහවුරු කරගැනීම සඳහා කොරෝනා පරීක්ෂණයක් සිදුකරන ලෙසට වගඋත්තරකරුවන්ට නියෝග කරන ලෙසටයි.",
       "URL": "https://www.hirunews.lk/262935/මියගිය-පුද්ගලයෙකුට-දෙවන-වරටත්-කොරෝනා-පරීක්ෂණයක්-ඉල්ලා-ගොනුකළ-පෙත්සම-ඉවතට",
       "Category": "Local News",
       "Parent URL": "https://www.hirunews.lk/local-news.php?pageID=2139"
}