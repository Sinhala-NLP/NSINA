{
       "Source": "hirunews",
       "Timestamp": "Tuesday, 04 April 2023 - 14:44",
       "Headline": "1,290කින් ලාෆ් ගෑස් බහී",
       "News Content": "එමෙන්ම අද මධ්‍යම රාත්‍රියේ සිට කිලෝග්‍රෑම් 12.5 ලිට්‍රෝ ගෘහස්ථ ගෑස් සිලින්ඩරයක මිල රුපියල් 1005ක් අඩු කිරීමටයි එම සමාගම අද (04) පෙරවරුවේ තීරණය කළේ.\nඒ අනුව එහි නව මිල රුපියල් 3,738 ක්. එමෙන්ම කිලෝග්‍රෑම් 05 ගෑස් සිලින්ඩරයක මිල රුපියල් 402 කින් අඩු කර ඇති අතර එහි නව මිල රුපියල් 1502 ක් වනු ඇති.\nඑසේම ලිට්රෝ කිලෝග්‍රෑම් 2.3 ගෑස් සිලින්ඩරයක මිල රුපියල් 183කින් අඩු කර ඇති අතර එහි නව මිල රුපියල් 700ක් බවයි ලිට්රෝ සමාගම සඳහන් කළේ.\nමේ අතර ගාලු වරායේ මුහුදුබත් වීමට ආසන්නව ඇති ශ්‍රී ලංකාවට මුන්ඩෝ ගෑස් ප්‍රවාහනය කළ නෞකාව වහාම එම ස්ථානයෙන් ඉවත් කරගන්නා ලෙස කොටුව මහේස්ත්‍රාත් තිළිණ ගමගේ අදාළ පාර්ශවයන්ට අද නියෝග කළා.\nඒ වරාය අධිකාරිය වෙනුවෙන් නීතිපතිවරයා කළ කරුණු දැක්වීමක් සළකා බලමින්.\nකෙසේ වෙතත් ගෑස් මිල අඩුවීමට සාපේක්ෂව අඩුවන ආපනශාලා ආහාරවල මිල ගණන් හෙට දිනයේදී ප්‍රකාශ කරන බවයි සමස්ත ලංකා ආපනශාලා හිමියන්ගේ සංගමයේ සභාපති අසේල සම්පත් අද කොළඹ කැඳවා තිබූ මාධ්‍ය හමුවකට එක්වෙමින් කියා සිටියේ.\nඋත්සව සමයේදී පාරිභෝගික ජනතාවට සුරක්ෂිත ආහාරපාන ලබාදීමේ අරමුණින් මහනුවර වෙළඳසැල් පරීක්ෂා කිරීම සඳහා අද සිට විශේෂ මෙහෙයුමක් ආරම්භ කර තිබෙනවා.\nමේ අතර වැඩිමිලට බිත්තර අලෙවි කිරීම සම්බන්ධයෙන් අගුණුකොළපැලැස්ස ප්‍රදේශයේ බිත්තර අලෙවිකරුවන්ට අදාළව පැවරූ නඩු 9ක් විභාගයට ගෙන රුපියල් ලක්ෂ 9 ක දඩ මුදලක් නියම කිරීමට අගුණුකොළපැලැස්ස මහේස්ත්‍රාත් අධිකරණය අද පියවර ගත්තා.",
       "URL": "https://www.hirunews.lk/331699/1290කින්-ලාෆ්-ගෑස්-බහී",
       "Category": "Local News",
       "Parent URL": "https://www.hirunews.lk/local-news.php?pageID=435"
}