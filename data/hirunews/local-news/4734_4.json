{
       "Source": "hirunews",
       "Timestamp": "Wednesday, 28 December 2016 - 18:39",
       "Headline": "විදුලිබල මණ්ඩලයේ තවත් ප්‍රශ්නයක්",
       "News Content": "සිව් වසරක පුහුණුවකින් පසු ආධුනිකයින් ලෙස ලංකා විදුලිබල මණ්ඩලයට බඳවාගත් ජාතික වෘත්තිය සුදුසුකම්ලාභීන් හෙවත් එන් - වී - කිව් හතරවන ශ්‍රේණිය සමත්වූවන් පිරිසක් අද දහවල් විදුලිබල අමාත්‍යාංශය ඉදිරිපිටදී විරෝධතාවයේ නිරතවුණා.\nඒ, ජාතික වෘත්තිය සුදුසුකම්ලාභීන් විදුලිබල මණ්ඩලයට බඳවාගැනීම සඳහා මෙතෙක් පැවති ක්‍රමවේදය වෙනස් කර ඇති බවට චෝදනා කරමින්.\nජාතික වෘත්තිය සුදුසුකම් ලාභීන් විදුලිබල මණ්ඩලයේ පුහුණුවකින් පසු ආධුනිකයින් ලෙස සේවයට බඳවාගැනීමෙන් අනතුරුව ඔවුන්ගේ සේවය ස්ථිර කිරීම මෙතෙක් පැවති ක්‍රමවේදය වුණා.\nඒ අනුව සුදුසුකම් ලාභීන් 371 දෙනෙකු සඳහා කැඳවීම් ලිපි නිකුත් කර තිබූ අතර, ඒවායේ සඳහන් වුණේ පසුගිය 26 වනදා සහ අද දිනයේ ස්ථිර සේවයට අන්තර් ග්‍රහණය කිරීමේ සම්මුඛ පරීක්ෂණ පැවැත්වෙන බවයි.\nඑහෙත් අමාත්‍යාංශය කළ දැනුම්දීමකට අනුව අදාළ සම්මුඛ පරීක්ෂණ අවලංගු කළ බවට තමන්ට විදුලිබල මණ්ඩලය  දුරකථන ඇමතුමක් මගින් දැනුම් දුන් බවයි විරෝධතාකරුවන් සඳහන් කළේ.\nඔවුන් විදුලිබල අමාත්‍යාංශයේ ප්‍රධාන ගේට්ටුව අවහිර කරමින් විරෝධතාවයේ නිරතවූ අතර එහිදී 10 දෙනෙකුට විදුලිබල අමාත්‍යවරයා සමඟ සාකච්ඡා කිරීමට අවස්ථාව හිමිවුණා.\nසාකච්ඡාවෙන් පසු පිටතට පැමිණි නියෝජිතයින් පැවසුවේ අමාත්‍යාංශය සහ විදුලිබල මණ්ඩලය අතර ඇතිවූ අනවබෝධයක් හේතුවෙන් මෙම ගැටළුව පැනනැගී ඇති බවයි.\nඑම පිළිතුර පිළි නොගත් විරෝධතාකරුවන් තමන්ට ලබාදෙන විසඳුම ලිඛිතව අවශ්‍ය බව ප්‍රකාශ කරමින් යළිත් විරෝධතාවයේ නිරතවුණා.\nඒ අනුව යළිත් වරක් විරෝධතාකරුවන් දසදෙනෙකුට අමාත්‍යවරයා මුණගැසීමට අවස්ථාව හිමිවූ අතර ලිඛිතව පොරොන්දු නොවූවත් ලබන බදාදා ගැටළුවට විසඳුම් ලබාදෙන බවට අමාත්‍යවරයා දැනුම්දුන් බව පවසමින් විරෝධතාකරුවන් විසිර ගියා.",
       "URL": "https://www.hirunews.lk/150780/විදුලිබල-මණ්ඩලයේ-තවත්-ප්‍රශ්නයක්",
       "Category": "Local News",
       "Parent URL": "https://www.hirunews.lk/local-news.php?pageID=4734"
}