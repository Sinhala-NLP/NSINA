{
       "Source": "hirunews",
       "Timestamp": "Friday, 04 March 2022 - 19:35",
       "Headline": "ඉන්ධන සහ විදුලිබිල ඉහළ දැමීම ගැන සාකච්ඡා (වීඩියෝ)",
       "News Content": "අවම වශයෙන් පිරිවැය ආවරණය වන පරිදි හෝ ඉන්ධන සහ විදුලි බිල ඉහළ දමන ලෙස රජයට දැනුම් දුන් බව මහ බැංකු අධිපති අජිත් නිවාඩ් කබ්රාල් ප්‍රකාශ කළා.\nඊයේ (03) පැවති මුදල් මණ්ඩල රැස්වීමේදී ගනු ලැබූ තීරණ දැනුම්දීම සඳහා මහ බැංකුවේ අද (04) පැවති මාධ්‍ය හමුවේදී ඔහු මේ බව කියා සිටි අතර, මේ අනුව ගත යුතු ඉදිරි ක්‍රියාමාර්ග සම්බන්ධයෙන් බලශක්ති අමාත්‍යාංශයේ උසස් නිලධාරීන් අතර මේ වනවිට සාකච්ඡාවක් පැවැත්වෙන බවයි වාර්තාවන්නේ.\nමේ වනවිට ඔක්ටේන් 92 පෙට්‍රල් ලීටරයක් අලෙවි කිරීමෙන් රුපියල් විස්සක පමණ පාඩුවක් දැරීමට ඛනිජ තෙල් නීතිගත සංස්ථාවට සිදුව තිබෙනවා.\nඔක්ටේන් 95 පෙට්‍රල් ලීටරයක් අලෙවි කිරීමෙන් දැරීමට සිදුව ඇති පාඩුව රුපියල් 16 ක්.\nඔටෝ ඩීසල් ලීටරයකින් සංස්ථාවට රුපියල් 54 ක පාඩුවක් ද, සුපර් ඩීසල් ලීටරයක් අලෙවි කිරීමෙන් රුපියල් 35 ක පාඩුවක් ද සිදුවන බවයි වාර්තා වන්නේ.\nඑමෙන්ම ඉන්ධන උපයෝගී කරගනිමින් විදුලිය නිෂ්පාදනය කිරීම ඉහළ යාමත් සමඟ විදුලි ඒකකයකින් විදුලිබල මණ්ඩලයට සිදුවන පාඩුවද ඉහළ ගොස් තිබෙනවා.\nමහජන උපයෝගීතා කොමිසම ප්‍රකාශ කළේ රුපියල් 29කට පමණ විදුලි ඒකකයක් විදුලි බල මණ්ඩලය විසින් නිෂ්පාදනය කරන බවයි.\nඑහෙත් ඒකකයක් අලෙවි කරනු ලබන්නේ රුපියල් 16 ත් 17 ත් අතර මිලකට බව එම කොමිසමේ උසස් නිලධාරියෙකු සඳහන් කළා.\nඇමරිකානු ඩොලරයට සාපේක්ෂව රුපියල පාකර හැරීමේ අපේක්ෂාවක් මේ දක්වා නොමැති බවයි මහබැංකු අධිපතිවරයා කියා සිටියේ.",
       "URL": "https://www.hirunews.lk/298666/ඉන්ධන-සහ-විදුලිබිල-ඉහළ-දැමීම-ගැන-සාකච්ඡා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1318"
}