{
       "Source": "hirunews",
       "Timestamp": "Saturday, 07 October 2017 - 19:56",
       "Headline": "හම්බන්තොට ප්‍රහාරය ගැන විවිධ අදහස්",
       "News Content": "දීර්ඝකාලීන බදු පදනම මත්තල ගුවන්තොටුපල ඉන්දියාවට බදු දීමට එරෙහිව ඊයේ ඒකාබද්ධ විපක්ෂය හම්බන්තොටදී පැවැත්වූ උද්ඝෝෂණය පිළිබදව අද (07) දේශපාලන නායකයින් විවිධ අදහස් පළ කළා.\nඑහිදී පොලිස් නිලධාරියෙකු එහි සිටි තරුණයෙකුට කනේ පහරක් එල්ල කිරීමේ සිද්ධිය පිළිබදව ඒකාබද්ධ විපක්ෂයෙන් එල්ල වුණේ දැඩි විරෝධයක්.\nසිද්ධිය සම්බන්ධයෙන් පාර්ලිමේන්තු මන්ත්‍රී ෂෙහාන් සේමසිංහ කියා සිටියේ\n‘‘ ඊයේ පොලිසිය ඉතාම පහත් මට්ටමේ ප්‍රහාරයක් එල්ල කළා. සාමකාමීව විසිර යන්න උත්සාහ කරද්දී රජයවිසින් යොදවපු මැර කල්ලියක් කෝලාහලයක් එතන ඇති වුණා. අපි දැක්කා කැමරා කාචවල සටහන් වුණා. මාධ්‍යවේදීන්ට කනේ පහරක් ගහනවා පොලිසිය. මේ කාගේ අවශ්‍යතාද? ජනතාව පාරට බහින එක නවත්තගන්න නම් කරුණාකරලා මේ විදිහට ජාතික සම්පත් විකුණන එක මේ රටට අහිතකර දේවල් කරන එකයි නවත්තන්න’’ යනුවෙන්.\nඒ සම්බන්ධයෙන් අමාත්‍ය සජිත් ප්‍රේමදාස\n‘‘කොමිස් කාක්කෝ ටික වරායටයි ගුවන් තොටුපොළටයි විරුද්ධව ඊයේ උද්ඝෝෂණයක් කළා. යකඩ පොලු අරගෙන ආවා. පොලිසියට පහර පිට පහර දුන්නාග වාහන කුඩු පට්ටම් කළා. නොකළේ වෙඩි තියන එක විතරයි. ආණ්ඩුවේ ඉන්නකොටත් ම්ලේච්ඡත්වය භාවිත කරනවා. විපක්ෂයට ගියාමත් එහෙමයි. මැරවර ඉතිහාසයක් තියෙන නරිනඩේ කණ්ඩායමක් ඊයේ ඇවිත් කෑ කෝ ගහනවා. වරාය විකුණන්න එපා. ගුවන් තොටුපොළ විකුණන්න එපා. අපි කාටවත් වරායවත්, ගුවන්තොටුපොළවත් විකුණන්නේ නැහැ. දැන් මැරවරයෝ 1000 ක් 1200 ක් ආවා. ගුටි බැට ප්‍රහාර එල්ල කළා. නායකත්වය දුන්න ලොක්කෝ ටික ගැහිල්ල පටන් ගන්නකොටම මාරු වුණා’’ යනුවෙන් අදහස් පළ කළා.\nපාර්ලිමේන්තු මන්ත්‍රී බන්දුල ගුණවර්ධන මේ පිළිබදව මෙලෙස අදහස් පළ කළා.\n‘‘  නිරායුධ අවිහිංසක මිනිස්සුන්ගේ කනවල් පැලෙන්න ගහන්න  නම් උසස් යැයි සම්මත පොලිස් නිලධාරීන් ඉන්නේ. සාම නිලධාරීන් කියන අය චණ්ඩි වගේ මෙසේ පහර දීම් කරනවා නම් ඒ වරටේ පවතින්නේ මැර පාලනයක්. පොලිස්පතිතුමා මේ පිළිබදව සම්පූර්ණ වගකියන්න ඕනේ. දේශපාලනඥයින්ට අවශ්‍ය ලෙස මේ නීතිය නව නවා ඉන්නේ නැතුව පොලිස් කොමිසම විසින් වගබලා ගත යුතු වෙනවා මේ රටේ ජනතාවට ආරක්ෂාව සලසන ස්ථානයක් බවට පොලිසිය පරිවර්ථනය කරන්න ’’\nඅමාත්‍ය ගයන්ත කරුණාතිලක දැක්වූ අදහස වූයේ ‘‘ පහුගිය ආණ්ඩුව තමයි සින්නක්කරව පිටරටවල්වලට ඉඩම් දුන්නේ. අපි කිසිම ඉඩමක් පිටරටවල්වලට සින්නක්කරව ලබාදෙන්නේ නැහැ. බලය නැතිවෙච්ච අය ඒ කාලේ කරපුවා අමතකර කරලා දැන් හදනවා ජනතාව නොමග අරින්න. මේවට ජනතාව රැවටුණු කාලේ දැන් අවසානයි. අපි රජයක් හැටියට හරි දේ තමයි කරලා තියෙන්නේ ’’",
       "URL": "https://www.hirunews.lk/172870/හම්බන්තොට-ප්‍රහාරය-ගැන-විවිධ-අදහස්",
       "Category": "Local News",
       "Parent URL": "https://www.hirunews.lk/local-news.php?pageID=4283"
}