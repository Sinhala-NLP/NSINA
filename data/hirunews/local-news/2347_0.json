{
       "Source": "hirunews",
       "Timestamp": "Saturday, 07 November 2020 - 7:42",
       "Headline": "සහල් මාෆියාවට මුහුණදෙන්න රජය සූදානම් - කෘෂිකර්ම ඇමති (වීඩියෝ)",
       "News Content": "රට තුළ පවතින සහල් මාෆියාවට මුහුණදීම සඳහා රජය කඩිනම් වැඩපිළිවෙලක් ක්‍රියාත්මක කරන බව කෘෂිකර්ම අමාත්‍ය මහින්දානන්ද අලුත්ගමගේ ප්‍රකාශ කළා.\nගන්නෝරුවේ ඊයේ (06)පැවති කුඹුරු අස්වැද්දීමේ අවස්ථාවකින් පසුව මාධ්‍ය වෙත අදහස් දක්වමින් ඔහු සඳහන් කළේ අනුමත මිලට සහල් අලෙවි නොකරන පිරිස් සොයා වැටලීම් ක්‍රියාත්මක බවයි.\nසහල් අලෙවි කළ හැකි උපරිම මිලක් නියම කරමින් පසුගියදා නිකුත් කෙරුණු අතිවිශේෂ ගැසට් නිවේදනයට අනුව ලබන සතියේ සිට පිටකොටුව ඇතුළු සියලුම වෙළඳසැල් වලින් සහල් මිලදී ගැනිමට හැකි බව වෙළඳ අමාත්‍ය ආචාර්ය බන්දුල ගුණවර්ධන ප්‍රකාශ කළා.\nඅමාත්‍යවරයා මේ බව කියා සිටියේ අදාළ ගැසට් නිවේදනයේ මිල ගණන් සම්බන්ධයෙන් ඊයේ පොළොන්නරුව ප්‍රදේශයේ සහල් මෝල් හිමියන් හා සහල් නිෂ්පාදකයින් දැනුවත් කිරීමේ අවස්ථාවේදි මාධ්‍ය වෙත අදහස් දක්වමින්.\nසහල් නිෂ්පාදකයන් සහ මෝල් හිමියන්ට සහල් අලෙවි කළ හැකි උපරිම මිලක් නියම කරමින් නිකුත් කළ ගැසට් නිවේදනයට අනුව, සූදුරු සම්බා හැර සියලු සම්බා සහල් කිලෝග්‍රෑමයක් රුපියල් 94 ක උපරිම මිලකට අලෙවි කළ යුතු වන අතර, නාඩු සහල් කිලෝග්‍රෑමයක් සඳහා රුපියල් 92 ක උපරිම මිලක් ද නියම කෙරුණා.\nකැකුළු සහල් කිලෝග්‍රෑමයක් සඳහා නියම කර ඇති උපරිම මිල වන්නේ රුපියල් 89 ක්.",
       "URL": "https://www.hirunews.lk/254181/සහල්-මාෆියාවට-මුහුණදෙන්න-රජය-සූදානම්-කෘෂිකර්ම-ඇමති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2347"
}