{
       "Source": "hirunews",
       "Timestamp": "Monday, 27 February 2023 - 17:37",
       "Headline": "ඉතාලි බෝට්ටු අනතුරෙන් මියගිය ගණන තවත් ඉහළට",
       "News Content": "දකුණු ඉතාලියට ඔබ්බෙන් වූ මුහුදේ දී අනවසර සංක්‍රමණිකයන් ‍රැගත් බෝට්ටුවක් ගිලී යාමෙන් මේ වන විට සංක්‍රමණිකයන් 62 දෙනෙකු ජීවිතක්ෂයට පත්වී ඇති බව විදෙස් මාධ්‍ය වාර්ථා කරනවා.\nකෙසේ වෙතත් බලධාරීන් සැක පළ කරන්නේ මෙම අනතුරෙන් එහි ගමන් ගත් ළමයින් ද ඇතුළුව 100 කට වැඩි පිරිසක් මිය ගොස් ඇති බවයි.\nඅනවසර සංක්‍රමණිකයන් 200 ‍රැගෙන යාත්‍රා කළ මෙම යාත්‍රාව ඉතාලියේ ක්‍රෝටෝන් අසලට ගොඩබෑමට උත්සාහ කිරීමේදී ගිලී ගිය බවටයි වාර්ථා වන්නේ.\nවිදෙස් මාධ්‍ය වැඩිදුරටත් සඳහන් කරන්නේ ඇෆ්ගනිස්තානය, පාකිස්ථානය, සෝමාලියාව සහ ඉරානය යන රටවලින් පැමිණි අනවසර සංක්‍රමණිකයන් එහි ගමන් කළ බවයි.\nඅන්තුරෙන් මියගිය අය අතර කුඩා දරුවෙකු ද ඇතුළුව ළමුන් 12 දෙනෙකු ද සිටින බව මීට පෙර විදෙස් මාධ්‍ය වාර්තා කළා.\nමේ අතර ඉතාලි වෙරළාරක්ෂක බළකාය පැවසුවේ, “බෝට්ටුව ගිලී යාමෙන් පසු වෙරළට ළඟා වීමට සමත් වූ පුද්ගලයින් 80 දෙනෙකු ජීවතුන් අතර සිටින බව සොයාගෙන ඇති බවයි.\nජිනීවාහි එක්සත් ජාතීන්ගේ මානව හිමිකම් කවුන්සිලයේදී අදහස් දක්වමින් මහලේකම් ඇන්ටෝනියෝ ගුටරෙස් අනෙකුත් රටවල්වලින් ඉල්ලා තිබෙන්නේ, සරණාගතයින්ට සහ සංක්‍රමණිකයන්ට උපකාර කිරීමට සහ ආරක්ෂිත ගමන් මාර්ග මෙන්ම ගලවා ගැනීමේ මෙහෙයුම් ශක්තිමත් කිරීමටත් සියලු ජාතීන් එක්වන ලෙසටයි.",
       "URL": "https://www.hirunews.lk/328512/ඉතාලි-බෝට්ටු-අනතුරෙන්-මියගිය-ගණන-තවත්-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=509"
}