{
       "Source": "hirunews",
       "Timestamp": "Thursday, 28 January 2016 - 13:03",
       "Headline": "ඥාණසාර හිමිට ඇප ඉල්ලා අධිකරණයට මෝසමක්",
       "News Content": "අධිකරණයට අපහාස කිරීමේ චෝදනාව මත අත්අඩංගුවට ගෙන දැනට රක්ෂිත බන්ධනාගාර ගතකර සිටින බොදුබල සේනා සංවිධානයේ මහ ලේකම් පූජ්‍ය ගලගොඩඅත්තේ ඥාණසාර හිමියන් ඇප ඉල්ලා මෝසමක් ගොනුකර තිබෙනවා.\nනීතීඥයෙකු මාර්ගයෙන් මෙම මෝසම හෝමාගම මහේස්ත්‍රාත් අධිකරණය හමුවේ ගොනුකර ඇති බවයි එම සංවිධානයේ ප්‍රධාන විධායක ඩිලන්ත විතානගේ සඳහන් කළේ.\nඅධිකරණයට අපහාස කිරීමේ චෝදනාව මත අත්අඩංගුවට ගත් ගලගොඩඅත්තේ ඥාණසාර හිමියන් පෙබරවාරි මස 9 වනදා දක්වා රක්ෂිත බන්ධනාගාර ගතකළා.\nමේ අතර කොළඹ අද පැවති මාධ්‍ය හමු කිහිපයකදී ඥාණසාර හිමියන් අත්අඩංගුවට ගැනීමේ සිද්ධිය සම්බන්ධයෙන් අදහස් පළවුණා.\nපිවිතුරු හෙළ උරුමය කොළඹ කැඳවා තිබූ මාධ්‍ය හමුවකදී එහි මහලේකම් පාර්ලිමේන්තු මන්ත්‍රී උදය ගම්මන්පිල කියා සිටියේ ගලගොඩඅත්තේ ඥාණසාර හිමියන් අත්අඩංගුවට ගැනීම පිළිබඳව රට තුළ කම්පනයක් ඇතිවූ බවයි.\nකෙසේ වෙතත් උසාවියට අපහාස කිරීමේ චෝදනාව මත ඥාණසාර හිමියන් අත්අඩංගුවට ගන්නා ලෙස  හෝමාගම මහේස්ත්‍රාත්වරයා ලබාදුන් නියෝගය අගය කළ යුතු බවයි ශ්‍රී ලංකා නීතීඥ සංගමයේ ලේකම් නීතීඥ අජිත් පතිරණ කොළඹ අද පැවති මාධ්‍ය හමුවකදී කියා සිටියේ.\nඔහු සඳහන් කළේ ඥාණසාර හිමියන් අධිකරණයේ හැසිරුණු ආකාරය තරයේ හෙළා දකින බවයි.",
       "URL": "https://www.hirunews.lk/124924/ඥාණසාර-හිමිට-ඇප-ඉල්ලා-අධිකරණයට-මෝසමක්",
       "Category": "Local News",
       "Parent URL": "https://www.hirunews.lk/local-news.php?pageID=5192"
}