{
       "Source": "hirunews",
       "Timestamp": "Wednesday, 23 May 2018 - 15:57",
       "Headline": "කැළණි ගඟේ ජල මට්ටම අඩුවෙයි - කළු ගඟ තවමත් අවදානම්",
       "News Content": "කැළණි ගඟේ ජල මට්ටම මේ වනවිට අඩුවෙමින් පවතින බව වාරිමාර්ග දෙපාර්තමේන්තුව පවසනවා.\nකෙසේ වෙතත් කැළණි ගඟේ නාගලගම් වීථිය ජල මාපකයේ  තවමත් සටහන් වන්නේ සුළු ගං වතුර මට්ටමක්.\nමේ අතර පසුගිය පැය 6 ඇතුළත ඇතිවූ වර්ෂාවත් සමඟ කළු ගඟේ ජල මට්ටම ඉහළ යමින් පවතින බවයි වාරිමාර්ග දෙපාර්තමේන්තුවේ ජල කළමනාකරණ ඒකකයේ අධ්‍යක්‍ෂ මාලා අලවතුගොඩ හිරු ප්‍රවෘත්ති අංශයට සඳහන් කළේ.\nමේ අතර වර්ෂාවත් සමඟ ඇතිවූ විවිධ ආපදා හේතුවෙන් ආරක්ෂිත ස්ථාන කරා යොමුකළ ජනතාවට ආපදා කළමනාකරණ මධ්‍යස්ථානය විශේෂ දැනුම්දීමක් සිදුකරනවා.\nවර්ෂාවත් සමඟ යළිත් ජල ගැලීම් සහ පස් කඳු කඩාවැටීම් ඇතිවිය හැකි බැවින් යළි දැනුම්දෙන තුරු නිවෙස් කරා නොයන ලෙසටයි එම මධ්‍යස්ථානය ඉල්ලා සිටින්නේ.\nපවතින අයහපත් කාලගුණ තත්ත්වය හේතුවෙන් ඉදිරි දින කිහිපයේදී පැවැත්වීමට නියමිතව තිබූ විභාග කල් දැමීමටද විභාග දෙපාර්තමේන්තුව පියවර ගෙන තිබෙනවා.",
       "URL": "https://www.hirunews.lk/191398/කැළණි-ගඟේ-ජල-මට්ටම-අඩුවෙයි-කළු-ගඟ-තවමත්-අවදානම්",
       "Category": "Local News",
       "Parent URL": "https://www.hirunews.lk/local-news.php?pageID=3930"
}