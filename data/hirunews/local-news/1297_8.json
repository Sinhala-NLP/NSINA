{
       "Source": "hirunews",
       "Timestamp": "Sunday, 13 March 2022 - 9:02",
       "Headline": "කච්චතිව් මංගල්‍යයට ඉන්දියානු බැතිමතුන් 100 ක් පැමිණෙයි",
       "News Content": "පසුගිය දින දෙක තුළ කච්චතිව් දූපතේ ශාන්ත අන්තෝනි දෙව් මැදුරේ පැවති වාර්ෂික මංගල්‍යය සඳහා ඉන්දියානු බැතිමතුන් 100 දෙනෙකු පමණ සහභාගි වූ බව කොළඹ ඉන්දීය මහ කොමසාරිස් කාර්යාලය සඳහන් කළා.\nශ්‍රී ලංකා පාර්ශවයෙන්ද ඊට සමාන බැතිමතුන් පිරිසක් සහභාගි වූ අතර, යාපනයේ ඉන්දීය කොන්සල් ජනරාල් රාකේෂ් නටරාජ් ද විශේෂ ආරාධිතයෙකු ලෙස ඊට සහභාගි වූ බවයි එමඟින් නිකුත් කළ නිවේදනයක දැක්වෙන්නේ.\nධීවර අමාත්‍ය ඩග්ලස් දේවානන්දා විසින් බැතිමතුන් පිළිගත් අතර, ශාන්ත අන්තෝනි මුනිතුමන් වෙනුවෙන් විශේෂ දේව මෙහෙය ඊයේ (12) පවත්වා තිබෙනවා.\nසාම්ප්‍රදායික මංගල්‍යය ඉන් පසු පැවැත්වුණේ දේවස්ථානයේ ධජය එසවීමෙන් අනතුරුවයි.\n2020 වසරේදී කච්චතිව් වාර්ෂික මංගල්‍යය සඳහා ඉන්දීය බැතිමතුන් තුන් දහසක් පමණ සහභාගිවූ අතර, කොරෝනා වසංගතය හේතුවෙන් පසුගිය වසරේ මංගල්‍යය සිදුකර නැහැ.\nමේ වසරේදී සෞඛ්‍ය මාර්ගෝපදේශවලට අනුකූලව බැතිමතුන් සීමිත පිරිසකට කච්චතිව් වාර්ෂික මංගල්‍යය සඳහා සහභාගිවීමට ඉඩ සලසා දී තිබුණා.",
       "URL": "https://www.hirunews.lk/299357/කච්චතිව්-මංගල්‍යයට-ඉන්දියානු-බැතිමතුන්-100-ක්-පැමිණෙයි",
       "Category": "Local News",
       "Parent URL": "https://www.hirunews.lk/local-news.php?pageID=1297"
}