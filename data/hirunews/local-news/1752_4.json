{
       "Source": "hirunews",
       "Timestamp": "Monday, 16 August 2021 - 7:38",
       "Headline": "අද රාත්‍රී 10 සිට පැය 6 ක්, දිනපතා ඇඳිරිනිතීය",
       "News Content": "අද සිට දිනපතා රාත්‍රී 10 සිට පසුදින අලු‍යම 4 දක්වා දිවයින පුරා ක්‍රියාත්මක වන පරිදි නිරෝධායන ඇඳිරිනීතිය ක්‍රියාත්මක වන බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා. කෙසේ වෙතත් අත්‍යවශ්‍ය සේවා සඳහා මෙම තීරණය බලනොපාන බවයි ඔහු කියා සිටියේ.\nමේ අතර, සෞඛ්‍ය සේවා අධ්‍යක්ෂ ජනරාල්වරයා නිකුත් කරන ඇතැම් මාර්ගෝපදේශ නීතියක් බවට පත් කිරීමේ ගැසට් නිවේදනය අද ප්‍රකාශයට පත් කිරිමට නියමිතයි.\nඑමෙන්ම ඊයේ මධ්‍යම රාත්‍රියේ සිට ක්‍රියාත්මක වන පරිදි ජනතාව ඒකරාශීවන කිසිඳු අවස්ථාවකට අවසර හිමිවන්නේ නැහැ.\nයුද හමුදාපති ජනරාල් ශවේන්ද්‍ර සිල්වා කියා සිටියේ හෙට මධ්‍යම රාත්‍රියේ සිට නැවත දැනුම් දෙනතුරු නිවෙස්වල හෝ උත්සවශාලාවල හෝ විවාහ මංගල උත්සව සඳහා අවසර නොලැබෙන බවයි.\nකොරෝනා වසංගත ව්‍යාප්තිය පාලනය කිරීමේ තවත් පියවරක් ලෙස මෙම තීරණය ගෙන තිබෙනවා. එමෙන්ම, අවන්හල්වල වරකට රැස්විය හැක්කේ ඒවායේ ධාරිතාවයෙන් සියයට 50 කට නොවැඩි පිරිසකට පමණයි. එසේ වුව ද ප්‍රසිද්ධ ස්ථානවල ගැවසීමෙන් හැකිතාක් වළකින්නැයි රජය ඉල්ලා සිටින බව ද යුද හමුදාපතිවරයා ප්‍රකාශ කළා.",
       "URL": "https://www.hirunews.lk/279800/අද-රාත්‍රී-10-සිට-පැය-6-ක්-දිනපතා-ඇඳිරිනිතීය",
       "Category": "Local News",
       "Parent URL": "https://www.hirunews.lk/local-news.php?pageID=1752"
}