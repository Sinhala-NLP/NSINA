{
       "Source": "hirunews",
       "Timestamp": "Tuesday, 28 December 2021 - 22:30",
       "Headline": "නිලධාරින්ගේ දුක් ගැනවිලිවලට කන් දෙන්න - පොලිස්පති (වීඩියෝ)",
       "News Content": "පොලිස් ස්ථාන මට්ටමින් නිලධාරීන්ගේ දුක්ගැනවිලි හදුනාගෙන ඒවාට විසඳුම් ලබා දෙන ලෙස පොලිස්පතිවරයා, නැගෙනහිර පළාත භාර ජ්‍යෙෂ්ඨ නියෝජ්‍ය පොලිස්පතිවරයාට දැනුම් දී තිබෙනවා.\nමෙම දැනුම්දීම කර ඇත්තේ, නිවාඩු ගැටලුවක් මත පොලිස් සැරයන්වරයෙක් අම්පාර - තිරුක්කෝවිල් පොලිස් ස්ථානය තුළ සිදු කළ වෙඩි තැබීමකින් පොලිස් නිලධාරීන් සිව්දෙනෙකු පසුගියදා ජිවිතක්ෂයට පත්වූ පසුබිමකයි.\nපොලිස් සැරයන්වරයෙක් අම්පාර - තිරුක්කෝවිල් පොලිස් ස්ථානය තුළ සිදු කළ වෙඩි තැබීමකින් එම පොලිස් ස්ථානයේ සේවයේ නියුතු පොලිස් නිලධාරීන් සිව්දෙනෙකු ජිවිතක්ෂයට පත්වුණේ පසුගිය 24 වැනිදායි.\nසැරයන්වරයා පාපොච්ඡාරණය කර තිබුණේ තමාට නිවාඩු ලබා නොදීම හේතුවෙන් ඇතිවූ සිත් තැවුල මත වෙඩි තැබීම සිදුකළ බවයි.\nමෙවන් පසුබිමක පොලිස්පති සී.ඩී. වික්‍රමරත්න මහතා නැගෙනහිර පළාත භාර ජ්‍යෙෂ්ඨ නියෝජ්‍ය පොලිස්පති එල්. කේ. ඩබ්ලිව්. කේ. සිල්වා මහතාට ලිපියකින් දැනුම් දී ඇත්තේ, පොලිස් ස්ථාන මට්ටමින් නිලධාරීන්ගේ දුක්ගැනවිලි හඳුනාගෙන ඒවාට විසඳුම් ලබා දෙන ලෙසයි.\nඒ අනුව ලබන ජනවාරි මාසය තුළ නැගෙනහිර පළාතේ සෑම පොලිස් ස්ථානයකටම ගොස් නිලධාරීන් සමඟ රැස්වීම් පවත්වන්නැයි පොලිස්පතිවරයා, නැගෙනහිර පළාත භාර ජ්‍යෙෂ්ඨ නියෝජ්‍ය පොලිස්පතිවරයාට දැනුම් දී තිබෙනවා.\nඑම රැස්වීම්වලදී පොදු හෝ පුද්ගලික දුක්ගැනවිලි හෝ ගැටලු ඉදිරිපත් කිරීමට ද නිලධාරීන්ට අවස්ථාව ලබා දිය යුතුයි.\nඑමෙන්ම යම් නිලධාරියකුට වෙනත් කිසිදු නිලධාරියකු නොමැතිව සිය දුක්ගැනවිල්ල ඉදිරිපත් කිරීමට අවශ්‍ය නම් ඒ සඳහා ඉඩ ලබා දිය යුතු වනවා.\nඉදිරිපත් කෙරෙන ගැටලුවලට එම අවස්ථාවේදීම හෝ සාධාරණ කාලයක් තුළ දී විසදුම් ලබා දීමට කටයුතු කරන ලෙස ද පොලිස්පතිවරයා වැඩිදුරටත් දැනුම් දී ඇති බවයි වාර්තා වන්නේ.",
       "URL": "https://www.hirunews.lk/292423/නිලධාරින්ගේ-දුක්-ගැනවිලිවලට-කන්-දෙන්න-පොලිස්පති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1464"
}