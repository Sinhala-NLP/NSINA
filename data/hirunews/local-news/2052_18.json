{
       "Source": "hirunews",
       "Timestamp": "Tuesday, 30 March 2021 - 13:48",
       "Headline": "පොලිස් නිලධාරියෙකුගේ තවත් පහරදීමක් සමාජ මාධ්‍ය උණුසුම් කරයි",
       "News Content": "හයිලෙවල් මාර්ගයේ මහරගම - පන්නිපිටිය ප්‍රදේශයේදී රථ වාහන රාජකාරියේ නිරතව සිටි පොලිස් කොස්තාපල්වරයෙකුගේ පහරකෑමට ලක්වු ලොරි රථ රියදුරා සහ එම පොලිස් කොස්තාපල්වරයාද අද (30) අධිකරණය වෙත ඉදිරිපත් කිරීමට නියමිතයි.\nපහරදීමෙන් පසු වැඩ තහනමකට ද ලක්වූ මෙම කොස්තාපල්වරයා සහ ලොරි රථ රියදුරා ඊයේ (29) අත්අඩංගුවට ගනු ලැබුවා.\nරාජකාරියේ නිරතව සිටි මහරගම පොලීසියේ රථ වාහන අංශයේ ස්ථානාධිපතිවරයා අනතුරකට ලක් කිරීම හේතුවෙන් අදාළ කොස්තාපල්වරයා ලොරි රථ රියදුරාට අමානුෂික ලෙස පහර දී තිබූ අතර, සමාජ මාධ්‍ය ඔස්සේ ඊට අදාළ දර්ශන හුවමාරු වීමත් සමඟයි පොලිස් මූලස්ථානය ඊයේ මේ සම්බන්ධයෙන් විමර්ශන ආරම්භ කළේ.\nලොරි රථයේ ගැටුණු මහරගම පොලිස් ස්ථානයේ රථවාහන අංශයේ ස්ථානාධිපතිවරයා මේ වන විට කළුබෝවිල රෝහලේ ප්‍රතිකාර ලබනවා.\nඑවන් පසුබිමක පොලිස් නිලධාරියෙකු විසින් පුද්ගලයෙකුට පහරදීමට තැත් කරන ආකාරය දැක්වෙන ඡායාරූපයක් මේ වන විට සමාජ මාධ්‍යයේ සැරිසරනවා.\nමෙම සිදුවීම වීරවිල පොලිස් බල ප්‍රදේශයට අයත් මාර්ගයක සිදුව ඇති බවයි පොලිස් මාධ්‍ය කොට්ඨාශය සඳහන් කළේ.",
       "URL": "https://www.hirunews.lk/266992/පොලිස්-නිලධාරියෙකුගේ-තවත්-පහරදීමක්-සමාජ-මාධ්‍ය-උණුසුම්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=2052"
}