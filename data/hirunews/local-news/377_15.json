{
       "Source": "hirunews",
       "Timestamp": "Monday, 01 May 2023 - 14:44",
       "Headline": "මින්නේරිය වනෝද්‍යානයේ පරිසර දූෂණය ගැන ප්‍රදේශවාසීන්ගෙන් මැසිවිලි (වීඩියෝ)",
       "News Content": "හබරණ, මොරගස්වැව ප්‍රදේශයේ සිට මින්නේරිය, බටුඔය ප්‍රදේශය දක්වා මාර්ගය දෙපස විවිධ පිරිස් විසින් කසළ බැහැර කිරීම හේතුවෙන් ප්‍රදේශයේ දැඩි පාරිසරික ගැටලුවක් මතුව තිබෙනවා.\nමින්නේරිය ජාතික වනෝද්‍යානය ආශ්‍රිතව පිහිටි මෙම ප්‍රදේශයේ සිදුවන මෙම අවිධිමත් කසළ බැහැර කිරිම හේතුවෙන් වන සතුන්ටද දැඩි තර්ජන එල්ල වී ඇති බවයි ප්‍රදේශවාසීන් පෙන්වා දෙන්නේ.\nමින්නේරිය ජාතික වනෝද්‍යානය යනු ඇලි ඇතුන් නැරඹිමට ඇති හැකියාව හේතුවෙන්ම දැඩි සංචාරක ආකර්ශනයක් හිමිකරගත් ස්ථානයක්.\nහබරණ - පොළොන්නරුව ප්‍රධාන මාර්ගයේ ගමන් කරන පිරිස් හතේ කණුව පුරාණ අයියනායක දේවාලයට පඬුරු දමා වනෝද්‍යානයට ඇතුළු වන්නේ දේවාශිර්වාදය ද ලබා ගනිමින්.\nමාර්ගය දෙපස එක්රැස් වන කැලි කසළ බැහැර කිරීම සඳහා මින්නේරිය ජාතික වනෝද්‍යානය සහ පෞද්ගලික ආයතනයක් විසින් පුද්ගලයෙකු යොදවා සිටියද විශාල වශයෙන් කසළ බැහැර කිරීම හමුවේ ඔහුටද සිය රැකියාව කරගෙන යාම මේ වනවිට දැඩි ගැටලුවක් වී තිබෙනවා.\nමේ අතර මාර්ගය දෙපස බැහැර කෙරෙන කසළ ආහාරයට ගැනීමට පැමිණෙන වන අලින් හේතුවෙන් එහි ගමන් කරන පිරිස්වලට අවස්ථා රැසක දී විවිධ අකරතැබ්බයන්ටද මුහුණ දී සිදුව ඇති බවයි ප්‍රදේශවාසීන් පෙන්වා දෙන්නේ.\nමෙරට පිහිටි සුවිශේෂී ජාතික සම්පතක් වන මින්නේරිය ජාතික වනෝද්‍යානය රැකගැනීම අප සියලු දෙනාගේම වගකීමක් වන අතර, පොළොන්නරුව - හබරණ ප්‍රධාන මාර්ගයේ ගමන් කරන පිරිස් ඒ පිළිබඳව අවබෝධ කර ගැනීම කාලීන අවශ්‍යතාවක් ද වනවා.",
       "URL": "https://www.hirunews.lk/333946/මින්නේරිය-වනෝද්‍යානයේ-පරිසර-දූෂණය-ගැන-ප්‍රදේශවාසීන්ගෙන්-මැසිවිලි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=377"
}