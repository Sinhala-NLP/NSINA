{
       "Source": "hirunews",
       "Timestamp": "Wednesday, 30 August 2023 - 20:33",
       "Headline": "තඹුත්තේගම දී සද්ධන්ත වන අලියෙකු මිය යයි",
       "News Content": "තඹුත්තේගම - ගැමුණුපුර ප්‍රදේශයේ දී රජයේ රක්ෂිතයක් තුළ වන අලියෙකුගේ මළ සිරුරක් අද (30) සොයා ගෙන තිබෙනවා.\nතඹුත්තේගම වනජීවි නිලධාරීන් පවසන්නේ මරණයට පත්ව ඇත්තේ වයස අවුරුදු 30-35 අතර සද්ධන්ත වන අලියෙකු බව‍යි.\nමෙම වන අලියා ගැමුණුපුර ගම්මානයට යාබදව පිහිටි ගල්විහාර පුදබිමේ ඇති රක්ෂිතයේ දී ජිවිතක්ෂයට පත්ව ඇති බවයි වාර්තා වන්නේ.\nවන අලියා මිය යන්නට නිශ්චිත හේතුවක් මෙතෙක් අනාවරණය වී නොමැති අතර පශ්චාත් මරණ පරීක්ෂණය සිදු කිරීමට නියමිත තිබෙනවා.\nවනජීවි නිලධාරීන් පවසන්නේ ජීවිතක්ෂයට පත් වූ වන අලියාගේ දේහය තුළ වෙඩි සලකුණක් හෝ විදුලි සැර වැදීමක් දක්නට නොලැබුණු අතර, මුඛයෙන් හා ගුද මාර්ගයෙන් ලේ වහනය වීමක් සිදුවන බව නිරීක්ෂණය වූ බවයි.\nඅප වාර්තාකරු පැවසුවේ මරණයට පත්ව ඇති වන අලියා දැක ගැනීමට ප්‍රදේශවාසින් රැසක් පැමිණෙන බවයි.\nපොලිසිය පැවසුවේ මෙම සිද්ධිය සම්බන්ධයෙන් වනජීවි කාර්යාලයේ නිලධාරින් හා තඹුත්තේගම පොලිසිය වැඩිදුර විමර්ශන සිදු කරන බවයි.",
       "URL": "https://www.hirunews.lk/346641/තඹුත්තේගම-දී-සද්ධන්ත-වන-අලියෙකු-මිය-යයි",
       "Category": "Local News",
       "Parent URL": "https://www.hirunews.lk/local-news.php?pageID=62"
}