{
       "Source": "hirunews",
       "Timestamp": "Friday, 29 December 2017 - 12:28",
       "Headline": "ශ්‍රී ලංකාව ගැන තවත් වාර්තාවක්",
       "News Content": "දුප්පත්කම මෙරට පුද්ගලයන් සිරගත වීමට ප්‍රධාන සාධකයක් වී ඇති බව ජගත් සංවිධාන වාර්තාවකින් පෙන්වා දෙනවා.\nඑම වාර්තාව සකසා ඇත්තේ පසුගිය මාසයේ මෙරට චාරිකාවක නිරත වූ එක්සත් ජාතීන්ගේ මානව හිිමකම් මණ්ඩලයේ අත්තනෝමතික රදවා ගැනීම් පිළිබද ජගත් සංවිධාන ක්‍රියාකාරි කණ්ඩායමේ නියෝජිතයන් විසින්.\nඑක්සත් ජාතීන්ගේ මානව හිමිකම් මණ්ඩලයේ නියෝජිතයින් ද ඊට ඇතුළත් වන අතර ඔවුන් ලක් රජයේ ඇරයුමක් මත මෙරට සංචාරය කළ බවයි මානව හිමිකම් මණ්ඩලය ප්‍රකාශ කළේ.\nජගත් සංවිධාන ක්‍රියාකාරි කණ්ඩායම පෙන්වා දෙන්නේ දිවයින පුරා පුද්ගල අත්අඩංගුවට ගැනීම් බහුතරයකට දුප්පත්කම හේතුවී ඇති බවයි.\nඔවුන්ට නීතියේ ආධාර ලබා ගැනීම අභියෝගයක් වී තිබෙනවා.\nනිදහස හිමිවීම හෝ බන්ධනාගාරයේ කොතෙක් කල් රැඳී සිටීමට සිදුවන්නේ ද යන්න මුදල් මත තීරණය වන බව ජගත් සංවිධාන වාර්තාවේ වැඩිදුරටත් සදහන්.\nසෑම මසකදීම යාචකයන් 30 දෙනෙකු පමණ අම්බලන්තොට - රිදියගම රැදවුම් මධ්‍යස්ථානයේ රැදවීම ද ඔවුන්ගේ අවධානයට යොමුවී ඇති තවත් කරුණක්.\nගණිකා වෘත්තීයේ නියැලෙන්නන් මෙන්ම වයස් ගත වූවන් ද මෙලෙස බන්ධනාගාර ගත වීමෙන් මානසික පීඩාවන්ට සහ මත්පැන් වලට ඇබ්බැහි වීමට හේතුවී ඇති බව ජගත් සංවිධාන ක්‍රියාකාරි කණ්ඩායමේ වාර්තාවේ වැඩිදුරටත් සදහන්.\nමේ නිසා දුප්පත්කම අපරාධකරණයට ලක් නොකොට සමාජයෙන් දුප්පත්කම දුරලීමට සහ සමාජ සේවාවන් පුළුල් කිරීමට කටයුතු කරන ලෙස ඔවුන් ලක් රජයෙන් ඉල්ලා සිටිනවා.",
       "URL": "https://www.hirunews.lk/179623/ශ්‍රී-ලංකාව-ගැන-තවත්-වාර්තාවක්",
       "Category": "Local News",
       "Parent URL": "https://www.hirunews.lk/local-news.php?pageID=4151"
}