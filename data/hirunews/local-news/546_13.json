{
       "Source": "hirunews",
       "Timestamp": "Thursday, 09 February 2023 - 20:51",
       "Headline": "මහපොළ ඉල්ලා සරසවි සිසුන් මහපාරට",
       "News Content": "ප්‍රමාද කළ මහපොල ශිෂ්‍යාධාර වාරික ගෙවීමට බල කිරීම ඇතුළු ඉල්ලීම් කිහිපයක් මුල් කරගනිමින් කොළඹ විශ්වවිද්‍යාලයේ මහා ශිෂ්‍ය සංගමය අද (09) විරෝධතා පාගමනක නිරත වුණා.\nකොළඹ සරසවිය අසලින් ආරම්භ කළ විරෝධතාව මාර්ගය අවහිර කරමින් ඉදිරියට යෑමට පැමිණි අවස්ථාවේදී පොලිසිය සහ ශිෂ්‍ය නියෝජිතයන් අතර උණුසුම් තත්ත්වයක්ද හටගත්තා.\nකෙසේ වෙතත්, අනතුරුව ඔවුන් කොළඹ විශ්වවිද්‍යාලයේ කුලපති නිල නිවස අසලට පැමිණ විරෝධතාව අවසන් කළා.\nකෙසේ වෙතත්, මහපොල වාරික ගෙවීමේ ප්‍රමාදයක් පවතින්නේද යන්න පිළිබඳව හිරු ප්‍රවෘත්ති අංශය විශ්වවිද්‍යාල ප්‍රතිපාදන කොමිෂන් සභාවේ සභාපති, මහාචාර්ය සම්පත් අමරතුංගගෙන් විමසීමක් කළා.\nඔහු කියා සිටියේ වසරකට මාස 10 කට අදාළව මහපොල ගෙවීම් සිදු කරන බවයි.\nඒ අනුව 2022 වසරට අදාළව සියලු මහපොල වාරික ගෙවීම් අවසන් කර ඇති බව ද සභාපතිවරයා කියා සිටියා.",
       "URL": "https://www.hirunews.lk/327070/මහපොළ-ඉල්ලා-සරසවි-සිසුන්-මහපාරට",
       "Category": "Local News",
       "Parent URL": "https://www.hirunews.lk/local-news.php?pageID=546"
}