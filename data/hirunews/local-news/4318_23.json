{
       "Source": "hirunews",
       "Timestamp": "Sunday, 17 September 2017 - 6:51",
       "Headline": "ලොජ් හන්දියේ අනතුරකින් චීන ජාතිකයෙකු මරුට",
       "News Content": "හබරණ - දඹුල්ල ප්‍රධාන මාර්ගයේ ලොජ් මංසන්ධියේ සිදුවු රිය අනතුරකින් චීන ජාතිකයෙකු ජීවිතක්ෂයට පත්ව තවත් චීන ජාතිකයෙකු තුවාල ලබා තිබෙනවා.\nඔවුන් පාර මාරුවීමට යාමේදී බස් රථයක ගැටී ඉන් අනතුරුව ලොරි රථයකට යටවීමෙන් මෙම අනතුරට මුහුණ දී ඇති බවයි පොලිසිය සඳහන් කළේ.\nමෙම චීන ජාතිකයින් දෙදෙනා පවුලේ සාමාජිකයින් සමඟ මෙරට සංචාරයකට පැමිණ ඇති අතර, හබරණට ගොස් යළි ඔවුන් නවාතැන්ගෙන සිටි හෝටලයට යාමේදී මෙම අනතුරට ලක්ව තිබෙනවා.\nසෝමාවතියේ සිට මහව බලා ධාවනය වූ බස් රථයකයි මෙම චීන ජාතිකයන් දෙදෙනා ගැටී ඇත්තේ.\nබස් රථයේ ගැටුණු ඔවුන් දෙදෙනා විසි වී ගොස් දඹුල්ලේ සිට හබරණ බලා ධාවනය වූ ලොරි රථයකද ගැටී තිබෙනවා.\nඑම ස්ථානයේදීම එක් චීන ජාතිකයෙකු ජීවිතක්ෂයට පත්ව ඇති අතර, තුවාල ලැබූ අනෙක් චීන ජාතිකයා හබරණ රෝහලට ඇතුළත් කිරීමෙන් අනතුරුව දඹුල්ල රෝහලට වැඩිදුර ප්‍රතිකාර සඳහා මාරු කර යවා තිබෙනවා.\nඅනතුරට ලක්වූවන් චීනයේ - බීජිං නුවර පදිංචිකරුවන් වන අතර, මියගිය පුද්ගලයාගේ වයස අවුරුදු 46 ක්.",
       "URL": "https://www.hirunews.lk/171096/ලොජ්-හන්දියේ-අනතුරකින්-චීන-ජාතිකයෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=4318"
}