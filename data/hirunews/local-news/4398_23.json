{
       "Source": "hirunews",
       "Timestamp": "Friday, 28 July 2017 - 11:02",
       "Headline": "කඹුරුපිටිය ඛේදවාචකයේ අතුරුදන්ව සිටි අම්මා හදිසියේ පැමිණෙයි",
       "News Content": "කඹුරුපිටිය පමණක් නොව රටම කම්පාවට පත් කරමින් පියා සහ දරු තුන් දෙනෙකු එල්ලී මැරුණ කඹුරුපිටිය- රන්සෑගොඩ උතුර, බෙරලිඅතුර ප්‍රදේශයේ සිද්ධියට මාසයකට පසු එම පවුලේ මව පොලිසියට පැමිණ ප්‍රකාශයක් ලබා දී තිබෙනවා.\nදැනට ඉතිරිව සිටින පවුලේ එකම හා වැඩිමහල් පුතු වන රන්සෑගොඩ සුදත්ත හිමියන් සමග ඇය කඹුරුපිටිය පොලිසියට පැමිණ තිබෙනවා.\nපසුගිය ජුනි මස 26 වන දින නිවස ඉදිරිපිට තිබු ගස් දෙකක ගෙල වැළලාගෙන මියගොස් තිබුණේ 43 හැවිරිදි පියා වන වික්‍රමතුංග ආරච්චි පතිරණගේ ප්‍රියන්ත, වැඩිමහල් දියණිය වූ 16 හැවිරිදි වික්‍රමතුංග ආරච්චි පතිරණගේ කෞශල්‍යා, බාල දියණිය වන 10 හැවිරිදි වික්‍රමතුංග ආරච්චි පතිරණගේ හිරුණි මෙන්ම බාල පුතු වන 14 හැවිරිදි රන්සෑගොඩ මංගල හිමියන්.\nසිද්ධියෙන් පසු  එම පවුලේ ඉතිරිව ඇත්තේ අම්මා වන තිරිමාදුව ශ්‍රියානි සහ වැඩිමහල් පුතු වන රත්නපුර හංගමුව ජයබෝධි විහාරවාසි රන්සෑගොඩ සුදත්ත හිමියන් පමණයි.\nඅගහිඟකම පැවතියද ඉතා සතුටින් ජීවත් වූ මෙම පවුලේ පියා කුරුඳු තලන්නෙකු වූ අතර වර්ෂය පුරාම රැකියාව කිරීමට නොමැතිකම හේතුවෙන් නිතර ආර්ථික අපහසුතාවලට මුහුණ පෑ නිසා පවුල තුල අරවුල්ද ඇති වුනා.\nයම්තම් හෝ පවුල ජීවිතය ගැට ගහගෙන යායුතු නිසාත් ප්‍රියන්ත හා ශ්‍රියානි අකමැත්තෙන් වුවද තම පුතුන් දෙදෙනාම ශාසනයට පූජා කිරීමට තීරණය කළා.\nරන්සෑගොඩ උතුර කනිෂ්ඨ විද්‍යාලයේ 11 සහ 05 වැනි ශ්‍රේණිවල ඉගෙනුම ලබමින් සිටි දියණියන් දෙදෙනාගෙන් එක අයෙක් මෙවර සාමාන්‍ය පෙළ විභාගයට මුහුණ දීමට සූදානමින් සිටි අතර අනෙක් දුව අගෝස්තු මස පැවැත්වෙන ශිෂ්‍යත්ව විභාගයට පෙනී සිටීමට නියමිතව සිටියා.\nපියා ඇතැම් අවස්ථාවල බීමත්ව පැමිණ ආරවුල් ඇතිකර ගෙන තිබුනත්  ඒ කිසිදු ආරවුලක් පොලිසිය දක්වා දුරදිග නොගිය අතර සිදුවූ​යේ මව තම සැමියා හා දරුවන් නිවසේ තබා ඇයගේ වැලිගම පිහිටි මහගෙදර වෙත යාම පමණයි.\nපසුව දින කිහිපයකින් ඇය යලි නිවසට පැමිණෙනවා.\nඑහෙත් සිද්ධිය වීමට මාසයකට පමණ පෙර ශ්‍රියානි තම ස්වාමි පුරුෂයා සමග ආරවුලක් ඇතිකර ගන්නේ විදෙස්ගතවීම සඳහා යාමට අවසර ලබා නොදීම හේතුවෙන්.\nඑහි ප්‍රතිඵලයක් ලෙස ශ්‍රියානි තම දියණියන් දෙදෙනා හා සැමියා තනිකර තම මහ ගෙදරට යන අතර ඇය මෙවර සිය ජංගම දුරකථනයද විසන්ධි කර ගත්තා නිසා සැමියාට  හා දරුවන්ට ඇය සම්බන්ධ කරගැනීමටත් අපහසු වුනා.\nසිද්ධියෙන් පසු කෞෂල්‍යාගේ පාසලේ හොඳම  යෙහෙළිය වූ අනිශා සත්සරණි මෙසේ කියා තිබුනා\n\"කෞෂල්‍යාගේ හොඳම මිතුරිය මමයි. ඇගේ ජීවිතයේ සෑම දෙයක්ම මා සමග පවසනවා. අම්මා ගෙදරින් ගිය බවත් කීවා. ගිය 18 වැනිදා අම්මා ආපහු එනවා කියලා කීවා. අම්මා එනකම් ඇය ආසාවෙන් බලාගෙන හිටියේ. ඒත් පසුවදාද දුකින් කීවා, අම්මා ආවේ නැහැ කියා. පස්සේ කිව්වා, අම්මා ගාමන්ට් එකක වැඩට යනවා, 25 වැනිදා පඩි අරගෙන 26 වැනිදා ගෙදර එනවා කියලා. ඒ සතියේ සිකුරාදා වෙනකම්ම ඇය පාසල් ආවා. සඳුදා එන බව කීවා. ගංවතුරට නිවාඩු නිසා රජයේ නිවාඩු දවසක් වුවත් අපේ පාසල පැවැත්වුවා. ඒත් සඳුදා ඇය පාසල් ආවේ නැහැ. මම සිතුවා අම්මා එනවා කිව්ව නිසා නවතින්න ඇති කියලා. හරිම සැහැල්ලුවෙන් සිටියේ. මෙහෙම දෙයක් කර ගනිවි කියලා හිතන්නවත් බැහැ. හැම වෙලේම සතුටින් ඉන්න හදපු මගේ  හොඳම මිතුරිය අද මට නැති වෙලා\"\nකෞෂල්‍යා අවසන් වරට ලියු ලිපියක අම්මාට ඉක්මනින් නිවසට එන ලෙසද දන්වා තිබෙනවා.\n\"අනේ අම්මේ ඉක්මනට ගෙදර එන්න. ගෙදර වැඩ ඔක්කොම කරන්න වෙලා තියෙන්නේ මට. ගමේ මිනිස්සු මට එක එක කතාන්දරත් කියනවා. ඒ නිසා අම්මා ඉක්මණින් එන්න. මගේ  අම්මාට බුදුසරණයි\"\n26 වැනි දින නිවසට පැමිණෙන බව මව වෙනත් දුරකථනයකින් දැනුම් දී තිබුනත් රෑබෝ වන තෙක්ම මව නොපැමිණි නිසා ප්‍රියන්තගේ දරුවන්ගේ බලාපොරොත්තු ක්‍රමයෙන් බිඳ වැටුනා.\nඊට දින කිහිපයකට පෙර සිට ප්‍රියන්ත තම සාමණේර පුතුන් දෙදෙනාද ගෙදරට වැඩම කර ගැනීමට උත්සාහ කළ අතර  වැඩිමහල් සාමණේර පුතු වූ සුදත්ත හිමියන් පියාගේ ඉල්ලීමට අනුව වැඩම නොකළ අතර බාල සාමණේර පුතු මංගල හිමියන් වැඩම කර තිබුනා.\nසියදිවි හානිකර ගන්නා බවට ඒ අනුව ඔවුන් සිව් දෙනාම ලිපියක් ලියා පිළිවෙළට අත්සන් තැබු අතර කෞෂල්‍යා ඉහළින්ම අත්සන් කර දෙවැනි අත්සන තැබීම හිරුණිට දී තිබුනා. මංගල හිමියන් අවසන් පේළියේ අත්සන තැබුවා.\nඑහි සඳහන් කර තිබුණේ අම්මා නොපැමිණී නිසි තාත්තාගේ තීරණයකට තමන්ද එකඟ වී සියදිවි හානිකර ගන්නා බවයි. අම්මා නොපැමිණිය හොත් සිදුවන්නේ තම මළ මිනී බලාගැනීමට බවද අම්මාට බුදු සරණයි කියාද එම ලිපියේ තිබුනා.\nඑම පවුලේ වැඩමහල් පුතු වූ සුදත්ත හිමියන් පසුව සඳහන් කර තිබුනේ මෙවැන්නක්.\n\"තාත්තා රෑ 10.00 ට විතර මට ඇමතුමක් ගත්තා. අම්මට ඉන්න තැනකින් කෝල් එක්ක දෙන්න කියන්න කීවා. එහෙම නැති වුණොත් නංගිලා දෙන්නයි මල්ලියි සමග මැරෙනවා කීවා. මීට පෙරත් අම්මා තරහවෙලා ගියාම ගෙදර එක්ක එන්නේ මම නිසා තාත්තා සැක කළා, අම්ම ඉන්න තැන මම දන්නවා ඇති කියලා. ඒත් අම්මා මෙවර මටවත් ඉන්න තැන කීවේ නැහැ. ඒත් එක්කම තාත්තා නංගිලා දෙන්නටත් මල්ලිටත් මා සමග දුරකථනයෙන් කතා කරන්න ඉඩ දුන්නා. ලොකු නංගි වගේම බාල නංගිත් මල්ලිත් කීවා. අයියේ දැන් අපි අත් දෙකත් පිටුපසට ගැට ගහගෙනයි ඉන්නේ. අම්මාට කියලා කෝල් කරන්න නැත්නම් අපි මැරෙනවා කියලා. ඉතා සැහැල්ලුවෙන් හා විහිළුවට වගේ  ඒ දේවල් කියපු නිසා මම එය ගණන් ගත්තේ  නැහැ. මොකද මීට පෙර දවසකත් මට එහෙමම අත්ගැට ගසා ගෙන සිටින බව කීවා. මම අම්මා ගැන සොයන්නම් කියලා දුරකථන ඇමතුම් අවසන් කර නිදා ගත්තා. පහුදින අළුයම 1.00 ට පමණ කඹුරුපිටිය පොලිසියෙන් දුරකථන ඇමතුමක් දී කීවා, ගෙදර කරදරයක්, ඉක්මනට වැඩම කරන්න කියලා. මළගමටවත් අම්මා ආවේ නැහැ.\"\nවැඩිමහල් දියණියට සමාජය ඉදිරියේ එල්ල වී තිබූ කතන්දර ගැනත් වැඩි අවධානයක් පශ්චාත් මරණ පරරීක්ෂණයේදී යොමු වුන අතර  දැරියට මිය යන​තෙක් කිසිදු අතවරයක් සිදුවී නොමැති බව එහිදී තහවුරු වුනා.\nප්‍රියන්ත තමා පදිංචිව සිටි සෙනෙහබර කැදැල්ලටද ගිනි තබා සුරතලයට ඇති කළ සුනඛයා ද ළිඳට දමා මරා මෙම අපරාධය සිදුකර තිබුණ අතර  ගෙට ගිනි තැබීමට පෙර බුදුපිළිම, බුද්ධ රූප හා දේව රූප පිටතට ගෙනවිත් තබා තිබුනා.\nසියල්ල සිදු වී අවසානයේ මවට කුමක් විද යන්න විශාල කතාබහක් ඇතිවුයේ ඇය මළ ගෙදරට හෝ ඉන් පසුව නොපැමිණි නිසයි.\nලොකු පුතා වූ  සුදත්ත හිමියන් එකල හිරු වෙත කියා සිටියේ තමාට අම්මා සොයා ගැනීමට අවශ්‍ය බවයි.\nකෙසේවෙතත් පසුගිය 26 මව තමන් සමග කඹුරුපිටිය පොලිසිය වෙත ගොස් ප්‍රකාශයක් දුන් බව අද(28) සුදත්ත හිමියන් හිරු වෙත සඳහන් කළා.\nවාර්තා වන අන්දමට ශ්‍රියානි ප්‍රකාශ කර ඇත්තේ මෙවැන්නක්.\n\"ආර්ථික ප්‍රශ්නත් එක්ක පවුලේ ආරවුල් ඇති වුනා. මම සැමියා හා දරුවන් දාල වැලිගම මහා ගෙදර ගියා. පස්සේ මම කොළඹ ගියා. ඒ අතරතුර ඔවුන් සිය දිවි නසාගෙන\"\n\"ඒ සිද්ධියත් එක්ක මට සමාජයට මුහුණ දෙන්න බෑ. ඒ හින්දයි සැමියා හා දරු තුන් දෙනාගේ අවමගුලටවත් නාවේ. මට වෙනත් කිසිම සම්බන්ධයක් නෑ \"",
       "URL": "https://www.hirunews.lk/166981/කඹුරුපිටිය-ඛේදවාචකයේ-අතුරුදන්ව-සිටි-අම්මා-හදිසියේ-පැමිණෙයි",
       "Category": "Local News",
       "Parent URL": "https://www.hirunews.lk/local-news.php?pageID=4398"
}