{
       "Source": "hirunews",
       "Timestamp": "Friday, 10 March 2023 - 13:39",
       "Headline": "පමා වූ නව විදුලි සබඳතා 36,000ක් සති 6කින්",
       "News Content": "ප්‍රමාද වූ නව විදුලි සම්බන්ධතා 36000ක් සති 6 ක් තුළ කඩිනමින් ලබා දීමට කටයුතු කරන බව විදුලිබල සහ බලශක්ති අමාත්‍ය කංචන විජේසේකර පවසනවා.\nඔහු මේ බව කියා සිටියේ ඊයේ පාර්ලිමේන්තුවේ පැවති අමාත්‍යාංශයීය උපදේශක කාරක සභාවට එක්වෙමින්.\nපැවති මූල්‍ය ගැටලු‍ නිසා නව සබඳතා ලබා දීම සදහා උපකරණ හිඟයක් පැවති බවත් පසුගියදා විදුලි ගාස්තු වැඩි කිරීමට පියවර ගැනීමත් සමග මණ්ඩලයේ මූල්‍ය අංශය ශක්තිමත් වීම තුළ නව සබදතා ලබාදීමට හැකියාව ලැබෙනු ඇති බවත් ඔහු පෙන්වා දුන්නා.\nනව සබදතා ලබා ගැනීම සදහා විශාල පිරිසක් ලියාපදිංචි වී සිටියද ඒවා ලබාදීමේදී විශාල ප්‍රමාදයක් පවතින බවට මන්ත්‍රීවරුන් උපදේශක කාරක සභාවේදී කරුණු මතුකළා.\nඑසේම ලංකා විදුලිබල මණ්ඩලය සහ ඛනිජ තෙල් නීතිගත සංස්ථාව ඇතුළු අමාත්‍යාංශය යටතේ ඇති ආයතනවල වියදම හැකිතාක් අවම කිරීමේ වැඩපිළිවෙලක් මේවන විට ක්‍රියාත්මක බවත් අමාත්‍යවරයා සදහන් කළා.\nඑසේම QR කේතය මගින් ඉන්ධන කෝටාව යාවත්කාලීන කිරීම අඟහරුවාදා දිනට වෙනස් කිරීම සිදුකරනු ලැබූවේ සෙනසුරාදා සහ ඉරිදා දිනවල ඛනිජතෙල් සේවකයන්ට ගෙවීමට සිදුවන රු. මිලියන 20කට ආසන්න අතිකාල වියදම් ඉතිරිකර ගැනීමට බවත් ඔහු කියා සිටියා.\nමෙම ආයතනවලට අලු‍තින් සේවක බදවා ගැනීමක් සිදුනොකරන බවත් දැනට සේවයේ නියුතු කාර්ය මණ්ඩලය කළමනාකරණයකින් යුතුව යෙදවීම හරහා වියදම් හැකිතාක් අවම කරගැනීමට කටයුතුකර ඇති බවත් අමාත්‍යවරයා කාරක සභාවේදී පෙන්වා දුන්නා.\nඑසේම ස්මාට් මනු කියවීම කඩිනමින් හඳුන්වා දීමට අපේක්ෂා කරන බව ද මෙහි නියමු ව්‍යාපෘතිය දෙහිවල ගල්කිස්ස මහ නගර සභා බල ප්‍රදේශයෙන් ආරම්භ කිරීමට කටයුතු යොදා ඇති බවයි ඔහු කියා සිටියේ.\nඑය ආසියානු සංවර්ධන බැංකුවේ ආධාර යටතේ ක්‍රියාත්මක පාරිභෝගිකයන් 31000කට ස්මාට් බිල්පත් ඒ අනුව ලබාදීමට නියමිතයි.\nඉදිරියේ දී මනුකියවීමෙන් තොරව ඉලෙක්ට්‍රොනික බිල්පත් හා එස්.එම්.එස් මගින් පාරිභෝගිකයාට බිල්පත් ලබාදෙන බව අමාත්‍යවරයා මෙහිදී කියා සිටියා.",
       "URL": "https://www.hirunews.lk/329533/පමා-වූ-නව-විදුලි-සබඳතා-36000ක්-සති-6කින්",
       "Category": "Local News",
       "Parent URL": "https://www.hirunews.lk/local-news.php?pageID=485"
}