{
       "Source": "hirunews",
       "Timestamp": "Sunday, 11 June 2023 - 20:32",
       "Headline": "වසර 20කට පසු පළමු වතාවට ශ්‍රී ලංකා ක්‍රිකට් ක්‍රීඩකයින්ට කාමර බෙදා ගැනීමට සිදු වෙයි",
       "News Content": "2023 එක්දින ලෝක කුසලානයේ සුදුසුකම් ලැබීමේ තරග වටයට සහභාගී වන්නට ශ්‍රී ලංකා ක්‍රිකට් කණ්ඩායම ඊයේ අලුයම දිවයිනෙන් පිටත්ව ගියා.\nපැය 20කට ආසන්න දීර්ඝ ගුවන් ගමනකින් අනතුරුව ඔවුන් අද පස්වරුවේදී සිම්බාබ්වේ දේශයට ලඟා වුණත් ක්‍රීඩකයින් වෙනුවෙන් නිසි පහසුකම් ලබා සිම්බාබ්වේ ක්‍රිකට් ආයතනය හෝ ජගත් ක්‍රිකට් කවුන්සිලය විසින් පියවර ගෙන තිබුණේ නැහැ.\nඒ අනුව ශ්‍රී ලංකා ක්‍රිකට් ක්‍රීඩකයින් වෙනුවෙන් හෝටලයේ කාමර වෙන් කර නොතිබීම නිසා ඔවුන් හෝටලයේ ප්‍රධාන දොරටු අසල බිම වාඩි වී ගිමන් හරින ඡායාරුප ශ්‍රී ලංකා ක්‍රීඩකයින් විසින් සිය සමාජ මාධ්‍ය ගිණුම්වලට එක්කර තිබුණා.\nපැය 3 කට ආසන්න කාලයක් හෝටලයේ බිම වාඩි වී සිටි ඔවුන්ට කාමර ලැබුණත් එක් ක්‍රීඩකයෙක් වෙනුවෙන් එක් කාමරයක් වෙන්ව තිබුණේ නැහැ.\nඒ අනුව වසර 20කට ආසන්න කාලයකට පසු ක්‍රීඩකයෙකුට තවත් ක්‍රීඩකයෙකු සමඟ හෝටල් කාමරය බෙදා ගැනීමට සිදුව ඇත්තේ.\nකෙසේ වෙතත් මෙම හෝටලයේම අයර්ලන්ත කණ්ඩායම ද නැවතී සිටින අතර එම ක්‍රීඩකයින් වෙනුවෙන් එක් කාමරයක් එක් ක්‍රීඩකයෙක් වෙනුවෙන් වෙන් කර තිබීමත් කැපී පෙනෙනවා.\nඅයර්ලන්ත කණ්ඩායමට සහ ශ්‍රී ලංකා කණ්ඩායමට හැඳි දෙකකින් බෙදමින් ශ්‍රී ලංකා ක්‍රීඩකයින්ට කුඩම්මාගේ සැලකිල්ලක් දක්වන්නට තරග සංවිධායකින් විසින් කටයුතු කර ඇත්තේ කුමන අරමුණකින් ද ?\nඅදාල සිදුවීම සම්බන්ධයෙන් ශ්‍රී ලංකා ක්‍රිකට් ආයතනය නිවේදනයක් නිකුත් කරමින් පවසන්නේ ශ්‍රී ලංකා කණ්ඩායම නැවතී සිටින බුලවායෝ හෝටලයට කණ්ඩායම පැමිණීමට පෙර තවත් කණ්ඩායමක් පැමිණීම නිසා මෙම ප්‍රමාදය හේතුවී ඇති බවටයි.\nශ්‍රී ලංකා ක්‍රිකට් ආයතනය මේ පිළිබදව හෝටල් කළමණාකාරීත්වයට වාර්තා කිරීමෙන් පසු අදාල ගැටලුව නිවැරදි කර ගැනීමට හැකිවූ බවයි එම නිවේදනයේ වැඩිදුරටත් සදහන් වන්නේ",
       "URL": "https://www.hirunews.lk/337655/වසර-20කට-පසු-පළමු-වතාවට-ශ්‍රී-ලංකා-ක්‍රිකට්-ක්‍රීඩකයින්ට-කාමර-බෙදා-ගැනීමට-සිදු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=277"
}