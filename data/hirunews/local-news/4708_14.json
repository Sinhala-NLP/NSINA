{
       "Source": "hirunews",
       "Timestamp": "Sunday, 15 January 2017 - 12:59",
       "Headline": "ඒකාබද්ධ විපක්ෂය ඇහැලියගොඩදී විරෝධතාවක",
       "News Content": "පළාත්පාලන මැතිවරණය කල් යෑමට සහ ජීවන වියදම ඉහළ යෑමට එරෙහිව ඒකාබද්ධ විපක්ෂය සංවිධාන කළ උද්ඝෝෂණයක් අද ඇහැලියගොඩ නගරයේදී පැවැත්වුණා.\nඒ, වාසුදේව නානායක්කාර සහ ජානක වක්කුඹුර යන පාර්ලිමේන්තු මන්ත්‍රීවරුන්ගේ ප්‍රධානත්වයෙන්.\nඑහිදී අදහස් දැක්වූ වාසුදේව නානායක්කාර මන්ත්‍රීවරයා කියා සිටියේ ජනතාව ආණ්ඩුව සමග සටනකට සූදානම් බවයි.\n‘‘අපි අද පාරට බැහැලා හඩ නගන්නේ දැවෙන ජනතා විරෝධය පෙන්නුම් කරන්න. අද ජීවන වියදම් බර දරාගත නොහැකි මට්ටමට වැඩිවන බව කාටත් පේනවා. රුපියල් 50 ට තිබුණු හාල් අද රුපියල් 80 - 90 දක්වා නැගලා තියෙනවා. මේ ආණ්ඩුවේ නීතිරීති අනුව ආදායම් ඇහිරිලා. රබර් කර්මාන්තය වැටිලා. දුන්නු සහන කපලා. ඒ නිසා අද පොහොරවල මිල වැඩිවෙලා. අද ගොඩක් ගොවිතැන් අතෑරිලා. මේවාට මැදිවෙච්ච මේ රටේ ජනතාව අද මේ ආණ්ඩුවත් එක්ක සටනක් කරන්න සූදානමින් සිටින අවස්ථාවක මුල් සළකුණ ඇහැලියගොඩ අපි මේ විදිහට ක්‍රියාත්මක කරනවා. මේ සැමට අත්වුනු අහේනියට විරුද්ධව සියලූදෙනා එක්තැන්වීමක් විදිහට 27 වනදා නුගේගොඩට එනවා. ’’\nඋද්ඝෝෂනයට එක්වෙමින් අදහස් දැක්වූ පාර්ලිමේන්තු මන්ත්‍රී ජානක වක්කුඹුර.\n‘‘පසුගිය කාලයේ මේ ආණ්ඩුව කියපු කිසි දෙයක් ඉෂ්ඨ කළේ නැහැ. ඒ නිසා අපි කියන්නේ මේ ආණ්ඩුවට පුළුවන් නම් ජනමතය විමසන්න. අඩුම ගානේ ප්‍රාදේශීය සභා මැතිවරණයවත් තියන්න. ඒකවත් අද තියන්නේ නැහැ.’’",
       "URL": "https://www.hirunews.lk/152094/ඒකාබද්ධ-විපක්ෂය-ඇහැලියගොඩදී-විරෝධතාවක",
       "Category": "Local News",
       "Parent URL": "https://www.hirunews.lk/local-news.php?pageID=4708"
}