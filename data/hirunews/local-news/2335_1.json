{
       "Source": "hirunews",
       "Timestamp": "Friday, 13 November 2020 - 14:08",
       "Headline": "හිසට සෙවණනෙන් අසරණ වූ දෙහිඅත්තකණ්ඩියේ මිනිස්සු",
       "News Content": "හිසට සෙවණ නමින් දෙහිඅත්තකණ්ඩිය - විජයපුර මහවැලි ගම්මාන ආශ්‍රිතව ආරම්භ කෙරුණු නිවාස ව්‍යාපෘතියයි මේ.\nනිවාස සංවර්ධන අධිකාරියේ මෙහෙයවීමෙන් 2019 වසරේ පෙබරවාරි මස 06 වැනිදා ආරම්භ කෙරුණු මෙම ව්‍යාපෘතියට අයත් නිවාස ගණන 25ක්.\nඒ අතරින් නිවාස 22ක ඉදිකිරීම් කටයුතුද ආරම්භ කර තිබෙනවා.\nමේ සඳහා එක් නිවසක් වෙනුවෙන් රුපියල් ලක්ෂ 5ක ණය මුදලක් ලබාදෙන බවයි නිවාස සංවර්ධන අධිකාරිය පවසා ඇත්තේ.\nකෙසේ වෙතත් මෙම ව්‍යාපෘතිය මාස 6කින් නිමකරන බව නිවාස ලාභීන්ට පවසා ඇති අතර නිවෙස්වල අත්තිවාරම තමන්ගේ මුදලින් ගොඩනඟා අවසන් කරන ලෙසද ඔවුන්ට දන්වා තිබෙනවා.\nපසුව නිවාස හිමියන්ගේ දැඩි ඉල්ලීම මත මාස 3කට පසු රු.125,000ක මුදලක් ලබාදුන් නිවාස සංවර්ධන අධිකාරියේ නිලධාරීන් පවසා ඇත්තේ ජනෙල් මට්ටමට බිත්ති ගොඩනැගුවහොත් ඉතිරි ලක්ෂ දෙකහමාරක ණය මුදල ලබාදිය හැකි බවයි.\nඑහෙත් මේ වන තුරුත් එම මුදල් නිවාස ලාභීන්ට හිමි වී නැහැ.\nනිවාස අධිකාරිය ලබාදී තිබූ පොරොන්දුව මත ඉදිකිරීම් කටයුතු සඳහා ඔවුන් මුදල් ලබාගෙන ඇත්තේ කණ කර පවා උගසට තබමින්.\nකෙසේ වෙතත් මේ වන විට නිවාස ව්‍යාපෘතිය නතර වී වල්බිහි වී ඇති අතර ආර්ථික අපහසුතා මැද ජීවත්වන නිවාසලාභීන්ගේ හිසමත දැන් ණයබරක්ද පැටවී තිබෙනවා.\nතමන්ගේම කියා නිවසක ජීවත්වීමට මැවූ සිහින දිනෙන් දින ඈතට යද්දී රටට ණයකරුවන් වූ මේ ජනතාවට සාධාරණය ඉටුවන තෙක් රතු මිනිත්තුව අවධානයෙන්.",
       "URL": "https://www.hirunews.lk/254626/හිසට-සෙවණනෙන්-අසරණ-වූ-දෙහිඅත්තකණ්ඩියේ-මිනිස්සු",
       "Category": "Local News",
       "Parent URL": "https://www.hirunews.lk/local-news.php?pageID=2335"
}