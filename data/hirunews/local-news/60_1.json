{
       "Source": "hirunews",
       "Timestamp": "Thursday, 31 August 2023 - 17:36",
       "Headline": "සීනිගම ශ්‍රී දෙවොල් දේවාලයේ භාරකාරත්වයට තියුණු තරගයක්",
       "News Content": "ශ්‍රී ලංකාවේ ඓතිහාසික පුරාණ දේවාලයක් වන සීනිගම ශ්‍රී දෙවොල් දේවාලයේ ඉදිරි වසර 05 සදහා භාරකාර ධූරයට සුදුස්සෙකු ලබන සතියේ පත් කිරීමට නියමිත බවට බෞද්ධ කටයුතු දෙපාර්තමේන්තුව නිවේදනයක් නිකුත් කරනවා.\nපසුගිය අගොස්තු මස 16 සහ 17 දෙදින මේ සදහා සම්මුඛ පරික්ෂණ පැවැත්වූ බවත් ඒ සදහා සහභාගී වූ අයදුම්කරුවන් 24 දෙනාගෙන් 05 දෙනෙකු අවසන් වටයේ සම්මුඛ පරික්ෂණයට තෝරාගෙන එයද පසුගිය සතියේ පවත්වා අවසන් කර තිබෙන බවත් බෞද්ධ කටයුතු කොමසාරිස් කේ සිරිබද්ධන අද (31) ප්‍රකාශ කළා.\nදේවාල භාරකරු තනතුර සදහා අයදුම්පත්‍ර 34 ක් ලැබී තිබු අතර එයින් සම්මුඛ පරීක්ෂණයට සහභාගී ඇත්තේ වූයේ 24 ක් පමණයි.\nඅවසන් සම්මුඛ පරික්ෂණයට සහභාගී වූ 05 දෙනාගෙන් අයෙකු දේවාලයේ භාරකරු සදහා පත් කරන බවත් 1918 විහාර දේවාලගම් පනතේ අංක 19 වගන්තියට අනුව නුසුදුස්සන් නම් කර ඇති බවත් එවන් නුසුදුස්සන් එම වගන්තියෙන්ම ඉවත් කිරීමටද බලය තිබෙන බවත් කේ සිරිබද්ධන සඳහන් කළා.\nශ්‍රී ලංකාවේ ඓතිහාසික පුරාණ දේවාලයක් වන සීනිගම ශ්‍රී දෙවොල් දේවාලයේ භාරකාර තනතුරට ඉහල අධ්‍යාපන මට්ටමක් ඇති හැකියාවෙන් පරිපූර්ණ, පිරිස් කළමනාකරණයේ හා පාලන භාරකාරත්ව කටයුතු මැනවින් දන්නා අය‍ෙකු පත් කිරීමට පියවර ගන්නා බව සඳහන්.\nදේවාලයේ භාරකාර තනතුර සදහා මෙවරද නුසුදුස්සකු පත් කරාවිය යන්න සම්බන්ධයෙන් ප්‍රදේශවාසීන් අතර සැකයක් ඇති අතර ඓතිහාසික වටිනාකමක් ඇති පුරාණ දේවාලයක භාරකාරත්වයට තෙල් බෙහෙත් විකුණන, නයි නටවන දුර්වල භාරකරුවන් මින් ඉදිරියට පත් නොකරන ලෙසද ප්‍රදේශවාසිහු අදාල බලධාරින්ගෙන් ලිඛිතව ඉල්ලා තිබෙන බවද අදාල සම්මුඛ පරික්ෂණයට ඉදිරිපත් වු අයදුම්කරුවෝ කියා සිටින්නේ.\nමෙම සම්මුඛ පරික්ෂණයේ දී රටේ පිළිගත් උපාධි සහතික සහිත, උසස් අධ්‍යාපන සහතික, ඉහළ සමාජ පිළිගැනිමක් ඇති මෙන්ම පරිපාලනයේ සුවිශේෂී පුද්ගලයින් දෙවන වටය සදහා තෝරාගෙන නොමැති බවද සම්මුඛ පරීක්ෂණය සදහා ඉදිරිපත් වූ ඇතැම් අයදුම්කරුවෝ සඳහන් කරන්නේ.\nදෙවන වටයට තෝරාගෙන ඇත්තේ හිටපු සහ සිටින භාරකරුවන් දෙදෙනෙක් දේවාලයේ කපු මහත්තයෙක් සහ එජාපයේ හා පොහොට්ටුවේ හිටපු ප්‍රාදේශීය සභා මන්ත්‍රීවරුන් දෙදෙනෙක් වන අතර මෙයින් එක් අයෙකු ගිනි අවියක් සමග විශේෂ පොලිස් ඒකකයක් විසින් අත් අඩංගුවට ගෙන රිමාන්ඩ් බන්ධනාගාරගතව සිට දඩුවම් නියම වූ අයෙකු බවද ආරංචි මාර්ග සදහන් කරයි.\nකතරගම දේවාලයේ පෞද්ගලික අභිමතාර්ථයන් ඉටු කර ගැනීම සඳහා විහාර දේවාලගම් පනත් වෙනස් කර ඥාති පුත්‍රයින් නිලමේ තනතුරට පත් කර ගත්තා සේ භාරකරුවෙකු සිනිගම දේවාලයට නොකරන ලෙසයි ප්‍රදේශවාසීන් බලධාරින්ගෙන් ඉල්ලා සිටින්නේ.",
       "URL": "https://www.hirunews.lk/346734/සීනිගම-ශ්‍රී-දෙවොල්-දේවාලයේ-භාරකාරත්වයට-තියුණු-තරගයක්",
       "Category": "Local News",
       "Parent URL": "https://www.hirunews.lk/local-news.php?pageID=60"
}