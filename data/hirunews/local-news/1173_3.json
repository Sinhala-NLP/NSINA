{
       "Source": "hirunews",
       "Timestamp": "Friday, 13 May 2022 - 7:28",
       "Headline": "බහුතරය පෙන්වීමට සූදානම් - ආර්ථිකය ගොඩනගනවා - රනිල්",
       "News Content": "අවශ්‍ය වේලාවේ දී පාර්ලිමේන්තුව තුළ බහුතරය පෙන්වීමට සූදානම් බව අග්‍රාමාත්‍ය ධූරයේ දිවුරුම් දුන් රනිල් වික්‍රමසිංහ ප්‍රකාශ කළා.\nධූරයේ දිවුරුම් දීමෙන් අනතුරුව ආශීර්වාද ලබා ගැනීම සඳහා කොල්ලුපිටිය වාළුකාරාම විහාරස්ථානයට යෑමෙන් අනතුරුව මාධ්‍ය වෙත අදහස් දක්වමිනුයි ඔහු මේ බව කියා සිටියේ.\nඑක්සත් ජාතික පක්ෂ නායක රනිල් වික්‍රමසිංහ ඊයේ පස්වරුවේ මෙරට 26 වන අග්‍රාමාත්‍යවරයා ලෙස ජනාධිපති ගෝඨාභය රාජපක්ෂ ඉදිරියේ දිවුරුම් දෙනු ලැබුවා.\nකොළඹ - කොටුව ජනාධිපති මන්දිරයේ දී මෙම දිවුරුම් දීම සිදු වූ අතර, මෙය ඔහු අග්‍රාමාත්‍ය ධූරයේ දිවුරුම් දුන් 06 වන අවස්ථාවයි.\n1993 වසරේ දී හිටපු ජනාධිපති රණසිංහ ප්‍රේමදාසගේ අභාවයෙන් පසු එවකට අග්‍රාමාත්‍ය ඩී.බී. විජේතුංග ජනාධිපති තනතුරට පත්වූ අතර, එහි දී ඔහු අග්‍රාමාත්‍යවරයා ලෙස රනිල් වික්‍රමසිංහ තෝරා පත් කර ගත්තා.\nඑතැන් සිට වසර 28 ක්, පුරා පාර්ලිමේන්තුවේ අගමැති තනතුර සහ විපක්ෂ නායක යන ධුරයන් රනිල් වික්‍රමසිංහ හොබවා තිබෙනවා.\nඑසේම, 1994 වසරේ පැවති ජනාධිපතිවරණ ප්‍රචාරක රැළියක දී එල්ල වූ බෝම්බ ප්‍රහාරයකින් එවකට විපක්ෂ නායකවරයා ලෙස කටයුතු කළ ගාමිණී දිසානායක ජිවිතක්ෂයට පත්වූ අතර, පසුව එක්සත් ජාතික පක්ෂයේ නායකත්වය සහ පාර්ලිමේන්තුවේ විපක්ෂ නායක ධුරයට රනිල් වික්‍රමසිංහට හිමි වුණා.\nඅනතුරුව, 2001 වසරේ දී රනිල් වික්‍රමසිංහ දෙවන වරටත් අග්‍රාමාත්‍ය තනතුරට පත්වූ අතර, 2004 වසරේ දී එවකට ජනාධිපතිනි චන්ද්‍රිකා බණ්ඩාරනායක විසින් පාර්ලිමේන්තුව විසුරුවා හැරීමෙන් අනතුරුව පැවති මහ මැතිවරණයෙන් එක්සත් ජාතික පක්ෂය පරාජය වූ බැවින් එතැන් සිට 2015 වසරේ ජනවාරි 8 වනදා ජනාධිපතිවරණය දක්වාම රනිල් වික්‍රමසිංහ විපක්ෂ නායකවරයා ලෙස කටයුතු කළා.\n2015 වසරේ දින 100 ආණ්ඩුවේ සිට මහ මැතිවරණයෙන් පසුව සහ 2018 ඔක්තෝම්බර් දේශපාලන පෙරලියෙන් පසුව ද, රනිල් වික්‍රමසිංහ අගමැති ධුරය හොබවනු ලැබුවා.\nඅග්‍රාමාත්‍ය ධූරයේ දිවුරුම් දීමෙන් අනතුරුව රනිල් වික්‍රමසිංහ ඊයේ රාත්‍රියේ කොල්ලුපිටිය වාලුකාරාම සහ හුණුපිටිය ගංඟාරාම විහාරස්ථාන වෙත ගොස් ආගමික වතාවත්වල නිරතව ආශීර්වාද ලබා ගත්තා.\nපළමුව කොල්ලුපිටිය වාලුකාරමයට පැමිණි අග්‍රාමාත්‍යවරයා විහාරාධිපති, ඌව පළාතේ ප්‍රධාන සංඝනායක මහරගම නන්ද නාහිමියන් බැහැ දැක ආශීර්වාද ලබාගත් අතර, පසුව සෙත් පිරිත් සඡ්ඡායචනය කර මහා සංඝරත්නය ඔහුට ආශිර්වාද පළ කළා.\nමේ, ඉන් අනතුරුව මාධ්‍ය වෙත අදහස් දැක්වූ අග්‍රාමාත්‍ය රනිල් වික්‍රමසිංහ.\nමේ අතර, අග්‍රාමාත්‍ය ලේකම්වරයා ලෙස සමන් ඒකනායක ඊයේ පත්කෙරුණා.\nකොළඹ - කොටුව ජනාධිපති මන්දිරයේ දී ජනාධිපති ලේකම් ගාමිණී සෙනරත් අතින් ඊට අදාළ පත්වීම් ලිපිය ඔහු විසින් ලබාගත් බවයි ජනාධිපති මාධ්‍ය අංශය සඳහන් කළේ.\nශ්‍රී ලංකා පරිපාලන සේවයේ විශේෂ ශ්‍රේණියේ විශ්‍රාමික නිලධාරියෙකු වන සමන් ඒකනායක 2015 - 2019 කාලය තුළ තුන් වරක් අග්‍රාමාත්‍ය රනිල් වික්‍රමසිංහගේ ලේකම්වරයා ලෙස කටයුතු කර තිබෙනවා.",
       "URL": "https://www.hirunews.lk/304187/බහුතරය-පෙන්වීමට-සූදානම්-ආර්ථිකය-ගොඩනගනවා-රනිල්",
       "Category": "Local News",
       "Parent URL": "https://www.hirunews.lk/local-news.php?pageID=1173"
}