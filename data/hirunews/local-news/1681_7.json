{
       "Source": "hirunews",
       "Timestamp": "Sunday, 19 September 2021 - 19:10",
       "Headline": "වර්ජිත විදුහල්පතිවරු පිරිසකගෙන් උසස් පෙළ සිසුන්ට සහනයක්",
       "News Content": "මෙවර උසස් පෙළ විභාගයේ ඉල්ලුම්පත්‍ර පමණක් අනිද්දා වනවිට යොමුකර අවසන් කිරීමට දැනට ඔන්ලයින් වර්ජනයේ නිරත විදුහල්පති ශ්‍රේණිධාරීන්ගේ සංගමය තීරණය කර තිබෙනවා.\nකෙසේ වෙතත් ශිෂ්‍යත්ව ඉල්ලුම්පත්‍ර යොමුකිරීමේ කිසිදු තීරණයක් නොමැති බවයි එම සංගමය ප්‍රකාශ කළේ.\nඑවන් පසුබිමක මෙවර උසස් පෙළ විභාගයට පෙනී සිටින සිසුන් පිරිසක් ඉල්ලා සිටියේ විභාගය ලබන වසර දක්වා කල් දමන ලෙසයි.\nමෙවර උසස් පෙළ විභාගයේ සහ 5 වසර ශිෂ්‍යත්ව විභාගයේ අයදුම්පත් භාර ගැනීම පසුගිය 15 වනාදායින් අවසන් වුණා.\nඒ අනුව උසස් පෙළ විභාගය සදහා පාසල් අයදුම්කරුවන් 249,841 දෙනෙකු අයදුම් කර ඇති බවයි අධ්‍යාපන අමාත්‍යාංශය සඳහන් කළේ.\n5 ශ්‍රේණිය ශිෂ්‍යත්ව විභාගය සඳහා 243,704 දෙනෙකු අයදුම්පත් යොමු කර තිබුණා.\nකෙසේ වෙතත් පසුගිය වසරේ උසස් පෙළ විභාගය සඳහා අයදුම්කරුවන් තුන්ලක්ෂ එක්දහස් හත්සිය හැත්තෑ එකක් අයදුම් කර තිබූ අතර, පහ ශ්‍රේණිය සඳහා අයදුම්කර තිබූ සිසු සිසුවියන් සංඛ්‍යාව තුන්ලක්ෂ තිස් එක්දහස් හත්සිය හතළිස් එකක්.\nකොරෝනා වසංගතය හේතුවෙන් උසස් පෙළ විභාගය නොවැම්බර් 15 වනදා සිට දෙසැම්බර් 10 වනදා දක්වා පැවැත්වීමට දැනට සැළසුම් කර තිබෙනවා. එමෙන්ම ශිෂ්‍යත්ව විභාගය පැවැත්වීමට  දැනට දින නියමව ඇත්තේ නොවැම්බර් 14 වනදායි.\nවැටුප් විෂමතා ගැටළුව මුල් කර ගනිමින් ගුරු හා විදුහල්පතිවරුන් දියත් කර ඔන්ලයින් ඉගැන්වීම් වර්ජනයට අදට දින 71ක් ගත වනවා.",
       "URL": "https://www.hirunews.lk/282668/වර්ජිත-විදුහල්පතිවරු-පිරිසකගෙන්-උසස්-පෙළ-සිසුන්ට-සහනයක්",
       "Category": "Local News",
       "Parent URL": "https://www.hirunews.lk/local-news.php?pageID=1681"
}