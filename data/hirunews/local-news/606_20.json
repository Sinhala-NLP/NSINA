{
       "Source": "hirunews",
       "Timestamp": "Thursday, 12 January 2023 - 17:11",
       "Headline": "මනුෂ්‍ය ඝාතනයකට තැත් කළ සැකකරුවන් දෙදෙනකු අල්ලයි",
       "News Content": "ඇල්පිටිය පොලිස් වසමේ යක්කඩුව ප්‍රදේශයේ දී පුද්ගලයෙකුට වෙඩි තබා තුවාල සිදු කර යතුරුපැදියකින් පලා ගිය සැකකරුවන් දෙදෙනකු පිස්තෝල අවියක් සමග අත් අඩංගුවට ගෙන තිබෙනවා.\nමෙම සැකකරුවන් පසුගිය වසරේ දෙසැම්බර් 23 වැනි දින අදාළ අපරාධය සිදු කර ඇති බවයි පොලිස් මාධ්‍ය ප්‍රකාශක කාර්යාලය නිවේදනය කළේ.\nඅද (12) උදෑසන කාලයේ දී පොලිස් විශේෂ කාර්ය බලකායට ලැබුණු තොරතුරක් අනුව සපුගස්කන්ද - මාකොළ ප්‍රදේශයේ නිවසක සැඟව සිටියදියි මෙම සැකකරුවන් අත් අඩංගුවට ගැනුණේ.\nඅත් අඩංගුවට ගත් සැකකරුවන් අවුරුදු 30-39 යන වයස්වල පසුවන ඇල්පිටිය ප්‍රදේශයේ පදිංචිකරුවන්.\nමෙම සැකකරුවන් සන්තකයේ තිබී අදාළ අපරාධය සිදු කිරීමට යොදාගත් පිස්තෝල අවිය හා පතරොම් 04ක් සහිත පතොරම් ගැබ, ජංගම දූරකථන 03ක් ද සොයා ගැනුණා.\nසිද්ධිය සම්බන්ධයෙන් පොලිස් විමර්ශන ක්‍රියාත්මකයි.",
       "URL": "https://www.hirunews.lk/324882/මනුෂ්‍ය-ඝාතනයකට-තැත්-කළ-සැකකරුවන්-දෙදෙනකු-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=606"
}