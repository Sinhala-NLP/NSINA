{
       "Source": "hirunews",
       "Timestamp": "Monday, 01 May 2017 - 13:45",
       "Headline": "අභිරහස් ලෙස මියගිය අයෙකුගේ සිරුරක් හමුවේ (ඡායාරූප)",
       "News Content": "සැකකටයුතු ලෙස මිය ගිය පුද්ගලයෙකුගේ මළ සිරුරක් ගල්කිරියාගම, බලලූවැව, කලාගමමුල්ල ප්‍රදේශයේ වගුරු බිමක තිබී ඊයේ (30) සොයාගෙන තිබෙනවා.\nසිරුර සොයාගන්නා අවස්ථාවේදී එය දැඩි ලෙස නරක් වී තිබු බවයි අප වාර්තාකරු සදහන් කළේ.\nප්‍රදේශවාසීන් විසින් ගල්කිරියාගම පොලිස් ස්ථානයට කළ දැනුම් දීමකින් අනතුරුව මෙම මළ සිරුර සොයාගෙන තිබෙනවා.\nමෙලෙස මිය ගොස් ඇත්තේ අංක 03, කලාගම ගල්කිරියාගම ප්‍රදේශයේ පදිංචිව සිටි 52 හැවිරිදි පුද්ගලයෙක්.\nඉකුත් 25 වනදා සිට මෙම පුද්ගලයා අතුරුදහන්ව සිට ඇති බව සදහන්.\nඅදාල පුද්ගලයාගේ අතුරුදහන් වීම සම්බන්ධයෙන් ඔහුගේ බිරිද  විසින්  ගල්කිරියාගම පොලිස් ස්ථානයට පැමිණීල්ලක් ද කර ඇති බව පොලිසිය පවසනවා.\nසිරුර වැටී තිබූ ස්ථානය අවට පරීක්ෂා කිරීමේදී සිරුර තිබූ ස්ථානයට මදක් දුරින් වැටී තිබූ ලයිටරයක් හා බීඩි මිටියක් ද පොලිසියට හමුව තිබෙනවා.\nමෙය සිය දිවි නසා ගැනීමක්ද නැතහොත් මිනීමැරුමක්ද යන්න පිළිබදව සැකයක් පවතින අතර මරණය සම්බන්ධයෙන් අනුරාධපුර පොලිසිය වැඩිදුර පරීක්ෂණ පවත්වන බවයි අප වාර්තාකරු වැඩි දුරටත් සදහන් කළේ.\nඡායාරූප - කැකිරාව කුෂාන් ජයවර්ධන",
       "URL": "https://www.hirunews.lk/160373/අභිරහස්-ලෙස-මියගිය-අයෙකුගේ-සිරුරක්-හමුවේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4538"
}