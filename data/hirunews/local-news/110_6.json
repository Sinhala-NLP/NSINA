{
       "Source": "hirunews",
       "Timestamp": "Thursday, 10 August 2023 - 8:47",
       "Headline": "අසරණ රෝගීන්ගේ ඇස් පාදන රත්නපුරේ වෙස්සන්තර දොස්තර  (වීඩියෝ)",
       "News Content": "මේ දිනවල වඩාත් අසන්නට ලැබෙන්නේ රට හැර යන වෛද්‍යවරුන් ගැනයි.\nවිශේෂයෙන් ව්ශේෂඥ වෛද්‍යවරුන් විදෙස් රටවල වෛද්‍ය වෘත්තිය සඳහා පිටත්ව යන්නේ වැඩිපුර මුදල් ඉපයීමේ දැඩි කැමැත්තටයි.\nපසුගිය දිනක කොළඹ රිජ්වේ ආර්යා ළමා රෝහලේ කුඩා දරුවකුට වකුගඩු සැත්කමක් කළ වෛද්‍යවරයකු එම සැත්කම වැරදී ගොස් දරුවා මිය ගිය විට රට හැර ගොස් ඇති බව අසන්නට ලැබුණා.\nමෙවැනි වෛද්‍යවරුන් ගැන පුවත් ඇසෙන මොහොතක රත්නපුර ප්‍රදේශයෙන් අහන්න ලැබුණේ වෙස්සන්තර වෛද්‍යවරයකු ගැනයි.\nඔහු තම වියදමෙන් රෝගීන්ගේ දෙනෙත් සුව කර ඔවුනට තම දෙනෙතින් ලොව බලන්න ඉඩහසර ලබා දෙන බවකුයි අසන්නට ලැබුණේ.\nඔහු රත්නපුර රෝහලේ අක්ෂි ශල්‍ය වෛද්‍ය අයේෂ්මන්ත පීරිස්.\nඔහු ගැන තොරතුරු සොයා බැලුව ද මේ ජීවකයා තමන් කර ගෙන මේ සත් ක්‍රියාව ප්‍රසිද්ධ කිරීමට එතරම් කැමැත්තක් නැති බවකුයි දැන ගන්නට ලැබුණේ. එතරම් මානුෂීය වෛද්‍යවරුන් මේ මනුසත් ලොවේ සිටී දැයි යන්නත් උභතෝකෝටික ගැටලුවක්.\nතමන් වෙහෙස මහන්සියෙන් උපයා ගන්නා ධනයෙන් වසරකට රුපියල් ලක්ෂ ගාණක් වැය කර රත්නපුර ශික්ෂණ රෝහලට පැමිණෙන අසරණ රෝගීන්ගේ ඇස් පාදා දීමට මොහු කැප වී සිටිනවා.\nවචනයේ පරිසමාප්ත අර්ථයෙන්ම ඔහු දෙවියකු වන් හිත හොඳ වෛද්‍යවරයක්.\nමේ වන විට ඔහු තම පෞද්ගලික ධනය වැය කරමින් මෙන්ම විදේශීය රාජ්‍ය නොවන සංවිධානවල සහ තම හිතවතුන්ගේ ද සහාය ලබාගෙන ලංකාවේ හතර දිගින් එන රෝගීන්ගේ අස් පාදමින් සිටින බවයි අපට අසන්නට ලැබුණේ.",
       "URL": "https://www.hirunews.lk/344279/අසරණ-රෝගීන්ගේ-ඇස්-පාදන-රත්නපුරේ-වෙස්සන්තර-දොස්තර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=110"
}