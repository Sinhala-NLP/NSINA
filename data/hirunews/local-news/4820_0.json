{
       "Source": "hirunews",
       "Timestamp": "Thursday, 27 October 2016 - 20:31",
       "Headline": "අඹන් ගඟට ට්‍රැක්ටර් ඇතුළු කර වැලි ලබා ගැනීම නතරවෙයි",
       "News Content": "මොරගහකන්ද - කළුගඟ ව්‍යාපෘතියට වැලි ලබා ගැනීමේදී පරිසර නීති උල්ලංඝණය කරමින් අඹන්ගඟට ට්‍රැක්ටර් සහ ටිපර් රථ යොමුකර මහා පරිමාණයෙන් වැලි ලබා ගැනීම සිදුකරන බව හිරු CIA හරහා අප හෙළිකළේ පසුගිය 10 වැනිදායි.\nඑම හෙළිදරව්වත් සමග ජනාධිපති මෛත්‍රීපාල සිරිසේන මහතා අදාළ සිද්ධිය පිළිබඳව සොයාබලන ලෙස බලධාරීන්ට උපදෙස් ලබාදී තිබෙනවා.\nඒ අනුව, මොරගහකන්ද - කළුගඟ සංවර්ධන ව්‍යාපෘතියේ ව්‍යාපෘති අධ්‍යක්ෂ ඉංජිනේරු ආර්.බී.තෙන්නකෝන් මහතා ලිපියක් යොමුකර තිබෙනවා.\nඔහු එහි දක්වා ඇත්තේ ඔක්තෝබර් 10 වැනි සෙනසුරාදා දිනයේදී ව්‍යාපෘති නිලධාරීන්ගේ පැමිණීම අඩුවක් තිබූ බවයි.\nඑදින පරිසර නීති උල්ලංඝණය වන ලෙස පැය කිහිපයක් ට්‍රැක්ටර් සහ ලොරි රථ අඹන්ගඟට යොමුකර වැලි ලබා ගැනීම සිදුවූ බව ඔහු ජනාධිපති කාර්යාලය වෙත යොමුකළ ලිපිය මගින් පිළිගෙන තිබෙනවා.\nඉදිරියේදී අඹන්ගඟ ආරක්ෂා වන අයුරින් වැලි ගොඩදැමීම සඳහා පොලිසිය,මහවැලි ආරක්ෂක අංශය හා වනජීවි දෙපාර්තමේන්තු නිලධාරීන් දැනුවත් කළ බවද අදාල ලිපිය මගින් වැඩිදුරටත් දක්වා තිබෙනවා.\nපසුගියදා පැවති උත්සවයක් අතරතුර ද ජනාධිපතිවරයා අදාළ සිදුවීම පිළිබඳව අදහස් පළ කළා.\nඒඅනුව ජනාධිපතිවරයාගේ අවධානය යොමුවීමත් සමග මේවන විට අඹන්ගඟට ට්‍රැක්ටර් ඇතුළු කර වැලි ලබා ගැනීම් සම්පූර්ණයෙන්ම නතර වී තිබෙනවා.\nයළිත්වරක් එහි සංචාරය කළ අපිට දැකගැනීමට ලැබුණේ නියමිත ස්ථානවල ට්‍රැක්ටර් රථ රඳවමින් වැලි ලබාගැනීමේ කටයුතු සිදුවන බවයි.",
       "URL": "https://www.hirunews.lk/146231/අඹන්-ගඟට-ට්‍රැක්ටර්-ඇතුළු-කර-වැලි-ලබා-ගැනීම-නතරවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4820"
}