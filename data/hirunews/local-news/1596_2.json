{
       "Source": "hirunews",
       "Timestamp": "Saturday, 30 October 2021 - 11:16",
       "Headline": "දින 22කට පසු ආර්යන් ඛාන් බන්ධනාගාරයෙන් පිටව යයි",
       "News Content": "මත්ද්‍රව්‍ය චෝදනාව ලබා රක්ෂිත බන්ධනාගාර ගත කර සිටි බොලිවුඩ් සුපිරි නළු ෂාරුක් ඛාන්ගේ පුත්, ආර්යන් ඛාන් ඇප හිමි වීමෙන් පසු නිදහස්ව බන්ධනාගාරයෙන් පිටව ගොස් ඇති බව ඉන්දීය මාධ්‍ය වාර්තා කරනවා.\nදින 22ක් ඔහු බන්ධනාගාර ගතව සිටි  බවයි එරට මාධ්‍ය වැඩිදුරටත් වාර්තා කරන්නේ.\nසුපිරි නළු ෂාරුක් ඛාන්ගේ 23 හැවිරිදි පුත් ආර්යන් ඛාන් මෙලෙස මුම්බායි හි ආතර් රෝඩ් බන්ධනාගාරයෙන් නිදහස් කරනු ලැබුවේ, ඔහුට ඇප ලබා දීමෙන් දින දෙකකට පසුවයි.\nමුම්බායි මහාධිකරණය විසින් ඔහු සම්බන්ධයෙන් වන ඇප ඉල්ලීම දෙවරක් ප්‍රතික්ෂේප කළත් පසුගිය බ්‍රහස්පතින්දා ඔහුට ඇප හිමිවුණා.\nආර්යන්ගේ ඉන්දීය රුපියල් ලක්ෂයක ඇපයට අත්සන් තැබුවේ සුපිරි බොලිවුඩ් නළු ශාරුක් ඛාන්ගේ සහෝදර නිලියක වන ජුහී චවුලා විසින්.\nඇප කොන්දේසිවලට අනුව ආර්යන්ට මුම්බායි නගරයෙන් අවසරයකින් තොරව පිටවීමටද අවස්ථාව හිමිවන්නේ නැහැ.\nමීට අමතරව සෑම සෙනසුරාදා දිනකම මත්ද්‍රව්‍ය කාර්යාංශය වෙත වාර්තා කිරීමද අනිවාර්ය කර තිබෙනවා.\nආර්යන් ඛාන් හට රටින් පිටවීමේ තහනම් නියෝගයක්ද මුම්බායි මහාධිකරණය විසින් පනවා තිබෙනවා.\nමේ අතර නිවෙස වෙත පැමිණි ආර්යන් ඛාන් මාස 02ක නිවාස අඩස්සියකට යටත් කරන බවයි සුපිරි බොලිවුඩ් නළු ශාරුක් ඛාන් සහ ගෞරි ඛාන් ඉන්දීය මාධ්‍ය වෙත ප්‍රකාශකර ඇත්තේ.\nකෝඩේරියා කෘස් නම් නෞකාවේ මත්ද්‍රව්‍ය සහිත සාදයක් පැවැත්වීමේ චෝදනා සම්බන්ධයෙන් ආර්යන් ඛාන් පසුගිය ඔක්තෝම්බර් 02 වන දින එරට මත්ද්‍රව්‍ය නාශක කාර්යාංශය විසින් අත්අඩංගුවට ගනු ලැබුවා.",
       "URL": "https://www.hirunews.lk/286481/දින-22කට-පසු-ආර්යන්-ඛාන්-බන්ධනාගාරයෙන්-පිටව-යයි",
       "Category": "Local News",
       "Parent URL": "https://www.hirunews.lk/local-news.php?pageID=1596"
}