{
       "Source": "hirunews",
       "Timestamp": "Friday, 22 October 2021 - 15:54",
       "Headline": "අලි ඇතුන් මුල් අයිතිකරුවන්ට දීමට විරුද්ධයි - අලි නඩුවේ මැදහත්කාර පාර්ශ්වය අධිකරණයට කියයි",
       "News Content": "නීති විරෝධී ලෙස අලි ඇතුන් රඳවා තබා ගැනීමේ සිද්ධිය සම්බන්ධයෙන් කොළඹ මහේස්ත්‍රාත් අධිකරණයේ විභාග වන නඩුව තෙවැනි දිනටත් අද පෙරවරුවේ කැඳවනු ලැබුවා.\nඅපරාධ පරීක්ෂණ දෙපාර්තමේන්තුව විසින් කොලඹ අංක 01 මහේස්ත්‍රාත් අධිකරණයෙහි පවත්වාගෙන යනු ලබන බී 23073/1/15 දරණ අලි ඇතුන් සම්බන්ධ නඩුවයි මෙලෙස මෝසමක් මාර්ගයෙන් මේ අයුරින් කැඳවනු ලැබුවේ.\nඅද දින මෙම නඩුව කැඳවීමේ මූලික අරමුණ වනුයේ, අංක 148,223,230,331 සහ 346 යන අලි ඇතුන් සම්බන්ධ නීතිමය කටයුතු තවදුරටත් නීතිපතිවරයා විසින් සිදු නොකරන බවට අධිකරණය වෙත දන්වා, මෙම අලි ඇතුන් පස්දෙනා මුල් අයිතිකරුවන් වෙත ලබා දීමටයි.\nකෙසේවෙතත්, නීතිපතිවරයා අද දින අධිකරණය වෙත නොපැමිණි අතර, මහේස්ත්‍රාත්වරයා නියෝග කළේ, යෝජනා භාර නොගන්නා බවත්, නිර්දේශ පමණක් ඇත්නම් ඉදිරිපත් කරන ලෙසයි.\nඅදාළ නඩුව සම්බන්ධයෙන් නීතිපතිවරයාගේ යෝජනා සහ නිර්දේශ අපරාධ පරීක්ෂණ දෙපාර්තමේන්තුව විසින් අධිකරණය වෙත ඉදිරිපත් කරනු ලැබුවේ ඉන් අනතුරුවයි.\nඑහිදී ඉදිරිපත් කෙරුණු නිර්දේශ පිළිබඳ සලකා බැලූ මහේස්ත්‍රාත්වරයා නියෝග කළේ, නඩු කටයුතු අවසන් කර, අලි ඇතුන් මුල් අයිතිකරුවන් වෙත ලබාදෙන ලෙසයි.\nඑහෙත්, මෙම නඩුවේ මැදහත්කාර පාර්ශ්වය විසින් ප්‍රකාශ කළේ, මෙම අලි ඇතුන් පොදු දේපළක් වන බැවින් තම පාර්ශ්වය එම තීන්දුවට විරුද්ධ වන බවයි.\nඑකී මැදහත්කාර පාර්ශ්වයේ ඉල්ලීම් සලකා බැලූ මහේස්ත්‍රාත්වරයා අලි ඇතුන් සම්බන්ධයෙන් අවසන් තීන්දුවක් අද නිකුත් නොකළ අතර, ඒ පිළිබඳව සුදුසු ඉල්ලීම් දෙසැම්බර් මස 03 වැනි දින මීළඟ නඩු වාරයේදී පාර්ශ්ව මගින් ඉදිරිපත් කිරීමට කටයුතු කරන ලෙස ද දැනුම් දුන්නා.",
       "URL": "https://www.hirunews.lk/285751/අලි-ඇතුන්-මුල්-අයිතිකරුවන්ට-දීමට-විරුද්ධයි-අලි-නඩුවේ-මැදහත්කාර-පාර්ශ්වය-අධිකරණයට-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1612"
}