{
       "Source": "hirunews",
       "Timestamp": "Tuesday, 19 October 2021 - 13:28",
       "Headline": "කොත්මලේ ප්‍රාදේශීය සංවර්ධන කාර්යාල ගැටුම සම්බන්ධයෙන් පොලිස් විමර්ශන",
       "News Content": "කොත්මලේ කැටඹුලාව - සංවර්ධන නිලධාරි කාර්යාලයේ ගම සමඟ පිළිසඳර වැඩ සටහනේ පළමු අදියරේ වැඩසටහනක් අතරතුර ඇති වූ ගැටුම සම්බන්ධයෙන් පොලීසිය මේ වන විට විමර්ශනයක් ආරම්භ කර තිබෙනවා.\nජාතික නිදහස් පෙරමුණේ දේශපාලන මණ්ඩල සභික නුවරඑළිය දිස්ත්‍රික් පාර්ලිමේන්තු මන්ත්‍රී නිමල් පියතිස්ස හා කොත්මලේ ප්‍රාදේශීය සභා මන්ත්‍රී චාමර සුභාෂ් ද සිල්වා අතර ඊයේ මෙලස ගැටුමක් ඇතිව තිබුණා.\nඑම ගැටුමෙන් රුවන්පුර කොට්ඨාශයේ ප්‍රාදේශිය සභා මන්ත්‍රීවරයෙකු තුවාල ලබා නාවලපිටිය රෝහලේ මේ වනවිට ප්‍රතිකාර ලබමින් සිටින බවයි පොලීසිය සඳහන් කළේ.\nඑසේම අදාළ සිද්ධිය සම්බන්ධයෙන් විමසීමට ප්‍රාදේශීය සභා මන්ත්‍රී චාමර සුභාෂ් ද සිල්වා සම්බන්ධ කරගැනීමට අවස්ථා කිහිපයකදී අප උත්සාහ කළ නමුත් ඔහු දුරකතනය ක්‍රියාවිරහිත කර තිබුණා.\nකෙසේ වෙතත් පොලීසිය සඳහන් කළේ, සිද්ධියට සම්බන්ධ දෙපාර්ශවයෙන්ම මේ වනවිට ප්‍රකාශ සටහන් කරගෙන ඇති බවයි.",
       "URL": "https://www.hirunews.lk/285432/කොත්මලේ-ප්‍රාදේශීය-සංවර්ධන-කාර්යාල-ගැටුම-සම්බන්ධයෙන්-පොලිස්-විමර්ශන",
       "Category": "Local News",
       "Parent URL": "https://www.hirunews.lk/local-news.php?pageID=1619"
}