{
       "Source": "hirunews",
       "Timestamp": "Saturday, 17 June 2023 - 19:58",
       "Headline": "රත්ගම විදුරගේ මස්සිනාට සීනිගමදී වෙඩි",
       "News Content": "සීනිගම දේවාලය ආසන්නයේදී අද සිදු වූ වෙඩි තැබීමකින් රත්ගම ප්‍රාදේශීය සභාවේ හිටපු ප්‍රාදේශීය සභා මන්ත්‍රීවරයෙකු තුවාල ලබා කරාපිටිය ශික්ෂණ රෝහලට ඇතුළත් කර තිබෙනවා.\nමෙලෙස වෙඩි ප්‍රහාරයට ලක්ව ඇත්තේ දැනට විදේශ ගතව සිටින සංවිධානාත්මක අපරාධ කල්ලි නායකයෙකු වන රත්ගම විදුරගේ මස්සිනා බවයි පොලීසිය සිදුකළ විමර්ශනවලදී හෙළිව ඇත්තේ.\nපෙරවරු 11 ට පමණ මොහු සිය මෝටර් රථයෙන් බැස ඒ අසල රැදී සිටියදී, යතුරු පැදියකින් පැමිණි දෙදෙනෙකු විසින් මෙම වෙඩි තැබීම සිදුකර පලාගොස් ඇති බවයි පොලිසිය සඳහන් කළේ.\nවෙඩි වැදීමෙන් තුවාල ලැබූ හිටපු ප්‍රාදේශීය සභා මන්ත්‍රීවරයා මෝටර් රථය පදවාගෙන හික්කඩුව පොලිසිය වෙත ගොස් ඇති අතර, අනතුරුව ඔහු කරාපිටිය ශික්ෂණ රෝහලට ඇතුළත් කිරීමට පියවර ගත්තා.\nවෙඩි තැබීමෙන් හිටපු ප්‍රාදේශීය සභා මන්ත්‍රීවරයාගේ උරහිසට තුවාල සිදුව ඇති අතර තත්ත්වය බරපතල නොවන බවයි රෝහල් ආරංචි මාර්ග සඳහන් කළේ.\nරත්ගම ප්‍රදේශයේ පදිංචි, 33 හැවිරිදි වියේ පසුවන මොහු මෙවර පළාත් පාලන ආයතන ඡන්දයට තරග කිරීම සදහා සමගි ජනබලවේගයෙන් නාම යෝජනා ඉදිරිපත් කර තිබූ අයෙක් බව සඳහන්.\nමේ අතර, මාළඹේ පොලිස් ස්ථානයේ රථ වාහන අංශයේ ස්ථානාධිපතිට වෙඩි තැබීමට තැත් කළ පොලිස් සැරයන්වරයෙකුගේ වැඩ තහනම් කර තිබෙනවා.\nකාලයක සිට ඔවුන් දෙදෙනා අතර මතභේදාත්කමක තත්ත්වයක් තිබී ඇති අතර, ඊයේ ඇති වූ බහින් බස්වීමක් දුරදිග ගිය අවස්ථාවේ සැරයන්වරයා සිය රාජකාරි ගිනි අවියෙන් රථ වාහන අංශයේ ස්ථානාධිපතිවරයාට වෙඩි තැබීමට උත්සාහ කර ඇති බවයි පොලිසිය සඳහන් කළේ.\nපසුව අනෙකුත් නිලධාරින් එක්ව තත්ත්වය සමථයකට පත් කර ඇති අතර, සිද්ධියෙන් පසුව අදාළ සැරයන්වරයා රාජකාරි ස්ථනයෙන් බැහැරව පලාගොස් තිබෙනවා.",
       "URL": "https://www.hirunews.lk/338248/රත්ගම-විදුරගේ-මස්සිනාට-සීනිගමදී-වෙඩි",
       "Category": "Local News",
       "Parent URL": "https://www.hirunews.lk/local-news.php?pageID=259"
}