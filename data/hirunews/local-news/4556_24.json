{
       "Source": "hirunews",
       "Timestamp": "Wednesday, 19 April 2017 - 16:03",
       "Headline": "ගොවීන්ට වන්දි ඉල්ලා අමුඩයා ගසකට නගී (ඡායාරූප)",
       "News Content": "නියගයෙන් පීඩාවට පත්වු මහවිලච්චිය ගොවි ජනතාවට වගා හානි වන්දි ලබාදීමට රජය කටයුතු කර නොමැති බවට චෝදනා කරමින් හිටපු එක්සත් ජාතික පක්ෂ ප්‍රාදේශීය සභා මන්ත්‍රීවරයකු ගසකට නැග උපවාසයක් ආරම්භ කර තිබෙනවා.\nඅප වාර්තාකරු සඳහන් කළේ අද උදෑසන උපවාසය ආරම්භ කළ ආර් අනුර බණ්ඩාර නම් හිටපු මන්ත්‍රීවරයා අමුඩයා ලෙසට ද හැඳින් වෙන බවයි.\nමහවිලච්චිය පේමඩුව හංදියේ පිහිටි විශාල ගසක නැගී ඔහු උපවාසයේ නිරත වන අතර \"මෙම උපවාසය අහිංසක ගොවි ජනතාව වෙනුවෙනි\"යනුවෙන් සඳහන් බැනරයක් ද ගසේ එල්ලා තිබෙනවා.\nඅප වාර්තාකරු සඳහන් කළේ කලු පැහැති අමුඩයකින් සැරසී පැමිණ මාර්ගය අසල ඇති විශාල ගසක අට්ටාලයක් සාදා හිටපු මන්ත්‍රීවරයා උපවාසය ආරම්භ කළ බවයි.\nඅසරණ ගොවීන්ට වගා හානි වන්දි ලැබෙන තෙක් තමන් උපවාසයේ නිරත වන බව එහිදී අදහස් දැක්වු ආර් අනුර බණ්ඩාර මහතා සඳහන් කළා.\nසියලු ගොවීන්ගේ තොරතුරු අදාළ අංශ වෙත ලබාදී ඇති අතර එම මුදල් කඩිනමින් ලැබෙන බැවින් විරෝධතාව අත්හරින්නැයි එම ස්ථානයට පැමිණි මහවිලච්චිය ගොවිජන සේවා නිලධාරිනිය කළ ඉල්ලීම ද හිටපු මන්ත්‍රීවරයා ප්‍රතික්ෂේප කර තිබෙනවා.\nඡායාරූප - අනුරාධපුර බුද්ධික විජේසුරිය",
       "URL": "https://www.hirunews.lk/159507/ගොවීන්ට-වන්දි-ඉල්ලා-අමුඩයා-ගසකට-නගී-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4556"
}