{
       "Source": "hirunews",
       "Timestamp": "Tuesday, 12 April 2022 - 7:29",
       "Headline": "අත්‍යවශ්‍ය ඖෂධ සපයා ගැනීමට, විදෙස් දානපතියන්ගේ සහාය ඉල්ලයි",
       "News Content": "විදේශ විනිමය අර්බුදය හේතුවෙන් මෙරට ජනතාවට අවශ්‍ය ජීවිතාරක්ෂක ඖෂධ ලබාගැනීම සඳහා සහය වන්නැයි ඖෂධ නිෂ්පාදනය, සැපයීම් හා නියාමන රාජ්‍ය අමාත්‍යාංශය විදෙස් දානපතියන්ගෙන් ඉල්ලීමක් කර තිබෙනවා.\nඅත්‍යවශ්‍ය ඖෂධ 273ක් කඩිනමින් සපයා ගැනීම සඳහා සිදු කළ මෙම ඉල්ලීම විදේශ කටයුතු අමාත්‍යාංශය හරහා විදේශීය තානාපති කාර්යාල වෙත යොමුකර ඇති බව සඳහන්.\nඒ සම්බන්ධයෙන් රාජ්‍ය අමාත්‍යාංශය යොමු කළ ලිපියේ දැක්වෙන්නේ දේශීය නිෂ්පාදනය උපරිම ධාරිතාවයෙන් ක්‍රියාත්මක කිරීම සහ ඉන්දීය ණය සහන යෝජනා ක්‍රමය යටතේ ඖෂධ සැපයුම් ලබාගැනීමට කටයුතු කර ඇති බවයි.\nඑහෙත් විදේශ සංචිත අර්බුදය හේතුවෙන් ශ්‍රී ලංකාවට නිෂ්පාදනය කළ නො හැකි සහ ඉන්දීය ණය යෝජනා ක්‍රමය යටතේ ආනයනය කළ නො හැකි ඖෂධ සපයා ගැනීමේ ගැටලුවක් මතු වී තිබෙනවා.\nමේ නිසා ඇමරිකානු ඩොලර් විනිමය හෝ ද්‍රව්‍යමය ආධාර ලෙස මෙරටට අවශ්‍ය ඖෂධ සැපයුම පවත්වාගැනීමට කටයුතු කරන ලෙසයි ඖෂධ නිෂ්පාදනය, සැපයීම් හා නියාමන රාජ්‍ය අමාත්‍යාංශය දානපතියන්ගෙන් ඉල්ලා සිටින්නේ.\nඑලෙස පරිත්‍යාග වශයෙන් සපයන ඖෂධවල ගුණාත්මකභාවය පිළිබඳ ද එමඟින් අවධානය යොමුකර තිබෙනවා.\nජාතික ඖෂධ නියාමන අධිකාරියේ අනුමැතිය සහිතව හෝ වෛද්‍ය සේවා දෙපාර්තමේන්තුවේ අධ්‍යක්ෂවරයා සහ ජාතික ක්‍රියාකාරී කමිටුව මගින් අනුමත කරන අදාළ ඖෂධ ජාතික පද්ධතිය හරහා බෙදාහැරීමට කටයුතු කරන බව රාජ්‍ය අමාත්‍යාංශය අවධාරණය කළා.\nඑමෙන්ම එම පරිත්‍යාග විගණකාධිපති දෙපාර්තමේන්තුවේ අධීක්ෂණයට ලක්වන පරිදි නිල මාර්ග ඔස්සේ ලබාදෙන ලෙසයි රාජ්‍ය අමාත්‍යාංශය විදෙස් දානපතියන්ගෙන් ඉල්ලා සිටින්නේ.",
       "URL": "https://www.hirunews.lk/301767/අත්‍යවශ්‍ය-ඖෂධ-සපයා-ගැනීමට-විදෙස්-දානපතියන්ගේ-සහාය-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1235"
}