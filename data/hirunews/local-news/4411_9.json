{
       "Source": "hirunews",
       "Timestamp": "Friday, 21 July 2017 - 8:07",
       "Headline": "අතුරුදන්වූවන් පිළිබද කාර්යාලයක් පිහිටුවීම ජගත් මහලේකම්වරයාගේ පැසසුමට ලක්වේ",
       "News Content": "මෙරට අතුරුදන්වූ පුද්ගලයන් පිළිබද කාර්යාලයක් පිහිටුවීමට ලක් රජය ගනු ලැබූ පියවර එක්සත් ජාතීන්ගේ සංවිධානයේ මහලේකම් අන්තෝනියෝ ගුටේරස් ගේ ප්‍රසාදයට ලක්වී තිබෙනවා.\nඒ සම්බන්ධයෙන් නිවේදනයක් නිකුත් කරමින් මහලේකම්වරයාගේ ප්‍රකාශකයා සදහන් කළේ එය අතුරුදන් වූ තම ආදරණීයයන් පිළිබද තවදුරටත් සත්‍යය සොයන සියලූම ශ්‍රී ලාංකිකයන් උදෙසා ගනු ලැබූ වැදගත් ඉදිරි පියවරක් බවයි.\nඑම ක්‍රියාවලියට සහාය දැක්වීමට එක්සත් ජාතීන්ගේ සංවිධානය සූදානම් බව ද මහලේකම්වරයා සහතික වී තිබෙනවා.\nඑමෙන්ම, ස්වාධීන කොමසාරිස්වරුන් පත්කොට අතුරුදන්වූවන් පිළිබඳ කාර්යාලය නුදුරේදීම ක්‍රියාත්මක වනු ඇතැයි අපේක්ෂා කරන බවයි ජගත් මහලේකම්වරයා ප්‍රකාශ කර ඇත්තේ.\nඅතුරුදන්වූවන් පිළිබද කාර්යාලයක් ස්ථාපිත කිරීමේ පනත ප්‍රසිද්ධියට පත් කිරීමේ ගැසට් නිවේදනයට තමා අත්සන් තැබූ බව ජනාධිපති මෛත්‍රීපාල සිරිසේන ඊයේ ප්‍රකාශ කළා.\nඑහිදී ඔහු සදහන් කළේ එය ශ්‍ර‍්‍රී ලංකාව තිරසාර සාමයක් කරා යන ගමනේ තවත් වැදගත් ඉදිරි පියවරක් බවයි.",
       "URL": "https://www.hirunews.lk/166393/අතුරුදන්වූවන්-පිළිබද-කාර්යාලයක්-පිහිටුවීම-ජගත්-මහලේකම්වරයාගේ-පැසසුමට-ලක්වේ",
       "Category": "Local News",
       "Parent URL": "https://www.hirunews.lk/local-news.php?pageID=4411"
}