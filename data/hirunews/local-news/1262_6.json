{
       "Source": "hirunews",
       "Timestamp": "Tuesday, 29 March 2022 - 20:44",
       "Headline": "විදුලියට ජලය තවත් දින හතයි (වීඩියෝ)",
       "News Content": "වියළි කාලගුණය හේතුවෙන් විදුලි බලාගාර ආශ්‍රිත ජලාශ වල ජල මට්ටම සිඝ්‍ර ලෙස අඩුවීම නිසා ජල විදුලිය නිෂ්පාදනය කළ හැකි වන්නේ තවත් සතියක කාලයක් පමණක් බව විදුලි බල මණ්ඩලය පවසනවා.\nඅවශ්‍ය ප්‍රමාණයට ඛනිජ තෙල් සංස්ථාව ඉන්ධන ලබා නොදීම නිසා තවදුරටත් විදුලි උත්පාදනයට බාධා මතුවනු ඇතැයි විදුලිබල මණ්ඩලය සඳහන් කළා.\nමේ වනවිට කාසල්රි ජලාශයේ ජල මට්ටම සියයට 7.7 ක් වන අතර, සමනළ වැව ජලාශයේ ජල මට්ටම පවතින්නේ 11.4 ක්. කොත්මලේ සහ වික්ටෝරියා ජලාශවල ජල මට්ටම ද සියයට 30 ටත් වඩා අඩුවී තිබෙනවා.\nඑබැවින් විදුලිය අරපිරිමැස්මෙන් පරිහරණය කරන ලෙසයි විදුලිබල අමාත්‍යාංශය ජනතාවගෙන් ඉල්ලා සිටින්නේ.\nමේ අතර මධ්‍යම කදුකරය ආශ්‍රිතව පවතින වියළි කාලගුණය හේතුවෙන් වික්ටෝරියා ජලාශයේ ජල මට්ටම සීඝ්‍ර ලෙස අඩුවීම නිසා පැරණි තෙල්දෙණිය නගරයේ නටබුන් ඊයේ දිනයේ දැක ගැනීමට හැකි වු බව හිරු වාර්තාකරුවන් සඳහන් කළා.\nඑසේම, ඇතැම් ප්‍රදේශවල දුරකථන කුළුණුවල විදුලිජනනය සඳහා අවශ්‍ය ඩිසල් තොග නොලැබීම නිසා සහ විදුලිය විසන්ධි කිරීම හේතුවෙන් ආරක්ෂිත බැටරි පද්ධතිය නිසි පරිදි බලගැන්වීමට නොහැකිවීමෙන් විදුලි කප්පාදුව සිදු වනවිට ත්‍රී - ජී සහ ෆෝ - ජී සංඥා පද්ධතිය අක්‍රිය වන බව වාර්තා වනවා.\nකෙසේ නමුත් එය සාමාන්‍ය ඇමතුම් සහ කෙටි පණිවිඩ සේවා සඳහා අදාළ නොවන බව සඳහන්.\nමේ අතර , ජල විදුලි බලාගාර ආශ්‍රිත ප්‍රදේශ සඳහා ප්‍රමාණවත් වර්ෂාපතනයක් මැයි මාසය දක්වා නොලැබෙන බවයි කාලගුණ විද්‍යා දෙපාර්තමේන්තුවේ අධ්‍යක්ෂ ජනරාල් අතුල කරුණානායක කියා සිටියේ.",
       "URL": "https://www.hirunews.lk/300735/විදුලියට-ජලය-තවත්-දින-හතයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1262"
}