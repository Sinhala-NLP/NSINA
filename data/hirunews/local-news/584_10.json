{
       "Source": "hirunews",
       "Timestamp": "Monday, 23 January 2023 - 12:53",
       "Headline": "මහජන උපයෝගිතා කොමිසමේ සාමාජිකයන් දෙදෙනෙකුට මරණ තර්ජන",
       "News Content": "තමන්ට මරණ තර්ජන එල්ල වී ඇති බවට මහජන උපයෝගිතා කොමිසමේ සාමාජිකයින් දෙදෙනෙකු කර ඇති පැමිණිල්ල සම්බන්ධයෙන් කොල්ලුපිටිය පොලීසිය විමර්ශනයක් ආරම්භ කර තිබෙනවා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව සඳහන් කළේ පසුගිය 20 වැනිදා ඔවුන් මෙම පැමිණිල්ල ඉදිරිපත් කර ඇති බවයි.\nමහජන උපයෝගිතා කොමිසමේ සාමාජිකයන් වන උදේනි වික්‍රමසිංහ සහ ආචාර්ය මොහාන් සමරනායක යන දෙදෙනා විසිනුයි මෙම පැමිණිල්ල ඉදිරිපත් කර ඇත්තේ.\nමේ අතර, ජනාධිපතිවරයා විසින් පසුගිය 19 වැනිදා තමා හැර මහජන උපයෝගීතා කොමිසමේ සෙසු සාමාජිකයන් කැඳවා සිදු කළ සාකච්ඡාවෙන් අනතුරුව විදුලිබිල වැඩි කිරීම සම්බන්ධයෙන් අනෙකුත් සාමාජිකයන්ගේ ස්ථාවරයේ වෙනසක් සිදු වූ බවට කොමිසමේ සභාපති ජනක රත්නායක කොළඹ ඊයේ (22) පැවති මාධ්‍ය හමුවකදී චෝදනා කළා.\nවිදුලිබිල වැඩි කිරීම සඳහා අමාත්‍ය මණ්ඩලය කළ ඉල්ලීම ඉවත දමා ලංකා විදුලිබල මණ්ඩලය විසින් යොමුකර ඇති යෝජනාව සලකා බැලීමට පසුගිය 12 වැනිදා උපයෝගීතා කොමිසම එළඹි තීරණයට පටහැනි තීරණයක් එහි ඉතිරි සාමාජිකයන් ගනු ලැබුවේ එම සාකච්ඡාවෙන් අනතුරුව බවයි ඔහු එහිදි සඳහන් කළේ.",
       "URL": "https://www.hirunews.lk/325696/මහජන-උපයෝගිතා-කොමිසමේ-සාමාජිකයන්-දෙදෙනෙකුට-මරණ-තර්ජන",
       "Category": "Local News",
       "Parent URL": "https://www.hirunews.lk/local-news.php?pageID=584"
}