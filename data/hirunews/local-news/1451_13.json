{
       "Source": "hirunews",
       "Timestamp": "Monday, 03 January 2022 - 19:29",
       "Headline": "කහ සිලින්ඩර නිල් කරන අලුත් ගෑස් ජාවාරමක් - ලාෆ් සභාපතිගෙන් ලිට්රෝ සභාපතිට චෝදනා (වීඩියෝ)",
       "News Content": "ලාෆ් ගෑස් සිලින්ඩර එකතුකර නිල් පැහැ ගන්වන සංවිධානාත්මක වැඩපිළිවෙලක් ක්‍රියාත්මක බවට ලාෆ් ගෑස් සමාගමේ සභාපති ඩබ්ලිව්.කේ.එච්. වෑගපිටිය අද අනාවරණයක් සිදු කළා.\nඔහු පැවසුවේ මේ සම්බන්ධයෙන් ලිට්රෝ සමාගමේ සභාපතිවරයා දැනුවත් කළද ඔහු ඒ පිළිබඳ අවධානයක් නොදැක්වූ බවයි.\nඒ අනුව ඉදිරියේදී මීට අදාළව අධිකරණ ක්‍රියාමාර්ග වෙත යොමුවන බව ද ලාෆ් ගෑස් සභාපතිවරයා සඳහන් කළා.\nමෙරට ගෘහස්ථ ගෑස් අවශ්‍යතාවයෙන් සියයට 80 කට ආසන්න ප්‍රමාණයක් සපයන්නේ ලිට්රෝ සමාගමයි.\nලාෆ් සමාගම විසින් සෙසු සියයට 15 ත් 20 ත් අතර ගෑස් අවශ්‍යතාව සපුරනු ලබනවා.\nලාෆ් ගෑස් සමාගමේ සභාපති ඩබ්ලිව්.කේ.එච්. වෑගපිටිය වැඩිදුරටත් පැවසුවේ දැනට පවතින ඩොලර් ගැටළුවට විසඳුමක් ලබාදී නියමිත පරිදි ණයවර ලිපි විවෘත කර දිය හැකිනම් පැය විසි හතරකින් අවශ්‍ය ගෑස් නිකුත් කළ හැකි බවයි.\nමේ අතර තවදුරටත් පවතින ගෑස් හිඟය හේතුවෙන් ගෑස් අලෙවිසැල් අසළ ජනතාව අදත් (03) පෝලිම්වල රැදී සිටියා.\nමෙවන් පසුබිමක භූමි තෙල් මිලදී ගැනීම සඳහා ද ජනතාවට සිදුව ඇත්තේ තවදුරටත් පෝලිම්වල රැදී සිටීමටයි.\nභූමිතෙල් අවශ්‍යතාවය දිනෙන් දින ඉහළ යාම හමුවේ අවශ්‍ය වුවහොත් ඉදිරියේදී ඒ වෙනුවට ගුවන් යානා ඉන්ධන වෙළඳපොලට නිකුත් කිරීම කෙරෙහි බලශක්ති අමාත්‍යාංශයේ අවධානය යොමුවී තිබෙනවා.\nඅමාත්‍යාංශ ලේකම් කේ.ඩී.ආර්. ඔල්ගා හිරු ප්‍රවෘත්ති අංශයට කියා සිටියේ ගුවන් යානා ඉන්ධන සහ භූමිතෙල්වල සංයුතියේ කිසිදු වෙනසක් නොමැති අතර, භූමිතෙල් ලෙස ගුවන් යානා ඉන්ධන භාවිත කිරීමේ අවදානමක්ද නොමැති බවයි.\nඉල්ලුම සපුරාගත නොහැකි අවස්ථාවල මීට පෙරද භූමිතෙල් වෙනුවට ගුවන් යානා ඉන්ධන වෙළඳපොලට නිකුත් කර ඇති බවත්, ලේකම්වරිය වැඩිදුරටත් සඳහන් කළා.",
       "URL": "https://www.hirunews.lk/292935/කහ-සිලින්ඩර-නිල්-කරන-අලුත්-ගෑස්-ජාවාරමක්-ලාෆ්-සභාපතිගෙන්-ලිට්රෝ-සභාපතිට-චෝදනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1451"
}