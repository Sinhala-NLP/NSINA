{
       "Source": "hirunews",
       "Timestamp": "Wednesday, 06 October 2021 - 12:53",
       "Headline": "වැසි තත්ත්වයේ තරමක අඩුවීමක් (වීඩියෝ)",
       "News Content": "දිවයිනේ ප්‍රදේශ රැසකට බලපෑ වැසි තත්ත්වයේ තරමක අඩුවීමක් අද දිනයේදී අපේක්ෂා කරන බව කාලගුණ විද්‍යා දෙපාර්තමේන්තුව පවසනවා.\nඑහි අනාවැකිකරණ අංශයේ අධ්‍යක්ෂිකා ශිරෝමණී ජයවර්ධන හිරු ප්‍රවෘත්ති අංශයට කියා සිටියේ, නිරිතදිග ප්‍රදේශවලට ඉදිරි පැය කිහිපයේදීත් විටින් විට වැසි ඇති විය හැකි බවයි.\nමේ අතර, ඊයේ පැවති අධික වර්ෂාවත් සමග ඉහළ ගිය නිල්වලා ඇතුළු ප්‍රධාන ගංඟා සහ ජලාශවල ජල මට්ටම් මේ වනවිට පහළ බසිමින් පවතින බව වාරිමාර්ග දෙපාර්තමේන්තුව ප්‍රකාශ කළා.\nකෙසේ වෙතත්, ජාතික ගොඩනැගිලි පර්යේෂණ සංවිධානය දිස්ත්‍රික්ක 7ක් සඳහා පනවා ඇති නායයාමේ අවදානම් නිවේදනය හෙට පෙරවරු 8.30 දක්වා තවදුරටත් දීර්ඝ කර තිබෙනවා.\nගාල්ල, මාතර, හම්බන්තොට, කළුතර, කෑගල්ල, රත්නපුර සහ නුවරඑළිය දිස්ත්‍රික්කවලට අදාළවයි මෙම අනතුරු ඇඟවීම නිකුත් කර ඇත්තේ.",
       "URL": "https://www.hirunews.lk/284237/වැසි-තත්ත්වයේ-තරමක-අඩුවීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1646"
}