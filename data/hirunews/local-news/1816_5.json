{
       "Source": "hirunews",
       "Timestamp": "Friday, 16 July 2021 - 19:55",
       "Headline": "විදෙස් රැකියාවලට යන ශ්‍රී ලාංකිකයින්ට කොරෝනා එන්නත් ලබාදීමේ අර්බුදය විසඳෙයි ද ?",
       "News Content": "විදෙස් රැකියා සඳහා පිටත්ව යන ශ්‍රී ලාංකිකයින් කොවිඩ් එන්නත් ලබාගැනීම සම්බන්ධයෙන් මුහුණ දී ඇති අර්බුදය විසඳා ගැනීමට රාජ්‍ය තාන්ත්‍රික මැදිහත්වීමක් සිදුකරන බව ඖෂධ නිෂ්පාදනය, සැපයීම හා නියාමන රාජ්‍ය අමාත්‍ය, මහාචාර්ය චන්න ජයසුමන පවසනවා.\nරාජ්‍ය අමාත්‍යවරයා සඳහන් කළේ තානාපති අංශ සමඟ අදාළ සාකච්ඡා මේ වනවිටත් ආරම්භ කර ඇති බවයි.\nකොරෝනා ව්‍යාප්තිය තුළ වූවද මේ වනවිට මැද පෙරදිග ඇතුළු ශ්‍රී ලාංකික ශ්‍රමිකයින්ගේ සේවය ලබාගන්නා රටවලින් රැකියා ඇබෑර්තු රැසක් ඉදිරිපත්ව තිබෙනවා.\nකෙසේ වෙතත්, කුවේට් සහ සෞදි රාජ්‍යයන් චීනයේ නිෂ්පාදිත එන්නත් වර්ග, අනුමත එන්නත් ලැයිස්තුවට ඇතුළත් කර නැහැ.\nමෙරට වැඩි වශයෙන් එන්නත් කර ඇත්තේ චීනයේ නිෂ්පාදිත සයිනොෆාම් එන්නත බැවින් සෞදි සහ කුවේට් රාජ්‍යයන් සඳහා පිටත් කර හැරීමට නියමිත දැනට ලියාපදිංචි වී ඇති ශ්‍රමිකයින් සම්බන්ධයෙන් අර්බුදකාරී තත්ත්වයක් උද්ගතව තිබෙනවා.\nකෙසේ වෙතත්, කටාර් හෝ එක්සත් අරාබි එමීර් රාජ්‍යය වැනි රාජ්‍යයන් චීන එන්නත් පිළිබඳ ගැටළු මතුකර නැහැ.\nතවත් ගැටළුවක් වී ඇත්තේ විදේශීය විශ්වවිද්‍යාලවල ඉගෙනුම ලබා කොරෝනා අර්බුදය මැද යළි මෙරටට පැමිණි ශ්‍රී ලාංකීය ශිෂ්‍ය ශිෂ්‍යාවන්ගෙන් ඇතමෙකු සයිනොෆාම් එන්නත ලබාගැනීම නිසා යළි එම විශ්වවිද්‍යාල වෙත ඇතුළත් වීමේ ගැටළුවකට මුහුණ දී සිටීමයි. තවත් සිසුන් පිරිසක් සුදුසු එන්නත් ලබාගැනීමේ අපේක්ෂාවෙන් පසුවන බවයි වාර්තා වන්නේ.\nකෙසේ වෙතත්, විදේශ සේවා නියුක්ති කාර්යාංශයේ මාධ්‍ය ප්‍රකාශක, නියෝජ්‍ය සාමාන්‍යාධිකාරී මංගල රන්දෙනිය පවසන්නේ මෙවැනි අර්බුදයක් පිළිබඳව රාජ්‍ය තාන්ත්‍රික සාකච්ඡා සිදුකිරීම ඵලක් නොමැති බවයි.\nකොරෝනා ව්‍යාප්තිය හමුවේ විදෙස් ගතවන ශ්‍රී ලාංකික ශ්‍රමිකයින් ප්‍රමාණයේ දැවැන්ත කඩා වැටීමක් පෙන්නුම් කරනවා.\n2019 වසරේ 23,087 දෙනෙකු විදෙස් රැකියා සඳහා පිටත්ව ගොස් තිබූ අතර, පසුගිය වසරේ පිටත්ව ගොස් ඇත්තේ 50,713 දෙනෙකු පමණයි.\nඑය 74.16% ක පහත බැසීමක්.",
       "URL": "https://www.hirunews.lk/277159/විදෙස්-රැකියාවලට-යන-ශ්‍රී-ලාංකිකයින්ට-කොරෝනා-එන්නත්-ලබාදීමේ-අර්බුදය-විසඳෙයි-ද",
       "Category": "Local News",
       "Parent URL": "https://www.hirunews.lk/local-news.php?pageID=1816"
}