{
       "Source": "hirunews",
       "Timestamp": "Friday, 21 October 2022 - 18:20",
       "Headline": "22 පාර්ලිමේන්තුවේ විශේෂ බහුතරයකින් සම්මතයි (වීඩියෝ)",
       "News Content": "විසි දෙවැනි ආණ්ඩුක්‍රම ව්‍යවස්ථා සංශෝධන පනත් කෙටුම්පත පාර්ලිමේන්තුවේ විශේෂ බහුතරයකින් අද (21) සම්මත වුණා.\nමෙහිදී පනත් කෙටුම්පත දෙවනවර කියැවීම අවසානයේ පැවති ඡන්ද විමසීමේදී ඊට පක්ෂව ඡන්ද 179 ක් ලැබුණු අතර විපක්ෂව ලැබුණේ එක් ඡන්දයක් පමණයි.\nඑසේ විපක්ෂව ඡන්දය ප්‍රකාශ කරන ලද්දේ පාර්ලිමේන්තු මන්ත්‍රී සරත් වීරසේකර විසින්.\nඅනතුරුව පැවති කාරක සභා අවස්ථාවේදී පනත් කෙටුම්පතට එහෙහිව ගොනු කළ පෙත්සම්වලට අදාළ ශ්‍රේෂ්ඨාධිකරණ තීන්දුවට අනුව පනත් කෙටුම්පතට සංශෝධන එක්වුණා.\nමෙහිදී තෙවනවර ඡන්ද විමසීමක් පැවති අතර ඊට පක්ෂව ඡන්ද 174ක් හිමි වුණා. විපක්ෂව ඡන්ද හිමි නොවූ අතර ඡන්දය දීමෙන් වැළකී සිටි සංඛ්‍යාව 1ක්.\nමේ අනුව 22වැනි ආණ්ඩුක්‍රම ව්‍යවස්ථා සංශෝධන පනත් කෙටුම්පත සංශෝධන සහිතව පාර්ලිමේන්තුවේ විශේෂ බහුතරයකින් සම්මත වුණා.\n22 වන ආණ්ඩුක්‍රම ව්‍යවස්ථා සංශෝධන පනත් කෙටුම්පත 2022 අගෝස්තු 10 වන දින අමාත්‍ය විජේදාස රාජපක්ෂ විසින් පාර්ලිමේන්තුවට ඉදිරිපත් කරනු ලැබුවා. අනතුරුව ඊට එරෙහිව පෙත්සම්වලට අදාළ ශ්‍රේෂ්ඨාධිකරණ තීන්දුව අනුව අධිකරණ කටයුතු පිළිබඳ අමාත්‍යාංශයීය උපදේශක කාරක සභාවේදී සංශෝධන සිදුකොට අනුමතිය ලබාගැනීම ද සිදු වුණා.\nමේ අනුවයි ඊයේ (20) සහ අද (21) යන දෙදින විසි දෙවැනි ආණ්ඩුක්‍රම ව්‍යවස්ථා සංශෝධන පනත් කෙටුම්පත දෙවැනිවර කියැවීමේ විවාදය පැවැත්වුණේ.\nසමගි ජන බලවේගය, ශ්‍රී ලංකා නිදහස් පක්ෂය, දෙමළ ජාතික සන්ධානය, ලංකා කම්කරු කොන්ග්‍රසය ඇතුළු පාර්ශව රැසක් ඊට පක්ෂව ඡන්දය භාවිත කිරීම විශේෂත්වයක්.\n22 වැනි ව්‍යවස්ථා සංශෝධන පනත් කෙටුම්පතට ඡන්ද විමසන අවස්ථාවේදී හිටපු අග්‍රාමාත්‍ය මහින්ද රාජපක්ෂ සහ ආණ්ඩු පක්ෂයේ ප්‍රධාන සංවිධායක අමාත්‍ය ප්‍රසන්න රණතුංග, ශ්‍රී ලංකා පොදුජන පෙරමුණේ මහලේකම් සාගර කාරියවසම් , ජොන්ස්ටන් ප්‍රනාන්දු, පවිත්‍රා වන්නිආරච්චි, එස්. එම්. චන්ද්‍රසේන, ගාමිණි ලොකුගේ, රෝහිත අබේගුණවර්ධන, ජනක බණ්ඩාර තෙන්නකෝන්, සංජීව එදිරිමාන්න ඇතුළු ආණ්ඩු පක්ෂය නියෝජනය කරන මන්ත්‍රීවරුන් පිරිසක් පාර්ලිමේන්තු\nසභාගර්භයේ රැඳි සිටියේ නැහැ.\n22 වන ආණ්ඩුක්‍රම ව්‍යවස්ථා සංශෝධනයේ බොහෝ සංශෝධනයන් මතභේදයට තුඩුදුන් 19 වැනි සංශෝධනයේ තිබී 20 වැනි සංශෝධනයෙන් ඉවත් කෙරුණු ඒවායි. නව සංශෝධනයට අනුව ද්විත්ව පුරවැසියන්ට පාර්ලිමේන්තු මන්ත්‍රීවරයෙකු වීමට සුදුසුකම් හිමිවන්නේ නැහැ.\n19 වැනි ආණ්ඩුක්‍රම ව්‍යවස්ථා සංශෝධනයට අනුව හත්වන පරිච්ඡේදය ආණ්ඩුක්‍රම ව්‍යවස්ථා සභාව ලෙස හැඳින්වූ අතර එය 20 වැනි ව්‍යවස්ථා සංශෝධනයේදී පාර්ලිමේන්තු සභාව ලෙස සංශෝධනය කෙරුණා.\n22 වැනි ව්‍යවස්ථා සංශෝධනයෙන් යෝජන කර ඇත්තේ එය යළිත් ආණ්ඩුක්‍රම ව්‍යවස්ථා සභාව ලෙස වෙනස් කිරීමටයි.\nකොමිෂන් සභාවල බලය පැවරීම සම්බන්ධයෙන් අවධානය යොමුකිරීමේදී කොමිෂන් සභා 9ක් පිළිබඳ 19 වැනි, 20 වැනි සහ 22 වැනි ව්‍යවස්ථා සංශෝධනවලදී වෙනස්කම් සිදුවුණා.\nඑහෙත්, 22 වැනි ආණ්ඩුක්‍රම ව්‍යවස්ථා සංශෝධනයෙන් යෝජනා කෙරෙන්නේ එම වෙනස 19 වැනි ව්‍යවස්ථා සංශෝධනයේ පැවති ආකාරයට යළි වෙනස් කිරීමටයි.\nබොහෝ අවස්ථාවල විවාදයට තුඩු දෙන කාරණයක් වන අමාත්‍ය මණ්ඩල සංයුතිය ව්‍යවස්ථා සංශෝධනයන් හීදී නොවෙනස්ව පැවතුණා.\nඒ අනුව “අමාත්‍ය මණ්ඩලය 30 නොඉක්මවිය යුතුයි” ලෙස සහ “අමාත්‍ය මණ්ඩලයේ සාමාජිකයන් නොවන අමාත්‍යවරයන්ගේ සහ නියෝජ්‍ය අමාත්‍යවරයන්ගේ සංඛ්‍යාව 40 නොඉක්මවිය යුතුයි” ලෙස 19වැනි, 20වැනි මෙන්ම 22වැනි ව්‍යවස්ථා සංශෝධනවල සඳහන්.\nපාර්ලිමේන්තු මන්ත්‍රීවරයකු වශයෙන් තෝරාගැනීමේදී නුසුදුසුකමක් ලෙස 19 වැනි ව්‍යවස්ථා සංශෝධනයේ දැක්වුණු “වෙනත් රටකද පුරවැසියකු වන ශ්‍රී ලංකාවේ පුරවැසියකු” යන වගන්තිය හෙවත් ද්විත්ව පුරවැසියකු වීම යන්න 20 වැනි ව්‍යවස්ථා සංශෝධනයෙන් ඉවත් කළද, මෙවර 22 වැනි සංශෝධනයට ඇතුළත් කර තිබෙනවා.",
       "URL": "https://www.hirunews.lk/318486/22-පාර්ලිමේන්තුවේ-විශේෂ-බහුතරයකින්-සම්මතයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=787"
}