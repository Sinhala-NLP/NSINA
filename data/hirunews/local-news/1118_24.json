{
       "Source": "hirunews",
       "Timestamp": "Saturday, 04 June 2022 - 16:56",
       "Headline": "නුවරඑළිය දිස්ත්‍රික්කයේ කොස් ගස් කැපීම තහනම්",
       "News Content": "පවතින තත්ත්වය සැලකිල්ලට ගෙන නුවරඑළිය දිස්ත්‍රික්කය තුළ කොස් ගස් කැපීම සම්පූර්ණයෙන්ම තහනම් කිරීමට නුවරඑළිය දිස්ත්‍රික් ලේකම් නන්දන ගලබොඩ තීරණය කර තිබෙනවා.\nඒ අනුව මින් අනතුරුව බලපත්‍රයක් ලබා ගෙන හෝ කොස් ගසක් කැපීමට අදාළ දිස්ත්‍රික්කය තුළ අවසර හිමි වන්නේ නෑ.\nහිරු ප්‍රවෘත්ති අංශය කළ විමසීමක දී දිස්ත්‍රික් ලේකම්වරයා ප්‍රකාශ කළේ දැඩි අනතුරුදායක මට්ටමේ පවතින කොස් ගස් පමණක් ඉවත් කිරීමට අවසර ලබාදෙන බවයි.\nඅදාළ තීරණය ගෙන ඇත්තේ ආර්ථික අර්බුදය හමුවේ රට තුළ මතු වෙමින් පවතින ආහාර අර්බුදය සමනය කිරීමට රුකුල් දෙන පිළිතුරක් වශයෙන්.\nමේ අතර පසුගිය දා, වන සංරක්ෂණ ඉඩම්වල කොස් ඵලදාව මහජනතාවට නෙලා ගත හැකි වන ආකාරයට බලපත්‍ර නිකුත් කිරීමේ වැඩපිළිවෙලක් ආරම්භ කිරීමට කටයුතු සම්පාදනය කරන ලෙස, කෘෂිකර්ම අමාත්‍යවරයා විසින් වන සංරක්ෂණ දෙපාර්තමේන්තුවේ නිලධාරීන්ට උපදෙස් ලැබුවා.\nඑලෙස ම මෙරට වාර්ෂික කොස් අස්වැන්න කොස්ගෙඩි කෝටි 28 ක්, වන බවත් එයින් පරිභෝජනය කරන්නේ කෝටි 8ක පමණක් ප්‍රමාණයක් බව කෘෂිකර්ම අමාත්‍යංශ නිලධාරියෙක් පසුගිය දා මාධ්‍යට වාර්තා කළා.\nතව ද දැනට භාවිතයට නොගන්නා රජයේ ඉඩම්වල වගා කිරීම සඳහා පමණක් තාවකාලික පදනම මත ජනතාව වෙත මුදා හැරීමට කෘෂිකර්ම අමාත්‍යාංශය තීරණය කළ බව ද පසුගිය දා කෘෂිකර්ම අමාත්‍යවරයා ප්‍රකාශ කළා.\nකෙසේ නමුත් ඉදිරියේ දී රට තුළ ආහාර හිඟයක් ඇති වන බව ද විද්වතුන් මෙන් ම රජය ද අනතුරු අඟවනු ලබනවා.\nඊයේ වෘත්තීයවේදීන් පිරිසක් හමු වූ අග්‍රාමාත්‍යවරයා කියා සිටියේ, මේ වසර අවසාන වනවිට ප්‍රමාණවත් පොහොර තොග නොලැබුණොත් දැඩි ආහාර අර්බුදයකට රට මුහුණ දීමට නියමිත බවයි.\nරට තුළ විදේශ සංචිත හිඟ වීම ඇතුළු ආර්ථීක අර්බුදයේ ප්‍රතිපලයක් ලෙස පොහොර සැපයුම හරි ආකාරව සිදු නොවන පසුබිමක ගොවීන් විකල්ප බෝග වගාවන් වෙත යොමු වීමේ ප්‍රවණතාවක් ද මතුව තිබෙනවා.\nඒ අනුව පොළොන්නරුව - තඹල වැව ගොවීන් මෙවර යල කන්නයේ ගොවිතැන් කිරීම නවතා දුම්කොළ වගා කිරීම ආරම්භ කර තිබෙනු අද (04) හිරු දහවල් ප්‍රවෘත්ති විකාශය තුළින් වාර්තා කළා.\nතව ද අනුරාධපුර ඔත්තප්පුව ප්‍රදේශයේ ගොවීන් වී ගොවිතැනින්න ඈත් වී සෝයා වගාවට ප්‍රමුඛතාව ලබා දී තිබෙන අයුරුත්, රට තුළ ඩොලර් හිඟයක් පවතින පසුබිමක කෘෂි නවීකරණ ව්‍යාපෘතිය හරහා විදේශීය වෙළෙඳපොළ ඉලක්කර ගනිමින් අඹ වගා කරන දඹුල්ල - ඇරෑවුල තරුණයෙකු පිළිබඳවත් අද (04) හිරු දහවල් ප්‍රවෘත්ති විකාශය තුළින් වාර්තා කළා.",
       "URL": "https://www.hirunews.lk/306214/නුවරඑළිය-දිස්ත්‍රික්කයේ-කොස්-ගස්-කැපීම-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=1118"
}