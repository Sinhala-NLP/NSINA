{
       "Source": "hirunews",
       "Timestamp": "Saturday, 05 February 2022 - 10:02",
       "Headline": "පූර්ණ එන්නත්කරණය නැත්නම්, ගමන් බිමන් තහනම් ! (වීඩියෝ)",
       "News Content": "කොවිඩ් මර්දන පූර්ණ එන්නත්කරණය පොදු ප්‍රවාහන සේවා ඇතුළු පොදු ස්ථානවලට ප්‍රවේශ වීම සඳහා අනිවාර්යය කරමින් අතිවිශේෂ ගැසට් නිවේදනයක් නිකුත් කර තිබෙනවා.\nසෞඛ්‍ය අමාත්‍යවරයා විසින් නිකුත් කළ එම ගැසට් නිවේදනය අප්‍රේල් 30 සිට බලාත්මකයි.\nතවත් කොවිඩ් ආසාදිතයින් 1243ක් ඊයේ (04) වාර්තා වූ අතර, මෙරට සමස්ත ආසාදිතයින් සංඛ්‍යාව 615,902ක් දක්වා ඉහළ ගියා.\nමෙරට සමස්ත කොවිඩ් මරණ සංඛ්‍යාව 15,544ක් දක්වා ඉහළ ගියේ ඊයේ වාර්තා වූ කොවිඩ් මරණ 29ත් සමගයි.\nනිරෝධායන හා රෝග වැළැක්වීමේ ආඡා පනත සංශෝධනය කරමින් මෙම ගැසට් නිවේදනය නිකුත් කර ඇත්තේ ජනවාරි 25 වැනිදායි.\nපසුගිය ජනවාරි 25 වැනිදා නිකුත් කර ඇති එම ගැසට් නිවේදනයේ දැක්වෙන පරිදි පූර්ණ එන්නත්කරණය යනුවෙන් සෞඛ්‍ය සේවා අධ්‍යක්ෂ ජනරාල්වරයා විසින් නිශ්චිතව දක්වා ඇති පරිදි අදාළ එන්නත්කරණය අවශ්‍ය මාත්‍රාවන් ලබාගෙන තිබීම අදහස් කෙරෙනවා.\nඑම සංශෝධනවලට අනුව පොදු ස්ථානය යන පොදුවේ අර්ථ නිරූපනය සඳහා ගෙවිම් සිදුකරන හෝ නොකරන පොදු ප්‍රවාහන සේවා යන්න ද ඇතුළත් කෙරෙනවා.\nසමස්ත ශ්‍රී ලංකාවටම බලපාන පරිදි කොවිඩ් මර්දන පූර්ණ එන්නත්කරණයක් කර තිබෙන බව ඔප්පු කිරිමට සාධක නොමැති අයෙකු පොදු ස්ථානයකට ඇතුළු නොවිය යුතුය වශයෙන් නව වගන්තියක්ද ඊට එක්කර තිබෙනවා.\nඒ අනුව මෙලෙස පොදු ස්ථානවලට පිවිසීම සඳහා පූර්ණ එන්නත්කරණය අනිවාර්ය කෙරෙන විධිවිධාන ලබන අප්‍රේල් 30 වැනිදා සිට ක්‍රියාත්මක වනු ඇති.\nමේවන විට මෙරට පූර්ණ එන්නත්කරණය ලැබූවන් බව පැවසෙන්නේ එන්නත් 3ම සම්පූර්ණ කළ පිරිස් බව සෞඛ්‍ය අමාත්‍යවරයා මීට පෙර සඳහන් කර තිබෙනවා.\nමේ අතර, නිවෙස්වලින් පිටතට පැමිණිය නොහැකි පිරිස් සඳහා නිවසටම පැමිණ බූස්ටර් එන්නත් ලබාදීමේ වැඩසටහනක් ද මේ වන විට ආරම්භ කර තිබෙනවා.\nමේ අතර, ශීඝ්‍ර ව්‍යාප්තියක් පෙන්නුම් කරන ඔමික්‍රොන් ප්‍ර භේදයේ අනු ප්‍රභේදයක් වන BA2 ප්‍ර භේදය මේවන විට අප්‍රිකානු කලාපය පුරා ශීඝ්‍රයෙන් ව්‍යාප්ත වෙමින් පවතින බව ලෝක සෞඛ්‍ය සංවිධානය පවසනවා.\nමේ අතර, මේ වනවිට රටේ වත්මන් දෛනික කොරෝනා ආසාදිතයින් සංඛ්‍යාව සිව් ගුණයකින් ඉහළ ගොස් ඇති බව රාජ්‍ය අමාත්‍ය මහාචාර්ය චන්න ජයසුමන පවසනවා.\nඑහෙත් කුමන ගැටලුව පැමිණිය ද කිසිදු අයුරකින් රට වසා දැමීමකට නොයන බවයි රාජ්‍ය අමාත්‍යවරයා වැඩිදුරටත් පැවසුවේ.\nඑමෙන්ම පවතින වසංගත තත්ත්වය අවම කර පාලනයට වහාම එන්නත්කරණයට යොමු වන ලෙසට ද රාජ්‍ය අමාත්‍යවරයා ජනතාවගෙන් ඉල්ලා සිටියා.\nමේවන විටත් වෛරසයේ වැඩිම බලපෑම සිදුවී ඇත්තේ අප්‍රිකාව, කෙන්යාව, මලාවි, බොට්ස්වානා වැනි රාජ්‍යයන්ටයි.\nඔමික්‍රොන් ප්‍රභේදයේ නව ආසාදිතයින් සංඛ්‍යාව පහත වැටුණද මරණ සංඛ්‍යාව තවදුරටත් ඉහළ මට්ටමක පවතින අමෙරිකා එක්සත් ජනපදයේ සමස්ත කොවිඩ් මරණ සංඛ්‍යාව 900,000 සීමාව ඉක්මවා ගියා.\nඑරටින් කොවිඩ් මරණ අටලක්ෂයක් වාර්තා වූයේ මීට මාස එක හමාරකට පෙරයි.\nඑරට සෞඛ්‍ය දත්ත වාර්තා පෙන්වා දෙන්නේ දෛනිකව වාර්තා වන කොවිඩ් මරණ 2400 සීමාව ඉක්මවා යන බවයි.\nමේ අතර, ඉන්දියාවේ ද සමස්ත කොවිඩ් මරණ සංඛ්‍යාව ද 500,000 ඉක්මවා ගොස් තිබෙනවා.",
       "URL": "https://www.hirunews.lk/296207/පූර්ණ-එන්නත්කරණය-නැත්නම්-ගමන්-බිමන්-තහනම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1375"
}