{
       "Source": "hirunews",
       "Timestamp": "Saturday, 01 August 2020 - 17:44",
       "Headline": "වරායේ අර්බුදයට පදනමක් නැහැ - තමා බියපත් කිරීමට කිසිවෙකුට නොහැකි බව ජනපති කියයි (වීඩියෝ)",
       "News Content": "කිසිදු හේතුවක් නොමැතිව කොළඹ වරාය සම්බන්ධයෙන් කිසියම් පිරිසක් ගැටළුවක් ඇති කිරීමට උත්සාහ කරන බව ජනාධිපති ගෝඨාභය රාජපක්ෂ පවසනවා.\nඑවැනි ක්‍රියාවලින් තමා බිය ගැන්වීමට නොහැකි බවයි ජනාධිපතිවරයා පෙන්වා දෙන්නේ.\nජනාධිපතිවරයා අවධාරණය කළේ දුප්පත්කම තුරන් කිරීමට ගෙන යන වැඩපිළිවෙල ආපසු හැරවීමට කිසිවෙකුටත් ඉඩ නොදෙන බවයි.\nපොදුජන පෙරමුණෙන් මහ මැතිවරණයට තරග වදින අපේක්ෂකයන්ගේ ජය තහවුරු කිරීම වෙනුවෙන් අද (01) බදුල්ල දිස්ත්‍රික්කයේ චාරිකාවක නිරත වූ ජනාධිපති ගෝඨාභය රාජපක්ෂ මහියංගනය මහවැලි ක්‍රීඩාංගණයේ පැවති ජන හමුවේ දීයි මේ බව කියාසිටියේ.\nරට ගැන සිතන නායකයෙකු බලයට පත් සෑම අවස්ථාවකම එම වැඩපිළිවෙළ කඩාකප්පල් කිරීම කුමන්ත්‍රණකාරී සහ අන්තවාදී කණ්ඩායම්වල ඉලක්කය වූ බව ද ජනාධිපතිවරයා මෙහිදී පෙන්වා දුන්නා.\nමේ අතර බාධක පැමිණිය ද දුප්පත්කම තුරන් කිරීමට ආරම්භ කළ ගමන නතර නොකරන බව ජනාධිපති ගෝඨාභය රාජපක්ෂ අවධාරණය කරනවා.\nඅතීතයේ දී ඇතැමුන්ට රැකියා ලැබුණද, දිළිඳු ජනතාවට අවස්ථාව නොලැබුණු බවයි ඔහු පෙන්වා දෙන්නේ.\n“සෞභාග්‍යයේ දැක්ම” ප්‍රතිපත්ති ප්‍රකාශනයෙන් ජනතාවට දුන් පොරොන්දු ඒ අයුරින්ම ඉටු කරමින් මැතිවරණය අවසන් වූ වහාම අඩු ආදායම්ලාභීන් සහ උපාධිලාභීන් සඳහා සැලසුම් කළ රැකියා එක්ලක්ෂ පනස්දහස ලබා දෙන බව ජනාධිපතිවරයා කියාසිටියා.\nසාමාන්‍ය පෙළ සහ උසස් පෙළ සමතුන්ට පුහුණුවක් සමග රැකියා දීමට වැඩපිළිවෙළක් සකස් කරන බව ද ඔහු සඳහන් කළා.\nඅතරමග නතර වී ඇති මොරන් ඇල වාරි ව්‍යාපෘතිය කඩිනමින් නිම කර මහියංගනය ප්‍රදේශයේ පානීය ජල ගැටළුව විසඳන බව ද ජනාධිපති ගෝඨාභය රාජපක්ෂ කියසිටියා.\nවන අලි තර්ජනය, මත්ද්‍රව්‍ය උවදුර සහ දෙහිගොල්ල මහා විද්‍යාලයේ අඩු පාඩු පිළිබඳව රැස්ව සිටි ජනතාව ජනාධිපතිවරයා දැනුවත් කළ බවයි ජනාධිපති මාධ්‍ය අංශය කියාසිටියේ.",
       "URL": "https://www.hirunews.lk/246925/වරායේ-අර්බුදයට-පදනමක්-නැහැ-තමා-බියපත්-කිරීමට-කිසිවෙකුට-නොහැකි-බව-ජනපති-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2545"
}