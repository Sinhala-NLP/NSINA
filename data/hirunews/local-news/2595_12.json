{
       "Source": "hirunews",
       "Timestamp": "Saturday, 11 July 2020 - 6:39",
       "Headline": "පොලිස් වෙඩි තැබීමකින් පුද්ගලයෙකු මරුට (වීඩියෝ)",
       "News Content": "මොරටුව - ලුනාව පාලම අසළදී පොලිස් රාජකාරියට බාධා කළ පුද්ගලයෙකු පොලිස් වෙඩි පහරින් මිය ගොස් තිබෙනවා.\nඊයේ (10) රාත්‍රී 12.25 ට පමණ රාත්‍රී ජංගම පොලිස් මුර සංචාරයේ නිරතවූ අඟුලාන පොලීසියේ නිලධාරීන් තුන්දෙනෙකු විසින් හදිසි මාර්ග බාධකයක් යොදවා ත්‍රිරෝද රථ දෙකක් පරීක්ෂා කිරීමේදී ඇතිවූ බහින්බස්වීමක් දුරදිග ගොස් පොලිස් රාජකාරියට බාධා කිරීමේදී මෙම වෙඩි තැබීම සිදුව ඇති බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී ජාලිය සේනාරත්න සඳහන් කළේ.\nඑම අවස්ථාවේ ත්‍රිරෝද දෙකෙහි සිටි පිරිස බීමත්ව සිට ඇති අතර, එහි සිටි එක් පුද්ගලයෙකු පොලිස් ජංගම මුර සංචාරයේ නිරත රථයට සහ රියදුරුට ගල් මුල්වලින් පහර දී තිබෙනවා.\nඑහිදී ඇති වූ තත්ත්වය පාලනය කිරීම සඳහා කළ මෙම වෙඩි තැබීම සිදුකර ඇතැයි වාර්තාවන බවද පොලිස් මාධ්‍ය ප්‍රකාශකවරයා කියා සිටියා.\nඑහිදී මිය ගොස් ඇත්තේ 39 හැවිරිදි සිව්දරු පියෙක්.\nඅදාළ පිරිස ධීවර රැකියාව සඳහා පිටත්ව යමින් සිටියදී මෙම සිද්ධිය සිදුව තිබෙනවා.\nවෙඩි තැබීමෙන් පුද්ගලයෙකු ජීවිතක්ෂයට පත්වීමත් සමඟ ප්‍රදේශවාසීන් කළහකාරීව පොලීසියට පහරදීමට උත්සාහ ගෙන ඇති අතර, මේ වනවිට අඟුලාන පොලිස් ස්ථානය වෙත පොලිස් විශේෂ කාර්ය බලකායද කැඳවා ඇති බවයි හිරු වාර්තාකරු සඳහන් කළේ.\nඑමෙන්ම අඟුලාන මංසන්ධියේ සිට ලුනාව දක්වා පොලිස් විශේෂ කාර්ය බලකාය යොදවා දැඩි ආරක්ෂාව ලබාදී ඇති බව සඳහන්.\nකෙසේ වෙතත් මේ වනවිට තත්ත්වය පාලනය කර ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී ජාලිය සේනාරත්න ප්‍රකාශ කළා.\nමියගිය පුද්ගලයාගේ දේහය මේ වනවිට දකුණු කොළඹ ශික්ෂණ රෝහලේ තබා ඇති අතර, සිද්ධිය සම්බන්ධයෙන් මොරටුව පොලීසිය විශේෂ විමර්ශනයක් ආරම්භ කර තිබෙනවා.",
       "URL": "https://www.hirunews.lk/245183/පොලිස්-වෙඩි-තැබීමකින්-පුද්ගලයෙකු-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2595"
}