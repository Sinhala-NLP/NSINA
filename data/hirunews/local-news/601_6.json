{
       "Source": "hirunews",
       "Timestamp": "Sunday, 15 January 2023 - 10:22",
       "Headline": "පළාත්පාලන ඡන්ද විමසීමට, පක්ෂවල බලයලත් නියෝජිතයන් පත් කිරීමේ කාලසීමාව අවසන්",
       "News Content": "පළාත්පාලන ඡන්ද විමසීම සඳහා දේශපාලන පක්ෂවල බලය ලත් නියෝජිතයන් පත් කිරීමේ කාලසීමාව අද (15) පෙරවරු 8.30 න් අවසන් වුණා.\nඒ පිළිබඳ මැතිවරණ කොමිසම විසින් දේශපාලන පක්ෂ සඳහා දැනුම්දීම් සිදුකර තිබූ අතර, අදාළ පත්කිරීම් තේරීම් භාර නිලධාරීන් වෙත යොමු කළ යුතු බවයි එම කොමිසම සඳහන් කළේ.\nමේ අතර පසුගිය දේශපාලන පක්ෂ විස්සකට වැඩි සංඛ්‍යාවක් මේ වනවිට පළාත්පාලන ඡන්ද විමසීමට අදාළව ඇප මුදල් තැන්පත් කර ඇති බව මැතිවරණ කොමිසම වැඩිදුරටත් කියා සිටියා.\nපසුගිය 4 වනදා සිට ලබන 20 වනදා මධ්‍යහ්න 12 දක්වා ඡන්ද විමසීමට අදාළ ඇප මුදල් භාරගැනීම සිදු කෙරෙනවා.\nමෙවර ඡන්ද විමසීමට ගාල්ල දිස්ත්‍රික්කයේ ඇල්පිටිය ප්‍රාදේශීය සභාව හැර පළාත්පාලන ආයතන 340 ක් සඳහා නියෝජිතයින් තෝරා පත් කරගැනීමට නියමිතයි.\nනාමයෝජනා භාරගැනීම ලබන 18 වනදා සිට 21 වන දින මධ්‍යහ්න 12 දක්වා අදාළ දිස්ත්‍රික් ලේකම් කාර්යාලවලදී සිදු කෙරෙනවා.\nලබන 21 වන දින නාමයෝජනා භාරගැනීම අවසන්වීමෙන් අනතුරුව පළාත්පාලන ඡන්ද විමසීම පැවැත්වෙන දිනය ප්‍රකාශයට පත් කරන බවයි මැතිවරණ කොමිසම පසුගියදා සඳහන් කර තිබුණේ.\nමේ අතර විවිධ පක්ෂ ඡන්ද විමසීමට අදාළව සන්ධානගත වීම්ද පසුගිය දිනවල සිදුවූ අතර, එහි දී හෙලිකොප්ටරය ලකුණින් පිහිටවූ නිදහස් ජනතා සන්ධානයෙන් නිදහස් පක්ෂය ඉවත්වන්නේද නැද්ද යන්න සම්බන්ධයෙන් අද (15) තීරණය කිරීමට නියමිතයි.\nඊට අදාළ හමුවක් පස්වරුවේ කොළඹ දී පැවැත්වෙන්නේ එහි නායක හිටපු ජනාධිපති මෛත්‍රීපාල සිරිසේනගේ ප්‍රධානත්වයෙන්.",
       "URL": "https://www.hirunews.lk/325075/පළාත්පාලන-ඡන්ද-විමසීමට-පක්ෂවල-බලයලත්-නියෝජිතයන්-පත්-කිරීමේ-කාලසීමාව-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=601"
}