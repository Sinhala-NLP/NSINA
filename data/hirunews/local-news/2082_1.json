{
       "Source": "hirunews",
       "Timestamp": "Wednesday, 17 March 2021 - 19:21",
       "Headline": "සිංහරාජ වන විනාශය ගැන පරිසර ඇමති වාර්තාවක් කැඳවයි  ගස් කපා නැතැයි රාජ්‍ය ඇමති කියයි (වීඩියෝ)",
       "News Content": "දශක දෙකකට පසු නව පරිසර පනතක් හඳුන්වාදීමට ඉදිරියේදී කටයුතු කරන බව පරිසර අමාත්‍ය මහින්ද අමරවීර පවසනවා.\nවන විනාශය සම්බන්ධයෙන් පරිසර සංවිධාන සහ සමාජ මාධ්‍ය ඔස්සේ දැඩි සංවාදයක් පවතින අවස්ථාවකයි අමාත්‍යවරයා මෙම ප්‍රකාශය සිදුකළේ.\nමේ අතර, සිංහරාජ රක්ෂිතයේ සිදුවන බවට පැවසෙන වන විනාශය සම්බන්ධයෙන් සොයා බැලීම සඳහා සිංහල රාවය, සංවිධානයේ මහ ලේකම් පූජ්‍ය අක්මීමන දයාරතන හිමියන් ඇතුළු පිරිසක් අද එහි පැමිණියා.\nඑහිදී උන්වහන්සේ ඇතුළු එම පිරිසට එම ස්ථානයට යාමේදී ආරක්ෂක නිලධාරින් ඊට බාධා එල්ල කර ඇති අතර එහිදී උණුසුම් තත්ත්වයක්ද හට ගත් බවයි හිරු වාර්තාකරු සඳහන් කළේ.\nමේ අතර, පරිසර අමාත්‍ය මහින්ද අමරවීර කොළඹ අද පැවති මාධ්‍ය හමුවට එක්වෙමින් සඳහන් කළේ සිංහරාජ රක්ෂිතයේ ඉදිකිරීම් කටයුත්තක් සිදුකිරීම සඳහා අවසර ලබා ගැනීමක් හෝ අවසර ලබාදීමක් සිදුකර නොමැති බවයි.\nකෙසේ වෙතත්, වනජිවි රාජ්‍ය අමාත්‍ය විමලවීර දිසානායක සඳහන් කළේ මෙරට වන විනාශයක් සිදුවී නොමැති බවයි.\nපරිසර අමාත්‍ය මහින්ද අමරවීර සඳහන් කළේ සිදුවන වන විනාශයන් නතර කිරීම සඳහා ගත හැකි නීතිමය පියවර ඇතුළත් නව පරිසර පනතක් ඉදිරියේදී ගෙන ඒමට කටයුතු කරන බවයි.",
       "URL": "https://www.hirunews.lk/265658/සිංහරාජ-වන-විනාශය-ගැන-පරිසර-ඇමති-වාර්තාවක්-කැඳවයි-ගස්-කපා-නැතැයි-රාජ්‍ය-ඇමති-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2082"
}