{
       "Source": "hirunews",
       "Timestamp": "Thursday, 23 March 2017 - 19:40",
       "Headline": "දෙමළ සන්ධාන මන්ත්‍රී වරයෙකුට ඇමති විජේදාසගෙන් යුද්ධය ගැන පාඩමක්",
       "News Content": "යුද සමයේදී මෙරට දෙමළ ජන සංහාරයක් සිදුවූ බවට දෙමළ ජාතික සන්ධාන පාර්ලිමේන්තු මන්ත්‍රී එස්.ශ්‍රීධරන් පාර්ලිමේන්තුවේදී අද (23) සිදුකළ ප්‍රකාශයකට අධිකරණ අමාත්‍ය විජේදාස රාජපක්ෂ උණුසුම් ප්‍රතිචාරයක් දක්වා සිටියා.\nඒ අපරාධ නඩු විධාන සංග්‍රහ පනත යටතේ වන නියමයක් සහ තවත් නියමයන් කිහිපයක් සම්බන්ධයෙන් පාර්ලිමේන්තුවේ අද පැවති විවාදයට එක්වෙමින්.\nඑහිදී අමාත්‍යවරයා කියා සිටියේ නීත්‍යානුකූල රජයකට එරෙහිව, රට දෙකඩ කිරීම සඳහා ත්‍රස්තවාදී කණ්ඩායමක් බිහි වූ පසුබිමක කුමන ආණ්ඩුවකට වූවද යුද්ධයක් කිරීමට සිදුවන බවයි.\nඑසේම, පාර්ලිමේන්තු මන්ත්‍රී දිනේෂ් ගුණවර්ධන කාරක සභා සම්බන්ධයෙන් මාධ්‍යවල පළ වී ඇති අසත්‍ය වාර්තා සම්බන්ධයෙන් ප්‍රශ්න කළ අතර, මඩකලපුවේ පුරාවිද්‍යා ස්ථාන පිළිබදව පද්ම උදයශාන්ත මන්ත්‍රීවරයා විමසූ පැනයකට අධ්‍යාපන අමාත්‍ය අකිල විරාජ් කාරියවසම් පිළිතුරු ලබාදුන්නා.\nඑමෙන්ම, ඊයේ දිනයේදී අනුර කුමාර දිසානායක මන්ත්‍රීවරයා පැහැර ගැනීම් සම්බන්ධයෙන් චෝදනා එල්ල වූ අයෙකු සම්බන්ධයෙන් සිදුකරන ලද ප්‍රකාශයකට මලිත් ජයතිලක පාර්ලිමේන්තු මන්ත්‍රීවරයා ද අද (23) පාර්ලිමේන්තුවේදී පිළිතුරු ලබාදුන්නා.",
       "URL": "https://www.hirunews.lk/157562/දෙමළ-සන්ධාන-මන්ත්‍රී-වරයෙකුට-ඇමති-විජේදාසගෙන්-යුද්ධය-ගැන-පාඩමක්",
       "Category": "Local News",
       "Parent URL": "https://www.hirunews.lk/local-news.php?pageID=4599"
}