{
       "Source": "hirunews",
       "Timestamp": "Saturday, 04 September 2021 - 23:32",
       "Headline": "දෙවන එක්දින තරගයේ ජය දකුණු අප්‍රිකාවට",
       "News Content": "ශ්‍රී ලංකාව සමග ඊයේ පැවැති දෙවැනි එක්දින ක්‍රිකට් තරගය ඩක්වර්ත් ලු‍විස් න්‍යායට අනුව  ලකුණු 67කින් ජය ගැනීමට සංචාරක දකුණු අප්‍රිකානු කණ්ඩායම සමත් වුණා.\nකොළඹ ආර්. ප්‍රේමදාස ක්‍රීඩාංගනයේ දිවා රාත්‍රී තරගයක් ලෙස පැවති තරගයට වර්ෂාවෙන් බාධා එල්ල වීම හේතුවෙන් පන්දුවාර 47කට සීමා කෙරුණා.\nතරගයේ කාසියේ වාසිය දිනා පළමුවෙන් පන්දුවට පහර දුන් දකුණු අප්‍රිකාව නියමිත පන්දුවාර 47 අවසන් කළේ කඩුලු‍ 6ක් දැවී ලකුණු 283ක් රැස් කරමින්. සිය තෙවැනි එක්දින ශතකය වාර්තා කරමින් දකුණු අප්‍රිකා ඉනිම ශක්තිමත් කළ ජෙනමන් මලාන් ලකුණු 121 ක් ලබා ගත්තා.\nශ්‍රී ලංකා කණ්ඩායම පිළිතුරු ඉනිම ක්‍රීඩා කරමින් සිටියදී තරගයට වර්ෂාවෙන් බාධා එල්ල වූ අතර තරගය ජය ගැනීම සදහා ශ්‍රී ලංකාවට පන්දුවාර 41කදී ලකුණු 265ක ඉලක්කයක් ඩක්වර්ත් ලු‍විස් න්‍යායට අනුව හිමි වුණා.\nකෙසේ වෙතත්, ශ්‍රී ලංකාවට පන්දුවාර 36යි පන්දු 4ක් තුළ සියලු‍ දෙනා දැවී ලබා ගත හැකි වූයේ ලකුණු 197ක් පමණයි.\nපළමු කඩුලු‍ 3 ලකුණු 19කට දැවී ගියා.\nඅවිශ්ක ප්‍රනාන්දු ලකුණු 8කටත්, මිනෝද් භානුක ලකුණු 7කටත්, භානුක රාජපක්ෂ කිසිදු ලකුණක් නොලබාම දැවී ගියා.\nචරිත් අසලංක ලකුණු 77යි.\nනායක දසුන් ශානක ලකුණු 30යි. තරග 3කින් සමන්විත එක්දින තරගාවලිය මේ වන විට එකට එකක් ලෙස කණ්ඩායම් දෙකම ජය ලබමින් සම තත්ත්වයේ පසුවනවා.\nඅවසන් එක්දින තරගය ලබන 7 වනදා පැවැත්වීමට නියමිතයි.",
       "URL": "https://www.hirunews.lk/281401/දෙවන-එක්දින-තරගයේ-ජය-දකුණු-අප්‍රිකාවට",
       "Category": "Local News",
       "Parent URL": "https://www.hirunews.lk/local-news.php?pageID=1711"
}