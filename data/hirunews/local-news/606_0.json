{
       "Source": "hirunews",
       "Timestamp": "Friday, 13 January 2023 - 8:51",
       "Headline": "ගංජා එක්ක අත් අඩංගුවට ගත් SSPගේ වැඩ තහනම් (වීඩියෝ)",
       "News Content": "ගංජා සමඟ අත්අඩංගුවට ගත් මොණරාගල කොට්ඨාසය භාරව සිටි වැඩබලන ජ්‍යෙෂ්ඨ පොලිස් අධිකාරි සිසිල කුමාරගේ වැඩ තහනම් කර තිබෙනවා.\nපසුගිය 10 වනදා සිට පොලිස්පතිවරයා විසින් වහාම ක්‍රියාත්මක වන පරිදි මොහු වැඩ තහනමට ලක් කර ඇති බවයි පොලිස් මාධ්‍ය කොට්ඨාසය සඳහන් කළේ.\nවැඩබලන ජ්‍යෙෂ්ඨ පොලිස් අධිකාරි සිසිල කුමාර, නිවසේ සිවිලිමේ සඟවා තිබූ වියළි ගංජා කිලෝග්‍රෑම් 15ක් සමඟ පසුගිය 08 වැනි දා රාත්‍රියේ දී අත්අඩංගුවට ගනු ලැබුවේ පොලිස් විශේෂ කාර්ය බලකාය විසින්.\nඑහි දී ජ්‍යෙෂ්ඨ පොලිස් අධිකාරිවරයා සමඟ ඔහුගේ රියදුරු ලෙස කටයුතු කළ පොලිස් කොස්තාපල්වරයෙකු, තවත් පොලිස් සැරයන්වරයෙකු, මොණරාගල ප්‍රදේශයේ පදිංචිකරුවෙකු සහ මොරටුව එගොඩඋයන ප්‍රදේශයේ පදිංචිකරුවන් දෙදෙනෙකුද අත්අඩංගුවට ගත්තා.\nපසුව මෙම පිළිබඳ වැඩිදුර විමර්ශන පොලිස්පතිවරයා විසින් අපරාධ පරීක්ෂණ දෙපාර්තමේන්තුවට භාරදුන් අතර, එහි කණ්ඩායමක් මොණරාගල ප්‍රදේශයට පිටත්ව ගියා.\nඑහි දී අනාවරණ වූ තොරතුරු මතයි ඇතිමලේ පොලිසියේ ස්ථානාධිපති සුදත් ධර්මදාස ඊයේ (12) අත්අඩංගුවට ගත්තේ.\nජ්‍යෙෂ්ඨ පොලිස් අධිකාරී සිසිල කුමාරගේ නිවසින් හමුවූ ගංජා තොගය ඔහුගේ උපදෙස් මත සපයා ඇත්තේ ඇතිමලේ පොලිස් ස්ථානාධිපතිවරයා විසින් බව මේ වනවිට හෙළි වී තිබෙනවා.",
       "URL": "https://www.hirunews.lk/324914/ගංජා-එක්ක-අත්-අඩංගුවට-ගත්-sspගේ-වැඩ-තහනම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=606"
}