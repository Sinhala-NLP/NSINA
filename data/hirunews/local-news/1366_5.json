{
       "Source": "hirunews",
       "Timestamp": "Wednesday, 09 February 2022 - 16:19",
       "Headline": "හිස්බුල්ලා නිදහස් (වීඩියෝ)",
       "News Content": "ඇප කොන්දේසි සපුරාලීමෙන් අනතුරුව නීතිඥ හිජාස් හිස්බුල්ලා අද පුත්තලම මහාධිකරණයෙන් පිටව ගියා.\nත්‍රස්තවාදය වැළැක්වීමේ පනත යටතේ අත්අඩංගුවට ගෙන රක්ෂිත බන්ධනාගරගත කර සිටි නීතිඥ හිජාස් හිස්බුල්ලා ඇප මත මුදා හරින ලෙසයි අභියාචනාධිකරණය පසුගියදා නියම කළේ.\nරක්ෂිත බන්ධනාගරගත කර සිටින හිජාස් හිස්බුල්ලා ඇප මත මුදාහරින ලෙස ඉල්ලමින් ඔහු වෙනුවෙන් ඉදිරිපත් කළ පෙත්සමක් පිළිගැනීමෙන් අනතුරුව අභියාචනාධිකරණ විනිසුරු මඩුල්ල මෙම නියෝගය නිකුත් කළා.\nඒ අනුව රුපියල් ලක්ෂ 5 ක ශරීර ඇප දෙකක් සහ මුදල් ඇපයක් මත නීතිඥ හිජාස් හිස්බුල්ලා මුදා හැරීමටයි හලාවත මහාධිකරණ විනිසුරු මාලනී අබේරත්න නියෝග කළේ.\nසාක්ෂිකරුවන් වෙත බලපෑම් කිරීමෙන් වළකින ලෙස ද විනිසුරුවරිය මෙහිදී නියෝග කර තිබෙනවා.",
       "URL": "https://www.hirunews.lk/296586/හිස්බුල්ලා-නිදහස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1366"
}