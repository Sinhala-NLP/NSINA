{
       "Source": "hirunews",
       "Timestamp": "Monday, 23 August 2021 - 7:37",
       "Headline": "පළමුවරට මෙරට දෛනික ආසාදිතයින් 4,000 ඉක්මවයි (වීඩියෝ)",
       "News Content": "පළමු වරට දෛනික කොරෝනා ආසාදිතයින්ගේ සංඛ්‍යාව ඊයේ හාරදහසේ සීමාව ඉක්මවා ගියා.\nඊයේ අලුතින් ආසාදිතයින් හාරදහස් දෙසිය අසූ දෙදෙනෙකු සොයාගැනුණු අතර, ඒ අනුව මේ දක්වා මෙරටින් හමු වූ සමස්ත ආසාදිත සංඛ්‍යාව දැක්වෙන්නේ 390,000ක් ලෙස යි.\nඑමෙන්ම, තවත් කොරෝනා මරණ 183ක් පෙරේදා සිදු වූ බවට සෞඛ්‍ය සේවා අධ්‍යක්ෂ ජනරාල්වරයා විසින් ඊයේ තහවුරු කළා.\nඉන් 107 දෙනෙකු පිරිමි පුද්ගලයින් වන අතර, 76 දෙනෙකු කාන්තාවන්.\nමෙම 183 දෙනාගෙන් 136 දෙනෙකු වයස අවුරුදු 60ට වැඩි පුද්ගලයන් වනවා.\n45 දෙනෙකු 30ත් 59ත් අතර වයසේ පසුවන්නන් වන අතර, වයස අවුරුදු 30ට අඩු දෙදෙනෙකු ද මෙම පිරිස අතර සිටින බවයි රජයේ ප්‍රවෘත්ති දෙපාර්තමේන්තුව නිවේදනය කළේ.\nමේ අතර කොරෝනා රෝගය සම්බන්ධයෙන් දත්ත වෙනස්වීම වෛරස තත්ත්වය පාලනය කිරීමට අහිතකර අයුරින් බලපාන බව දියවැඩියා සහ අන්තරාසර්ග රෝග පිළිබඳ විශේෂඥ වෛද්‍ය මනිල්ක සුමනතිලක කියා සිටියා.\nඒ කොළඹ ඊයේ පැවති මාධ්‍ය හමුවකට එක්වෙමින්.\nරජයේ වෛද්‍ය නිලධාරීන්ගේ සංගමය ද ඊයේ මාධ්‍ය හමුවක් කැඳවා තිබූ අතර, ඊට එක් වූ එහි මාධ්‍ය කමිටු සාමාජික වෛද්‍ය ප්‍රසාද් කොළඹගේ කියා සිටියේ දත්ත ගැටලුව මේ වනතෙක් විසඳී නොමැති බවයි.",
       "URL": "https://www.hirunews.lk/280386/පළමුවරට-මෙරට-දෛනික-ආසාදිතයින්-4000-ඉක්මවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1737"
}