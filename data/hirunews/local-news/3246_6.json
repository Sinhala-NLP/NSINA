{
       "Source": "hirunews",
       "Timestamp": "Tuesday, 16 July 2019 - 7:33",
       "Headline": "මුස්ලිම් විවාහ සහ දික්කසාද නීති සංශෝධනය ගැන තවදුරටත් සාකච්ඡා",
       "News Content": "මුස්ලිම් විවාහ සහ දික්කසාද නීති සංශෝධන පිළිබදව තවදුරටත් සාකච්ඡා කළයුතු බව මුස්ලිම් ආගමික කටයුතු හා තැපැල් සේවා අමාත්‍ය එම්.එච්.ඒ. හලීම් ප්‍රකාශ කළා.\nඒ, ඊයේ මහනුවර පැවති මාධ්‍ය හමුවකට එක්වෙමින්.\nමෙරට මුස්ලිම් ජනතාවගේ විවාහ සහ දික් කසාදවලදී අදාළ වන්නේ 1951 අංක 13 දරණ මුස්ලිම් විවාහ සහ දික්කසාද පිළිබඳ නීතියයි.\nඑම නීතියේ මුස්ලිම් කාන්තාවක් විවාහයට පත්වීමේ අවම වයස් සීමාවක් අඩංගු නොවන අතර, වයස අවුරුදු 12ට අඩු ගැහැණු දරුවෙකු වුවද වැඩිවියට පත්ව සිටින්නේ නම්, ක්වාසි විනිසුරුවරයෙකුගේ අවසරය මත ඇයව විවාහ කර ගත හැකියි.\nඑමෙන්ම, මුස්ලිම් කාන්තාවකගේ විවාහයකදී ඇගේ අභිමතය ලබා ගැනීම අත්‍යාවශ්‍ය කරුණක් නොවන අතර, එහි අවසන් තීරණය ගනු ලබන්නේ ඇගේ පියා හෝ භාරකරුවා විසිනුයි.\nවලංගු පෙර විවාහයක් පවතින්නෙකුට තවත් විවාහයක් සිදුකර ගැනීම පොදු නීතියට අනුව තහනම් වුව ද, මුස්ලිම් විවාහ නීතියේදී එක් පුද්ගලයෙකුට විවාහයන් 4 ක් සිදුකර ගැනීමට අයිතිය හිමිවනවා.\nමානව හිමිකම් සංවිධාන සහ සිවිල් සංවිධාන දැඩිව විවේචනය කළ මෙම විවාහ නීතිය පසුගිය පාස්කු ප්‍රහාරයෙන් පසුව සමාජයේ දැඩි කතාබහට ලක්වුණා.\nමේ අතර පාර්ලිමේන්තුවේ ආණ්ඩු පක්ෂයේ සහ විපක්ෂයේ සියලූ මුස්ලිම් මැති ඇමතිවරුන් එක්ව සිදුකළ සාකච්ඡාවකදී මුස්ලිම් විවාහ නීතියේ ඇතැම් කරුණු සංශෝධනය කිරීමට එකඟතාව පළ වී තිබෙනවා.\nවිවාහය සදහා අවම වයස් සීමාව අවුරුදු 18 ක් කිරීම, විවාහයේදී ස්ත්‍රියගේ අභිමතය අනිවාර්ය කිරීම, විවාහ ලේඛණයේදී කාන්තාවගේ අත්සන අනිවාර්ය කිරීම ඇතුළු වගන්ති 10ක පමණ සංශෝධන ඇති කිරීමට එහිදී එකගතාව පළ වූ බවයි වාර්තා වන්නේ.\nමීට අමතරව මුස්ලිම් ක්වාසි අධිකරණයට ස්ත්‍රීන් පත් කිරීමේ යෝජනාවකට පසුගියදා පැවති සාකච්ඡාවකදී මුස්ලිම් මන්ත්‍රීවරුන් එකග වී තිබෙනවා.\nමුස්ලිම් මැති ඇමතිවරුන් අතර ඒ පිළිබදව පුළුල් ලෙස සාකච්ඡා සිදුවුවද ආගමික සමාජය සහ ඇතැම් පාර්ශවයන්ගෙන් එල්ල වන යෝජනා පිළිබදව සැලකිල්ලට ගනිමින් මෙලෙස සාකච්ඡා පුළුල් කළ යුතු බවයි මුස්ලිම් ආගමික කටයුතු හා තැපැල් සේවා අමාත්‍ය එම්.එච්.ඒ. හලීම් වැඩිදුරටත් ප්‍රකාශ කළේ.\nහලීම් අමාත්‍යවරයාගේ එම ප්‍රකාශය පිළිබදව හිරු ප්‍රවෘත්ති අංශය පාර්ලිමේන්තු මන්ත්‍රී ෆයිසර් මුස්තාෆාගෙන් විමසීමක් කළ අතර ඔහු කියා සිටියේ ඒ පිළිබඳව කථිකාවක් ඇති වීම සුබදායක නමුත් හැකි ඉක්මනින් එම නීතිය සංශෝධනය කළ යුතු බවයි.",
       "URL": "https://www.hirunews.lk/220390/මුස්ලිම්-විවාහ-සහ-දික්කසාද-නීති-සංශෝධනය-ගැන-තවදුරටත්-සාකච්ඡා",
       "Category": "Local News",
       "Parent URL": "https://www.hirunews.lk/local-news.php?pageID=3246"
}