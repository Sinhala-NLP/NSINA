{
       "Source": "hirunews",
       "Timestamp": "Wednesday, 08 December 2021 - 16:43",
       "Headline": "ජනපති හා බිම්ස්ටෙක් සංවිධානයේ මහලේකම් අතර හමුවක් (වීඩියෝ)",
       "News Content": "බහු ආංශික තාක්ෂණික හා ආර්ථික සහයෝගීතාව සඳහා වූ බෙංගාල බොක්ක ප්‍රවේශය (බිම්ස්ටෙක්) සංවිධානයේ මහලේකම් ටෙන්සින් ලෙක්ප්හෙල් (Tenzin Lekphell) ජනාධිපති ගෝඨාභය රාජපක්ෂ හමුවුණා.\nඒ අද (08) පෙරවරුවේ ජනාධිපති කාර්යාලයේ දී යි.\nපසුගිය වසරේ නොවැම්බර් 06 වන දින බිම්ස්ටෙක් මහලේකම් ලෙස පත් වූ ලෙක්ප්හෙල් මහතාගේ පළමු ශ්‍රී ලංකා සංචාරය මෙයයි.\n2018 – 2020 කාලසීමාව සඳහා බිම්ස්ටෙක්හි සභාපතිත්වය ශ්‍රී ලංකාවට හිමි වූ අතර, එම කාලසීමාවේ දී ත් ආරම්භක සාමාජිකයෙකු ලෙසත්, බිමිස්ටෙක් සංවිධානය සඳහා ශ්‍රී ලංකාව දැක්වූ දායකත්වය මහලේකම් ටෙන්සින් විසින් ඇගයීමට ද ලක් කරනු ලැබුවා.\nබිම්ස්ටෙක් සංවිධානය හරහා ගොඩනගන කලාපීය සහයෝගීතාව වඩා ඵලදායී විය යුතු බවත්, එමෙන්ම කලාපයේ වෙසෙන ජනතාවට එහි ප්‍රතිලාභ සෘජුවම ලබාදිය හැකි අයුරින් සාමාජික රටවල් සහ මහලේකම් කාර්යාලය සමග කැපවීමෙන්\nක්‍රියා කරන බවත් ජනාධිපතිවරයා මහලේකම්වරයා සමග ප්‍රකාශ කළා.\nකොවිඩ් වසංගතය හේතුවෙන් නියමිත කාලපරිච්ඡේදය තුළ පැවැත්වීමට නොහැකි වූ පස්වන බිම්ස්ටෙක් සමුළුව ලබන වසරේ මුල් කාර්තුව තුළ පැවැත්වීමට හැකි වෙනු ඇති බවයි ජනාධිපතිවරයා මෙම හමුවේ දී වැඩිදුරටත් කියා සිටියේ.",
       "URL": "https://www.hirunews.lk/290421/ජනපති-හා-බිම්ස්ටෙක්-සංවිධානයේ-මහලේකම්-අතර-හමුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1508"
}