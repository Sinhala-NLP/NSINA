{
       "Source": "hirunews",
       "Timestamp": "Thursday, 01 September 2022 - 20:11",
       "Headline": "රුපියල් සියය ගන්න දරුවාට කැත්තෙන් කෙටූ ඥාති සීයා අත්අඩංගුවට",
       "News Content": "රුපියල් 100ක් රැගෙන වෙළෙඳ සැලකට යමින් සිටි බදුල්ල - කන්දේකැටිය - වෙන්දේසියාය ප්‍රදේශයේ කුඩා දරුවෙකුට පුද්ගලයෙකු විසින් තියුණු ආයුධයකින් පහර දී දරුණු කැපුම් තුවාල සිදුකර තිබෙනවා.\nබරපතළ තුවාල ලැබූ දරුවාගේ දිවි බේරා ගැනීමට හැකිවී ඇත්තේ පැය 7 ශල්‍ය කර්මයකින් අනතුරුවයි.\nමේ අතර, දරුවාට තියුණු ආයුධ ප්‍රහාරය එල්ල කළ පුද්ගලයා අද(01) දහවල් පොලීසිය අත්අඩංගුවට ගත් අතර, ඔහු එම දරුවාගේ ඥාති සීයා කෙනෙකු ද වනවා.\nදරුණු ලෙස කැපුම් තුවාල ලැබූ දරුවා ප්‍රදේශවාසීන් විසින් මීගහකිවුල රෝහලට ඇතුළත් කිරීමෙන් පසු බදුල්ල මහ රෝහලට මාරු කර යැවුණා.\nඑහි දී විශේෂඥ වෛද්‍යවරුන් 5 දෙනෙකුගේ ප්‍රධානත්වයෙන් සහ තවත් වෛද්‍ය සහ හෙද නිලධාරීන් විශාල පිරිසකගේ මැදිහත්වීමෙන් දරුවා ව කඩිනමින් ශල්‍ය කර්මයකට භාජනය කෙරුණා.\nදරුවාට මෙම ම්ලේච්ඡ ප්‍රහාරය එල්ල කළ සැකකරු එම ප්‍රදේශයේ ම පදිංචිකරුවෙකු වන අතර, ඔහු මෙම සිදුවීමෙන් පසුව ප්‍රදේශයෙන් පලා ගොස් තිබුණා.\nසැකකරු සොයා පොලීසිය සහ ප්‍රදේශවාසීන් කළුගහකඳුර රක්ෂිතය තුළ මෙහෙයුමක් ආරම්භ කළේ ඉන්අනතුරුවයි.\nකෙසේවෙතත් වනය තුළ සැඟව සිටි සැකකරු අද පස්වරුවේ අල්ලා ගැනීමට පොලීසියට හා ප්‍රදේශවාසීන්ට හැකිවුණේ මහත් පරිශ්‍රමයක් දැරීමෙන් අනතුරුවයි.\nපොලීසිය සඳහන් කළේ, රක්ෂිතය තුළ සැඟව සිටි සැකකරු අකිලට පහරදීම සඳහා යොදාගත් කැත්තෙන් සහ ගල්මුල් වලින් පොලීසිය දෙසට ගල් ප්‍රහාර එල්ල කරමින් දිව යද්දී පර්වතයකින් ඇද වැටී තුවාල ලැබූ බවයි.\nමේ සැකකරු දරුවාට පහර දීමට යොදාගත් කැත්ත පොලිස් භාරයට ගැනුණා.\n‍අත්අඩංගුවට ගත් 54 හැවිරිදි සැකකරු දරුවාගේ ඥාති සීයා කෙනෙකු ද වීම විශේෂත්වයක්.\nසැකකරු මානසික ආබාධ සහිත පුද්ගලයෙකු බවට ද තොරතුරු වාර්තා වනවා.",
       "URL": "https://www.hirunews.lk/314316/රුපියල්-සියය-ගන්න-දරුවාට-කැත්තෙන්-කෙටූ-ඥාති-සීයා-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=897"
}