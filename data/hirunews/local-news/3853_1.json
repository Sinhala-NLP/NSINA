{
       "Source": "hirunews",
       "Timestamp": "Thursday, 12 July 2018 - 12:36",
       "Headline": "සිංහරාජයේ අලින්ට කලවානත් නැතිවෙයිද?",
       "News Content": "කලවාන ප්‍රදේශයේ අලි රැඳවුම් මධ්‍යස්ථානයක් ඉදිකිරීමේ තීරණයට විරෝධය පළ කරන බව හීලෑ අලි ඇතුන් සුරැකීමේ සංවිධානය පවසනවා.\nසිංහරාජ වනාන්තරයේ දැනට ඉතිරිව සිටින අලි දෙදෙනා රැඳවීම සඳහා කලවාන ප්‍රදේශයේ හෙක්ටයාර 36 ක භූමියක් පවරා ගැනීමට පෙරේදා රැස්වූ අමාත්‍ය මණ්ඩලය තීරණය කළා.\nසිංහරාජයේ ඉතිරිව සිටින අවසන් අලි දෙදෙනා සම්බන්ධයෙන් පසුගිය දිනවල දැඩි කතාබහක් ඇතිවූයේ එම සත්වයින් හොරොව්පතාන අලිරැඳවුම් මධ්‍යස්ථානයට රැගෙන යන බවට වනජීවී අමාත්‍ය ෆීල්ඞ් මාර්ෂල් සරත් ෆොන්සේකා සිදුකළ ප්‍රකාශයත් සමඟයි.\nපසුව මෙම අලි දෙදෙනා හොරොව්පතාන අලිරැදවුම් මධ්‍යස්ථානයට රැගෙන යාමට මෙහෙයුමක් ද ක්‍රියාත්මක වූ අතර එය පසුව නවතා දමනු ලැබුවේ ජනාධිපතිවරයා විසින් සිදුකළ දැනුම් දීමකට අනුවයි.\nකෙසේ වෙතත් හීලෑ අලිිඇතුන් සුරැකීමේ සංවිධානයේ සභාපති පූජ්‍ය මාගල්කන්දේ සුදත්ත හිමියන් හිරු ප්‍රවෘත්ති අංශය කළ විමසීමකදී කියා සිටියේ මෙම වන අලි දෙදෙනා සිංහරාජ වනාන්තරයෙන් ඉවත් කරනවාට වඩා ප්‍රායෝගියක වන්නේ එම සතුන් සිටින ප්‍රදේශවල ඇති ගම්මානවල ආරක්ෂාව සඳහා අලි වැට ඉදි කිරීම බවයි.\nමේ අතර තිරසර සංවර්ධන හා වනජීවී අමාත්‍ය ෆීල්ඩ් මාෂල් සරත් ෆොන්සේකා මහතා මෙරට අවසාන අලි පරපුර විනාශ කිරමේ උත්සහයක නිරත වන බව සුරකිමු ශ්‍රී ලංකා ජාතික ව්‍යාපාරය චෝදනා කරනවා.\nසිංහරාජයේ සිටින අවසාන අලි දෙදෙනා කලවාන ප්‍රදේශයේ රැදවුම් මධ්‍යස්ථානයකට ගෙනවිත් දැමීම සදහා ලැබී ඇති කැබිනට් අනුමැතිය පිළිබදව අද පැවති ප්‍රවෘත්ති සාකච්ඡාවකදී අදහස් දක්වමින් ඔවුන් මෙම අදහස් පලකළා.\nමේ අතර කහවත්ත නගරයේ මිහිඳු පෙරහරක් අතරතුර අලියෙකු කුලප්පු වීමේ සිද්ධියේදී බරපතල තුවාල ලබා රෝහල් ගත කර සිටි පොලිස් නිලධාරියා දින 11කට පසු මියගොස් තිබෙනවා.\nරත්නපුර රෝහලේ දැඩි සත්කාර ඒකකයේ ප්‍රතිකාර ලබමින් සිටින අතරතුර ඔහු අද අලූයම ජීවිතක්ෂයට පත් වූ බවයි හිරු ප්‍රාදේශීය වාර්තාකරු සඳහන් කළේ.\nපසුගිය 01 වනදා කහවත්ත ප්‍රදේශයේ පැවති පෙරහරේ ආරක්ෂාව සඳහා රාජකාරියේ යොදවා සිටි මෙම නිලධාරියා උඩවලව පොලීසියට අනුයුක්තව රාජකාරි කළ අයෙක්.\nමෙම සිද්ධියේදී පෙරහර නැරඹීමට පැමිණි පුද්ගලයින් 31 දෙනෙකු තුවාල ලබා රෝහල් ගත කෙරුණා.",
       "URL": "https://www.hirunews.lk/195027/සිංහරාජයේ-අලින්ට-කලවානත්-නැතිවෙයිද",
       "Category": "Local News",
       "Parent URL": "https://www.hirunews.lk/local-news.php?pageID=3853"
}