{
       "Source": "hirunews",
       "Timestamp": "Wednesday, 28 February 2018 - 16:05",
       "Headline": "ඉරණවිල දරුවා ඝාතනය ගැන තොරතුරු රැසක් එළියට",
       "News Content": "ඉරණවිල සමිඳුගම ප්‍රදේශයේදී අතුරුදන්ව සිටියදී සිරුර හමුවු කුඩා දරුවා ඝාතනයට පෙර ලිංගික අපයෝජනයක් සිදුව ඇතැයි පශ්චාත් මරණ පරීක්ෂණයේදී අනාවරණ වී තිබෙනවා.\nදරුවාගේ හිසට සිදුවු බරපතල හානි හේතුවෙන් මරණය සිදුව ඇති බවටයි හෙළිවී ඇත්තේ.\nහලාවත මහ රෝහලේ විශේෂ අධිකරණ වෛද්‍ය නිලධාරීවරයා විසින් අද දහවල් දරුවාගේ මරණ පරීක්ෂණය සිදුකර තිබෙනවා.\nමේ අතර සමිඳුගම අක්කර 40 ප්‍රදේශයේ පදිංචිව සිටි මෙම කුඩා දරුවා ඝාතනය කළ සැකකරු මීට පෙර ද කුඩා දරුවෙකු ඝාතනය කර ඇතැයි තොරතුරු අනාවරණ වී තිබෙනවා.\nඅප වාර්තාකරු සඳහන් කළේ පොලිසිය ලබාදුන් තොරතුරුවලට අනුව 2003 වසරේදී හලාවතදී එම ඝාතනය සිදුව ඇති බවයි.\nඒ සම්බන්ධයෙන් පොලිසිය වැඩිදුර පරීක්ෂණ ආරම්භ කර තිබෙනවා.\nපසුගිය 25 වනදා නිවසින් අතුරුදන්ව සිටි සමිඳුගම ප්‍රදේශයේ 10 හැවිරිදි දරුවාගේ සිරුර ඊයේ පෙරවරුවේ කැලෑබද ප්‍රදේශයක තිබී පොලිසියට හමුවුනා.\nපසුගිය 25 වනදා පවුලේ සාමාජිකයන් දේව මෙහෙයකට සඳහා ගොස් ඇති අතර එහිදී මෙම දරුවා පමණක් නිවසේ ඉතිරිවී තිබෙනවා.\nඅනතුරුව ඔහු නිවෙස ආසන්නයේ ඇති වෙළඳසැලකට ගොස් ඇතැයි හෙළිවුනා.\nඑහිදී මෙම ඝාතකයා හමුවී ඇතැයි විමර්ශණවලදී අනාවරණ වී ඇති අතර වෙළඳසැලේ තිබු කැමරා පද්ධතියට අනුවයි කරුණු හෙළිවී ඇත්තේ.\nඝාතනයට ලක්වු දරුවා සමග තවත් දරුවෙක් සිට ඇති සැකකරු ගිරා පැටවුන් අල්ලා දෙන බවට පවසා වනයට යෑමට ඇරයුම් කර තිබෙනවා.\nඅනෙක් දරුවා ඊට අකමැති වී ඇත්තේ ඝාතකයා සතුව තියුණු ආයුධයක් තිබීම බව සඳහන්.\nපසුව සැකකරු සමග කුඩා දරුවා වනය දෙනට ගමන් කරන ආකාරය කිහිප දෙදෙනෙකුම දැක ඇතත් ඔවුන් ඒ සම්බන්ධයෙන් අවධානයක් යොමුකර නැත්තේ විවිධ පිරිස් දර කැඩීමට කැලෑවට යාම හේතුවෙන්.\nදේව මෙහෙයට සහභාගී වී නිවසට පැමිණි දෙමව්පියන් දරුවා නොමැතිවීම පිළිබඳ පොලිසියට පැමිණිලි කර තිබෙනවා.\nප්‍රදේශවාසීන් විසින් 26 වැනිදා දිනය පුරා සමිඳුගම අවට ප්‍රදේශයේ සොයා බැලුව ද දරුවා හමු නොවු අතර ඊයේ (27) පොලිසිය සහ ප්‍රදේශවාසීන් එක්ව කළ මෙහෙයුමකදීයි දරුවාගේ සිරුර සොයා ගැනුනේ.\nදරුවාගේ ඝාතකයා ඉරණවිල ප්‍රදේශයට පොල් කැඩීම සඳහා පැමිණෙන අයෙක් වන අතර ඔහු මත්ද්‍රව්‍ය පානයට ඇබ්බැහිවුවෙක් බවට ද හෙළිවී ඇතැයි සඳහන්.",
       "URL": "https://www.hirunews.lk/184754/ඉරණවිල-දරුවා-ඝාතනය-ගැන-තොරතුරු-රැසක්-එළියට",
       "Category": "Local News",
       "Parent URL": "https://www.hirunews.lk/local-news.php?pageID=4059"
}