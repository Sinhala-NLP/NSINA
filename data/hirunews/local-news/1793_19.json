{
       "Source": "hirunews",
       "Timestamp": "Tuesday, 27 July 2021 - 7:45",
       "Headline": "නගර සියයක් සංවර්ධනය කිරීමේ වැඩසටහන අද ඇරඹේ",
       "News Content": "අග්‍රාමාත්‍ය මහින්ද රාජපක්ෂගේ උපදෙස් පරිදි ක්‍රියාත්මක රට පුරා අලංකාර ලෙස නගර 100 ක් එකවර සංවර්ධනය කිරීමේ වැඩසටහන අද (27) කුරුණෑගල දිස්ත්‍රික්කයේ හිරිපිටියෙන් ආරම්භ කරන බව නාගරික සංවර්ධන හා නිවාස අමාත්‍යාංශය පවසනවා.\nමෙම ව්‍යාපෘතියට කුරුණෑගල දිස්ත්‍රික්කයෙන් නගර 08ක් තෝරා ගෙන තිබෙනවා.\nවසර ගණනාවක් තිස්සේ නිසි ලෙස සංවර්ධනයට ලක් නොවූ නගර මේ යටතේ අලංකාර කර සංවර්ධනය කෙරෙනු ඇති.\nප්‍රධාන හා ප්‍රාදේශීය නගර අතර පවතින අසමතුලිතතාව අවම කර සියලු ජනතාවට සමාන නාගරික පහසුකම් ලබාදීම මගින් ඔවුන්ගේ සමාජ, දේශපාලන හා ආර්ථික අවශ්‍යතාවයන් ඉටු කිරීම මෙහි මූලික අරමුණ වනවා.\nඑමෙන්ම, ඇවිදින මංතීරු ඉදිකිරීම, බැස් නැවතුම්පොල විධිමත් ලෙස සහ නිවැරදි සැලසුමකට අනුව නැවත සැකසීම, වීථි ලාම්පු සැකසීම, ළමා උද්‍යාන ඉදිකිරීම මෙන්ම වට රවුම් අලුතින් ඉදිකිරීම මෙම ව්‍යාපෘතිය යටතේ සිදුකෙරෙනු ඇති.\nසෑම නගරයකම දක්නට ලැබෙන අනවසර ඉදිකිරීම් ඉවත් කිරීම, අක්‍රමවත් පදික වේදිකා සකස් කිරීම, අලුත්වැඩියා කිරීම් සහ අලුතින් ඉදිකිරීම් මෙන්ම තවත් සංවර්ධන කටයුතු රැසක් මෙම ව්‍යාපෘතියට අයත් වනවා.\nකොළඹ දිස්ත්‍රික්කයේ නගර 07ක්, ගම්පහ දිස්ත්‍රික්කයේ නගර 10ක්, කළුතර, ගාල්ල, කෑගල්ල, අනුරාධපුරය මෙන්ම, පොළොන්නරුව දිස්ත්‍රික්කවල නගර 04 බැගින් මෙන්ම හම්බන්තොට සහ මාතර දිස්ත්‍රික්කවල නගර 06 බැගින් මෙම සංවර්ධන ව්‍යාපෘතියට තෝරා ගෙන තිබෙනවා.\nඑමෙන්ම, රත්නපුර දිස්ත්‍රික්කයේ නගර 05ක්, කුරුණෑගල දිස්ත්‍රික්කයේ නගර 09 ක්, පුත්තලම සහ මන්නාරම දිස්ත්‍රික්ක වල නගර 03 බැගින් මෙන්ම, කිලිනොච්චිය සහ යාපනය දිස්ත්‍රික්ක වලින් නගර දෙක බැගින් මෙම ව්‍යාපෘතිය යටතේ සංවර්ධනය කිරීමට නියමිතයි.",
       "URL": "https://www.hirunews.lk/278102/නගර-සියයක්-සංවර්ධනය-කිරීමේ-වැඩසටහන-අද-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=1793"
}