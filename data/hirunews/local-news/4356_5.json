{
       "Source": "hirunews",
       "Timestamp": "Thursday, 24 August 2017 - 11:56",
       "Headline": "දියණියක් ශිෂ්‍යත්ව විභාගයට මුහුණ දී නිවසට එද්දී මව මියගිහින් (ඡායාරූප)",
       "News Content": "පුංචි දියණිය ශිෂ්‍යත්ව විභාගයට මුහුණ දී නිවසට එද්දී , ඇයගේ මව මෙලොව හැර ගොස් සිටි පුවතක් බේරුවල- ගල්හේන- පිංහේන පාරෙන් වාර්තා වනවා.\nමෙහි තවත් දුක්ඛිත තත්වයක් වන්නේ එම අම්මා සිය 3වන දරුවා බිහිකර දින 6ක් පමණක් වීමයි.\nශ්‍රියාණි ප්‍රේමලතා නම් වන 36 හැවිරිදි මෙම කාන්තාවගේ උපන් ගම ඇඹිලිපිටිය වන අතර ඇය බේරුවල ගල්හේනේ මාතරආරච්චිලාගේ නිශාන්ත සමග මෙයට වසර 11 කට පෙර විවාහ වී අගහිඟකම් මැද වූවත් සතුටින් ජීවත් වුනා.\nආදරණීය මවක් මෙන්ම ස්වාමියාට සෙනෙහේබර  බිරිඳක් ව, ගේ දොර -දරුවන්ගේ වැඩකටයුතු බලාකියා නෑදෑ අසල්වැසියන් සමග සුහදව ජීවත් වූ අහිංසක කාන්තාවක් වූ ඇයට හා සැමියා වන නිශාන්තට දිනිති නෙත්සරා(10) දියණිය,  කලිදු නෙත්සර (5) යන දරුවන් දෙදෙනෙකු සිටි අතර පසුගිය 14 වන සඳුදා ඔවුන්ගේ පුංචි කැදැල්ලට තවත් සිඟිත්තකු එක් වුනා.\nඒ,කළුතර නාගොඩ රෝහලේ දී.\nසිසේරියන් සැත්කමකින් මෙලොව එළිය දුටු මෙම සිඟිත්තා ගැන ද ශ්‍රීයාණි ත් නිශාන්තත් පවුලේ සැමත් මහත් සතුටට පත්වී සිටියා.\nඅලූත උපන් බිළිඳා සමග දින දෙකකින් පසු රෝහලින් නිවසට පැමිණි ශ්‍රියාණිව 17 වන දා පරීක්‍ෂා කිරීමට ප්‍රදේශයේ පවුල් සෞඛ්‍යය සේවා නිලධාරිනිය පවසා ඇත්තේ ඇයට උණ  තත්වයක් වැඩි නිසා වහාම වෛද්‍යවරයෙකු හමුවට හෝ රෝහල් ගත කළ යුතු බවයි.\nපෞද්ගලික වෛද්‍යවරයෙකු වෙත කඩිනමින් මෙම මව පෙන්වා වෛද්‍යවරයාගේ උපදෙස් මත ශ්‍රියාණි නැවතත් කළුතර නාගොඩ රෝහලට ඇතුලත් කර ඇය ඩෙංගු රෝගියකු බවට සැක පලවීමත් සමග වැඩිදුර ප්‍රතිකාර සඳහා ඇය අංගොඩ උණ රෝහලට මාරුකර යවා තිබෙනවා.\nඑහිදී 7 වන වාට්ටුවේ ප්‍රතිකාර කර හදිසි ප්‍රතිකාර ඒකකයට ඇතුලත් කිරීමේදී 20 වන දා  අවසන් හුස්ම පොද හෙලා තිබෙනවා.\nඑදින සිය මව තමන්ට අහිමි වෙතැයි සිහිනෙන් හෝ නොසිතු දියණිය දිනිති නෙත්සරා ,ශ්‍රියාණි හදිසි ප්‍රතිකාර ඒකකයේ ප්‍රතිකාර ලබද්දී 20 වන ඉරිදා උදැසන ම ඇය ඉගෙනුම ලබන පාදාගොඩ මහ විදුහලේ පැවති ශිෂ්‍යත්ව විභාගයට මුහුණ දීමට පිටත් වුනා.\nවිභාගයට මුහුණ දී නැවන නිවසට පැමිණෙද්දී තම මව ඔවුන්ව අතහැර මෙලොවින් සමුගෙන ගොස් තිබුනා.\n\"මගේ බිරිඳ ශ්‍රියාණි අපේ පවුලට තවත් අලූත් අමුත්තකු ගෙන ඒමත් ලොකුදුව දිනිති ශිෂ්‍යත්වය විභාගයට ඉදිරි පත්වීමත් යන කාරනා  ගැන සිතින් මහත් සතුටක් දරා සිටි මා ඇතුළු පවුලේ සියළු දෙනාටම හිතා ගන්නට බැරි දුකක් එකවර අපට දැන් ඇතිවෙලා.\"\nසිය බිරිඳගේ අකල් මරණය දරාගත නොහැකිවූ සැමියා වන මාතර ආරච්චිගේ නිශාන්ත එසේ සඳහන් කළා.\nදිනිති නෙත්සරාගේ පාසල් ගුරුවරුන් සඳහන් කළේ ඇය ඉගෙනීමට දක්‍ෂ බාහිර ක්‍රියාකාරකම්වලින් ද දක්‍ෂ දරුවකු බවයි.\nදිනිතිගේ වැඩිමහල් සොහොයුරා වන කලිඳු නෙත්සර  ලබන වසරේ පළමු ශ්‍රේණියට ඇතුල්වීමට  සිටින අතර මෙයට දින කිහිපයකට පෙර උපන් ඇයගේ කුඩාම මල්ලීට තවමත් නමක් තබාවත් නැහැ.\nශ්‍රියාණිගේ ස්වාමියාවන නිශාන්ත මේ හැම දෙයක්ම හිතේ හයියෙන් කරන අයෙක් වන අතර  ස්ථීර ආදායමක් නොමැති වෑද්දුම් ශිල්පියෙක්.\nපදිංචි නිවසද තවමත් සම්පූර්ණ නැති අතර සමෘද්ධි සහනාධාර ලබන පවුලක්.\nශ්‍රියාණිගේ ආදරණීය නැන්දනිය වූ නිශාන්තගේ අම්මා මෙසේ සඳහන් කළා.\nමගේ ස්වාමියාත් මිය ගිහින්. මගේ පුතාඅපි හැමෝම ආදරයෙන් බලා ගත්තා. අලූත උපන් බිලිඳාට දැන් මව්කිරි නැහැ. ඒ දරුවා හදාවඩාගන්න ඕන. අසරණ අපට කව්රු හෝ පිංවත් අයකුගෙන් උදව් උපකාරයක් ලැබෙනවා නම් ඉතාම අගය කරනවා.\"\nප්‍රදේශයේ පවුල් සෞඛ්‍ය සේවා නිලධාරිනාය වූ චන්දනී මෙසේ කියා සිටියා.\n\"පුංචි සිඟිත්තා  යහපත් සෞඛ්‍යය තත්වයෙන් පසුවනවා. එම දරුවාට පෝෂ්‍යදායි ලදරු කිරිපිටි ලබා දියයුතුයි. \"\nශ්‍රියාණිගේ මියයාම පවුලේ අයට පමණක් නොව ගම්වාසීන්ද  අසල්වාසීන්ද මහත් කම්පාවට පත්කරන්නක්.\nශ්‍රියාණිගේ උණුසුමින් දින දෙකක් පමණක් කිරි උරාබිව් සිගිත්තා රැකබලාගන්නේ ශ්‍රියාණිගේම සොහොයුරියයි.\nඇය සියලූ වැඩ පසෙකලා සිගිත්තා රැකබලා ගන්නා බවත් ඥාතීන් සඳහන් කළා .\nගමක් හඬවා ගිය  ශ්‍රීයාණිගේ අවසන් කටයුතු වෙනුවෙන් ඥාතීන් මෙන්ම ප්‍රදේශවාසීන් විශාල පිරිසක් සහභාගීවී සිටියා\nඅලුත්ගම - තුසිත කුමාර",
       "URL": "https://www.hirunews.lk/169237/දියණියක්-ශිෂ්‍යත්ව-විභාගයට-මුහුණ-දී-නිවසට-එද්දී-මව-මියගිහින්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4356"
}