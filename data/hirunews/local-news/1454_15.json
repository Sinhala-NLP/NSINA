{
       "Source": "hirunews",
       "Timestamp": "Sunday, 02 January 2022 - 13:22",
       "Headline": "ජනපති සිතුල් පව්ව රජමහා විහාරයේ විශේෂ ආශීර්වාද පුජාවකට එක්වෙයි (වීඩියෝ)",
       "News Content": "ඓතිහාසික සිතුල් පව්ව රජමහා විහාරස්ථානයේ විශේෂ ආශීර්වාද පුජාවක් ජනාධිපති ගෝඨාභය රාජපක්ෂගේ සහභාගිත්වයෙන් ඊයේ (02) පැවැත්වුණා.\nඑහිදී පළමුව ජනාධිපතිවරයා ධාතු මන්දිරය වැඳපුදා ගත් අතර සිතුල්පව්ව විහාරාධිපති පුජ්‍ය මැටරඹ හේමරතන හිමියන් ඇතුළු මහා සංඝරත්නය බැහැදැක ආශීර්වාද ලබාගත් බවයි ජනාධිපති මාධ්‍ය අංශය සඳහන් කළේ.\nඉන් අනතුරුව ජනාධිපති ගෝඨාභය රාජපක්ෂ සිතුල්පව්ව රාජමහා විහාරස්ථානය පුජා භුමියක් බවට පැවරීමේ සන්නස් පත්‍රය විහාරාධිපති හිමියන් වෙත පිළිගැන්වුවා.\nමෙහිදී ජනාධිපතිවරයා රජමහා විහාරස්ථානයට පැමිණෙන මාර්ගයේ ඉදිකිරිමට යෝජිත වාහල්කඩ සඳහා මුල්ගල තැබීම ද සිදු කෙරුණා.\nමේ අතර, සිතුල්පව්ව රාජමහා විහාරස්ථානය අවට විහාරස්ථාන හතරක් පුජාභූමි බවට පත් කළ බව දැනුම් දෙන නිදහස් දීමනා පත්‍ර ජනාධිපතිවරයා ඇතුළු මැති ඇමතිවරුන් විසින් එම විහාරස්ථානවල ස්වාමීන් වහන්සේ වෙත පිළිගැන්වීම ද සිදු කෙරුණා.",
       "URL": "https://www.hirunews.lk/292817/ජනපති-සිතුල්-පව්ව-රජමහා-විහාරයේ-විශේෂ-ආශීර්වාද-පුජාවකට-එක්වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1454"
}