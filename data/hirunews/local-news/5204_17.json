{
       "Source": "hirunews",
       "Timestamp": "Tuesday, 19 January 2016 - 12:55",
       "Headline": "නව ව්‍යවස්ථාවෙන් රට බෙදෙනවා ?",
       "News Content": "නව ව්‍යවස්ථාවක් ගෙන ඒමට ආණ්ඩුව සැරසෙන්නේ රට බෙදා බල කඳවුරු පිහිටුවීම සඳහා බවට ජාතික සංවිධාන එකමුතුව චෝදනා කරනවා.\nඑය පැවති රජය වෙනස් කිරීමේ කුමන්ත්‍රණයේ දෙවන අදියර බවයි කොළඹ අද පැවති මාධ්‍ය හමුවකදී එහි කැඳවුම්කරු ගුණදාස අමරසේකර කියා සිටියේ.\nඑහි සම ලේකම් වෛද්‍ය වසන්ත බණ්ඩාර කියාසිටියේ විපක්ෂය ආණ්ඩුක්‍රම ව්‍යවස්ථා සංශෝධනයට කෙසේ හෝ සම්බන්ධ කර ගැනීමට  ආණ්ඩුව උත්සාහ කරන බවයි.\nමේ අතර සිරිකොත එක්සත් ජාතික පක්ෂ මූලස්ථානයේ අද පැවති මාධ්‍ය හමුවකදී විදේශ කටයුතු පිළිබඳ නියෝජ්‍ය අමාත්‍ය අජිත් පී පෙරේරා සඳහන් කළේ නව ව්‍යවස්ථාවක් ගෙන ඒම මැතිවරණ පොරොන්දුවක් ඉටුකිරීමක් බවයි.\nඑය රටට ගැළපෙන අනාගතයට සරිලන රටේ ඒකීය භාවය සුරකින ව්‍යවස්ථාවක් වනු ඇති බවයි ඔහු එහිදී සඳහන් කළේ.\nනව ආණ්ඩුක්‍රම ව්‍යවස්ථාව සම්බන්ධයෙන් ඒකාබද්ධ විපක්ෂය සහ ශ්‍රී ලංකා නිදහස් පක්ෂය එකම මතයක් ඉදිරිපත් කරන බව මුදල් රාජ්‍ය අමාත්‍ය ලක්ෂ්මන් යාපා අබේවර්ධන ප්‍රකාශ කළා. ඒ, කොළඹ අද පැවැති මාධ්‍ය හමුවකට එක්වෙමින්.\nහිටපු ජනාධිපති මහින්ද රාජපක්ෂ ද ව්‍යවස්ථා සංශෝධනය සම්බන්ධයෙන් යහපත් ප්‍රතිචාර දැක්වීම පිළිබදව ප්‍රවාහන අමාත්‍ය නිමල් සිරිපාල ද සිල්වා කොස්ගම ඊයේ පැවැති උත්සවයකදී ප්‍රශංසාව පළ කළා.",
       "URL": "https://www.hirunews.lk/124295/නව-ව්‍යවස්ථාවෙන්-රට-බෙදෙනවා",
       "Category": "Local News",
       "Parent URL": "https://www.hirunews.lk/local-news.php?pageID=5204"
}