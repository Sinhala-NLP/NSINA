{
       "Source": "hirunews",
       "Timestamp": "Thursday, 23 July 2020 - 6:43",
       "Headline": "අංගොඩ ලොක්කා ඉන්දියාවේදී ඝාතනය වූවාදැයි පොලීසියෙන් විමර්ශනයක්",
       "News Content": "පාතාල නායකයෙකු වන මද්දුමගේ ලසන්ත චන්දන පෙරේරා හෙවත් අංගොඩ ලොක්කා කිසියම් විෂක් ශරීර ගතකර ඉන්දියාවේ බැංගලෝර් හිදිී ඝාතනයට ලක් වූ බවට පළවන වාර්තා පිළිබඳව පොලීසිය විමර්ශනයක් ආරම්භ කර තිබෙනවා.\nහිරු ප්‍රවෘත්ති අංශය කළ විමසීමකදි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී ජාලිය සේනාරත්න සඳහන් කළේ මේ සම්බන්ධයෙන් මෙතෙක් නිල වාර්තා ලැබී නොමැති බවයි.\nජාතික පුවත්පත් රැසක් අද අංගොඩ ලොක්කාගේ ඝාතනය සම්බන්ධයෙන් වාර්තා පළ කර තිබුණා.\nඑහි දැක්වුණේ ඔහුට සමීපව කටයුතු කළ කාන්තාවකට මේ සම්බන්ධයෙන් චෝදනා එල්ලවී ඇති බවයි.\nඅංගොඩ ලොක්කාගේ ගෝලයෙකු ඝාතනය වීමත් සමඟ රණාලේ සමයං ඇතුලු ඔහුගේ ගෝලයන් ඝාතනය කරන ලද්දේ කළුතර - එතනමඩල ප්‍රදේශයේ බන්ධනාගාර බස් රථයක් තුලදියි.\nමෙම වෙඩි තැබීමෙන් බන්ධනාගාර නිලධාරීන් දෙදෙනෙකුද ජීවිතක්ෂයට පත්වුණා.\nඒ, 2017 වසරේ පෙබරවාරි 27 වනදායි.\nමෙම ඝාතනයට අතුරුගිරියේ ලැරියා නැමැත්තාගෙන්ද අංගොඩ ලොක්කාට සහය ලැබී තිබුණා.\nඅතුරුගිරියේ ලැරියාගේ සමීපතම ගෝලයෙකු වූ සුනිල් බණ්ඩාර හෙවත් බණ්ඩා අතුරුගිරියේ කොණ්ඩා කපන මධ්‍යස්ථානයකදී වෙඩි තබා ඝාතනය කිරීම හේතුවෙන් සමයං ඝාතනයට අංගොඩ ලොක්කාට ලැරියා සහය ලබාදී තිබූ බවයි වාර්තා වුණේ.\nඅංගොඩ ලොක්කා පසුව අතුරුගිරියේ ලැරියා සමග බෝට්ටුවක් ආධාරයෙන් ඉන්දියාවට පලාගොස් සිටි බවට වාර්තා පළවූ අතර ඔහු එහි සිට තවත් ඝාතන රැසක් මෙහෙයවා තිබුණා.",
       "URL": "https://www.hirunews.lk/246193/අංගොඩ-ලොක්කා-ඉන්දියාවේදී-ඝාතනය-වූවාදැයි-පොලීසියෙන්-විමර්ශනයක්",
       "Category": "Local News",
       "Parent URL": "https://www.hirunews.lk/local-news.php?pageID=2566"
}