{
       "Source": "hirunews",
       "Timestamp": "Sunday, 19 March 2023 - 7:50",
       "Headline": "පළාත් පාලන ආයතන 340ක නිල කාලය අදින් අවසන් (වීඩියෝ)",
       "News Content": "පළාත් පාලන ආයතන 340ක නිල කාලය අද (19) මැදියම් රැයෙන් අවසන් වීමට නියමිතව තිබෙනවා.\nඒ අනුව එම ආයතනවල නගරාධිපතිවරුන්ට සහ සභාපතිවරුන්ට ලබාදී ඇති නිල වාහන යළි භාරදිය යුතු වනවා.\nඑමෙන් ම පළාත්පාලන ආයතනවල සභිකයින් සඳහා ගෙවන දීමනාවන්ද මාර්තු 19 වැනිදා දක්වා පමණක් ගෙවීමට ද තීරණය කර ඇති බව රාජ්‍ය පරිපාලන, ස්වදේශ කටයුතු හා පළාත් සභා සහ පළාත් පාලන අමාත්‍යාංශය සඳහන් කළා.\nමේ අතර, පළාත් පාලන ඡන්ද විමසීමේ තැපැල් ඡන්ද විමසීම ලබන 28 වනදා සිට 31 වනදා දක්වා පැවැත්වීමට සැලසුම් කර ඇති බව මැතිවරණ කොමිෂන් සභාව මීට පෙර ප්‍රකාශ කළා.\nඒ අනුව, තැපැල් ඡන්ද පත්‍රිකා අඩංගු රක්ෂිත පැකට් තැපෑලට භාර දීම ලබන 21 වනදා සිදුකිරීමටයි සැලසුම් කර තිබුණේ.\nකෙසේ වෙතත්, දැනට මුද්‍රණය කර ඇති ඡන්ද පත්‍රිකා සඳහා මුදල් ගෙවීම් සිදු කරන තුරු තැපැල් ඡන්ද පත්‍රිකා භාරදිය නොහැකි බව රජයේ මුද්‍රණාලයාධිපතිනී ගංගානී ලියනගේ මැතිවරණ කොමිසම වෙත දැනුම් දී තිබුණා.\nමැතිවරණ කොමිසමේ සභාපති නිමල් පුංචිහේවා සඳහන් කළේ, තැපැල් ඡන්ද විමසීම සැලසුම් කළ පරිදි පැවැත්වීමට නම් ඉදිරි දින කිහිපය තුළ අදාළ ඡන්ද පත්‍රිකා ලැබිය යුතු බවයි.\nපවතින තත්ත්වය හමුවේ තැපැල් ඡන්ද පත්‍රිකා හෙට දිනය වනවිට කොමිසමට භාරදිය නොහැකි බවද මුද්‍රණාලයාධිපතිනිය සඳහන් කළා.\nකෙසේ වෙතත්, මැතිවරණ කොමිසමේ සභාපති නිමල් පුංචිහේවා සඳහන් කළේ ඉදිරි දින කිහිපය තුළ අදාළ ඡන්ද පත්‍රිකා ලැබුනහොත් තැපැල් ඡන්ද විමසීම සැලසුම් කළ පරිදි පැවැත්විය හැකි බවයි.\nඑසේම, ඡන්ද විමසීමට අදාළ මුද්‍රණ කටයුතු සදහා රුපියල් මිලියන 500ක මුදලක් වැයවනු ඇතැයි මුද්‍රණාලය ඇස්තමේන්තු කර තිබෙනවා.\nඉන් රුපියල් මිලියන 200ක් මුල් අවස්ථාවේදී ම ඉල්ලා සිටි බවයි මුද්‍රණාලයාධිපතිනිය සඳහන් කළේ.\nඅනතුරුව ඡන්ද විමසීමට අදාළ මුද්‍රණ කටයුතු ආරම්භ කෙරුණු අතර, ඒ අනුව රුපියල් මිලියන 200 ක පමණ මුද්‍රණ කටයුතු මේ වනවිට සිදුකර අවසන්ව ඇති බවද ඇය ප්‍රකාශ කළා.\nකෙසේ වෙතත්, ඒ වෙනුවෙන් තවමත් මුද්‍රණාලයට ලැබී ඇත්තේ රුපියල් මිලියන 40ක මුදලක් පමණක් බවයි මුද්‍රණාලයාධිපතිනිය කියා සිටියේ.\nඑසේම, මුදල් ප්‍රතිපාදන ලැබීමෙන් අනතුරුව ඡන්ද පත්‍රිකා මුද්‍රණය ඇතුළු ඡන්ද විමසීමට අදාළ අනෙකුත් මුද්‍රණ කටයුතු සිදුකිරීම සඳහා දින 30ක පමණ කාලයක් ගතවනු ඇති බවද මුද්‍රණාලයාධිපතිනි ගංඟානි ලියනගේ සඳහන් කළා.",
       "URL": "https://www.hirunews.lk/330320/පළාත්-පාලන-ආයතන-340ක-නිල-කාලය-අදින්-අවසන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=467"
}