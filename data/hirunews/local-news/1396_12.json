{
       "Source": "hirunews",
       "Timestamp": "Wednesday, 26 January 2022 - 15:34",
       "Headline": "අනාගතය ගැන බලාපොරොත්තු සමගින් ප්‍රහාරාත්මක පිතිකරු භානුක ගෙන් instagram ගිණුමේ සටහනක්",
       "News Content": "පෙබරවාරි දෙවන  සතියේ ආරම්භ වන ශ්‍රී ලංකා කණ්ඩායමේ ඔස්ට්‍රේලියා සංචාරයට එක්වන අවසන් 20 දෙනා අතරේ සුපිරි මැදපෙළ ප්‍රහාරාත්මක පිතිකරු භානුක රාජපක්ෂ ඇතුලත් වී නැහැ.\nහිටි හැටියේ ජාත්‍යන්තර ක්‍රිකට් ක්‍රීඩාවට සමුදීමට ගත් තීරණය හේතුවෙන් පසුගිය කාලසීමාවේදී දැඩි කතාබහට ලක්වූ භානුක ඒ වෙනුවෙන් ලද විවිධ ඉල්ලීම් හමුවේ සිය තීරණය හකුළා ගත්තා.\nඔස්ට්‍රේලියාව සමග පැවැත්වෙන තරග 5කින් සමන්විත 20යි 20 ක්‍රිකට් තරගාවලිය සඳහා භානුක ඇතුලත් කර නොතිබීම නැවත සමාජ මාධ්‍යයේ කතා බහට ලක්වී තිබෙනවා.\nභානුක රාජපක්ෂ ඔහුගේ මුහුණුපොත සහ ඉන්ස්ටග්‍රෑම් ගිණුම හරහා මේ සම්බන්ධයෙන් ඉතාම ධනාත්මක සටහනක් තබා තිබුණේ ඒ පැතිර යන බොහෝ ආරංචිවලට පිළිතුරක් සහ නැවතීමේ තිතක් ද තබමින්.\nගෙවීගිය පහුගිය සති දෙක හරිම කලබලකාරීයි. ඒක හරියට rollercoaster සවාරියක් වගේ.\nජාත්‍යන්තර ක්‍රිකට් ක්‍රීඩාවට සමු දෙන්නට මම තීරණය කිරීමත් සමඟම ක්‍රිකට් ක්‍රීඩාවට සෘජුවම සම්බන්ධ අය වගේම තවත් බොහෝ පාර්ශ්වකරුවන් මගෙන් ඒ තීරණය වෙනස් කරන ලෙස බොහෝ ඉල්ලීම් කළා.\nඔබ සැවොම දැන් දන්නා පරිදි, මම විශ්‍රාම යාමට ගත් තීරණය අවලංගු කර ඇති අතර නුදුරු අනාගතයේ දී මගේ රට නියෝජනය කිරීමට මම සම්පූර්ණයෙන්ම කැපවී සිටිනවා.\nජාත්‍යන්තර ක්‍රිකට් ක්‍රීඩාවෙන් ඉවත් වීමේ මගේ තීරණය කිසියම් මූල්‍යමය වාසියක් හෝ පුද්ගලික ළාභ ප්‍රයෝජනයක් මත සිදු වූවක් නොවන බව සඳහන් කිරීම වැදගත් යැයි මම මේ මොහොතේ සිතනවා.\nක්‍රීඩාවෙන් සමුගැනීමට මා ගත් තීරණයක් තීරණය හරහා මා කිසි විටෙකත් ඔබත් මමත් අතිශයින් ආදරය කරන මේ ක්‍රීඩාවට හානියක් කිරීමට අදහස් කළේ නැහැ.\nදැන් අපි සැම එක්ව ඉදිරියට ගොස් ශ්‍රී ලංකාව වෙනුවෙන් ජයග්‍රහණ ගෙන ඒමේ අපගේ පොදු අරමුණු කෙරෙහි අවධානය යොමු කිරීමට හැකිවීම ගැන මම සතුටු වෙනවා.\nපසුගිය සති දෙක ගෙවී ගිය වේගය සහ ඒ කාලය තුළ සිදුවුණු සෑම දෙයක්ම, සෑම අවස්ථාවක දීම මට සහාය දුන් ඔබ සැමට ස්තූතිවන්ත වන අතරම නුදුරු අනාගතයේ දිනක අපගේ සුන්දර දූපත නියෝජනය කරමින් ඔබට සතුටු විය හැකි සහ ආඩම්බර විය හැකි අවස්ථාවන් නිර්මාණය කරදීම සඳහා මාගේ උපරිම කැපවීම සිදුකරන බව මේ මොහොතේ කියන්න කැමතියි.\nගොඩක් ආදරෙන්\nBR54\nමේ අතර T20 තරග පහකින් සමන්විත ඕස්ට්‍රෙලියානු සංචාරය සඳහා එක් වීමට නියමිත ශ්‍රී ලංකා ක්‍රිකට් කණ්ඩායමේ අවසන් සංචිතය අද  ප්‍රකාශයට පත් කෙරුණා.\nමෙම සංචිතය සඳහා තරග තහනමකට ලක්ව සිටි ධනුෂ්ක ගුණතිලක, කුසල් මෙන්ඩිස් නැවත කැඳවා ඇති අතර පසුගියදා ජාත්‍යන්තර ක්‍රිකට් ක්‍රීඩාවෙන් විශ්‍රාම ගන්නා බව පවසා නැවත එම ලිපිය ආපසු හරවා ගත් භානුක රාජපක්ෂ කැඳවා නැහැ.\nවිසි දෙනකුගෙන් සමන්විත මෙම සංචිතය ක්‍රීඩා අමාත්‍යවරයාගේ අනුමැතිය සඳහා යොමු කිරීමට නියමිතයි.\nශ්‍රී ලංකා කණ්ඩායමේ ඔස්ට්‍රෙලියානු සංචාරය 2022 පෙබරවාරි 11 වන දින ආරම්භ කිරීමට නියමිත අතර ශ්‍රී ලංකා කණ්ඩායම සහ ඔස්ට්‍රෙලියානු කණ්ඩායම අතර පැවැත්වෙන තරග සිඩ්නි ක්‍රිකට් ක්‍රීඩාංගනය, මෙල්බර්න් ක්‍රිකට් ක්‍රීඩාංගනය සහ මනුකා ඕවල් ක්‍රිකට් ක්‍රීඩාංගනයේදී පැවැත්වීමටයි සැළසුම් කර ඇත්තේ.\nමේ අතර මෙම සංචාරයේදී ඔස්ට්‍රෙලියානු ක්‍රිකට් කණ්ඩායමේ සුපිරි පිතිකරුවන් යුගලයක් ලෙස සැලකෙන ඩේවිඩ් වෝනර් සහ මිෂෙල් මාෂ් විිවේක ගන්වන්නට ඔස්ට්‍රෙලියානු ක්‍රිකට් පාලක මණ්ඩලය තීරණය කර තිබෙනවා.\nමීට අමතරව ඔවුන්ගේ ප්‍රධාන පුහුණුකරු වන ජස්ටින් ළැංගර් ද එම තරගාවලියේදී ඔස්ට්‍රෙලියානු කණ්ඩායමේ පුහුණුකාර ධූරයයේ කටයුතු නොකරනු ඇති.\nඒ වෙනුවට සහාය පුහුණුකරු ඇන්ඩ්ෲ මැක්ඩොනල්ඩ් මෙම සංචාරය තුළ දී ඔස්ට්‍රෙලියා කණ්ඩායමට ගුරුහරුකම් දීමට නියමිතයි.\nඔස්ට්‍රේලියා සංචාරය සඳහා එක්වීමට නියමිත ක්‍රීඩා අමාත්‍යවරයාට යොමු කර ඇති ශ්‍රී ලංකා ක්‍රිකට් සංචිතය පහතින්.\nදසුන් ශානක – නායක, චරිත් අසලංක - උප නායක, අවිශ්ක ප්‍රනාන්දු, පැතුම් නිශ්ශංක, ධනුෂ්ක ගුණතිලක, කුසල් මෙන්ඩිස්, දිනේෂ් චන්දිමාල්,චාමික කරුණාරත්න, ජනිත් ලියනගේ, කමිල් මිෂාර, රමේෂ් මෙන්ඩිස්, වනිඳු හසරංග, ලහිරු කුමාර, නුවන් තුෂාර, දුෂ්මන්ත චමීර, බිනුර ප්‍රනාන්දු මහේෂ් තීක්ෂණ, ජෙෆ්රි වැන්ඩර්සේ, ප්‍රවීන් ජයවික්‍රම, ශිරාන් ප්‍රනාන්දු.\nමෙම සංචිතය සඳහා හිටපු ප්‍රහාරාත්මක ආරම්භක පිතිකරු කුසල් ජනිත් පෙරේරා හා හිටපු උපනායක ධනංජය ද සිල්වා ඇතුළත් නො වීම විශේෂත්වයක්.\nමේ අතර ශ්‍රී ලංකා ක්‍රිකට් කණ්ඩායමේ තුන් ඉරියව් ක්‍රීඩක දිල්රුවන් පෙරේරා අන්තර් ජාතික ක්‍රිකට් පිටියෙන් සමු ගන්නා බව ශ්‍රී ලංකා ක්‍රිකට් ආයතනය වෙත දැනුම් දී තිබෙනවා.\nඑහි ප්‍රධාන විධායක නිලධාරී ඈෂ්ලි ද සිල්වා සදහන් කළේ, ලිපියක් මගින් ඔහු මේ පිළිබදව දැනුම් දී ඇති බවයි.\nමෙරට දෙවැනි ඉහළම කඩුළුලාභී පිට දග පන්දු යවන්නා වන දිල්රුවන් පෙරේරා ටෙස්ට් තරඟ 43කදී කඩුලු 161ක් සහ අර්ධ ශතක 7ක් සමග ලකුණු 1303ක් රැස්කරගෙන සිටිනවා.\nශ්‍රී ලංකාව වෙනුවෙන් වැඩිම කඩුලු ලාභී පිට දඟ පන්දු යවන්නා වන්නේ හිටපු දඟ පන්දු යවන ක්‍රීඩක මුත්තයියා මුරලිදරන්.\nකෙසේ වෙතත් තවම ඔහු සමුගැනීමට හේතුව මෙතෙක් සඳහන් කර නැහැ.",
       "URL": "https://www.hirunews.lk/295253/අනාගතය-ගැන-බලාපොරොත්තු-සමගින්-ප්‍රහාරාත්මක-පිතිකරු-භානුක-ගෙන්-instagram-ගිණුමේ-සටහනක්",
       "Category": "Local News",
       "Parent URL": "https://www.hirunews.lk/local-news.php?pageID=1396"
}