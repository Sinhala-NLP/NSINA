{
       "Source": "hirunews",
       "Timestamp": "Tuesday, 19 July 2016 - 18:22",
       "Headline": "තෙවරප්පෙරුමගේ පාසල් ප්‍රශ්නය විසඳේ - දරුවන් 9 දෙනා මතුගම ශාන්ත මේරි විදුහලට",
       "News Content": "මීගහතැන්න කනිෂ්ඨ විද්‍යාලයට ඇතුළත් කිරීමට ගොස් අර්බුද රැසකට මුහුණපෑ දරුවන් 9 දෙනා මතුගම කලාපයේ ජනප්‍රියම පාසලක් වන මතුගම ශාන්ත මේරි විද්‍යාලයට ඇතුළත් කරගෙන තිබෙනවා.\nබස්නාහිර පළාත් මහ ඇමති ඉසුර දේවප්‍රිය සඳහන් කළේ ජනාධිපති මෛත්‍රිපාල සිරිසේනගේ මැදිහත්වීම මත එම පාසල දරුවන්ට ලබාදීමට කටයුතු කළ බවයි.\nපසුගිය කාලයේ මෙම සිද්ධිය මහත් ආන්දෝලනයකට ලක්වුණේ නියෝජ්‍ය අමාත්‍ය පාලිත තෙවරප්පෙරුම ඊට මැදිහත්වීමත් සමඟයි.\nමෙම දරුවන් මීගහතැන්න කනිෂ්ඨ විද්‍යාලයට ඇතුළත් කරගන්නා ලෙසට බල කරමින් ඔහු මාරාන්තික උපවාසයකද නිරතවුණා.\nපාසලට ගොස් ගෙළ වැළලා ගැනීමටද උත්සාහ කළ නියෝජ්‍ය අමාත්‍යවරයා සහ දරුවන්ගේ මව්වරුන් පසුව රක්ෂිත බන්ධනාගාර ගත කරනු ලැබුවේ මීගහතැන්න කනිෂ්ඨ විද්‍යාලයේ විදුහල්පතිවරයාට පහරදීමට තැත් කිරීම ඇතුලූ චෝදනා කිහිපයකටයි.\nමෙම සිද්ධිය අතරතුර නියෝජ්‍ය අමාත්‍ය පාලිත තෙවරප්පෙරුම කොළඹ පෞද්ගලික රෝහලකට ඇතුළත් කිරීමටද සිදුවූ අතර, එහිදී ඔහුට හෘද සැත්කමක් ද සිදුකළා.\nකෙසේ වෙතත් මෙම සිසුන් 9 දෙනා ඊයේ දිනයේදී මතුගම ශාන්ත  මේරි විදුහලට ඇතුළත් කරගත් බවයි බස්නාහිර පළාත් මහ ඇමති ඉසුර දේවප්‍රිය හිරු ප්‍රවෘත්ති අංශයට ප්‍රකාශ කළේ.\nමතුගම කලාපයේ ජනප්‍රිය පාසලකට මෙම ළමයින් 9 දෙනා ඇතුළත් කරගැනීමට හැකිවීමෙන් තම අරගලය ජයගත් බව නියෝජ්‍ය අමාත්‍ය පාලිත තෙවරප්පෙරුම සඳහන් කළා.\nඒ අනුව හෙට දිනයේදී දරුවන් රැගෙන තමන් එම පාසල වෙත යාමට කටයුතු කරන බවයි නියෝජ්‍ය අමාත්‍යවරයා කියා සිටියේ.",
       "URL": "https://www.hirunews.lk/138439/තෙවරප්පෙරුමගේ-පාසල්-ප්‍රශ්නය-විසඳේ-දරුවන්-9-දෙනා-මතුගම-ශාන්ත-මේරි-විදුහලට",
       "Category": "Local News",
       "Parent URL": "https://www.hirunews.lk/local-news.php?pageID=4958"
}