{
       "Source": "hirunews",
       "Timestamp": "Thursday, 27 October 2016 - 10:54",
       "Headline": "හෙරොයින් කිලෝ 2ක් සමඟ ඉන්දියානුවන් 3ක් අත්අඩංගුවට",
       "News Content": "මන්නාරම - සිලාවතුර - අරිප්පු මුහුදු සීමාවේදී මෙරටට ගෙන එමින් තිබූ හෙරොයින් කිලෝග්‍රෑම් දෙකක් සමඟ ඉන්දීය ධීවරයින් තුන්දෙනෙකු අද (27) අලූයම නාවික හමුදාව අත්අඩංගුවට ගෙන තිබෙනවා.\nධීවර කටයුතු වල නිරත වන මුවාවෙන් මෙරටට පැමිණ ඇති මොවුන් සමඟ නාවික හමුදා භාරයට ගනු ලැබූ කුඩා යාත්‍රාවක් ද වැඩිදුරට පරීක්ෂණ සඳහා කොළඹ මත්ද්‍රව්‍ය කාර්යාංශයට භාරදෙන බවයි නාවික හමුදාව සඳහන් කළේ.\nඅත්අඩංගුවට ගත් හෙරොයින් තොගයේ දළ වටිනාකම රුපියල් කෝටි දෙකකට ආසන්න බවද වාර්තා වනවා.\nකෙසේ වෙතත් නාවික හමුදාව නිවේදනයක් නිකුත් කරමින් කියා සිටියේ පසුගිය ඔක්තොම්බර් මස 18 වැනිදා අරිප්පු ප්‍රදේශයේදී නාවික හමුදා සෙබලූන් තුන්දෙනෙකුට පහරදීම සහ හොරොයින් අත්අඩංගුවට ගැනීමේ සිද්ධිය අතර සම්බන්ධයක් පවතින්නේ දැයි සැකයක් පවතින බවයි.\nඅරිප්පු ගම්වාසීන් පිරිසක් සොරකමේ ගියා යැයි පවසමින් නාවික හමුදාවේ බුද්ධි අංශයේ දෙදෙනෙකුට සහ තවත් නාවික හමුදා සෙබලෙකුට පහර දී තිබුණා.\nරට තුලට මත්ද්‍රව්‍ය රැගෙන ඒම වැලැක්වීමට උත්සහ කළ මෙම නිලධාරීන්ගේ කටයුතු අවහිර කිරීමේ පෙර සූදානමක් ලෙස සැලසුම් සහගතව අදාල පහරදීම සිදු කළේද යන්න සැකයක් පවතින බවද නාවික හමුදාව නිකුත් කළ නිවේදනයේ දැක්වෙනවා.\nමත්ද්‍රව්‍ය ජාවාරම තවදුරටත් පහසුවෙන් කරගෙන යාම සඳහා නාවික හමුදාව මෙම ප්‍රදේශයෙන් ඉවත් කිරීමේ කුමන්ත්‍රණයක් ක්‍රියාත්මක වන්නේ ද යන්න මෙම සිද්ධියත් සමඟ මතුවන තවත් සැකයක් බවද එහි සඳහන්.",
       "URL": "https://www.hirunews.lk/146185/හෙරොයින්-කිලෝ-2ක්-සමඟ-ඉන්දියානුවන්-3ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4820"
}