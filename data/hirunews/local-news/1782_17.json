{
       "Source": "hirunews",
       "Timestamp": "Sunday, 01 August 2021 - 8:23",
       "Headline": "නොදිරන ලන්ච්ෂිට් අද සිට තහනම්",
       "News Content": "පොලිතීන්වලින් නිෂ්පාදනය කරනු ලබන නොදිරන ලන්ච් ෂීට් භාවිතය අද සිට තහනම් කෙරෙනවා.\nපරිසර අමාත්‍ය මහින්ද අමරවීර කියා සිටියේ ඒවා නිෂ්පාදනය හා බෙදා හැරීමද අද සිට තහනම් කෙරෙන බවයි.\nමේ අතර, වහාම භාවිතයෙන් ඉවත් කිරීම සඳහා තවත් පොලිතීන් හා ප්ලාස්ටික් නිෂ්පාදන වර්ග 8ක් තහනම් කිරීමේ ලැයිස්තුවක් අමාත්‍ය මණ්ඩලයට ඉදිරිපත් කිරීමට කටයුතු කරන බවද අමාත්‍යවරයා පසුගියදා ප්‍රකාශ කළා.\nඒ අනුව, එක් වරක් භාවිත කරන බීම බට හා කලතන, තනි භාවිත ප්ලාස්ටික් වලින් නිෂ්පාදිත හැදි, ගෑරප්පු, යෝගට් හැඳි සහ පිහි මෙන්ම, නියමිත පරිමාවට අඩු සිලිසිලි බෑග්, ප්ලාස්ටික් ඉදිආප්ප වට්ටි, පොලිතින් යොදා ඇසුරුම් කරන සුවඳකූරු හා පහන්තිර ඇසුරුම්, ප්ලාස්ටික් මල්මාලා සහ ප්ලාස්ටික් කෝප්ප ද එම තහනම් කෙරෙන ලැයිස්තුවට ඇතුළත්.",
       "URL": "https://www.hirunews.lk/278548/නොදිරන-ලන්ච්ෂිට්-අද-සිට-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=1782"
}