{
       "Source": "hirunews",
       "Timestamp": "Monday, 08 May 2023 - 6:36",
       "Headline": "හදිසි ගින්නකින් කාන්තාවක් මරුට",
       "News Content": "කලවංචිකුඩි, වෙම්බු පාර, මාන්කාඩු ප්‍රදේශයේ දී ඊයේ(07) ගින්නකට හසු වී කාන්තාවක් මියගොස් ඇති බව පොලිසිය පවසනවා.\nමෙම මියගිය කාන්තාව අසනීප තත්ත්වයක් හේතුවෙන් ඇවිදීමට නොහැකිව නිවසේ ඇඳක් මත සිට ඇති බවත්, නිවසේ දල්වන දුම් තැටියක් ඇඳ ආසන්නයේ තබාගෙන නින්දට ගොස් සිටිය අතරතුර දී මෙම අනතුර සිදු වී ඇති බවත් වැඩිදුර විමර්ශනවල දී අනාවරණය වී තිබෙනවා.\nමියගිය තැනැත්තිය වයස අවුරුදු 74ක් වන එම ප්‍රදේශයේ ම පදිංචිකාරියක් වන බවත්, මෘත දේහය මඩකලපුව රෝහලේ මෘත ශරීරාගාරයේ තැම්පත් කර තිබෙන බවත් පොලිසිය පවසනවා.\nමෙම සිදුවීම සම්බන්ධයෙන් කලවංචිකුඩි පොලිසිය වැඩිදුර විමර්ශන ක්‍රියාත්මක කරනු ලබයි.\nඑමෙන්ම ඊයේ(07) දින සවස් කාලයේ දංඕවිට, හොරගස්මංකඩ හන්දිය ආසන්නයේ පිහිටා ඇති පුද්ගලික රබර් කම්හලක ගොඩනැඟිල්ලේ කොටසකද ගින්නක් හටගෙන තිබෙනවා.\nගින්න හේතුවෙන් පුද්ගල හානි කිසිවක් වාර්තා වී නොමැති බවත් දේපල හානි පමණක් සිදුව ඇති බවත් පොලිසිය පවසනවා.\nගම්පහ ගිනි නිවීමේ ඒකකය සහ දංඕවිට පොලිසියේ නිලධාරීන් විසින් ගින්න මැඩපැවැත්වීමට කටයුතු කර ඇති අතර ගින්නට හේතුව මෙතෙක් අනාවරණය වී නොමැති බවයි සඳහන්.",
       "URL": "https://www.hirunews.lk/334551/හදිසි-ගින්නකින්-කාන්තාවක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=361"
}