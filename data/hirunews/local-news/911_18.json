{
       "Source": "hirunews",
       "Timestamp": "Friday, 26 August 2022 - 18:48",
       "Headline": "නිදහස ලැබුණු රංජන්ට පූර්ණ සිවිල් අයිතිවාසිකම් හිමි ද?",
       "News Content": "අද (26) දින ජනාධිපති විශේෂ සමාවක් යටතේ නිදහස් වූ හිටපු පාර්ලිමේන්තු මන්ත්‍රී රංජන් රාමනායක හට මෙරට සාමාන්‍ය පුරවැසියකුට හිමිවන පූර්ණ සිවිල් අයිතිවාසිකම් හිමි වන්නේ නැහැ.\nඒ ඔහු මෙරට ආණ්ඩුක්‍රම ව්‍යවස්ථාවේ 34 (1) (ඈ) වගන්තිය යටතේ නිදහස ලැබීම හේතුවෙන්.\nමෙරට ආණ්ඩුක්‍රම ව්‍යවස්ථාවේ 34 වැනි වගන්ති යටතේ, දැක්වෙන්නේ ශ්‍රී ලංකා ජනරජයේ ජනාධිපති වරයෙකුට සිරගත වූවෙකු වෙනුවෙන් ලබා දිය හැකි විශේෂ ජනාධිපති සමාවන් පිළිබඳව යි.\nඒ අනුව ශ්‍රී ලංකා ප්‍රජාතාන්ත්‍රික සමාජවාදී ජනරජයේ - 34 (1) වගන්තිය යටතේ ශ්‍රී ලංකා ජන රජයේ කවර වූ හෝ අධිකරණයකදී වරදකරු කරන ලද කවර හෝ වරදකරුවෙකුට -\n(අ) සම්පූර්ණ සමාවක් හෝ නිත්‍යනුකූල කොන්දේසි සහිත සමාවක් හෝ දීමට,\n(ආ) නියම කරන ලද යම් දඬුවමක් ක්‍රියාත්මක කිරීම කාල සීමාවක් නොමැතිව හෝ සුදුසු\nයැයි ජනාධිපතිවරයා කල්පනා කරන කාල සීමාවක් ඇතිව හෝ කල් තැබීමට,\n(ඇ) ඒ වරදකරුට නියම කරන ලද දඬුවමක් වෙනුවට ලිහිල් දඬුවමක් නියම කිරීමට හෝ,\n(ඈ) නියම කරන ලද දඩුවමක් මුළුමනින්ම නිෂ්ප්‍රභ කිරීමට හෝ ඉන් කොටසක් අඩු කිරීමට\nද, එකී වරදකරු කළ වරද හේතු කොටගෙන ඔහුගෙන් ජන රජයට අයවිය යුත්තා වූ\nයම්කිසි දණ්ඩනයක් මුළුමනින් ම නිෂ්ප්‍රභ කිරීමට හෝ ඉන් කොටසක් අඩු කිරීමට ද,\nඑකී වරදකරු කිරීම හේතුකොට ගෙන ඔහුට අයත් වස්තුවක් රාජසන්තක විය යුත්තේ\nනම්, එසේ රාජ සන්තක විය යුතු වස්තුවෙන් කොටසක් පමණක් රජයට ගැන්වීමට\nහෝ ඒ වස්තුව රාජසන්තක කිරීම මුළුමනින් ම අත්හිටුවීමට,\nජනාධිපතිවරයාට බලය ඇත්තේ ය:\nයනුවෙන් සඳහන් වී තිබෙනවා.\nකෙසේ වෙතත් අද පැවති මාධ්‍ය හමුවක දී විපක්ෂ නායක සජිත් ප්‍රේමදාස අවධාරණය කළේ හිටපු පාර්ලිමේන්තු මන්ත්‍රී රන්ජන් රාමනායක හට ජනාධිපති විශේෂ සමාව හිමිවී ඇත්තේ 34 1 (ඈ) වගන්තිය යටතේ බවයි.\nඒ අනුව හිටපු පාර්ලිමේන්තු මන්ත්‍රී රංජන් රාමනායකට හිමිවී ඇත්තේ අර්ධ සිවිල් අයිතිවාසිකම් සහිත නිදහසක් බවටයි විපක්ෂ නායක සජිත් ප්‍රේමදාස සඳහන් කරන්නේ.\nයම් හෙයකින් රංජන් රාමනායක හට 34 (2) වගන්තිය යටතේ අදාල ජනාධිපති සමාව පිරිනැමු වේ නම් ඔහුට නැවතත් මෙරට සාමාන්‍ය සිවිල් වැසියකුට හිමි වන සියලු සිවිල් අයිතිවාසිකම් හිමිවන බව විපක්ෂනායකවරයා මෙහි දී පෙන්වා දුන්නා.\nඔහු වැඩිදුරටත් අවධාරණය කළේ එවැනි සමාවක් හිටපු පාර්ලිමේන්තු මන්ත්‍රී වරයාට ලබා දුන්නේ නම් ඔහුට නැවතත් දේශපාලනය කිරීමේ සහ පාර්ලිමේන්තුවට පිවිසීමේ අවස්ථාව ද හිමිවනු ඇති බවයි.\nඒ අනුව ශ්‍රී ලංකා ප්‍රජාතාන්ත්‍රික සමාජවාදී ජනරජයේ - 34 (2) වගන්තිය යටතේ දැක්වෙන්නේ,\n(2) ජනාධිපතිවරයා විසින්, 89 වන ව්‍යවස්ථාවේ (ඈ),(ඉ),(ඊ),(උ) හෝ (ඌ) ඡේදයේ හෝ\n91 වන ව්‍යවස්ථාවේ (1) අනුව්‍යවස්ථාවේ (උ) ඡේදයෙහි හෝ දැක්වෙන\nනුසුදුසුකකමකට පාත්‍ර ව සිටින්නා වූ හෝ පාත්‍ර වන්නාවූ හෝ යම්කිසි තැනැත්තෙකු\nසම්බන්ධයෙන් -\n(අ) සම්පූර්ණ සමාවක් හෝ නීත්‍යානුකූල කොන්දේසි සහිත සමාවක් හෝ දිය හැක්කේ ය;\nනැතහොත්\n(ආ) එම නුසුදුසුකමේ කාල සීමාව අඩු කළ හැක්කේ ය.\nයනුවෙන්.",
       "URL": "https://www.hirunews.lk/313809/නිදහස-ලැබුණු-රංජන්ට-පූර්ණ-සිවිල්-අයිතිවාසිකම්-හිමි-ද",
       "Category": "Local News",
       "Parent URL": "https://www.hirunews.lk/local-news.php?pageID=911"
}