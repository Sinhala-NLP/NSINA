{
       "Source": "hirunews",
       "Timestamp": "Sunday, 29 May 2022 - 17:16",
       "Headline": "ශ්‍රී ලංකාවට ඇමරිකාවේ අඛණ්ඩ සහය",
       "News Content": "විදේශ කටයුතු අමාත්‍ය මහාචාර්ය.ජී එල් පීරිස් එක්සත් ජනපද තානාපති ජුලී චන්ග් හමුවී සාකච්ඡා කර තිබෙනවා.\nපසුගිය සිකුරාදා විදේශ කටයුතු අමාත්‍යාංශයේ හමුව සිදුවූ අතර එහිදී ද්විපාර්ශ්වික සබඳතා, මෙරට වත්මන් ප්‍රගතිය සහ රට මුහුණ දෙන අභියෝග අවම කරගැනීම සඳහා ජාත්‍යන්තර ප්‍රජාවේ සහය ලබාගැනීම යන කරුණු පිළිබඳ පුළුල් සාකච්ඡා පැවැත් වූ බවයි එම අමාත්‍යංශය නිවේදනය කළේ.\nජනතාව මුහුණ දෙන දුෂ්කරතා අවම කරගැනීම සඳහා කෙටි කාලීන සහ දිගු කාලීන විසඳුම් ලබාදීමට මෙන්ම පැහැදිලි ක්‍රියාකාරී සැලැස්මක් ක්‍රියාත්මක කිරීම සඳහා ගත හැකි සියලුම ක්‍රියාමාර්ග සොයා බැලීම කෙරෙහි රජයේ අවධානය යොමු වී ඇති බව විදේශ අමාත්‍යවරයා මෙහිදී ප්‍රකාශ කළා.\nමෙවැනි පසුබිමක් තුළ ශ්‍රී ලංකාව බහුපාර්ශ්වික සංවිධාන ඇතුළු ජාත්‍යන්තර ප්‍රජාව දක්වන හිතෛශී බව සහ ඔවුන් ලබා දෙන සහය ඉතා අගය කරන බවයි ඔහු සඳහන් කළේ.\nශ්‍රී ලංකාවේ ආර්ථික අභියෝග අවම කරගැනීම සඳහා ද්විපාර්ශ්වික සහ බහුපාර්ශ්වික මාර්ග ඔස්සේ එක්සත් ජනපදය සහ අනෙකුත් රටවලින් ලැබෙන අඛණ්ඩ සහයෝගය දිරිමත් කරන ලෙසද විදේශ කටයුතු අමාත්‍යවරයා ඉල්ලා තිබෙනවා.\nඅදහස් ප්‍රකාශ කිරීමේ අයිතිය සහ රැස්වීමේ නිදහස පිළිබඳ සියලු දෙනාගේ අයිතිවාසිකම්වලට ගරු කරමින් රටේ නීතියේ සහ සාමයේ ආධිපත්‍යය ප්‍රවර්ධනය කිරීමට සහ පවත්වාගෙන යාමට රජය දරන ප්‍රයත්න පිළිබඳව ද විදේශ කටයුතු අමාත්‍වරයා එක්සත් ජනපද තානාපතිනිය දැනුම්වත් කළා.\nආණ්ඩුක්‍රම ව්‍යවස්ථාවේ 21 වැනි සංශෝධන කෙටුම්පත සම්බන්ධයෙන් විවිධ දේශපාලන පක්ෂ සමඟ පැවති සාකච්ඡා පිළිබඳව ද ඔහු තානාපතිනිය දැනුම්වත් කළ බවයි විදේශ කටයුතු අමාත්‍යංශය කියාසිටියේ.\nතවද, වත්මන් ආර්ථික අභියෝග මධ්‍යයේ වුවද සංහිඳියාව හා සබැඳි ගැටලු විසඳීමට රජය පූර්ණ වශයෙන් කැපවී සිටින බවද අමාත්‍යවරයා තානාපති චන්ග් මැතිනිය හමුවේ තහවුරු කළා.\nඑක්සත් ජනපදය ශ්‍රී ලංකාවේ මිතුරෙකු බවත් රට තුළ පවතින අභියෝග පිළිබඳව එක්සත් ජනපදය මනා අවබෝධයකින් පසුවන බවත් තානාපතිනිය සඳහන් කර තිබෙනවා.\nමෙම දුෂ්කර අවස්ථාවේ දී එක්සත් ජනපදය ශ්‍රී ලංකාවට සිය අඛණ්ඩ සහය පිරිනමන බවයි ඇය වැඩිදුරටත් කියාසිටියේ.",
       "URL": "https://www.hirunews.lk/305623/ශ්‍රී-ලංකාවට-ඇමරිකාවේ-අඛණ්ඩ-සහය",
       "Category": "Local News",
       "Parent URL": "https://www.hirunews.lk/local-news.php?pageID=1134"
}