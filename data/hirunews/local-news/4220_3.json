{
       "Source": "hirunews",
       "Timestamp": "Tuesday, 14 November 2017 - 9:41",
       "Headline": "සඳුදා සිට වෛද්‍ය පීඨ සිසුන් දේශනවලට",
       "News Content": "ලබන සඳුදා සිට නැවතත් දේශන වලට සහභාගි වීමට තීරණය කළ බව වෛද්‍ය පීඨ ශිෂ්‍ය ක්‍රියාකාරී කමිටුව පවසනවා.\nඑහි කැදවුම්කරු රයන් ජයලත් කියා සිටියේ වෛද්‍ය පීඨ ශිෂ්‍ය ක්‍රියාකාරී කමිටුව ඊයේ රාත්‍රියේ රැස්වී මෙම තීරණයට එළඹුණු බවයි.\nසයිටම් අර්බුදය හේතුවෙන් මාස 10ක පමණ කාලයක් රජයේ වෛද්‍ය විද්‍යාලවල සිසුන් පන්ති වර්ජනයක නිරත වුණා.\nවිශ්වවිද්‍යාල උපකුලපතිවරුන්ගේ සංගමය ද පසුගිය 12 වන දා සිසුන්ගෙන් ඉල්ලා සිටියේ සයිටම් ගැටළුව නිරාකරණය කිරීම සඳහා රජය අවශ්‍ය පියවර ගෙන ඇති බැවින් සිසුන්ට දේශනවලට සහභාගි වන ලෙසයි.\nමාළඹේ සයිටම් පෞද්ගලික වෛද්‍ය පීඨය අහෝසි කිරීමට රජය පසුගිය මස 29 වන දා තීරණය කළා.\nවෛද්‍ය නෙවිල් ප්‍රනාන්දු සහ ඔහුගේ පවුලේ හිමිකාරීත්වය දරමින් ලාභ පදනම් කර ගත් ආයතනය අහෝසි කර ලාභ නොලබන ආයතනයක් ස්ථාපිත කිරීමට අපේක්ෂා කරන බවයි රජය එහිදී ප්‍රකාශ කළේ.\nසයිටම් පෞද්ගලික වෛද්‍ය පීඨය සම්බන්ධයෙන් මතුව තිබූ ගැටළුව නිරාකරණය කිරීම සඳහා ජනාධිපතිවරයා විසින් පත් කළ කමිටුවේ විසඳුම් වලට අනුව සියලු පාර්ශවකරුවන්ට සාධාරණ වන සහ රජයේ ප්‍රතිපත්තියට අනුකූල වන ස්ථීර විසඳුමක් ලබාදීම සඳහා යෝජනා 8ක් ද එමගින් ඉදිරිපත් කර තිබුණා.",
       "URL": "https://www.hirunews.lk/175978/සඳුදා-සිට-වෛද්‍ය-පීඨ-සිසුන්-දේශනවලට",
       "Category": "Local News",
       "Parent URL": "https://www.hirunews.lk/local-news.php?pageID=4220"
}