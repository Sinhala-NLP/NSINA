{
       "Source": "hirunews",
       "Timestamp": "Tuesday, 08 November 2022 - 10:09",
       "Headline": "ආංශික අධීක්ෂණ කාරක සභාවලට සාමාජිකයන් පත් කිරීම ගැන කතානායකගෙන් ප්‍රකාශයක්",
       "News Content": "ආංශික අධීක්ෂණ කාරක සභා වලට සාමාජිකයින් පත් කිරීම සම්බන්ධයෙන් අද රැස්වන පාර්ලිමේන්තු කටයුතු පිළිබඳ කාරක සභාවේදී අවසන් තීරණයකට, එළඹෙන බව කතානායක මහින්ද යාපා අබේවර්ධන ප්‍රකාශ කළා.\nපාර්ලිමේන්තුවේ කටයුතු ආරම්භ කරමින් සිය නිවේදනය යටතේ කතානායකවරයා සඳහන් කළේ බැංකුකරණය හා මූල්‍ය සේවා පිළිබඳ, ආර්ථික ස්ථායිකරණ, ක්‍රම හා විධි පිළිබඳ ආංශික අධීක්ෂණ කාරක සභා තුනේ පත් කිරීම් ද අද (08) රැස් වන පාර්ලිමේන්තු කටයුතු පිළිබඳ කාරක සභාවේ දී සහ තේරීම්කාරක සභාවේ දී සිදු කරන බව යි.\nපාර්ලිමේන්තු ආංශික කාරක සභා 17ක් පිහිටුවිය යුතු වුවත් ඒවායේ සභාපතිවරුන් පත් නො කිරීම සම්බන්ධයෙන් අප්‍රසාදය පළ කරමින් පසුගිය දා ජනාධිපතිවරයා විසින් කතානායකවරයාට ලිපියක් ද යොමුකර තිබුණා.\nඑමෙන්ම, එකතු කළ අගය මත බදු සංශෝධන පනත් කෙටුම්පතට සහ දේශීය ආදායම් බදු පනත් කෙටුම්පතට අදාළ ව ශ්‍රේෂ්ඨාධිකරණයට ඉදිරිපත් වූ පෙත්සම් 8ක පිටපත් ද තමන් වෙත ලැබී ඇති බව ද කතානායක මහින්ද යාපා අබේවර්ධන ප්‍රකාශ කළා.",
       "URL": "https://www.hirunews.lk/319865/ආංශික-අධීක්ෂණ-කාරක-සභාවලට-සාමාජිකයන්-පත්-කිරීම-ගැන-කතානායකගෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=750"
}