{
       "Source": "hirunews",
       "Timestamp": "Saturday, 22 August 2020 - 18:05",
       "Headline": "ශ්‍රී ලංකාවේ කොරෝනා වෛරස් ආසාදිතයන් ගණන 2943ක් දක්වා ඉහළට",
       "News Content": "ශ්‍රී ලංකාවේ කොරෝනා වෛරස් ආසාදිතයන් සංඛ්‍යාව 2943ක් දක්වා ඉහළ ගොස් තිබෙනවා.\nඒ අද දිනයේ තවත් ආසාදිතයන් දෙදෙනෙකු හඳුනා ගැනීමත් සමගයි.\nඑම ආසාදිතයන් කුවේට් රාජ්‍යයේ සිට පැමිණ නිරෝධායනයට ලක්වෙමින් සිටින දෙදෙනෙක්.\nමේ වන විට මෙරටින් හමුවී ඇති ආසාදිතයන්ගෙන් රෝහල්ගතව ප්‍රතිකාර ලබන්නේ 134 දෙනෙකු පමණයි.\nසුවය ලැබූ 2798 දෙනෙකු නිවෙස් වෙත පිටත්ව ගොස් ඇති අතර සිදුවූ මරණ සංඛ්‍යාව 11ක්.\nමේ අතර, කොරෝනා වසංගතය හේතුවෙන් පැමිණීමට නොහැකිව මැලේසියාවේ රැදී සිටි ශ්‍රී ලාංකිකයින් 291 දෙනෙකු අද පස්වරුවේ දිවයිනට පැමිණියා.\nශ්‍රී ලංකන් ගුවන් සේවයට අයත් යානයකින් මෙම පිරිස මැලේසියාවේ ක්වාලාලාම්පූර් නුවර සිට කටුනායක ජාත්‍යන්තර ගුවන්තොටුපල වෙත පැමිණි බවයි හිරු ගුවන්තොටුපල වාර්තාකරු සඳහන් කළේ.\nඔවුන් කටුනායක ගුවන්තොටුපලේදී පී.සී.ආර්. පරීක්ෂණවලට ලක් කිරීමෙන් අනතුරුව නිරෝධායන කටයුතු සඳහා පිටත් කර යැවීමට පියවර ගෙන තිබෙනවා.\nමේ අතර, දෙවන කොරෝනා රැල්ලක් පැතිර යාමේ අවදානම හේතුවෙන් දකුණු කොරියාව රට පුරා කොරෝනා මර්දන පාලන සීමාවන් නැවතත් දැඩි කිරීමට තීරණය කර තිබෙනවා.\nපළමු කොරෝනා රැල්ල සාර්ථකව පාලනය කළ දකුණු කොරියාවෙන් අද දිනයේදී ද, නව කොරෝනා ආසාදිතයින් 332 දෙනෙකු වාර්තා වී ඇති අතර, ඒ පසුගිය මාර්තු මාසයෙන් අනතුරුව, වාර්තා වූ ඉහළම දෛනික අගයයි.\nලොව පුරා කොරෝනා ආසාදිතයින් දෙකෝටි තිස්එක් ලක්ෂ 49,739ක් මේ වනවිට වාර්තා වී ඇති අතර, මරණ සංඛ්‍යාව සටහන් වන්නේ අට ලක්ෂ 3807ක් ලෙසයි.",
       "URL": "https://www.hirunews.lk/248390/ශ්‍රී-ලංකාවේ-කොරෝනා-වෛරස්-ආසාදිතයන්-ගණන-2943ක්-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=2505"
}