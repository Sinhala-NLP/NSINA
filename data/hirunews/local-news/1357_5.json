{
       "Source": "hirunews",
       "Timestamp": "Monday, 14 February 2022 - 13:54",
       "Headline": "කුරානයේ පිටු පිළිස්සූ පුද්ගලයෙකු පාකිස්ථානයේදී ඝාතනය කෙරේ",
       "News Content": "කුරානයේ පිටු පුළුස්සා දැමූ බවට චෝදනා කරමින් පුද්ගලයෙකු පාකිස්ථානයේ පන්ජාබ් ප්‍රාන්තයේ කානේවාල් දිස්ත්‍රික්කයේ දී ඝාතනය කර තිබෙනවා.\nඊට සම්බන්ධ 80 දෙනෙකුට අධික පිරිසක් මේ වනවිට අත්අඩංගුවට ගෙන ඇති බවයි පොලීසිය සඳහන් කළේ.\nපන්ජාබ් ප්‍රාන්තයේ සියල්කොට් නගරයේ කර්මාන්තශාලාවක සේවය කරමින් සිටි ශ්‍රී ලාංකිකයෙකු වන ප්‍රියන්ත කුමාර පහර දී මරාදමා ගිනි තැබීම සිදු කර මාස දෙකකට පසුව මෙම සිදුවීම වාර්තාවීම විශේෂත්වයක්.\nඅදාළ පුද්ගලයා සැකකරුවන් විසින් පැහැරගැනීමට පෙර ඔහු පොලිස් අත්අඩංගුවේ සිට ඇති බව විදෙස් මාධ්‍ය වාර්තා කළා.\nපාකිස්ථාන අග්‍රාමාත්‍ය ඉම්රාන් ඛාන් සඳහන් කළේ, මෙම සිද්ධිය සම්බන්ධයෙන් විධිමත් විමර්ශනයක් සිදු කර වරදකරුවන්ට දැඩි ව නීතිය ක්‍රියාත්මක කරන බවයි.\nඑසේම රාජකාරිය පැහැර හැරි පොලිස් නිලධාරීන් සම්බන්ධයෙන්ද සොයා බලන බව පාකිස්ථාන අග්‍රාමාත්‍යවරයා අවධාරණය කළා.\nමෙම පුද්ගලයාට අමානුෂික අන්දමින් පොලුවලින් පහර දී ඝාතනය කිරීමෙන් අනතුරුව සැකකරුවන් විසින් සිරුර ගසක එල්ලා ඇති බව ද සඳහන්.",
       "URL": "https://www.hirunews.lk/296986/කුරානයේ-පිටු-පිළිස්සූ-පුද්ගලයෙකු-පාකිස්ථානයේදී-ඝාතනය-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1357"
}