{
       "Source": "hirunews",
       "Timestamp": "Saturday, 01 April 2023 - 15:52",
       "Headline": "54 වැනි සුනිල මහා සංග්‍රාමය ඇරඹෙයි - විහඟ මලිත්ගෙන් විශිෂ්ට ඉනිමක්",
       "News Content": "54 වැනි වරටත් පැවැත්වෙන සුනිල මහා සංග්‍රාමය අද (01) ආරම්භ වුණා.\nඒ දකුණු පළාතේ සුප්‍රසිද්ධ ප්‍රධාන පෙළේ පාසල් ද්විත්වයක් වන අම්බලන්ගොඩ දේවානන්ද විද්‍යාලය සහ ධර්මාශෝක විද්‍යාලය අතරයි.\nපළමුව කාසියේ වාසිය දිනු සත්කාරක ධර්මාශෝක විද්‍යාලයේ ආරාධනය මත පළමුව පන්දුවට පහරදීමේ අවස්ථාව දෙව්නදයින්ට හිමිවුණා.\nඒ අනුව පිටියට පිවිසි දෙව්නද පිතිකරුවන්ට ධම්සෝ පන්දු යවන්නන් ලෙහෙසියෙන් සාර්ථක වන්නට ඉඩකඩ ලබා දුන්නේ නැහැ.\nආරම්භක පිතිකරුවන් ලෙස පිටියට පිවිසි මයුර මල්ෂාන් සමගින් ශෙහාන් රශ්මික හට සාර්ථක ලකුණු පුවරුවක් නිර්මාණය කිරීමට ඉඩ හසර වෙන් වූයේ නැහැ.\nපන්දු 06කට පමණක් පිටියෙහි රැඳී සිටි ශෙහාන් රශ්මිකව කිසිදු ලකුණක් ලබානොදී යළිත් ක්‍රීඩාගාරයට හරවා යැවීමට ධම්සෝ පිලේ චානක ජනංග සමත් වුණා.\nදෙව්නද ඉනිම හැඩ කළේ විහඟ මලිත් විසින්.\nමලිත් පන්දු 76කට ලකුණු 54ක් ලබා ගත්තා.\nවිහඟ මලිත් දැවී ගියේ ජිතිර සන්සිකගේ පන්දුවක් හමුවේයි.\nදෙව්නද කණ්ඩායම වෙනුවෙන් මයුර මල්ෂාන් ලකුණු 19ක් ද සිතුම් විහංග ලකුණු 22ක් ද ලබා ගත්තා.\nධම්සෝවරුන් වෙනුවෙන් මේ වනවිට වැඩිම කඩුලුලාභියාව සිටින්නේ පැතුම් මලිත් වන අතර ඔහු දෙව්නදයින්ගෙන් උදුරාගත් කඩුලු සංඛ්‍යාව ලකුණු 40කට 03ක්.\nචානක ජනංග කඩුලු 02ක් ද සෙනිත හැලඹගේ කඩුලු 02ක් සහ ඉෂාන් අනුරාධ එක් කඩුල්ලක් ද බිඳ දැමුවා.\nමේ වනවිට තම පළමු ඉනිම වෙනුවෙන් ක්‍රීඩා කරන දෙව්නද කණ්ඩායම කඩුලු 09ක් දැවී ලබාගෙන සිටින ලකුණු සංඛ්‍යාව 185ක්.\nපිටියේ රැඳී සිටින්නේ රවිඳු ද සිල්වා සමගින් දනිඳු ඉරෝෂ් යි.",
       "URL": "https://www.hirunews.lk/331457/54-වැනි-සුනිල-මහා-සංග්‍රාමය-ඇරඹෙයි-විහඟ-මලිත්ගෙන්-විශිෂ්ට-ඉනිමක්",
       "Category": "Local News",
       "Parent URL": "https://www.hirunews.lk/local-news.php?pageID=440"
}