{
       "Source": "hirunews",
       "Timestamp": "Saturday, 12 August 2023 - 13:48",
       "Headline": "IMF සමාලෝචන රැස්වීම සැප්තැම්බර් 11 සිට",
       "News Content": "ජාත්‍යන්තර මූල්‍ය අරමුදලේ සමාලෝචන රැස්වීම සැප්තැම්බර් මස 11 වනදා සිට 19 වනදා දක්වා පැවැත්වෙන බවත්, ඉන් අනතුරුව ශ්‍රී ලංකාව ඉල්ලූ ණය මුදලේ දෙවන වාරිකය ලැබෙනු ඇති බවත් තමන් විශ්වාස කරන බව මුදල් රාජ්‍ය අමාත්‍ය රංජිත් සියඹලාපිටිය ප්‍රකාශ කළා.\nරුවන්වැල්ල ප්‍රදේශයේදී මාධ්‍ය වෙත අද අදහස් දක්වමිනුයි ඔහු මේ බව කියා සිටියේ.\nඑමෙන්ම මුදල් රාජ්‍ය අමාත්‍ය ෂෙහාන් සේමසිංහ කියා සිටියේ ශ්‍රී ලංකාවට ආසන්තම අසල්වැසියා ලෙස මෙරට ආර්ථික වර්ධනය කෙරෙහි ඉන්දියාවේ සහයෝගය අගය කරන බවයි.\nඔහු මේ බව කියා සිටියේ කොළඹ කොටස් වෙළඳපොල විසින් ඉන්දීය කර්මාන්ත සම්මේලනය සහ කොටස් තැරැව්කාර සමාගම් සමඟ එක්ව සංවිධාන කළ ඉන්වෙස්ට් ශ්‍රී ලංකා ඉන්දියා - චෙන්නායි සහ මුම්බායි සංසදයට එක්වෙමින්.\nමේ අතර තලපත් මසුන්, කොප්පරා හා කට්ටා මසුන් ආනයනය කිරීමේදී කිලෝග්‍රෑමයක් සඳහා පනවා තිබූ රුපියල් 400ක් වන විශේෂ වෙළඳ භාණ්ඩ බද්දෙන් රුපියල් 275 ක් පමණක් අය කරගත යුතු බවට ගැසට් නිවේදනයක් නිකුත් කර තිබෙනවා.\nමුදල් අමාත්‍යවරයා ලෙස ජනාධිපති රනිල් වික්‍රමසිංහ නිකුත් කළ මෙම ගැසට් නිවේදනයේ දැක්වෙන්නේ මෙම තීරණය වලංගු වන්නේ ධීවර හා ජලජ සම්පත් දෙපාර්තමේන්තුවෙන් මෙම වසර සඳහා බලපත්‍රයක් ලබාගත් ආනයනකරුවන්ට පමණක් බවයි.\nඑමෙන්ම ආනයනික හාල්මැස්සන්, කරවල, කුරක්කන් පිටි, උළුහාල් සහ අබ සඳහා පනවා තිබූ විශේෂ වෙළඳ භාණ්ඩ බද්ද ඒ අයුරින්ම ක්‍රියාත්මකයි.",
       "URL": "https://www.hirunews.lk/344575/imf-සමාලෝචන-රැස්වීම-සැප්තැම්බර්-11-සිට",
       "Category": "Local News",
       "Parent URL": "https://www.hirunews.lk/local-news.php?pageID=103"
}