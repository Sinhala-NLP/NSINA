{
       "Source": "hirunews",
       "Timestamp": "Tuesday, 29 August 2023 - 10:42",
       "Headline": "කුඩා මෑණිවරුන්ට පහරදුන් මිනුවන්ගොඩ ප්‍රධාන සිල් මෑණිය රිමාන්ඩ්",
       "News Content": "අත්අඩංගුවට ගත් මිනුවන්ගොඩ, බොරගොඩවත්ත ශ්‍රී සම්බුද්ධ ජයන්ති පිරිවෙනේ සහ මෙහෙණි ආරාමයේ ප්‍රධාන සිල් මෑණියන් ලබන මස 11 වනදා දක්වා රක්ෂිත බන්ධනාගාරගත කර තිබෙනවා. ඒ එම සිල් මෑණියන් මිනුවන්ගොඩ මහේස්ත්‍රාත් ටී.තේනබදු හමුවට ඊයේ (28) ඉදිරිපත් කිරීමෙන් අනතුරුවයි.\nමෙම ප්‍රධාන සිල් මෑණියන් මිනුවන්ගොඩ පොලිසියේ ළමා සහ කාන්තා කාර්යාංශයේ නිලධාරීන් විසින් අත්අඩංගුවට ගනු ලැබුවේ අදාළ ආරාමයේ වැඩවාසය කළ කුඩා සිල් මෑණිවරු තුන්දෙනෙකුට සහ පැවිදිවීමේ අපේක්ෂාවෙන් එහි සිටි කාන්තාවකට බැන තර්ජනය කිරිම, පහරදීම ඇතුළු චෝදනා කිහිපයක් සම්බන්ධයෙන්.\nමේ වනවිට සිවුරු හැරදමා ගොස් ඇති අවුරුදු 12, 15 සහ 18 යන වයස් වල පසුවන සිල් මෑණිවරු තුන්දෙනා සහ පැවිදිවීමේ අපේක්ෂාවෙන් ආරාමයේ සිටි 32 හැවිරිදි කාන්තාවක මහේස්ත්‍රාත්වරිය ඉදිරියේ ප්‍රකාශයක් ද ලබා දී තිබුණා.\nප්‍රධාන සිල් මෑණියන්ගෙන් සිදුවන කරදර ඉවසා ගත නොහැකිව අදාළ ආරාමයෙන් මොවුන් පළාගොස් තිබුණේ පසුගිය 24 වනදායි.\nපසුව මොවුන් සොයා ගත්තේ මෙම ආරාමයේ පැවිදි වීමේ අපේක්ෂාවෙන් සිටි කාන්තාවගේ නුවරඑළිය ප්‍රදේශයේ පිහිටි ඥාතියෙකුගේ නිවසේ සිටියදීයි.\nඅනතුරුව නිවැසියන් විසින් මෙම සිව්දෙනා නුවරඑළිය පොලිසියට භාරදී තිබුණා.\nසිල් මෑණිවරුන් ලෙස සිටි තුන්දෙනාගෙන් දෙදෙනෙකුට දෙමාපියන් නොමැති බවද වාර්තා වනවා.",
       "URL": "https://www.hirunews.lk/346498/කුඩා-මෑණිවරුන්ට-පහරදුන්-මිනුවන්ගොඩ-ප්‍රධාන-සිල්-මෑණිය-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=65"
}