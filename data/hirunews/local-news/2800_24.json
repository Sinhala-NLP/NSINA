{
       "Source": "hirunews",
       "Timestamp": "Sunday, 12 April 2020 - 16:06",
       "Headline": "ආහාර අර්බුදයක් ගැන එක්සත් ජාතීන්ගේ සංවිධානයෙන් අනතුරු ඇගවීමක්",
       "News Content": "කොරෝනා වසංගතය හමුවේ ගෝලීය වශයෙන් ව්‍යාපාර හා රටවල් වසා දැමීම නිසා  ආහාර අර්බුදයක් ඇති විය හැකි බවට එක්සත් ජාතීන්ගේ සංවිධානය අනතුරු අගවනවා.\nඒ, සැපයුම් දාමයට තර්ජන මතුවීම සහ ආහාර පිළිබඳ අනාරක්ෂිත බව ඉහළ යාම හේතුවෙන්.\nඑක්සත් ජාතීන්ගේ ආහාර හා කෘෂිකාර්මික සංවිධානය නිකුත් කළ නවතම වාර්තාවක දැක්වෙන්නේ සුපිරි වෙළදසැල් සතුව දැනටමත් ආහාර ද්‍රව්‍ය ගබඩා පවතින බවයි.\nකෙසේ වෙතත්, දිග්ගැස්සෙමින් පවතින කොරෝනා වසංගතය හමුවේ ගොවීන්, කෘෂිකාර්මික යෙදවුම්, වගා කිරීම්, නැව් ගත කිරීම්, වෙළදාම් කිරීම ඇතුළු ආහාර සැපයුම් ජාලයට සිදුව ඇති බලපෑම හමුවේ ආහාර අර්බුදයක් ඇති විය හැකි බවයි එම සංවිධානය පෙන්වා දෙන්නේ.\nදේශසීමා වසා දැමීම්, සීමා කිරීම් සහ නැව්ගත කිරීම් මෙන්ම ගුවන් ගමන්වලට ඇති වූ බාධාවන් හමුවේ ආහාර නිෂ්පාදනය සහ භාණ්ඩ ජාත්‍යන්තර වශයෙන් ප්‍රවාහනය දුෂ්කර වී තිබෙනවා.\nගෝලීය ආහාර සැපයුමෙහි ඉහළ යමින් පවතින අස්ථාවරත්වය දිළිඳු රටවලට දැඩි ලෙස බලපානු ඇති බවට ලෝක ආහාර සුරක්ෂිතතාවය පිළිබද එක්සත් ජාතීන්ගේ කමිටුව ද පසුගිය මාර්තු මාසයේදී අනතුරු අගවනු ලැබුවා.",
       "URL": "https://www.hirunews.lk/238475/ආහාර-අර්බුදයක්-ගැන-එක්සත්-ජාතීන්ගේ-සංවිධානයෙන්-අනතුරු-ඇගවීමක්",
       "Category": "Local News",
       "Parent URL": "https://www.hirunews.lk/local-news.php?pageID=2800"
}