{
       "Source": "hirunews",
       "Timestamp": "Wednesday, 15 February 2023 - 9:53",
       "Headline": "සෞඛ්‍ය අමාත්‍යාංශය ඖෂධ සපයන සමාගම් සමග එකතු වී  විශාල ජාවාරමක් සිදුකරයි? (වීඩියෝ)",
       "News Content": "සෞඛ්‍ය අමාත්‍යාංශය ඖෂධ සපයන සමාගම් සමග එකතු වී විශාල ජාවාරමක් සිදුකරන බව සමස්ත ලංකා වෛද්‍යවරුන්ගේ සංසදයේ ප්‍රධාන ලේකම් වෛද්‍ය ජයන්ත බණ්ඩාර පවසනවා.\nඔහු පවසන්නේ, ඉන්දියාවෙන් ආනයනය කරන කාබොප්ලැටීන් නැමැති ඖෂධය ලංකාවේ රුපියල් 14000ත් 18000ත් අතර මිලකට වෙළඳපොලේ විකුණන අතර ඉන්දියාවේ එහි මිල ලංකාවේ මුදලින් රුපියල් 5000ත් 5500ත් අතර මිලක් වන බවයි.\nඑමෙන්ම, සෞඛ්‍ය අමාත්‍යාංශය විසින් ඉන්දියාවෙන් මිල දී ගත් නිර්වින්දනය කිරීම සඳහා ගන්නා ඖෂධයේ වටිනාකම මෙරට මුදලින් රුපියල් 100ක් වන නමුත් එය සෞඛ්‍ය අමාත්‍යාංශය විසින් මිල දී ගෙන ඇත්තේ රුපියල් 480කට බව ද වෛද්‍ය ජයන්ත බණ්ඩාර පවසනවා.\nතවද, හිරි වැට්ටීම සඳහා භාවිතා කරන ඖෂධයේ වටිනාකම රුපියල් 97ක් වන අතර සෞඛ්‍ය අමාත්‍යාංශය විසින් මිල දී ගෙන ඇත්තේ රුපියල් 2500කටයි.\nඒ අනුව, වෛද්‍ය ජයන්ත බණ්ඩාර පෙන්වා දෙන්නේ, මෙම දූෂණය නැවතුවහොත් මෙරටට ගේන ඖෂධ ප්‍රමාණය හතර පස් ගුණයකින් වැඩි කර ගත හැකි බවයි.\nකෙසේ වෙතත් ඖෂධ හිඟය පියවීමට අත්‍යවශ්‍ය ඖෂධ මිල දී ගැනීම වෙනුවෙන් පෙබරවාරි මාසයේ සියලු රාජ්‍ය ආදායම යොදවන ලෙසට ජනාධිපතිවරයා කැබිනට් මණ්ඩලයට දැනුම් දී තිබෙනවා.\nඑමෙන්ම අත්‍යවශ්‍ය ඖෂධ සහ හදිසි සෞඛ්‍ය සේවා බාධාවකින් තොරව පවත්වා ගෙන යාමට අමෙරිකානු ඩොලර් මිලියන 38ක ප්‍රදානයක් ලබාදීමට ද ජපාන රජයේ එකඟත්වය පළකර ඇති බව ඊයේ (14) පැවති කැබිනට් තීරණ දැනුම් දීමේ ප්‍රවෘත්ති සාකච්ඡාවේදී අනාවරණ වුණා.",
       "URL": "https://www.hirunews.lk/327458/සෞඛ්‍ය-අමාත්‍යාංශය-ඖෂධ-සපයන-සමාගම්-සමග-එකතු-වී-විශාල-ජාවාරමක්-සිදුකරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=535"
}