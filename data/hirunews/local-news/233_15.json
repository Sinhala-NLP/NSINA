{
       "Source": "hirunews",
       "Timestamp": "Tuesday, 27 June 2023 - 9:45",
       "Headline": "ත්‍රිපෝෂ අර්බුදය හේතුවෙන් මන්ද පෝෂණ තත්ත්වය ඉහළට",
       "News Content": "විශේෂඥ වෛද්‍ය චමල් සංජීව සඳහන් කරන්නේ මේ වන විට පවතින ත්‍රිපෝෂ අර්බුදය හේතුවෙන් රට තුළ මන්ද පෝෂණ තත්ත්වය තවදුරටත් ඉහළ ගොස් ඇති බවයි.\nමේ හේතුවෙන් මාස හයත් අවුරුදු තුනත් අතර දරුවන්ගේ පෝෂණ ගැටලු වර්ධනය වී ඇති බවයි වෛද්‍යවරයා පෙන්වා දෙන්නේ.\nරටේ උද්ගතව ඇති දැඩි ආර්ථික අර්බුදය හේතුවෙන් ග්‍රාමීය ජනයාගේ ආහාර උද්ධමනය ද අඩු වී නැති අවස්ථාවක ගැබිනි මව්වරුන්, කිරිදෙන මව්වරුන් සහ අවුරුදු පහට අඩු දරුවන් සඳහා අමතර ආහාරයක් ලෙස ලබා දෙන ත්‍රිපෝෂ නොලැබීම මන්ද පෝෂණය ඉහළට යාමට හේතුවක් බවයි වෛද්‍ය චමල් සංජීව පවසන්නේ.\nසාමාන්‍ය‍යෙන් මෙරට වයස අවුරුදු පහට අඩු දරුවන් අතර මන්දපෝෂණ ප්‍රතිශතය 50% ක් වන අතර හම්බන්තොට, නුවරඑළිය, ගාල්ල, මාතර, මොනරාගල, කළුතර, අනුරාධපුර සහ පොළොන්නරුව යන දිස්ත්‍රික්කවල මෙම ප්‍රතිශතය 50% ද ඉක්මවා ඇති බවයි වැඩිදුරටත් අදහස් දක්වමින් ඔහු සඳහන් කළේ.",
       "URL": "https://www.hirunews.lk/339223/ත්‍රිපෝෂ-අර්බුදය-හේතුවෙන්-මන්ද-පෝෂණ-තත්ත්වය-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=233"
}