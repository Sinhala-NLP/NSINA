{
       "Source": "hirunews",
       "Timestamp": "Thursday, 24 December 2015 - 16:42",
       "Headline": "හිරුණිකා අත්අඩංගුවට නොගන්නේ ඇයි? - දේශපාලන පක්ෂ ප්‍රශ්න කරයි",
       "News Content": "හිරුණිකා ප්‍රේමචන්ද්‍ර මන්ත්‍රීවරියගේ ආරක්ෂකයින් පිරිසක් ඇයටම අයත් ඩිෆෙන්ඩර් රථයකින් පුද්ගලයෙකු පැහැරගෙන ගොස් පහරදී තර්ජනය කිරීම පිළිබඳව අද (24) දිනයේදීත් දේශපාලන සමාජය තුළ පුළුල් සංවාදයකට ලක්වුණා.\nකඳාන - නාගොඩ ප්‍රදේශයේ පෞද්ගලික ව්‍යාපාරික ස්ථානයක නිරීක්ෂණ චාරිකාවකින් පසු ඊයේ මාධ්‍ය වෙත අදහස් දැක්වූ හිටපු ජනාධිපති මහින්ද රාජපක්ෂ ප්‍රකාශ කළේ මෙවැනි සිද්ධීන් යහපාලනය තුළ සිදුවිය නොහැකි බවයි.\nමේ අතර, නව සමසමාජ පක්ෂය ද අද මාධ්‍ය හමුවක් කැදවමින් මේ සම්බන්ධයෙන් අදහස් දක්වා සිටියේ.  ඊට එක්වෙමින් අදහස් දැක්වූ එම පක්ෂයේ නායක ආචාර්ය වික්‍රමබාහු කරුණාරත්න සඳහන් කළේ ඇයගේ පියා ද මෙවැනිම ආකාරයේ ක්‍රියා සිදුකළ බවයි.\nහිරුණිකා ප්‍රේමචන්ද්‍රගේ මෙම සිද්ධිය සම්බන්ධයෙන් ආණ්ඩුව නිසි පරිදි නීතිය ක්‍රියාත්මක කළ යුතු බව ජනතා විමුක්ති පෙරමුණද අවධාරණය කළා. එම පක්ෂයේ ප්‍රචාරක ලේකම්, පාර්ලිමේන්තු මන්ත්‍රී විජිත හේරත් මේ බව කියා සිටියේ කොළඹ ඊයේ පැවති මාධ්‍ය හමුවකට එක්වෙමින්.\n\" එදා සුදු වෑන්වලින් පැහැර ගත්ත ක්‍රමය අද කලු ඩිෆෙන්ඩර්වලින් පැහැර ගන්නවා.....සුදු වෑන් එපා කියලා ඩිෆෙන්ඩර් කවුරුවත් ඉල්ලුවේ නෑ....මන්ත්‍රී වරප්‍රසාද හෝ වෙන.... කවර බලයක් පාවිච්චි කරලා කවුරුහරි කලු ඩිෆෙන්ඩර්වලින් ඇවිල්ලා සාමාන්‍ය තරුණයින්ව පැහැරගෙන යනවා නම් ඒක සම්පූර්ණයෙන්ම වැරදියි.....ඕක රාජපක්ෂ පාලනය පටන් ගත්ත එක....ඒකේ තමයි හිරුණිකා ප්‍රේමචන්ද්‍ර මහත්මියත් හැදුණේ වැඩුණේ....ඒකෙන් ඔප්පු කරන්නේ වෙනසක් වෙලා නෑ කියලා....'චේන්ජ්' එකක් තවම නෑ....සුදු වෑන් වෙනුවට කලු ඩිෆෙන්ඩර් ඇවිල්ලා පැහැර ගන්නවා නම් ඒක යහ පාලනය නෙවෙයි.....ඒක ආපසු මැර පාලන....ගආණ්ඩුව මේ පි ළිබඳව වහාම නීතිය ක්‍රියාත්මක කළ යුතුයි...\"\nමෙතරම් දරුණු චෝදනාවක් එල්ලවන තත්ත්වයක් තුළ හිරුණිකා ප්‍රේමචන්ද්‍ර මන්ත්‍රීවරිය අත්අඩංගුවට නොගැනීම ගැටළු සහගත බව පිවිතුරු හෙළ උරුමයේ නායක, පාර්ලිමේන්තු මන්ත්‍රී උදය ගම්මන්පිල ප්‍රකාශ කළා. ඒ, ඒකාබද්ධ විපක්ෂය කොළඹදී ඊයේ කැඳවා තිබූ මාධ්‍ය හමුවට එක්වෙමින්.\n\"...අපේ තරුණ මන්ත්‍රීවරියක් විසින් තරුණයෙක් පැහැර ගැනීමක් සම්බන්ධයෙන් චෝදනා එල්ල වුණා....බලයට ඇවිල්ලා පුරසාරම් කිව්වේ සුදුවෑන් සංස්කෘතිය අවසන් කළේ අපියි කියලා....වැරදියි.... සුදු වෑන් සංස්කෘතිය වෙනුවට කළු ඩිෆෙන්ඩර් සංස්කෘතියක් ඇවිල්ලා තිබෙනවා....මන්ත්‍රීවරුන්ගේ කලු ඩිෆෙන්ඩර් යවලා තමන්ට එරෙහිව යන තරුණයින් පැහැර ගැනීමේ ව්‍යාපෘතියක් ආරම්භ වෙලා තිබෙනවා....ඩිෆෙන්ඩර් රථය මන්ත්‍රීතුමියගේ....පැහැර ගත්ත ආරක්ෂකයින් මන්ත්‍රීතුමියගේ....පහරදුන්නාය කියන කාර්යාලය මන්ත්‍රීතුමියගේ....පැහැර ගැනීමට ලක්වූ කෙනා මට මන්ත්‍රීතුමිය පහරදුන්නය ....තර්ජනය කලාය යන ආදී වශයෙන් චෝදනා නගනවා....එතුමියත් එතුමිය ඒකට සම්බන්ධ බව පිළි ගන්නවා.... හැබැයි මන්ත්‍රීතුමියට නීතිය නිසි ලෙස ක්‍රියාත්මකවීමක් සිදු වන්නේ නෑ.....අනිත් අය අත්අඩංගුවට ගන්නවා මන්ත්‍රීතුමිය නිදැල්ලේ ඉන්නවා....මන්ත්‍රීතුමිය නීතියට උඩින් තබා ගැනීම යහ පාලනයද කියන ප්‍රශ්නය අපිට මේ ආණ්ඩුවෙන් අහන්න සිද්ධ වෙනවා......\"\nමේ අතර,කඳාන ප්‍රදේශයේ පැවති උත්සවයකට සහභාගීවූ හිටපු ජනාධිපති පාර්ලිමේන්තු මන්ත්‍රී මහින්ද රාජපක්ෂ මහතාගෙන්ද අදාල පැහැර ගැනීම සම්බන්ධයෙන් මාධ්‍යෙව්දීන් විමසුවා.\n\"දැන් සුදු වෑන්වලටනේ කිව්වේ...දැන් සුදු වෑන් නෑනේ...දැන් ඩිෆෙන්ඩර්වලින්.... ඔයාලා මොනවද හිතන්නේ...ජනතාවගෙන් අහන්න..ඒ යහපාලනය හොදද කියලා....මේවා එළිපිට පේනවනේ....ඉතිං මිනිස්සුන්ට....මිනිස්සුන්ට අලුතින් මම කියන්න දෙයක් නෑ.....මිනිස්සුන්ට පේනවා...මිනිස්සු බුද්ධිමත්... බුද්ධිමත් මිනිස්සු මේවා මේ කට්ටිය කියන හැම විහිලුවක්ම සළකන් නෑ...දැන් විත්තිකාරයෝ 5 දෙනෙකු අරං ගියා...එක් කෙනෙක් ගෙනිච්චේ නෑ....\"",
       "URL": "https://www.hirunews.lk/122725/හිරුණිකා-අත්අඩංගුවට-නොගන්නේ-ඇයි-දේශපාලන-පක්ෂ-ප්‍රශ්න-කරයි",
       "Category": "Local News",
       "Parent URL": "https://www.hirunews.lk/local-news.php?pageID=5236"
}