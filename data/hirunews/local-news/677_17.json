{
       "Source": "hirunews",
       "Timestamp": "Friday, 09 December 2022 - 19:33",
       "Headline": "සුළි කුණාටුවේ බලපෑමෙන් නිවාස 1300කට හානි (වීඩියෝ)",
       "News Content": "කොළඹ දිස්ත්‍රික්කයේ වායු දූෂණය යළි ඉහළ ගොස් තිබෙනවා.\nජාතික ගොඩනැගිලි පර්යේෂණ සංවිධානය නිකුත් කළ දත්ත වාර්තාවට අනුව බත්තරමුල්ලේ වායු තත්ත්ව දර්ශකය ඒකක 52 ක් ලෙස මීට ටික වේලාවකට පෙර සටහන් වී තිබුණා.\nහම්බන්තොට දිස්ත්‍රීක්කයේ වායු තත්ත්ව දර්ශකය ඒකක 48 ක් ලෙසත්, මන්නාරම සහ බදුල්ල දිස්ත්‍රික්කවල ඒකක 42 ක් ලෙසත් දැක්වුණු අතර කෑගල්ලේ වායු තත්ත්ව දර්ශකය ඒකක 41 ක් ලෙස සටහන් වී තිබුණා.\nයාපනය දිස්ත්‍රික්කයේ වායු තත්ත්ව දර්ශකය ඒකක 39 ක් ලෙසයි දැක්වුණේ.\nමෙලෙස ඒකක 36ත් 52ත් අතර අගයන් වාර්තා වී ඇති සියළු දිස්ත්‍රික්ක සහ ප්‍රදේශ තැඹිලි පැහැයෙන් දක්වා ඇති අතර, එය සාමාන්‍ය මහජනතාවට බලපෑමක් සිදු නොකළද සංවේදී කණ්ඩායම් සඳහා සෞඛ්‍ය ගැටළු ඇති කළ හැකි බවට අනතුරු අඟවා තිබෙනවා.\nමේ අතර, ඒකක 53ත් 70ත් අතර,අගයන් රතු පැහැයෙන් වර්ණ ගැන්වෙන අතර, එය සෞඛ්‍යයට අහිතකර තත්ත්වයක් මෙන්ම සංවේදී පිරිස් සඳහා බරපතළ සෞඛ්‍ය බලපෑමක් ඇති කරන්නක්.\nඑවැනි රතු පැහැයක් ගන්නා අගයන් ඊයේ සහ පෙරේදා මෙරට ප්‍රධාන නගර රැසක දක්නට ලැබුණා.\nමේ අතර නිව්මෝනියාව, ඉන්ෆුවෙන්සා වැනි ශ්වසන රෝග තත්ත්වයන් නිසා නිදන්ගත රෝග උත්සන්න වීමෙන් රෝහල්ගත වන සංඛ්‍යාව මේවන විට ඉහළ ගොස් ඇති බවයි ළමා රෝග විශේෂඥ වෛද්‍ය චන්න ද සිල්වා ප්‍රකාශ කළේ.\nමෙම ශීත කාලගුණික තත්ත්වය අද දිනයේත් අපේක්ෂා කෙරෙන බවයි කාලගුණ විද්‍යා දෙපාර්තමේන්තුව සඳහන් කළේ.\nඅද පස්වරුව වනවිට දිවයිනේ අවම ඌෂ්ණත්වය නුවරඑළිය දිස්ත්‍රික්කයෙන් වාර්තාවී තිබූ අතර, එම අගය සෙල්සියස් අංශක 8.1 ක්.\nවෙනත් දිනවලට සාපේක්ෂව දිවයිනේ අනෙකුත් ප්‍රදේශවලද උෂ්ණත්වය පහත බැස තිබෙනවා.\nමේ අතර මැන්ඩවුස් සුළි කුණාටුව නිසා හටගත් අයහපත් කාළගුණයෙන් පුද්ගලයන් 4335 දෙනෙකු පීඩාවට පත්ව තිබෙනවා.\nඑමෙන්ම නිවාස 1302 කට හානි සිදුව ඇති බවයි ආපදා කළමණාකරන මධ්‍යස්ථානයේ අධ්‍යක්ෂ ප්‍රදීප් කොඩිප්පිලි කියා සිටියේ.\nමැන්ඩවුස් සුළි කුණාටුව අද රාත්‍රිය වනවිට උතුරු තමිල්නාඩුව දෙසට ගමන් කරනු ඇතැයි කාලගුණ විද්‍යා දෙපාර්තමේන්තුව අපේක්ෂා කෙරෙනවා.\nමේ හේතුවෙන් උතුර, උතුරුමැද, නැගෙනහිර, ඌව සහ මධ්‍යම පළාත්වලත්, හම්බන්තොට දිස්ත්‍රික්කයේත් පැයට කිලෝමීටර 60 - 70 ක් පමණ තද සුළං ඇති විය හැකියි.\nඑමෙන්ම උතුරුමැද පළාතේ විටින් විට වැසි හෝ ගිගුරුම් සහිත වැසි ඇතිවන අතර, ඇතැම් ස්ථානවලට මිලිමීටර 100 ඉක්මවූ තද වැසි අපේක්ෂා කරන බවයි කාලගුණ විද්‍යා දෙපාර්තමේන්තුව සඳහන් කළේ.",
       "URL": "https://www.hirunews.lk/322312/සුළි-කුණාටුවේ-බලපෑමෙන්-නිවාස-1300කට-හානි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=677"
}