{
       "Source": "hirunews",
       "Timestamp": "Friday, 30 June 2017 - 7:45",
       "Headline": "පිළියන්දල වෙඩි තැබීමට සම්බන්ධ තවත් දෙදෙනෙක් දැලේ",
       "News Content": "පිළියන්දල ප්‍රදේශයේදී පොලිස් මත්ද්‍රව්‍ය නාශක කාර්යාංශයේ නිලධාරීන්ට එල්ලවු වෙඩි ප්‍රහාරය සම්බන්ධයෙන් තවත් සැකකරුවන් දෙදෙනෙකු පොලිස් අත්අඩංගුවට ගෙන තිබෙනවා.\nඒ කැස්බෑව සහ පිළියන්දල ප්‍රදේශවලදීයි.\nපොලිස් මාධ්‍ය ප්‍රකාශක කාර්යාලය සදහන් කළේ මනුෂ්‍ය ඝාතනය සිදු කිරිම සදහා කුමන්ත්‍රණය කිරිම, ආධාර අනුබල දීමේ චෝදනාව යටතේ මොවුන් අත්අඩංගුවට ගෙන ඇති බවයි.\nමිරිහාන විශේෂ අපරාධ මෙහෙයුම් ඒකකයේ නිලධාරීන් විසින් සැකකරුවන් දෙදෙනා අත්අඩංගුවට ගෙන මිරිහාන පොලිසියට ඉදිරිපත් කර තිබෙනවා.\nඔවුන්ගෙන් වැඩි දුරටත් කළ ප්‍රශ්ණ කිරීම්වලදී වෙඩි තැබීමට යොදාගත් ගිනි අවි ප්‍රවාහනයට භාවිත කළ මෝටර් රථයක් සහ ටිපර් රථයක් ද අත්අඩංගුවට ගත් බවයි පොලිසිය කියාසිටියේ.\nඅවුරුදු 57 සහ 31 වයස්වල පසුවන සැකකරුවන් දෙදෙනා අද කැස්බෑව මහේස්ත්‍රාත් අධිකරණයට ඉදිරිපත් කිරීමට නියමිතයි.\nපසුගිය මැයි මස 9 වනදා පිළියන්දලදී පොලිස් මත්ද්‍රව්‍ය නාශක කාර්යාංශ නිලධාරීන් ඉලක්ක කර එල්ලවු වෙඩි ප්‍රහාරයෙන් පොලිස් නිලධාරියෙකු සහ කුඩා දැරියක් ජීවිතක්ෂයට පත්වුනා.\nමෙම වෙඩි තැබීමේ සිද්ධිය සම්බන්ධයෙන් මීට පෙර සැකකරුවන් 8 දෙනෙකු අත්අඩංගුවට ගෙන රක්ෂිත බන්ධනාගාර ගත කර තිබෙනවා.",
       "URL": "https://www.hirunews.lk/164734/පිළියන්දල-වෙඩි-තැබීමට-සම්බන්ධ-තවත්-දෙදෙනෙක්-දැලේ",
       "Category": "Local News",
       "Parent URL": "https://www.hirunews.lk/local-news.php?pageID=4445"
}