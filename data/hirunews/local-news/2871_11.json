{
       "Source": "hirunews",
       "Timestamp": "Tuesday, 03 March 2020 - 19:35",
       "Headline": "භික්ෂූන් වහන්සේට අපේක්ෂකත්වය එපා - අස්ගිරි පාර්ශවය ඉල්ලයි",
       "News Content": "රට තුළ අද සිට මැතිවරණ නීතිය ක්‍රියාත්මක වන බව මැතිවරණ කොමිෂන් සභාවේ සභාපති මහින්ද දේශප්‍රිය පවසනවා.\nඔහු මේ බව ප්‍රකාශ කළේ අද මහනාහිමිවරුන් බැහැ දැකීමෙන් අනතුරුව මාධ්‍ය වෙත අදහස් දක්වමින්.\nමැතිවරණ කොමිෂන් සභාවේ සභාපතිවරයා සහ එහි නියෝජිතයින් අද පෙරවරුවේ මල්වතු පාර්ශවයේ මහානායක අතිපූජ්‍ය තිබ්බටුවාවේ ශ්‍රී සුමංගල නාහිමියන් සහ මල්වතු පාර්ශවයේ අනුනායක පූජ්‍ය දිඹුල්කුඹුරේ විමලධම්ම හිමියන් පළමුව බැහැදුටුවා.\nඅනතුරුව ඔවුන් අස්ගිරි පාර්ශවයේ මහානායක අතිපූජ්‍ය වරකාගොඩ ශ්‍රී ඤාණරතන නාහිමියන් බැහැදුටුවා.\nහූරිකඩුව ශ්‍රී විද්‍යාසාගර පිරිවෙන වෙත පැමිණි කොමිෂන් සභාවේ නියෝජිතයින් රාමඤ්ඤ මහානිකායේ මහානායක පූජ්‍ය නාපානේ පේමසිරි හිමියන් ද බැහැදුටු බවයි අප වාර්තාකරු ප්‍රකාශ කළේ.\nමේ අතර ඊයේ පාර්ලිමේන්තුව විසුරුවා හැරීමත් සමග වසර 5 ක නිල කාලය සපුරා නොතිබීම හේතුවෙන් පාර්ලිමේන්තු මන්ත්‍රීවරුන් 64 දෙනෙකුට විශ්‍රාම වැටුප අහිමි වනවා.\nඒ අතර එක්සත් ජාතික පක්ෂයේ මන්ත්‍රීවරුන් 36 දෙනෙකු සිටින අතර, එක්සත් ජනතා නිදහස් සන්ධානයේ මන්ත්‍රීවරුන් 21 දෙනෙකුට සහ දෙමළ ජාතික සන්ධානයේ මන්ත්‍රීවරුන් 6 දෙනෙකුට මෙන්ම ජනතා විමුක්ති පෙරමුණේ එක් මන්ත්‍රීවරයෙකුද සිටීම විශේෂත්වයක්.",
       "URL": "https://www.hirunews.lk/235716/භික්ෂූන්-වහන්සේට-අපේක්ෂකත්වය-එපා-අස්ගිරි-පාර්ශවය-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=2871"
}