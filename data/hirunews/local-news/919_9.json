{
       "Source": "hirunews",
       "Timestamp": "Tuesday, 23 August 2022 - 19:19",
       "Headline": "හිටපු ජනාධිපති ගේ නැවත පැමිණීම නැවතත් කල්යයි  (වීඩියෝ)",
       "News Content": "හිටපු ජනාධිපති ගෝඨාභය රාජපක්ෂ ගේ ආගමනය තවත් සති දෙකකින් පමන කල් යනු ඇති බවට වාර්ථා වනවා.\nහිටපු ජනාධිපතිවරයා හෙට දිනයේ නැවත දිවයිනට පැමිණීමට සූදානම්ව සිටින බවයි මීට පෙර වාර්තා පළ වූයේ.\nකෙසේ වෙතත් ආරක්ෂාව සම්බන්ධ තවදුරටත් විසඳාගත යුතු ගැටලු කිහිපයක් හේතුවෙන් ඔහුගේ ආගමනය තවත් සති දෙකක් පමණ ප්‍රමාද විය හැකි බවයි රොයිටර් පුවත් සේවය පවුලේ සමීප ආරංචි මාර්ග උපුටා දක්වමින් වාර්තා කරන්නේ.\nහිටපු ජනපති ගෝඨාභය රාජපක්ෂ ගේ බදාදා නැවත පැමිණීම, කල් දමා ඇත්තේ එලෙස ප්‍රමාද කරන ලෙස බුද්ධි අංශ උපදෙස් දී ඇති උපදෙස් අනුව බවයි නම හෙලි නොකල උසස් ආරක්ෂක නිලධාරියෙකු සඳහන් කළේ.\n\"ඔහුට අනිවාර්යයෙන්ම ආපසු පැමිණීමට අවශ්‍යයි. නමුත් ආරක්ෂාව තමයි ප්‍රධාන ප්‍රශ්නය, ඔහුගේ ආරක්ෂාව සඳහා විධිවිධාන කඩිනමින් සලසා ගත හැකි නම්, ඔහුට සති දෙකකට පෙර හෝ ආපසු පැමිණිය හැකියි එම නිලධාරියා වැඩි දුරටත් කියා සිටියා.\nඑමෙන්ම හිටපු ජනාධිපතිවරයා ගේ ශ්‍රී ලංකා ආගමනය කඩිනම් කිරීමට මේ වන විට තායිලන්තයේේ රැඳී සිටීම වෙනුවෙන් ඔහුට වැය කිරීමට සිදුව ඇති අතිවිශාල මුදල් ප්‍රමාණය ද හේතුවක් වී ඇති බවයි ඔහුට සමීප ආරංචි මාර්ග සඳහන් කරන්නේ.\n\"පෞද්ගලික ජෙට් යානයක්, ප්‍රභූ පන්තියේ හෝටල පහසුකම් සහ පැය 24 පුරාම ආරක්ෂාව සඳහා වන පිරිවැය ද ඇතුළත් බැවින් ඔහුගේ තායිලන්ත බිල්පත දැන් රුපියල් මිලියන සිය ගණනක් ඉක්මවා ගොස් ඇති බවයි එම මූලාශ්‍රය පවසන්නේ.\n\"එම පිරිවැය තව දුරටත් දරා ගැනීම මේ වන විට අසීරු වෙමින් පවතිනවා\" හිටපු ජනාධිපති වරයාගේ පිරිවැටුම් සම්බන්ධයෙන් අදහස් දැක්වූ ඔහුගේ සමීපතමයකු සඳහන් කළා.\nහිටපු ජනාධිපතිවරයා ගේ සිංගප්පූරුවේ සහ තායිලන්තයේ රැඳී සිටිමේ වියදම් ඔහුගේ ආධාරකරුවන් කිහිප දෙනෙකු විසින් දරනු ලබන බවයි රොයිටර් වාර්තාවේ වැඩිදුරටත් සඳහන් වන්නේ.\nමේ අතර ශ්‍රී ලංකා පොදුජන පෙරමුණේ ප්‍රධාන ලේකම් සාගර කාරියවසම් පැවසුවේ, ගෝඨාභය රාජපක්ෂ ගේ නැවත පැමිණීමට අවශ්‍ය කටයුතු සඳහා පක්ෂය ජනාධිපති රනිල් වික්‍රමසිංහ සමග සාකච්චා කරමින් සිටින බවයි.\n\"ඔහු නැවත ගෙන්වාගැනීමට හැකි ඉක්මනින් පහසුකම් සලසන ලෙස අපි ජනාධිපතිවරයාගෙන් ඉල්ලීමක් කර තිබෙනවා,\" සාගර කාරියවසම් කියා සිටියා.\nජනාධිපති වික්‍රමසිංහ පසුගිය සතියේ රොයිටර් පුවත් සේවයට පැවසුවේ ගෝඨාභය රාජපක්ෂ නැවත පැමිණීමේ කිසිදු සැලසුමක් ගැන තමා \"දැනුවත් නැති\" බවයි.\nඑමෙන්ම නැවත පැමිනෙන හිටපු ජනාධිපතිවරයාට එරෙහි ඕනෑම නීතිමය ක්‍රියාමාර්ගයක් ශ්‍රී ලංකාවේ නීතියට අනුකූලව ඉදිරියට යන බව ද ඔහු පැවසුවා.\nමේ වන විටත් දූෂණ විරෝධී ආයතනය, සහ ට්‍රාන්ස්පේරන්සි ඉන්ටර්නැෂනල් යන ආයතන හිටපු ජනාධිපතිවරයා යටතේ අගමැති සහ මුදල් ඇමති ලෙස කටයුතු කළ මහින්ද රාජපක්ෂ සහ බැසිල් රාජපක්ෂ දෙදෙනා ඇතුළු \"වර්තමාන ආර්ථික අර්බුදයට වගකිව යුතු පුද්ගලයින්ට එරෙහිව පියවර ගන්නා ලෙස\" ඉල්ලා දැනටමත් ශ්‍රේෂ්ඨාධිකරණය හමුවේ නඩු ගොනුකර තිබෙනවා.",
       "URL": "https://www.hirunews.lk/313556/හිටපු-ජනාධිපති-ගේ-නැවත-පැමිණීම-නැවතත්-කල්යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=919"
}