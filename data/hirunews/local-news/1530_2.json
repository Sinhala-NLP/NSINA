{
       "Source": "hirunews",
       "Timestamp": "Monday, 29 November 2021 - 13:12",
       "Headline": "ශ්‍රී ලංකා - කොදෙව් දෙවන ටෙස්ට් තරගයට වර්ෂාවෙන් බාධා",
       "News Content": "ශ්‍රී ලංකා බටහිර ඉන්දීය කොදෙව් දෙවැනි ටෙස්ට් තරගයේ ආරම්භයට අයහපත් කාලගුණයෙන් දිගින් දිගට ම බාධා එල්ල වී තිබෙනවා.\nදෙරට අතර තරග දෙකකින් සමන්විත ටෙස්ට් තරගාවලියේ දෙවැනි තරගය අද ගාල්ල ජාත්‍යන්තර ක්‍රිකට් ක්‍රීඩාංගනයේ දී ආරම්භ වීමට නියමිත ව තිබුණා.\nනමුත් ගාල්ල අවට ප්‍රදේශයට අද අලුයම සිට අඛණ්ඩ ව ඇදහැලෙන වර්ෂාව මේ වෙන තුරුත් අඩු වී  නැහැ.\nමේ හේතුවෙන් තරගයේ පලමු දිනය තවමත් ක්‍රියාත්මක නො වන අතරම, ශ්‍රී ලංකා නායක දිමුත් කරුණාරත්න හට මේ තරගය සුවිශේෂ වැදගත්කමක් උසුලනවා.\nඊට හේතු වන්නේ, දිමුත් හට මේ ඉනිමේ දී ටෙස්ට් ක්‍රිකට් ලෝක වාර්තාවක් සම කිරීමේ අවස්ථාවක් හිමි වන නිසාවෙන්.\nමේ වනවිට දිමුත් නිමා වූ තරග වාරය තුළ අඛණ්ඩ ව ටෙස්ට් අර්ධ ශතක 7ක් වාර්තා කරගෙන ඇති අතර, මේ තරගයේ පළමු ඉනිමේ දී ඔහුට තවත් අර්ධ ශතකයක් වාර්තා කරගැනීමට හැකි වුව හොත් අඛණ්ඩ ව ටෙස්ට් අර්ධ ශතක අටක් වාර්තා කළ අට වැනි ක්‍රීඩකයා වීමේ අවස්ථාව හිමි වනවා.\nකෙසේ වෙතත් මේ වනවිට ගාල්ල ජාත්‍යන්තර ක්‍රීඩාංගනයේ ක්‍රීඩා කරන ප්‍රදේශය සහමුලින් ම වැසි ආවරණ දමා වසා දමා ඇති අතර, කාලගුණ තත්ත්වය යහපත් වී පැය භාගයක් පැයක් අතර කාලයක් තුළ තරගය ආරම්භ කළ හැකි බවටයි විශ්වාසය පළ කෙරෙන්නේ.\nශ්‍රී ලංකා ටෙස්ට් ක්‍රිකට් නායක දිමුත් කරුණාරත්නට වාර්තා පොත අලුත් කිරීමේ ශක්තිය ධෛර්‍යය ලැබේ වා කියා අපි සුබ පතමු !",
       "URL": "https://www.hirunews.lk/289521/ශ්‍රී-ලංකා-කොදෙව්-දෙවන-ටෙස්ට්-තරගයට-වර්ෂාවෙන්-බාධා",
       "Category": "Local News",
       "Parent URL": "https://www.hirunews.lk/local-news.php?pageID=1530"
}