{
       "Source": "hirunews",
       "Timestamp": "Thursday, 16 March 2023 - 21:55",
       "Headline": "11 ශ්‍රේණියේ සිසුවියකට විනය භාර නියෝජ්‍ය විදුහල්පතිගෙන් අසභ්‍ය ඡායාරූප",
       "News Content": "ඌරාපොල මධ්‍ය මහා විද්‍යාලයේ නියෝජ්‍ය විදුහල්පති සහ විනය භාර ගුරුවරයා ලෙස කටයුතු කරන ආචාර්‍යවරයා විසින් එම විද්‍යාලයේ ම 11 ශ්‍රේණියේ ඉගෙනුම ලබන පාසල් සිසුවියකට අසභ්‍ය ඡායාරූප සහ එම සිසුවියගෙන් ලිංගික ප්‍රයෝජන ගැනීම සඳහා දිගින් දිගටම වට්ස් අප් පණිවිඩ යොමුකළ සිද්ධියට සම්බන්ධ සැකකාර නියෝජ්‍ය විදුහල්පතිවරයා අත් අඩංගුවට ගෙන තිබෙනවා.\nඅද (16) අත් අඩංගුවට ගැනුණු අදාළ සැකකාර නියෝජ්‍ය විදුහල්පතිවරයාව අද දිනයේ දී ම අත්තනගල්ල මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන මස 28 වැනිදා තෙක් රක්ෂිත බන්ධනාගාරගත කිරීමටයි නියෝග කෙරුණේ.\nමෙලෙස රක්ෂිත බන්ධනාගාරගත කළ සැකකරු ඌරාපොල ප්‍රදේශයේ ම පදිංචි දෙදරු පියෙක්.\nසැකකාර ගුරුවරයා අත්තනගල්ල - හග්ගල්ල ප්‍රදේශයේ උපකාරක පන්තියක් පවත්වාගෙන යන අතර එම උපකාර පන්තියේ උගන්වමින් සිටියදීම පොලිසිය විසින් අත්අඩංගුවට ගනු ලැබුවා.\nඅදාළ සැකකාර නියෝජ්‍ය විදුහල්පතිවරයා සිය ජංගම දුරකථනයෙන් තමාගේ රහස් ප්‍රදේශ පවා ඡායාරූප ගෙන වට්ස්අප් මාර්ගයෙන් සිසුවියට යවා ඇති බවයි විමර්ශනවලදී හෙළි වී ඇත්තේ.\nමෙම සැකකාර නියෝජ්‍ය විදුහල්පතිවරයා මීට පෙර ද 11 ශ්‍රේණියේ සිසුවියකට මෙවැනිම ආකාරයේ වට්ස් අප් පණිවිඩ යවා තිබූ බවත් පොලිස් විමර්ශනවල දී හෙළි වුණා.\nලිංගික ප්‍රයෝජන ගැනීමට පොළඹවා ගැනීම, අසභ්‍ය ඡායාරූප නිෂ්පාදනය හා බෙදාහැරීම යන චෝදනා යටතේ සැකකාර නියෝජ්‍ය විදුහල්පතිවරයාට එරෙහිව අධිකරණයට කරුණු ඉදිරිපත් කර තිබෙනවා.\nගම්පහ කොට්ඨාස ළමා හා කාන්තා නිවාරණ අපයෝජන කාර්යාංශයට සිසුවියගේ මව විසින් සිදුකළ පැමිණිල්ලකට අනුවයි මෙම විමර්ශන ආරම්භ කෙරුණේ.",
       "URL": "https://www.hirunews.lk/330156/11-ශ්‍රේණියේ-සිසුවියකට-විනය-භාර-නියෝජ්‍ය-විදුහල්පතිගෙන්-අසභ්‍ය-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=471"
}