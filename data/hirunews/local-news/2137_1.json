{
       "Source": "hirunews",
       "Timestamp": "Friday, 19 February 2021 - 13:42",
       "Headline": "අහිමි දිවියෙන් ලැබූ ප්‍රාණය, ජීවත් කරවන පටක බැංකුව (වීඩියෝ)",
       "News Content": "අහිමිවූ ජීවිතයකින් තවත් ජීවිතයට ප්‍රාණය එක්කිරීමට තරම් මේ වනවිට නවීන විද්‍යාව දියුණු වෙලා.\nතවමත් දියුණුවෙමින් පවතින රටක් වුවත් අපේ රටද ඒ දියුණුවේ කොටස්කරුවෙකුවීම සතුටට කරුණක්.\nමේ සටහන වෛද්‍ය විද්‍යාවේ තවත් කඩඉමක් සනිටුහන් කළ මෙරට පළමු මානව පටක බැංකුව පිළිබඳවයි.\nමේ තියෙන්නේ බොරැල්ල රිජ්වේ ආර්යා ළමා රෝහලේ ස්ථාපිත කර ඇති මෙරට තුළ ලංකාවේ දැනට තිබෙන එකම මානව හදවත් කපාට සහ පටක බැංකුවයි.\nදැනට වසර 2කට පමණ පෙර මෙම මධ්‍යස්ථානය ආරම්භ වුවත් ඊට මූලික අඩිතාලම වැටෙන්නේ වර්ෂ 2013දීයි.\nඇතැම් ළමා ශල්‍යකර්මයන් සඳහා පටක ලබා ගැනීමේ අවශ්‍යතාව පැනනැගුණද ඒ වෙනුවෙන් අධික පිරිවැයක් දැරීමටද සිදුවීමෙන් එම කාර්ය සාර්ථක කර ගැනීමට හැකියාව ලැබුණේ නැහැ.\nඊට අවශ්‍ය උපකරණ සහ තවත් බොහෝ දෑ අමෙරිකාව වැනි තාක්ෂණයෙන් ඉහළ රටවලින් ගෙන්වා විෂය ක්ෂේත්‍රය සම්බන්ධ හසළ දැනුමැති විශේෂඥයින්ගේ උපදෙස් මත අද වනවිට මෙම පටක බැංකුව හරහා ජීවිත රැසකට නව ජීවය එක්කර තිබෙනවා.\nඑලෙස නිර්මාණය වූ පටක බැංකුවෙන් මානව පටක ළමා ගැනීම සිදු කෙරෙන විද්‍යාත්මක ක්‍රමවේදය පිලිබඳ ළමා හෘදරෝග විශේෂඥ වෛද්‍ය දුමින්ද සමරසිංහ මහතා මෙලෙස අදහස් දැක්වූවා.\nඅද වනවිට හදවත් පටක සඳහා පමණක් භාවිත කෙරෙන මෙම පටක බැංකුවෙන් ඉදිරියේදී මිනිස් ශරීරයේ බොහෝ අවයව ,අස්ථි කොටස්වල පටකද ලබා දීමට අපේක්ෂිතයි.\nපුද්ගලයෙකුගෙන් පටක ලබා ගන්නා නිර්ණායක සහ ක්‍රමවේදය කුමක්ද?\nමේ වනවිට ළමා රෝහලේ සිදු කෙරෙන ශල්‍යකර්ම සඳහා පමණක් භාවිත කෙරෙන මෙම පටක අවශ්‍ය අවස්ථාවකදී වෙනත් රෝහල් වෙතද ලබා දීම සිදු කෙරෙනවා.\nමෙම පටක බැංකුවෙන් ලබාගත් පටක ආධාරයෙන් පමණක් මේ වනවිට ශල්‍යකර්ම සිදුකර ඇති දරුවන් ගණන 12 .\nඔබටත් හැකි පමණින් මීට දායකත්වය ලබා දෙන්නට පුලුවන් නම් ජීවිතයකට නව ජීවයක් එක්කිරීමට එය ශක්තියක් වනු නොඅනුමානයි.",
       "URL": "https://www.hirunews.lk/263057/අහිමි-දිවියෙන්-ලැබූ-ප්‍රාණය-ජීවත්-කරවන-පටක-බැංකුව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2137"
}