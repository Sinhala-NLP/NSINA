{
       "Source": "hirunews",
       "Timestamp": "Monday, 21 November 2022 - 14:29",
       "Headline": "නො නවත්වා සීනු නාද වන වැලිගම-අග්‍රබෝධි මාවතේ දුම්රිය හරස් මාර්ගය",
       "News Content": "වැලිගම අග්‍රබෝධි මාවත දුම්රිය හරස් මාර්ගයේ දුම්රිය ගේට්ටුව සදහා යොදා ඇති බෙල් ඇන් ලයිට් පද්ධතිය අඛණ්ඩ ව නාද වන බව ජනතාව පවසනවා.\nපසුගිය කාල වකවානුව තුළ දුම්රිය හරස් මාර්ගවල සිදු වූ රිය අනතුරු හේතුවෙන් ජීවිත හානි සහ බරපතළ තුවාල ගණනාවක් දිවයිනේ නොයෙක් ස්ථානවලින් වාර්තා වුණා.\nඒ අනුව නොයෙකුත් ගැටලු සහ අභියෝග මධ්‍යයේ මෙම දුම්රිය ගේට්ටු නිසි පරිදි පවත්වාගෙන යාමට ගේට්ටු මුරකරුවන් සහ බලධාරින් කටයුතු කළා.\nමාස කිහිපයකට ඉහත දී දුම්රිය ගේට්ටු මුරකරුවන් ඉවත් කර දුම්රිය හරස් මාර්ග සඳහා බෙල් ඇති ලයිට් පද්ධතියක් ක්‍රියාත්මක කිරීමට දුම්රිය දෙපාර්තමේන්තුව පියවර ගත් අතර, ඒ අනුව යි මෙම පද්ධති සවි කර ඇත්තේ.\nඑවැනි පසුබිමක වැලිගම නගරයේ අග්‍රබෝධි මාවත දුම්රිය ගේට්ටුවේ බෙල් ඇන් ලයිට් පද්ධතිය අඛණ්ඩ ව ක්‍රියාත්මක වෙමින් පවතින බව සඳහන්.\nඅවස්ථා ගණනාවක දී විද්‍යුත් සහ මුද්‍රිත මාධ්‍ය මගින් තොරතුරු අනාවරණය කළ ද මේ සඳහා ස්ථිර විසඳුමක් මෙතෙක් ලබා දී නැති බව යි ජනතාව පවසන්නේ.",
       "URL": "https://www.hirunews.lk/320924/නො-නවත්වා-සීනු-නාද-වන-වැලිගම-අග්‍රබෝධි-මාවතේ-දුම්රිය-හරස්-මාර්ගය",
       "Category": "Local News",
       "Parent URL": "https://www.hirunews.lk/local-news.php?pageID=719"
}