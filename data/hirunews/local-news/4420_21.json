{
       "Source": "hirunews",
       "Timestamp": "Saturday, 15 July 2017 - 12:59",
       "Headline": "බංග්ලාදේශ - ශ්‍රී ලංකා නිදහස් වෙළඳ ගිවිසුම මේ වසරේදී",
       "News Content": "බංග්ලාදේශයේ සංචාරයක නිරත ජනාධිපති මෛත්‍රිපාල සිරිසේන අද එරට ව්‍යාපාරික ප්‍රජාව හමුවනවා. ජනාධිපතිවරයාගේ තුන්දින නිල සංචාරයේ අවසන් දිනයද අදයි.\nඊට පෙර බංග්ලාදේශය සහ ශ්‍රී ලංකාව විවිධ ක්‍ෂේත්‍රයන්ට අදාළ අවබෝධතා ගිවිසුම් 14 කට අත්සන් තබනු ලැබුවා.\nමේ අතර මෙම වසර තුළදී ශ්‍රී ලංකාව සමඟ නිදහස් වෙළඳ ගිවිසුමකට එළඹීමට බංග්ලාදේශ අගමැතිනි ෂීක් හසීනා සහ ජනාධිපති මෛත්‍රිපාල සිරිසේන අතර පැවති සාකච්ඡාවලදී තීරණය වූ බව එරට මාධ්‍ය සඳහන් කළා.\nබංග්ලාදේශ විදේශ ලේකම් ෂහිදුල් හක් උපුටා දක්වමින් එම මාධ්‍ය සඳහන් කළේ එය බංග්ලාදේශය  ඕනෑම විදේශ රටක් සමඟ එළඹෙන ප්‍රථම නිදහස් වෙළඳ ගිවිසුම බවයි.\nඊට පෙර ඒ පිළිබඳ  සාකච්ඡා සහ අධ්‍යයනයන් අවසන් කළ යුතු බවද බංග්ලාදේශ විදේශ ලේකම්වරයා සඳහන් කර තිබෙනවා.\nදෙරට අතර වෙළඳ සහ ආයෝජන කටයුතු පසුගිය කාලය තුළ විශාල ප්‍රගතියක් ලබා ඇති බවත් ඔහු කියා සිටියා.\nශ්‍රී ලංකාව සහ බංග්ලාදේශය අතර නිදහස් වෙළඳ ගිවිසුමක් ඇතිකරගැනීම සඳහා සාකච්ඡා පැවැත්වෙන්නේ 2013 වසරේ සිටයි.\nදෙරට අතර වාර්ෂික වෙළඳ පිරිවැටුම ඩොලර් මිලියන 80 කට ආසන්න බවත්, බංග්ලාදේශ විදේශ ලේකම්වරයා කියා සිටියා. නිදහස් වෙළඳ ගිවිසුම මගින් දෙරට අතර තීරුබදු රහිත වෙළඳ කටයුතුවලට ඉඩ සැළසෙනු ඇති.",
       "URL": "https://www.hirunews.lk/165938/බංග්ලාදේශ-ශ්‍රී-ලංකා-නිදහස්-වෙළඳ-ගිවිසුම-මේ-වසරේදී",
       "Category": "Local News",
       "Parent URL": "https://www.hirunews.lk/local-news.php?pageID=4420"
}