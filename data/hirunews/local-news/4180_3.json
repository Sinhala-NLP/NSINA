{
       "Source": "hirunews",
       "Timestamp": "Saturday, 09 December 2017 - 14:11",
       "Headline": "ජනවාරි 01 වන දා සිට තහනම් වන HCFC නිෂ්පාදන",
       "News Content": "ලබන වසරේ  ජනවාරි පළමුවනදා සිට හයිඩ්‍රෝක්ලෝරෝ ෆ්ලෝරෝ කාබන් වායුව හෙවත් එච්.සී.එෆ්.සී. අඩංගු නිෂ්පාදන මෙරටට ගෙන්වීම තහනම් කිරීමට මහවැලි හා පරිසර අමාත්‍යාංශය තීරණය කර තිබෙනවා.\nඑහි පරිසර අංශයේ කළමනාකරු සරත් ගුණරත්න හිරු ප්‍රවෘත්ති අංශයට කියා සිටියේ වායු ගෝලයේ උෂ්ණත්වය ඉහළ යාමත් සමග මෙම වායු විශේෂය හේතුවෙන් ඕසෝන් ස්ථරයට හානි සිදුවන බවට සිදුකළ පරීක්ෂණවලදී අනාවරණ වී ඇති බවයි.\nඒ අනුවයි එක්සත් ජාතීන්ගේ දේශගුණික විපර්යාස පිළිබඳ නීතිමය රාමුව සහ වියානා සම්මුතිය ඇතුලු ජාත්‍යන්තර පාරිසරික සංවිධාන රැසක් හයිඩ්‍රෝක්ලෝරෝ ෆ්ලෝරෝ කාබන් වායුව අඩංගු නිෂ්පාදන තහනම් කිරීමට තීරණය කර ඇත්තේ.\nමෙම වායුවට විකල්ප ලෙස එම සංවිධාන ඇමෝනියා සහ ස්වභාවික වායු වර්ග හඳුන්වාදී ඇති බවයි මහවැලි පරිසර අමාත්‍යාංශයේ පරිසර කළමනාකරු සරත් ගුණරත්න වැඩිදුරටත් කියා සිටියේ.",
       "URL": "https://www.hirunews.lk/177984/ජනවාරි-01-වන-දා-සිට-තහනම්-hcfc-නිෂ්පාදන",
       "Category": "Local News",
       "Parent URL": "https://www.hirunews.lk/local-news.php?pageID=4180"
}