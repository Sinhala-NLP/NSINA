{
       "Source": "hirunews",
       "Timestamp": "Friday, 08 July 2022 - 19:26",
       "Headline": "ගෑස් මෙට්‍රික් ටොන් 3700ක් අඩංගු නෞකාවක් හෙට දිවයිනට",
       "News Content": "ගෑස් මෙට්‍රික් ටොන් 3700ක් අඩංගු නෞකාවක් හෙට මධ්‍යම රාත්‍රියේ මෙරටට පැමිණීමට නියමිත බව ලිට්රෝ ලංකා සමාගම සඳහන් කළා.\nඑසේම, හෙට සිට ලබන 15 වනදා දක්වා පැය 3ක විදුලිය කප්පාදුවක් සඳහා මහජන උපයෝගිතා කොමිෂන් සභාව අවසර ලබාදී තිබෙනවා.\nඒ අනුව, දිවා කාලයේ පැය 1 යි මිනිත්තු 40ක් රාත්‍රී කාලයේ පැය 1යි මිනිත්තු 20ක් විදුලිය කප්පාදුව සිදුකෙරෙන බවයි එම කොමිෂන් සභාව පැවසුවේ.\nමේ අතර, ඉන්දීය ණය ආධාර යටතේ මෙරටට ආනයනය කළ මෙටි්‍රක් ටොන් 40,000ක යූරියා පොහොර තොගය රැගත් නෞකාව හෙට දිවයිනට ළඟාවන බව කෘෂිකර්ම අමාත්‍ය මහින්ද අමරවීර ප්‍රකාශ කළා.\nඔහු කියා සිටියේ එම පොහොර තොගය ජාත්‍යන්තර ප්‍රමිති ආයතන තුනක් මගින් සහතික කර ඇති බවයි.\nඕමානයේ සිට රැගෙන එන අදාළ යූරියා පොහොර තොගය මෙරටදී ජාතික ශාඛ නිරෝධායන ආයතනය වෙත යොමු කර එහි ප්‍රමිති පරීක්ෂාවකට ද ලක් කිරීමට නියමිත බවයි අමාත්‍ය මහින්ද අමරවීර වැඩිදුරටත් කියාසිටියේ.",
       "URL": "https://www.hirunews.lk/309475/ගෑස්-මෙට්‍රික්-ටොන්-3700ක්-අඩංගු-නෞකාවක්-හෙට-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1036"
}