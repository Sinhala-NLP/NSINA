{
       "Source": "hirunews",
       "Timestamp": "Thursday, 16 November 2017 - 7:41",
       "Headline": "අයවැය දෙවන වර කියවීමේ ඡන්ද විමසීම පස්වරුවේ",
       "News Content": "2018 අයවැය විසර්ජන පනත් කෙටුම්පත දෙවනවර කියවීමේ ජන්ද විමසීම අද පස්වරු 5 ට සිදුකිරීමට නියමිතයි.\nලබන වසර සඳහා වන අයවැය ලේඛනය මුදල් හා ජනමාධ්‍ය අමාත්‍ය මංගල සමරවීර විසින් පාර්ලිමේන්තුවට ඉදිරිපත් කරනු ලැබුවේ පසුගිය 9 වනදායි.\nඊට පසුදින සිට දින 6 ක කාලයක් අයවැය දෙවන වර කියවීමේ විවාදය පැවැත්වුණා.\nඅයවැය විසර්ජන පනත් කෙටුම්පත සඳහා විරුද්ධව ඡන්දය ප්‍රකාශ කරන බවට ඒකාබද්ධ විපක්ෂය සහ ජනතා විමුක්ති පෙරමුණ දැනටමත් තීරණය කර අවසන්.\nඑහෙත් දෙමළ ජාතික සන්ධානය අයවැයට ඡන්දය ප්‍රකාශ කරන ආකාරය පිළිබඳව මෙතෙක් ප්‍රකාශයට පත් කර නැහැ.\nදෙමළ ජාතික සන්ධානය තුළ නිර්මාණය වී ඇති අර්බුදකාරී තත්ත්වයත් සමග එම සන්ධානය නියෝජනය කරමින් පාර්ලිමේන්තුවේ සිටින පක්ෂ හතරේ මන්ත්‍රීවරුන් ඡන්දය ප්‍රකාශ කිරීම සම්බන්ධයෙන් මේ වනවිට විවිධ අදහස් පළ කරනවා.\nඊ.පී.ආර්.එල්.එෆ්. සංවිධානය නියෝජනය කරමින් පාර්ලිමේන්තුවේ සිටින ශිවශක්ති ආනන්දන් හිරු ප්‍රවෘත්ති අංශය කළ විමසීමකදී සඳහන් කළේ අයවැය ඡන්ද විමසීමට තමන් සහභාගී නොවන බවයි.\nකෙසේ වෙතත් අද උදෑසන 11 ට රැස්වී අයවැයට ඡන්දය භාවිත කිරීම සම්බන්ධයෙන් අවසන් තීරණය ගන්නා බවයි දෙමළ ජාතික සන්ධානයේ ප්‍රකාශකයෙකු කියා සිටියේ.",
       "URL": "https://www.hirunews.lk/176143/අයවැය-දෙවන-වර-කියවීමේ-ඡන්ද-විමසීම-පස්වරුවේ",
       "Category": "Local News",
       "Parent URL": "https://www.hirunews.lk/local-news.php?pageID=4216"
}