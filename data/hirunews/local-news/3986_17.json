{
       "Source": "hirunews",
       "Timestamp": "Tuesday, 17 April 2018 - 19:10",
       "Headline": "දුව බලන්න අවුරුද්දට ගිය අම්මටයි අයියටයි අමුතු සංග්‍රහයක්",
       "News Content": "දියණිය බැලීමට අවුරුදු නෑගම් ගිය මවක සහ පුතෙකු ගුටිබැට ප්‍රහාරයකට ලක්වී රෝහල් ගතකිරීමේ පුවතක් බදුල්ල - මීගහකිවුල - මීගොල්ල ප්‍රදේශයෙන් වාර්තා වනවා.\nපහරකෑමට ලක්වු දෙදෙනා මීගහකිවුල රෝහලට ඇතුළත් කිරීමෙන් පසු වැඩිදුර ප්‍රතිකාර සඳහා බදුල්ල මහ රෝහල වෙත මාරු කර යවා ඇති බව සඳහන්.\nසිද්ධියෙන් තුවාල ලබා ඇති 33 හැවිරිදි තරුණයා යුද හමුදා සෙබළෙකු වන අතර, ඔහුගේ මව 51 හැවිරිදි වියේ පසුවනවා.\nමීට මාස පහකට පමණ පෙර මෙම මවගේ බාලවයස්කාර දියණිය තරුණයෙකු සමඟ හොර රහසේ නිවසෙන් පිටව ගොස් ඇති අතර, වයස සම්පූර්ණ නොවීම හේතුවෙන් විවාහය ලියාපදිංචි කර තිබී නැහැ.\nකෙසේ වෙතත්, අලූත් අවුරුද්දට දියණිය සිටි තරුණයාගේ නිවසට නෑගම් ගිය මවට සහ එම තරුණියගේ සහෝදරයාට එම නිවසේ සිටි ඥාතීන් පහරදී ඇත්තේ ඇය හොර රහසේ නිවසෙන් පිටවූ දිනයේ පොලීසිය දැනුම්වත් කළ බව පවසමින්.\nඅප මේ සම්බන්ධයෙන් මීගහකිවුල පොලිසියෙන් විමසීමක් කළා.\nඑහි නිලධාරියෙකු සඳහන් කළේ පහරදීමට සම්බන්ධ පුද්ගලයින් අත්අඩංගුවට ගැනීම සඳහා පරීක්ෂණ ආරම්භ කර ඇති බවයි.",
       "URL": "https://www.hirunews.lk/188613/දුව-බලන්න-අවුරුද්දට-ගිය-අම්මටයි-අයියටයි-අමුතු-සංග්‍රහයක්",
       "Category": "Local News",
       "Parent URL": "https://www.hirunews.lk/local-news.php?pageID=3986"
}