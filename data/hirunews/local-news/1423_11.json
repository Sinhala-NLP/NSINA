{
       "Source": "hirunews",
       "Timestamp": "Saturday, 15 January 2022 - 13:16",
       "Headline": "බූස්ටර් එන්නත ලබාගැනීමේ ප්‍රවණතාව ඉහළට(වීඩියෝ)",
       "News Content": "කොරෝනා මර්දන බූස්ටර් එන්නත මේ වනවිට දිනකට 50,000 ඉක්මවූ පිරිසකට ලබාදෙන බව, නියෝජ්‍ය සෞඛ්‍ය සේවා අධ්‍යක්ෂ විශේෂඥ හේමන්ත හේරත් ප්‍රකාශ කළා.\nඑමෙන්ම, කොරෝනා ආසාදිතයන් අසාධ්‍ය තත්වයට පත් කරන ජානයක් පෝලන්ත වෛද්‍ය විද්‍යාඥයන් විසින් සොයාගෙන තිබෙනවා.\nකොරෝනා තුන්වන මාත්‍රාව ලබා ගන්නා ප්‍රමාණය මීට පෙර අඩු ප්‍රවණතාවයක් පැවතියද පසුගිය දින දෙකේදී එම එන්නත ලබා ගැනීමට පැමිණි පිරිසේ වර්ධනයක් පෙන්නුම් කරන බවයි, නියෝජ්‍ය සෞඛ්‍ය සේවා අධ්‍යක්ෂ විශේෂඥ හේමන්ත හේරත් කියා සිටියේ.\nඑමෙන්ම, ඔමික්‍රොන් ආසාදිතයන් හඳුනා ගැනීම සඳහා ශ්‍රී ජයවර්ධනපුර විශ්වවිද්‍යාලයේ සෛල ජෛව විද්‍යායතනය වෙත යොමු කළ පටල සාම්පල 182ක අවසන් වාර්තාව අද (15) පස්වරුවේ සෞඛ්‍ය සේවා අධ්‍යක්ෂ ජනරාල්වරයා වෙත භාරදීමට නියමිතයි.\nමේ අතර, කොරෝනා වෛරස් ආසාදනය වූවන් අසාධ්‍ය තත්වයට පත්වීම සහ මියයාමට හේතුවන ජානයක් පෝලන්ත වෛද්‍ය විද්‍යාඥයන් විසින් සොයාගෙන තිබෙනවා.\nපෝලන්තයේ බියලිස්ටොක් වෛද්‍ය විශ්වවිද්‍යාලයේ පර්යේෂකයන් අනාවරණ කරගෙන ඇත්තේ, එම ජානය සහිත පුද්ගලයන්ට වෛරසය ආසාදනය වූ විට කොරෝනා රෝගය උත්සන්න වියහැකි බවයි.\nයුරෝපයේ ජනගහණයෙන් සියයට 9ක මෙන්ම පෝලන්ත ජනගහණයෙන් සියයට 14ක මෙම ජානය පවතින බව, හෙළිවී තිබෙනවා.\nයුරෝපයේ කොරෝනා රෝගය දරුණු අන්දමින් පැවති පෝලන්තයේ මේ වනවිට කොරෝනා රෝගයෙන් මියගිය සංඛ්‍යාව ලක්ෂයකට අධිකයි.\nඉන්දීය ජනගහණයෙන් සියයට 27ක් සතුව මෙම කොරෝනාව ආසාධ්‍ය බවට පත්වීමේ ජානය පවතිනවා.\nකෙසේ නමුත්, මෙම ජානය කොරෝනාව උත්සන්න වීමේ සිව්වන හේතුව බවයි, පෝලන්ත විද්‍යාඥයන් පෙන්වා දෙන්නේ.\nකොරෝනාව උත්සන්න වීමට සහ එයින් මරණයට පත්වීමට බලපාන මුල් කරුණු තුන වන්නේ වයස, බර සහ ස්ත්‍රී පුරුෂ භාවයයි.",
       "URL": "https://www.hirunews.lk/294080/බූස්ටර්-එන්නත-ලබාගැනීමේ-ප්‍රවණතාව-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1423"
}