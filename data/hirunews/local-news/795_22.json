{
       "Source": "hirunews",
       "Timestamp": "Tuesday, 18 October 2022 - 11:17",
       "Headline": "චරිත නැවතත් කෝප් කමිටුවට",
       "News Content": "නව කෝප් කමිටුවේ කටයුතු කිරීම සඳහා පොදු ව්‍යාපාර පිළිබඳ කාරක සභාවේ (කෝප්) හිටපු සභාපති මහාචාර්ය චරිත හේරත් නම් කර තිබෙනවා.\nඅද (18) පාර්ලිමේන්තුව අමතමින් නියෝජ්‍ය කථානායක පාර්ලිමේන්තු මන්ත්‍රී අජිත් රාජපක්ෂ ප්‍රකාශ කළේ, විපක්ෂයේ පාර්ලිමේන්තු මන්ත්‍රී ආචාර්ය හර්ෂ ද සිල්වාගේ ඉල්ලා අස්වීමෙන් පසු ඇති වූ පුරප්පාඩුව සඳහා මහාචාර්ය චරිත හේරත් පත් කරන බවයි.\nප්සුගිය දා සාමාජිකයින් 27 දෙනෙකුගෙන් යුත් නව කෝප් කමිටුවක් ප්‍රකාශයට පත්කිරීමෙන් අනතුරුව, එහි හිටපු සභාපති මහාචාර්ය චරිත හේරත් තම නම ඉවත් කිරීම සම්බන්ධයෙන් රජයටත්, ජනාධිපතිවරයාටත්, අගමැතිවරයාටත් ඒ සම්බන්ධයෙන් දැඩි දෝෂාරෝපණයන් එල්ල කළා.\nඅනතුරුව ඉකුත් ඔක්තෝබර් 4 වැනිදා නව කෝප් කමිටුවට පාර්ලිමේන්තු මන්ත්‍රී, මහාචාර්ය චරිත හේරත් නම් කිරීමට විපක්ෂ නායක සජිත් ප්‍රේමදාස කටයුතු කළේ, සමගි ජන බලවේගයේ කමිටු සාමාජිකයෙකු ලෙස පත් කළ පාර්ලිමේන්තු මන්ත්‍රී ආචාර්ය හර්ෂ ද සිල්වා කෝප් කමිටුවෙන් ඉවත් වීමට ස්වේච්ඡාවෙන් තීරණයක් ගෙන ඇති බව පාර්ලිමේන්තුවට දන්වමින්.\nඒ රාජ්‍ය මුදල් පිළිබඳ කාරක සභාවේ සභාපති ධූරය දැරීම සහ එම කමිටුවට අදාළ කාර්ය බහුලත්වය යන කරුණු මත ආචාර්ය හර්ෂ ද සිල්වා කෝප් කමිටුවෙන් ඉවත් වන බව නිවේදනය කරමින්.",
       "URL": "https://www.hirunews.lk/318162/චරිත-නැවතත්-කෝප්-කමිටුවට",
       "Category": "Local News",
       "Parent URL": "https://www.hirunews.lk/local-news.php?pageID=795"
}