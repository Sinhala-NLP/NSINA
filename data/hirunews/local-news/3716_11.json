{
       "Source": "hirunews",
       "Timestamp": "Thursday, 04 October 2018 - 9:30",
       "Headline": "අම්බලන්තොට තරුණිය පැහැරගැනීම ඇයගේම සැළසුමක්",
       "News Content": "අම්බලන්තොට - වලවවත්ත - කොටබෝගහ ප්‍රදේශයේ නිවසකින් 17 හැවිරිදි තරුණියක් පැහැරගෙන යාමේ සිද්ධියට අදාළව මේ වනවිට කරුණු රැසක් හෙළිවී තිබෙනවා.\nපොලීසිය සඳහන් කළේ අදාළ තරුණිය පැහැරගැනීමට පැමිණි පිරිසේ සිටි තරුණයෙකු සමඟ වසර 7 කට අධික කාලයක සිට ඇය ප්‍රේම සබඳතාවක් පවත්වා ඇති බවයි.\nපසුව දෙදෙනාගේම සැළැස්මකට අනුව මෙම පලායාම සිදුකර ඇති බවටයි පොලිස් පරීක්ෂණවලදී අනාවරණ වී ඇත්තේ.\nතරුණිය මවගේ ජංගම දුරකථනයෙන් පෙම්වතා අමතා සඳහන් කර ඇත්තේ තමන් බලහත්කාරයෙන් රැගෙන යන ලෙසටයි.\nඒ අනුව පෙරේදා (02) රාත්‍රියේ පැමිණි පිරිසක් නිවසේ ප්‍රධාන දොරට වෙඩි තබා එය විවෘත කර පියාට සහ අදාළ තරුණියගේ සොහොයුරියකටද ගිනි අවි පෙන්වා බියගන්වා මෙම තරුණිය පැහැරගෙන ගොස් තිබුණා.\nඅනතුරුව අම්බලන්තොට පොලීසිය සිදුකළ විමර්ශනයකදී පැහැර ගැනීමට ලක් වූ බව කියන තරුණිය සහ ඇගේ පෙම්වතා තිස්සමහාරාම ප්‍රදේශයේ ලැගුම්හලක සිටියදී ඊයේ (03) පස්වරුවේ පොලීසිය සොයාගනු ලැබුවා.\nපසුව අත්අඩංගුවට ගත් මොවුන් අද (04) හම්බන්තොට මහේස්ත්‍රාත් අධිකරණයට ඉදිරිපත් කිරීමට නියමිතයි.\nමෙම සිද්ධියට සම්බන්ධ අනෙක් පුද්ගලයින්ද අත්අඩංගුවට ගන්නා බවයි පොලීසිය සඳහන් කළේ.\nඑමෙන්ම ගිනි අවි භාවිතා කිරීම සම්බන්ධයෙන් මෙම තරුණයාට එරෙහිව නීතිමය පියවර ගැනීමට ද නියමිතයි.",
       "URL": "https://www.hirunews.lk/201369/අම්බලන්තොට-තරුණිය-පැහැරගැනීම-ඇයගේම-සැළසුමක්",
       "Category": "Local News",
       "Parent URL": "https://www.hirunews.lk/local-news.php?pageID=3716"
}