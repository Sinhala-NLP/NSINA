{
       "Source": "hirunews",
       "Timestamp": "Wednesday, 24 April 2019 - 7:27",
       "Headline": "අමල් පෙරේරා සමඟ පැමිණි තුන්දෙනෙකු - සී සී ඩී, වැලිපැන්න සහ මිරිහාන පොලීසිවලට භාරදෙයි",
       "News Content": "ගායන ශිල්පී අමල් පෙරේරා සමඟ ශ්‍රී ලංකාවට පිටුවහල් කළ පස්දෙනාගෙන් තුන්දෙනෙකු කොළඹ අපරාධ කොට්ඨාශයට, වැලිපැන්න පොලීසියට සහ මිරිහාන අපරාධ පරීක්ෂණ ඒකකයට භාරදී තිබෙනවා.\nඊයේ අලුයම දිවයිනට පැමිණීමෙන් පසුව කටුනායක ගුවන් තොටුපල අපරාධ පරීක්ෂණ දෙපාර්තමේන්තුව භාරයට ගනු ලැබූ 34 හැවිරිදි වැලිගම ප්‍රදේශයේ පදිංචි ධම්මික නුවන් රණවක වැලිපැන්න පොලිස් ස්ථානය වෙතත්, 33 හැවිරිදි මාළිගාවත්ත ප්‍රදේශයේ පදිංචි මොහොමඞ් ෆවුසි මොහොමඞ් අසීම් නොහොත් පුල්ලපලම් අස්මි නැමැත්තා කොළඹ අපරාධ කොට්ඨාශය වෙතත් භාරදී ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nවැලිපැන්න පොලීසිය වෙත භාරදුන් සැකකරුට පුද්ගලයින් දෙදෙනෙකු ගිනි අවියකින් වෙඩි තබා තුවාල සිදුකර මිනී මැරීමට තැත් කිරීමට සම්බන්ධයෙන් මොරවක මහේස්ත්‍රාත් අධිකරණයේ නඩුවක්ද විභාග වෙමින් පවතිනවා.\nඑමෙන්ම කොළඹ අපරාධ කොට්ඨාශයට භාරදුන් පුල්ලපලම් අස්මි නැමැත්තා පාතාල නායක කංජිපානි ඉම්රාන්ගේ අනියම් බිරිඳට වෙඩි තබා තුවාල සිදුකර මිනීමැරීමට තැත් කිරීමේ සිද්ධියේ දී අදාළ යතුරුපැදිය පදවාගෙන පැමිණි සැකකරු බවටයි අනාවරණ වී ඇත්තේ.\nඔහුට එරෙහිව අලුත්කඬේ අංක හතර අධිකරණයේ නඩුවක්ද විභාග වෙමින් පවතිනවා.\nපාතාල නායක මාකඳුරේ මධුෂ් සමඟ ඩුබායිහිදී අත්අඩංගුවට ගෙන ඊයේ අලුයම ශ්‍රී ලංකාවට පිටුවහල් කළ ගායන ශිල්පී අමල් පෙරේරා ඇතුළු 3 දෙනෙකු තවදුරටත් අපරාධ පරීක්ෂණ දෙපාර්තමේන්තුව භාරයේ රඳවාගෙන ප්‍රශ්න කෙරෙනවා.\nමේ අතර මාකඳුරේ මධුෂ් සමඟ ඩුබායි හිදී අත්අඩංගුවට ගනු ලැබූ තවත් පුද්ගලයෙකු ශ්‍රී ලංකාවට පිටුවහල් කිරීමෙන් පසු අද අලුයම අපරාධ පරීක්ෂණ දෙපාර්තමේන්තුව භාරයට ගෙන තිබෙනවා.\nඅද අලුයම 5 ට ශ්‍රී ලංකාවට පැමිණි මොහු අබුබකර් මොහොමඞ් බදුර්දීන් ලෙසයි හඳුන්වන්නේ.\nපසුගියදා ඩුබායි හිදී පැවති සාදයකදී පාතාල නායක මාකඳුරේ මධුෂ් සමඟ අත්අඩංගුවට ගත් 31 දෙනාගෙන් මේ වන විට 30දෙනෙකු මෙරටට පිටුවහල් කර තිබෙනවා.\nඒ අතරින් 6 දෙනෙක් මේ වන විට රක්ෂිත බන්ධනාගාරගතවයි පසුවන්නේ.",
       "URL": "https://www.hirunews.lk/215058/අමල්-පෙරේරා-සමඟ-පැමිණි-තුන්දෙනෙකු-සී-සී-ඩී-වැලිපැන්න-සහ-මිරිහාන-පොලීසිවලට-භාරදෙයි",
       "Category": "Local News",
       "Parent URL": "https://www.hirunews.lk/local-news.php?pageID=3387"
}