{
       "Source": "hirunews",
       "Timestamp": "Friday, 08 April 2016 - 19:01",
       "Headline": "සුමිත්ගේ මරණයේ තොරතුරක් රත්මලානෙන් හෙළිවෙයි",
       "News Content": "ඇඹිලිපිිටියේ පැවති සාදයක් අතරතුර මියගිය සුමිත් ප්‍රසන්නගේ මරණය සම්බන්ධයෙන් කථන ආබාධ සහිත තරුණයා රහස් පොලීසිය හමුවේ ලබාදී ඇති ප්‍රකාශ මගින් ප්‍රබල සාක්ෂියක් හෙළිදරව් වී ඇති බව අද අධිකරණයේදී අනාවරණ වුණා.\nමියගිය සුමිත් ප්‍රසන්න ගොඩනැගිල්ලෙන් පහතට වැටුණු සිද්ධිය ඇසින් දුටු බවට පැවසෙන කථන ආබාධ සහිත තරුණයා රහස් පොලීසියට ලබාදුන් ප්‍රකාශ ඇඹිලිපිටිය අධිකරණයට අද ඉදිරිපත් කෙරුණා.\nඒ, ඊට අදාළ නඩුව ඇඹිලිපිටිය අතිරේක මහේස්ත්‍රාත් ප්‍රසන්න ප්‍රනාන්දු හමුවේ කැදවූ අවස්ථාවේදියි.\nමීට පෙර අදාළ සිද්ධිය දුටු බවට හඳුනාගත් කථන ආබාධ සහිත තරුණයෙකු සිටින බවටයි රහස් පොලීසිය අධිකරණය හමුවේ ප්‍රකාශ කළේ.\nඒ අනුව රත්මලාන අඳ ගොළු බිහිරි පාසලේ සහයද ලබාගනිමින් ඔහුගෙන් ප්‍රකාශයක් සටහන් කරගෙන තිබෙනවා.\nනඩු විභාගය කැදවීමෙන් අනතුරුව මාධ්‍ය වෙත අදහස් දැක්වූ මිය ගිය සුමිත් ප්‍රසන්න වෙනුවෙන් පෙනී සිටි නීතිඥ විජිත පී. පුංචිහේවා සදහන් කළේ ගොළු තරුණයා ලබාදී ඇති සාක්ෂි අනුව මරණය සම්බන්ධයෙන් වැදගත් සාක්ෂි කිහිපයක් ඉදිරිපත් වී ඇති බවයි.\nනඩුව වැඩිදුර විභාගය මේ මස 20 වන දා දක්වා කල් තැබුණා.\nමේ අතර, ඇඹිලිපිටියේදී සාදයක් අතරතුර පොලීසිය සමඟ ඇතිවූ ගැටුමකින් පසුව සුමිත් ප්‍රසන්න නැමති තරුණයාගේ මරණය සම්බන්ධයෙන් පොලිස් නිලධාරීන් 12 දෙනෙකුට චෝදනා පත්‍ර ගොනුකර ඇති බව ජාතික පොලිස් කොමිසම පසුගිය දා ප්‍රකාශ කළා.\nඑම කොමිසම සඳහන් කළේ ඇඹිලිපිටිය පොලිස් ස්ථානයට අනුයුක්තව සේවය කළ නිලධාරීන් 12  දෙනෙකුට එරෙහිව මෙලෙස චෝදනා පත්‍ර ගොනුකර ඇති බවයි.\nඇඹිලිපිටිය - මහඇල  ප්‍රදේශයේ පැවති සාදයක් අතරතුර පොලිසිය සමඟ ඇතිවූ ගැටුමකින් සුමිත් ප්‍රසන්න මියගියේ පසුගිය ජනවාරි 07 වැනිදායි.\nමෙම සිද්ධියට ඇඹිලිපිටිය හිටපු සහකාර පොලිස් අධිකාරී ඞී.සී.ධර්මරත්න අත්අඩංගුවට ගත් අතර ඔහු තවදුරටත් රක්ෂිත බන්ධනාගාර ගතවයි පසුවන්නේ.\nඑමෙන්ම අධිකරණ නියෝගයකට අනුව සුමිත් ප්‍රසන්නගේ මළ සිරුර මාර්තු මස 15 වනදා ඇඹිලිපිටිය අතිරේක මහේස්ත්‍රාත් ප්‍රසන්න ප්‍රනාන්දු ඉදිරියේ යළි ගොඩගනු ලැබුවා.",
       "URL": "https://www.hirunews.lk/130430/සුමිත්ගේ-මරණයේ-තොරතුරක්-රත්මලානෙන්-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=5096"
}