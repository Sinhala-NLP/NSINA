{
       "Source": "hirunews",
       "Timestamp": "Saturday, 27 May 2017 - 9:25",
       "Headline": "ආපදා සහන සැලසීමට ශ්‍රී ලංකාව, ජගත් සංවිධානයේ සහාය ඉල්ලයි",
       "News Content": "දිවයිනේ ප්‍රදේශ ගණනාවක ඇති වී තිබෙන ජල ගැලීම්, නාය යාම් ඇතුළු ආපදා තත්ත්වයට පිළියම් යෙදීම සඳහා සහාය වන්නැයි ශ්‍රී ලංකාව ජගත් සංවිධානයෙන් ඉල්ලීමක් කර තිබෙනවා.\nමෙලෙස හදිසි ආපදා අවස්ථාවන් හිදී යොදා ගැනෙන මුදා ගැනීම් සහ සහන කටයුතු හදිසි ප්‍රතිචාර ඒකකය ක්‍රියාත්මක කළ බවයි විදේශ කටයුතු අමාත්‍යාංශය ප්‍රකාශ කළේ.\nඑමෙන්ම ජගත් සංවිධානයේ ජාත්‍යන්තර සෝදිසි සහ ජීවිතාරක්ෂක උපදේශක සේවාවේ සහාය ද ශ්‍රී ලංකාව අපේක්ෂා කරනවා.\nඑමෙන්ම ශ්‍රී ලංකාව සිදුකළ ඉල්ලීමට ප්‍රතිචාර දක්වමින් ඉන්දියාව එවා ඇති සහනාධාර රැගත් පළමු නෞකාව කොළඹ වරායේ පළමු වන පර්යන්තයට මේ වන විට ළඟාවෙමින් පවතිනවා.\nආහාර ඇතුළු සහනාධාර මෙන්ම ඉන්දීය වෛද්‍ය කණ්ඩායම් ද ඒ සමඟ පැමිණෙනු ඇති.\nමේ අතර, කළු ගඟ පිටාර ගැලීමෙන් ඉමහත් දුෂ්කරතාවයට පත් රත්නපුර - කලවාන ප්‍රදේශය මේ වන විට මුළුමනින්ම පාහේ හුදෙකලා වී ඇති බව එහි ජනතාව පවසනවා.\nදක්ෂිණ අධිවේගී මාර්ගය කඩුවෙල සහ බියගම පිවිසුම ද මේ වන විට වසා දමා තිබෙනවා.\nකඩුවෙල පිවිසුමෙන් කඩවත දෙස සිට අධිවේගී මාර්ගයෙන් පිටතට යන අතුරු මාර්ග ජලයෙන් යට වී තිබීම ඊට හේතුවයි.\nමේ අතර, බියගම පිවිසුමෙන් පිටතට පැමිණෙන මාර්ග සියල්ලම ජලයෙන් යටවීම නිසා බියගම පිවිසුම ද තාවකාලිකව වසා දමා ඇති බවයි පොලීසිය වැඩිදුරටත් සදහන් කළේ.",
       "URL": "https://www.hirunews.lk/162261/ආපදා-සහන-සැලසීමට-ශ්‍රී-ලංකාව-ජගත්-සංවිධානයේ-සහාය-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4496"
}