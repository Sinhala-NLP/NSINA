{
       "Source": "hirunews",
       "Timestamp": "Monday, 31 July 2023 - 13:43",
       "Headline": "අන්තර් සමාගම් සේවක සංගමයේ විරෝධතා පාගමනට අධිකරණ නියෝගයක්",
       "News Content": "අන්තර් සමාගම් සේවක සංගමය විසින් අද (31) කොළඹ දී සංවිධානය කර ඇති විරෝධතාවය වළක්වාලමින් අධිකරණ නියෝගයක් නිකුත් කර තිබෙන බව පොලිස් මාධ්‍ය ප්‍රකාශක කාර්යාලය නිවේදනයක් නිකුත් කරමින් සඳහන් කරනවා.\nමරදාන පොලීසිය කළ දැනුම්දීමකට අනුව මාලිගාකන්ද මහෙස්ත්‍රාත් අධිකරණය විසින් අදාළ නියෝගය ලබා දී තිබෙන අතර, වග උත්තරකරුවන් ලෙස නම්කර ඇති අන්තර් සමාගම් සේවක සංගමයේ කැඳවුම්කරු වසන්ත සමරසිංහ ඇතුළු පිරිස වෙත මෙම අධිකරණ නියෝගය නිකුත් කර තිබෙනවා.\nඒ අනුව අද දහවල් 12.00 සිට හෙට උදෑසන 10.00 දක්වා කාලය තුළ මරදාන ටෙක්නිකල් මංසන්ධියේ සිට කොටුව දුම්රියපොළ දක්වා අදාළ අධිකරණ බලසීමාව තුළ මහා මාර්ග සහ පදික වේදිකා, එම මහා මාර්ග සහ පදික වේදිකා භාවිත කරන සෙසු පුද්ගලයින්ට භාවිත කිරීම සිදුකළ නොහැකි අයුරින් විරෝධතා පා ගමන් තහනම් කර තිබෙන බවයි එම නිවේදනයේ සඳහන්.\nඑමෙන්ම, කොළඹ කොටුව ඇතුළු ස්ථාන කිහිපයක මහජනතාවට පීඩාවක් වන පරිදි විරෝධතා පැවැත්වීම වළක්වමින් ජ.වි.පෙ. නායක අනුර කුමාර දිසානායක ඇතුළු 7 දෙනෙකුට ද කොටුව මහේස්ත්‍රාත් අධිකරණයෙන් නියෝගයක් නිකුත් කර තිබෙනවා.",
       "URL": "https://www.hirunews.lk/343154/අන්තර්-සමාගම්-සේවක-සංගමයේ-විරෝධතා-පාගමනට-අධිකරණ-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=136"
}