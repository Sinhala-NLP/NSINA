{
       "Source": "hirunews",
       "Timestamp": "Thursday, 08 June 2023 - 20:02",
       "Headline": "මැතිවරණ ඉල්ලා අධිකරණ නියෝග නොතකමින් පාරට ආ මාලිමාව (වීඩියෝ)",
       "News Content": "පළාත් පාලන ඡන්ද විමසීම කල් දැමීමට එරෙහිව ජාතික ජනබලවේගය අද රාජගිරිය මැතිවරණ කොමිෂන් සභාව ඉදිරිපිටදී විරෝධතාවක නිරතවුණා.\nඒ ඊට අදාළව අධිකරණ නියෝගයක්ද පැවති පසුබිමකයි.\nශ්‍රී ජයවර්ධනපුර කෝට්ටේ මාර්ගය, කොටා පාර, නාවල පාර ඔස්සේ සරණ පාර සහ මැතිවරණ කාර්යාලයේ ප්‍රවේශ මාර්ගයන්හි උද්ඝෝෂණය කිරීම තහනම් කරමින් මෙම අධිකරණ නියෝගය නිකුත් කර තිබුණා.\nඑහි වගඋත්තරකරුවන් ලෙස නම්කර තිබුණේ ජාතික ජනබලවේගයේ නායක පාර්ලිමේන්තු මන්ත්‍රී අනුර කුමාර දිසානායක ඇතුළු 26 දෙනෙක්. කෙසේ වෙතත් මෙම විරෝධතාවට අනුර කුමාර දිසානායක මන්ත්‍රීවරයා එක්ව සිටියේ නැහැ.\nකෙසේ වෙතත් ජාතික ජනබලවේගයේ විරෝධතාකරුවන් මැතිවරණ කොමිෂන් සභාව අසළ සරණ පාර අවහිර වන පරිදි විරෝධතාවයේ නිරතවූ බවයි අප වාර්තාකරු සඳහන් කළේ.\nමේ අතර දින නියමයක් නොමැතිව කල් දැමුණු පලාත් පාලන ඡන්ද විමසීම සදහා මේ වන විට රුපියල් බිලියන එකයි දශම එකක මුදලක් වැයකර ඇති බව මැතිවරණ කොමිෂන් සභාවේ අධ්‍යක්ෂ ජනරාල් සමන් ශ්‍රී රත්නායක ප්‍රකාශ කළා.\nඔහු මේ බව කියා සිටියේ හිරු ප්‍රවෘත්ති අංශය සමග සම්මුඛ සාකච්ජාවකට එක්වෙමින්.\nමේ අතර පළාත් පාලන මැතිවරණය සඳහා සීමා නිර්ණය කිරීමේදී මන්ත්‍රීවරුන් සංඛ්‍යාව අඩුකළද කිසිදු ජන කොට්ඨාසයකට අසාධාරණයක් සිදුවීමට ඉඩ නොතබන බව අග්‍රාමාත්‍ය දිනේෂ් ගුණවර්ධන ප්‍රකාශ කළා.\nඒ පාර්ලිමේන්තුවේ පැවති රාජ්‍ය පරිපාලන, ස්වදේශ කටයුතු, පළාත් පාලන අමාත්‍යංශයීය උපදේශක කාරක සභාවට එක්වෙමින්.",
       "URL": "https://www.hirunews.lk/337400/මැතිවරණ-ඉල්ලා-අධිකරණ-නියෝග-නොතකමින්-පාරට-ආ-මාලිමාව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=284"
}