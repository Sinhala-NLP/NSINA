{
       "Source": "hirunews",
       "Timestamp": "Saturday, 13 March 2021 - 8:37",
       "Headline": "දෙයියන්දර හෙරොයින් ජාවාරම GPS තාක්ෂණයෙන්",
       "News Content": "මාතර - දෙයියන්දර - දෙනගම ප්‍රදේශයෙන් සොයා ගත් රුපියල් කෝටි 70 කට අධික වටිනාකමකින් යුත් කිලෝග්‍රෑම් 74 කට ආසන්න හෙරොයින් තොගය සමඟ අත්අඩංගුවට ගත් යුවල පිළිබඳ තවත් තොරතුරු රැසක් අනාවරණ වී තිබෙනවා.\nවිමර්ශනය මෙහෙයවන උසස් පොලිස් නිලධාරියෙකු සඳහන් කළේ ඔවුන් GPS තාක්ෂණය ඔස්සේ මෙම මත්ද්‍රව්‍ය ජාවාරම සිදු කර ඇති බවයි.\nඑහිදී මෙම යුවළ මෙම මත්ද්‍රව්‍ය ප්‍රවාහනය කිරීම සඳහා යොදා ගත් තැරැව්කරුවන් බවට හදුනා ගනු ලැබුවා.\nවැඩිදුර ප්‍රශ්න කිරීම් වලින් අනාවරණය වී ඇත්තේ ඔවුන් දෙදෙනා කිසියම් පුද්ගලයකු විසින් මෙහෙයවා ඇති බවයි.\nකෙසේවෙතත් අදාල පුද්ගලයා කවුරුන්ද යන්න සොයා ගැනීම අපහසු වී ඇත්තේ ඔහු ඉමෝ මාධ්‍යය හරහා රහස්‍ය ලෙස මෙම යුවල සම්බන්ධ කර ගැනීම හේතුවෙන්.\nඅත්අඩංගුවට ගත් දෙදෙනා සිටි බවට පැවසෙන මහනුවර සහ මීගමුව ප්‍රදේශවල නිවාස 7ක් පසුගියදා පොලීසිය පරීක්ෂාවට ලක් කර ඇති නමුත් ඒවායේ තිබී කිසිවක් හමුවී නැහැ.",
       "URL": "https://www.hirunews.lk/265190/දෙයියන්දර-හෙරොයින්-ජාවාරම-gps-තාක්ෂණයෙන්",
       "Category": "Local News",
       "Parent URL": "https://www.hirunews.lk/local-news.php?pageID=2091"
}