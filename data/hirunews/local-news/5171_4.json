{
       "Source": "hirunews",
       "Timestamp": "Saturday, 13 February 2016 - 8:10",
       "Headline": "ජිනිවා ගැන මහජන අදහස් විමසීම යාපනයෙන් ඇරඹේ",
       "News Content": "යුද්ධය අවසන් වී වසර කිහිපයක් ගතව ඇතත් මෙරට ජාතීන් අතර සමගිය සහ සංහිදියාව මෙතෙක් ගොඩනැගීමට නොහැකි වී ඇත්තේ යුද්ධයේ ජයග්‍රහණය භෞතික වශයෙන් සිදුවූ ක්‍රියාදාමයක් පමණක් නිසා බව විදේශ කටයුතු අමාත්‍ය මංගල සමරවීර ඊයේ යාපනයේදී ප්‍රකාශ කළා.\nඑක්සත් ජාතීන්ගේ මානව හිමිකම් මණ්ඩලය විසින් සම්මත කරගෙන ඇති ශ්‍රී ලංකාව පිළිබද යෝජනාවලිය ක්‍රියාත්මක කිරීමේදී අනුගමනය කළ යුතු ක්‍රමවේදයන් පිළිබදව මහජනතාවගෙන් සහ විවිධ සංවිධානවලින් අදහස් හා යෝජනා ලබා ගැනීම සඳහා රජය පත් කළ විශේෂ කමිටුව ද ඊයේ යාපනයේ සිය සේවාවන් ආරම්භ කළා.\nමනෝරි මුතුතෙට්ටුවගම ඇතුළු 11 දෙනෙකුගෙන් සමන්විත මෙම කමිටුව ජනතාවගෙන් සහ විවිධ සංවිධානවලින් ලබා ගන්නා අදහස් හා යෝජනා ඇතුළත් කොට සකස් කරන වාර්තාව රජය අවසන් යෝජනාව සකස් කිරීමේදී සැලකිල්ලට ගන්නා බවයි අමාත්‍යවරයා කියා සිටියේ.\nඑක්සත් ජාතීන්ගේ මානව හිමිකම් මණ්ඩලය වෙත භාරදීමට ශ්‍රී ලංකාව වාර්තාවක් සකස් කරන්නේ ජාත්‍යන්තරයෙන් සිදුකෙරෙන බලපෑම් නිසා නොවන බව ද අමාත්‍ය මංගල සමරවීර යාපනය දිසාපති කාර්යාලයේ ඊයේ පැවැති උත්සවයේදී අවධාරණය කළා.",
       "URL": "https://www.hirunews.lk/126131/ජිනිවා-ගැන-මහජන-අදහස්-විමසීම-යාපනයෙන්-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=5171"
}