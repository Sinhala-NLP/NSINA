{
       "Source": "hirunews",
       "Timestamp": "Friday, 17 July 2020 - 18:26",
       "Headline": "මැතිවරණ ප්‍රචාරණය අතර වතු කම්කරුවන්ට බෙහෙත් දුන් අපේක්ෂකයෙකුට තරයේ අවවාද",
       "News Content": "මහ මැතිවරණයට නුවරඑළිය දිස්ත්‍රීක්කයෙන් තරග වදින අපේක්ෂකයෙකු වන වෛද්‍යවරයෙකු මැතිවරණ ප්‍රචාරක කටයුතු අතර වතු කම්කරුවන්ට ඖෂධ ලබාදීම සම්බන්ධයෙන් මහජන සෞඛ්‍ය පරීක්ෂකවරුන් භාරයට ගෙන අවවාද කර තිබෙනවා.\nමෙම අපේක්ෂකයා ඊයේ පස්වරුවේ මැතිවරණ ප්‍රචාරක කටයුතු අතර වතු කම්කරුවන්ගේ රුධිර පීඩනය පරීක්ෂා කර ඖෂධ ලබාදී ඇති අතර ඇතැම් වතු කම්කරුවන්ට ඔවුන්ගේ රෝග ලක්ෂණ අනුව තවත් ඖෂධ කිහිපයක් බෙදාහැර ඇති බවයි අනාවරණ වී ඇත්තේ.\nතමන් වෛද්‍යවරයෙකු බව පවසමින් වතු කම්කරුවන්ගේ රෝග පරීක්ෂා කර ඖෂධ ලබාදීම සම්බන්ධයෙන් බගවන්තලාව සෞඛ්‍ය වෛද්‍ය නිලධාරී කාර්යාලයට ලැබනු තොරතුරකට අනුව මහජන සෞඛ්‍ය පරීක්ෂකවරුන් විසින් අදාළ අපේක්ෂකයා සිය භාරයට ගෙන තිබුනා.\nමහජන සෞඛ්‍ය පරීක්ෂකවරුන් ෂඳහන් කර ඇත්තේ අදාළ අපේක්ෂකයා වෛද්‍යවරයෙකු ලෙසට සනාථ කිරීමට කිසිදු හැඳුනුම්පතක් හෝ ලේඛණයක් නොතිබූ බවයි.\nවතු කම්කරුවන්ගේ රෝග ලක්ෂණ පරීක්ෂා කර ඔවුන්ට ඖෂධ ලබාදීම සම්බන්ධයෙන් නුවරඑළිය දිස්ත්‍රික් සෞඛ්‍ය සේවා අධ්‍යක්ෂවරයාගෙන් හෝ බගවන්තලාව සෞඛ්‍ය වෛද්‍ය නිලධාරී කාර්යාලයෙන් කිසිදු අනුමැතියක් ලබාගෙන නොමැති බව ද ඔවුන් ප්‍රකාශකර තිබෙනවා.\nමෙම අපේක්ෂකයාගේ මෝටර් රථයේ තිබී රුධිර පීඩනය පරීක්ෂා කරන යන්ත්‍රයක් සහ ඖෂධ වර්ග කිහිපයක් මහජන සෞඛ්‍ය පරීක්ෂකවරුන් භාරයට ගෙන තිබෙනවා.\nඅනතුරුව ඔහුට දැඩි ලෙස අවවාද කර බැඳුම්කරයක් මත නිදහස් කිරීමටයි මහජන සෞඛ්‍ය පරීක්ෂකවරුන් පියවර ගෙන ඇත්තේ.\nඅදාළ අපේක්ෂකයා ද තමන් සිදු කළේ වරදක් බවට පිළිගත් බවයි අප වාර්තාකරුවන් කියාසිටියේ.",
       "URL": "https://www.hirunews.lk/245763/මැතිවරණ-ප්‍රචාරණය-අතර-වතු-කම්කරුවන්ට-බෙහෙත්-දුන්-අපේක්ෂකයෙකුට-තරයේ-අවවාද",
       "Category": "Local News",
       "Parent URL": "https://www.hirunews.lk/local-news.php?pageID=2578"
}