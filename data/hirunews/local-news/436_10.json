{
       "Source": "hirunews",
       "Timestamp": "Tuesday, 04 April 2023 - 8:25",
       "Headline": "නීතිය ඉටු නොවුනොත් මෙරට හැර යන බව ඕමාන සමාගමක් දන්වයි",
       "News Content": "කටාන - හල්පේ - කෝපියාවත්ත ප්‍රදේශයේ පිහිටි ඇඟළුම් කර්මාන්තශාලාවක හිමිකරුවෙකු වන ඕමාන ජාතිකයාට පහර දීම සම්බන්ධයෙන් නීතිය නිසි ලෙස ඉටුනොවන්නේ නම් අදාළ ආයෝජකයින් සිය මෙහෙයුම් අත්හිටුවා, ශ්‍රී ලංකාවෙන් පිටවයාමට තීරණය කර ඇති බව මෙරට ඕමාන තානාපති අහමඩ් අලි ශහිඩ් අල් රාශ්ඩි විදේශ අමාත්‍යවරයා වෙත දැනුම් දී තිබෙනවා.\nපහරදීම සම්බන්ධයෙන් ප්‍රදේශයේ රාජ්‍ය අමාත්‍යවරයෙකුගේ සමීපතමයින් පිරිසකට චෝදනා වන අතර පහරකෑමට ලක් වූ අදාළ කර්මාන්තශාලාවේ හිමිකරු සමඟ මෙරට ඕමාන තානාපතිවරයා, විදේශ අමාත්‍යවරයා ඊයේ (03) හමුවී ඇත්තේ විදේශ කටයුතු අමාත්‍යාංශයේ දීයි.\nඅදාළ පහරදීම සම්බන්ධයෙන් විදේශ අමාත්‍ය අලි සබ්රි කණගාටුව පළකර තිබෙනවා.\nකෙසේ වෙතත් සිද්ධියට අදාළව අත්අඩංගුවට ගෙන ඇති සැකකරුවන් කඩිනමින් මුදා හැරීමට බඩල්ගම පොලිසිය කටයුතු කර ඇති බවයි මෙහිදී කර්මාන්තශාලාවේ කළමණාකාරීත්වය ප්‍රකාශ කර ඇත්තේ.\nඑහිදී විදේශ අමාත්‍යවරයා දුරකතනය ඔස්සේ පොලිස්පතිවරයා ද සම්බන්ධ කර විමර්ශන සම්බන්ධයෙන් විමසා තිබෙනවා.\nමෙම සිද්ධිය සම්බන්ධයෙන් ලිඛිත දැනුම්දීමක් විදේශ අමාත්‍යවරයා හරහා ජනාධිපතිවරයා වෙත යොමු කිරීමට ද මෙරට ඕමාන තනාපතිවරයා කටයුතු කර ඇති බව සඳහන්.\nපසුගිය 29 වනදා අදාළ කර්මාන්තශාලාවේ තාප්පයෙන් පැන පුද්ගලයින් 5 දෙනෙකු එහි හිමිකරු සහ ආරක්ෂක නිලධාරියාට පහරදී තිබූණා.",
       "URL": "https://www.hirunews.lk/331662/නීතිය-ඉටු-නොවුනොත්-මෙරට-හැර-යන-බව-ඕමාන-සමාගමක්-දන්වයි",
       "Category": "Local News",
       "Parent URL": "https://www.hirunews.lk/local-news.php?pageID=436"
}