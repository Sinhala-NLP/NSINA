{
       "Source": "hirunews",
       "Timestamp": "Sunday, 21 February 2021 - 13:58",
       "Headline": "ඇමෙරිකානු ජී.එස්.පී. ප්‍රතිලාභ ඉහළ නැංවීම පිළිබඳ සාකච්ඡා",
       "News Content": "මෙරට අපනයනයන් සඳහා ලබාදී ඇති ඇමෙරිකානු ජී.එස්.පී තීරු බදු ප්‍රතිලාභ තවදුරටත් ඉහළ නැංවීම පිළිබඳව ඉහළ පෙලේ සාකච්ඡාවක් පසුගියදා පැවති බව වොෂින්ටන් නුවර ශ්‍රී ලංකා තානාපති කාර්යාලය නිවේදනය කළා.\nඇමෙරිකාවේ ශ්‍රී ලංකා තානාපති රවීනාත ආරියසිංහ මෙම සාකච්ඡාව පවත්වා ඇත්තේ දකුණු සහ මධ්‍යම ආසියානු කටයුතු පිලිබඳ ඇමෙරිකානු සහකාර වෙළඳ නියෝජිත ක්‍රිස්ටෝපර් විල්සන් සමගයි.\nශ්‍රී ලංකාවේ අංක එකේ අපනයන ගමනාන්තය වන ඇමෙරිකා එක්සත් ජනපදයට මෙරට මුළු අපනයනයන්ගෙන් සියයට 27 ක් පසුගිය වසරේදී යවා තිබෙනවා.\nඉන් සියයට 75 ක්ම මෙරට ඇගලුම් නිෂ්පාදනයි. කෙසේ නමුත්, ඇගලුම් සඳහා ඇමෙරිකානු ජී.එස්.පී තීරුබදු සහනය ක්‍රියාත්මක නොවන අතර, රබර් නිෂ්පාදන, සක්‍රිය කාබන් සහ කොහු නිෂ්පාදන ඇතුළු සියයට 25 ක අපනයනයන් සඳහා පමණක් එම සහනය ක්‍රියාත්මක වනවා.\nශ්‍රී ලංකා තානාපතිවරයා ඇමෙරිකානු වෙළඳ නියෝජිතයා සමග සාකච්ඡා කර ඇත්තේ මෙරට තවත් අපනයනයන් සදඟා එලෙස තීරුබදු සහන ලබා ගැනීම පිළිබඳවයි.",
       "URL": "https://www.hirunews.lk/263237/ඇමෙරිකානු-ජී-එස්-පී-ප්‍රතිලාභ-ඉහළ-නැංවීම-පිළිබඳ-සාකච්ඡා",
       "Category": "Local News",
       "Parent URL": "https://www.hirunews.lk/local-news.php?pageID=2133"
}