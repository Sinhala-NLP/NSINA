{
       "Source": "hirunews",
       "Timestamp": "Saturday, 12 August 2023 - 7:47",
       "Headline": "පොල්පිටිය - හම්බන්තොට විදුලි ව්‍යාපෘතියේ රැහැන් ඇදීම අද සිට",
       "News Content": "ජාතික පද්ධතියට සම්බන්ධ කරමින් පොල්පිටිය - හම්බන්තොට විදුලි ව්‍යාපෘතියේ රැහැන් ඇදීම අද සිට සිදු කෙරෙනවා.\nවන්දි අය කර නොගෙන තම තේ වත්ත හරහා ජාතික පද්ධතියට සම්බන්ධ කරමින් පොල්පිටිය - හම්බන්තොට විදුලි ව්‍යාපෘතියේ රැහැන් ඇදීමට අවසර දීමට එහි හිමිකරුවන් ඊයේ තීරණය කළා.\nඒ මහජන උපයෝගිතා කොමිසමේ ඊයේ පැවති සාකච්ඡාවේදීයි.\nරත්නපුර - සිරිපාගම පිහිටි තේ වත්ත හරහායි මෙලෙස මෙම රැහැන් පද්ධතිය අදිනු ලබන්නේ. එය දිගින් මීටර් 600ක් පමණ වනවා.\nජාතික පද්ධතියට සම්බන්ධ කරමින් පොල්පිටියේ සිට හම්බන්තොට දක්වා විදුලිය රැගෙන යාමට කිලෝමීටර් 150 කට ආසන්න දිගින් යුත් කිලෝවොට් 220 ක අධි බලැති විදුලි සම්ප්‍රේෂණ රැහැන් පද්ධතිය ඉදිකිරීමේ කටයුතු මීට වසර කිහිපයකට පෙර ආරම්භ කළේ ආසියානු සංවර්ධන බැංකුවේ ආධාර මතයි.\nඑහෙත්, අදාළ තේ වත්තේ හිමිකරුවන් විසින් තම පුද්ගලික ඉඩම හරහා එම රැහැන් ඇදීමට වන්දි මුදලක් ඉල්ලා සිටි අතර, එහි වටිනාකම කිහිපවිටක් වෙනස් කිරීම හේතුවෙන් මුළු දකුණු පළාතටම විදුලිය ලබාදෙන මෙම ව්‍යාපෘතිය ඇණහිටීමේ තත්වයක් උද්ගත වුණා.\nකෙසේ වෙතත්, ඊයේ මහජන උපයෝගිතා කොමිසමේ මැදිහත්වීමෙන් සියලු පාර්ශව කැඳවා පැවැත්වූ සමත මණ්ඩල සාකච්ඡාවේදී කිසිදු වන්දියකින් තොරව අදාළ විදුලි රැහැන් ඇදීමට ඉඩමේ හිමිකරුවන් එකඟතාව පළ කළ අතර, ඒ සඳහා වන ගිවිසුමකට ද අත්සන් තැබුණා.\nඅවම උස මීටර් 20 ක් වන පරිදි සහ පොළොව මට්ටමේ සිට මීටර් 16 දක්වා ගොඩනැගිලි ඉදිකිරීමට හා වගා කටයුතු කළ හැකි ආකාරයට රැහැන් එලීමටයි දෙපාර්ශවය එහිදී එකඟ වී ඇත්තේ.",
       "URL": "https://www.hirunews.lk/344519/පොල්පිටිය-හම්බන්තොට-විදුලි-ව්‍යාපෘතියේ-රැහැන්-ඇදීම-අද-සිට",
       "Category": "Local News",
       "Parent URL": "https://www.hirunews.lk/local-news.php?pageID=104"
}