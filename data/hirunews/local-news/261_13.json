{
       "Source": "hirunews",
       "Timestamp": "Saturday, 17 June 2023 - 11:16",
       "Headline": "මහජන උපයෝගිතා කොමිසමේ සභාපති ධූරයේ පුරප්පාඩුව නිසා ගැටලු රැසක්",
       "News Content": "ශ්‍රී ලංකා මහජන උපයෝගිතා කොමිෂන් සභාව විසින් යෝජිත නව විදුලි ගාස්තු සංශෝධනය සඳහා නියමිත කාලය ඇතුළත අනුමැතිය ලබා නොදෙන්නේ නම්, දැනට පවතින විදුලි ගාස්තු අඛණ්ඩව ක්‍රියාත්මක කිරීමට සිදුවන බව ලංකා විදුලිබල මණ්ඩලය සඳහන් කරනවා.\nඑම සභාවේ සභාපති ධූරය තවමත් පුරප්පාඩු වී ඇති බැවින්, විදුලිබල මණ්ඩලය විසින් ජූලි 01 වැනිදා සිට ක්‍රියාත්මක කිරීමට යෝජනා කර ඇති විදුලි ගාස්තු සංශෝධනය සම්බන්ධයෙන් මහජන අදහස් විමසීමට සහ තීරණයක් ගැනීමට නොහැකි බවයි එම කොමිසන් සභාව පෙන්වා දෙන්නේ.\nනියමිත කාලය ඇතුළත මහජන උපයෝගිතා කොමිෂන් සභාව නව ගාස්තුවලට අදාළ යෝජනාව අනුමත කරන්නේ නම් පමණක්, ජූලි 01 වැනිදා සිට එය ක්‍රියාත්මක කිරීමට විදුලිබල මණ්ඩලය සූදානම් බවයි එහි සභාපති නලින්ද ඉලංගකෝන් සඳහන් කර සිටින්නේ.\nපවතින ගැටලුකාරී තත්ත්වය නිසා මහජන උපයෝගිතා කොමිසමේ සාමාජිකයන් මාස තුනකට ආසන්න කාලයක් රැස්වී නොමැති අතර සභාපතිවරයෙක් නොමැතිව කිසිවක් කළ නොහැකි බවත්, මේ තත්ත්වය පිළිබඳව ඉහළ නිලධාරීන් දැනුවත් කර තිබෙන බවත්, මහජන උපයෝගීතා කොමිසම වැඩිදුරටත් සඳහන් කර සිටින්නේ.",
       "URL": "https://www.hirunews.lk/338197/මහජන-උපයෝගිතා-කොමිසමේ-සභාපති-ධූරයේ-පුරප්පාඩුව-නිසා-ගැටලු-රැසක්",
       "Category": "Local News",
       "Parent URL": "https://www.hirunews.lk/local-news.php?pageID=261"
}