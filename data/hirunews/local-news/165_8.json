{
       "Source": "hirunews",
       "Timestamp": "Friday, 21 July 2023 - 9:45",
       "Headline": "කෙන්යාවේ පොලිස් වෙඩි තැබීමකින් පුද්ගලයින් 10ක් ජීවිතක්ෂයට",
       "News Content": "බදු වැඩි කිරීමට එරෙහිව කෙන්යාවේ විපක්ෂයේ විරෝධතා ප්‍රචණ්ඩකාරී මුහුණුවරකට හැරී තිබෙන බව විදෙස් මාධ්‍ය වාර්තා කොට සිටිනවා.\nඑම නිසාම නයිරෝබි අගනුවර සහ මොම්බසා නුවර පාසල් වසා දැමීමට රජය පියවර ගෙන ඇති බව සඳහන්.\nපසුගිය මාසයේදී කෙන්යාවේ ජනාධිපති විලියම් රූටෝගේ රජය බදු වැඩි කිරීම් හඳුන්වා දීමෙන් පසු ජීවන වියදම ඉහළ යෑමට එරෙහිව එරට විපක්ෂය විරෝධතා රැලි ගණනාවක් සංවිධාන කර තිබූ අතර, පොලිසිය මැදිහත් වීම නිසා ඉන් වැඩි ප්‍රමාණයක් පසුව ප්‍රචණ්ඩකාරී ස්වරූපයකට හැරී තිබුණා.\nවිරෝධතාකරුවන්ට කඳුළු ගෑස් ප්‍රහාර විශාල වශයෙන් එල්ල වීමෙන් පසු පොලිස් නිලධාරීන්ට පහර දීම් සිදුවී ඇති අතර, ඊට ප්‍රතිචාර දක්වමින් පොලිසිය කළ වෙඩි තැබීම්වලින් විරෝධතාකරුවන් දස දෙනකු ජීවිතක්ෂයට පත් වී ඇති බවයි වාර්තා වෙන්නේ.\nපොලිසිය බලය අධික ලෙස භාවිත කිරීම සම්බන්ධව මානව හිමිකම් සංවිධාන රජය දැඩි විවේචනයට ලක් කර ඇති අතර නයිරෝබි නුවර විරෝධතාකරුවන්ට එල්ල කළ කඳුළු ගෑස් ප්‍රහාරයක් ඒ ආසන්නයේ පාසලකට වැදීමෙන් සිසුන් 50 දෙනකු රෝහල්ගත කිරීමට ද සිදු වී තිබෙනවා.",
       "URL": "https://www.hirunews.lk/341987/කෙන්යාවේ-පොලිස්-වෙඩි-තැබීමකින්-පුද්ගලයින්-10ක්-ජීවිතක්ෂයට",
       "Category": "Local News",
       "Parent URL": "https://www.hirunews.lk/local-news.php?pageID=165"
}