{
       "Source": "hirunews",
       "Timestamp": "Wednesday, 19 July 2017 - 19:10",
       "Headline": "රජයේ වෛද්‍යවරුන්ට එරෙහිව තවත් වෛද්‍ය සංගමයක්",
       "News Content": "රජයේ වෛද්‍ය නිලධාරීන්ගේ සංගමයේ මතවාදයන්ට එරෙහිව ශ්‍රේණිගත වෛද්‍ය නිලධාරීන්ගේ සංගමය ලෙස නව වෘත්තිය සමිතියක් අද පිහිටවනු ලැබුවා.\nඑය නියෝජනය කරනු ලබන්නේ මීට පෙර රජයේ වෛද්‍ය නිලධාරීන්ගේ මතවාදයන්ට එරෙහිව කටයුතු කළ බහුවිධ අංශයන්හි නිපුණතා පූර්ණ වෛද්‍ය නිලධාරීන්ගේ සංගමයේ සාමාජිකයන්.\nකොළඹ පදනම් ආයතනයේ පැවති ඔවුන්ගේ  වාර්ෂික සම්මේලනයට සෞඛ්‍ය අමාත්‍ය රාජිත සේනාරත්නද එක්ව සිටියා.\nඑහිදී සෞඛ්‍ය අමාත්‍යවරයා රජයේ වෛද්‍ය නිලධාරීන්ගේ සංගමයේ ක්‍රියාකලාපය සම්බන්ධයෙන් මෙවැනි අදහස් පළ කරමින් කියා සිටියේ ආණ්ඩුවට එරෙහිව ඔවුන් වැරදි මත සමාජගත කරමින් සිටින බවයි.\nඑමෙන්ම හිටපු ජනාධිපති මහින්ද රාජපක්ෂ සහ ගෝඨාභය රාජපක්ෂ හමුවෙමින් රජයේ වෛද්‍ය නිලධාරීන්ගේ සංගමය සාකච්ඡා සිදුකරන බවද අමාත්‍යවරයා එහිදී කියා සිටියා.\nඑහෙත් රජයේ වෛද්‍ය නිලධාරීන්ගේ සංගමය කොළඹ අද කැදවා තිබූ මාධ්‍ය හමුවට එක්වූ එහි ලේකම් වෛද්‍ය හරිත අලූත්ගේ කියා සිටියේ තම සංගමය දෙකඩ කිරීමට අමාත්‍ය රාජිත සේනාරත්න උත්සාහ කරන්නේ නම් ඊට ප්‍රතිචාර දැක්වීමට සූදානම් බවයි.\nමේ අතර, අද පිහිටුවා ගත් ශ්‍රේණිගත වෛද්‍ය නිලධාරීන්ගේ සංගමය සහ වෛද්‍ය නෙවිල් ප්‍රනාන්දු ශික්ෂණ රෝහල රජයට පවරා ගැනීම සම්බන්ධයෙන් රජයේ ප්‍රවෘත්ති දෙපාර්තමේන්තුවේ අද පැවති මාධ්‍ය හමුවේදී අමාත්‍ය රාජිත සේනාරත්නගෙන් මාධ්‍යවේදීන් ප්‍රශ්න කළා.\nඑහිදී අමාත්‍යවරයා කියා සිටියේ නෙවිල් ප්‍රනාන්දු රෝහල රජයට පවරාගැනීමේ ක්‍රියාවලිය සම්බන්ධයෙන් දැනුමක් නොමැති අය පදනම් විරහිත චෝදනා සිදුකරමින් සිටින බවයි.\nකෙසේ වෙතත් කොළඹ අද පැවති සමුළුවකදී දුෂණ විරෝධී හඩ සංවිධානයේ කැඳවුම්කරු, ජනතා විමුක්ති පෙරමුණේ පළාත් සභා මන්ත්‍රී වසන්ත සමරසිංහ, වෛද්‍ය නෙවිල් ප්‍රනාන්දු රෝහල රජයට පවරාගැනීම සම්බන්ධයෙන් ගැටළු පවතින බව සඳහන් කළා.\nවසර 10 ක් යනතුරු ආණ්ඩුව නෙවිල් ප්‍රනාන්දු රෝහල සඳහා බදු ගෙවා නැවත එහි අයිතිය නෙවිල් ප්‍රනාන්දුට ලබාදීමට කටයුතු සිදුවනු ඇති බවද ඔහු එහිදී කියා සිටියා.",
       "URL": "https://www.hirunews.lk/166272/රජයේ-වෛද්‍යවරුන්ට-එරෙහිව-තවත්-වෛද්‍ය-සංගමයක්",
       "Category": "Local News",
       "Parent URL": "https://www.hirunews.lk/local-news.php?pageID=4413"
}