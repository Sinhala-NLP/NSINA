{
       "Source": "hirunews",
       "Timestamp": "Wednesday, 01 June 2022 - 13:25",
       "Headline": "අයහපත් කාලගුණයෙන් ආපදා නිලධාරියෙකු මරුට - පුද්ගලයින් 576ක් පීඩාවට",
       "News Content": "දිවයිනේ ප්‍රදේශ රැසකට බලපෑ අයහපත් කාළගුණ තත්වය හේතුවෙන් මේ වන විට එක් පුද්ගලයෙකු මිය ගොස් තිබෙනවා.\nආපදා කළමනාකරණ මධ්‍යස්ථානය සඳහන් කළේ රාජකාරී අවසන් කර නිවස බලා ගමන් කරමින් සිටි සහන සේවා නිලධාරියෙකු රත්නපුර - කුරුවිට ප්‍රදේශයේදී ගංවතුරට ගසාගෙන යාමෙන් මිය ගොස් ඇති බවයි.\nඑලෙස මිය ගොස් ඇත්තේ රත්නපුර - කිරිඇල්ල ප්‍රදේශයේ සහන සේවා රාජකාරී වල නිරතව සිටි නිලධාරියෙක්.\nඑමෙන්ම අයහපත් කාලගුණ තත්වය හේතුවෙන් මේ වනවිට දිස්ත්‍රික්ක 6ක පවුල් 144 කට අයත් පුද්ගලයන් 576 දෙනෙකු පීඩාවට පත්ව සිටිනවා. ආරක්ෂිත මධ්‍යස්ථාන වෙත යොමු කර ඇති පුද්ගලයින් සංඛ්‍යාව 236 ක්.\nඅයහපත් කාලගුණ තත්වයෙන් ආපදාවට ලක් ව ඇති කලුතර, ගම්පහ, ගාල්ල සහ රත්නපුර දිස්ත්‍රික්ක වල ජනතාවට දිස්ත්‍රික් ලේකම්වරුන් හරහා සහන සලසන ලෙස අග්‍රාමාත්‍ය රනිල් වික්‍රමසිංහ මහා භාණ්ඩාගාරයට උපදෙස් දී තිබෙනවා.\nඅග්‍රාමාත්‍ය කාර්යාලය සඳහන් කළේ ඒ සඳහා මහා භාණ්ඩාගාර මෙහෙයුම් දෙපාර්තමේන්තුවේ මුදල් වෙන් කර ඇති බවයි.\nදිවයිනට බලපා ඇති අයහපත් කාලගුණික තත්ත්වය හේතුවෙන් පීඩාවට පත්වූ ජනතාවට සහන සැලසීම සදහා නාවික හමුදාව සහන කණ්ඩායම් 13ක් ස්ථාන ගත කර තිබෙනවා.\nඅද සිට බස්නාහිර, සබරගමුව සහ දකුණු පළාත්වල මෙම සහන කණ්ඩායම් ස්ථාන ගත කළ බවයි නාවික හමුදාව සදහන් කළේ.\nඑමෙන්ම සාමාන්‍ය පෙළ විභාගයේ අවසන් දිනය වන අද අයහපත් කාලගුණයෙන් බලපෑමට ලක්ව ඇති ප්‍රදේශවල විභාග කටයුතු බාධාවකින් තොරව පවත්වාගෙන යාමට කටයුතු යොදා තිබුණා.\nඅප වාර්තාකරුවන් සඳහන් කළේ ජලයෙන් යටවී ඇති ප්‍රදේශ වල සිසුන්ව බෝට්ටු සහ ඔරු මගින් විභාග මධ්‍යස්ථාන වෙත ප්‍රවාහනය කිරීමට ත්‍රිවිධ හමුදාව, පොලීසිය සහ ආපදා කළමනාකරණ නිලධාරීන් එක්ව කටයුතු යොදා ඇති බවයි.\nමේ අතර අද උදෑසන 8යි 30න් අවසන් වූ කාලය තුළ වැඩිම වර්ෂාපතනය වන මිලිමීටර් 130යි දශම 4 වාර්තා වී ඇත්තේ වරකාපොළ ප්‍රදේශයෙන්.",
       "URL": "https://www.hirunews.lk/305886/අයහපත්-කාලගුණයෙන්-ආපදා-නිලධාරියෙකු-මරුට-පුද්ගලයින්-576ක්-පීඩාවට",
       "Category": "Local News",
       "Parent URL": "https://www.hirunews.lk/local-news.php?pageID=1127"
}