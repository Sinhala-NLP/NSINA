{
       "Source": "hirunews",
       "Timestamp": "Tuesday, 24 November 2020 - 13:12",
       "Headline": "අද පාසල්වලට සිසුන්ගේ පැමිණීමේ වර්ධනයක් (වීඩියෝ)",
       "News Content": "ඊයේ දිනයට සාපේක්ෂව අද පාසල්වලට සිසුන්ගේ පැමිණීමේ වර්ධනයක් පෙන්නුම් කරන බව ගුරුවරුන් මෙන්ම පාසල් සිසුන් පවසනවා. එමෙන්ම දිවයින පුරා සිටින අප වාර්තාකරුවන් ද සඳහන් කළේ සිසුන්ගේ පැමිණීමේ යම් වර්ධනයක් පෙන්නුම් කරන බවයි.\nකෙසේ වෙතත් ගුරු වෘත්තිය සමිති දිගින් දිගටම ප්‍රකාශ කර සිටින්නේ පාසල් අරම්භ කිරීමේ ක්‍රමවේදය සාර්ථක නොවන අතර, සිසුන් පැමිණීමේ යම් අඩුවක්ද දක්නට ලැබෙන බවයි.\nබස්නාහිර පළාත සහ හුදකලා කර ඇති ප්‍රදේශවල හැර අනෙකුත් ප්‍රදේශවල පාසල් හයවන ශ්‍රේණියේ සිට 13 වන ශ්‍රේණිය දක්වා ඊයේ ආරම්භ කෙරුණා.\nඑමෙන්ම කිලිනොච්චි දිස්ත්‍රික්කයේ සියලුම පාසල් අද සිට සිකුරාදා දක්වා වසා තැබීමට තීරණය කර තිබෙනවා.\nඒ ඊයේ තවත් කොරෝනා රෝගියෙකු වාර්තා වීමත් සමගයි. කිලිනොච්චි ප්‍රදේශයේ පදිංචි 72 හැවිරිදි මොහු රෝග ලක්ෂණ පෙන්නුම් කිරීම නිසා පී. සී. ආර්. පරීක්ෂණයකට ලක් කර ඇති අතර එහිදී වෛරසය ආසාදනය වී ඇති බවට හඳුනාගෙන තිබෙනවා.\nගුරුවරුන් සහ සිසුන් එසේ ප්‍රකාශ කළද ලංකා ගුරු සංගමයේ ප්‍රධාන ලේකම් ජෝෂප් ස්ටාලින් පවසන්නේ ඊයේ දිනයට සාපේක්ෂව අද දිනයේ පාසල්වලට සිසුන්ගේ පැමිණීම අඩුවක් දක්නට ලැබෙන බවයි.\nමේ අතර සෞඛ්‍ය ආරක්ෂිත ක්‍රමවේද අනුගමනය නොකරමින් පාසල් ළමයින් ප්‍රවාහනය කළ පෞද්ගලික බස් රථ හිමියන්ට අද හැටන් ප්‍රදේශයේදී පොලීසිය දැඩි අවවාද සිදුකළා.\nකෙසේ වෙතත් සෞඛ්‍යාරක්ෂිත ක්‍රමවේද යටතේ සිසුන් රැගෙන ඒමේදී සිසුන් ප්‍රමාණය අවම කිරීමට සිදුවීම හේතුවෙන් ලීසිං වාරික ගෙවීමේදී තමන්ට දුෂ්කරතාවන්ට මුහුණදීමට සිදුව ඇති බවයි පාසල් ළමයින් ප්‍රවාහනය කරන වෑන් රථ සහ බස් හිමියන් පවසන්නේ.",
       "URL": "https://www.hirunews.lk/255476/අද-පාසල්වලට-සිසුන්ගේ-පැමිණීමේ-වර්ධනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2315"
}