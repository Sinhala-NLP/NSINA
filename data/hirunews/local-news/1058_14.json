{
       "Source": "hirunews",
       "Timestamp": "Wednesday, 29 June 2022 - 22:49",
       "Headline": "ගැබිණි මව්වරුන්ට දැනුම්දීමක් (වීඩියෝ)",
       "News Content": "ඉන්ධන අර්බුධයත් සමඟ රට තුළ මතුව ඇති තත්ත්වය හේතුවෙන් දරු ප්‍රසූතියට දෙසතියකටවත් පෙර රෝහල් ගත වන්නැයි නාරි සහ ප්‍රසව විශේෂඥ වෛද්‍යවරුන්ගේ විද්‍යාතනය ගැබිණි මව්වරුන්ට දැනුම් දෙනවා.\nගතවූ දින කිහිපය තුළ දිවයින පුරා නිවෙස්වලදී දරුවන් ප්‍රසූත කිරීමේ සිද්ධීන්වල ඉහළ යෑමක් වාර්තාවන බව රජයේ පවුල් සෞඛ්‍ය සේවා සංගමය පවසනවා.\nඒ අනුව පසුගිය දින දෙක තුළ නිකවැරටිය, පිටකෝට්ටේ සහ මෝදර ඇතුලු ප්‍රදේශ කිහිපයකින් එවැනි සිද්ධීන් වාර්තාවී තිබෙනවා.\nදරු ප්‍රසූතිය සඳහා සූදානම් වන මව්වරුන් අනුගමනය කළ යුතු ක්‍රියාමාර්ග සම්බන්ධයෙන් සෞඛ්‍ය ප්‍රවර්ධන කාර්යාංශය ගැබිනි මව්වරුන් දැනුවත් කරනවා.\nමේ අතර පවතින ඉන්ධන ගැටලුව හේතුවෙන් මහජන සෞඛ්‍ය පරීක්ෂකවරුන්, පවුල් සෞඛ්‍ය සේවිකාවන් ඇතුළු අතුරු වෛද්‍ය සේවාවට අයත් වෘත්තීන් 8 ක් අද පෙරවරුවේ සිට රාජකාරිවලින් ඉවත් වුණා.\nමහජන සෞඛ්‍ය පරික්ෂකවරුන් ඇතුලු වෘත්තීය සමිති 8ක් මෙම වර්ජනය සඳහා එක්ව සිටිනවා.\nමේ අතර ඉන්ධන, ඖෂධ සහ සෞඛ්‍ය උපකරණ අඛණ්ඩව සැපයීම ඇතැලු ඉල්ලීම් කිහිපයක් මුල් කර ගනිමින් සෞඛ්‍ය සේවා වෘත්තීය සමිති එකමුතුව අද කොලඹ ජාතික රෝහල ඉදිරිපිටින් විරෝධතා පාගමනක් ආරම්භ කළා.\nසෞඛ්‍ය සේවා වෘත්තීය සමිති එකමුතුව පසුව විරෝධතාකරුවන් අග්‍රාමාත්‍ය කාර්යාලය අසලට ගමන් කළ අතර පොලිසිය මාර්ග බාධක යොදා විරෝධතාකරුවන් නැවැත්වීමට පියවර ගැනීමත් සමග එම ස්ථානයේ උණුසුම් තත්ත්වයක් ඇති වුණා.\nඅග්‍රාමාත්‍ය කාර්යාලයේ නියෝජිතයෙකු හමුවී අගමැතිවරයාට ලිපියක් භාර දීමටයි පසුව කටයුතු කෙරුණේ.",
       "URL": "https://www.hirunews.lk/308575/ගැබිණි-මව්වරුන්ට-දැනුම්දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1058"
}