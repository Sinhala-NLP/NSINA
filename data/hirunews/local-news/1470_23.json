{
       "Source": "hirunews",
       "Timestamp": "Saturday, 25 December 2021 - 15:09",
       "Headline": "රුපියල් කෝටි 15 කට වැඩි කේරළ ගංජා තොගයක් උතුරු මුහුදේදී නාවික හමුදා භාරයට",
       "News Content": "කේරල ගංජා කිලෝ 517 කට අධික තොගයක් සමඟ සැකකරුවන් දෙදෙනෙකු යාපනය - කෝවිලන් ප්‍රදීපාගාරයට ඔබ්බෙන් වූ මුහුදු ප්‍රදේශයේ සිදුකළ සෝදිසි මෙහෙයුම්වලින් නාවික හමුදාව අත්අඩංගුවට ගෙන තිබෙනවා.\nඑහිදී පළමුව මුහුදේ පාවෙමින් තිබූ උර 10 ක පාර්සල් 160 ක් ලෙස අසුරන ලද කේරල ගංජා කිලෝ 355 ක පමණ තොගයක් සොයාගෙන ඇති බව සඳහන්.\nපසුව සිදුකළ වැඩිදුර සෝදිසි මෙහෙයුමකදී සැක කටයුතු ඩිංගි යාත්‍රාවක් නිරීක්ෂණය කර පරීක්ෂා කිරීමට උත්සාහ කිරීමේදී එම යාත්‍රාව නාවික හමුදාව මග හැර එහි තිබූ උර කිහිපයක් මුහුදට විසිකර පළා යෑමට උත්සාහ කර තිබෙනවා.\nනාවික හමුදාව පැවසුවේ එහිදී එම යාත්‍රාවේ සිටි සැකකරුවන් දෙදෙනෙකු අත්අඩංගුවට ගත් අතර, මුහුදට දමන ලදැයි සැක කෙරෙන උරවල තිබී තවත් කේරල ගංජා කිලෝ 162 කට අධික ප්‍රමාණයක් සොයාගත් බවයි.\nමෙම කේරල ගංජා තොගයේ දළ වටිනාකම රුපියල් මිලියන 155කට ආසන්න බව නාවික හමුදාව වැඩිදුරටත් සඳහන් කළා.",
       "URL": "https://www.hirunews.lk/292102/රුපියල්-කෝටි-15-කට-වැඩි-කේරළ-ගංජා-තොගයක්-උතුරු-මුහුදේදී-නාවික-හමුදා-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=1470"
}