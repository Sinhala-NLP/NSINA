{
       "Source": "hirunews",
       "Timestamp": "Monday, 28 December 2020 - 7:59",
       "Headline": "පොලිස් මෙහෙයුමේදී මියගිය පුද්ගලයාගේ තොරතුරු හෙළිවෙයි (වීඩියෝ)",
       "News Content": "පෑලියගොඩ අපරාධ කොට්ඨාශයේ රඳවා සිටි සැකකරුවෙකු අද අලුයම වේයන්ගොඩ - හල්ගම්පිටිය ප්‍රදේශයට රැගෙන ගිය අවස්ථාවේ ඇති වු සිදුවීමකදී පොලීසිය සිදුකළ වෙඩි තැබීමකින් ජිවිතක්ෂයට පත්වුණා.\nපසුව එම ආසන්නයේ තිබී ජීව අත්බෝම්බ දෙකක්, කඩු 02 ක්, ජෙලග්නයිට් කූරක් සහ හෙරොයින් මත්කුඩු ග්‍රෑම් 05 ක් සොයා ගෙන තිබෙනවා.\nපොලිස් මාධ්‍ය ප්‍රකාශක, නියෝජ්‍ය පොලිස්පති අජිත් රෝහණ සඳහන් කළේ මෙලෙස මියගියේ 37 හැවිරිදි නිශාන්ත කුමාරසිරි නමැත්තෙක් බවයි.\nපොලීසියට ඔත්තුවක් ලබාදුන් පුද්ගලයෙකුගේ අත්පා වෙන්වන ආකාරයට කපා මනුෂ්‍ය ඝාතනයට තැත් කිරීම සම්බන්ධයෙන් සැකකරු පසුගිය 19 වනදා පොලීසිය අත්අඩංගුවට ගෙන තිබුණා.\nඔහු එලෙස ප්‍රහාරයක් එල්ල කර තිබුණේ මත්ද්‍රව්‍ය පිළිබඳ පොලීසියට තොරතුරු ලබාදුන් පුද්ගලයෙකුටයි.\nඅත්අඩංගුවට ගත් සැකකරු රැඳවුම් නියෝග මත පෑලියගොඩ බස්නාහිර පළාත් උතුර අපරාධ කොට්ඨාශයේ රඳවා සිට ඇති අතර, අද (28) අලුයම ඔහු මෙම අවි ආයුධ සොයා ගැනීම සඳහා රැගෙන ගොස් තිබුණා.\nඑහිදී ඇති වූ සිද්ධියකදී පොලීසිය සිදුකළ වෙඩි පහරකින් සැකකරු මියගිය බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළේ.\nමෙම සිද්ධියෙන් පොලිස් කොස්තාපල්වරයෙකුද තුවාල ලබා ඇති බවයි වාර්තා වුණේ.",
       "URL": "https://www.hirunews.lk/258109/පොලිස්-මෙහෙයුමේදී-මියගිය-පුද්ගලයාගේ-තොරතුරු-හෙළිවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2249"
}