{
       "Source": "hirunews",
       "Timestamp": "Wednesday, 12 January 2022 - 15:55",
       "Headline": "දිනෙන් දින උග්‍ර වන පොහොර අවුල (වීඩියෝ)",
       "News Content": "පොහොර සඳහා අධික මිලක් ගෙවීමට සිදුවීමෙන් තමන් දැඩි අර්බුදයකට මුහුණ දී සිටින බව පොළොන්නරුව - ඇළහැර ප්‍රදේශයේ වී ගොවීන් පවසනවා.\nමේ අතර, ගොවීන් බොහෝදෙනා ඉල්ලා සිටින්නේ පොහොර නොමැතිව විනාශ වූ තම වගාවන්ට සාධාරණ වන්දියක් ලබාදෙන ලෙසයි.\nපොළොන්නරුව - මින්නේරිය ගොවිජනපද ව්‍යාපාරයට අයත් හිගුරක්ගොඩ ,යුදගනාව ප්‍රදේශයේ මෙවර මහ කන්නය යටතේ වගා කරන ලද වී වගාවන් සඳහා රජය විසින් ලබා දෙන ලද කාබනික පොහොර භාවිත කළත් එම වී වගාවන් විනාශ වෙමින් පවතින බව ගොවි ජනතාව පවසනවා.\nඔවුන් පවසන්නේ ඉදිරියේදී ප්‍රමාණවත් අස්වැන්නක් බලාපොරොත්තු විය නොහැකි බවයි.\nමේ අතර පොළොන්නරුව - ඇලහැර ගොවි ජනපද ව්‍යාපාරයේ වී වගා කරන ගොවීන් පිරිසක් පොහොර ගැටලුවට විසඳුම් ඉල්ලා දේව කන්නලව්වක නිරත වුණා.\nපොළොන්නරුව ඇලහැර ගොවිජන ව්‍යාපාරයේ ජයසිරිපුර ගම්මානයේ ගොවීන්ද පෙන්වා දෙන්නේ අවශ්‍ය පොහොර නොමැතිවීමෙන් තමන් දැඩි අසීරුතාවට පත්ව ඇති බවයි.\nබණ්ඩාරවෙල ඇතුළු ප්‍රදේශ කිහිපයක වට්ටක්කා ගොවීන් ද පවසන්නේ මෙවර අක්කර සිය ගණනක් වගා නොකර ඇතහැර දමා ඇති බවයි.\nවැටකොළු ගොවීන් ද පොහොර නොමැතිකමින් ගැටලු රැසකට මුහුණ පා සිටිනවා.\nගාල්ල ප්‍රදේශයේ වී ගොවීන් ද පවසන්නේ පොහොර නොමැතිවීම හේතුවෙන් මෙවර වගා කටයුතු අසාර්ථක වූ බවයි.\nතවත් ප්‍රදේශ රැසක ගොවීන් අවශ්‍ය පොහොර නොමැතිව ගැටලු රැසකට මුහණ පා සිටිනවා.",
       "URL": "https://www.hirunews.lk/293810/දිනෙන්-දින-උග්‍ර-වන-පොහොර-අවුල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1429"
}