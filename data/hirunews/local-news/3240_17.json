{
       "Source": "hirunews",
       "Timestamp": "Thursday, 18 July 2019 - 21:19",
       "Headline": "ප්‍රදේශ රැසකට තද වැසි සහ සුළං - දිස්ත්‍රික්ක කිහිපයකට නායයාමේ අවදානමක්",
       "News Content": "අද රාත්‍රියේ ප්‍රදේශ රැසකට තද වැසි ඇතිවන බව කාලගුණ විද්‍යා දෙපාර්තමේන්තුව පවසනවා.\nබස්නාහිර, සබරගමුව, දකුණ, වයඹ සහ මධ්‍යම කඳුකරයේ බටහිර බෑවුම් ප්‍රදේශවලට මෙලෙස වැසි ඇතිවිය හැකි බවයි එම දෙපාර්තමේන්තුව සඳහන් කළේ.\nඑමෙන්ම මෙම ප්‍රදේශවලට පැයට කිලෝමීටර් 50ක් 60ක් පමණ වන තද සුළං ද ඇතිවිය හැකියි.\nමේ අතර පවතින වැසි සහ සුළං තත්වය හමුවේ ගස් කඩා වැටීමෙන් රත්නපුර, කලුතර, ගාල්ල, මාතර සහ නුවරඑළිය ඇතුලු ප්‍රදේශ රැසක විදුලිය ද විසන්ධි වී තිබෙනවා.\nමේ අතර ජාතික ගොඩනැගිලි පර්යේෂණායතනය සඳහන් කළේ රත්නපුර, නුවරඑළිය, මහනුවර, කෑගල්ල, කලුතර, ගාල්ල සහ මාතර දිස්ත්‍රික්වලට නායයාමේ අවදානමක් ද පවතින බවයි.\nපවතින අධික වර්ෂාවත් සමඟ කළුගඟේ ජල මට්ටම ඉහළ යෑම හේතුවෙන් රත්නපුර දිස්ත්‍රික්කයේ කොට්ඨාස කිහිපයක සුළු ගංවතුර තත්ත්වයක් හටගෙන තිබෙනවා.\nආපදා කළමනාකරණ මධ්‍යස්ථානය සදහන් කළේ ගංවතුර අවදානම් ප්‍රදේශවල සිටින ජනතාවට වහා ආරක්ෂක ස්ථාන වෙත යොමුවන ලෙසයි.\nගත වූ පැය 7ක කාලය තුළ මිලිමීටර් 172.5 ක් වන වැඩිම වර්ෂාපතනය වාර්තා වූයේ රත්නපුර - කුඩව ප්‍රදේශයෙන්.\nමධ්‍යම කඳුකරයේ ජල පෝෂක ප්‍රදේශවලට ඇද හැලෙන අධික වර්ෂාවත් සමඟ කළු ගඟේ ජල මට්ටම ඉහළ යාම හේතුවෙන් රත්නපුර දිස්ත්‍රික්කයේ ප්‍රාදේශීය ලේකම් කොට්ඨාශ කිහිපයක සුළු ගංවතුර මට්ටමක් හටගෙන තිබෙනවා.\nමේ හේතුවෙන් ආපදා කළමානකරණ මධ්‍යස්ථානය ජනතාවගෙන් ඉල්ලා සිටින්නේ රත්නපුර, ඇළපාත, කිරිඇල්ල සහ අයගම යන ප්‍රාදේශීය ලේකම් කොට්ඨාසවල ජනතාවට වහා ආරක්ෂිත ස්ථාන වෙත යොමුවන ලෙසටයි.\nමේ අතර පවතින අධික වර්ෂාවත් සමඟ රත්නපුර, නුවරඑළිය, මහනුවර, කෑගල්ල, කළුතර, මාතර සහ ගාල්ල යන දිස්ත්‍රික්කවල ප්‍රදේශ කිහිපයකට ජාතික ගොඩනැගිලි පර්යේෂණ ආයතනය අද පස්වරුවේ නායයාම් අනතුරු ඇගවීමක් නිකුත් කළා.\nරත්නපුර වේවැල්වත්ත 17 කනුව ප්‍රදේශයේ නායයාමක් වාර්තා වුණේ අද පෙරවරුවේයි.\nමේ අතර හැටන් - කොළඹ ප්‍රධාන මාර්ගයේ දියගල ප්‍රදේශයේ මාර්ගය දෙපස නායයාමේ අවදානමක් සහිත ප්‍රදේශයක වරින්වර පස්කඳු කඩා වැටීම හේතුවෙන් එම මාර්ගයේ වාහන ගමනාගමනය එක් මංතීරුවකට සීමා කෙරුණා.\nඅද පෙරවරුවේ සිට ඇදහැලෙන අධික වර්ෂාව හේතුවෙන් නාවලපිටිය බස්නැවතුම්පොළ ආශ්‍රිත ප්‍රදේශය ජලයෙන් යටවී තිබූනා.\nමේ අතර මධ්‍යම කඳුකරයේ ජල පෝෂක ප්‍රදේශවලට ඇදහැලෙන අධික වර්ෂාව හේතුවෙන් ලක්ෂපාන ජලාශයේ වාන් දොරටු දෙකක් මේ වන විට විවෘත කර තිබෙනවා.\nඅප වාර්තාකරු පැවසුවේ විමල සුරේන්ද්‍ර ජලාශයද අද පස්වරුවේ සිට වාන්දැමීම ආරම්භ කර ඇති බවයි.\nහැටන් - නුවරඑළිය ප්‍රදේශවලට අද පස්වරුවේ සිට ඇදහැළුණු අධික වර්ෂාව හේතුවෙන් කොටගල ඇතුලු ප්‍රදේශ කිහිපයක නිවාස ජලයෙන් යටවීම හේතුවෙන් පවුල් කිහිපයක පුද්ගලයින් අවතැන්ව ඇති බව අප වාර්තාකරුවන් සඳහන් කළා.\nමේ අතර ජල ගැලීම් හේතුවෙන් හැටන් ආගරපතන ප්‍රදේශයේ පාසැල් නිමවී නිවස බල පැමිණෙමින් සිටි 11හැවිරිදි සිසුවියන් දෙදෙනෙකු ජලයේ ගසාගෙන ගොස් එක් සිසුවියකගේ මල සිරුර අද පස්වරුවේ සොයා ගැනුණා.\nඅතුරුදන් වූ අනෙක් දැරිය සොයා මේවනවිටත් සෝදිසි මෙහෙයුම් ක්‍රියාත්මකයි.\nමේ අතර ගාලු වරායට ඇතුළු කරමින් තිබූ යාත්‍රාවක් දැඩි සුළං හේතුවෙන් වරාය ආසන්නයේදී අනතුරට ලක්ව ඇති අතර නාවික හමුදාව මැදිහත්ව එහි සිටි නැවියන් 9 දෙනෙකු මුදාගැනීමට කටයුතු කළා.\nකාලගුණ විද්‍යා දෙපාර්තමේන්තුව සඳහන් කළේ අද රාත්‍රි කාලයේද දිවයිනේ නිරිත දිග ඇතුළු ප්‍රදේශ රැසකට තද සුළං සමඟින් වැසි ඇතිවිය හැකි බවයි.",
       "URL": "https://www.hirunews.lk/220587/ප්‍රදේශ-රැසකට-තද-වැසි-සහ-සුළං-දිස්ත්‍රික්ක-කිහිපයකට-නායයාමේ-අවදානමක්",
       "Category": "Local News",
       "Parent URL": "https://www.hirunews.lk/local-news.php?pageID=3240"
}