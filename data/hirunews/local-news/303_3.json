{
       "Source": "hirunews",
       "Timestamp": "Thursday, 01 June 2023 - 7:35",
       "Headline": "බැංකුවක තැන්පත් කිරීමට ගෙන ආ මුදල් සොරකම් කළ අය දැලේ",
       "News Content": "අවිස්සාවේල්ල නගරයේ පෞද්ගලික බැංකුවකට මුදල් තැන්පත් කිරීමට රැගෙන ආ මුදල් සොරකම් කිරීම සම්බන්ධයෙන් සැක පුද්ගලයකු සහ ඊට අනුබල දුන් කාන්තාවක් ඊයේ (31) අත්අඩංගුවට ගෙන තිබෙනවා.\nමැයි 26 දින අවිස්සාවේල්ල පෞද්ගලික බැංකුවක තැන්පත් කිරීම සඳහා රැගෙන ආ රුපියල් 5026583.00ක මුදලක් සොරකම් කර තිබෙන බවයි පොලිසිය පවසන්නේ.\nමේ පිළිබඳ විමර්ශනය සිදු කරන අවිස්සාවේල්ල පොලිසිය ඊයේ උදෑසන ගුරුගල්ල ප්‍රදේශයේදී මෙම සොරකමට සම්බන්ධ සැකකරු සහ ඒ සඳහා ආධාර සහ අනුබල දුන් සැකකාරියක් ද අත්අඩංගුවට ගෙන තිබෙනවා.\nඅත්අඩංගුවට ගත් සැකකරු 38 හැවිරිදි බුත්තල ප්‍රදේශයේ පදිංචිකරුවකු වන අතර සැකකාරිය 19 හැවිරිදි රුවන්වැල්ල ප්‍රදේශයේ පදිංචිකාරියක්.\nසැකකරු මෙම මුදල් තැන්පත් කිරීම සඳහා පැමිණි පෞද්ගලික ආයතනයේ රියැදුරකු වශයෙන් සේවය කරන අතර ඔහු තවත් පුද්ගලයකු සමඟ වෑන් රථයකින් මුදල් තැන්පත් කිරීමට පැමිණි අවස්ථාවේදී මෙම සැකකාරිය ද සම්බන්ධ කර ගෙන මෙම සොරකම කර ඇති බව පොලිසිය පවසනවා.\nමොවුන් සන්තකයේ තිබී රුපියල් 2,741,400ක්, චෙක්පත් 04ක්, ගමන් බෑග් 02ක් සහ ජංගම දුරකතන 02ක් පොලිස් භාරයට ගෙන තිබෙනවා.\nසැකකරුවන් අද (01) අවිස්සාවේල්ල මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/336731/බැංකුවක-තැන්පත්-කිරීමට-ගෙන-ආ-මුදල්-සොරකම්-කළ-අය-දැලේ",
       "Category": "Local News",
       "Parent URL": "https://www.hirunews.lk/local-news.php?pageID=303"
}