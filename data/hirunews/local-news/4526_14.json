{
       "Source": "hirunews",
       "Timestamp": "Tuesday, 09 May 2017 - 8:06",
       "Headline": "වෙසක් බලන්න එන බැතිමතුන්ගේ ආරක්ෂාවට සී.සී.ටී.වී. කැමරා",
       "News Content": "වෙසක් සමයේ දී දිවයිනම ආවරණය වන පරිදි විශේෂ ආරක්ෂක වැඩපිළිවෙලක් පොලීසිය ක්‍රියාවට නංවා තිබෙනවා.\nවෙසක් කලාපවල ආරක්ෂාව සඳහා රථ වාහන හසුරුවනු ලබන පොලිස් නිලධාරීන්ට අමතරව සිවිල් ඇඳුමෙන් සැරසුණු පොලිස් නිලධාරීන් ද යොදවා ඇති බවයි පොලිස් මූලස්ථානය සඳහන් කළේ.\nඑසේම කොළඹ නගරය තුළ සවි කර ඇති සී.සී.ටී.වී. කැමරා පද්ධතියට අමතරව අතිරේක කැමරා කිහිපයක් ද වෙසක් කලාප ආවරණය වන පරිදි සවි කර තිබෙනවා.\nපොලිස් මූලස්ථානය තවදුරටත් සඳහන් කළේ වෙසක් සමය තුළ පදිකයින්ට සහ රියදුරන්ට අවහිර වන පරිදි යතුරුපැදි ධාවනය කරන පුද්ගලයින්ට එරෙහිව නීතිය දැඩිව ක්‍රියාත්මක කරන බවයි.\nමේ අතර, වෙසක් සමයේ පැවැත්වෙන දන්සල් පරීක්ෂාව සඳහා දිවයින පුරා මහජන සෞඛ්‍ය පරීක්ෂකවරුන් 2000 ක් යෙදවීමට සෞඛ්‍ය අමාත්‍යාංශය කටයුතු කර තිබෙනවා.\nශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ හිරු ප්‍රවෘත්ති අංශයට කියා සිටියේ පොලිතීන් භාවිතයෙන් වළකින ලෙස දන්සල් සංවිධායකයින්ගෙන් ඉල්ලීමක් කරන බවයි.\nඑමෙන්ම ප්‍රමිතියෙන් තොර අටපිරිකර, බෞද්ධ කොඩි ඇතුලු පූජනීය භාණ්ඩ සොයා ඊයේ සිට වැටලීම් ආරම්භ කළ බව පාරිභෝගික සේවා අධිකාරිය ප්‍රකාශ කළා.",
       "URL": "https://www.hirunews.lk/160911/වෙසක්-බලන්න-එන-බැතිමතුන්ගේ-ආරක්ෂාවට-සී-ටී-වී-කැමරා",
       "Category": "Local News",
       "Parent URL": "https://www.hirunews.lk/local-news.php?pageID=4526"
}