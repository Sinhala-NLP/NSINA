{
       "Source": "hirunews",
       "Timestamp": "Wednesday, 13 July 2022 - 23:43",
       "Headline": "ශ්‍රී ලංකා ජනපතිට සිංගප්පූරු යන්න මාලේ නුවර ගුවන්තොටුපල අවට දැඩි ආරක්ෂාවක්",
       "News Content": "ජනාධිපති ගෝඨාභය රාජපක්ෂට විදේශගත වීම වෙනුවෙන් පහසුකම් සැලසීම සඳහා මාලදිවයිනේ මාලේ නුවර ජාත්‍යන්තර ගුවන් තොටුපළ අවට ආරක්ෂාව තර කර ඇතැයි විදෙස් මාධ්‍ය පවසනවා.\nජනාධිපතිවරයා මාලදිවයින් වේලාවෙන් 23.25ට මාලේ සිට පිටත්වීමට නියමිත ගුවන් යානයකින් සිංගප්පූරුව බලා පිටත්ව යනු ඇති බවටයි තොරතුරු වාර්තා වී ඇත්තේ.\nසිංගප්පූරුවට ළගාවීමෙන් අනතුරුව ඔහු සිය ඉල්ලා අස්වීමේ ලිපිය කතානායකවරයා වෙත යොමු කිරීමට සූදානම් බව සඳහන්.\nජනාධිපති ගෝඨාභය රාජපක්ෂ සිය ධුරයෙන් ඉල්ලා අස්වීමට අදාළ නිල ලිපිය අද දිනය තුළ ලබාදෙන බවටයි ජනාධිපතිවරයා කථානායක මහින්ද යාපා අබේවර්ධනට දැනුම්දී තිබුණේ.\nඅද පස්වරුවේ විශේෂ ප්‍රකාශයක් කරමින් කථානායකවරයා මේ බව දැනුම් දුන්නා.\nජනාධිපති ගෝඨාභය රාජපක්ෂ අද අලුයම ගුවන් හමුදා යානයකින් මාලදිවයින බලා පිටත්ව ගියා.\nගුවන් හමුදාව පැවසුවේ රජය කළ ඉල්ලීමකට අනුව ජනාධිපතිවරයාට සහ ඔහුගේ බිරිඳට පිටව යාමට ගුවන් යානයක් ලබා දුන් බවයි.\nඔහු අද අළුයම පිටව ගොස් ඇති ඇත්තේ ශ්‍රී ලංකා ගුවන් හමුදාවට අයත් ඇන්ටොනෝව් 32 වර්ගයේ ගුවන් යානයකින්.\nජනාධිපතිවරයාට අමතරව ඔහුගේ බිරිද සහ ඔවුන්ගේ ආරක්ෂක නිලධාරින් දෙදෙනකු දිවයිනෙන් පිටව ගිය සෙසු පිරිසට අයත්.",
       "URL": "https://www.hirunews.lk/309932/ශ්‍රී-ලංකා-ජනපතිට-සිංගප්පූරු-යන්න-මාලේ-නුවර-ගුවන්තොටුපල-අවට-දැඩි-ආරක්ෂාවක්",
       "Category": "Local News",
       "Parent URL": "https://www.hirunews.lk/local-news.php?pageID=1023"
}