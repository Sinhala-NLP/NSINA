{
       "Source": "hirunews",
       "Timestamp": "Wednesday, 19 January 2022 - 15:16",
       "Headline": "අතුරුදන්ව සිටි ජනප්‍රිය නිළියකගේ සිරුර පාලමක් අසල ගෝනියකින් හමුවෙයි",
       "News Content": "බංග්ලාදේශයේ අතුරුදන් ව සිටි ජනප්‍රිය නිළියක වන රයිමා ඉස්ලාම් ෂිමුගේ (Raima Islam Shimu ) සිරුර ගෝනියක බහා තිබියදී සොයාගෙන තිබෙනවා.\nඇයගේ ඝාතනය සම්බන්ධයෙන් සැමියා වන ෂකාවත් අලි නොබෙල් පාපොච්චාරණය කර ඇති බවයි විදෙස් මාධ්‍ය වාර්තා කළේ.\nරයිමා ඉස්ලාම් ෂිමු අතුරුදහන් වී දිනකට පසු, ඩකා හි කෙරනිගං හි පාලමක් අසල ගෝනියක් තුළ තිබී සිරුර සොයාගෙන තිබෙනවා.\nසඳුදා උදෑසන ඇගේ සිරුර පාලමක් අසල තිබී ප්‍රදේශවාසීන් කිහිප දෙනෙකු විසින් සොයාගෙන පොලිසිය දැනුවත් කර ඇතැයි සඳහන්.\nසිරුරේ තුවාල සලකුණු රැසක් තිබූ බව පොලිසිය ප්‍රකාශ කර ඇති අතර ඇයගේ සිරුර පශ්චාත් මරණ පරීක්ෂණය සඳහා ශ්‍රීමත් සාලිමුල්ලා වෛද්‍ය විද්‍යාල රෝහල (SSMCH) වෙත යවා තිබෙනවා.\nමෙම නිළියගේ සැමියා වන ෂකාවත් අලි නොබෙල් විසින් තම බිරිඳ අතුරුදහන් වී ඇති බව පවසමින් පොලිස් ස්ථානයට පැමිණිල්ලක් ද ගොනු කර තිබූ බව සඳහන්.\nසිරුර සොයා ගැනීමෙන් පසු, ඇයගේ රියදුරා ද විමර්ශනය සඳහා අත්අඩංගුවට ගෙන තිබෙනවා.\nපැය ගණනක් තිස්සේ පොලිසිය කළ ප්‍රශ්න කිරීම්වලින් අනතුරුවයි බිරිඳ ඝාතනය කළ බවට සැකකාර සැමියා පාපොච්චාරණය කර ඇත්තේ.\nඝාතනයට ලක්වන විට තම සැමියා සහ දරුවා සමග ජීවත්ව සිටි රයිමා ඉස්ලාම් ෂිමුගේ ඝාතනයට හේතුව පවුල් ආරවුලක් විය හැකි බවට ඩකා පොලිසිය මීට පෙර ප්‍රකාශ කර තිබුණා.\nRaima Islam Shimu බංග්ලාදේශයේ ජනප්‍රිය නිළියක් වන අතර 1998 දී Kazi Hayat විසින් නිර්මාණය කරන ලද 'Bartaman' චිත්‍රපටය ඇයගේ මංගල සිනමා දර්ශනයයි.\nඑතැන් සිට ඇය බොහෝ චිත්‍රපටවලට රංගනයෙන් දායක වී ඇති අතර චිත්‍රපට කර්මාන්තයේ ඇයටම සුවිශේෂී වූ අනන්‍යතාවක් පවත්වාගෙන ගිය අයෙක් බවයි විදෙස් මාධ්‍ය පෙන්වා දෙන්නේ.\nඇය සිය වෘත්තීය ජීවිතය තුළ චිත්‍රපට විසි පහක පමණ රංගනයෙන් දායක වී තිබෙනවා.\nරයිමා ඉස්ලාම් ෂිමුට ඇයගේම නිෂ්පාදන ආයතනයක් ද ඇති බවයි වාර්තා වන්නේ.\nඇය බංග්ලාදේශ චිත්‍රපට ශිල්පීන්ගේ සංගමයේ සහකාර සාමාජිකාවක් ද වන අතර චිත්‍රපටවල රඟපෑමට අමතරව රූපවාහිනී නාට්‍යවල ද රංගනයෙන් දායකවී කර ඇති අතර නිෂ්පාදනය ද සිදුකර තිබෙනවා.",
       "URL": "https://www.hirunews.lk/294463/අතුරුදන්ව-සිටි-ජනප්‍රිය-නිළියකගේ-සිරුර-පාලමක්-අසල-ගෝනියකින්-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1414"
}