{
       "Source": "hirunews",
       "Timestamp": "Monday, 07 February 2022 - 20:27",
       "Headline": "විදුලිය කැපීම කඩා කප්පල්කාරී ක්‍රියාවක්- සොයා බලන්නැයි ආණ්ඩු පක්ෂය ජනපතිගෙන් ඉල්ලයි (වීඩියෝ)",
       "News Content": "විදුලිබල අර්බුදය, ඩොලර් හිඟය ඇතුළු රටේ වත්මන් ආර්ථික තත්ත්වය සම්බන්ධයෙන් ජනාධිපති ගෝඨාභය රාජපක්ෂගේ ප්‍රධානත්වයෙන් අරලියගහ මන්දිරයේ අද පැවති ආණ්ඩු පක්ෂ රැස්වීමේදී දීර්ඝ ලෙස සාකච්ඡාවට ලක්වුණා.\nඅග්‍රාමාත්‍ය මහින්ද රාජපක්ෂ ද එක්ව සිටි මෙම රැස්වීමේදී බලශක්ති අමාත්‍ය උදය ගම්මන්පිළ සිදුකළ ප්‍රකාශයකට ආණ්ඩු පක්ෂ පසුපෙළ මන්ත්‍රීවරුන් කිහිප දෙනෙකු විරුද්ධව අදහස් පළ කර තිබෙනවා.\nමෙම හමුවට පසුගිය දා රාජ්‍ය අමාත්‍ය ධුරයෙන් ඉවත් කළ පාර්ලිමේන්තු මන්ත්‍රී සුසිල් ප්‍රේමජයන්ත ද එක්ව සිටියා.\nපසුගිය දා උදය ගම්මන්පිළ අමාත්‍යවරයා මාධ්‍ය  හමුවකදී සදහන් කළේ විදේශ විනිමය අර්බුදයට හේතුව අසීමිත ලෙස ණය බර ඉහළ යාම මිස කොරෝනා අර්බුදය නොවන බවයි.\nමෙම ප්‍රකාශයට එරෙහිව පාර්ලිමේන්තු මන්ත්‍රීවරුන් වන ජයන්ත කැටගොඩ, තිස්ස කුට්ටිආරච්චි ඇතුළු තවත් පසුපෙළ මන්ත්‍රීවරුන් කිහිප දෙනෙකු අදහස් දක්වා තිබෙනවා.\nඑසේම පාර්ලිමේන්තු මන්ත්‍රී තිස්ස කුට්ටිආරච්චි සඳහන් කර ඇත්තේ විදුලිබල අර්බුදය සම්බන්ධයෙන් බලශක්ති අමාත්‍යවරයා සහ විදුලිබල අමාත්‍යවරයා පරස්පර අදහස් පළ කරමින් සිටින බවයි.\nඑහිදී කිසියම් කරුණක් සම්බන්ධයෙන් අදහස් ප්‍රකාශ කරන්නේ නම් පුළුල්ව අධ්‍යයනය කර ඒ සම්බන්ධයෙන් අදහස් දක්වන ලෙස ජනාධිපතිවරයා උපදෙස් ලබාදී තිබෙනවා.\nඑසේම විදුලිබල අර්බුදය ක්ෂණිකව ඇතිවූවක් නොව අවශ්‍ය බලාගාර නිසි කලට ඉදි නොවීම නිසා මතු වූවක් බව පෙන්වා දුන් ජනාධිපතිවරයා පුනර්ජනනීය බලශක්තිය පිළිබද වැඩි අවධානයක් යොමු කළ යුතු බව සදහන් කළා.\nමෙහිදී මුදල් අමාත්‍ය බැසිල් රාජපක්ෂ සදහන් කළේ මෙම වසරේ දී ඩොලර් මිලියන 31,000ක විදේශ විනිමය ප්‍රමාණයක් අවශ්‍ය බවයි. එම ප්‍රමාණය ලබා ගැනීම සඳහා සෑම උත්සාහයක්ම දරණ බව මුදල් අමාත්‍යවරයා මෙහිදී සදහන් කළා.\nමේ අතර, පාර්ලිමේන්තුව හෙට සිට එළඹෙන 11 වන දා දක්වා රැස්වීමට තීරණය කර තිබෙනවා.\nඒ, අද පැවති පාර්ලිමේන්තු කටයුතු පිළිබද කාරක සභාව රැස්වූ අවස්ථාවේදී එළඹුණු තීරණයකට අනුවයි.",
       "URL": "https://www.hirunews.lk/296427/විදුලිය-කැපීම-කඩා-කප්පල්කාරී-ක්‍රියාවක්-සොයා-බලන්නැයි-ආණ්ඩු-පක්ෂය-ජනපතිගෙන්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1369"
}