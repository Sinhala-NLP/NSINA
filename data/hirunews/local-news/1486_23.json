{
       "Source": "hirunews",
       "Timestamp": "Friday, 17 December 2021 - 19:16",
       "Headline": "යුගදනවි නඩුවේදී විමල්, වාසු සහ ගම්මන්පිලට නීතිපති හරස් වෙයි (වීඩියෝ)",
       "News Content": "යුගදනවි බලාගාර ගිවිසුමට එරෙහිව අමාත්‍යවරුන් වන විමල් වීරවංශ, උදය ගම්මන්පිල සහ වාසුදේව නානායක්කාර ගොනුකර ඇති දිවුරුම් ප්‍රකාශ ව්‍යවස්ථා විරෝධී බවට නීතිපතිවරයා අද ශ්‍රේෂ්ඨාධිකරණය හමුවේ විරෝධතාවක් මතුකළා.\nඒ ගිවිසුමට එරෙහිව ගොනුකර ඇති පෙත්සම් දෙවන දිනටත් විභාගයට ගත් අවස්ථාවේදීයි.\nඅදාළ පෙත්සම් අගවිනිසුරු ජයන්ත ජයසූරිය, බුවනෙක අලු‍විහාරේ, ප්‍රියන්ත ජයවර්ධන, විජිත් මලල්ගොඩ සහ එල්.ටී.බී දෙහිදෙණිය යන පංච පුද්ගල විනිසුරු මඩුල්ල ඉදිරියේ අද කැඳවනු ලැබුවා.\nමෙහිදී සමගි ජනබලවේගයේ මහලේකම් පාර්ලිමේන්තු මන්ත්‍රී රංජිත් මද්දුම බණ්ඩාර වෙනුවෙන් පෙනී සිටි ජනාධිපති නීතිඥ තිසත් විජේගුණවර්ධන කරුණු දක්වමින් කියා සිටියේ මෙම නඩුකරය පාදක වන ගිවිසුම් මගින් ජාතික බලශක්ති ප්‍රතිපත්ති උල්ලංඝනය වන බවයි.\nඑසේම, විධිමත් ටෙන්ඩර් පටිපාටියකින් තොරව මෙය සිදුව ඇති බවත් ගිවිසුම පිළිබඳව අමාත්‍ය මණ්ඩලයට විධිමත් අවබෝධයක් තිබී නොමැති බවත් ඔහු එහිදී වැඩිදුරටත් සඳහන් කර තිබෙනවා.\nමෙම ගිවිසුමට එළඹීමෙන් අනතුරුව වසර දෙකක් ගතවනතුරු එහි අන්තර්ගත කරුණු හෙළිදරව් නොකර සිටීමට ශ්‍රී ලංකා රජය සහ ඇමෙරිකානු සමාගම එකඟ වී ඇති බැවින් එය භයානක තත්ත්වයක් බවයි ජනාධිපති නීතිඥ තිසත් විජේගුණවර්ධන වැඩිදුරටත් පැවසුවේ.\nගිවිසුම අමාත්‍ය මණ්ඩලය තුල අනුමත නොකළ බවට අමාත්‍යවරුන් 3 දෙනෙකු ශ්‍රේෂ්ඨාධිකරණය හමුවේ ප්‍රකාශ කර ඇති බව ද ඔහු සඳහන් කළා.\nඅන්තර් සමාගම් සේවක සංගමයේ කැඳවුම්කරු වසන්ත සමරසිංහ ඇතුළු විදුලිබල වෘත්තීය සමිති වෙනුවෙන් පෙනී සිටි නීතිඥ උපුල් කුමරප්පෙරුම ද කියා සිටියේ ගිවිසුම අමාත්‍ය මණ්ඩලයේ සම්මත වූ බවට අමාත්‍ය මණ්ඩලයේ ලේකම් විසින් දක්වන කරුණු අසත්‍යයක් ද යන්න සම්බන්ධයෙන් සැක මතුවන බවයි.\nවිමල් වීරවංශ අමාත්‍යවරයා විසින් ද ගිවිසුමේ අහිතකර ආදීනව පිලිබඳව ප්‍රසිද්ධියේ කරුණු දක්වා ඇති බව ඔහු වැඩිදුරටත් සඳහන් කළා.\nඅනතුරුව විමල් විරවංශ, උදය ගම්මන්පිල සහ වාසුදේව නානායක්කාර යන අමාත්‍යවරුන් වෙනුවෙන් ජනාධිපති නීතිඥ උදිත ඉලගහේවා කරුණු දැක්වීමට සූදානම් වුණා.\nඑහෙත්, එම අවස්ථාවේ නැගී සිටි නීතිපතිවරයා ඔවුන්ගේ දිවුරුම් පෙත්සම් සම්බන්ධයෙන් විරෝධතාවක් මතුකරනු ලැබුවා.\nඒ අමාත්‍යවරු තුන් දෙනා ඉදිරිපත් කර තිබෙන දිවුරුම් පෙත්සම් ව්‍යවස්ථාවට පටහැණි  බවටයි.\nආණ්ඩුක්‍රම ව්‍යවස්ථා ප්‍රකාරව ඔවුන් අමාත්‍ය මණ්ඩලයේ සාමුහිකත්වය ආරක්ෂා කිරීමට බැඳී සිටින බවත් ඒ අනුව, එම අමාත්‍යවරුන් ව්‍යවස්ථාව උල්ලංඝනය කරමින්  දිවුරුම් පෙත්සම් ඉදිරිපත් කර තිබෙන බවත් නීතිපතිවරයා වැඩිදුරටත් කියා සිටියා.\nඑහිදී විනිසුරු මඩුල්ල නීතිපතිවරයාට දැනුම් දුන්නේ අදාල විරෝධතා ඔහුගේ දේශන වලදී ඉදිරිපත් කරන ලෙසයි.\nඉන් අනතුරුව කරුණු දැක්වූ අමාත්‍යවරුන් තුන්දෙනා වෙනුවෙන් පෙනී සිටි ජනාධිපති නීතිඥ උදිත ඉගලහේවා කියා සිටියේ තම සේවාදායකයින් මුලදී මෙම ගිවිසුම පිළිබඳව ප්‍රසිද්ධියේ කරුණු දැක්වීමෙන් වැළකී සිටි බවයි.\nඑහෙත් අදාළ ගිවිසුමට එරෙහිව අධිකරණය හමුවේ නඩු පැවරීමෙන් පසුව ඔවුන් ප්‍රසිද්ධියේ සත්‍ය තත්ත්වය සමාජයට පැහැදිලි කළ බව නීතිඥවරයා ප්‍රකාශ කළා.\nඉකුත් සැප්තැම්බර් 06 වනදා පැවති අමාත්‍ය මණ්ඩල රැස්වීමට මෙම ගිවිසුමට අදාළ සංදේශය ඉදිරිපත් නොවු බව තම සේවාදායක අමාත්‍යවරුන් විසින් ප්‍රකාශ කරන බවද  ජනාධිපති නීතිඥ උදිත ඉගලහේවා කියා සිටියා.\nඔහු වැඩිදුරටත් පැවසුවේ සැප්තැම්බර් මස 06 වනදා අමාත්‍ය මණ්ඩල රැස්වීම විඩීයෝ තාක්ෂණය හරහා පැවති අතර එහිදී ද මෙම ගිවිසුමට අදාළ අමාත්‍ය මණ්ඩල සංදේශය ඉදිරිපත් නොවූ බවයි.\nඑසේම, එවැනි සංදේශයක් තමාගේ සේවාදායක අමාත්‍යවරු තුන් දෙනා විසින් දැක නොමැති බවත්, එහි පිටපත් ලබා දී නොතිබූ අතර, එදින අවසන් තීරණයක් නොගත් බවත් ජනාධිපති නීතිඥවරයා සඳහන් කළා.\nමේ අතර, අමාත්‍ය මණ්ඩල සාමූහිකත්වය උල්ලංඝනය කරමින් ශේෂ්ඨාධිකරණයට දිවුරුම් පෙත්සම් ඉදිරිපත් කිරීම සම්බන්ධයෙන් අදාල අමාත්‍යවරුන් තුන්දෙනා අමාත්‍ය මණ්ඩලයෙන් නෙරපීමට කටයුතු නොකරන්නේ ඇයිදැයි පෙත්සම්කාර පාර්ශවයේ නීතිඥවරුන් ඊයේ අධිකරණය හමුවේ ප්‍රශ්න කර තිබුණා.\nඒ සම්බන්ධයෙන් කරුණු දක්වමින් ජනාධිපති නීතිඥ උදිත ඉගලහේවා ප්‍රකාශ කළේ තම සේවාදායකයින් රජයට සම්බන්ධ වී සිටින්නේ විවිධ පක්ෂ නියෝජනය කරමින් බැවින් එම පක්ෂ අතර තිබෙන එකඟතා අනුව ඔවුන් අමාත්‍ය ධුරවලින් ඉවත් කළ නොහැකි බවයි.\nඅනතුරුව පෙත්සම් විභාගය ජනවාරි 10 වනදා දක්වා කල් තැබුණා.",
       "URL": "https://www.hirunews.lk/291364/යුගදනවි-නඩුවේදී-විමල්-වාසු-සහ-ගම්මන්පිලට-නීතිපති-හරස්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1486"
}