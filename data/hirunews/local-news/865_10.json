{
       "Source": "hirunews",
       "Timestamp": "Friday, 16 September 2022 - 8:03",
       "Headline": "ඕසෝන් ස්ථරය සුරැකීමේ ජාත්‍යන්තර දිනය අදයි",
       "News Content": "එක්සත් ජාතීන්ගේ මහා මණ්ඩලය විසින් සැප්තැම්බර් 16 ඕසෝන් ස්ථරය සුරැකීමේ ජාත්‍යන්තර දිනය ලෙස ප්‍රකාශයට පත්කර ඇති අතර, එය නිර්මාණය වන්නේ 1987 වසරේදී මොන්ටි්‍රයෙල් ප්‍රඥප්තියට ලොව රටවල් 197 ක් අත්සන් කිරීමත් සමඟයි.\nඕසෝන් යනු ඔක්සිජන් පරමාණු ත්‍රිත්වයකින් සැදුණු වායුවක් වන අතර, ඕසෝන් ස්ථරය ලෙස ඕසෝන් ඉහළ සාන්ද්‍රණයක් සහිත කලාපය හඳුන්වයි.\nස්ථර ගෝලයක් වශයෙන් ස්වභාවික වායු කලාපය තුළ ඕසෝන් වියන පිහිටා ඇති අතර, එය පොලොව මතුපිට සිට කිලෝමීටර් 20 ත්, 50 ත් අතර දුරකින් පිහිටා තිබීම විශේෂත්වයක්.\nඕසෝන් ස්ථරය පෘථිවි පැවැත්මට හේතු වන්නේ සූර්යයාගෙන් නිකුත් කරන අහිතකර කිරණ පොලොවට පතිත වීම වැළැක්වීමේ හැකියාව හේතුවෙන්.\n1974 පමණ වනවිට ඊට හානි කරන වායූන් පිළිබඳව විද්‍යාඥයින් මත පළ කළ අතර, ලොව රටවල් බොහොමයක් එහි සුරක්ෂිතභාවය වෙනුවෙන් කටයුතු කිරීම ආරම්භ කළා.\nඕසෝන් ස්ථරය ආරක්ෂා කර ගැනීම වෙනුවෙන් මොන්ටි්‍රයෙල් ප්‍රඥප්තිය ඉතා වැදගත් වන අතර, ශ්‍රී ලංකාවද ඊට අත්සන් කළ රටක්.\nඕසෝන් වියනට හානිකර ද්‍රව්‍ය රට තුළට ගෙන ඒම තහනම් කිරීම, ඊට හානිකර වායූන් නිපදවන ක්‍රමවේද දුර්වල කිරීම වැනි ක්‍රියාමාර්ග ද ශ්‍රී ලංකාව ඒ වෙනුවෙන් හඳුන්වා දී තිබෙනවා.",
       "URL": "https://www.hirunews.lk/315516/ඕසෝන්-ස්ථරය-සුරැකීමේ-ජාත්‍යන්තර-දිනය-අදයි",
       "Category": "Local News",
       "Parent URL": "https://www.hirunews.lk/local-news.php?pageID=865"
}