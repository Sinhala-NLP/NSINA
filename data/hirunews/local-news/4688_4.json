{
       "Source": "hirunews",
       "Timestamp": "Saturday, 28 January 2017 - 19:14",
       "Headline": "සටන් කළ යුත්තේ රට ගොඩනැගීමටයි - ජනපති",
       "News Content": "සියලුදෙනා එක්ව සටන් කළ යුත්තේ බලය සඳහා නොව රට ගොඩනැගීමට බව ජනාධිපති මෛත්‍රීපාල සිරිසේන ප්‍රකාශ කළා.\nඇතමුන් බලය ඉල්ලා සටන් කළ ද 2020 න් පසුව එන මැතිවරණයකදී ලැබෙන ජනතා තීන්දු අනුව පමණක් එය තීරණය වන බවයි ජනාධිපතිවරයා කියා සිටියේ.\nජනාධිපති මෛත්‍රීපාල සිරිසේන මෙම අදහස් පළ කළේ මොනරාගල - කුඹුක්කන් ඔය ජලාශ ව්‍යාපෘතියේ සමාරම්භක උත්සවය අද (28) අමතමින්.\nඌව වෙල්ලස්ස කෘෂිකර්මාන්තයෙන් සශ්‍රික කරමින් ක්‍රියාත්මක මෙම ව්‍යාපෘතිය සඳහා වැය කෙරෙන මුදල රුපියල් මිලියන 31,000 ක්.\nමොනරාගල, බුත්තල සහ සියඹලාන්ඩුව ඇතුළු ප්‍රදේශ රැසක ජනතාවට මෙමඟින් සෙත සැලසෙනවා.\nමේ අතර, වතු කම්කරුවන්ගේ ඉල්ලීමක් මත ජනාධිපති මෛත්‍රීපාල සිරිසේන විසින් කොටගල ප්‍රාදේශීය රෝහලට ප්‍රදානය කළ ගිලන් රථය ප්‍රදේශවාසීන් සහ වතුකම්කරුවන් එක්ව උත්සවශ්‍රීයෙන් අද රෝහල් බලධාරින්ට භාරදී තිබෙනවා.\nමෙම ගිලන් රථයේ වටිනාකම රුපියල් මිලියන 6ක්.\nපසුගිය 21 වනදා ජනාධිපතිවරයා තලවකැලේ තේ පර්යේෂණායතනයේ පැවති උත්සවයකට පැමිණි හෙලිකොප්ටර් යානය අයහපත් කාලගුණය හේතුවෙන් කොටගල ප්‍රදේශයේ ක්‍රීඩාංගනයකට ගොඩබස්වනු ලැබුවා.\nඑහිදී අවට රැස් වූ ජනතාව ජනාධිපතිවරයාට තමන් මුහුණපා ඇති අපහසුතා පිළිබඳ ප්‍රකාශ කළ අතර රෝහලට ගිලන් රථයක් අවශ්‍ය බව ද කියා සිටියා.\nඑහිදී ජනාධිපති මෛත්‍රීපාල සිරිසේන අදාල ගිලන් රථය ලබාදෙන බව ප්‍රකාශ කළ අතර ඒ අනුව එය ඊයේ ජනාධිපති ලේකම් කාර්යාලයේදී මධ්‍යම පළාත් සෞඛ්‍ය සේවා අධ්‍යක්ෂිකාව වෙත භාරදී තිබුණා.",
       "URL": "https://www.hirunews.lk/153146/සටන්-කළ-යුත්තේ-රට-ගොඩනැගීමටයි-ජනපති",
       "Category": "Local News",
       "Parent URL": "https://www.hirunews.lk/local-news.php?pageID=4688"
}