{
       "Source": "hirunews",
       "Timestamp": "Saturday, 19 March 2022 - 21:12",
       "Headline": "දඹදෙණි උරුමය වැනසූ නිලධාරීන්ට විරෝධය (වීඩියෝ)",
       "News Content": "නාරම්මල ප්‍රාදේශීය ලේකම්වරිය ඇතුළු රාජ්‍ය නිලධාරීන් පිරිසකට ඓතිහාසික දඹදෙණිය වඩුවාකෙටු ගල පරිශ්‍රයේදී ගම්වාසීන් දැඩි විරෝධයක් එල්ල කළා.\nඒල වඩුවා කෙටු ගලේ පාදම විනාශ කරන ගල් කොරියේ හිමිකරුවන්ට රාජ්‍ය නිලධාරීන් සහයෝගය ලබාදෙන බවට චෝදනා කරමින්.\nමෙරට තුන් වැනි රාජධානිය වන දඹදෙණියට අයත් ඓතිහාසික වඩුවා කෙටු ගලේ පාදම විනාශ කරමින් ගල් කොරියක් පවත්වාගෙන යන බව හිරු සී.අයි.ඒ. හරහා පසුගියදා අනාවරණය කිරීමෙන් පසුව පරිසර අමාත්‍ය මහින්ද අමරවීර මහතා එය තාවකාලිකව තහනම් කර පරීක්ෂණයක් ආරම්භ කරන ලෙසයි රාජ්‍ය නිලධාරීන්ට නියෝග කලේ.\nඒ අනුව ඊයේ නාරම්මල ප්‍රාදේශීය ලේකම් ඇතුළු රාජ්‍ය නිළධාරීන් පිරිසක් අදාල ගල්කොරිය නිරීක්ෂණයට පැමිණෙන බව සැලවීමත් සමග ප්‍රදේශයේ ජනතාව දඹදෙනිය නගරයේ සිට විරෝධතා පාගමනින් ගල්කොරිය පවත්වාගෙන යන\nස්ථානයට පැමිණියා.\nඔවුන් ඉල්ලා සිටියේ එම ගල් කොරියට යළි අවසර ලබා නොදෙන ලෙසයි.\nවිරෝධතාවයේ නිරත ගම්වාසීන්ගෙන් කිහිපදෙනෙකු ගල්කොරිය පවත්වාගෙන යන භූමියට පැමිණි අතර ඔවුන් චෝදනා කලේ පුරා විද්‍යා නිලධාරීන් නිසි විමර්ශනයකින් තොරව ගල්කොරිය පවතින භූමියට අවසර ලබා දී ඇති බවයි.\nමෙම විනාශය මුලින්ම රට හමුවේ හෙළිකිරීම සඳහා මෙම ස්ථානයට ගිය හිරු මාධ්‍යවේදියාගේ දුරකථන අංකය ඇතුලු තොරතුරු ගල්කොරියේ හිමිකරුට ලබාදීමට මෙම වසමේ ග්‍රාම නිලධාරීවරිය නීති විරෝධී අයුරින් කටයුතු කර තිබුනා.\nඊයේ දිනයේ ද ඇය පැමිණි පිරිස ජංගම දුරකථනයෙන් රූගත කිරීමට ගත් උත්සාහයේදී ගම්වාසීන් ඇයට විරෝධය පළ කළා.\nග්‍රාම නිලධාරීවරිය හා රජයේ ඇතැම් නිලධාරීන් ගල්කොරිය නැවත පවත්වාගෙන යාමට අනුබල ලබාදීමට විරෝධය පළ කරමින් ගම්වාසීන් ප්‍රාදේශීය ලේකම්වරිය ඇතුලු පිරිසට මෙලෙස තම විරෝධයද පළ කළා.",
       "URL": "https://www.hirunews.lk/299870/දඹදෙණි-උරුමය-වැනසූ-නිලධාරීන්ට-විරෝධය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1283"
}