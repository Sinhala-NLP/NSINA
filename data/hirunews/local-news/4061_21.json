{
       "Source": "hirunews",
       "Timestamp": "Tuesday, 27 February 2018 - 12:27",
       "Headline": "බ්‍රිගේඩියර් ප්‍රියංකගේ පවුලේ සාමාජිකයන් බ්‍රිතාන්‍යයෙන් පිටමං කරන්න, ගෝලීය දෙමළ සංසදය උත්සාහයක",
       "News Content": "බ්‍රිතාන්‍යයේ ශ්‍රී ලංකා මහකොමසාරිස් කාර්යාලයේ ආරක්ෂක අමාත්‍ය උපදේශක ලෙස කටයුතු කළ බ්‍රිගේඩියර් ප්‍රියංක ප්‍රනාන්දුගේ පවුලේ සාමාජිකයන් වෙත නිකුත් කර ඇති වීසා බලපත්‍ර අහෝසි කරන ලෙස ගෝලීය දෙමළ සංසදය එරට ස්වදේශ කටයුතු ලේකම්වරයාගෙන් ඉල්ලා තිබෙනවා.\nඔවුන් එම ලිපිය මගින් ප්‍රකාශ කර ඇත්තේ බ්‍රිගේඩියර් ප්‍රියංක ප්‍රනාන්දු නැවත ශ්‍රී ලංකාවට යැවීම පිළිබද සතුට පළ කරන අතර ඔහුගෙන් යැපෙන්නන් වන බිරිඳට සහ ළමයින්ට නිකුත් කර ඇති වීසා බලපත්‍ර අහෝසි කරන ලෙසයි.\nඅදාළ ලිපිය යොමු කර ඇත්තේ ගෝලීය දෙමළ සංසදයේ ප්‍රකාශක සුරේන් සුරේන්ද්‍රන්ගේ අත්සනින්.\nකෙසේ නමුත්, එම ලිපියට පිළිතුරු ලිපියක් යොමු කරන බ්‍රිතාන්‍යයේ විදේශ සහ පොදුරාජ්‍ය මණ්ඩල කටයුතු පිළිබද කාර්යාලයේ දකුණු ආසියානු දෙපාර්තමේන්තුව ප්‍රකාශ කර ඇත්තේ පසුගිය පෙබරවාරි 4 වන දා ශ්‍රී ලංකා මහකොමසාරිස් කාර්යාලය අසළ සිදුවූ සිද්ධිය සම්බන්ධයෙන් දැඩි අවධානයක් යොමු කළ බවයි.\nඒ පිළිබදව බ්‍රිතාන්‍ය විදේශ කටයුතු අමාත්‍ය බෝරිස් ජොන්සන් මෙරට විදේශ කටයුතු අමාත්‍ය තිලක් මාරපන අමතා ඍජුවම අදහස් දැක්වූ බව එමගින් සඳහන් කළා.\nලක් රජය ද සිද්ධිය පිළිබද විශේෂ අවධානයක් යොමු කරනු ඇතැයි බ්‍රිතාන්‍ය රජය අපේක්ෂා කරනවා.\nශ්‍රී ලංකාව විසින් බ්‍රිගේඩියර් ප්‍රියංක ප්‍රනාන්දුගේ සිද්ධිය පිළිබදව තියුණු පරීක්ෂණයක් සිදුකරන බව බ්‍රිතාන්‍ය රජයේ අදහසයි.\nඒ බව දන්වා බ්‍රිතාන්‍ය විදේශ හා පොදුරාජ්‍ය මණ්ඩල කටයුතු කාර්යාලය මෙම පිළිතුරු ලිපිය යොමු කර ඇති බව සඳහන්.\nබ්‍රිතාන්‍යයේ ශ්‍රී ලංකා මහකොමසාරිස් කාර්යාලයේ ආරක්ෂක කටයුතු පිළිබඳ අමාත්‍ය උපදේශක බ්‍රිගේඩියර් ප්‍රියංක ප්‍රනාන්දුට කළ කැඳවීමකට අනුව ඔහු පසුගිය 22 වන දා දිවයිනට පැමිණියා.\nඔහු මෙලෙස මතභේදයට ලක්වූයේ නිදහස් දිනය දා ලන්ඩනයේ ශ්‍රී ලංකා මහ කොමසාරිස් කාර්යාලය ඉදිරිපිට විරෝධතාවයේ නිරත වූ එල්.ටී.ටී.ඊ හිතවාදීන් පිරිසකට සිය නිළ ඇඳුමේ ‘සිංහ’ සලකුණ පෙන්වා සංඥාවක් කිරීමේ සිද්ධිය හේතුවෙන්.\nපසුව ඔහුගේ සේවය තාවකාලිකව අත්හිටවනු ලැබූ බව විදේශ අමාත්‍යාංශ්‍ය නිවේදනයක් නිකුත් කරමින් ප්‍රකාශ කලත් නැවත ජනාධිපතිවරයාගේ නියෝගය මත ඔහු යලි එම රාජකාරිවල පිහිටුවනු ලැබුවා.\nමේ අතර, යුද හමුදාපතිවරයා විසින් බ්‍රිගේඩියර් ප්‍රියංක ප්‍රනාන්දු ඊයේ (26) යුද හමුදා මූලස්ථානයට කැදවා කරුණු විමසා තිබෙනවා.\nලන්ඩනයේදී ඇති වූ සිද්ධිය පිළිබඳව එහිදී යුද හමුදාපතිවරයා කරුණු විමසූ බවයි යුද හමුදා මාධ්‍ය ඒකකය සඳහන් කළේ.\nඑමෙන්ම රාජ්‍ය තාන්ත්‍රික මට්ටමින් ගත යුතු ක්‍රියාමාර්ග පිළිබඳව ද එහිදී සාකච්ජාවට භාජනය වී තිබෙනවා.",
       "URL": "https://www.hirunews.lk/184624/බ්‍රිගේඩියර්-ප්‍රියංකගේ-පවුලේ-සාමාජිකයන්-බ්‍රිතාන්‍යයෙන්-පිටමං-කරන්න-ගෝලීය-දෙමළ-සංසදය-උත්සාහයක",
       "Category": "Local News",
       "Parent URL": "https://www.hirunews.lk/local-news.php?pageID=4061"
}