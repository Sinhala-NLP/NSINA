{
       "Source": "hirunews",
       "Timestamp": "Thursday, 23 March 2017 - 13:59",
       "Headline": "විනය විරෝධීව හැසිරෙන පාසල් සිසුන්ට ගන්නා විනය ක්‍රියාමාර්ග ගැන සම්පූර්ණ වාර්තාවක් අධ්‍යාපන ඇමති ඉල්ලයි",
       "News Content": "පාසල් ක්‍රිකට් තරඟ සහ වෙනත් අවස්ථාවලදී විනය විරෝධීව හැසිරෙන සිසුන් සම්බන්ධයෙන් අදාළ විද්‍යාලවල විදුහල්පතිවරුන් ගන්නා විනය ක්‍රියාමාර්ග සම්බන්ධව තමා දැනුවත් කිරීමට පියවර ගන්නා ලෙස අධ්‍යාපන අමාත්‍ය අකිල විරාජ් කාරියවසම් විදුහල්පතිවරුන්ට නියෝග කර තිබෙනවා.\nපසුගිය දා කොළඹ ප්‍රදේශයේ බාලිකා පාසලකට වෙනත් බාලක පාසල් කීපයක සිසුන් පිරිසක් බලහත්කාරයෙන් ඇතුල් වීමේ සිද්ධිය පිළිබඳ අවධානය යොමු කරමින් අමාත්‍යවරයා මෙම නියෝග කර ඇති බව සදහන්.\nමහජනතාවට පීඩාවන අයුරින් විනය විරෝධීව හැසිරෙන සිසුන් සම්බන්ධයෙන් දැඩි විනය ක්‍රියාමාර්ග ගන්නා ලෙස ද අධ්‍යාපන අමාත්‍යවරයා නියෝහ කර ඇති බවයි වාර්තා වන්නේ.\nමීට අමතරව පාසල්වල සිදුවන විනය විරෝධි සිදුවීම් හැකිතාක් අවම කිරීම සඳහා පියවර ගන්නා ලෙසත් මෙවැනි සිදුවීම් ඇති නොවීම සඳහා පොලීසිය සමඟ සහයෝගීව කටයුතු කරන ලෙසටත් අමාත්‍යවරයා විදුහල්පතිවරුන්ට උපදෙස් ලබා දී තිබෙනවා.\nඑසේම ඇතැම් විනය විරෝධී කටයුතු සඳහා පාසල්වල ආදි ශිෂ්‍යයන් ද සම්බන්ධ වන බවට තොරතුරු ලැබී ඇති බැවින් ඒ පිළිබඳ අවධානයෙන් පසුවන ලෙස ද විදුහල්පතිවරුන්ට දැනුම් දී ඇති බව සදහන්.",
       "URL": "https://www.hirunews.lk/157533/විනය-විරෝධීව-හැසිරෙන-පාසල්-සිසුන්ට-ගන්නා-ක්‍රියාමාර්ග-ගැන-සම්පූර්ණ-වාර්තාවක්-අධ්‍යාපන-ඇමති-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4599"
}