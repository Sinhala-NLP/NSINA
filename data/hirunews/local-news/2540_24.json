{
       "Source": "hirunews",
       "Timestamp": "Tuesday, 04 August 2020 - 8:47",
       "Headline": "මාතර - අපරැක්ක ප්‍රදේශයේ අනතුරකින් කාන්තාවන් දෙදෙනෙක් මරුට",
       "News Content": "ඇඟළුම් සේවිකාවන් ප්‍රවාහනය කරන බස් රථයක් සහ වෑන් රථයක් මාතර - තිහගොඩ - අපරැක්ක ප්‍රදේශයේදී එකිනෙක ගැටීමෙන් ඇඟළුම් සේවිකාවන් දෙදෙනෙකු ජීවිතක්ෂයට පත්වුණා.\nඅද උදෑසන 6.10 ට පමණ සිදුවූ මෙම අනතුරෙන් තවත් ඇගලූම් සේවිකාවන් 5 දෙනෙකු තුවාල ලැබූ අතර, ඔවුන් මාතර රෝහලට ඇතුළත් කර තිබෙනවා.\nමියගොස් ඇත්තේ අවුරුදු 35 සහ 43 ක් වන වයස්වල පසුවන බෙලිඅත්ත සහ පුහුල්වැල්ල ප්‍රදේශවල පදිංචිකාරිනියන්.\nසිද්ධිය සම්බන්ධයෙන් වෑන් රථයේ සහ බස් රථයේ රියදුරන් දෙදෙනා අත්අඩංගුවට ගනු ලැබූ අතර ඔවුන් අද මාතර මහේස්ත්‍රාත් අධිකරණයට ඉදිරිපත් කිරිමට නියමිතයි.\nමේ අතර, අද උදෑසන සීදුව - කුරණ ප්‍රදේශයේ නිවසකට බලහත්කාරයෙන් ඇතුළු වී නිවැසියන්ට පහරදීමේ සිද්ධියක් සම්බන්ධයෙන් කාන්තාවන් දෙදෙනෙකු, ඇතුළු 17 දෙනෙකු අත්අඩංගුවට ගෙන ඇති අතර වාහන 3 ක් ද පොලිස් භාරයට ගෙන තිබෙනවා.\nපොලීසිය සදහන් කළේ කුලී නිවසක සිටි පිරිසක් ඉන් ඉවත් කිරීමට නිවසෙහි අයිතිකරු මෙලෙස පිරිසක් සමඟ පැමිණ ඔවුන්ට පහර දී ඇති බවයි.",
       "URL": "https://www.hirunews.lk/247083/මාතර-අපරැක්ක-ප්‍රදේශයේ-අනතුරකින්-කාන්තාවන්-දෙදෙනෙක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=2540"
}