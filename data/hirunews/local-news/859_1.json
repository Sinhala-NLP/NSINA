{
       "Source": "hirunews",
       "Timestamp": "Sunday, 18 September 2022 - 20:16",
       "Headline": "එළිසබෙත් මහ රැජිනගේ දේහයට ජනපති රනිල්ගෙන් අවසන් ගෞරව (වීඩියෝ)",
       "News Content": "අභාවප්‍රාප්ත දෙවන එළිසබෙත් මහ රැජිනගේ දේහයට ජනාධිපති රනිල් වික්‍රමසිංහ අවසන් ගෞරව දක්වා තිබෙනවා.\nඒ බ්‍රිතාන්‍යයේ වෙස්ට්මිනිස්ටර් මාලිගයේදියි.\nඑම අවස්ථාවට ජනාධිපති ආර්යා මෛත්‍රී වික්‍රමසිංහ මහත්මිය ද එක්ව සිටියා.\nඅභාවප්‍රාප්ත දෙවැනි එළිසබෙත් මහ රැජිනගේ දේහය පිළිබඳ අවසන් කටයුතු හෙට සිදු කිරීමට නියමිතයි.\nමේ අතර රැජිනගේ මුනුබුරු මිනිබිරියන් ඇයට අවසන් ගෞරව දැක්වීමට ඊයේ එක්වුණේ රජ පවුලේ මුනුබුරු මිනිබිරියන් රාජකීය අවමංගල්‍ය උත්සවයක දී එවැනි ගෞරව දැක්වීමක් සිදුකළ ප්‍රථම අවස්ථාව සනිටුහන් කරමින්.\n3 වැනි චාල්ස් රජුගේ ඉල්ලීමකට අනුව වේල්සයේ විලියම් කුමරු සහ රාජකීය වරප්‍රසාද අත්හල හැරී කුමරු බ්‍රිතාන්‍ය හමුදාවේ නිල ඇඳුමින් සැරසී ඊට එක්වීම විශේෂත්වයක්.\nඅභාවප්‍රාප්ත දෙවැනි එළිසබෙත් මහ රැජින වෙනුවෙන් වෙස්ට්මින්ස්ටර් ශාලාවේ පැවැත්වෙන අවසන් දේව මෙහෙය මෙරට වේලාවෙන් හෙට උදෑසන 11ට ආරම්භවීමට නියමිතයි.\nපස්වරු 3.04ට වෙස්ට්මින්ස්ටර් ශාලාවේ සිට රැජිනගේ දේහය වෙස්ට්මින්ස්ටර් ඇබේ දේවස්ථානයට රැගෙන යාමටයි සැලසුම් කර ඇත්තේ.\nවෙස්ට්මින්ස්ටර් ඇබේ දේවස්ථානයේ අවසන් දේව මෙහෙය මෙරට වේලාවෙන් පස්වරු 3.30ට ආරම්භවීමත් සමඟම රැජිනට දක්වන ගෞරවයක් ලෙස පස්වරු 4ග25 සිට ජාතික නිහැඬියවක් ක්‍රියාත්මක කිරීමට ද නියමිතයි.\nපසුව රැජිනගේ දේහය වින්සර් මන්දිරය වෙත රැගෙන ගොස් පැයකට ආසන්න කාලයක් එහි තැන්පත් කරනු ඇති.\nඅවසාන වශයෙන් රැජිනගේ දේහය ශාන්ත ජෝර්ජ් දේවස්ථානයට ගෙන යාමෙන් පසු පිලිප් කුමරුගේ දේහය තැන්පත් කර ඇති ස්ථානයේම පසෙකින් තැන්පත් කර තැබීමට නියමිතයි.\nලන්ඩනයේ වෙස්ට්මින්ස්ටර් ශාලාවේ තැන්පත් කර ඇති රැජිනගේ දේහයට අවසන් ගෞරව පුද කිරීමට මහජනතාවට ලබා දී'ඇති කාලය එරට වේලාවෙන් අද සවස 6.30න් පසු අවසන් වනු ඇති.\nමේ අතරල දෙවැනි එළිසබෙත් මහ රැජිනගේ දේහයට අවසන් ගෞරව දැක්වීම සඳහා රැජිනගේ මුනුබුරු මිනිබිරියන් ලන්ඩන් නුවර වෙස්ට්මින්ස්ටර් ශාලාව වෙත පැමිණ සිටියා.\nචාර්ල්ස් රජුගේ ඉල්ලීම පරිදි රැජිනට ගෞරව දැක්වීම සඳහා වේල්සයේ විලියම් කුමරු සහ රාජකීය වරප්‍රසාද අත්හල හැරී කුමරු අවසන් ගෞරව දැක්වීමට එක්ව සිටියේ බ්‍රිතාන්‍ය හමුදාවේ ජ්‍යේෂ්ඨතම රෙජිමේන්තුව වන ගෘහ අශ්වාරෝහක හමුදාවේ නිලධාරීන්ගේ නිල ඇඳුමින් සැරසී වීම විශේෂත්වයක්.\nදෙවැනි එළිසබෙත් මහ රැජිනගේ දියණිය වන ඈන් කුමරියගේ දරුවන් වන පීටර් පිලිප් සහ සාරා ටින්ඩාල්, ඇන්ඩෘෘ කුමරුගේ දියණියන් දෙදෙනා වන බියට්‍රිස් සහ ඉයුජීන්, එඩ්වඩ් කුමරුගේ දරුවන් වන ලුවිස් වින්සර් සහ ජේම්ස් විස්කවුන්ට් සෙවර්න් මෙලෙස අවසන් ගෞරව දැක්වීම සඳහා එකතු වුණා.\nවිනාඩි 15ක කාලයක් මුනුබුරු මිනිබිරියන් රැජිනට ගෞරව දක්වමින් දෙන වටා රැඳි සිටියා.\nමේ අතර, රැජිනගේ දේහය වින්ඩ්සර් මාලිගය වෙත රැගෙන ඒම සඳහා මේ වනවිටත් මාලිගය අවට මල්වලින් සරසන ආකාරය සහ ආරක්ෂක අංශ ආචාර පෙළපාලි සඳහා සූදානම් වන ආකාරය විදෙස් මාධ්‍ය මෙලෙස වාර්තා කළා.\nහෙට දින පැවැත්වීමට නියමිත එළිසබෙත් මහ රැජිනගේ අවමංගල්‍ය උත්සවයට සහභාගි වීම සඳහා රාජ්‍ය නායකයින් රැසක් ද ලන්ඩනය වෙත පැමිණෙමින් සිටිනවා.\nරාජ්‍ය නායකයින් සහ රාජ්‍ය තාන්ත්‍රිකයින් 500 දෙනෙකුට අධික පිරිසක් අවමංගල්‍ය උත්සවයට ආරාධනා කර ඇති බවයි වාර්තා වන්නේ.\nඅමෙරිකාවේ ජනාධිපති ජෝ බයිඩ්න් සහ එම ආර්යාව වන ජිල් බයිඩ්න් ද ලන්ඩනයේ ස්ටෑන්ස්ටඩ් ගුවන් තොටුපළට පැමිණියා.\nකැනේඩියානු අග්‍රාමාත්‍ය ජස්ටින් ටෘෘඩෝ ද රැජිනට අවසන් ගෞරව දැක්වීමට එක්වුණා.\nඔස්ට්‍රේලියානු අගමැති ඇන්තනී ඇල්බර්නීස් සහ දෙවැනි එළිසබෙත් මහ රැජිනගේ ඔස්ට්‍රේලියානු නියෝජිතයා මෙන්ම එරට ආණ්ඩුකාර ධුරය දරණ ඩේවිඩ් හර්ලී ද රැජිනට ගෞරව දැක්වීම සදහා එක්වුණා.\nදෙවැනි එළිසබෙත් රැජිනට ගෞරව දැක්වීම සඳහා දකුණු කොරියානු ජනාධිපති යුන් සුක් යෙයෝල්, එම ආර්යාව කිම් කියෝන් සහ ජපාන අධිරාජ්‍යයා ද මේ වනවිට ලන්ඩනය වෙත ළඟා වුණා.\nමේ අතර දෙවැනි එළිසබෙත් රැජිනගේ අවමංගල්‍ය උත්සවයට සහභාගිවීම සඳහා දිවයිනෙන් පිටත්ව ගිය ජනාධිපති රනිල් වික්‍රමසිංහ මහතා ද ලන්ඩන් නුවරට ළඟා වුණා.\nවෙස්ට්මින්ස්ටර් ඇබේ හි පැවැත්වෙන රැජිනගේ අවමංගල්‍යය උත්සවය සඳහා සහභාගි වන ජනාධිපතිවරයා ලබන 21 වැනිදා නැවත දිවයිනට පැමිණීමට නියමිත බවයි ජනාධිපති මාධ්‍ය අංශය නිවේදනය කර ඇත්තේ.\nමේ අතර චාර්ල්ස් රජු සහ විලියම් කුමරු එළිසබෙත් මහ රැජිනට ගෞරව දැක්වීමට පැමිණි ජනතාව සමග සුහද කතා බහක නිරත වන අයුරු ද විදෙස් මාධ්‍ය වාර්තා කළේ මෙලෙසින්.\nදෙවැනි ලෝක යුද සමයෙන් පසු බ්‍රිතානයේ දියත් කෙරෙන දැවැන්තම ආරක්ෂක මෙහෙයුම ද රැජිනගේ අවමංගල්‍ය වෙනුවෙන් ක්‍රියාත්මකයි.\nලන්ඩන් නුවර ආරක්ෂාව දැඩි කරමින් පොලිස් නිලධාරීන් 20,000කට අධික පිරිසක් රාජකාරී සඳහා යොදවා තිබෙනවා.\nමීට අමතරව නවීන තාක්ෂණයෙන් සන්නද්ධ හෙලිකොප්ටර් යානා 3ක් යොදා ගනිමින් ලන්ඩනයේ සෑම මාර්ගයක්ම ආවරණය වන පරිදි පැය 24 පුරා නිරීක්ෂණය කිරීමට ද සැලසුම් කර තිබෙනවා.",
       "URL": "https://www.hirunews.lk/315754/එළිසබෙත්-මහ-රැජිනගේ-දේහයට-ජනපති-රනිල්ගෙන්-අවසන්-ගෞරව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=859"
}