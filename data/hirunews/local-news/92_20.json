{
       "Source": "hirunews",
       "Timestamp": "Wednesday, 16 August 2023 - 22:52",
       "Headline": "චිත්‍රපට කර්මාන්තය දියුණු කිරීම සම්බන්ධයෙන් සාකච්ඡා",
       "News Content": "මෙරට චිත්‍රපට කර්මාන්තය දියුණු කිරීම සම්බන්ධයෙන් මාධ්‍ය, තාරුණ්‍ය, උරුමය හා නූතන පුරවැසියා පිළිබඳ ආංශික අධීක්ෂණ කාරක සභාවේදී සාකච්ඡා වී තිබෙනවා.\nචිත්‍රපට ක්ෂේත්‍රයේ පවතින ගැටලු සහ ඉදිරි යෝජනා සම්බන්ධයෙන් සාකච්ඡා කිරීමට පාර්ලිමේන්තු මන්ත්‍රී ලලිත් වර්ණ කුමාරගේ සභාපතිත්වයෙන් පසුගියදා මෙම කාරක සභාව පාර්ලිමේන්තුවේදී රැස් වූ අවස්ථාවේදීයි.\nමෙහිදී මේ පිළිබඳ සාකච්ඡා කිරීමට ජාතික චිත්‍රපට සංස්ථාවේ නිලධාරීන් මෙම කාරක සභාවට කැඳවා තිබෙන අතර, මේ අනුව චිත්‍රපට ක්ෂේත්‍රයේ පවතින ගැටලු පිළිබඳව ජාතික චිත්‍රපට සංස්ථාව නියෝජනය කරමින් පැමිණි නිලධාරීන් පැහැදිලි කිරීමක් සිදුකර තිබෙනවා.\nවිශේෂයෙන්ම මෙහිදී ඔවුන් විසින් සිනමාව හැකිලෙමින් යන ප්‍රවණතාවක් මේ වන විට ඇති වී තිබෙන බවත්, වසරකට සිනමා ශාලා 5ක් හෝ 6ක් පමණ වැසී යන බවත් කාරක සභාව හමුවේ පවසා තිබෙනවා.\nඑසේම චිත්‍රපට ප්‍රවේශ පත්‍රයකින් චිත්‍රපට සංස්ථාවට ලැබෙන මුදල් කොටස පිළිබඳව සහ චිත්‍රපට නිෂ්පාදකයන් සොයාගැනීම සම්බන්ධයෙන් පවතින අපහසුතාව පිළිබඳවද මෙහිදී සාකච්ඡා කර තිබෙනවා.\nචිත්‍රපට සංස්ථා පනත සංශෝධනය කිරීම සම්බන්ධයෙන්ද මෙහිදී දීර්ඝ වශයෙන් සාකච්ඡා වී ඇති අතර, විදේශීය චිත්‍රපට ගෙන්වීමට ලියාපදිංචි වන මුදල සහ එක් චිත්‍රපටයක් වෙනුවෙන් චිත්‍රපට සංස්ථාව අයකරගන්නා මුදල සංශෝධනය විය යුතු බවටද මෙහිදී යෝජනා වී තිබෙනවා.",
       "URL": "https://www.hirunews.lk/345057/චිත්‍රපට-කර්මාන්තය-දියුණු-කිරීම-සම්බන්ධයෙන්-සාකච්ඡා",
       "Category": "Local News",
       "Parent URL": "https://www.hirunews.lk/local-news.php?pageID=92"
}