{
       "Source": "hirunews",
       "Timestamp": "Tuesday, 08 September 2020 - 12:49",
       "Headline": "කොළඹ ගංවතුර පාලනයට නව උමං මාර්ග",
       "News Content": "කොළඹ ගංවතුර පාලනය සඳහා වසර 225කට වඩා පැරණි උමං මාර්ග වෙනුවට විකල්ප උමං මාර්ග සකස් කිරීමට අග්‍රාමාත්‍ය මහින්ද රාජපක්ෂ උපදෙස් ලබාදී තිබෙනවා.\nඑහි පළමු අදියර ලෙස ලන්දේසි යුගයේ ඉදිකරන ලද මුතුවැල්ල උමං මාර්ගයට විකල්පයක් ලෙස ඉදිකෙරෙන නව මුතුවැල්ල උමං මාර්ගයේ ඉදිකිරීම් කටයුතු කඩිනමින් අවසන් කරන ලෙසයි අග්‍රාමාත්‍ය මහින්ද රාජපක්ෂ කොළඹ අගනගර ආශ්‍රිත සංවර්ධන ව්‍යාපෘතියට උපදෙස් ලබාදී ඇත්තේ.\nඋතුරු කොළඹ ගං වතුර පාලනය කිරීම සඳහා ඉදිකෙරෙන මීටර් 778ක් දිග මෙම උමං මාර්ගය ආරම්භ වන්නේ අලුත්මාවත - ප්‍රධාන ඇළ අසළින්.\nඑය අවසන් වන්නේ මෝදර ධීවර වරාය ආසන්නයෙන්.\nනාගරික සංවර්ධන හා නිවාස අමාත්‍යාංශය යටතේ ක්‍රියාත්මක වන ප්‍රධාන සංවර්ධන ව්‍යාපෘතියක් වන කොළඹ අගනගර ආශ්‍රිත නාගරික සංවර්ධන ව්‍යාපෘතිය මගින් කොළඹ පවතින වැසි ජලය නිසා ඇති වන ජල ගැලීම් අවම කිරීම සඳහා ව්‍යාපෘති රැසක් ආරම්භ කර තිබෙනවා.\nමෙම ව්‍යාපෘතියේ මුළු වටිනාකම ඇමරිකානු ඩොලර් මිලියන 321ක් වන අතර, ඉන් ඇමරිකානු ඩොලර් මිලියන 213ක් ලෝක බැංකුව මගින් සහනදායී ණය පදනම යටතේ ලැබීම විශේෂත්වයක්.",
       "URL": "https://www.hirunews.lk/249706/කොළඹ-ගංවතුර-පාලනයට-නව-උමං-මාර්ග",
       "Category": "Local News",
       "Parent URL": "https://www.hirunews.lk/local-news.php?pageID=2469"
}