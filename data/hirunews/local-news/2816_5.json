{
       "Source": "hirunews",
       "Timestamp": "Saturday, 04 April 2020 - 18:17",
       "Headline": "රටම වසා දමන පුවත අසත්‍යයක් - රහස් පොලීසියෙන් පරික්ෂණ",
       "News Content": "කොරෝනා තත්ත්වය නිසා මුළු දිවයිනම වසා දමන බවට සමාජ මාධ්‍ය ඔස්සේ පැතිර යන ප්‍රචාරය අසත්‍යයක් බව නියෝජ්‍ය පොලිස්පති අජිත් රෝහණ ප්‍රකාශ කළා.\nකොළඹදී අද මාධ්‍ය වෙත අදහස් දක්වමින් ඔහු සඳහන් කළේ අදාළ ප්‍රචාරය සම්බන්ධයෙන් අපරාධ පරීක්ෂණ දෙපාර්තමේන්තුව පරීක්ෂණයක් ආරම්භ කර ඇති බවයි.\nඑසේම මෙවැනි අසත්‍ය තොරතුරු සමාජ මාධ්‍ය ජාලා ඔස්සේ හුවමාරු නොකළ යුතු බවට ජනතාවට අවවාද කරන බව ද පොලිස් මාධ්‍ය ප්‍රකාශක පොලිස් අධිකාරි ජාලිය සේනාරත්න ප්‍රකාශ කළා.\nඅප්‍රේල් මස 10 වනදා සිට 15වනදා දක්වා සම්පූර්ණයෙන්ම ශ්‍රී ලංකාව වසා දැමීමට කටයුතු කරන බවත් එම කාලය තුළ නීතිය දැඩිව ක්‍රියාත්මක වන බව ද සමාජ ජාලා ඔස්සේ සංසරණය වන අසත්‍ය තොරතුරේ සඳහන් වුනා.\nඑමෙන්ම ආහාර සැපයීම්, බෙදාහැරීම් සේවා, මාර්ගගත ඇණවුම්, බේකරි නිශ්පාදන වාහන ආදී කිසිවක් එම කාලය තුළ ක්‍රියාත්මක නොවන අතර කිසිදු වෙළඳසැලක් විවෘත කිරීමට ඉඩ නොදෙන බවටයි අදාළ අසත්‍ය තොරතුර මගින් ප්‍රකාශවී තිබුනේ.\nපොලිසිය අවධාරණය කරන්නේ එම තොරතුරෙහි කිසිදු සත්‍යතාවක් නොමැති අතර රජය විසින් මෙතෙක් එවැනි තීරණයක් ගෙන නොමැති බවයි.\nමේ අතර, අද දහවල් 12 න් අවසන් වූ පැය 24 තුළ ඇඳිරි නීතිය උල්ලංඝනය කිරීම සම්බන්ධයෙන් පුද්ගලයින් 1446 දෙනෙකු අත්අඩංගුවට ගෙන ඇති බව පොලිස් මාධ්‍ය කොට්ඨාශය ප්‍රකාශ කළා.\nඑම කාලසීමාව ඇතුළත පොලිස් භාරයට ගත් රථ වාහන සංඛ්‍යාව 373ක්.\nපසුගිය 20 වනදා දිවයින පුරා ඇදිරි නීතිය ක්‍රියාත්මක කිරීමත් සමග එය උල්ලංඝනය කිරීම හේතුවෙන් අත්අඩංගුවට ගෙන ඇති සමස්ත පුද්ගලයින් සංඛ්‍යාව 12,465ක් වනවා.\nඉන් වැඩිම පිරිසක් අත්අඩංගුවට ගෙන ඇත්තේ ගම්පහ පොලිස් කොට්ඨාශයෙන් වන අතර එම සංඛ්‍යාව 870ක්.",
       "URL": "https://www.hirunews.lk/237926/රටම-වසා-දමන-පුවත-අසත්‍යයක්-රහස්-පොලීසියෙන්-පරික්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=2816"
}