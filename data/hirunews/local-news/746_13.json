{
       "Source": "hirunews",
       "Timestamp": "Wednesday, 09 November 2022 - 19:15",
       "Headline": "අයි.එම්.එෆ් සහ රජය අතර රහස් එකඟතා ලියවිල්ලක් විපක්ෂයේ මන්ත්‍රීවරයෙකු අතේ",
       "News Content": "හිටපු ජනාධිපති ගෝඨාභය රාජපක්ෂගේ පාලන කාලයේ සීනි ආනයනය සඳහා ලබාදුන් බදු සහනය හේතුවෙන් රුපියල් කෝටි 1670 කට අධික මුදලක් අහිමිවී ඇති බවත්, ඉන් ආදායම් බදු ලෙස අය කළ හැක්කේ සියයට 30 ක් පමණක් බව වැඩබලන මුදල් අමාත්‍ය රංජිත් සියඹලාපිටිය අද පාර්ලිමේන්තුවේදී ප්‍රකාශ කළා.\nමෙම මුදලින් සියයට 45 ක්ම එක් ප්‍රධාන සමාගමක් වෙත ලැබී ඇති බවයි විගණකාධිපති සහ දේශීය ආදායම් කොමසාරිස්වරයාගේ වාර්තා පදනම් කර ගනිමින් ඔහු කියා සිටියේ.\nමේ අතර, ජාත්‍යන්තර මූල්‍ය අරමුදලේ කාර්ය මණ්ඩලය සමග රජය ඇති කර ගත් එකඟතා පිළිබඳ ලියවිල්ල සමගි ජනබලවේගයේ පාර්ලිමේන්තු මන්ත්‍රී ආචාර්ය හර්ෂ ද සිල්වා අද පාර්ලිමේන්තුවේදී ප්‍රදර්ශනය කළා.\nකෙසේ වෙතත් එය පාර්ලිමේන්තුවේ සභාගත නොකරන බව ඔහු කියා සිටි අතර, වැඩබලන මුදල් අමාත්‍ය රංජිත් සියඹලාපිටිය ඊට මැදිහත්වීමත් සමග සභාවේ ඇතිවූයේ සංවාදාත්මක තත්ත්වයක්.\nඑකතු කළ අගය මත බදු පනත යටතේ නියමයන්, මුදල් පනත යටතේ නියමයන් සහ සුරාබදු ආඥා පනත යටතේ නියමයන් කිහිපයක් අද පාර්ලිමේන්තුවේදී විවාදයට ගැණුනා.",
       "URL": "https://www.hirunews.lk/319999/අයි-එම්-එෆ්-සහ-රජය-අතර-රහස්-එකඟතා-ලියවිල්ලක්-විපක්ෂයේ-මන්ත්‍රීවරයෙකු-අතේ",
       "Category": "Local News",
       "Parent URL": "https://www.hirunews.lk/local-news.php?pageID=746"
}