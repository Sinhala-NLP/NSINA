{
       "Source": "hirunews",
       "Timestamp": "Thursday, 27 August 2020 - 20:33",
       "Headline": "\"කුඩු සුරංග\" අත්අඩංගුවට",
       "News Content": "අපරාධ රැසකට සම්බන්ධ කුඩු සුරංග නැමැත්තා හෙරොයින් සමඟ හික්කඩුව - තිරානගම ප්‍රදේශයේදී පොලිසිය විසින් අත්අඩංගුවට ගෙන තිබෙනවා.\nඅත්අඩංගුවට ගන්නා අවස්ථාවේදී ඔහු සතුව තිබී හෙරොයින් ග්‍රෑම් 05 යි මිලිග්‍රෑම් 100 ක්ද සොයාගත් බවයි පොලිසිය සඳහන් කළේ.\nමොහු හික්කඩුව සංචාරක පුරවරයේ හෙරොයින් ජාවාරමේ නිරත වී ඇති බවටයි වාර්තා වන්නේ.\nඑමෙන්ම, ඉන්දියාවේදී මියගිය බවට සැක කෙරෙන අංගොඩ ලොක්කාගේ සමීපතමයෙකු රුපියල් කෝටි 3ක් පමණ වටිනා මත්කුඩු තොගයක් වෑන් රථයකින් ප්‍රවාහනය කරමින් සිටියදී කොළඹ අපරාධ කොට්ඨාශය මගින් ඊයේ අත්අඩංගුවට ගනු ලැබුවා.\nඒ, ඔරුගොඩවත්ත - විදුලි සංඥා පුවරු ආසන්නයේදියි.\nපසුගිය 23 වැනිදා රටින් පලායෑමට තැත් කිරීමේදී අත්අඩංගුවට ගත් අංගොඩ ලොක්කාගේ ගෝලයින් ඇතුළු සිව් දෙනාගෙන් කළ ප්‍රශ්න කිරීම්වලින් ලද තොරතුරුවලට අනුවයි සැකකරු අත්අඩංගුවට ගෙන තිබුණේ.\nපසුගිය දින කිහිපය තුළම දිවයිනේ විවිධ ප්‍රදේශවල සිදුකළ වැටලීම්වලදී හෙරොයින්, අයිස් සහ කේරළ ගංජා ඇතුළු තවත් මත්ද්‍රව්‍ය රැසක් සොයා ගත්තා. ඊට අදාළව සැකකරුවන් රැසක්ද මේ වනවිටත් අත්අඩංගුවට ගෙන රක්ෂිත බන්ධනාගාරගත කර ඇති අතර, ඇතැම් පුද්ගලයින් රඳවාගෙන ප්‍රශ්න කෙරෙනවා.\nමේ අතර වීරකැටිය හින්බුන්න ප්‍රදේශයේදී තංගල්ල කොට්ඨාස අපරාධ විමර්ශන ඒකකය ඊයේ සිදුකළ වැටලීමකදී ටී 56 ගිනි අවියක්, පතොරම් 30ක් සහ මැගසිනයක් සමඟ සැකකරුවෙකු අත්අඩංගුවට ගනු ලැබුවා.\nඔහු සතුව තිබී හෙරොයින් ග්‍රෑම් එකයි මිලිග්‍රෑම් 610 ක්ද සොයාගනු ලැබූ බවයි පොලිස් මාධ්‍ය කොට්ඨාසය සඳහන් කළේ.\nපසුව වළස්මුල්ල මහේස්ත්‍රාත් අධිකරණය වෙත ඉදිරිපත් කළ සැකකරු සැප්තැම්බර් 3 වනදා දක්වා රඳවා තබාගැනීමේ නියෝග ලබාගෙන තිබෙනවා.",
       "URL": "https://www.hirunews.lk/248799/කුඩු-සුරංග-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2493"
}