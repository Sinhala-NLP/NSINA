{
       "Source": "hirunews",
       "Timestamp": "Sunday, 26 August 2018 - 10:03",
       "Headline": "ව්‍යාජ මුදල් මුද්‍රණ මධ්‍යස්ථානයක් වටලා 5 ක් අත්අඩංගුවට",
       "News Content": "ව්‍යාජ මුදල් නෝට්ටු මුද්‍රණය කරන ස්ථානයක් වටලා සැකකරුවන් 5 දෙනෙකු අත්අඩංගුවට ගෙන තිබෙනවා.\nමොරටුව ලුනාව ප්‍රදේශයේ නිවසක ව්‍යාජ මුදල් නෝට්ටු මුද‍්‍රණය කරන බව මිරිහාන විශේෂ අපරාධ මෙහෙයුම් ඒකකයේ නිලධාරීන්ට ලැබුනු තොරතුරකට අනුවයි ඊයේ සවස වැටලීම සිදුකර ඇත්තේ.\nඑහිදී ව්‍යාජ රුපියල් 5000 නෝට්ටු 15 ක්, මුද්‍රණයට යොදාගත් ලැප්ටොප් පරිගණකයක්, ස්කෑනර් යන්ත්‍රයක්, මුද්‍රණ යන්ත්‍රයක්, යතුරු ලියනයක් සහ ව්‍යාජ රබර් මුද‍්‍රා කිහිපයක් ද එම නිවසේ තිබී සොයාගෙන තිබෙනවා.\nඅවුරුදු 33, 37, 39 සහ 41 වයස්වල පසුවන සැකකරුවන් කොරළවැල්ල, එගොඩඋයන සහ අගුලාන ප්‍රදේශවල පදිංචිකරුවන්.\nවැඩිදුර විමර්ශණවලදී අනාවරණ වී ඇත්තේ මෙම සැකකරුවන් ව්‍යාජ ලෙසට රාජ්‍ය සහතික පත් සහ අධ්‍යාපන සහතික පත් ද මුද්‍රණය කර ඇති බවයි.\nඔවුන් අද මොරටුව මහේස්ත්‍රාත් හමුවට ඉදිරිපත් කිරීමට නියමිත අතර මිරිහාන විශේෂ අපරාධ මෙහෙයුම් ඒකකය වැඩිදුර විමර්ශණ මෙහෙයවනවා.\nමේ අතර කිතුග්ල මඩමෝදර් ප්‍රදේශයේදී ව්‍යාජ රුපියල් 500 මුදල් නෝට්ටුවක් සමග තරුණයෙකු අත්අඩංගුවට ගෙන තිබෙනවා.\nකිතුල්ගල පොලිසියට ලැබුනු තොරතුරකට අනුවයි සැකකරු ඊයේ සවස පොලිස් භාරයට ගැනුනේ.\nඔහු අද රුවන්වැල්ල මහේස්ත්‍රාත් හමුවට ඉදිරිපත් කෙරෙන බවයි පොලිසිය කියාසිටියේ.",
       "URL": "https://www.hirunews.lk/198415/ව්‍යාජ-මුදල්-මුද්‍රණ-මධ්‍යස්ථානයක්-වටලා-5-ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3780"
}