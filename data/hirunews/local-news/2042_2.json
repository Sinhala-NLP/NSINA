{
       "Source": "hirunews",
       "Timestamp": "Sunday, 04 April 2021 - 17:28",
       "Headline": "පොල්තෙල් කන්ටේනර් 95 ක් ප්‍රතිඅපනයනයට උපදෙස් - මිලත් ඉහළට (වීඩියෝ)",
       "News Content": "මිනිස් පරිභෝජනයට නුසුදුසු පොල්තෙල් කන්ට්නර් 95 ක් ප්‍රති අපනයනයට සූදානම් කර ඇති බව රේගු අධ්‍යක්ෂ ජනරාල් විශ්‍රාමික මේජර් ජෙනරාල් විජිත රවිප්‍රිය ප්‍රකාශ කළා. ඔහු කියා සිටියේ ඒ සඳහා නෞකා දෙකක් හෙට දිනයේ මෙරටට ළඟාවීමට නියමිත බවයි.\nපසුගිය වසරේ ඔක්තෝම්බර් මාසයේ සිට මේ දක්වා මෙරටට ගෙන එන ලද පොල්තෙල් කන්ටේනර් පරීක්ෂා කිරීමෙන් අනතුරුව ඇතැම් කන්ටේනර්වල පිළිකා කාරක සහිත පොල්තෙල් අඩංගු බවට තහවුරු වුණා.\nමෙම කාලය තුළ මෙරටට කන්ටේනර් දහසක් පමණ ආනයනය කර ඇති බවයි වාර්තාවන්නේ. ඒ, පිලිපීනය, මලයාසියාව සහ ඉන්දුනීසියාව වැනි රටවල්වලින්.\nමේ අතර ආනයනික පොල්තෙල්වල පිළිකා කාරක අඩංගු බවට අනාවරණ වීමත් සමඟ වෙළඳපොලේ දැනට පවතින පොල්තෙල්වල මිල ගණන් තවදුරටත් ඉහළ ගොස් තිබෙනවා. රුපියල් 400 ක්ව පැවති පොල්තෙල් ලීටරය මේ වනවිට රුපියල් 440 දක්වා ඉහළ ගොස් ඇති බව සඳහන්.\nඋත්සව සමය එළැඹීමත් සමඟ තම පොල්තෙල් පරිභෝජන අවශ්‍යතාව ඉහළ ගිය ද පොල් තෙල් මිලදී ගැනීමේ දී ප්‍රමිතිය පිළිබඳ ගැටලු මතුවන බව පාරිභෝගිකයන් ප්‍රකාශ කළා.\nමේ අතර පිළිකාකාරක අඩංගු පොල්තෙල් පිළිබඳව ශ්‍රී ලංකා ප්‍රමිති ආයතනයේ අධ්‍යක්ෂ ජනරාල් ආචාර්ය සිද්ධිකා සේනාරත්න හිරු ප්‍රවෘත්ති අංශය සමග ඊයේ සම්මුඛ සාකච්ඡාවකට එක්වෙමින්  සිදුකළ  ප්‍රකාශයක් සම්බන්ධයෙන් සිංහලේ ජාතික සංවිධානය අද අපරාධ පරීක්ෂණ දෙපාර්තමේන්තුවට පැමිණිල්ලක් ඉදිරිපත් කළා.\nඑම සංවිධානයේ සභාපති පූජ්‍ය මැඩිල්ලේ පඤ්ඤාලෝක හිමියන් කියා සිටියේ එම ප්‍රකාශය පිළිබඳව වහාම පරීක්ෂණයක් ආරම්භ කරන ලෙස අදාළ පැමිණිල්ල ඉදිරිපත් කළ බවයි.\nඒ, ආනයනික පොල් තෙල්වල පිළිකාකාරක අඩංගු වීමේ සිද්ධියේ විමර්ශන සම්බන්ධයෙන් වන සෞඛ්‍ය අමාත්‍යංශයේ මැදිහත්වීම පිළිබඳව ශ්‍රී ලංකා ප්‍රමිති ආයතනයේ අධ්‍යක්ෂ ජනරාල් ආචාර්ය සිද්ධිකා සේනාරත්න හිරු ප්‍රවෘත්ති අංශය සමග ඊයේ සම්මුඛ සාකච්ඡාවකට එක්වෙමින්  සිදුකළ ප්‍රකාශයට අදාළවයි.\nඑමෙන්ම සිංහලේ ජාතික ඒකාබද්ධ එකමුතුව නම් සංවිධානයද අද අපරාධ පරීක්ෂණ දෙපාර්තමේන්තුවට පැමිණිල්ලක් කළේ පිළිකා කාරක සහිත පොල්තෙල් ආනයනය කළ ව්‍යාපාරිකයින්ට එරෙහිව කඩිනමින් නීතිය ක්‍රියාත්මක කරන ලෙස ඉල්ලමින්.",
       "URL": "https://www.hirunews.lk/267489/පොල්තෙල්-කන්ටේනර්-95-ක්-ප්‍රතිඅපනයනයට-උපදෙස්-මිලත්-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2042"
}