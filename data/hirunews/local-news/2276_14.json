{
       "Source": "hirunews",
       "Timestamp": "Monday, 14 December 2020 - 7:32",
       "Headline": "අංගොඩ ලොක්කා සහ සොල්ටාගේ ගෝලයෙක් ගිනි අවි සමඟ දැලේ",
       "News Content": "යුද හමුදා බුද්ධි අංශය ලබාදුන් තොරතුරකට අනුව අංගොඩ - සිරිපැරකුම් මාවත ප්‍රදේශයේදී පොලිස් විශේෂ කාර්ය බලකාය සිදුකළ තවත් වැටලීමකදී සංවිධානාත්මක අපරාධ කල්ලි නායකයින් වන අංගොඩ ලොක්කා සහ සොල්ටා යන අයට අවි ආයුධ නිෂ්පාදනය කර ලබාදුන් ඔවුන්ගේ සමීපතම ගෝලයෙකු අත්අඩංගුවට ගෙන තිබෙනවා.\nසුමිත්‍රආරච්චිගේ දොන් උදාර නිරංජන නැමැති 37 හැවිරිදි සැකකරු අත්අඩංගුවට ගන්නා අවස්ථාවේ ඔහු සන්තකයේ තිබී මෙරට නිෂ්පාදිත ගිනි අවි දෙකක් සහ ටී-56 ජීව උණ්ඩ 18 ක්ද සොයාගෙන ඇති බවයි පොලිසිය පැවසුවේ.\nසැකකරු විසින් මීට පෙර ජීව අත්බෝම්බයක් සන්තකයේ තබා ගැනීම, වෑන් රථයක් පැහැර ගැනීම, මංකොල්ලකෑමේ නඩුවක් ඇතුළු අපරාධ රැසකට අධිකරණයෙන් වරදකරු කරනු ලැබූ පුද්ගලයෙකු බවටද තොරතුරු අනාවරණ වී තිබෙනවා.\nසැකකරු අද (14) අලුත්කඩේ මහේස්ත්‍රාත් අධිකරණයට ඉදිරිපත් කිරීමට නියමිතයි.\nඉන්දියාවට පලාගොස් සිටියදී එරටදී ඝාතනය වු බවට සැක කෙරෙන අංගොඩ ලොක්කා නමැති සංවිධානාත්මක අපරාධකරු මෙරට සිදුකළ අපරාධ සඳහා ඊයේ (13) රාත්‍රියේ අත්අඩංගුවට ගත් සැකකරු සම්බන්ධ වී ඇත් ද යන්න සහ එම අපරාධවලට අවශ්‍ය ගිනි අවි සැකකරු විසින් ලබා දුන්නේ ද යන්න පිළිබඳව පොලීසිය මේ වනවිට විමර්ශන ආරම්භ කර තිබෙනවා.",
       "URL": "https://www.hirunews.lk/256965/අංගොඩ-ලොක්කා-සහ-සොල්ටාගේ-ගෝලයෙක්-ගිනි-අවි-සමඟ-දැලේ",
       "Category": "Local News",
       "Parent URL": "https://www.hirunews.lk/local-news.php?pageID=2276"
}