{
       "Source": "hirunews",
       "Timestamp": "Thursday, 09 September 2021 - 16:53",
       "Headline": "තෝරා ගත් අත්‍යවශ්‍ය නොවන භාණ්ඩ ආනයනයට නව සීමා (වීඩියෝ)",
       "News Content": "අත්‍යවශ්‍ය හෝ හදිසි නොවන භාණ්ඩ 623ක් ආනයනය කිරීම සඳහා වාණිජ බැංකු මගින් ණයවර ලිපි සහ ප්‍රතිග්‍රහණය මත ලියවිලි නිකුත් කිරීමේදී සියයට සියයක ආන්තික මුදල් තැන්පතු අවශ්‍යතාවක් වහාම ක්‍රියාත්මක වන පරිදි පැනවීමට ශ්‍රී ලංකා මහ බැංකුව තීරණය කර තිබෙනවා.\nඊයේ පැවති මහ බැංකු මූල්‍ය මණ්ඩල රැස්වීමේදී මෙම තීරණයට එළඹුණු බවයි ශ්‍රී ලංකා මහ බැංකුව නිවේදනයක් නිකුත් කරමින් සඳහන් කළේ.\nඅධික ආනයන අධෛර්යමත් කිරීම මගින් විනිමය අනුපාතිකයේ ස්ථාවරභාවය සහ විදේශ මුදල් වෙළඳපොල ද්‍රවශීලතාව රැකගැනීම මෙහි අරමුණ බව මහබැංකුව සඳහන් කළා.\nමේ යටතේ ජංගම දුරකථන, විදුලි පංකා, රූපවාහිනී, ශීතකරණ, රෙදිපිලි හා උපාංග,වායු සමීකරණ, චොකලට්,ඇපල්,මිදි,දොඩම්,මෝල්ට්,චීස්,බටර් වැනි භාණ්ඩ 623 ක් අත්‍යවශ්‍ය හෝ හදිසි නොවන භාණ්ඩ ලෙස මහබැංකුව මගින් දක්වා තිබෙනවා.\nඑමෙන්ම මෙම නව කොන්දේසි යටතේ හදිසි නොවන සහ අත්‍යවශ්‍ය නොවන ස්වභාවයේ තෝරාගත් භාණ්ඩ ආනයනය කිරීම සඳහා ණය පහසුකම් ලබාදීමෙන් වළකින් ලෙසත් ශ්‍රී ලංකා මහබැංකුව විසින් සියලු බලපත්‍ර ලාභී වාණිජ බැංකුවලට සහ ජාතික ඉතිරි කිරීමේ බැංකුවට කෝනදේසි පනවා තිබෙනවා.\nමෙම කොන්දේසි පැනවීමේ මූලික පරමාර්ථය වන්නේ හදිසි නොවන සහ අත්‍යවශ්‍ය නොවන භාණ්ඩ ආනයනය අධෛර්යමත් කිරීම හරහා විදේශ විනිමය අනුපාතිකය ස්ථාවරව තබා ගැනීමයි.\nමෙම ලැයිස්තුගත භාණ්ඩ ආනයනලය සඳහා 2019 වර්ෂයේදී ඇමරිකානු ඩොලර් මිලියන 1057.9ක් වැයවී ඇති අතර 2020 වසරේදී ඒ සඳහා වැයකර ඇති ඇමරිකානු ඩොලර් මිලියන ප්‍රමාණය 871.2ක්.\nඑමෙන්ම මෙම වසරේ ජුලි අග භාගය දක්වා මෙම තෝරාගත් භාණ්ඩ ආනනයක සඳහා ඇමරිකානු ඩොලර් මිලියන 753.4ක් වැයකර තිබෙනවා.\nමේ අතර, කොවිඩ් 19 වසංගත තත්ත්වය හේතුවෙන් දුෂ්කරතාවන්ට මුහුණ දී සිටින ණය ගනුදෙනුකරුවන්ට මින් පෙර ලබා දී තිබූ ණය සහනය දෙසැම්බර් මස 31වනදා දක්වා දීර්ඝ කිරීමට සලකා බලන ලෙස ශ්‍රී ලංකා මහ බැංකුව වාණිජ බැංකු වෙතින් ඉල්ලීමක් කරනවා.\nශ්‍රී ලංකා මහ බැංකුව සියලුම බලපත්‍රලාභී වාණිජ බැංකු සහ විශේෂිත බැංකු වෙත දැනුම් දී තිබෙන්නේ ණය සහනය දීර්ඝ කිරීමෙන් ගනුදෙනුකරුවන්ට ලබන වසරේ ජනවාරි මාසයේ සිට ණය ගෙවීම් ක්‍රමානුකූලව සිදුකරගෙන යෑමට සහන කාලය උපකාරී වනු ඇති බවයි.\nණය සහනය සඳහා සුදුසකම් ලැබූ ගනුදෙනුකරුවන්ට මේ පිළිබඳ වැඩිදුර තොරතුරු ශ්‍රී ලංකා මහ බැංකුවේ මූල්‍ය පාරිභෝගික සබඳතා දෙපාර්තමේන්තුවේ ක්ෂණික දුරකත ඇමතුම් අංක 1935 ඔස්සේ සම්බන්ධ වීමෙන් ලබා ගත හැකියි.\nමහ බැංකුව බලපත්‍රලාභී බැංකු වෙත දැනුම් දී ඇත්තේ දැනට පවතින සංචරණ සීමා හේතුවෙන් ගනුදෙනුකරුවන් විසින් ණය ආපසු ගෙවීමේ දිනය  උපරිම දින 15ක් දක්වා කල් දැමීමට කරන ඕනෑම ඉල්ලීමක් සලකා බලන ලෙසයි.\nඑවැනි ප්‍රමාදයන් සඳහා බලපත්‍රලාභී බැංකු විසින් කිසිදු අමතර පොලියක් හෝ වෙනත් ගාස්තු අය නොකළ යුතු  බවද මහ බැංකුව නිකුත් කළ නිවේදනයේ සඳහන්.",
       "URL": "https://www.hirunews.lk/281796/තෝරා-ගත්-අත්‍යවශ්‍ය-නොවන-භාණ්ඩ-ආනයනයට-නව-සීමා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1702"
}