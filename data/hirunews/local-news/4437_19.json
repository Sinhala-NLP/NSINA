{
       "Source": "hirunews",
       "Timestamp": "Wednesday, 05 July 2017 - 11:38",
       "Headline": "දින 08කට පසු බිරිඳට මරු කැඳවූ සැමියාගේ මරු පහර",
       "News Content": "බිරිඳ සහ සැමියා අතර ඇතිවූ පවුල් ආරවුලක් දුර දිග යාම නිසා සැමියා විසින් තම විවාහක බිරිඳගේ හිසට පොරවෙන් කෙටීම නිසා රෝහල් ගත කළ කාන්තාව දින 08කට පසුව මියගොස් තිබෙනවා.\nමෙසේ මිය ගොස් ඇත්තේ කුරුණෑගල මොරගොල්ලාගමල අමුණකොලේ ප්‍රදේශයේ පදිංචිව සිටි වළාකුලුපොල මුදියන්සේලාගේ රූපා දිසානායක නැමැති 38 හැවිරිදි සිවුදරු මවක්.\nඉකුත් ජූනි මස 21 වැනි දා සවස බිරිඳ සහ සැමියා අතර ඇති වූ මතභේදයක් නිසා සැමියා විසින් බිරිඳට පොරෝ පහරක් එල්ල කර ඇති අතර පොරෝ තලය අගල් 6 ක් පමණ කාන්තාවගේ හිසට කිදා බැස තිබුණා.\nඅදාල සිදුවීමත් සමග අසල්වාසීන් විසින් හිසට කිදා බැස තිබූ පොරවත් සමඟම එම කාන්තාව පොල්පිතිගම දිසා රෝහලට ඇතුලත් කිරීමට කටයුතු කර ඇති අතර කාන්තාවගේ තත්වය ඉතාමත් බරපතල වූ නිසා ඒ අවස්ථාවේදීම කුරුණෑගල ශික්ෂණ රෝහල වෙත මාරු කර යවා තිබෙනවා.\nපොරෝ පහර එල්ල වීම නිසා ඇගේ හිසේ සිට වම්පස නළලත හරහා ඇස දක්වා දැඩි සේ හානි වී තිබූ අතර කුරුණෑගල රෝහලේ ඇස කණ නාසය සම්බන්ධ විශේෂඥ වෛද්‍යවරු 8 දෙනෙකුගෙන් යුත් කණ්ඩායමක් විසින් පැය ගණනක සැත්කමකින් පසු පොරව ඉවත් කිරීමට කටයුතු කළා.\nඑසේම සැකකාර සැමියා විසින් පොරෝ පහර එල්ල කිරීමට දින 3 කට පෙර මෙම කාන්තාවට පහර දී ඇගේ දකුණු අත කඩා දමා ඇති අතර ඒ සදහා ද  ප්‍රතිකාර කරමින් සිටියදී මෙසේ පොරෝ පහර එල්ල කර තිබෙනවා.\nඑසේම පහර කෑ අවස්ථාවේ අදාල පොරව කාන්තාවගේ හිසෙන් ඉවත් නොකර රෝහල් ගත කිරීම සම්බන්ධයෙන් වෛද්‍යවරු ප්‍රදේශවාසීන්ට ස්තුති කළ අතර එසේ පොරව ඉවත් කළානම් ඒ අවස්ථාවේදීම කාන්තාවගේ ජීවිතය අවසන් වීමටද ඉඩ ඇතැයි වෛද්‍යවරු පැවසුවා.\nපොරෝ පහර එල්ල කළ සැකකාර සැමියා පොල්පිතිගම පොලිස්ථානය මගින් 21 වන දා සවස අත්අඩංගුවට ගෙන මහව අධිකරණයට ඉදිරිපත් කිරීමෙන් පසුව රක්ෂිත බන්ධනාගාර ගතකරන ලෙසට මහව අධිකරණය නියෝග කළ බව පොල්පිතිගම පොලිස්ථානාධිපති ප්‍රධාන පොලිස් පරීක්ෂක උපාලි රත්නමලල මහතා කියා සිටියා.",
       "URL": "https://www.hirunews.lk/165126/දින-08කට-පසු-බිරිඳට-මරු-කැඳවූ-සැමියාගේ-පහර",
       "Category": "Local News",
       "Parent URL": "https://www.hirunews.lk/local-news.php?pageID=4437"
}