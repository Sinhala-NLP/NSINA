{
       "Source": "hirunews",
       "Timestamp": "Sunday, 04 April 2021 - 8:35",
       "Headline": "සත් පත්තිනි සෙත් ශාන්තිය 05 වන දිනටත් (වීඩියෝ)",
       "News Content": "සූර්ය සිංහලේ හිරුත් එක්ක තුන් හෙළයේ අවුරුද්දේ උදාවට පෙර සැමට ආශිර්වාද පතා හිරු සංවිධාන කරන සත් පත්තිනි සෙත් ශාන්තිය වෙනුවෙන් අලුත් සහල් එක් රැස් කිරීමේ කටයුත්ත අද 05 වන දිනටත් ක්‍රියාත්මකයි.\nසත්පත්තිනි ශාන්තිකර්මය අවසානයේ දෙවි දේවතාවුන් උදෙසා පූජාකෙරෙන දේව දානය වෙනුවෙන් මුළු රටෙන්ම අලු‍ත් සහල් සම්මාදම් කරගැනීම පසුගියදා 31 වනදා ආරම්භ කෙරුණේ අනුරාධපුර රුවන්වැලි මහා සෑය, කතරගම කිරි වෙහෙර සහ මහියංගණය රජමහා විහාරස්ථාන කේන්ද්‍ර කරගනිමින්.\nසත් පත්තිනි දෙවියන් මුල් කරගනිමින් රටට සහ සියලු පුරවැසියන්ට ආශිර්වාදය ලැබේවා යන ප්‍රාර්ථනයෙන් අප්‍රේල් 14 වනදා මැදියම් රැයේ ඇරඹෙන සෙත් ශාන්තිය අලුයම තුන දක්වා පැවැත්වෙනවා.\nශාන්තියේ යාත්‍රා අද දින පෙරවරු 9 සිට 11 දක්වා අගුණුකොලපැලැස්ස අලුත්වැව පුරාණ රජමහා විහාරය, නාවුල සිරි අරහත්ත පබ්බතාරාමය සහ කැකිරාව ශ්‍රී බෝධිරාජාරාමයේදී අලුත් සහල් සම්මාදම් කටයුතු සිදුකිරීමට නියමිතයි.\nඅද මධ්‍යහ්න 12 සිට පස්වරු 2 දක්වා අලුත් සහල් සම්මාදම් කටයුතු සිදුකරන්නේ මාතලේ බෞද්ධ මන්දීරය, ඉනාමලුව ඉසිපතනාරාම බෞද්ධ මධ්‍යස්ථානය සහ මිද්දෙනිය උඩගල්ආර ශ්‍රී බෝධීරාජාරමයේදීයි.\nසවස 3 සිට 5 දක්වා වලස්මුල්ල සාගත රජමහා විහාරය, දඹුල්ල, බුලගල, රන්දෙණිය රජමහා විහාරය සහ වත්තේගම විද්‍යාදර්ශන පිරිවෙනේදී අලුත් සහල් සම්මාදම් කටයුතු 5 වන දිනටත්  සිදුකිරීමට නියමිතයි.\nඔබේ ගමටත් නගරයටත් පැමිණෙන ශාන්තියේ යාත්‍රාවට පිරිපහදුව සකස් කර ගත් නොඉඳුල් සහල් මිටක් පූජාකර සත් පත්තිනි දේව මෑණියන්ගේ ආශිර්වාද ලබා ගන්නා ලෙස හිරු ටී.වී සහ හිරු එෆ්.එම් ඔබට බැතිබරව ඇරයුම් කරනවා.",
       "URL": "https://www.hirunews.lk/267447/සත්-පත්තිනි-සෙත්-ශාන්තිය-05-වන-දිනටත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2042"
}