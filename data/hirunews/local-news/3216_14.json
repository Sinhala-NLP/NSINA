{
       "Source": "hirunews",
       "Timestamp": "Sunday, 04 August 2019 - 19:27",
       "Headline": "සන්ධානය පිහිටුවීම කල්යාම ගැන, එජාප මහලේකම් පහදයි",
       "News Content": "එක්සත් ජාතික පක්ෂය ප්‍රමුඛ සන්ධානය සඳහා වන අවබෝධතා ගිවිසුමට අත්සන් තැබීම දින නියමයක් නොමැතිව කල් දමා තිබෙනවා.\nසුගතදාස ගෘහස්ථ ක්‍රීඩාංගණයේදී හෙට එම අවබෝධතා ගිවිසුමට අත්සන් තැබීමටයි මීට පෙර සැලසුම් කර තිබුණේ.\nඑක්සත් ජාතික පක්ෂය ප්‍රමුඛ පුළුල් සන්ධානයේ ව්‍යවස්ථාවට පසුගිය බ්‍රහස්පතින්දා පැවති එක්සත් ජාතික පක්ෂ කෘත්‍යාධිකාරී මණ්ඩලයේ එකඟතාව හිමි වූයේ නැහැ.\nඒ අනුව ව්‍යවස්ථාව සඳහා යෝජනා ඉදිරිපත් කිරීමට කෘත්‍යාධිකාරී මණ්ඩලයේ සාමාජිකයින්ට අවස්ථාව හිමි වුණා.\nමේ අතර, මෙම යෝජනා සම්බන්ධයෙන් එක්සත් ජාතික පක්ෂ පසුපෙළ මන්ත්‍රී කණ්ඩායම අරලිය ගහ මන්දිරයේදී අග්‍රාමාත්‍ය රනිල් වික්‍රමසිංහ සමඟ ඊයේ රාත්‍රියේ සාකච්ඡාවක නිරත වුණා.\nඑම සාකච්ඡාවෙන් අනතුරුව එක්සත් ජාතික පෙරමුණේ පක්ෂ නායකයින් අග්‍රාමාත්‍ය රනිල් වික්‍රමසිංහ හමුවූයේ හෙට අත්සන් තැබීමට නියමිත වූ අවබෝධතා ගිවිසුම පිළිබද අවසන් තීරණයක් ගැනීමේ අපේක්ෂාවෙන්.\nකෙසේ වෙතත්, අද පෙරවරුවේ නිවේදනයක් නිකුත් කරමින් එක්සත් ජාතික පක්ෂ මහලේකම් අමාත්‍ය අකිල විරාජ් කාරියවසම් කියා සිටියේ නව සන්ධානය පිහිටුවීම පිළිබද පැවති සාකච්ඡාවලදී ඉදිරිපත් වූ යෝජනා සෙසු පක්ෂ සමඟ සාකච්ඡා කළ යුතු බවට ප්‍රතිපත්තිමය තීරණයක් ගත් බවයි.\nඑම සාකච්ඡා නිම වන තුරු සන්ධානය සඳහා අත්සන් තැබීම කල් දැමීමේ එකගතාවකට එළඹි බව ද එම නිවේදනයේ සදහන්.",
       "URL": "https://www.hirunews.lk/221548/සන්ධානය-පිහිටුවීම-කල්යාම-ගැන-එජාප-මහලේකම්-පහදයි",
       "Category": "Local News",
       "Parent URL": "https://www.hirunews.lk/local-news.php?pageID=3216"
}