{
       "Source": "hirunews",
       "Timestamp": "Wednesday, 08 June 2016 - 12:53",
       "Headline": "ප්‍රසන්න රණතුංගට සහ බිරිඳට ඇප",
       "News Content": "කොලොන්නාව - මීතොටමුල්ල ප්‍රදේශයේ ඉඩමක පදිංචිකරුවන් ඉවත් කර එම ඉඩම වෙනත් පුද්ගලයෙකුට ලබාදී රුපියල් මිලියන 64ක චෙක්පත් ලබාගත් බවට චෝදනා එල්ල වූ බස්නාහිර පළාත් සභාවේ හිටපු මහ ඇමති පාර්ලිමේන්තු මන්ත්‍රී ප්‍රසන්න රණතුංග සහ ඔහුගේ බිරිඳ ඇප මත මුදා හැර තිබෙනවා.\nඒ මොවුන් අද (08) මෝසමක් මාර්ගයෙන් කොළඹ මහාධිකරණය හමුවේ පෙනී සිටි අවස්ථාවේදීයි.\nමහාධිකරණ විනිසුරු මනිලාල් වෛද්‍යතිලක නියෝග කළේ එක් සැකකරුවෙකු රුපියල් ලක්ෂ 10 බැගින් වූ මුදල් ඇප සහ රුපියල් ලක්ෂ 25 බැගින් වූ ශරීර ඇප දෙකක් මත මුදා හැරීමටයි.\nඅද පෙරවරුවේ නඩුව කැදවූ අවස්ථාවේදී මොවුන්ට විනිසුරුවරයා විසින් අධි චෝදනා භාර දී තිබෙනවා.\nඊට අමතරව මොවුන්ට ඇප තැබීම සඳහා හෙට දක්වා කාලය ලබාදී තිබූ අතර සෑම මසකට වරක් පොලිස් මූල්‍ය අපරාධ විමර්ශණ කොට්ඨාශය හමුවේ පෙනී සිටින ලෙසටද මොවුන්ට නියෝග කෙරුණා.\nඑමෙන්ම මෙම සැකකරුවන්ගේ ඇඟිලි සලකුණු ලබා ගන්නා ලෙසයි විනිසුරුවරයා නියෝග කළේ.\nමීතොටමුල්ල ප්‍රදේශයේ ඉඩමක් වෙනත් පාර්ශවයකට ලබාදී රුපියල් මිලියන 64ක චෙක්පත් ලබාගැනීමේ සිද්ධියට ප්‍රසන්න රණතුංග, ඔහුගේ බිරිඳ සහ තවත් පුද්ගලයෙකුට එරෙහිව නීතිපතිවරයා නඩු පවරනු ලැබුවේ පසුගිය 03 වැනිදායි.\nඒ අනුව මොවුන්ට මේ මස 17 වැනිදා අධිකරණයේ පෙනී සිටින ලෙසට සිතාසි නිකුත් කර තිබුණා.",
       "URL": "https://www.hirunews.lk/135043/ප්‍රසන්න-රණතුංගට-සහ-බිරිඳට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=5014"
}