{
       "Source": "hirunews",
       "Timestamp": "Friday, 29 April 2022 - 7:27",
       "Headline": "ජනපති, අද ආණ්ඩුවේ ස්වාධීන වූ මන්ත්‍රීවරුන් හමුවෙයි",
       "News Content": "ජනාධිපති ගෝඨාභය රාජපක්ෂ සහ ආණ්ඩුවේ ස්වාධීන වූ මන්ත්‍රීවරුන් අතර සාකච්ඡාව අද පැවැත්වෙනවා.\nශ්‍රී ලංකා නිදහස් පක්ෂ මහලේකම් දයාසිරි ජයසේකර ප්‍රකාශ කළේ, ජනාධිපතිවරයා පමණක් හමු වී සාකච්ඡා කිරීමට නිදහස් පක්ෂය ප්‍රමුඛ ස්වාධීන වූ මන්ත්‍රී කණ්ඩායම ඊයේ තීරණය කළ බවයි.\nවත්මන් අර්බුදකාරී තත්ත්වයට විසඳුමක් වශයෙන් පාර්ලිමේන්තුව නියෝජනය කරන සියලු‍ම දේශපාලන පක්ෂවල සහභාගීත්වයෙන් සර්ව පාක්ෂික ආණ්ඩුවක් පිහිටුවීම සඳහා විධායක ජනාධිපතිවරයා ලෙස ප්‍රතිපත්තිමය වශයෙන් එකඟවන බව ජනාධිපති ගෝඨාභය රාජපක්ෂ එම මන්ත්‍රීවරුන්ට පසුගියදා දන්වා තිබුණා.\nආණ්ඩුවේ සහ ස්වාධීන වූ පක්ෂ නායකයින් වෙත ලිපියක් යොමු කරමින් ජනාධිපතිවරයා දැනුම් දී තිබුණේ ඒ පිළිබඳව සාකච්ඡා කිරීමේ පළමු අදියර අද පැවැත්වෙන බවයි.\nවර්තමාන අග්‍රාමාත්‍යවරයා ඇතුළු‍ කැබිනට් මණ්ඩලය ඉල්ලා අස්වීමෙන් අනතුරුව පිහිටුවීමට යෝජිත සර්ව පාක්ෂික ආණ්ඩුවේ ව්‍යුහය, ක්‍රියාත්මක කළ යුතු කාලසීමාව, එහි වගකීම් පැවරෙන පුද්ගලයින් කවුරුන්ද ඇතුළු කරුණු සම්බන්ධයෙන් සාකච්ඡා කර තීරණය කළ යුතු බවද එහි දැක්වුණා.\nඒ අනුව මෙම සාකච්ඡාවට පාර්ලිමේන්තුවේ දැනට ආණ්ඩු පක්ෂය නියෝජනය කරන පක්ෂ නායකයින්ට මෙන්ම 2020 මහමැතිවරණයන් පසු පාර්ලිමේන්තුවේ ආණ්ඩු පක්ෂය නියෝජනය කළ සහ මේ වනවිට ස්වාධීනව කටයුතු කරන පක්ෂ නායකයින්ට ද ඇරයුම් කර ඇති බවයි වාර්තා වුණේ.",
       "URL": "https://www.hirunews.lk/303049/ජනපති-අද-ආණ්ඩුවේ-ස්වාධීන-වූ-මන්ත්‍රීවරුන්-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1203"
}