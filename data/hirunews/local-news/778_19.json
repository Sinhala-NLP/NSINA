{
       "Source": "hirunews",
       "Timestamp": "Wednesday, 26 October 2022 - 10:16",
       "Headline": "මොරටුවේ මුදල් කොල්ලයට සම්බන්ධ තවත් අයෙක් අත්අඩංගුවට",
       "News Content": "මොරටුව ප්‍රදේශයේදී බැංකුවක තැන්පත් කිරීමට රැගෙන යමින් තිබූ රුපියල් ලක්ෂ 21ක මුදලක් පැහැර ගැනීම සම්බන්ධයෙන් තවත් සැකකරුවෙකු පොලිස් අත්අඩංගුවට ගෙන තිබෙනවා.\nපසුගිය 4 වනදා මොරටුවේ වෙළඳසැලක සේවකයෙකු විසින් එම වෙළඳසැලේ මුදල් බැංකුවේ තැන්පත් කිරීමට රැගෙන යමින් සිටියදී ඔහු පැහැරගෙන ගොස් පහරදී තුවාල සිදුකර මුදල් කොල්ලකා ඇති බවටයි පොලිසියට කරුණු අනාවරණ වී ඇත්තේ.\nසිද්ධිය සම්බන්ධයෙන් ගල්කිස්ස කොට්ඨාස අපරාධ අංශයේ නිලධාරීන් විසින් රත්මලාන සහ ගල්කිස්ස ප්‍රදේශවල පදිංචි සැකකරුවන් දෙදෙනෙකු අත්අංඩංගුවට ගෙන තිබුණේ පසුගිය 22 වනදායි.\nඅවුරුදු 45 සහ 50 වයස්වල පසුවන එම සැකකරුවන් දෙදෙනා සමග මෙම කොල්ලකෑමට භාවිත කළ කුලී පදනම මත ලබාගත් වෑන් රථයක් ඔවුන් භාවිතා කළ යතුරුපැදියක් ත්‍රී රෝද රථයක් සහ තියුණු ආයුධයක් ද සොයාගෙන තිබෙනවා.\nමෙම සිද්ධියට අනුබල දුන් තවත් සැකකරුවෙකු ඊයේ සවස් කාලයේදී අත්අඩංගුවට ගනු ලැබුවේ මොරටුව ප්‍රදේශයේදීයි.\nගල්කිස්ස කොට්ඨාස අපරාධ විමර්ශන අංශයේ නිලධාරීන් විසින් 63 හැවිරිදි එම සැකකරු අත්අඩංගුවට ගෙන ඇති අතර ඔහු සතුව තිබී කොල්ලකෑමට භාවිත කළ යතුරුපැදියක් සහ මුදල් රුපියල් ලක්ෂයක් ද සොයාගෙන තිබෙනවා.\nඑම පුද්ගලයා අද මොරටුව මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/318848/මොරටුවේ-මුදල්-කොල්ලයට-සම්බන්ධ-තවත්-අයෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=778"
}