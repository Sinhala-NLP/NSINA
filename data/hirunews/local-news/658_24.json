{
       "Source": "hirunews",
       "Timestamp": "Sunday, 18 December 2022 - 13:44",
       "Headline": "විභාග දෙපාර්තමේන්තුවේ කෝටි 54 ක අවභාවිතයක් ගැන චෝදනා (වීඩියෝ)",
       "News Content": "රුපියල් 54 කෝටි හැටදෙලක්ෂ හැටහතරදහස් හාරසිය පනස් දෙකක් වැය කොට විභාග දෙපාර්තමේන්තුවට මිල දී ගත් මුද්‍රණ යන්ත්‍රයක් නිසි පරිදි භාවිත නොකිරීමක් සම්බන්ධයෙන් ජාතික විගණන කාර්යාලය මගින් වාර්තා කර තිබෙනවා.\nප්‍රශ්න පත්‍ර වඩාත් හොඳින් මුද්‍රණය කිරීමේ අපේක්ෂාවෙන් බව පවසමින් මෙම මුද්‍රණ යන්ත්‍රය මිලදී ගෙන තිබුණේ 2020 වසරේදියි.\nකෙසේ වෙතත් අධික මුදලක් වැයවූ මෙම යන්ත්‍රයෙන් මේ දක්වා නිසි ප්‍රයෝජනයක් ගෙන නොමැති බවට චෝදනා එල්ල වී තිබෙනවා.\nකෙසේ වෙතත් 2021 වසරේ උසස් පෙළ ප්‍රශ්න පත්‍ර මුද්‍රණය කිරීමේදී මෙම යන්ත්‍රය භාවිත කර ඇත්තේ සියයට 10 ක් මුද්‍රණය කිරීම සඳහා පමණයි.\nඑමෙන්ම ප්‍රශ්නපත්‍රවල රහස්‍යභාවය ආරක්ෂා කිරීම සඳහා රුපියල් අසූහතර ලක්ෂ විසිඅටදහස් හයසිය තිස්හතක් වටිනා එම යන්ත්‍රයේ තවත් කොටසක් මිලදී ගෙන ඇතත් ඉන් කිසිදු ප්‍රයෝජනයක් ගෙන නොමැති බවයි විගණන වාර්තාවෙන් අනාවරණය වී ඇත්තේ.",
       "URL": "https://www.hirunews.lk/322974/විභාග-දෙපාර්තමේන්තුවේ-කෝටි-54-ක-අවභාවිතයක්-ගැන-චෝදනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=658"
}