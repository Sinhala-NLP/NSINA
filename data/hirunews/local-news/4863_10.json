{
       "Source": "hirunews",
       "Timestamp": "Monday, 26 September 2016 - 7:49",
       "Headline": "ආණ්ඩුක්‍රම ව්‍යවස්ථාව සහ එට්කා ගැන කථා කරන්න විදේශීය නියෝජිතයන් දිවයිනට",
       "News Content": "නව ආණ්ඩුක්‍රම ව්‍යවස්ථාව කෙටුම්පත් කිරීම පිළිබඳව උපදෙස් ලබාදීම සඳහා බ්‍රිතාන්‍ය ව්‍යවස්ථා විශාරදයන් දෙදෙනෙකු අද  දිවයිනට පැමිණීමට නියමිතයි.\nව්‍යවස්ථා ප්‍රතිසංස්කරණ මහජන නියෝජිත කමිටුවේ සභාපති නීතිඥ ලාල් විජේනායක හිරු ප්‍රවෘත්ති අංශයට ප්‍රකාශ කළේ ව්‍යවස්ථාව සරලව කෙටුම්පත් කිරීම පිළිබඳව ශ්‍රීමත් ජෙෆ්රි ජොයෙල් සහ ඩැනියෙන් ග්‍රීන්බර්ග් යන එම ව්‍යවස්ථා විශාරදයන් වැඩමුළුවකට ද එක්වන බවයි.\nඅද සිට අනිද්දා දක්වා පාර්ලිමේන්තු සංකීර්ණයේ පැවැත්වෙන එම වැඩමුළුවේදී නව ව්‍යවස්ථාව සරල අන්දමින් කෙටුම්පත් කිරීම පිළිබඳව සාකච්ඡා කරනු ඇති.\nආණ්ඩුක්‍රම ව්‍යවස්ථා ප්‍රතිසංස්කරණ ඉදිරිපත් කිරිමෙන් පසු ආණ්ඩුක්‍රම ව්‍යවස්ථා සභාව මගින් පත් කළ මෙහෙයුම් කමිටුව අනුකමිටු 6 ක් පත් කරනු ලැබුවා.\nඑම අනුකමිටුවල නිර්දේශයන් මේ වනවිට මෙහෙයුම් කමිටු වෙත යොමුකර තිබෙනවා.\nමේ අතර  ඉන්දීය වාණිජ කටයුතු ඇමතිනි නිර්මලා සීතාරාමන් ඇතුළු ඉන්දීය රජයේ ඉහළ පෙලේ දූත පිරිසක් අද ශ්‍රී ලංකාවට පැමිණෙනවා.\nතුන් දින සංචාරයක් සඳහා පැමිණෙන ඇය මෙරට ජාත්‍යන්තර වෙළඳාම සහ ක්‍රමෝපාය සංවර්ධන අමාත්‍ය මලික් සමරවික්‍රම ඇතුළු රජයේ නියෝජිතයන් සමඟ සාකච්ඡා කිරීමට නියමිතයි.\nඑමෙන්ම එට්කා ගිවිසුම පිලිබඳව ද ඉන්දීය වානිජ කටයුතු ඇමතිනිය, මලික් සමරවික්‍රම අමාත්‍යවරයා සමඟ මෙහිදී අදහස් හුවමාරු කර ගනු ඇති.\nඑට්කා ගිවිසුම පිළිබඳ දෙවන වටයේ සාකච්ඡා සැප්තැම්බර් 29 වනදා සහ 30 වනදා නවදිල්ලියේදී පැවැත්වීමට නියමිත බවයි  ජාත්‍යන්තර වෙළඳාම සහ ක්‍රමෝපාය සංවර්ධන අමාත්‍යාංශය සඳහන් කළේ.\nඑට්කා ගිවිසුම සම්බන්ධයෙන් වන පළමු වටයේ සාකච්ඡා පසුගියදා කොළඹදී පැවැත්වුණා.",
       "URL": "https://www.hirunews.lk/143829/ආණ්ඩුක්‍රම-ව්‍යවස්ථාව-සහ-එට්කා-ගැන-කථා-කරන්න-විදේශීය-නියෝජිතයන්-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=4863"
}