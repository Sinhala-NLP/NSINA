{
       "Source": "hirunews",
       "Timestamp": "Sunday, 27 February 2022 - 16:10",
       "Headline": "නිදි යහනේ දී අවසන් ගමන් ගිය අඹුසැමි යුවල (ඡායාරූප)",
       "News Content": "නුවරඑළිය ප්‍රදේශයේ සංචාරකයක් සඳහා පැමිණි අඹුසැමි යුවලක් නුවරඑළිය - කලුකැලේ ප්‍රදේශයේ නවාතැන්පොලක කාමරයක් තුළ අද (27) අලුයම මියගොස් ඇති බව නුවරඑලිය පොලිසිය පවසනවා.\nමෙසේ මියගොස් ඇත්තේ කුරුණැගල - ගොකරැල්ල , නැකන්න ප්‍රදේශයේ පදිංචි එච්.එම්.ඒ.කේ.හේරත් සහ එම්.ඒ.එම්.එන්.මොලගොඩ යන අයයි.\nමෙලෙස මියගොස් ඇති පුද්ගලයින් වයස අවුරුදු 58 සහ 59 යන වයස්වල පසුවන්නන්.\nකුරුණැගල ගොකරැල්ල ප්‍රදේශයේ සිට නුවරඑළිය - කලුකැලේ ප්‍රදේශයේ පෞද්ගලික නවාතැන්පොලට පැමිණි මියගිය අඹුසැම් යුවල පවුලේ\nසාමාජිකයින් සමග පැමිණ ඊයේ (26)මධ්‍යම රාත්‍රිය තෙක් නවාතැන්පොලේ බාබකියු උඳුනෙන් මස් පුළුස්සා අනුභව කිරිමෙන් අනතුරුව එම අඹුසැමි යුවල නුවරඑලිය ප්‍රදේශයේ පවතින අධික සීතල කාලගුණයත් සමග බාබකියු උදුන සිය කාමරය වෙත රැගෙන ගොස් තබා නින්දට ගොස් ඇති බවයි වාර්තා වන්නේ.\nඔවුන් පසුදින අවදි නොවීම නිසා පවුලේ සාමාජිකයින් විසින් ඔවුන් දෙදෙනා රැඳී සිටි කාමරය විවෘත කර බලන අවස්ථාවේ දෙදෙනාම මියගොස් සිට ඇති බවයි පොලිසිය පැවසූවේ.\nබාබකියු උඳුනේ පිටවන විෂ දුමාරය ආග්‍රහණය විමෙන් දෙදෙනා මිය යන්නට ඇති බව සිද්ධිය සම්බන්ධයෙන් පරීක්ෂණ පවත්වන නුවරඑළිය පොලිසිය\nසැක කරනවා.\nමිය ගිය කාන්තාව කුරුණෑගල රෝහලේ සේවය කරන හෙදියක් බවට තොරතුරු අනාවරණය වී ඇති බවත්, බාබකියු උඳුන් කාමරවල තබා ගැනිමෙන් නුවරඑලිය ප්‍රදේශයේ මීට ප්‍රථම 06 දෙනෙකු පමණ ජීවිතක්ෂයට පත්ව ඇති බවත් පොලීසිය පැවසුවා.\nසිද්ධිය සම්බන්ධයෙන් නුවරඑළිය පොලීසිය වැඩිදුර විමර්ශන ක්‍රියාත්මකයි.",
       "URL": "https://www.hirunews.lk/298201/නිදි-යහනේ-දී-අවසන්-ගමන්-ගිය-අඹුසැමි-යුවල-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1329"
}