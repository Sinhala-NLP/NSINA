{
       "Source": "hirunews",
       "Timestamp": "Tuesday, 16 November 2021 - 15:42",
       "Headline": "නව තානාපතිවරුන් දෙදෙනකු සහ මහකොමසාරිස්වරයෙකු ජනපති හමුවේ",
       "News Content": "ශ්‍රී ලංකාවට අලුතින් පත්ව පැමිණි තානාපතිවරු දෙදෙනෙක් සහ මහ කොමසාරිස්වරයෙක් අද (16) පෙරවරුවේ\nජනාධිපති ගෝඨාභය රාජපක්ෂ වෙත සිය අක්තපත්‍ර භාර දුන්නා.\nඒ ජනාධිපති මන්දිරයේදීයි.\nජපානය, තායිලන්තය සඳහා නව තානාපතිවරු ද දකුණු අප්‍රිකාව සඳහා මහ කොමසාරිස්වරයෙක් ද නව පත්වීම් අතර වනවා.\nඒ අනුව තායිලන්තයේ තානාපතිවරයා ලෙස පොඡ් හාන්පොල් (Poj Harnpol), දකුණු අප්‍රිකාවේ මහ කොමසාරිස්වරයා ලෙස සන්ඩීලේ එඩ්වින් ශල්ක් (Sandile Edwin Schalk), ජපානයේ තානාපතිවරයා ලෙස හිඩෙකි මිෂුකොෂි (Hideaki Mizukoshi) ලෙස අද දිනයේදී මෙලෙස ජනාධිපතිවරයා හමුවේ සිය අක්තපත්‍ර භාර දෙනු ලැබුවා.\nශ්‍රී ලංකාව සහ සිය රටවල් අතර දිගුකාලීන සබඳතා නව ක්ෂේත්‍ර ඔස්සේ වර්ධනය කර ගැනීමට කැපවන බවයි නව රාජ්‍ය තාන්ත්‍රිකයන් ජනාධිපතිවරයා වෙත දැනුම් දුන්නේ.\nකොවිඩ් පැතිර යාම ආරම්භයේ සිටම රජයක් ලෙස ගත් ක්‍රියාමාර්ග, එන්නත්කරණය සම්බන්ධයෙන් ලබා ඇති ප්‍රගතිය සහ කොවිඩ් වසංගත තත්ත්වයත් සමග ආර්ථික කළමනාකරණයේ දී මුහුණදීමට ඇති අභියෝග පිළිබඳ ද, ජනාධිපතිවරයා නව තානාපතිවරු දැනුවත් කළා.\nඑහිදී සියලු රාජ්‍යයන් එක්ව වැඩ කිරීමේ සහ එකිනෙකාට සහය වීමේ අවශ්‍යතාව ජනාධිපතිවරයා විසින් මෙහිදී පෙන්වා දෙනු ලැබුවා.\nමෙම හමුවට කලාපීය සහයෝගීතා රාජ්‍ය අමාත්‍ය තාරක බාලසූරිය, ජනාධිපති ලේකම් පී.බී. ජයසුන්දර ඇතුළු නිලධාරීන් පිරිසක් එක්ව සිටියා.",
       "URL": "https://www.hirunews.lk/288200/නව-තානාපතිවරුන්-දෙදෙනකු-සහ-මහකොමසාරිස්වරයෙකු-ජනපති-හමුවේ",
       "Category": "Local News",
       "Parent URL": "https://www.hirunews.lk/local-news.php?pageID=1557"
}