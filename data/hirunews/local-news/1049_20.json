{
       "Source": "hirunews",
       "Timestamp": "Sunday, 03 July 2022 - 14:42",
       "Headline": "උද්ධමනයට උත්තර හොයන්න ඇතැමුන් සමාජ විරෝධී ක්‍රියාවල (වීඩියෝ)",
       "News Content": "මෙරට උද්ධමනය 50%ක් ඉක්මවමින් අධි උද්ධමන තත්ත්වයක් දක්වා වර්ධනය වී ඇති පසුබිමක ජීවන වියදම ඉහළ යාම හමුවේ මෙරට සමස්ත ජනතාවම මේ වන විට ගෙවන්නේ ඉතා පීඩාකාරී ජීවන රටාවක්.\nමේ හේතුවෙන් බොහෝ පිරිසක් මානසික වශයෙන් ද දැඩි පීඩාවකට පත්ව සිටිනවා.\nඑවන් පසුබිමක වියදමට සාපේක්ෂව ආදායම ඉහළ නොයාම හේතුවෙන් ජීවිතය පවත්වා ගැනීම සඳහා විකල්ප ආදායම් උපයාගැනීමටත් බොහෝ\nපිරිසකට සිදුව තිබෙනවා.\nමෙම මානසික පීඩාකාරී තත්ත්වය හේතුවෙන් මෙන්ම විවිධ නොගැලපෙන ආදායම් උපයාගැනීමේ මාර්ගවෙත යොමු වීම හේතුවෙන් පවුල් සංස්ථාව\nපවා බිඳ වැටීමේ තත්ත්වයක් මේ වන විට නිර්මාණය වෙමින් පවතිනවා.\nඉන්ධන මිල මිල ඉහළ යාම, අත්‍යවශ්‍ය භාණ්ඩ මිල ඉහළ යාම ඇතුළු ජීවන වියදම ඉහළ යාම හමුවේ මෙරට ජනතාව මේ වන විට සිටින්නේ දැඩි පීඩාවට පත්වයි.\nදින ගණන් ඉන්ධන පෝලිම්වල රැඳී සිටීම, ගෑස් පෝලිම්වල රැඳී සිටීම ඇතුළු විවිධ පීඩාකාරී ජීවන රටාවන්ට හුරුවීමටත් මේ දිනවල ජනතාවට සිදුව තිබෙනවා.\nමේ හේතුවෙන් ශාරීරිකව මෙන්ම මානසිකවත් ජනතාව පීඩාවට පත්ව සිටිනවා.\nඑහි වැඩිම බලපෑමක් එල්ල වී ඇත්තේ ගෘහණියන්ටයි.\nදරාගත නොහැකි තරමේ මුළුතැන්ගෙයි වියදම්, දරුවන්ගේ අධ්‍යාපන වියදම් අධික වීම ඇතුළු කරුණු හේතුවෙන් විකල්ප ආදායම් ඉපැයීමේ මාර්ග වෙත යොමු වීමටත් කාන්තාවන්ට සිදුව තිබෙනවා.\nඒ අතරින් ඇතැම් ආදායම් ඉපැයීමේ මාර්ග යහපත් වුවත්, ඇතැම් ඒවා සමාජ විරෝධී ආදායම් ඉපැයීමේ මාර්ගයි.\nඒ අනුව ඇතැම් කාන්තාවන් මුදලට අලෙවි වීමේ ප්‍රවණතාව ද මේ වන විට ඉහළ ගොස් ඇති බවයි දක්නට ලැබෙන්නේ.\nවිවිධ වෙබ් අඩවි හරහා මෙන්ම විවිධ භෞතික ක්‍රම ඔස්සේ මේ ආකාරයෙන් කාන්තාවන් මුදලට විකිණෙන අවස්ථාවන් ද දැකිය හැකියි.\nමේ අතර පසුගිය වසරට සාපෙක්ෂව මෙම වසරේදී මෙරට ලිංගාශ්‍රිත රෝගීන් වාර්තා වීම ඉහළ මට්ටමක පවතිනවා.\nඒ අතරින් HIV ආසාදිතයින් වාර්තාවීමද කැපී පෙනෙන ලෙස ඉහළ ගොස් ඇති බවයි ජාතික ලිංගාශ්‍රිත රෝග සහ ඒඩ්ස් මර්දන වැඩසටහනේ විශේෂඥ වෛද්‍ය දර්ශනී මල්ලිකාරච්චි මහත්මිය පවසන්නේ.\nපසුගිය මාර්තු මාසය වන විට ශ්‍රී ලංකාවෙන් හඳුනාගෙන ඇති සමස්ත HIV ආසාදිතයින් සංඛ්‍යාව 4556ක්.\nඒ අතරන් 410 දෙනෙකු පසුගිය වසරේදී හඳුනාගෙන ඇති අතර මෙම වසරේ ගතවූ මාස 5 තුළ පමණක් HIV ආසාදිතයින් 244 දෙනෙකු හඳුනාගෙන තිබෙනවා.\nපවතින පීඩාකාරී තත්ත්වය හමුවේ මානසික සහ ශාරීරික සෞඛ්‍ය පවත්වාගැනීම සඳහා ජනතාව අනුගමනය කළ යුතු ක්‍රියාමාර්ග කවරේද ?",
       "URL": "https://www.hirunews.lk/308917/උද්ධමනයට-උත්තර-හොයන්න-ඇතැමුන්-සමාජ-විරෝධී-ක්‍රියාවල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1049"
}