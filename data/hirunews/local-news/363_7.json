{
       "Source": "hirunews",
       "Timestamp": "Sunday, 07 May 2023 - 13:54",
       "Headline": "අතුරුගිරියේ ලී මෝල් හිමිකාරියගේ ඝාතනයේ සැකකරු අත්අඩංගුවට",
       "News Content": "අතුරුගිරියේ ලී මෝලක හිමිකාරියක් තියුණු ආයුධයකින් පහර දී ඝාතනය කිරීමේ සිද්ධියේ සැකකරු අත්අඩංගුවට ගෙන තිබෙනවා.\nඑම සැකකරු ද මොරටුව ප්‍රදේශයේ ලී අලෙවිසැලක හිමිකරුවෙකු බවයි වාර්තාවන්නේ. මේ දක්වා සිදුකළ පරීක්ෂණවලදී අනාවරණ වී ඇත්තේ මුදල් ආරවුලක් හේතුවෙන් මෙම ඝාතනය සිදුකර ඇති බවයි.\nපසුගිය 3 වැනිදා සිදුවූ අතුරුගිරිය පොලීසිය ආසන්නයේ පිහිටි ලී මෝලක් තුළ තිබී තියුණු ආයුධයකින් පහර දී ඝාතනය කරන ලද 65 හැවිරිදි මෙම කාන්තාවගේ මළ සිරුර සොයාගනු ලැබුවා.\nමේ අතර කළුතර ප්‍රධාන වීථියේ හෝටලයක් පිටුපස තිබී අභිරහස් ලෙස මියගිය 16 හැවිරිදි තරුණියගේ මරණය සම්බන්ධයෙන් ඇය සමඟ හෝටලයට පැමිණි බව කියන අනෙක් පුද්ගලයා සොයා විමර්ශන ආරම්භ කර ඇති බව පොලිසිය සඳහන් කළා.\nමෙම තරුණිය ඊයේ (06) මෙම හෝටලයට පැමිණ ඇත්තේ තවත් කාන්තාවක් සහ පිරිමි පුද්ගලයන් දෙදෙනෙකු සමඟයි.\nඑහි කාමර දෙකක් ඔවුන් විසින් මුදල් ගෙවා ලබාගෙන ඇති බව සඳහන්.\nඅනතුරුව මියගිය තරුණිය හැර සෙසු තුන්දෙනා පැය කිහිපයකට පසු හෝටලයෙන් පිටව ගොස් ඇති බවයි වාර්තාවන්නේ.\nඉන් පසුවයි මෙම තරුණියගේ මළ සිරුර හෝටලය පිටුපස තිබී හමුවී ඇත්තේ. සිද්ධිය සම්බන්ධයෙන් අනෙක් කාන්තාව සහ හෝටලයට පැමිණි එක් පිරිමි පුද්ගලයෙකු අත්අඩංගුවට ගෙන තිබෙනවා.",
       "URL": "https://www.hirunews.lk/334492/අතුරුගිරියේ-ලී-මෝල්-හිමිකාරියගේ-ඝාතනයේ-සැකකරු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=363"
}