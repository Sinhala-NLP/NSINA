{
       "Source": "hirunews",
       "Timestamp": "Friday, 13 August 2021 - 13:27",
       "Headline": "ඉෂාලිනීගේ දේහය මව්පියන්ට - අපි ඉල්ලන්නේ නීතිය විතරයි (වීඩියෝ)",
       "News Content": "දෙවැනි පශ්චාත් මරණ පරීක්ෂණය සඳහා ගොඩගත් ඉෂාලිනී දැරියගේ දේහය ඇගේ මව්පියන් වෙත අද යළි භාරදී තිබෙනවා.\nමරණ පරීක්ෂණයේ වාර්තාව ඉදිරියේදී අධිකරණයට ඉදිරිපත් කෙරෙනු ඇති.\nරිෂාඩ් බදියුදීන් මන්ත්‍රීවරයාගේ නිවසේ මෙහෙකාර සේවයේ යෙදී සිටියදී පිළිස්සී මියගිය ඉෂාලිනි ජූඩ් දැරියගේ මරණය සම්බන්ධයෙන් සිදුකරණ විමර්ශන වෙනුවෙන් භූමදානය කර තිබු ඇගේ දේහය යළි ගොඩ ගැණුනේ පසුගිය 30 වැනිදායි.\nඒ ඉෂාලිනි ජුඩ් දැරියගේ දේහ සම්බන්ධයෙන් දෙවන පශ්චාත් මරණ පරීක්ෂණයක් සිදුකරන ලෙසට කොළඹ මහේස්ත්‍රාත් අධිකරණය ලබාදුන් නියෝගයට අනුවයි.\nඒ අනුව දෙවැනි පශ්චාත් මරණ පරීක්ෂණය සිදු කිරිම සඳහා සෞඛ්‍ය සේවා අධ්‍යක්ෂ ජනරාල්වරයා විශේෂඥ වෛද්‍ය මණ්ඩලය පත් කළා.\nවිශේෂඥ වෛද්‍ය මණ්ඩලයේ ප්‍රධානත්වය කොළඹ විශ්වවිද්‍යාලයේ වෛද්‍ය පීඨයේ අධිකරණ වෛද්‍ය විද්‍යාව පිළිබඳ මහාචාර්ය ජීන් පෙරේරා මහත්මියට හිමිවු අතර එහි සෙසු සාමාජිකයන් වූයේ කොළඹ විශ්වවිද්‍යාලයේ අධිකරණ වෛද්‍ය විද්‍යාව පිළිබඳ ජ්‍යෙෂ්ඨ කථිකාචාර්ය වෛද්‍ය සමීර ගුණවර්ධන සහ පේරාදෙණිය ශික්ෂණ රෝහලේ අධිකරණ වෛද්‍ය විද්‍යාව පිළිබඳ විශේෂඥ අධිකරණ වෛද්‍ය නිලධාරි ප්‍රභාත් සේනසිංහ යන මහත්වරුන්.\nඉෂාලිනි ජුඩ් දැරියගේ දෙවන පශ්චාත් මරණ පරීක්ෂණ කටයුතු පේරාදේණිය ශික්ෂණ රෝහලේ දී පසුගිය 31දා ආරම්භ වුණා.\nඅදාල පරීක්ෂණ කටයුතු අවසන විමෙන් පසු ඉෂාලිනි ජුඩ් දැරියගේ දේහය අද ඇගේ මව්පියන් වෙත යළි භාරදිමට නියමිතයි.",
       "URL": "https://www.hirunews.lk/279595/ඉෂාලිනීගේ-දේහය-මව්පියන්ට-අපි-ඉල්ලන්නේ-නීතිය-විතරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1757"
}