{
       "Source": "hirunews",
       "Timestamp": "Saturday, 18 February 2017 - 8:50",
       "Headline": "මාධ්‍යවේදී කීත් නොයාර්ට පහරදීමේ සිද්ධියට හමුදාවේ 3ක් අත්අඩංගුවට",
       "News Content": "මාධ්‍යවේදී කීත් නොයාර්ට පහරදීමේ සිද්ධිය සම්බන්ධයෙන් යුද හමුදාවේ තුන්දෙනෙකු අත්අඩංගුවට ගෙන තිබෙනවා.\nපොලිස් මාධ්‍ය ප්‍රකාශක කාර්යාලය සදහන් කළේ යුද හමුදා මේජර්වරයෙකු සහ සෙබලුන් දෙදෙනෙකු අපරාධ පරීක්ෂණ දෙපාර්තමේන්තුව විසින් මෙලෙස අත්අඩංගුවට ගෙන ඇති බවයි.\nඅපරාධ පරීක්ෂණ දෙපාර්තමේන්තුවේ විශේෂ විමර්ශන කණ්ඩායමක් විසින් අද අත්අඩංගුවට ගනු ලැබූ මොවුන්ගෙන් ප්‍රකාශ සටහන් කර ගැනීමෙන් අනතුරුව ගල්කිස්ස වැඩබලන මහේස්ත්‍රාත් රත්නා ගමගේ හමුවට ඉදිරිපත් කිරීමට නියමිතයි.\nනේෂන් පුවත්පතේ නියෝජ්‍ය කර්තෘවරයා ලෙස කටයුතු කළ කීත් නොයාර් 2008 වසරේ මැයි මස 22 වන දා රාත්‍රී 10.30ට පමණ කිසියම් කණ්ඩායමක් විසින් පැහැරගෙන ගොස් තිබුණේ සේවය නිමවා නැවත නිවස බලා යාමෙන් අනතුරුවයි.\nඔහුගේ වාහනය නිවස ඉදිරිපිට නවතා තිබුණ ද ඔහු නිවසට නොපැමිණීම නිසා පසුදින අලුයම කීත් නොයාර්ගේ බිරිඳ විසින් පොලීසියට පැමිණිල්ලක් කර තිබුණා.\nකෙසේ නමුත් ඔහු ඊට පසුදින අලුයම නිවස අසළට ගෙන ගොස් දමා තිබූ අතර, ඔහු පහරදීමකට ලක්වී සිටි බවටයි වාර්තා වූයේ.",
       "URL": "https://www.hirunews.lk/154787/මාධ්‍යවේදී-කීත්-නොයාර්ට-පහරදීමේ-සිද්ධියට-හමුදාවේ-3ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4655"
}