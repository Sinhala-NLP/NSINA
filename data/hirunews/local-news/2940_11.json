{
       "Source": "hirunews",
       "Timestamp": "Wednesday, 22 January 2020 - 15:09",
       "Headline": "ඩෙංගු මදුරු කීටයන් විනාශ කිරීමට විෂ රහිත තිරසර ක්‍රමවේදයක්",
       "News Content": "ඩෙංගු මදුරු කීටයන් විනාශ කිරීමට යොදාගත හැකි හරිතප්‍රද විෂ රහිත තිරසර ක්‍රමවේදයක් පිළිබඳව ජර්මන් ජාතික විශේෂඥවරයෙකු වන ඩෝනාන් පීටර් හේඩර් සෞඛ්‍ය අමාත්‍ය පවිත්‍රා වන්නිආරච්චි දැනුවත් කර තිබෙනවා.\nඔහු පෙන්වා දී ඇත්තේ මදුරු මර්දනයේදී මදුරු කීටයාට විෂ සහිත රසායනික සංයෝගයක් යෙදීමේදි කීටයාට පමණක් නොව පරිසරයේ සෙසු ක්‍ෂුද්‍ර ජීවීන්ටද හානි සිදුවන බවයි.\nඑහෙත් හරිතප්‍රද මගින් සිදු කෙරෙන මෙම ක්‍රමවේදය සරළ රසායනික විද්‍යාත්මක ක්‍රියාවලියක් මගින් සිදුකරන බවද ඔහු පෙන්වා දී තිබෙනවා.\nඑසේම මෙම සංයෝගය අඩු සාන්ද්‍රණයකින් භාවිත කර මදුරු කීටයන් විනාශ කිරීමට භාවිත කළ හැකි බවයි ජර්මානු ජාතික විශේෂඥවරයා ප්‍රකාශ කර ඇත්තේ.\nඒ අනුව ඩෙංගු මර්දන ඒකකය සහ වෛද්‍ය පර්යේෂණ ආයතනය සමඟ එක්ව ඉදිරියේදී මෙම ක්‍රියාවලිය අත්හදාබැලීමට බලාපොරොත්තු වන බව සෞඛ්‍ය අමාත්‍යාංශය සඳහන් කළා.",
       "URL": "https://www.hirunews.lk/232815/ඩෙංගු-මදුරු-කීටයන්-විනාශ-කිරීමට-විෂ-රහිත-තිරසර-ක්‍රමවේදයක්",
       "Category": "Local News",
       "Parent URL": "https://www.hirunews.lk/local-news.php?pageID=2940"
}