{
       "Source": "hirunews",
       "Timestamp": "Tuesday, 28 August 2018 - 14:22",
       "Headline": "නීති විරෝධී දුම්වැටි සමග කාන්තාවන් දෙදෙනෙකු ඇතුලු 3 ක් කටුනායකදී දැලේ",
       "News Content": "නීති විරෝධීව දුම්වැටි තොගයක් මෙරටට රැගෙන ආ කාන්තාවන් දෙදෙනෙකු ඇතුලු 3 දෙනෙකු කටුනායක ගුවන්තොටුපලේදී අත්අඩංගුවට ගෙන තිබෙනවා.\nරුපියල් 2,157,400 ක් වටිනා දුම්වැටි කාටුන් 213 ක් ඔවුන් රැගෙන විත් තිබු බවයි අප වාර්තාකරු සඳහන් කළේ.\nඅද අලුයම 2.30 ට පමණ සිංගප්පූරුවේ සිට පැමිණි ගුවන්යානයකින් එක් කාන්තාවක් දුම්වැටි රැගෙන පැමිණ තිබුනා.\nඇය සතුව තිබී රුපියල් 257,400 ක් වටිනා දුම්වැටි කාටුන් 23 ක් සොයා ගැනුනා.\nසැකකාරිය කුරුණෑගල ප්‍රදේශයේ පදිංචි 38 හැවිරිදි ව්‍යාපාරික කාන්තාවක් බව සඳහන්.\nඅනෙක් කාන්තාව අද උදෑසන 6.30 ට පමණ කටුනායකට පැමිණ තිබුනේ ඉන්දියාවේ බැංගලෝර් සිටයි.\nඅලුත්ගම ප්‍රදේශයේ පදිංචි 33 හැවිරිදි ව්‍යාපාරික කාන්තාවක් වන ඇය රුපියල් 890,000 ක් වටිනා දුම්වැටි කාටුන් 89 ක් රැගෙන විත් තිබුනා.\nමේ අතර සිංගප්පුරුවේ රැකියාවක නිරතව සිට මෙරටට පැමිණි 42 හැවිරිදි අයෙක් ද නීති විරෝධීව දුම්වැටි රැගෙන පැමිණීමේ දී අත්අඩංගුවට පත්වුනා.\nසැකකරු මාරවිල ප්‍රදේශයේ පදිංචිකරුවෙක් වන අතර ඔහු රුපියල් 1,010,000 ක් වටිනා දුම්වැටි කාටුන් 101 ක් රැගෙන පැමිණ තිබු බවයි අප වාර්තාකරු කියාසිටියේ.\nරේගු අත්අඩංගුවට පත්වු දුම්වැටි රාජසන්තක කර තිබෙනවා.\nව්‍යාපාරික කාන්තාවන් දෙදෙනාට රුපියල් 10000 බැගින් වු දඩ මුදල් සහ අනෙක් ගුවන් මගියාට රුපියල් 25000 ක දඩ මුදලක් ගෙවන ලෙසට ද රේගුව නියෝග කර තිබෙනවා.",
       "URL": "https://www.hirunews.lk/198613/නීති-විරෝධී-දුම්වැටි-සමග-කාන්තාවන්-දෙදෙනෙකු-ඇතුලු-3-ක්-කටුනායකදී-දැලේ",
       "Category": "Local News",
       "Parent URL": "https://www.hirunews.lk/local-news.php?pageID=3776"
}