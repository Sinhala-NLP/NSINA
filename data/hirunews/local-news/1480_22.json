{
       "Source": "hirunews",
       "Timestamp": "Monday, 20 December 2021 - 18:35",
       "Headline": "දේශීය ව එකලස් කරන ලද ට්‍රක් රථ සමූහයක් ජනගත කෙරෙයි",
       "News Content": "40%කට ආසන්න දේශීය අගය එක් කිරීමක් සහිත ව වාහන 150කට අධික ප්‍රමාණයක් පූර්ණ වශයෙන් එකලස් කරමින්, අපේ දරුවන්ට තාක්ෂණ දැනුම සහිත රැකියා අවස්ථාවන් ද උදා කර දීමට මේ වන විට ලංකා අශෝක් ලේලන්ඩ් සමාගම සමත් වීමෙන් පෙනී යන්නේ, අද දවසේ අප දේශීය වශයෙන් වාහන නිපදවීමේ කර්මාන්තය දෙසට අත්තිවාරම් දමමින් සිටින බව යැයි කර්මාන්ත අමාත්‍ය විමල් වීරවංශ පවසනවා.\nඅමාත්‍යවරයා මෙසේ පැවසුවේ, අද (20) හෝමාගම, ගොඩගම පිහිටි ලංකා අශෝක් ලේලන්ඩ් කම්හල් පරිශ්‍රයේදී දේශීයව එකලස් කරන ලද ට්‍රක් රථ සමූහයක් ජනගත කළ අවස්ථාවේදීයි.\nඑහිදී වැඩිදුරටත් අදහස් දැක්වූ කර්මාන්ත අමාත්‍යවරයා මෙසේද සඳහන් කළේය.\n\"1982 දී එවකට පැවති රජය ඉන්දියන් අශෝක් ලේලන්ඩ් සමාගම සමඟ ඇති කරගත් එකඟතාව අනුව තමයි ලංකා අශෝක් ලේලන්ඩ් සමාගම බිහිවන්නේ.\nමෙම සමාගමේ පරිපාලන බලය හා 28%ක කොටස් ඉන්දියන් අශෝක් ලේලන්ඩ් සමාගම සතු වුවත් ශ්‍රී ලංකාවට සමාගමේ 72%ක කොටස් හිමිව තිබෙනවා.\nඉන් 30%ක් දේශීය කොටස් හිමිකරුවන් සතුව පවතින අතර ඉතිරි 42% සතුව ඇත්තේ, කර්මාන්ත අමාත්‍යාංශය යටතේ පවතින ලංකා ලේලන්ඩ් සමාගමටයි.\nවිශේෂිත අවශ්‍යතා වෙනුවෙන් රජයෙන් ලැබුණු ඇණවුමකට මසකට වාහන 03 - 04ක් එකලස් කරමින් සිටි ලංකා අශෝක් ලේලන්ඩ් සමාගම අද මසකට වාහන 150කට අධික ප්‍රමාණයක් එකලස් කිරීම දක්වා ගෙවී ගිය කාලය තුළ සංවර්ධනය වී තිබෙනවා.\nඑමගින් පෙනී යන්නේ, දේශීය වශයෙන් වාහන නිපදවීමේ කර්මාන්තය දෙසට අපි අත්තිවාරම් දමමින් සිටින බවයි.\nමේ කර්මාන්තය තුළ සිදුවන ප්‍රබල වෙනස අපේ රටේ මාධ්‍ය මඟින් එතරම් ප්‍රබලව සාකච්ඡාවට ගැනෙන්නේ නැහැ. අපේ රටේ මාධ්‍ය ගෑස් ටැංකියක්  පිපුරුණ විට ඒක ප්‍රවෘත්තියක් කර ගත්තාට, ගෑස් ටැංකිය අලුතින් හැදුවාම එක ප්‍රවෘත්තියක් කරගන්නේ නැහැ\" යනුවෙන්.\nමෙහිදී ලංකා අශෝක් ලේලන්ඩ් කම්හල් පරිශ්‍රයෙහි නවීන තාක්ෂණයෙන් යුත් මෝටර් රථ වර්ණගැන්වීමේ යාන්ත්‍රික මෙහෙයුම් සංකීර්ණයක් විවෘත කිරීම ද කර්මාන්ත අමාත්‍ය විමල් වීරවංශ අතින් සිදු වුණා.",
       "URL": "https://www.hirunews.lk/291644/දේශීය-ව-එකලස්-කරන-ලද-ට්‍රක්-රථ-සමූහයක්-ජනගත-කෙරෙයි",
       "Category": "Local News",
       "Parent URL": "https://www.hirunews.lk/local-news.php?pageID=1480"
}