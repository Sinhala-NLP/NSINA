{
       "Source": "hirunews",
       "Timestamp": "Thursday, 25 April 2019 - 7:42",
       "Headline": "ඩුබායි සිට පැමිණි මොහොමඩ් කොළඹ අපරාධ කොට්ඨාශයට",
       "News Content": "මාකඳුරේ මධූෂ් සමඟ ඩුබායි හිදී අත්අඩංගුවට ගෙන මෙරටට ඊයේ පිටුවහල් කළ 52 හැවිරිදි අබුබකර් මොහොමඩ් බදුර්දීන් වැඩිදුර පරීක්ෂණ සඳහා කොළඹ අපරාධ කොට්ඨාශය වෙත භාර දී තිබෙනවා.\nඒ, ඔහු මාකඳුරේ මධූෂ් සහ කංජිපානි ඉම්රාන් සමඟ දැඩි සම්බන්ධතාවයක් පවත්වාගෙන යාම හේතුවෙන් ඒ පිළිබඳව විමර්ශනය කිරීම සඳහායී.\nසැකකරු ඊයේ අලූයම දිවයිනට පැමිණි අතර, ගුවන් තොටුපල අපරාධ පරීක්ෂණ දෙපාර්තමේන්තුවේ නිලධාරීන් විසින් සැකකරු ප්‍රශ්න කිරීම් සඳහා රඳවා ගනු ලැබුවා.\nපසුව ඊයේ පස්වරුවේ වැඩිදුර විමර්ශන සඳහා ඔහු කොළඹ අපරාධ කොට්ඨාශය වෙත භාර දී තිබෙනවා.\nපසුගියදා ඩුබායි හි පැවති සාදයකදී පාතාල නායක මාකඳුරේ මධූෂ් සමඟ අත්අඩංගුවට ගත් 31 දෙනාගෙන් 30 දෙනෙකු මේ වනවිට මෙරටට පිටුවහල් කර තිබෙනවා.",
       "URL": "https://www.hirunews.lk/215127/ඩුබායි-සිට-පැමිණි-මොහොමඩ්-කොළඹ-අපරාධ-කොට්ඨාශයට",
       "Category": "Local News",
       "Parent URL": "https://www.hirunews.lk/local-news.php?pageID=3385"
}