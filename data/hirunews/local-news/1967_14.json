{
       "Source": "hirunews",
       "Timestamp": "Saturday, 08 May 2021 - 14:39",
       "Headline": "අනුමත ඕනෑම කොවිඩ් එන්නතක් ලබාගෙන ආරක්ෂාව සලසා ගන්න ශ්‍රී ලංකා වෛද්‍ය සංගමය කියයි (වීඩියෝ)",
       "News Content": "කොවිඩ් 19 වසංගතය පාලනයේදී එන්නතක් ලබා ගැනීම ඉතා වැදගත් වන හෙයින් මේ වන විට ලෝක සෞඛ්‍ය සංවිධානයෙන් එන්නත් වර්ග 07ක් පමණ අනුමත කර තිබෙන අතර එම ඕනෑම එන්නතක් ලබාගෙන ආරක්ෂාව සලසා ගන්නා ලෙස ශ්‍රී ලංකා වෛද්‍ය සංගමය අවධාරණය කළා.\nඑම සංගමයේ සභාපති විශේෂඥ වෛද්‍ය පද්මා ගුණරත්න පැවසුවේ දැනට අනුමත සෑම එන්නත්කින්ම 65% ට වැඩි ආරක්ෂාවක් සලසන අතර එන්නත ලබාගත් පුද්ගලයින්ට වෛරසය ආසාදනය වුවද 90%කට වැඩි ආරක්ෂාවක් සලසන අතර වැනි අයට දැඩි සත්කාර ප්‍රතිකාර අවශ්‍යතවක් මතු නොවන බවයි.\nඑම නිසා මේ මොහොතේ වැදගත් වන්නේ එන්නත ලබා ගැනීම වන හෙයින් ඔබට ලැබෙන පළමු අවස්ථාවේම මෙම කුමන හෝ එන්නතක් හෝ ලබාගන්නා ලෙස විශේෂඥ වෛද්‍යවරිය පැවසුවා.\nකිසිදු ආකාරයක බියක් තබාගත යුතු නැති අතර අපගේ රට තුළ භාවිත වන්නේ ලෝක සෞඛ්‍ය සංවිධානයේ අනුමත එන්නත් වන නිසා රෝගයෙන් ආරක්ෂාවීමට ලැබෙන අවස්ථාව ප්‍රයෝජනයට ගනිමින් එන්නත ලබාගැනීමට පසුබට නොවන ලෙසයි ඇය පවසා සිටියේ.\nඑමෙන්ම රජයක් ලෙස ලබා දී තිබෙන පහසුකම් සමඟ ජනතාවද බුද්ධිමත් ලෙස කටයුතු කළ යුතු බව ද ඇය පෙන්වා දුන්නා.\n''පොදු ප්‍රවාහනය භාවිතයේදී තවදුරටත් රෝගය ව්‍යාප්තවීමට බලපෑමක් ඇති හෙයින් නිසි පරිදි මුව ආවරණ පැළඳ, සැනිටයිසර් භාවිත කරමින් සෞඛ්‍ය අංශ ලබා දී ඇති උපදෙස් අනුව අත්‍යවශ්‍ය කටයුත්තකට හැර නිවසින් පිටව යන්න එපා.\nරජයෙන් ලබා දී තිබෙන පහසුකම් එක්ක නිවසේ සිට වැඩ කළ හැකි අය එලෙසම කටයුතු කරන්න.\nදරුවන් පවා රෝගයට ගොදුරු වන හෙයින් මෙය පාලනය සඳහා පාසල් වසා තැබීම හොඳ දෙයක්.\nගැබිණි මාතාවන් මෙහිදී ඉතාම ප්‍රවේශම් විය යුතුයි. මුල් මාස තුන තුළ දරුවාගේ අවයව වැඩීම සිදුවන හෙයින් කිසිම වෛරසයකට නිරාවරණය වීම අපි පිළිගන්නේ නැහැ.\nඅවසන් මාස තුනේ පසුවන ගැබිණි මව්වරුත් වඩා සැලකිල්ලෙන් පසුවන්න.\nආසාදිත වීම තුළ සංකූලතා වැඩි වෙන්න පුළුවන්. අඩු වයසින් දරුවන් බිහිවෙන්න පුළුවන්.\nආසාදිත තත්ත්වයක් හෝ රෝග ලක්ෂණ ඇත්නම් ඉක්මණින් වෛද්‍ය උපදෙස් ලබාගන්න.\nමෙම කොවිඩ් 19 වෛරසය ආසාදනය වීම තුළ දිගුකාලීනව ප්‍රතිශක්තියට හානියක් වෙනවද නැද්ද කියලා තවම වෛද්‍ය විද්‍යාත්මක සාධක මඟින් හඳුනා ගෙන නැහැ.\nරෝගය ව්‍යාප්ත වීම වැඩිවීමෙන් රෝගීන් වැඩියෙන් වාර්තා වෙනවා. මරණ වැඩිවෙන්න එය හේතුවක්.\nඇතැම් අය රෝග ලක්ෂණ තියෙද්දී ඒ ගැන පරීක්ෂණයක් කේර තහවුරු කරගන්න මැලිකමක් දක්වනවා.\nඒ නිරෝධායනයට යාමට තියෙන අකමැත්ත මෙන්ම නිවසින් වෙන් වීමට තිබෙන අකමැත්ත නිසා.\nමෙවැනි තත්ත්ව වලදී අසාධ්‍ය වූ විට තමයි රෝහලට පැමිණෙන්නේ.\nඑවැනි තත්ත්වයන් පවා මරණ වැඩිවීමට හේතුවක්.\nරෝග ලක්ෂණ ඇත්නම් අනිවාර්යයෙන් පරික්ෂා කරගන්න.\nමේ වෙද්දී වයස අවුරුදු 60ට අඩු අයට රෝගය වැළඳෙන ප්‍රමාණය වැඩියි. නිධන්ගත රෝග තියෙන අයට සංකූලතා වැඩියි.\nඒ නිසා ලබාදී තිබෙන සෞඛ්‍ය පුරුදු අනුගමනය කරන්න.\nඑලෙස සෞඛ්‍ය පුරුදු අනුගමනය කිරීමෙන්ම මේ රෝගය පාලනය කරගත් රටවල් තිබෙනවා.''",
       "URL": "https://www.hirunews.lk/270796/අනුමත-ඕනෑම-කොවිඩ්-එන්නතක්-ලබාගෙන-ආරක්ෂාව-සලසා-ගන්න-ශ්‍රී-ලංකා-වෛද්‍ය-සංගමය-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1967"
}