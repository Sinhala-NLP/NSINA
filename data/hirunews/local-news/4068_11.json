{
       "Source": "hirunews",
       "Timestamp": "Thursday, 22 February 2018 - 19:40",
       "Headline": "නැත්ත වෙනුවට ඇත්ත මැයි මස 11 වනදා දක්වා කල් තැබේ",
       "News Content": "ජනතා විමුක්ති පෙරමුණෙන් ඉවත් වීමෙන් පසු ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ රචනා කරන ලද නැත්ත වෙනුවට ඇත්ත නමැති කෘතිය සම්බන්ධයෙන් වන නඩුව අද (22) කොළඹ වානිජ මහාධිකරණයේදී කැදවනු ලැබුවා.\nඑහිදී පාර්ලිමේන්තු මන්ත්‍රී විමල් වීරවංශගෙන් ඊට අදාළ හරස් ප්‍රශ්න විමසීම අවසන් කරනු ලැබුවේ කොළඹ වානිජ මහාධිකරණ විනිසුරු මහින්ද සමයවර්ධන හමුවේ අද නඩුව කැදවූ අවස්ථාවේදීයි.\nනඩුවේ වැඩිදුර විභාගය මැයි මස 11 වනදා දක්වා කල් තැබීමටයි විනිසුරුවරයා තීරණය කළේ.\nබුද්ධිමය දේපල අයිතිවාසිකම් උල්ලංඝනය කළ බවට පාර්ලිමේන්තු මන්ත්‍රී විමල් වීරවංශගෙන් රුපියල් මිලියන 50 ක වන්දියක් අය කර දෙන ලෙස ඉල්ලා ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා විසින් කොළඹ වානිජ මහාධිකරණයේ මෙම නඩුව ගොනුකරනු ලැබුවා.\nනැත්ත වෙනුවට ඇත්ත යන ග්‍රන්ථයේ සම්පූර්ණයෙන්ම පාහේ අඩංගුවී ඇත්තේ ඔහු ජනතා විමුක්ති පෙරමුණේ සිටියදී විධායක කමිටුව හමුවේ ඉදිරිපත් කළ අදහස් බවටයි ටිල්වින් සිල්වා කරුණු ඉදිරිපත් කරමින් අධිකරණය දැනුම්දී ඇත්තේ.",
       "URL": "https://www.hirunews.lk/184284/නැත්ත-වෙනුවට-ඇත්ත-මැයි-මස-11-වනදා-දක්වා-කල්-තැබේ",
       "Category": "Local News",
       "Parent URL": "https://www.hirunews.lk/local-news.php?pageID=4068"
}