{
       "Source": "hirunews",
       "Timestamp": "Thursday, 12 January 2023 - 16:39",
       "Headline": "ශ්‍රී ලංකා කණ්ඩායමේ කෝඩුකාරයා වගකීම් ඉටු කරද්දි අනෙක් පිතිකරුවෝ කඩුලු පූජා කරයි",
       "News Content": "සංචාරක ශ්‍රී ලංකා කණ්ඩායම සහ ඉන්දීය කණ්ඩායම අතර ඉන්දියාවේ කොල්කටාහි ඊඩ්න් ගාඩ්න් ක්‍රීඩාපිටියේ මේ වන විට (12) ක්‍රියාත්මක වන දෙවන එක්දින තරගයේ කාසියේ වාසිය දිනා පළමුව පන්දුවට පහරදුන් ශ්‍රී ලංකා කණ්ඩායම පන්දු ඕවර 39.4 ක් තුළ දී ලකුණු 215කට දවා ගන්නට ඉන්දීය කණ්ඩායම සමත්වුණා.\nඒ අනුව ඔවුන්ට තරගයේ සහ තරගාවලියේ ජයග්‍රහණය සඳහා ලකුණු 216ක් ලබාගත යුතු වනවා.\nමේ තරගය සඳහා ශ්‍රී ලංකා කණ්ඩායමේ නිත්‍ය ආරම්භක පිතිකරුවා වූ පැතුම් නිශ්ශංක ආබාධයකට ලක්වීම හේතුවෙන් නවක ක්‍රීඩක නුවනිඳු ප්‍රනාන්දු ආරම්භක පිතිකරුවා ලෙස කැඳවා තිබුණා.\nඊට අමතරව පළමු එක් දින තරගයේදී පන්දු රැකීම අතරවාරයේ උරහිසේ ආබාධයකට ලක් වූ වේග පන්දු යවන ක්‍රීඩක ඩිල්ශාන් මධුසංඛ වෙනුවට ළහිරු කුමාර ශ්‍රී ලංකා කණ්ඩායමට කැඳවා තිබුනේ පන්දු ‍යැවීමේ බලඇණිය ශක්තිමත් කිරීමටයි.\nඒ අනුව ශ්‍රී ලංකා කණ්ඩායම වෙනුවෙන් පන්දුවට පහර දීම සඳහා පිටියට පිවිසුණේ අවිශ්ක ප්‍රනාන්දු සහ නුවණිඳු ප්‍රනාන්දුයි.\nමේ දෙදෙනා අතරේ පළමු කඩුල්ල සඳහා ලකුණු 29ක සම්බන්ධතාවක් ගොඩනැගෙද්දී අවිශ්ක ප්‍රනාන්දු ලකුණු 20ට දැවී යනවා.\nඒ මොහොමඩ් සිරාජ්ගේ පන්දුවක් පිත්තේ වැදී කඩුල්ලේ දැවටීම හේතුවෙන්.\nඉන් අනතුරුව පිටියේ සිටි නවක ක්‍රීඩක නුවනිඳු ප්‍රනාන්දු සමඟ එක්වන කුසල් මෙන්ඩිස් ශ්‍රී ලංකා කණ්ඩායමේ ලකුණු තත්වය ක්‍රමයෙන් ඉහළ දමනවා.\nමේ දෙදෙනා අතර දෙවැනි කඩුල්ල සඳහා ලකුණු 73 ක සම්බන්ධතාවක් ගොඩනැගෙද්දී කුසල් මෙන්ඩිස් දැවී යන්නේ කුල්දීප් යදාව්ගේ පන්දුවක් හමුවේ කඩුල්ල මුවා කිරීමේ වරදට හසු වීමෙන්.\nකුසල් මෙන්ඩිස් දැවී යන විට ලකුණු 34ක් රැස් කරගෙන තිබුණේ පන්දු 34කට මුහුණ දෙමින් හතරේ පහර 3ක් සහ එක් හයේ පහරක් එල්ල කරමින්.\nකුසල් මෙන්ඩිස්ගෙ දැවී යාමෙන් පසුව පිටියට පිවිසි ධනංජය ද සිල්වා ට මුහුණ දීමට හැකි වූයේ එක් පන්දුවකට පමණයි.\nඅක්සාර් පතෙල්ගේ පන්දුවක් කෙලින්ම කඩුල්ලේ වැදීම හමුවේ ඔහු ලකුණු නොලබා දැවී ගියා.\nඉන්පසු සිය කෝඩුකාර එක්දින ඉනිමේම හොඳින් පන්දුවට පහරදෙමින් සිටි නුවනිඳු ප්‍රනාන්දු සිය ලකුණු 50 රැස් කළ වහාම දුවද්දී දැවී යාමකට හසු වූයේ ඉතාමත් අවාසනාවන්ත ලෙසින්.\nනුවනිඳු සිය කුළුඳුල් අර්ධ ශතකය ලබා ගැනීම සඳහා පන්දු 63ට මුහුණ දුන් අතර හතරේ පහර 6ක් එල්ල කළා.\nනුවනිඳු ප්‍රනාන්දු කුළුඳුල් එක්දින තරගයේදී අර්ධ ශතකයක් වාර්තා කළ 6 වන ශ්‍රී ලංකා පිතිකරුවා වන අතර එම දස්කම පෑ ලාබාලම ක්‍රීඩකයා ද වනවා.\nනුවනිඳු සිය අර්ධ ශතකය ලබා ගනිද්දී ඔහුගේ වයස දැක්වෙන්නේ අවුරුදු 23 දින 91ක් ලෙසින්.\nමීට පෙර එම වාර්තාව සතුව තිබුනේ සුනිල් වෙත්තමුනිටයි.\nඔහු සිය පළමු එක්දින තරගයේදී අර්ධ ශතකයක් වාර්තා කර ගන්නා විට ඔහුගේ වයස දැක්වුණේ අවුරුදු 26 දින 129 ක් ලෙසින්.\n1975 ලෝක කුසලාන ක්‍රිකට් තරගාවලියේ ඔස්ට්‍රෙලියා කණ්ඩායම සමග පැවැති තරගයේදී සුනිල් වෙත්තමුණි ලකුණු 53 ක් රැස් කර ගත් අතර, ඔහු ඒ සදහා පන්දු 102ට මුහුණදී හතරේ පහර 7ක් එල්ල කළා.\nනුවනිඳු දැවී යන විට ශ්‍රී ලංකා ලකුණු පුවරුව දැක්වුණේ ලකුණු 118 කට කඩුලු හතරක් ලෙසින්.\nඉන් පසු පිටියට පිවිසි ශ්‍රී ලංකා කණ්ඩායමේ නායක දසුන් ශානක ලකුණු දෙකකට දැවී ගියේ ශ්‍රී ලංකා කණ්ඩායමේ බලාපොරොත්තු බිඳ දමමින්.\nශ්‍රී ලංකා කණ්ඩායමේ 6 වැනි කඩුල්ල ලෙස දැවී ගියේ ලකුණු 15ක් ලබා සිටි චරිත් අසලංකයි.\nඔහු පන්දු යැවූ කුල්දීප් යාදව් අතටම උඩපන්දුවක් ලබා දීමෙන් දැවී කියා.\nඉන්පසු වනිදු හසරංග පන්දු 17කට මුහුණ දෙමින් වේගවත් ලකුණු 21ක් රැස්කර සිටිය දී උම්රාන් මලික්ගේ පන්දුවක් හමුවේ දැවී කියා.\nඒ වනවිට ශ්‍රී ලංකා කණ්ඩායමේ ලකුණු තත්ත්වය දැක්වුණේ ලකුණු 152ට කඩුලු 7ක් වශයෙන්.\nශ්‍රී ලංකා කණ්ඩායමේ 8 වැනි කඩුල්ල ලෙස දැවී ගියේ චාමික කරුණාරත්න.\nඋම්රාන් මලික්ගේ පන්දුවක් හමුවේ අක්සාර් පතෙල් රැකගත් අති විශිෂ්ට උඩපන්දුවක් හේතුවෙන් දැවී යන විට ලකුණු 17ක් රැස් කරගෙන තිබුණේ පන්දු 25කට මුහුණ දෙමින්.\nනව වැනි කඩුල්ලට කසුන් රාජිත සමඟ ලකුණු 38 ක සම්බන්ධතාවක් ගොඩ නැඟූ දුනිත් වෙල්ලාලගේ දැවී ගියේ මොහොමඩ් සිරාජ්ගේ පන්දුවක් හමුවේ.\nඔහු දැවී යන විට ලකුණු 32ක් රැස් කරගෙන තිබූ අතර ඔහුගේ ඉනිමේ හතරේ පහර තුනක් සහ එක් හයේ පහරක් අන්තර්ගත වී තිබුණා.\nඉන් පසු පිටියට පිවිසි ළහිරු කුමාර ලකුණු ලබා ගන්නට පෙර දවාගත් මොහොමඩ් සිරාජ් ශ්‍රී ලංකා ඉනිම ලකුණු 215 සීමාවේ නැවැත්වූවා.\nඉන්දීය කණ්ඩායම වෙනුවෙන් පන්දු යැවීමේදී මොහොමඩ් සිරාජ් සහ කුල්දීප් යාදව් කඩුලු 3 බැගින් දවා ගත්තා.",
       "URL": "https://www.hirunews.lk/324880/ශ්‍රී-ලංකා-කණ්ඩායමේ-කෝඩුකාරයා-වගකීම්-ඉටු-කරද්දි-අනෙක්-පිතිකරුවෝ-කඩුලු-පූජා-කරයි",
       "Category": "Local News",
       "Parent URL": "https://www.hirunews.lk/local-news.php?pageID=606"
}