{
       "Source": "hirunews",
       "Timestamp": "Tuesday, 11 January 2022 - 15:24",
       "Headline": "පාඨලීගේ සෞඛ්‍ය ගැන වහාම වාර්තාවක් දෙන්න - අධිකරණයෙන් නියෝගයක්",
       "News Content": "කොළඹ පෞද්ගලික රෝහලක ප්‍රතිකාර ලබමින් සිටින බව, කියන පාර්ලිමේන්තු මන්ත්‍රී පාඨලී චම්පික රණවකගේ සෞඛ්‍ය තත්ත්වය පිළිබඳව පරීක්ෂා කර සවිස්තර වාර්තාවක් ඉදිරිපත් කරන ලෙස කොළඹ මහාධිකරණය අද (11) දින කොළඹ ප්‍රධාන අධිකරණ වෛද්‍ය නිලධාරීවරයාට නියෝග කළා.\nඒ, රාජගිරිය ප්‍රදේශයේ සිදුවූ රිය අනතුර සම්බන්ධයෙන් වන නඩුව, මහාධිකරණ විනිසුරු දමිත් තොටවත්ත හමුවේ කැඳවූ අවස්ථාවේදියි.\nමන්ත්‍රිවරයා අද (11) අධිකරණය හමුවේ පෙනී නොසිටි අතර, ඔහුගේ නීතීඥවරයා දැනුම්දුන්නේ තම සේවාදායකයා කොළඹ පෞද්ගලික රෝහලක ප්‍රතිකාර ලබමින් සිටින බවයි.\nඊට අදාළව වෛද්‍ය වාර්තාවක්ද ඔහු විසින් ඉදිරිපත් කරනු ලැබුවා.\nකෙසේ වෙතත් මෙම ක්‍රියාව අනුමත කළ නොහැකි බව සඳහන් කළ නියෝජ්‍ය සොලිසිටර් ජනරාල් දිලීප පීරිස් විත්තිකරුගේ සෞඛ්‍ය තත්වය පිළිබඳව සවිස්තර වාර්තාවක් ඉදිරිපත් කරන ලෙස නියෝගයක් නිකුත් කරන්නැයි ඉල්ලා සිටියා.\nඑය පිලිගනිමිනුයි විනිසුරුවරයා, කොළඹ ප්‍රධාන අධිකරණ වෛද්‍ය නිලධාරීවරයාට මන්ත්‍රිවරයාගේ සෞඛ්‍ය තත්වය පරීක්ෂා කර වාර්තාවක් ඉදිරිපත් කරන ලෙසට නියෝග කළේ.",
       "URL": "https://www.hirunews.lk/293672/පාඨලීගේ-සෞඛ්‍ය-ගැන-වහාම-වාර්තාවක්-දෙන්න-අධිකරණයෙන්-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=1432"
}