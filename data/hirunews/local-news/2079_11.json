{
       "Source": "hirunews",
       "Timestamp": "Thursday, 18 March 2021 - 19:37",
       "Headline": "තම්මැන්නාව වැව් රක්ෂිතය ආසන්නයේ ඉඩම් ජාවාරමක්",
       "News Content": "කතරගම - ලුණුගම්වෙහෙර ප්‍රධාන මාර්ගයට මුහුණ ලා ඇති තම්මැන්නාව වැව් රක්ෂිතය ආශ්‍රිතව සිදු කෙරෙන ඉඩම් ජාවාරමක් සම්බන්ධයෙන් සිදුකළ චෝදනාවකට අදාළව නිලධාරීන් අද කළ නිරීක්ෂණයක් අතරතුරදී උණුසුම් තත්ත්වයක් මතුවුණා.\nකෙසේ වෙතත්, විසඳුම් ලබාදෙන බවට ලිඛිතව පොරොන්දුවක් ලබාදී අදාළ නිලධාරීන් එම ස්ථානයෙන් පිටව ගිය බවයි අප වාර්තාකරු පැවසුවේ.\nඑමෙන්ම පෞද්ගලික ඉඩම්වල ඇති වනාන්තර කොටස් පවා ඒවායේ හිමිකරුවන්ට අවශ්‍ය පරිදි හෙලිපෙහෙලි කිරීමට මෙරට නීතියෙන් ඉඩක් නොමැති බව පරිසරවේදී, නීතිඥ ආචාර්ය ජගත් ගුණවර්ධන ප්‍රකාශ කළා.\nසිංහරාජ රක්ෂිත සීමාවට අයත් හඳපාන්ඇල්ල - බෝධියතැන්න ප්‍රදේශයේ සිදුකරන ඉදිකිරීම් සම්බන්ධයෙන් පැහැදිලි කරමිනුයි ඔහු මේ බව කියා සිටියේ.\nවනඅලි ගැවසෙන භූමියක් ලෙස  ප්‍රකාශයට පත් කර ඇති එම භූමිය හරස් වන ආකාරයට  කම්බි වැටක්ද ඉදිකර ඇති අතර, ස්වභාවික ජල පහරක් හරස් කරමින් නාන තටාකයක්ද ඉදිකර ඇති බව දක්නට ලැබෙනවා.\nඑය සිංහරාජ රක්ෂිතයේ පිහිටි හඳපාන් ඇල්ලේ ජලය ගලා බසින සන්නස් දොළේ ශාඛාවක්. මෙම ජලය පහළ ගම්මාන රැසක ජනතාව පරම්පරා ගණනාවක සිට දෛනික අවශ්‍යතා සඳහා යොදා ගෙන තිබෙනවා.\nකෙසේ වෙතත්, මේ වනවිට එම දියපහර හරස්කර ජල තටාකයක් ඉදිකර ඇති බව පසුගියදා එහි සංවාරයක නිරත වූ සිංහල රාවය සංවිධානයේ සභාපති පූජ්‍ය අක්මීමන දයාරතන හිමියන් ප්‍රකාශ කළා.\nමෙරට නීතිය අනුව, ස්වභාවික ජල මාර්ගයක් පොදු දේපලක් වන අතර එවැන්නක් හරස් කර  සිදුකෙරෙන ඕනෑම ඉදිකිරීමක් නීති විරෝධී වනවා.\nකෙසේ වෙතත්, කලවාන ප්‍රාදේශිය සභාවේ සභාපති චන්දන ඉන්ද්‍රප්‍රිය පසුගියදා පැවසුවේ පෞද්ගලික ඉඩමක මෙම ඉදිකිරීම් සිදුවන බවයි.\nපෞද්ගලික ඉඩමක පවතින වනාන්තර කොටස් වූවද, ඒවායේ හිමිකරුවන්ට අභිමතය පරිදි හෙලි කිරීමට නීතියෙන් ප්‍රතිපාදන නොමැති බවයි පරිසරවේදී නීතිඥ ආචාර්ය ජගත් ගුණවර්ධන කියා සිටියේ.\nමේ අතර, පොතුවිල් - කරන්කෝව - සෙංගමුව රක්ෂිතයේ ගස් කපා දමමින් අනවසරයෙන් පවත්වාගෙන ගිය ගව ගාල් ඉවත් කිරීමට සිංහලේ අපි ජාතික සංවිධානය අද කටයුතු කළා.",
       "URL": "https://www.hirunews.lk/265794/තම්මැන්නාව-වැව්-රක්ෂිතය-ආසන්නයේ-ඉඩම්-ජාවාරමක්",
       "Category": "Local News",
       "Parent URL": "https://www.hirunews.lk/local-news.php?pageID=2079"
}