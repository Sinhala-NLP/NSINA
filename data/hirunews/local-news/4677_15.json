{
       "Source": "hirunews",
       "Timestamp": "Saturday, 04 February 2017 - 13:24",
       "Headline": "කොළඹ සුරාබදු මෙහෙයුම් ඒකකය වැටලීම් කිහිපයක",
       "News Content": "කොළඹ සුරාබදු විශේෂ මෙහෙයුම් ඒකකය ඊයේ රාත්‍රියේ සිදුකළ වැටලීම්වලදී රුපියල් ලක්ෂයකට අධික වටිනාකමකින් යුත් විදේශීය මත්පැන් තොගයක් සිය භාරයට ගෙන තිබෙනවා.\nමෙම වැටලීම් සිදුකරනු ලැබුවේ කොළඹ සහ තදාසන්න ප්‍රදේශ කිහිපයකදියි.\nබේරුවල,මොරගල්ල මුහුදු වෙරළේ පැවැත්වෙන සාදයකදී බලපත්‍ර නොමැති රට බීම අලෙවි කරන බවට ලැබුණු තොරතුරකට අනුව එය පරීක්ෂා කිරීම සඳහා සුුරාබදු විශේෂ මෙහෙයුම් ඒකකයේ නිලධාරීන් එහි ගොස් තිබෙනවා.\nඑහිදී මෙම සාදය සඳහා බලපත්‍ර නොමැතිව රට බීම අලෙවි කරමින් සිටි පුද්ගලයා සුරාබදු නිලධාරීන් සමඟ ප්‍රකාශ කර ඇත්තේ තමන් ප්‍රබල දේශපාලනඥයෙකුගේ ආධාරකරුවෙකු බැවින් වැටලීම සිදු නොකරන ලෙසටයි.\nකෙසේ වෙතත්, එය නොතැකූ සුරාබදු නිලධාරීන් අලෙවි කරමින් තිබූ විදේශීය මත්පැන් සිය භාරයට ගෙන තිබෙනවා.\nමේ අතර, තලවතුගොඩ ප්‍රදේශයේදී ද තවත් වැටලීමක් සිදුකර ඇති අතර, ඒ නියමිත කාලසීමාව ඉක්මවා මත්පැන් අලෙවි කිරීම හේතුවෙන්.\nඊට අමතරව දෙමටගොඩ ප්‍රදේශයේදී ද කොළඹ සුරාබදු විශේෂ මෙහෙයුම් ඒකකය වැටලීමක් සිදුකළා.\nමෙම සියලු වැටලීම් සිදුකරනු ලැබුවේ අද දිනයේ නිදහස් දිනය නිමිත්තෙන් සුරාසැල් වසා දමන්නේ ද යන්න පිළිබද සිදුකළ පරීක්ෂාවේදියි.",
       "URL": "https://www.hirunews.lk/153655/කොළඹ-සුරාබදු-මෙහෙයුම්-ඒකකය-වැටලීම්-කිහිපයක",
       "Category": "Local News",
       "Parent URL": "https://www.hirunews.lk/local-news.php?pageID=4677"
}