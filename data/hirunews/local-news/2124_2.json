{
       "Source": "hirunews",
       "Timestamp": "Friday, 26 February 2021 - 8:05",
       "Headline": "මානව හිමිකම් කොමසාරිස්වරියගේ නිර්දේශ ක්‍රියාත්මක කිරීමට ශ්‍රී ලංකාවෙන් සැලැස්මක් අවශ්‍යයි - අමෙරිකාවෙන් ප්‍රකාශයක්",
       "News Content": "ශ්‍රී ලංකාව පිළිබඳ එක්සත් ජාතීන්ගේ මානව හිමිකම් කොමසාරිස්වරියගේ වාර්තාවේ නිර්දේශ ක්‍රියාත්මක කිරීමේ ක්‍රමෝපාය සකසන්නැයි අමෙරිකා එක්සත් ජනපදය ලක් රජයෙන් ඉල්ලීමක් කරනවා.\nජීනිවා මානව හිමිකම් මණ්ඩලයේ 46 වන සැසිවාරයට ඊයේ එක්වෙමින් ජිනීවා නුවර අමෙරිකානු නියෝජිත ඩැනියෙල් ක්‍රොනේෆෙල්ඩ් කියා සිටියේ එවැනි ක්‍රමෝපායක් නිශ්චිත කාලසටහනකට අනුව ක්‍රියාත්මක කළ යුතු බවයි.\nශ්‍රී ලංකාව සම්බන්ධයෙන් ජගත් මානව හිමිකම් කොමසාරිස්වරිය ඉදිරිපත් කළ වාර්තාව ඊයේ ජිනීවා මානව හිමිකම් මණ්ඩලයේදී වැඩිදුරටත් සංවාදයට ලක්වුණා.\nඑහිදී වැඩිදුරටත් අදහස් දැක්වූ අමෙරිකානු නියෝජිතයා කියා සිටියේ මෙරට සුළු ජනකොටස් කොන්වීමේ තත්ත්වයන් පිළිබඳව වාර්තා මෙන්ම නිදහස් මාධ්‍ය ඇතුළු සිවිල් සමාජයේ අවකාශය සීමා වීම සම්බන්ධයෙන් තම අවධානය යොමුවන බවයි.\nයුද සමයේ විවිධ චෝදනාවන්ට ලක්වූ හමුදා නිලධාරීන් ඉහළ තනතුරුවලට පත් කිරීම ඇතුළු මෙරට වගවීම් ක්‍රියාවලියේ අඩුපාඩුකම් පිළිබඳවද අමෙරිකාවේ අවධානය යොමුවන බව පැවසූ ඔහු මෙරට පරීක්ෂණ කොමිෂන් සභාවලට වගවීමේ ක්‍රියාවලිය බලාත්මක කිරීමේ හැකියාව පැවතිය යුතු බව අවධාරණය කළා.\nඅතුරුදන්වූවන් පිළිබඳ කාර්යාලය දේශපාලන බලපෑම්වලින් තොරව ක්‍රියාත්මක විය යුතු බව ඔහු සඳහන් කළ තවත් කරුණක්. ශ්‍රී ලංකාවේ දිගුකාලීන සාමය, ආරක්ෂාව සහ සශ්‍රීකත්වය උදෙසා වගවීම, යුක්තිය සහ සංහිඳියාව ප්‍රවර්ධනය කිරීමේ අර්ථවත් වැඩපිලිවෙලක් ක්‍රියාත්මක විය යුතු බවයි අමෙරිකානු නියෝජිතයා වැඩිදුරටත් කියා සිටියේ.\nමානව හිමිකම් සැසිවාරයේදී ඉන්දියාවද ඊයේ අදහස් දැක්වූ අතර, එහිදී ඔවුන් ශ්‍රී ලංකාවේ ඒකියභාවය සහ භෞමික අඛණ්ඩතාවය සහතික වන අතරතුර දෙමළ ජනතාවගේ අයිතීන් සුරක්ෂිත කළ යුතු බව අවධාරණය කළා. ඒ සඳහා 13 වන සංශෝධනය මුළුමනින්ම ක්‍රියාත්මක කළ යුතු බවටයි ඉන්දියාව වෙනුවෙන් අදහස් දැක්වූ එක්සත් ජාතීන්ගේ ඉන්දීය නිත්‍ය නියෝජිත ඉන්ද්‍රා මානිපාණ්ඩේ කියා සිටියේ.",
       "URL": "https://www.hirunews.lk/263707/මානව-හිමිකම්-කොමසාරිස්වරියගේ-නිර්දේශ-ක්‍රියාත්මක-කිරීමට-ශ්‍රී-ලංකාවෙන්-සැලැස්මක්-අවශ්‍යයි-අමෙරිකාවෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=2124"
}