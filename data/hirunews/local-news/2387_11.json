{
       "Source": "hirunews",
       "Timestamp": "Friday, 16 October 2020 - 7:23",
       "Headline": "පොලිස් ස්ථානාධිපතිවරුන් ලෙස පෙනී සිටිමින් ඊසිකෑෂ් ක්‍රමයට මුදල් ගැරූ අයෙකු අත්අඩංගුවට",
       "News Content": "පොලිස් ස්ථානාධිපතිවරයෙකු ලෙස පෙනී සිටිමින් ව්‍යාපාරිකයින්ගෙන් ඊසිකෑෂ් ක්‍රමයට මුදල් ලබාගත් පුද්ගලයෙකු වීරකැටිය සහ හුංගම පොලිසි එක්ව සිදුකළ ඒකාබද්ධ මෙහෙයුමකදී අත්අඩංගුවට ගෙන තිබෙනවා.\nමහනුවර - අංකුඹුර ප්‍රදේශයේ පදිංචි සැකකරු කලක් තිස්සේ මෙලෙස ව්‍යාපාරිකයින්ගෙන් මුදල් ලබාගෙන ඇති බවටයි අනාවරණ වී ඇත්තේ.\nපසුගිය 05 වැනිදා වීරකැටිය පොලිස් ස්ථානාධිපතිවරයා ලෙස පෙනී සිටි ඔහු රාජකාරී කටයුත්තක් සඳහා ගමන් කරමින් සිටියදී වාහනය කාර්මික දෝෂයකට ලක්වූ බව පවසමින් එය අළුත්වැඩියා කර ගැනීම සඳහා කඩිනමින් මුදලක් ලබාදෙන ලෙස ප්‍රදේශයේ ව්‍යාපාරිකයින් කිහිප දෙනෙකුට දුරකතන ඇමතුම් ලබාදී තිබුණා.\nඒ පිළිබඳව වීරකැටිය නගරයේ ව්‍යාපාරිකයින් විසින් වීරකැටිය පොලිස් ස්ථානාධිපති, ප්‍රධාන පොලිස් පරීක්ෂක කැළුම් සංජීව දැනුවත් කිරීමෙන් පසු සිදුකළ විමර්ශනයකින් අනතුරුව සැකකරු ඊයේ දිනයේදී අත්අඩංගුවට ගනු ලැබුවා.\nසැකකරුගෙන් කළ ප්‍රශ්න කිරීම්වලදී හුංගම, මොණරාගල, රඹුක්කන, කැකිරාව, නොච්චියාගම ඇතුළු ප්‍රදේශ රැසක ව්‍යාපාරිකයින්ගෙන් එම ප්‍රදේශවල පොලිස් ස්ථානාධිපතිවරුන් ලෙස පෙනී සිටිමින් ඊසීකෑෂ් ක්‍රමයට මුදල් ලබාගෙන ඇති බව අනාවරණ වී තිබෙනවා.\n39 හැවිරිදි සැකකරු පිළිබඳව දිවයිනේ පොලිස් ස්ථාන කිහිපයකටම පැමිණිලි ලැබී තිබුණද ඔහු අත්අඩංගුවට ගැනීමට නොහැකි වී තිබුණා.\nඒ අනුව වීරකැටිය සහ හුංගම පොලිස් ස්ථානවල නිලධාරීන්ගේ මැදිහත්වීම මත සැකකරුගේ දුරකතන දත්ත වාර්තා මත මෙම වංචාව අනාවරණය කර ගැනීමට හැකි වී ඇති අතර, අත්අඩංගුවට ගත් සැකකරු අද දින වලස්මුල්ල දිසා මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/252637/පොලිස්-ස්ථානාධිපතිවරුන්-ලෙස-පෙනී-සිටිමින්-ඊසිකෑෂ්-ක්‍රමයට-මුදල්-ගැරූ-අයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2387"
}