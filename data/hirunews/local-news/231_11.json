{
       "Source": "hirunews",
       "Timestamp": "Tuesday, 27 June 2023 - 21:40",
       "Headline": "හඟුරන්කෙත පොලිස් වෙඩි තැබීමට හේතුව සැකකරුවන් අත්අඩංගුවට නොගැනීමක් (වීඩියෝ)",
       "News Content": "හඟුරන්කෙත පොලිස් ස්ථානය ඉදිරියේ කළහකාරී ලෙස හැසිරුණු පිරිසක් විසුරුවා හැරීමට පොලිසිය අහසට වෙඩි ප්‍රහාර 38ක් එල්ල කර තිබෙනවා.\nඑම ප්‍රදේශයේ 200කට අධික පිරිසක් මෙලෙස විරෝධතාවයේ නිරත වූයේ පුද්ගලයෙකුට පහර දීමේ සිද්ධියකට අදාළ සැකකරුවන් පිරිසක් මෙතෙක් අත්අඩංගුවට ගෙන නොමැති බවට චෝදනා කරමින්.\nමේ අතර, අදාළ පහර දීමෙන් පසුව ප්‍රදේශයෙන් පලා ගොස් සිටි සැකකරුවන් 8 දෙනෙකු පොලිස් අත්අඩංගුවට ගෙන තිබෙනවා.\nහඟුරන්කෙත පොලිස් වසමට අයත් දියතිලකපුර ප්‍රදේශයේ පදිංචි තරුණයෙකු කිසියම් පිරිසකගේ පහර දීමක් හේතුවෙන් තුවාල ලබා මහනුවර ජාතික රෝහලේ ප්‍රතිකාර ලබමින් සිටියදී ජීවිතක්ෂයට පත්වූයේ පසුගිය 25 වැනිදායි.\nඑම සිද්ධියට අදාළව හඟුරන්කෙත පොලිසිය විසින් කාන්තාවක අත්අඩංගුවට ගත් අතර, සැකකාරිය මේ වනවිට රක්ෂිත බන්ධනාගාර ගත කර සිටිනවා.\nකෙසේ වුවත්, ඊයේ රාත්‍රී 200කට ආසන්න පිරිසක් හඟුරන්කෙත පොලීසිය ඉදිරිපිටට පැමිණ කළහකාරී ලෙස හැසිරුණේ පහර දීමට අදාළ සෙසු සැකකරුවන් අත්අඩංගුවට ගැනීමට පොලීසියට මෙතෙක් පියවර නොගත් බවට චෝදනා කරමින්.\nවිරෝධතාවයේ නිරත පිරිස අතරින් බහුතරයක් බීමත්ව සිටි බවයි පොලිසිය සඳහන් කළේ.\nඒ අතරතුර පොලිස් ස්ථානයට ගල් මුල් ප්‍රහාරයක්ද එල්ල වී තිබෙනවා.\nකළහකාරී පිරිස පොලිස් භූමියට ඇතුළු වුවහොත් රජයේ දේපළවලට, පොලිස් ස්ථානයේ ඇති නඩු භාණ්ඩවලට, අවි ගබඩාවේ ආරක්ෂාවට හානියක් සහ රාජකාරියේ නියුතු නිලධාරීන්ගේ ජීවිතාරක්ෂාවට තර්ජනයක් සිදුවන බව පෙනී යාම හේතුවෙන් ඔවුන් පාලනය කිරීම සඳහා ස්ථානාධිපතිවරයාගේ නියෝගය මත අහසට වෙඩි ප්‍රහාර 38ක් එල්ල කිරිමට කටයුතු කර තිබුණා.\nඉන් අනතුරුව කලහකාරී පිරිස පොලිස් භූමියට ඇතුළුවීමෙන් වැළකී, හඟුරන්කෙත - මහනුවර ප්‍රධාන මාර්ගයේ පැයක පමණ කාලයක් විරෝධතාවයේ නිතර වුණා.\nසිද්ධියෙන් ජීවිත හානි හෝ තුවාලවීම් කිසිවක් සිදුව නොමැති බවයි පොලිස් මාධ්‍ය කොට්ඨාසය නිකුත් කළ නිවේදනයේ දැක්වෙන්නේ.\nමෙම කළහකාරී සිදුවීම වී ඇත්තේ, හඟුරන්කෙත, දියතිලකපුර, අක්කර 5 ප්‍රදේශයේ පදිංචිව සිටි සඳරූ සන්තුෂ් නම් 23 හැවිරිදි තරුණයෙක් කිසියම් පිරිසක් විසින් පහර දීමෙන් අනතුරුව ජීවිතක්ෂයට පත්වීමේ සිද්ධියක් මුල්කර ගනිමින්.\nමියගිය තරුණයාගේ පියාට අයත් ඉඩමක තිබූ නිවසක් ප්‍රදේශයේ කාන්තාවක් විසින් බලහත්කාරයෙන් හිමිකරගෙන තිබූ බවටයි වාර්තා වන්නේ.\nඊට එරෙහිව නීතිය හමුවට ගිය සංතුෂ්ගේ පියාට ඉඩමේ අයිතිය ලබාදීමටයි අධිකරණ නියෝග කර තිබුණේ.\nඒ අනුව පසුගිය 21 වැනිදා සංතුෂ්ගේ පියා සහ මව අදාළ නිවස අලුත්වැඩියා කටයුතු සඳහා එම ස්ථානයට ගොස් තිබුණා.\nඑහිදී නිවස බලහත්කාරයෙන් අත්කරගෙන සිටි කාන්තාව තවත් පිරිසක් සමඟ පැමිණ කළහාකාරී ලෙස හැසිරී තිබෙනවා.\nඔවුන් සංතුෂ්ගේ මවට සහ පියාට පොලු මුගුරුවලින් පහර දී නිවසට තුළට දමා වසා ගොස් ඇති අතර, 119 පොලිස් හදිසි ඇමතුම් අංශය අමතා පොලිසියේ සහය ඇතිවයි ඔවුන් පිටතට පැමිණ ඇත්තේ.\nපහරදීමෙන් සංතුෂ්ගේ පියාට දැඩි තුවාල සිදුව ඇති අතර පොලිසිය එම ස්ථානයෙන් පිටව යාමෙන් පසු යළිත් පැමිණ ඇති අදාළ පුද්ගලයින් සංතුෂ්ගේ පියාට සහ මවට මිරිස්කුඩු මිශ්‍ර වතුරවලින්ද පහර දී තිබෙනවා.\nනිවසින් පිටව යාමට නොහැකිව සිටි සංතුෂ්ගේ මව්පියන් සිය පුතුට අමතා ඇති අතර, පසුව සංතුෂ් අදාළ ස්ථානයට පැමිණීමෙන් අනතුරුව පහර දීමට සම්බන්ධ කාන්තාව ඇතුළු පිරිස කළහකාරී ලෙස හැසිරී ඇති බවටයි තොරතුරු වාර්තා වන්නේ.\nඑම අවස්ථාවේ සංතුෂ් එම ස්ථානයේ දර්ශන සිය ජංගම දුරකතනයෙන් රූගත කරමින් සිට තිබෙනවා.",
       "URL": "https://www.hirunews.lk/339297/හඟුරන්කෙත-පොලිස්-වෙඩි-තැබීමට-හේතුව-සැකකරුවන්-අත්අඩංගුවට-නොගැනීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=231"
}