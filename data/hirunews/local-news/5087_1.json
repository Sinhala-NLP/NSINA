{
       "Source": "hirunews",
       "Timestamp": "Saturday, 16 April 2016 - 8:10",
       "Headline": "වාසියක් නැත්නම් නව ව්‍යවස්ථාවට සහය නැහැ",
       "News Content": "දෙමළ ජනතාවගේ ගැටලූවලට විසඳුම් නොලැබේ නම් නව ව්‍යවස්ථාවට සහය ලබානොදෙන බව විපක්ෂ නායක ආර්.සම්බන්ධන් උතුර පළාත් සභාවේ මන්ත්‍රීවරුන්ට ප්‍රකාශ කර තිබෙනවා.\nඑම පළාත් සභාව නියෝජනය කරන එම්.කේ සිවාජිලිංගම් මන්ත්‍රීවරයා මේ බව කියා සිටියේ විපක්ෂ නායකවරයා සමග ඊයේ යාපනයේ පැවති සාකච්ඡාවෙන් අනතුරුව අදහස් දක්වමින්.\nදේශපාලන විසඳුම සහ නව ව්‍යවස්ථාව සම්බන්ධයෙන් මෙහිදී දීර්ඝ ලෙස සාකච්ඡා කර තිබෙනවා.\nඋතුර පළාත් සභාවේ මන්ත්‍රීවරුන් ප්‍රකාශ කර ඇත්තේ නව ව්‍යවස්ථාවෙන් දෙමළ ජනතාවට පැහැදිලි විසඳුමක් අවශ්‍ය කරන බවයි.\nඒ සදහා අවශ්‍ය මැදිහත්වීම් සිදුකරන ලෙස ඔවුන් විපක්ෂ නායක ආර්.සම්බන්ධන්ගෙන් ඉල්ලා තිබෙනවා.\nඑහිදී ඔහු ප්‍රකාශ කර ඇත්තේ දෙමළ ජනතාවගේ ගැටලූවලට නව ව්‍යවස්ථාවෙන් විසඳුම් ලැබෙනු ඇතැයි තමන් අපේක්ෂා කරන බවයි.\nඑවැනි වාසියක් සිදුනොවුනහොත් නව ව්‍යවස්ථාවට සහය නොදෙන බව ද විපක්ෂ නායකවරයා සදහන් කළේයැයි උතුර පළාත් සභා මන්ත්‍රී එම්.කේ සිවාජිලිංගම් කියා සිටියා.\nමේ අතර, උතුර පළාත් සභාවේ පවතින ගැටලූ සම්බන්ධයෙන් ද මන්ත්‍රීවරුන් මෙහිදී විපක්ෂ නායක ආර්. සම්බන්ධන් දැනුවත් කර තිබෙනවා.\nඒ පිළිබදව ද තමන් මහඇමති සී.වී. විග්නේෂ්වරන් සමග සාකච්ඡා කරන බවයි ඔහු ප්‍රකාශ කර ඇත්තේ.",
       "URL": "https://www.hirunews.lk/130954/වාසියක්-නැත්නම්-නව-ව්‍යවස්ථාවට-සහය-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=5087"
}