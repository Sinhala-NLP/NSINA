{
       "Source": "hirunews",
       "Timestamp": "Sunday, 20 June 2021 - 7:38",
       "Headline": "සිංහ ධේනුවගේ ශ්ලේෂ්ම පටලත් පරීක්ෂාවට - කොරෝනා ආසාදිත නම් සුරතල් සතුන් ඇසුරු කිරීමෙන් වළකින්නැයි උපදෙස්",
       "News Content": "තමන්ට කොරෝනා ආසාදනය වී ඇත්නම් සුරතල් සතුන් ඇසුරු කිරීමෙන් වළකින ලෙස සත්ත්ව නිෂ්පාදන හා සෞඛ්‍ය දෙපාර්තමේන්තුව ජනතාවට දැනුම් දෙනවා.\nමිනිසුන්ගෙන් සතුන්ට කොරෝනා වැළදී ඇති බවට සාක්ෂි පවතින නමුත් සතුන්ගෙන් කොරෝනා වෛරසය මිනිසුන්ට බෝවී ඇති බවට මෙතෙක් නිශ්චිත සාක්ෂි ලැබී නොමැති බවයි එම දෙපාර්තමේන්තුවේ අධ්‍යක්ෂ ජනරාල් වෛද්‍ය හේමාලි කොතලාවල සඳහන් කළේ.\nපසුගිය දා දෙහිවල සත්ත්ව උද්‍යානයේ තෝර් නැමති සිංහයාට කොරෝනා වැළදී ඇති බවට තහවුරු වූ අතර, සිංහ ධේනුවට කොරෝනා පරීක්ෂණයක් ඊයේ සිදුකර තිබෙනවා.\nවෛරස පරීක්ෂාව සඳහා සිංහයාගේ මලපහ උපයෝගී කර ගත් නමුත් සිංහ ධේනුවගෙන් ශ්ලේෂ්ම පටලයක් ලබා ගැනීමට පශු වෛද්‍යවරුන්ට හැකියාව ලැබුණු බව සත්ත්ව නිෂ්පාදන හා සෞඛ්‍ය දෙපාර්තමේන්තුවේ අධ්‍යක්ෂ ජනරාල්වරිය කියා සිටියා.\nමෙම සත්ත්වයාගේ පැටවුන් ද ඉදිරියේදී කොරෝනා පරීක්ෂණ සඳහා යොමු කිරීමට සැලසුම් කර තිබෙනවා.\nසිංහයා රදවා ඇති ස්ථානයට යාබදව පිහිටි කූඩුවක සිටි වඳුරෙකුගේ සාම්පල ද පේරාදෙණිය පශු වෛද්‍ය පීඨයේදී පරීක්ෂාවට ලක් කළ නමුත් තහවුරු වී ඇත්තේ එම සත්ත්වයාට කොරෝනා වැළදී නොමැති බවයි.\nකෙසේ වෙතත්, සිංහයාට කොරෝනා වැළදුණු ආකාරය තවමත් හෙළි වී නොමැති අතර, සත්ත්වයා රැක බලා ගන්නා සත්ත්වෝද්‍යාන සේවකයින්ගෙන් වෛරසය ව්‍යාප්ත වූයේ ද යන්න පිළිබදව අධ්‍යයනයක් සිදුකරන බව පේරාදෙනිය විශ්වවිද්‍යාලයේ පශු වෛද්‍ය පීඨයේ ජ්‍යෙෂ්ඨ කථිකාචාර්ය ආචාර්ය ඩිලාන් සතරසිංහ කියාසිටියා.",
       "URL": "https://www.hirunews.lk/274777/සිංහ-ධේනුවගේ-ශ්ලේෂ්ම-පටලත්-පරීක්ෂාවට-කොරෝනා-ආසාදිත-නම්-සුරතල්-සතුන්-ඇසුරු-කිරීමෙන්-වළකින්නැයි-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=1873"
}