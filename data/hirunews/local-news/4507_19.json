{
       "Source": "hirunews",
       "Timestamp": "Sunday, 21 May 2017 - 6:41",
       "Headline": "වැල්ලවත්ත ගොඩනැගිල්ලේ හිමිකරු අත්අඩංගුවට",
       "News Content": "වැල්ලවත්ත සැවෝයි සිනමාහල පිටුපස කඩාවැටුණු මහල් ගොඩනැගිල්ලේ හිමිකරු අත්අඩංගුවට ගෙන තිබෙනවා.\nඒ ඔහු පොලිසිය වෙත භාරවීමෙන් අනතුරුවයි.\nමෙම ගොඩනැගිල්ල නිසි ප්‍රමිතියකින් යුතුව ඉදිකර නොමැති බවට චෝදනා එල්ලවුණා.\nජාතික ගොඩනැගිලි පර්යේෂණ සංවිධානයද ප්‍රකාශ කළේ ගොඩනැගිල්ල ඉදිකිරීම සඳහා සිය අනුමැතිය ලබාගෙන නොමැති බවයි.\nඑමෙන්ම මහල් තුනක ගොඩනැගිල්ලක් ඉදිකරන බවට අවසර ලබාගෙන ඉදිකර තිබූ මෙම පස් මහල් ගොඩනැගිල්ල තවත් මහල් දෙකකින් ඉහළ නංවන විටයි මෙලෙස කඩාවැටීමට ලක්වුයේ.\nමේ අතර මෙම ගොඩනැගිල්ල කඩා වැටීමෙන් සුන්බුන් අතර සිරවී ඇති බවට සැකකරන මොරටුව ප්‍රදේශයේ  පදිංචි ශන්මුගම් අන්නලෙච්චමී නමැති 60 හැවිරිදි කාන්තාව සොයා අදත් මෙහෙයුම් කටයුතු සිදු කරන බව ගිනි නිවන දෙපාර්තමේන්තුව පවසනවා.\nඊයේ දිනයේ දී පොලීසිය සහ ගිනි නිවන දෙපාර්තමේන්තුව එක්ව සිදු කළ මෙහෙයුමකදී 20 හැවිරිදි තරුණයෙකුගේ සිරුරක් ද ගොඩගැනුනා.\nඅදාළ තරුණයා හැටන් - පතන ග්‍රෙගරි වතුයායේ පදිංචිව සිටි  රාමන් නිරෝෂන් වන අතර ඔහුගේ සිරුර කළුබෝවිල රෝහලේ තැන්පත් කර තිබෙනවා.\nමේ අතර, ඉදිරි මාස තුන තුළ කොළඹ නගර සභා බල ප්‍රදේශයේ අනවසර ඉදිකිරීම් ඉවත් කිරීමට පියවර ගන්නා ලෙස බස්නාහිර හා මහනගර සංවර්ධන අමාත්‍ය පාඨලී චම්පික රණවක නාගරික සංවර්ධන අධිකාරියට උපදෙස් ලබාදී තිබුණා.\nඒ වැල්ලවත්ත කඩා වැටුණු ගොඩනැගිලි පරිශ්‍රයේ නිරීක්ෂණ චාරිකාවකට එක්වීමෙන් අනතුරුවයි.\nපසුගිය 18 වනදා වැල්ලවත්තේ මෙම ගොඩනැගිල්ල කඩාවැටීමෙන් එක් පුද්ගලයෙකු ජීවිතක්ෂයට පත්ව තවත් පුද්ගලයින් 21 දෙනෙකු තුවාල ලබා රෝහල් ගත කළා.",
       "URL": "https://www.hirunews.lk/161784/වැල්ලවත්ත-ගොඩනැගිල්ලේ-හිමිකරු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4507"
}