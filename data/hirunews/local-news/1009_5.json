{
       "Source": "hirunews",
       "Timestamp": "Tuesday, 19 July 2022 - 11:38",
       "Headline": "ආසියානු කුසලාන ක්‍රිකට් තරගාවලිය ශ්‍රී ලංකාවට අහිමි වන ලකුණු",
       "News Content": "ශ්‍රී ලංකා ආර්ථිකයට දැඩි බලපෑමක් එල්ල කළ හැකි ආසියානු කුසලාන ක්‍රිකට් තරගාවලිය ශ්‍රී ලංකාවෙන් ඉවත් කර ගැනීමට සිදු විය හැකි බවට වාර්තා පළ වනවා.\nමීට හේතු වී ඇත්තේ, ආසියානු කුසලාන ක්‍රිකට් තරගාවලියේ අනුග්‍රහකයින් සහ රූපවාහිනී විකාශන හිමිකරුවන් මෙරට තුළ පවතින අවිනිශ්චිත දේශපාලනික වාතාවරණය සම්බන්ධයෙන් සෑහීමකට පත් නො වීම යි.\nයම් හෙයකින් ආසියානු කුසලාන ක්‍රිකට් තරගාවලියේ සත්කාරකත්වය ලංකාවෙන් ගිලිහී ගිය හොත් ඒ හරහා මෙරටට ලැබීමට නියමිත විදේශ විනිමය විශාල ප්‍රමාණයක් අහිමි වීමේ අවදානමක් ද පවතිනවා.\nශ්‍රී ලංකාවේ පැවැත්වෙන ආසියානු කුසලාන ක්‍රිකට් තරග තරගාවලියේ දී ඉන්දියාව සහ පාකිස්ථානය තරග වැදීමට නියමිත අතර, මෙම කණ්ඩායම් දෙකම වසර 2012න්\nපසු ව ශ්‍රී ලංකාවේ දී එකට මුණ ගැසී නැහැ.\nමෙම කණ්ඩායම් දෙක ම තරග වදින සෑම තරගයක් ම වැඩි ප්‍රේක්ෂක ආකර්ෂණයක් හිමි කර ගන්නා අතර මෙම තරගාවලිය අහිමි වීම මෙරට සංචාරක කර්මාන්තයට ද දැඩි බලපෑමක් එල්ල කරනු ඇති.\nකෙසේ වෙතත් මෙම තරගාවලිය ශ්‍රී ලංකාවේ පැවැත්වීම සම්බන්ධයෙන් මේ වන විටත් පාකිස්තාන ක්‍රිකට් පාලක මණ්ඩලය ඔවුන්ගේ සම්පූර්ණ සහයෝගය දක්වා තිබෙනවා.\nපාකිස්ථාන ක්‍රිකට් පාලක මණ්ඩල ප්‍රකාශකයකු සඳහන් කළේ, නිමා වූ ඔස්ට්‍රෙලියානු තරග සංචාරය කිසිදු බාධාවකින් තොර ව සංවිධානය කර ගැනීමට ශ්‍රී ලංකා ක්‍රිකට් ආයතනය දැක් වූ සමත්කම ආසියානු කුසලාන ක්‍රිකට් තරගාවලියට ද ඒ ලෙස ම දැක්වීමට ඉඩ පහසුකම් ඇති බවයි.\nකෙසේ වෙතත් අනුග්‍රහකයින් සහ රූපවාහිනිය විකාශන අයිතිය හිමි සමාගම් මේ සම්බන්ධයෙන් දක්වන පසුගාමී උනන්දුව හේතුවෙන් තරගාවලියේ සත්කාරකත්වය බොහෝ දුරට එක්සත් අරාබි එමිර් රාජ්‍යය වෙත රැගෙන යාමට ඉඩ තිබෙනවා.",
       "URL": "https://www.hirunews.lk/310378/ආසියානු-කුසලාන-ක්‍රිකට්-තරගාවලිය-ශ්‍රී-ලංකාවට-අහිමි-වන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=1009"
}