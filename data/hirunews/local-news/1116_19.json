{
       "Source": "hirunews",
       "Timestamp": "Sunday, 05 June 2022 - 20:09",
       "Headline": "තංගල්ලේ වෙඩි තැබීමක් - පුද්ගලයෙකු මරුට (වීඩියෝ)",
       "News Content": "තංගල්ල මොරකටිආර ප්‍රදේශයේ අද සිදුවූ වෙඩි තැබීමකින් පුද්ගලයෙකු මිය ගොස් දෙදෙනෙකු තුවාල ලබා ඇති බව පොලිස් මාධ්‍ය ප්‍රකාශක කාර්යාලය පවසනවා.\nඅද රාත්‍රී 7ට පමණ කැබ් රථයකින් ගමන් කරමින් සිටි කැබ් රථයක රියදුරාට යතුරුපැදියකින් පැමිණි දෙදෙනෙකු විසිනුයි වෙඩි තැබීම සිදුකර ඇත්තේ.\nඑහිදී රියදුරා ඇතුලු තුන්දෙනෙකු තුවාල ලබා ඇති අතර ඔවුන් තංගල්ල රෝහලට ඇතුලත් කිරීමෙන් අනතුරුව රියදුරා මරණයට පත්ව තිබෙනවා.\nමියගොස් ඇත්තේ තංගල්ල කුඩාවැල්ල ප්‍රදේශයේ පදිංචි 37 හැවිරිදි අයෙක්.\nමත්ද්‍රව්‍ය ජාවාරම්කරුවන් අතර ඇතිවූ පෞද්ගලික ආරවුලක් හේතුවෙන් මෙම ඝාතනය සිදුව ඇති බවටයි පොලිසිය විශ්වාස කරන්නේ.\nමේ අතර ඊයේ දිනයේ අහංගම සිදු වූ වෙඩි තැබීමකින්ද 27 හැවිරිදි තරුණයෙකු ජීවිතක්ෂයට පත් වුනා.\nඊයේ අහංගම ප්‍රදේශයේ සිදුවූ වෙඩි තැබීම සහ අද වෙඩි තැබීම අතර කිසියම් සම්බන්ධයක් ඇත් ද යන්න සොයා පොලිසිය පරීක්ෂණ ආරම්භ කර තිබෙනවා.\nඅද වෙඩි තැබීමෙන් මියගිය පුද්ගලයා මත්ද්‍රව්‍ය ජාවාරම්වල යෙදීමේ චෝදනා යටතේ බන්ධනාගාර ගතව සිට ඇප මත නිදහස්ව සිටින අයෙක්.\nතංගල්ල පොලිසිය මගින් පරීක්ෂණ සිදුකරන අතර වෙඩි තැබීම සිදුවූ ස්ථානයේ තිබී හිස් පතොරම් කොපු තුනක් ද සොයාගෙන තිබෙනවා.",
       "URL": "https://www.hirunews.lk/306309/තංගල්ලේ-වෙඩි-තැබීමක්-පුද්ගලයෙකු-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1116"
}