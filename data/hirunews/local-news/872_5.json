{
       "Source": "hirunews",
       "Timestamp": "Tuesday, 13 September 2022 - 11:14",
       "Headline": "ඩොලර් මිලියන 100ක් අත්‍යවශ්‍ය ඖෂධ ගැනීමට වෙන් කෙරෙයි",
       "News Content": "සෞඛ්‍ය අමාත්‍යාංශයට අත්‍යාවශ්‍ය ඖෂධ සහ වෛද්‍ය සැපයුම් මිල දී ගැනීම සඳහා වෙනත් ව්‍යාපෘතිවලට වෙන් කරන ලද ඩොලර් මිලියන 100ක මුදල් කඩිනමින් ලබාදීමට අමාත්‍ය මණ්ඩල අනුමැතිය හිමි ව තිබෙනවා.\nඒ අනුව, ආසියානු සංවර්ධන බැංකුවෙන් කොළඹ නාගරික පුනර්ජිවන ව්‍යාපෘතියට සහයවීමේ ව්‍යාපෘතිය මගින් ලැබුණු ඇමෙරිකානු ඩොලර් මිලියන 70 ක් සහ ආපදා අවම කිරීමේ පියවර මගින් නායයාම් අවදානම් අවම කිරීමේ ව්‍යාපෘතියෙන් ලැබුණු ඩොලර් මිලියන 30ක මුදල මේ සඳහා යොදා ගැනෙනු ඇති.\nමහරගම පිළිකා රෝහලේ මෙන්ම, අනෙකුත් රෝහල්වල පවතින ඖෂධ හිඟය පිළිබඳ හිරු ප්‍රවෘත්ති ඔස්සේ අප මීට පෙර කරුණු අනාවරණය කළා.\nකෙසේ වෙතත් පවතින තත්වයත් සමග ඖෂධ හදිසි මිලදී ගැනීම් සදහා ඉදිරියේ දී කටයුතු කරන බවයි රජයේ ප්‍රවෘත්ති දෙපාර්තමේන්තුවේ අද පැවති කැබිනට් තීරණ දැනුම්දීමේ මාධ්‍ය හමුවේදී වැඩබලන කැබිනට් ප්‍රකාශක අමාත්‍ය රමේෂ් පතිරණ කියා සිටියේ.\nඑසේම, ආර්ථික පුනර්ජීවනය සහ වර්ධනය පිළිබඳ ජනාධිපතිවරයාගේ ප්‍රධානත්වයෙන් අමාත්‍ය අනුකමිටුවක් පත් කිරීමට ද අමාත්‍ය මණ්ඩල අනුමැතිය හිමිව තිබෙනවා.\nඅග්‍රාමාත්‍යවරයා ඇතුළු අමාත්‍යවරුන් 5 දෙනෙකුගෙන් සමන්විත මෙම අනුකමිටුව පත් කිරීමේ අපේක්ෂාව වී ඇත්තේ වත්මන් අර්බුදකාරි ආර්ථික තත්ත්වය හමුවේ ආර්ථික පුනර්ජීවනය සහ වර්ධනය සඳහා ඉහළ ප්‍රමුඛතාවයකින් යුත් අංශ හඳුනා ගැනීමයි.\nමේ අතර, ශ්‍රී ලංකාවේ පවතින දුෂ්කර තත්ත්වයන් ප්‍රයෝජනයට ගනිමින් ඇතැම් පාර්ශව සිය අභිලාෂයන් ඉටු කර ගැනීමට දරන උත්සාහයන්ට විරෝධය පළ කරන බව චීනය ප්‍රකාශ කළා.\nඑක්සත් ජාතීන්ගේ මානව හිමිකම් කොමිසමේ 51 වන සැසිවාරයට ඉදිරිපත් කෙරුණු මෙරට මානව හිමිකම් තත්ත්වය පිළිබඳ වාර්තාවේ විවාදයට එක්වෙමින් ජිනිවාහි චීන නිත්‍ය නියෝජිත චෙන් ෂු මේ බව සඳහන් කළා.\nමෙහි දී අදහස් දැක්වූ ඉන්දීය නියෝජිත ඉන්ද්‍රා මණිපාණ්ඩේ සඳහන් කළේ දෙමළ සුළුතර ජනවාර්ගික ප්‍රශ්නයට දේශපාලන විසඳුමක් ලබානොදීම ගැන කනස්සල්ල පළ කරන බවයි.",
       "URL": "https://www.hirunews.lk/315284/ඩොලර්-මිලියන-100ක්-අත්‍යවශ්‍ය-ඖෂධ-ගැනීමට-වෙන්-කෙරෙයි",
       "Category": "Local News",
       "Parent URL": "https://www.hirunews.lk/local-news.php?pageID=872"
}