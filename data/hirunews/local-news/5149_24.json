{
       "Source": "hirunews",
       "Timestamp": "Sunday, 28 February 2016 - 11:27",
       "Headline": "Update : වීරකැටියේ වෙඩි තැබීමට පැමිණි මෝටර් රථය සොයාගැනේ",
       "News Content": "වීරකැටිය - රන්න මාර්ගයේ කිරිමැටියාන ප්‍රදේශයේදී අද උදෑසන සිදුවූ වෙඩි තැබීමට සම්බන්ධ සැකකරුවන් පැමිණි මෝටර් රථය පොලීසිය සොයාගෙන තිබෙනවා.\nබෙලිඅත්ත - අගුල්මඩුව - කොස්ගහගොඩ ප්‍රදේශයේ අතහැර දමා ගොස් තිබියදී මෙම මෝටර් රථය සොයාගෙන ඇති බවයි හිරු වාර්තාකරු සදහන් කළේ.\nවෑන් රථයකින් යමින් සිටි පිරිසකට අද උදෑසන මෙලෙස වෙඩි තබා තිබුණේ ඊට පසුපසින් පැමිණි හයිබ්‍රිඞ් වර්ගයේ මෝටර් රථයක සිටි පිරිසක්.\nවෙඩි ප්‍රහාරයෙන් වෑන් රථයේ සිටි පුද්ගලයින් තුන්දෙනෙකු සහ මාර්ගයේ ගමන් කරමින් සිටි යතුරුපැදිකරුවෙකු තුවාල ලැබුවා.\nටී - 56 ගිනි අවිවලින් සිදුකළ වෙඩි තැබීමෙන් වෑන් රථයේ සිටි පුද්ගලයින් දෙදෙනෙකු මෙන්ම යතුරුපැදියකින් ගමන් කරමින් සිටි වීරකැටිය - යක්ගස්මුල්ල ප්‍රදේශයේ පදිංචි පුද්ගලයෙකු ද තුවාල ලැබූ අතර, ඔවුන් ඇතුළත් කෙරුණේ තංගල්ල රෝහලටයි.\nඑහිදී බරපතල තත්ත්වයේ පසුවූ වෑන් රථයේ රියදුරු වන ප්‍රියන්ත රුවන් පතිරණ නමැත්තා මිය ගියා.\nඔහු 36 හැවිරිදි බෙලිඅත්ත - මහවෙලගෙදර ප්‍රදේශයේ පදිංචිකරුවෙක්.\nවෙඩි වැදීමට ලක්ව මේ වන විට තංගල්ල රෝහලේ ප්‍රතිකාර ලබන අතුල රත්නායක නැමැති පුද්ගලයා පසුගිය වසරේ ජනවාරි මස වීරකැටිය - ගුරුගොඩැල්ල ප්‍රදේශයේ දී පුද්ගලයෙකු ගිනි තබා ඝාතනය කිරීමේ සිද්ධියේ ප්‍රධාන සැකකරු වනවා.\nඑලෙස ඝාතනයට ලක්වුණේ 37 හැවිරිදි මන්ද මානසික තත්ත්වයේ පසුවූවෙක්.\nමොහු අදාළ නිවසේ තිබූ ලොරි රථයක නිදා සිටි අතර එම අවස්ථාවේ පැමිණි පුද්ගලයින් පිරිසක් රථයට ගිනි තබා පළා ගොස් තිබුණා.\nමේ සම්බන්ධයෙන් විභාග වන නඩුවට අදාළවයි අද ඔහු පොලීසිය වෙත පැමිණ තිබුණේ.\nකෙසේ වෙතත්, අද සිදුවූ මෙම වෙඩි තැබීම සඳහා යොදා ගත් මෝටර් රථය බෙලිඅත්ත - අගුල්මඩුව - කොස්ගහගොඩ ප්‍රදේශයේ අතහැර දමා ගොස් තිබියදී පොලීසිය අද පස්වරුවේ සොයා ගත්තා.\nමෙම මෝටර් රථය කඩවත ප්‍රදේශයෙන් කුලී පදනම මත ලබා ගත් එකක් බවට අනාවරණ වුණේ එහි රියදුරු පොලීසිය වෙත භාරවීමෙන් අනතුරුවයි.\nUpdate : 28, February 2016 - 16.00\n-------------------------------------------------------------------------------\nUpdate : වීරකැටියේ වෙඩි තැබීමෙන් එක් අයෙකු ජීවිතක්ෂයට\nවීරකැටිය - රන්න මාර්ගයේ නයිගල විහාරස්ථානය අසලදී අද උදෑසන සිදුවූ වෙඩි තැබීමෙන් රෝහල් ගතකළ පුද්ගලයෙකු මියගොස් තිබෙනවා.\nවීරකැටිය පොලීසිය සඳහන් කළේ වෑන් රථයේ සිටියදී වෙඩි වැදුණු පුද්ගලයෙකු මෙලෙස ජීවිතක්ෂයට පත්ව ඇති බවයි.\nවෑන් රථයෙන් ගමන් කරමින් සිටි පුද්ගලයින් පිරිසකට සුඛෝපභෝගී මෝටර් රථයකින් පැමිණි පිරිසක් අද උදෑසන මෙලෙස වෙඩි තබා තිබූ අතර, ඉන් තුන් දෙනෙකු තුවාල ලැබුවා.\nවෙඩි තැබීමෙන් අනතුරුව මෝටර් රථයෙන් පැමිණි පිරිස පළාගොස් ඇති අතර ඔවුන් අත්අඩංගුවට ගැනීම සඳහා විශේෂ මෙහෙයුමක් මේ වනවිට ක්‍රියාත්මක බවයි පොලීසිය කියා සිටියේ.\nUpdate : 28, February 2016 - 13.02\n-------------------------------------------------------------------------------\nතංගල්ල - වීරකැටිය  ප්‍රදේශයේදී සිදුවූ වෙඩි තැබීමකින් තුන්දෙනෙකු තුවාල ලබා තිබෙනවා.\nඅද පෙරවරු 10 ට පමණ වීරකැටිය රන්න මාර්ගයේ නයිගල පන්සල අසලදී මෙම වෙඩි තැබීම සිදුකර ඇති බවයි පොලීසිය ප්‍රකාශ කළේ.\nවෑන් රථයකින් ගමන් කරමින් සිටි පුද්ගලයන් දෙදෙනෙකුට සුඛෝපභෝගී මෝටර් රථයකින් පැමිණි පිරිසක් වෙඩි තබා තිබෙනවා.\nඑම වෙඩි පහරින් වෑන් රථයේ පැමිණි පුද්ගලයන් දෙදෙනා තුවාල ලබා ඇති අතර, මෝටර්  රථයෙන් පැමිණි පිරිස පලායද්දී මාර්ගයේ ගමන් කරමින් සිටි යතුරුපැදිකරුවෙකුටද වෙඩි තබා ඇති බවයි වාර්තාවන්නේ.\nතුවාලකරුවන් තිදෙනා තංගල්ල රෝහලට ඇතුළත් කර ඇති අතර ඉන් එක් අයෙකුගේ තත්ත්වය බරපතල බව සඳහන්.\nවෙඩි වැදීමෙන් තුවාල ලබා ඇත්තේ වීරකැටිය ප්‍රදේශයේම පදිංචිකරුවන් කිහිපදෙනෙකු බව පොලීසිය ප්‍රකාශ කළා.\nසිද්ධියට හේතුව නිශ්චිතව අනාවරණ වී නොමැති වුවද අපරාධ කල්ලි දෙකක් අතර පවතින ගැටුමක් ප්‍රතිඵලයක් ලෙස වෙඩි තැබීම සිදුව ඇති බවටයි සැක කෙරෙන්නේ.",
       "URL": "https://www.hirunews.lk/127331/update-වීරකැටියේ-වෙඩි-තැබීමට-පැමිණි-මෝටර්-රථය-සොයාගැනේ",
       "Category": "Local News",
       "Parent URL": "https://www.hirunews.lk/local-news.php?pageID=5149"
}