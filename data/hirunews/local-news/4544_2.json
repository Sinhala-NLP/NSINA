{
       "Source": "hirunews",
       "Timestamp": "Thursday, 27 April 2017 - 20:07",
       "Headline": "නොකළ වරදකට අත්අඩංගුවට ගෙන පොලිසිය පහරදුන් බවට තරුණයෙකුගෙන් චෝදනා",
       "News Content": "තමන් නොකළ වරදක් සම්බන්ධයෙන් අත්අඩංගුවට ගෙන ගම්පොළ පොලිසියේ නිලධාරීන් විසින් තමාට දරුණු ලෙස පහරදුන් බවට ගම්පොළ පුපුරැස්ස ප්‍රදේශයේ පුද්ගලයෙකු චෝදනා කරනවා.\nඔහු ප්‍රකාශ කළේ මේ වනවිට තමා ඇවිදීමට පවා නොහැකි තත්ත්වයකට පත්වී ඇති බවයි.\nපොලිස් මාධ්‍ය ප්‍රකාශක නියෝජ්‍ය පොලිස්පති ප්‍රියන්ත ජයකොඩි මහතා පැවසුවේ පොලිසිය පහර දුන් බවට පැමිණිල්ලක් ඇතොත් ඒ සම්බන්ධයෙන් පරීක්ෂණයක් කිරීමට සූදානම් බවයි.\nගම්පොළ පුපුරැස්ස රජතලාව සහ පන්විලතැන්න යන ප්‍රදේශවල පදිංචි දෙදෙනෙකු මෙලෙස පැහැරගෙන ගොස් ඇති බවට ඔවුන්ගේ ඥාතීන් පෙරේදා රාත්‍රියේ ගම්පොළ පොලිසියට පැමිණිලි කර තිබුණා.\nතම ඥාතීන් දෙදෙනා පැහැර ගැනීමට ආයුධ සන්නද්ධව පැමිණි පිරිස තමන් පොලිස් නිලධාරීන් බවට ප්‍රකාශ කළ බවද ඔවුන් සදහන් කර තිබෙනවා.\nඅප ඊයේ මේ සම්බන්ධයෙන් ගම්පොළ පොලිස් ස්ථානාධිපතිවරයාගෙන් කළ විමසීමකදී ඔහු පැවසුවේ කොළඹ පොලිස් මූලස්ථානයේ සංවිධානාත්මක අපරාධ නිවාරණ කොට්ඨාසය මගින් විමර්ශන කටයුත්තක් සඳහා මොවුන් දෙදෙනා රැගෙන ගොස් ඇති බවයි.\nකෙසේ වෙතත්, අද පෙරවරුවේ අදාළ පුද්ගලයා ගම්පොළ මහේස්ත්‍රාතවරිය හමුවට ඉදිරිපත් කිරීමෙන් පසු ඇප මත මුදා හැර තිබෙනවා.\nපසුව ප්‍රදේශවාසීන් අදාළ පුද්ගලයා ගම්පොළ ශික්ෂණ රෝහලට ඇතුළත් කළා.\nඅදාල පහරදීම සම්බන්ධයෙන් පහර කෑමට ලක්වූ පුද්ගලයා ගම්පොළ කොට්ඨාස භාර පොලිස් අධිකාරිවරයාට ද පැමිණිල්ලක් කර තිබෙනවා.",
       "URL": "https://www.hirunews.lk/160131/නොකළ-වරදකට-අත්අඩංගුවට-ගෙන-පොලිසිය-පහරදුන්-බවට-තරුණයෙකුගෙන්-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=4544"
}