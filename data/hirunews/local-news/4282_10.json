{
       "Source": "hirunews",
       "Timestamp": "Sunday, 08 October 2017 - 19:24",
       "Headline": "ඇතුල්කෝට්ටේ නිවාස සංකීර්ණයක ගිලා බැසීමක්",
       "News Content": "ඇතුල්කෝට්ටේ - අංගම්පිටිය පාරේ පිහිටි නිවාස සංකීර්ණයක් ගිලා බැසීමේ අවධානමකට ලක්වී ඇති බැවින් එහි වාසය කරන ජනතාවට ඉන් ඉවත් වන ලෙස ජාතික ගොඩනැගිලි පර්යේෂණ සංවිධානය දැනුම් දී තිබෙනවා.\nරුපියල් කෝටි 4කට අධික මුදලක් වැය කර මෙම නිවාස සංකීර්ණය ඉදිකර ජනතා අයිතියට පත් කර ඇත්තේ පසුගිය වසරේදියි.\n1987 වසරේ සිට මෙම භූමියේ නිවාස 12ක් තිබී ඇති අතර, කෝට්ටේ මහ නගර සභාවේ යෝජනාවක් අනුව මෙම නිවාස සංකීර්ණය තට්ටු 24කින් යුත් මහල් නිවාස සංකීර්ණයක් ලෙස ජනතා අයිතියට පත් කර තිබුණා.\nමෙම මහල් නිවාස සංකීර්ණයේ සිටින ජනතාව චෝදනා කළේ කෝට්ටේ මහනගර සභා බලධාරීන්ගේ නොසැලකිලිමත්කම හේතුවෙන් තමන්ට මෙම තත්ත්වයට මුහුණදීමට සිදුව ඇති බවයි.\nඅප මේ සම්බන්ධයෙන් කෝට්ටේ මහනගර සභාවේ හිටපු නගරාධිපති ජනක රණවකගෙන් විමසීමක් කළා. ඔහු කියා සිටියේ මේ පිළිබඳව සොයා බැලීමට කඩිනම් කරන බවයි.",
       "URL": "https://www.hirunews.lk/172933/ඇතුල්කෝට්ටේ-නිවාස-සංකීර්ණයක-ගිලා-බැසීමක්",
       "Category": "Local News",
       "Parent URL": "https://www.hirunews.lk/local-news.php?pageID=4282"
}