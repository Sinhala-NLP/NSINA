{
       "Source": "hirunews",
       "Timestamp": "Monday, 19 December 2022 - 11:58",
       "Headline": "නාවිකයින් 33 දෙනෙකු රැගත් යුද නෞකාවක් අනතුරට ලක්වෙයි - නාවිකයින් අතුරුදන්",
       "News Content": "නාවික භටයින් 33 දෙනෙකු රැගත් යාත්‍රාවක් තායිලන්ත බොක්ක ආශ්‍රිත මුහුදු තීරයේ දී අනතුරකට ලක්ව අතුරුදන් ව තිබෙනවා.\nවිදෙස් මාධ්‍ය වාර්තා කළේ ඊයේ (18) රාත්‍රියේ දී මෙම අනතුර සිදුව ඇති බවයි.\nමේ වනවිට එම නාවිකයින් 33 දෙනා අතුරුදන් වුව ද ඔවුන්ගේ කිසිදු සලකුණක සොයාගැනීමට නොහැකි වී ඇති බවයි විදෙස් මාධ්‍ය වාර්තා කළේ.\nඒ හේතුවෙන් අතුරුදන් වූවන් සොයා තායිලන්ත යුද , ගුවන් හා නාවික ආරක්ෂක අංශ මෙහෙයුම් දියත් කර තිබෙනවා.\nHTMS Sukhothai නමැති යුද නෞකාවේ ගමන් කරමින් සිටි මෙම නාවික භටයින් අනතුරට ලක්ව ඇත්තේ එම යාත්‍රාවේ එන්ජිමේ සිදු වූ දෝෂයකින් පසු සිදු වූ අනතුරකින්.\nතායිලන්ත වෙරළට සැතපුම් 20ක් පමණ දුරින් මෙම අනතුර සිදු ව තිබෙනවා.\nඅතුරුදන් වූවන් සෙවීමට හෙලිකොප්ටර් දෙකක් සහ නාවික යාත්‍රා 03ක් යොදා තිබෙන බවත් විදෙස් මාධ්‍ය වාර්තා කරනවා.\nඅනතුරට ලක් වූ මෙම යුද නෞකාව 1987 වසරේ සිට භාවිත කළ, එක්සත් ජනපදයේ නිෂ්පාදිත කෝර්වෙට් වර්ගයේ යාත්‍රාවක් බවයි නාවික හමුදා ප්‍රකාශක අද්මිරාල් Pogkrong Monthardpalin ප්‍රකාශ කළේ.",
       "URL": "https://www.hirunews.lk/323027/නාවිකයින්-33-දෙනෙකු-රැගත්-යුද-නෞකාවක්-අනතුරට-ලක්වෙයි-නාවිකයින්-අතුරුදන්",
       "Category": "Local News",
       "Parent URL": "https://www.hirunews.lk/local-news.php?pageID=657"
}