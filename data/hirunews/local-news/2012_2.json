{
       "Source": "hirunews",
       "Timestamp": "Sunday, 18 April 2021 - 19:53",
       "Headline": "යුද හමුදා සාමාජිකයින් දෙදෙනෙකු අනතුරට ලක් කර, පළා ගිය කැබ් රථයේ රියදුරු සහ සහයකයා සොයා මෙහෙයුම් (වීඩියෝ)",
       "News Content": "යුද හමුදා සාමාජිකයින් දෙදෙනෙකුට තුවාල සිදුකරමින් පලාගිය කැබ් රථයේ රියදුරු, සහකරු සහ රථයේ හිමිකරු සොයා විමර්ශනයක් ආරම්භ කර ඇති බව පොලීසිය ප්‍රකාශ කළා. මොවුන් වව්නියාව සහ ඔඩ්ඩුසුඩාන් ප්‍රදේශවල පදිංචිකරුවන් බවයි වාර්තා වන්නේ.\nඊයේ රාත්‍රියේ වව්නියාව - ඕමන්තේ මාර්ග බාධකයකදී අදාළ කැබ් රථය නතර කරන ලෙස පොලිසිය සංඥා කර ඇති අතර, එහිදී කැබ් රථය අණ නොතකා යුද හමුදා සාමාජිකයින් දෙදෙනෙකුට ද තුවාල සිදුකරමින් ධාවනය කර තිබුණා.\nපසුව කෙටි දුරක් ධාවනය කළ කැබ් රථය අතහැර දමා රියදුරු සහ එහි පැමිණි සහයකයා පලාගොස් ඇති බවයි පොලිසීය සඳහන් කළේ.\nඑම කැබ් රථයේ තිබී නීතිවිරෝධී දැව තොගයක්ද සොයාගෙන තිබුණා.\nඅනතුරෙන් තුවාල ලැබූ යුද හමුදා සාමාජිකයන් දෙදෙනා වව්නියාව රෝහලේ ප්‍රතිකාර ලබන අතර, ඉන් එක් අයෙකු දැඩි සත්කාර ඒකකයේ ප්‍රතිකාර ලබන බවයි පොලීසිය සදහන් කළේ.",
       "URL": "https://www.hirunews.lk/268812/යුද-හමුදා-සාමාජිකයින්-දෙදෙනෙකු-අනතුරට-ලක්-කර-පළා-ගිය-කැබ්-රථයේ-රියදුරු-සහ-සහයකයා-සොයා-මෙහෙයුම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2012"
}