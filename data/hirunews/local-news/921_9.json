{
       "Source": "hirunews",
       "Timestamp": "Tuesday, 23 August 2022 - 8:06",
       "Headline": "මැයි 09 වැනි දා කලහකාරී සිදුවීම්වලට තවත් පුද්ගලයින් 07 දෙනෙකු අත්අඩංගුවට",
       "News Content": "පසුගිය මැයි මස 09 වනදා පාර්ලිමේන්තු මන්ත්‍රී යූ.කේ. සුමිත් උඩුකුඹුරගේ නිවසට සහ දේපලවලට ගිනි තබා අනර්ථයක් සිදු කිරීමේ චෝදනාවට සම්බන්ධ පුද්ගලයකු ඊයේ අත්අඩංගුවට ගනු ලැබුවා.\nමොහු 22 හැවිරිදි පන්ලියද්ද ප්‍රදේශයේ පදිංචිකරුවෙක්.\nපාර්ලිමේන්තු මන්ත්‍රී ප්‍රේමනාත් සී. දොලවත්තගේ නිවසට සහ දේපලවලට පහරදීමේ සිද්ධියට 33 හැවිරිදි කඩුවෙල ප්‍රදේශයේ පදිංචි පුද්ගලයෙකු ඊයේ අත්අඩංගුවට ගත්තා.\nඑමෙන්ම පාර්ලිමේන්තු මන්ත්‍රී ජොන්ස්ටන් ප්‍රනාන්දුට අයත් ව්‍යාපාරික ආයතනයක දේපල සොරා ගැනීමේ සිද්ධියක් සම්බන්ධයෙන් ද පුද්ගලයෙකු මාවතගම ප්‍රදේශයේ දී ඊයේ අත්අඩංගුවට ගෙන තිබෙනවා.\nසැකකරු පසුගිය මැයි මස 9 වනදා එම ආයතනය බිඳ රුපියල් විසි හතර ලක්ෂයට අධික වටිනාකමකින් යුත් දේපල සොරකම් කර ඇති බවයි පොලිසිය සඳහන් කළේ.\nපසුගිය මැයි මස 09 වැනි දා අම්බලන්ගොඩ ප්‍රාදේශීය සභාවේ මන්ත්‍රීවරයකුට පහර දී තුවාල සිදු කර මුදල් පසුම්බිය කොල්ලකා මන්ත්‍රිවරයා බේරේ වැවට තල්ලු කිරීමේ සිද්ධිය සම්බන්ධයෙන් සැකකාරියක් ඊයේ අත්අඩංගුවට ගත්තා.\nඇය 26 හැවිරිදි කොල්ලුපිටිය ප්‍රදේශයේ පදිංචිකාරිනියක්.\nමැයි මස 9 වනදා ම කල්පිටිය ප්‍රාදේශීය සභාවට අයත් කැබ් රථයකට පහර දී අලාභහානි සිදු කර එහි ගමන්ගත් ප්‍රාදේශීය සභාවේ සභාපති ඇතුළු 3 දෙනෙකුට පහරදීමේ සිද්ධියට 50 හැවිරිදි පුද්ගලයෙකු හලාවත ප්‍රදේශයේ දී අත්අඩංගුවට ගෙන තිබුණා.\nබත්තරමුල්ල - පොල්දූව මංසන්ධියේ ජූනි මස 13 වන දා ඇති වූ කලහකාරී සිද්ධියට තවත් පුද්ගලයෙකු කොළඹ අපරාධ කොට්ඨාසය අත්අඩංගුවට ගත්තා.\nකොටුව දුම්රිය ස්ථානය ආසන්නයේ දී ඊයේ අත්අඩංගුවට ගත් මෙම සැකකරු බණ්ඩාරගම ප්‍රදේශයේ පදිංචි 49 හැවිරිදි අයෙක්.\nමේ අතර මැයි මස 28 සහ ජුනි මස 09 වනදා කොටුව යෝර්ක් වීදිය බැංකු මාවත ප්‍රදේශයේ උද්ඝෝෂණ 2ක් සිදු කර අධිකරණ නියෝග කඩ කිරීමේ චෝදනාව ඇතුළු තවත් චෝදනා කිහිපයක් යටතේ 35 හැවිරිදි පුද්ගලයෙකු අත්අඩංගුවට ගෙන තිබෙනවා.\nමොහු ඕපනායක ප්‍රදේශයේ පදිංචිකරුවෙක්.",
       "URL": "https://www.hirunews.lk/313483/මැයි-09-වැනි-දා-කලහකාරී-සිදුවීම්වලට-තවත්-පුද්ගලයින්-07-දෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=921"
}