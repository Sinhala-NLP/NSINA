{
       "Source": "hirunews",
       "Timestamp": "Sunday, 17 July 2022 - 13:20",
       "Headline": "සටනට එන හේතුව ඩලස් හෙළි කරයි (වීඩියෝ)",
       "News Content": "එළඹෙන 20 වන බදාදා පාර්ලිමේන්තුවේ පැවැත්වෙන නව ජනාධිපතිවරයා තෝරාගැනීමේ ඡන්ද විමසීමේදී පොදුජන පෙරමුණේ සහය වැඩබලන ජනාධිපති රනිල් වික්‍රමසිංහට ලබාදීමට තීරණය කර ඇත්තේ පක්ෂ නායකත්වය, සභාපතිවරයා සහ සියලු දිස්ත්‍රික් නායකයන්ගේ දැනුවත්භාවය මත බව එම පක්ෂ ආරංචි මාර්ග පවසනවා.\nඑම තීරණය ගනු ලැබූ හමුවට පොදුජන පෙරමුණේ සියලු දිස්ත්‍රික් නායකයන් සහභාගි වී ඇති අතර, බහුතර මතය වී ඇත්තේ මේ මොහොතේ රට පත්ව ඇති තත්වය සැළකිල්ලට ගෙන වැඩබලන ජනාධිපති රනිල් වික්‍රමසිංහට සහයෝගය ලබාදිය යුතු බවටයි.\nසහභාගි වී සිටි මන්ත්‍රීවරුන්ගෙන් කිහිපදෙනෙකු පමණක් පරස්පර මත පළ කර ඇති බව සඳහන්.\nකෙසේ වෙතත් පක්ෂයක් ලෙස පොදුජන පෙරමුණ අවසන් එකඟතාවකට පැමිණීමෙන් පසු එම තීරණය එදින නොපැමිණි මන්ත්‍රීවරුන් වෙතද ලිඛිතව සහ වට්ස්ඇප් මගින් යොමුකර තිබෙනවා.\nපොදුජන පෙරමුණේ සභාපතිවරයා එදින මෙම තීරණාත්මක හමුව නියෝජනය කර තිබුණේ නැහැ.\nඑමෙන්ම විසිවනදා පැවැත්වෙන ජනාධිපතිවරයා තෝරාගැනීමේ ඡන්ද විමසීමට අපේක්ෂකයෙකු ලෙස ඉදිරිපත්ව ඇති හිටපු අමාත්‍යවරයෙකු වන පාර්ලිමේන්තු මන්ත්‍රී ඩලස් අලහප්පෙරුම අසනීප තත්වයක් බව පවසමින් එම හමුවට සහභාගි නොවූ බව ද වාර්තාවනවා.\nශ්‍රී ලංකා පොදුජන පෙරමුණේ මහ ලේකම් නීතීඥ සාගර කාරියවසම් මීට දින දෙකකට පෙර ප්‍රකාශ කළේ සිය පක්ෂය ජනාධිපතිවරයා තෝරා ගැනීමේ ඡන්ද විමසීමේදී වැඩබලන ජනාධිපති රනිල් වික්‍රමසිංහට සහයෝගය ලබාදීමට තීරණය කර ඇති බවයි.\nපසුව ඊට ප්‍රතිචාර දැක්වූ එම පක්ෂයේ සභාපති මහාචාර්ය ජී.එල්. පීරිස් සඳහන් කළේ ලේකම්වරයාගේ ප්‍රකාශය පිළිබඳ පැහැදිළි කිරීමක් අවශ්‍ය වන බවයි.\nමේ අතර ට්ව්ටර් පණිවුඩයක් නිකුත් කරමින් ජනාධිපතිවරණ අපේක්ෂකත්වයට ඉදිරිපත්ව සිටින පාර්ලිමේන්තු මන්ත්‍රී ඩලස් අලහප්පෙරුම තරග කිරීමට හේතු පැහැදිළි කර තිබුණා.\nඔහු සඳහන් කරන්නේ ප්‍රධාන විපක්ෂය සහ අනෙකුත් පක්ෂ එකතු කොට ඉතිහාසයේ පළමු සම්මුතිවාදී ආණ්ඩුව ගොඩනැගීම අපේක්ෂාව බවයි.\nඉතිහාසය වෙළාගත් වංචනික දේශපාලන සංස්කෘතිය අවසන් කිරීමේ අරමුණ පෙරදැරිව ජනාධිපති ධුරය සඳහා ඉදිරිපත් වීමට තීරණය කළ බව ඩලස් අලහප්පෙරුම මන්ත්‍රීවරයාගේ ට්විටර් පණිවුඩයේ වැඩිදුරටත් සඳහන්.\nමේ වනවිට ජනාධිපති ධුරය සඳහා පාර්ලිමේන්තුව තුළ පැවැත්වෙන ඡන්ද විමසීමේදි කිරීමට නියමිත අපේක්ෂකයින් සංඛ්‍යාව 4 ක්.\nවැඩබලන ජනාධිපති රනිල් වික්‍රමසිංහ, විපක්ෂ නායක සජිත් ප්‍රේමදාස, පාර්ලිමේන්තු මන්ත්‍රීවරුන් වන ඩලස් අලහප්පෙරුම සහ ජාතික ජනබලවේගය නියෝජනය කරමින් එහි නායක අනුර කුමාර දිසානායක දැනට ඊට තරඟ වදින බව ප්‍රකාශ කර අවසන්.\nඅනිද්දා නාම යෝජනා කැඳවීමෙන් පසු 20 වන බදාදා පාර්ලිමේන්තුවේ ඡන්ද විමසීමකින් නව ජනාධිපතිවරයා තෝරා පත් කර ගැනීමට නියමිත අතර මෙරට ඉතිහාසයේ එලෙස ජනාධිපතිවරයෙකු තෝරාපත් කර ගන්නා දෙවන අවස්ථාව මෙයයි.\nමීට පෙර පාර්ලිමේන්තුවෙන් ජනාධිපතිවරයෙකු තෝරා ගැනුනේ 1993 වසරේදියි.\nඒ, එවක ජනාධිපති රණසිංහ ප්‍රේමදාසගේ අභාවයෙන් පසුවයි.\nඑහෙත් එහිදී ඩී.බී.විජේතුංගගේ නම පමණක් යෝජනා වූ අතර, ඔහු නිතරගයෙන් ජනාධිපතිවරයා ලෙස තේරී පත්වුණා.",
       "URL": "https://www.hirunews.lk/310198/සටනට-එන-හේතුව-ඩලස්-හෙළි-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1014"
}