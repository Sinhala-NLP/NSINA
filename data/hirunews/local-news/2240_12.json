{
       "Source": "hirunews",
       "Timestamp": "Friday, 01 January 2021 - 15:43",
       "Headline": "සූරියවැව පොළට පැමිණෙන ලොරි රථ ඉලක්ක කරගනිමින් ගංජා ජාවාරමක නිරත වූ දෙදෙනෙකු අත්අඩංගුවට",
       "News Content": "දුර පළාත්වල සිට සූරියවැව පොළට භාණ්ඩ රැගෙන යාමට එන ලොරි රථවලට කලක සිට ගංජා තොග වශයෙන් ලබාදීමේ ජාවාරමක නිරත වූ පුද්ගලයින් දෙදෙනෙකු සූරියවැව පොලිස් විශේෂ කාර්ය බළකා නිළධාරින්ට ලද තොරතුරක් මත ඊයේ (31) අත්අඩංගුවට ගෙන තිබෙනවා.\nපොලිස් විශේෂ කාර්ය බළකා නිලධාරීන් විසින් සිද්ධියට සම්බන්ධ සැකකරුගේ නිවස පරික්ෂා කිරීමකට ලක්කර ඇති අතර එහිදී එම නිවසේ වැසිකිළියේ සඟවා තිබූ වියළි ගංජා කිලෝග්‍රෑම් එක හමාරක ප්‍රමාණයක් සමඟ නිවසේ සිට ජාවාරම මෙහෙය වු 64 හැවිරිදි ආබාධිත පුද්ගලයෙකු ද අත්අඩංගුවට ගෙන ඇති බවයි වාර්තා වන්නේ.\nමෙලෙස අත්අඩංගුවට ගත් සැකකරු බෙලිඅත්ත ප්‍රදේශයේ පදිංචිකරුවෙකු වන අතර සූරියවැව, හත්පහ හන්දිය ප්‍රදේශයේ වසා දැමූ සිය ඥාතියෙකුගේ නිවසක රැදී සිටිමින් දීර්ඝ කාලයක සිට මෙම ජාවාරමේ නිරතව ඇති බවටයි තොරතුරු වාර්තා වන්නේ.\nසැකකරු තණමල්විල ප්‍රදේශයෙන් මෙම ගංජා ලබාගෙන ඇති අතර එහිදී එලෙස ලබාගන්නා ගංජා  සූරියවැව පොළට පැමිණෙන ලොරි රථවලට ලබා දී ඇති ඇති බවයි සැකකරුගෙන් කළ ප්‍රශ්න කිරීම් වලදී හෙළිවී ඇත්තේ.\nසැකකරු සමඟ මෙම ජාවාරමේ නිරත වු 25 හැවිරිදි තවත් පුද්ගලයෙකු ද වියළි ගංජා කිලෝ දෙකක් අලෙවිකිරීමට රැගෙන යමින් සිටියදී සෙවනගල, හබරුගල ප්‍රදේශයේදී අත්අඩංගුවට ගෙන තිබෙනවා.\nඔහු කුරුණැගල ප්‍රදේශයේ පදිංචි අයෙකු වන අතර වසර කිහිපයක සිට සූරියවැව ප්‍රදේශයේ  විවිධ ස්ථානවල නැවතී සිටිමින් ගංජා තැනින් තැනට රැගෙන ගොස් අලෙවි කිරීමේ ජාවාරමේ නිරත වි ඇති බවයි අනාවරණය වී ඇත්තේ.\nඅත්අඩංගුවට ගැනුණු සැකකරුවන් දෙදෙනා සූරියවැව සහ සෙවනගල පොලීසි වෙත භාරදී තිබෙනවා.",
       "URL": "https://www.hirunews.lk/258498/සූරියවැව-පොළට-පැමිණෙන-ලොරි-රථ-ඉලක්ක-කරගනිමින්-ගංජා-ජාවාරමක-නිරත-වූ-දෙදෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2240"
}