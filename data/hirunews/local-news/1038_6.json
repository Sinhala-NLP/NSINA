{
       "Source": "hirunews",
       "Timestamp": "Friday, 08 July 2022 - 11:37",
       "Headline": "බලධාරීන් ප්‍රතිචාර නොදෙන්නේ නම් සේවයෙන් ඉවත් වන බව ලංගම වෘත්තීය සමිති කියයි",
       "News Content": "ශ්‍රී ලංකා ගමනාගමන මණ්ඩලයේ (ශ්‍රී ලංගම) සේවකයින්ට සේවයට වාර්තා කිරීම සඳහා ප්‍රමාණවත් ඉන්ධන ලබා නො දුනහොත් අද (08) පෙරවරු 10.00 සිට සියලු කටයුතුවලින් ඉවත් වීමට ශ්‍රී ලංගම වෘත්තීය සමිති තීරණය කර තිබෙන බව වාර්තා වනවා.\nලංගම වෘත්තීය සමිති ප්‍රධානී නුරාජිත් සිං පැවසුවේ මහජනතාවට ප්‍රවාහන පහසුකම් සැලසීම සඳහා තම සේවකයන් අලුයම සේවයට වාර්තා කළ යුතු බවත් ඔවුන්ගෙන් බොහෝ දෙනෙක් යතුරුපැදි වැනි තමන්ගේම වාහන භාවිතා කරන බවත්, දැනට පවතින ඉන්ධන හිඟය හේතුවෙන් ඔවුන්ට සේවයට වාර්තා කිරීම අපහසු වී තිබෙන බවයි.\nතමන් මේ ප්‍රශ්නය මාස ගණනාවක සිට වගකිවයුතු බලධාරීන්ට දැනුම් දුන්නත් කවුරුත් ඇහුම්කන් දුන්නේ නැති බවත්, සැම පාන්දරක ම 4.00ට පමණ කලින් රාජකාරියට වාර්තා කිරීමේ දී තම සේවකයන්ට ප්‍රායෝගික ගැටලු ඇතිව තිබෙන බවත්, එසේ ම රාත්‍රී සේවා නිම වී සිය නිවෙස් බලා පිටවීමට බස් හෝ වෙනත් ප්‍රවාහන උපක්‍රම තමන්ට නොමැති බැවින්, තමා දැඩි අපහසුතාවන්ට පත් වන බවත් ඔහු පවසනවා.\nකෙසේ නමුත් අදාළ වෘත්තීය සංගමය පවසන්නේ, ඉන්ධන ලබා දෙන බවට ලිඛිත සහතිකයන් දෙන්නේ නම් පමණක් අදාළ වෘත්තීය ක්‍රියාමාර්ගය අත්හිටුවන බවයි.",
       "URL": "https://www.hirunews.lk/309407/බලධාරීන්-ප්‍රතිචාර-නොදෙන්නේ-නම්-සේවයෙන්-ඉවත්-වන-බව-ලංගම-වෘත්තීය-සමිති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1038"
}