{
       "Source": "hirunews",
       "Timestamp": "Thursday, 16 March 2023 - 20:47",
       "Headline": "සරසවි ඇදුරන් තවමත් වර්ජනයේ  (වීඩියෝ)",
       "News Content": "රජයේ බදු ප්‍රතිපත්තියට එරෙහිව වෘත්තීයවේදීන්ගේ වෘත්තීය සමිති එකමුතුව ආරම්භ කළ වෘත්තීය ක්‍රියාමාර්ගය අවසන් කෙරුණත්, ඒ හේතුවෙන් ඊයේ දිනයේදී මෙරට ආර්ථිකයට බලපෑම් එල්ල වුණා.\nවරාය, අධ්‍යාපන, සරසවි, සෞඛ්‍ය, බැංකු ඇතුළු ක්ෂේත්‍ර රැසක කටයුතුවලට ඉන් බලපෑම් එල්ල වූ අතර, සාමාන්‍ය ජනතාව ද එමගින් පීඩාවට පත්වුණා.\nකෙසේ වෙතත්, අනෙකුත් වෘත්තීය සමිති සිය වර්ජන ක්‍රියාමාර්ග අද අවසන් කර, සාමාන්‍ය පරිදි සිය සේවා පවත්වාගෙන ගියත්, විශ්වවිද්‍යාල ආචාර්යවරුන් අධ්‍යයන කටයුතුවලින් ඉවත්ව ආරම්භ කළ වර්ජනය තවදුරටත් අඛණ්ඩව ක්‍රියාත්මකයි.\nකොළඹ අද පැවති මාධ්‍ය හමුවකදී විශ්වවිද්‍යාල ප්‍රතිපාදන කොමිෂන් සභාවේ සභාපති, ජ්‍යෙෂ්ඨ මහාචාර්ය සම්පත් අමරතුංග ආචාර්යවරුන්ගෙන් ඉල්ලා සිටියේ හෙට සිට දරුවන්ගේ අධ්‍යයන කටයුතු ආරම්භ කිරීම සඳහා එක්වන ලෙසයි.\nකෙසේ වෙතත්, විශ්වවිද්‍යාල ආචාර්ය සමිති සමිමේලනයේ සභාපති මහාචාර්ය ශ්‍යාම් බන්නැහැක කියා සිටියේ පැනවූ බදු සඳහා සහනයක් ලැබෙන තුරු වර්ජන ක්‍රියාමාර්ගයේ නිරත වන බවයි.\nමේ අතර, වර්ජනය හේතුවෙන් සෞඛ්‍ය ක්ෂේත්‍රයට ඊයේ දිනයේදිත් බලපෑම් එල්ල වූ අතර, අද දිනයේදී කොළඹ ජාතික රෝහල ඇතුළු දිවයිනේ සියලුම රෝහල්වල කටයුතු සාමාන්‍ය පරිදි සිදු කෙරුණා.\nරජයේ වෛද්‍ය නිලධාරීන්ගේ සංගමයේ ප්‍රධාන ලේකම් වෛද්‍ය හරිත අලුත්ගේ කියා සිටියේ 21 වනදායින් පසු බදු ගැටළුව සම්බන්ධයෙන් රජය සමඟ සාකච්ඡා අරඹන බවයි.\nඅද දිනයේදී වරායේ කටයුතු ද සාමාන්‍ය පරිදි සිදු කෙරුණු අතර, පාසල්වල අධ්‍යයන කටයුතු ද සාමාන්‍ය පරිදි සිදු කෙරුණු බවයි අප වාර්තාකරුවන් සඳහන් කළේ.\nලංකා ඛනිජ තෙල් නීතිගත සංස්ථාවේ මෙහෙයුම් කටයුතුවලට ඊයේ වර්ජනයෙන් බලපෑමක් එල්ල නොවූ බවයි ලංකා ඛනිජ තෙල් නීතිගත සංස්ථාවේ සභාපති මොහොමඩ් උවයිස් කියා සිටියේ.\nවෘත්තීය සමිති 47 ක සහභාගීත්වයෙන් පිහිටුවාගෙන ඇති වෘත්තිකයන්ගේ වෘත්තීය සමිති එකමුතුව ඊයේ දිනයේ සිදුකළ වර්ජනයෙන් අනතුරුව ඉදිරි ක්‍රියාමාර්ග පිළිබඳව සාකච්ඡා කිරීම සඳහා අද කොළඹ දී රැස්වුණා.",
       "URL": "https://www.hirunews.lk/330153/සරසවි-ඇදුරන්-තවමත්-වර්ජනයේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=472"
}