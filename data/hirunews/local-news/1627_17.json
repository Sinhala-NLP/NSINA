{
       "Source": "hirunews",
       "Timestamp": "Friday, 15 October 2021 - 11:22",
       "Headline": "හයිලන්ඩ් සහ පැල්වත්ත කිරිපිටි මිලත් ඉහළට (වීඩියෝ)",
       "News Content": "හයිලන්ඩ් කිරිපිටි මිලද ඉහළ නැංවීමට මිල්කෝ සමාගම තීරණය කර තිබෙනවා.\nඑහි සභාපති  ලසන්ත වික්‍රමසිංහ හිරු ප්‍රවෘත්ති අංශයට සඳහන් කළේ ග්‍රෑම් 400 යේ හයිලන්ඩ් කිරිපිටි පැකට්ටුවක මිල අද සිට රුපියල් 470 දක්වා ඉහළ නංවා ඇති බවයි.\nඒ අනුව රුපියල් 380 ක් ව පැවති හයිලන්ඩ් ග්‍රෑම් 400 යේ පැකට්ටුවක මිල රුපියල් 90 කින් ඉහළ යනවා.\nඑමෙන්ම හයිලන්ඩ් කිරිපිටි කිලෝග්‍රෑමයේ පැකට්ටුවක මිලද රුපියල් 945 සිට රුපියල් 1,170 දක්වා රුපියල් 225 කින් ඉහළ නංවා තිබෙනවා.\nතවත් දේශීය කිරිපිටි නිෂ්පාදකයෙකු වන පැල්වත්ත සමාගමද දැනටමත් කිරිපිටි මිල ඉහළ නංවා අවසන්.\nඒ, රුපියල් 380ක්ව පැවති ග්‍රෑම් 400 යේ පැල්වත්ත කිරිපිටි පැකට්ටුවක් රුපියල් 460ක් ලෙස මිල නියම කරමින්.\nඩොලර් අර්බුදය හමුවේ ආනයනික කිරිපිටි සමාගම් පසුගිය 09 වැනි දා සිට කිරිපිටි කිලෝවක මිල රුපියල් 250කින් ඉහළ දැමුණු අතර, එහි නව මිල සටහන් වූයේ රුපියල් 1,195ක් ලෙසයි.\nග්‍රෑම් හාරසියයේ කිරිපිටි පැකට්ටුවක මිල රුපියල් 100කින් ඉහළ දැමුණු අතර, එහි නව මිල රුපියල් 480ක් ලෙස සටහන් වුණා.",
       "URL": "https://www.hirunews.lk/285055/හයිලන්ඩ්-සහ-පැල්වත්ත-කිරිපිටි-මිලත්-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1627"
}