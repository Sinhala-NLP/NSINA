{
       "Source": "hirunews",
       "Timestamp": "Saturday, 08 October 2022 - 19:47",
       "Headline": "යූරියා ටෙන්ඩරයේත් අවුලක් - සමාගම් ගැන අවසන් තීරණය පැය 48 කින්",
       "News Content": "මහකන්නයට අවශ්‍ය යූරියා පොහොර ආනයනය සඳහා කැඳවූ පළමු ටෙන්ඩරය අසාර්ථක වීමෙන් පසු කැඳවූ දෙවන ටෙන්ඩරයෙන් සමාගම් 3 ක් තෝරා ගෙන ඇති බව කෘෂිකර්ම අමාත්‍ය මහින්ද අමරවීර පවසනවා.\nලෝක බැංකු ආධාර යටතේ ඩොලර් මිලියන 110 ක පොහොර ආනයනය සඳහා පසුගිය අගෝස්තු මස 18 වනදා යූරියා පොහොර ප්‍රසම්පාදනයට ජාත්‍යන්තර තරගකාරි ප්‍රසම්පාදනය යටතේ මිල ගණන් කැඳවා තිබුණා.\nමහ කන්නයට නියමිත වේලාවට පොහොර ආනයනය කිරීම සඳහා රටෙහි පවතින ආර්ථික වාතාවරණය සහ කාලය ප්‍රමාණවත් නොවීම යන කරුණු මත ප්‍රසම්පාදන මාර්ගෝපදේශයන්හි සඳහන් කොන්දේසිවලින් බැහැරව මෙම ටෙන්ඩර් ක්‍රියාවලියේදී කටයුතු කර ඇති බවටයි වාර්තා වන්නේ.\nප්‍රසම්පාදන මාර්ගෝපදේශ අනුව ලන්සු ඉදිරිපත් කිරීමේ කාලය දින 42 ක් වුව ද මෙම ටෙන්ඩර් ක්‍රියාවලියේදී ලන්සු ඉදිරිපත් කිරීමට ලබාදී ඇත්තේ දින 13 ක් පමණයි.\nඑමෙන්ම ලන්සු වලංගු කාලය දින 189 ක් ලෙස ප්‍රසම්පාදන මාර්ගෝපදේශයන්හි සඳහන් වුව ද එම කාලය ද මෙහිදී කෙටි කර ඇති බවයි වාර්තා වන්නේ.\nතවද, ලන්සු සුරක්ෂණ ඇපකරය ද මෙම ටෙන්ඩර් ක්‍රියාවලියේදී අනුගමනය කර නොමැති බව අප කළ සොයා බැලීමකදී අනාවරණ වුණා.\nපසුගිය අගෝස්තු 31 වනදා ලන්සු විවෘත කිරීමෙන් පසු සමාගම් 5 කින් ලන්සු ඉදිරිපත් වී තිබූ අතර එහි අවම ලන්සුවක් එනම් ඇමෙරිකානු ඩොලර් 595 ක ලන්සුව ඉදිරිපත් කර තිබුණේ ෆැල්කෝ ජෙනරල් ට්‍රේදින්ග් රේ සමාගමයි.\nවැඩිම ලන්සුව එනම්, රුපියල් 1190 ක් වැලන්සි ඉන්ටර්නැෂන් පුද්ගලික සමාගම විසින් ඉදිරිපත් කර තිබුණා.\nඇග්‍රි කොමඩිටීස් ඇන්ඩ් ෆයිනෑන්ස් සමාගම ද ඇමෙරිකානු ඩොලර් 1080 ක ලන්සුවක් ඉදිරිපත් කර තිබූ අතර ෆර්ටිග්ලෝබ් ඩිස්ටි්‍රබියුෂන් සමාගම ඉදිරිපත් කර තිබුණේ ඇමෙරිකානු ඩොලර් 950 ක ලන්සුවක්.\nඅදාළ සමාගම් 5 ට අමතරව, වර්තුස් ගෲප් ඔෆ් කම්පැනීස් නමැති ආයතනය ද මේ සඳහා ඇමෙරිකානු ඩොලර් 605 ක ලන්සුවක් ඉදිරිපත් කර තිබූ අතර, ඔවුන්ගේ ලන්සුව ප්‍රමාද වී ලැබීම හේතුවෙන් මෙම ටෙන්ඩර් ක්‍රියාවලියෙන් ඉවත් කර ඇති බවයි වාර්තා වන්නේ.\nකෙසේ වෙතත්, අදාල ප්‍රසම්පාදන සඳහා ලන්සු ඉදිරිපත් කර තිබූ සමාගම්වල මිල ගණන් ලෝක වෙළඳපොලේ මිල ගණන් සමග සැසඳීමේදී ඉතා ඉහළ අගයක් ගෙන තිබුණා.\nඒ අනුව ලෝක බැංකුව එම මිල ගණන් සඳහා එකඟ වී තිබුණේ නැහැ. එම තත්ත්වය හමුවේ සියලු ලන්සුකරුවන් විසින් ඉදිරිපත් කර නොතිබූ ලේඛන කැඳවීමට ලෝක බැංකුව උපදෙස් ලබාදී ඇති අතර ඒ අනුව, අදාළ සියලු ලන්සුකරුවන්ගෙන් අවශ්‍ය ලේඛන කැඳවීමටයි පියවර ගැණුනේ.\nඑහිදී අවම මිල ගණන් ඉදිරිපත් කළ ලන්සුකරු වන ෆැල්කෝ ජෙනරාල් ට්‍රේඩින් සමාගම රසායනාගාර විශ්ලේෂණ වාර්තාව ලබාදීමට හැකියාවක් නොමැති බව දැනුම්දී තිබූ බැවින් ටෙන්ඩර් ක්‍රියාවලියෙන් එය ඉවත් කර තිබුණා.\nකෙසේ වෙතත්, මේ වනවිට පොහොර ආනයනය සඳහා සමාගම් 3 ක් තෝරා ගෙන ඇති අතර එම තෝරා ගත් සමාගම් කැබිනට් අනුමැතිය සඳහා අනිද්දා අමාත්‍ය මණ්ඩලය වෙත ඉදිරිපත් කිරීමට නියමිත බවයි කෘෂිකර්ම අමාත්‍ය මහින්ද අමරවීර සඳහන් කළේ.",
       "URL": "https://www.hirunews.lk/317381/යූරියා-ටෙන්ඩරයේත්-අවුලක්-සමාගම්-ගැන-අවසන්-තීරණය-පැය-48-කින්",
       "Category": "Local News",
       "Parent URL": "https://www.hirunews.lk/local-news.php?pageID=816"
}