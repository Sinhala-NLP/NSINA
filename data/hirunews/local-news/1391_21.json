{
       "Source": "hirunews",
       "Timestamp": "Friday, 28 January 2022 - 14:10",
       "Headline": "කුණු කන අලි ගැන කියන විමලවීර - අලි අල්ලන්න සල්ලි දීලා නෑ (වීඩියෝ)",
       "News Content": "වනඅලි ගැටලුව විසඳීම සඳහා රජයෙන් තමන්ට ප්‍රතිපාදන වෙන් කර නොමැති බව වනජීවි රැකවරණය, අලි වැට හා අඟල් ඉදිකිරීම් පිළිබඳ රාජ්‍ය අමාත්‍ය විමලවීර දිසානායක පවසනවා.\nඔහු මේ බව සඳහන් කළේ අම්පාර - පල්ලක්කාඩු ප්‍රදේශයට බැහැර කරන කසළ ආහාරයට ගැනීමෙන් මේ දක්වා අලි ඇතුන් 20කට ආසන්න සංඛ්‍යාවක් මියයෑම පිළිබඳව හිරු ප්‍රවෘත්ති අංශය කළ විමසීමකට ප්‍රතිචාර දක්වමින්.\nමේ පිළිබඳව අප ඊයේ (27) හිරු ප්‍රවෘත්ති ඔස්සේ අනාවරණයක් ද සිදුකළා.\nඅම්පාර - පල්ලක්කාඩු ප්‍රදේශයට අවධිමත් ලෙස බැහැර කරන කසළ ආහාරයට ගැනීමෙන් වනඅලි මිය යමේ ඛේදජනක තත්ත්වය පිළිබඳව මීට පෙර අප හිරු\nප්‍රවෘත්ති ඔස්සේ කිහිපවිටක්ම අවධාරණය කළද ඊට නිසි පිළිතුරක් ලබාදීමට බලධාරීන්ට හැකිව තිබුණේ නැහැ.\nමෙම මහා පාරසරික ගැටලුව සම්ඉබන්ධයෙන් සම්බන්ධයෙන් සුපිරි හොලිවුඩ් නළු ලියනාඩෝ ඩිකැප්රියෝගේ ද අවධානය යොමු වී තිබුණා.\nපරිසරවේදියෙකු ද වන ලියනාඩෝ ඩිකැප්රියෝ මිලියන 19කට අධික ග්‍රාහකයින් පිරිසක් සිටින සිය ට්විටර් ගිණුමේ ඒ පිළිබඳව පළ වූ පුවතකට ප්‍රචාරය ලබා දීමට\nකටයුතු කර තිබුණු අයුරු ද දැකිය හැකියි.\nයුරෝපා සංගමයේ මූල්‍ය ආධාර යටතේ කසල ප්‍රතිචක්‍රීයකරණ ව්‍යාපෘතියක් ලෙස ප්‍රදේශයේ අක්කර 5ක පමණ භූමි භාගයක 2008 වසරේදී මෙය ඉදිකර ඇතත් මේ දක්වා එහි කිසිදු කසල ප්‍රතිචක්‍රීකරණයක් සිදු ව නැහැ.\nකෙසේ වෙතත් එය අලි ඇතුන්ගේ බෝජනාගාරයක් බවට පත්වීම හේතුවෙන් සද්දන්තයින් 20කට ආසන්න සංඛ්‍යාවකට දිවි අහිමි වී ඇති බව අප හිරු ප්‍රවෘත්ති\nතුළින් පෙන්වා දුන්නා.\nමෙම ගැටලුව සම්බන්ධයෙන් විෂයභාර අමාත්‍යවරයා මෙන්ම අදාළ දිස්ත්‍රික්කය නියෝජනය කරන පාර්ලිමේන්තු මන්ත්‍රීවරයකු ද වන රාජ්‍ය අමාත්‍ය විමලවීර දිසානායකගෙන් අප විමසීමක් කළා.\nඅමාත්‍යවරයා විසින් ඊට ලබා දුන් පිලිතුර වූයේ, ආණ්ඩුවෙන් අලි ඇතුන් ආරක්ෂා කිරීම වෙනුවෙන් ප්‍රතිපත්ති සැකසුව ද කිසිදු මූල්‍යාධාරයක් ඒ වෙනුවෙන් තමන් හට වෙන්කර නොමැති බවයි.",
       "URL": "https://www.hirunews.lk/295455/කුණු-කන-අලි-ගැන-කියන-විමලවීර-අලි-අල්ලන්න-සල්ලි-දීලා-නෑ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1391"
}