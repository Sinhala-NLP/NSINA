{
       "Source": "hirunews",
       "Timestamp": "Wednesday, 31 May 2017 - 9:33",
       "Headline": "ව්‍යාජ මුදල් මාරුකිරීමට පැමිණි කාන්තාවක් අත්අඩංගුවට",
       "News Content": "ගනේමුල්ල, කඩවල පාරේ පිහිටි වෙළදසැලකින් ව්‍යාජ මුදල් මාරුකිරීමට පැමිණි කාන්තාවක් සම්බන්ධයෙන් ගනේමුල්ල පොලිසියට පැමිණිල්ලක් සිදුකළ ඇති බව පොලිසිය පවසනවා.\nඒ අනුව සැකකාර කාන්තාවක් අත්අඩංගුවට ගෙන ඇති බවයි වාර්තා වන්නේ.\nඇයගෙන් කළ ප්‍රශ්න කිරීම් වලදී අදාල ව්‍යාජ මුදල් මුද්‍රණාලය පිළිබදව තොරතුරු අනාවරණය කරගෙන තිබෙනවා.\nඒ අනුව ඊයේ සිදුකළ මෙහෙයුමකදී රාගම, වැලිපිල්ලාව ප්‍රදේශයේ පවත්වාගෙන ගිය අදාල ව්‍යාජ මුදල් මුද්‍රණාලය වටලා පුද්ගලයෙක් අත්අඩංගුවට ගෙන ඇති බවයි වාර්තා වන්නේ.\nඅත්අඩංගුවට පත් සැකකාරිය සතුව තිබී ව්‍යාජ රුපියල් පන්දහසේ මුදල් නෝට්ටු 25ක් සොයාගෙන ඇති අතර මුද්‍රණාලයේ තිබී ව්‍යාජ රුපියල් පන්දහසේ නෝට්ටුවක් සහ මුද්‍රණ උපකරණ සොයාගෙන ඇති බව සදහන්.\nපොලිසිය විසින් මෙලෙස අත්අඩංගුවට ගෙන ඇත්තේ 22 වන වියේ පසුවන තරුණියක් සහ 29 වන වියේ පසුවන පුද්ගලයෙකු බවටයි වාර්තා වන්නේ.\nඡායාරූපාගාරයක් පවත්වාගෙන යන මුවාවෙන් ව්‍යාජ  මුදල් නෝට්ටු  මුද්‍රණාලය පවත්වාගෙන ගොස් ඇති අතර සැකකරුවන් අද දින ගම්පහ මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/162505/ව්‍යාජ-මුදල්-මාරුකිරීමට-පැමිණි-කාන්තාවක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4491"
}