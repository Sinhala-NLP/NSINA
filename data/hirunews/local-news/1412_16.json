{
       "Source": "hirunews",
       "Timestamp": "Thursday, 20 January 2022 - 12:55",
       "Headline": "මුරුත්තෙට්ටුවේ හිමි ඉව අල්ලන මත්තෙගොඩ බෝධිය (වීඩියෝ)",
       "News Content": "හතළිස් වසරක බෞද්ධ සමිතියක් මගින් පාලනය වූ මත්තේගොඩ බෞද්ධ මන්දිරය සුළු පිරිසකගෙ වුවමනාවට මුරුත්තෙට්ටුවේ ආනන්ද හිමියන්ට පැවරීමට ගෙන ඇති තීරණයට එරෙහිව ප්‍රදේශයේ මහා සංඝරත්නය හා ජනතාව එක්ව අද (20) දහවල් උද්ඝෝෂණයක් සංවිධානය කර තිබුණා.\nවසර හතළිහක් පුරා බෞද්ධ සමිතියක් මගින් පාලනය කිරීමට හැකි නම් ඉදිරියටත් බෞද්ධ සමිතිය මගින් ම පාලනය කිරීමට අවස්ථාව සලසා දෙන ලෙස ඉල්ලමිනුයි, විරෝධතාකරුවන් උද්ඝෝෂණයේ නිරත වූයේ.\nමෙම ස්ථානයේ පැවති සෑම ආගමික කටයුත්තකට ම අවට විහාරස්ථානවල මහා සංඝරත්නයේ අවවාද, අනුශාසනා අනුව පවත්වාගෙන ආ අතර ඉදිරියටත් එලෙසම කටයුතු කරගෙන යෑමට ඉඩ සලසා දෙන ලෙසටත් ප්‍රදේශයේ මහා සංඝරත්නය ඉල්ලා සිටිනවා.\nතව ද ගමකින් ගමකට පැමිණ බෞද්ධ ස්ථානයක් භාර ගැනීමේ දී මුරුත්තෙට්ටුවේ ආනන්ද හිමියන් ශාසනික සම්ප්‍රදාය කඩ කර ඇති බවටයි ප්‍රදේශයේ මහා සංඝරත්නය චෝදනා කරන්නේ.\nමෙම ස්ථානය පාලනය කරන බෞද්ධ සංගමය වාර්ෂිකව නිලවරණයකින් පත්විය යුතු වුවත්, වසර හතරක් පුරා නිලවරණය නො පවත්වා වත්මන් නිලධාරීන් නීති විරෝධී ලෙස කටයුතු කරගෙන යන බවත්, ඊට එරෙහිව මේ වන විට අධිකරණ ක්‍රියාමාර්ගයක් ද ගෙන ඇති බවත් උද්ඝෝෂකයින් වැඩිදුරටත් සඳහන් කළා.\nඑවන් තත්ත්වයක් මත නීතිවිරෝධී නිලධාරි මණ්ඩලයක් විසින් ගෙන ඇති මෙම තීරණය වහා හකුළා ගන්නා ලෙස උද්ඝෝෂකයන් අදාළ පාර්ශ්ව වෙත අවධාරණය කරනු ලබනවා.",
       "URL": "https://www.hirunews.lk/294557/මුරුත්තෙට්ටුවේ-හිමි-ඉව-අල්ලන-මත්තෙගොඩ-බෝධිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1412"
}