{
       "Source": "hirunews",
       "Timestamp": "Thursday, 26 November 2020 - 12:50",
       "Headline": "අභාවයට යන සාර්නියා රෝහල (වීඩියෝ)",
       "News Content": "මේ වසර 100ක් පමණ පැරණි ඉතිහාසයකට උරුමකම් කියන බදුල්ල කන්දේගෙදර සාර්නියා වතු රෝහලයි.\nමේ දක්වා කාලය තුළ දහස් ගණනක වතු ජීවිතවල නිරෝගී සම්පත රැක ගැනීමට මෙම රෝහලින් ඉටු වී ඇත්තේ සුළුපටු  මෙහෙයක් නොවේ.\nකෙසේ වුවත් පැරණි බව හේතුවෙන් මෙන්ම නිසි නඩත්තුවක් නොමැතිකමින් මේ වනවිට රෝහල් පරිශ්‍රය විනාශ මුඛයකට පත් වෙමින් ඇති බවට ප්‍රදේශවාසීන් චෝදනා කරනවා.\nරෝහල් පරිශ්‍රෙය් එක් කොටසක ගොඩනැගිලි භාවිතයට නොගැනීම හේතුවෙන් අභාවයට පත්වෙමින් ඇති ආකාරයයි මේ.\nවතු රෝහල් රජයට පවරා ගැනීම යටතේ මෙම රෝහලද රජයට පවරා ගැණෙන අතර ඉන් පසුව නේවාසික වාට්ටු , ප්‍රසූතිකාගාර ඇතුළු අංග රැසක් කිසිදු ප්‍රයෝජනයකට නොගෙන අතහැර දමා තිබෙනවා.\nදොර ජනෙල් ආදිය වේයන් නිසා දිරාපත්ව ඇති අතර භාණ්ඩ හා උපකරණ රැසක්ද කැඩීබිඳී ගොස් ඇත්තේ මහජන මුදල් විනාශ කරමින්.\nරෝහලේ නේවාසික වෛද්‍යවරයෙකු  නොමැතිවීමෙන් ප්‍රදේශවාසීන් තවත් පීඩාවට පත්ව ඇත්තේ හදිසි රෝගී තත්ත්වයකදී ප්‍රතිකාර ලබා ගැනීමට දැඩි දුෂ්කරතා විඳීමට සිදුවීම හේතුවෙන්.\nජනතාව බලධාරීන්ගෙන් ඉල්ලා සිටින්නේ තමන්ටද සහනයක් සළසා අභාවයට යමින් පවතින සිය රෝහල හැකි ඉක්මනින් ප්‍රතිසංස්කරණය කරදෙන ලෙසයි.\nඅවම පහසුකම් යටතේ ජීවත් වෙමින් ආර්ථිකයට ශ්‍රම දායකත්වයක් සපයන සාර්නියා වතු ජනතාවගේ සෞඛ්‍යාරක්ෂාව වෙනුවෙන් බලධාරීන් නිසි වැඩපිළිවෙලක් අනුගමනය කරන තෙක් රතු මිනිත්තුව අවධානයෙන්.",
       "URL": "https://www.hirunews.lk/255635/අභාවයට-යන-සාර්නියා-රෝහල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2311"
}