{
       "Source": "hirunews",
       "Timestamp": "Thursday, 05 May 2022 - 13:16",
       "Headline": "රංජිත් සියඹලාපිටිය නැවතත් නියෝජ්‍ය කතානායක ධුරයට (වීඩියෝ)",
       "News Content": "පාර්ලිමේන්තු මන්ත්‍රී රංජිත් සියඹලාපිටිය ඉල්ලා අස්වීමෙන් පුරප්පාඩු වූ නියෝජ්‍ය කතානායක ධුරයට යළිත් වරක් ඔහුම තේරී පත්වුණා.\nඒ, නියෝජ්‍ය කතානායක ධූරය සඳහා පාර්ලිමේන්තුවේ අද පැවති රහස් ඡන්ද විමසීමෙන් අනතුරුවයි.\nමේ සඳහා ඡන්ද විමසීමක් පැවැත්වුණේ නිදහස් පක්ෂයෙන් නියෝජ්‍ය කතානායක ධූරය සඳහා හිටපු නියෝජ්‍ය කතානායක රංජිත් සියඹලාපිටියගේ නම සහ සමගි ජන බලවේගයෙන් පාර්ලිමේන්තු මන්ත්‍රී ඉමිතියාස් බාකිර් මාකර්ගේ නම යෝජනා කිරීමත් සමඟයි.\nරංජිත් සියඹලාපිටියට ආණ්ඩු පක්ෂයේ සහය හිමිවන බව අමාත්‍ය මහාචාර්ය ජී.එල්.පීරිස් ප්‍රකාශ කළා.\nඅනතුරුව පැවති ඡන්ද විමසීමේ ප්‍රතිඵල කතානායකවරයා විසින් සභාවට දැනුම් දෙනු ලැබුවා.\nඑහිදී රංජිත් සියඹලාපිටිය මන්ත්‍රීවරයාට ඡන්ද 148 ක් හිමිවූ අතර ඉමිතියාස් බාකිර් මාකර් මන්ත්‍රීවරයාට හිමිවූයේ ඡන්ද 65 ක් පමණයි.\nඒ අනුව වැඩි ඡන්ද 83 කින් රංජිත් සියඹලාපිටිය මන්ත්‍රීවරයා නියෝජ්‍ය කතානායක ධුරයට යළි තේරී පත් වුණා.\nකතානායක මහින්ද යාපා අබේවර්ධන ඡන්ද විමසීමේ ප්‍රතිඵල පාර්ලිමේන්තුවට දැනුම් දෙමින් කියා සිටියේ ඡන්ද 3 ක් ප්‍රතික්ෂේප වී ඇති බවයි.\nජන්ද විමසීම සිදු කරන අවස්ථාවේ පාර්ලිමේන්තු මන්ත්‍රීවරුන් වන විමල් වීරවංශ, ඩබ්ලිව්.ඩී.ජේ. සෙනවිරත්න, උද්දික ප්‍රේමරත්න, මයන්ත දිසානායක, ඉම්රාන් මහරුෆ්, ආර්.සම්බන්ධන්, විනෝ නෝහරාදලිංගම් සහ සී.වී. විග්නේෂ්වරන් පාර්ලිමේන්තුවට පැමිණ සිටියේ නැහැ.\nරට තුළ පවතින වත්මන් අර්බුදයට අද දිනයේදීත් පාර්ලිමේන්තුව තුළින් සාධනීය විසඳුමක් නොලැබුණු අතර, නියෝජ්‍ය කතානායක ධුරය සහ විශ්වාසභංග යෝජනා සම්බන්ධයෙන් මෙහිදී සාකච්ඡාවට ලක් කෙරුණා.",
       "URL": "https://www.hirunews.lk/303556/රංජිත්-සියඹලාපිටිය-නැවතත්-නියෝජ්‍ය-කතානායක-ධුරයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1191"
}