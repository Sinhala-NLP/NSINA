{
       "Source": "hirunews",
       "Timestamp": "Thursday, 13 July 2023 - 15:11",
       "Headline": "රට ගොඩනැඟීමට නම් මූල්‍ය විනයක් අත්‍යාවශ්‍යයි - ජනපති අවධාරණය කරයි",
       "News Content": "රට ගොඩනැඟීමට නම් මූල්‍ය විනයක් අත්‍යාවශ්‍ය බවත්, රාජ්‍ය වියදම් පාලනයට මෙන්ම රාජ්‍ය ආදායම් උත්පාදනයට විධිමත් ක්‍රමවේද කඩිනමින් හඳුන්වා දෙන බවත් ජනාධිපති රනිල් වික්‍රමසිංහ අවධාරණය කරනවා.\nරජය වැය කරන සැම රුපියලකටම උපරිම වටිනාකමක් ලබා ගත යුතු නමුත් බොහෝ විට එය රාජ්‍ය වියදම් ක්‍රියාවලිය තුළ සිදු නොවන බව පෙන්වා දුන් ජනාධිපතිවරයා රාජ්‍ය ආදායම් අමතක කිරීම පමණක් නොව කිසිදු ප්‍රතිලාභයක් නොමැති කටයුතු සඳහා රාජ්‍ය මුදල් සීමාවකින් තොරව වැය කිරීම ද මෙරට ආර්ථික අර්බුදයට හේතු වූ බව කියා සිටියා.\nඑසේම, පසුගිය වසර දෙක, තුන තුළ මේ පිළිබඳ පාර්ලිමේන්තුව තුළ සංවාදයක් සිදු නොවීම අද රටේ මතුව ඇති මූල්‍ය ගැටලුවලට ප්‍රධාන හේතුවක් බව පෙන්වා දුන් ජනාධිපති රනිල් වික්‍රමසිංහ ආදායම් බදු මෙන්ම රාජ්‍ය මුල්‍ය තත්ත්වය පිළිබඳ සොයා බැලීමට මේ වන විට පාර්ලිමේන්තුව තුළ කමිටු ගණනාවක් පත් කර තිබෙන බව ද පැවසුවා.\nජනාධිපති රනිල් වික්‍රමසිංහ මේ බව සඳහන් කර සිටියේ රාජ්‍ය නව ආදායම් මාර්ග උත්පාදනය සඳහා උපාය මාර්ග සෙවීමට මුදල්, ආර්ථික ස්ථායීකරණ හා ජාතික ප්‍රතිපත්ති පිළිබඳ රාජ්‍ය අමාත්‍ය රංජිත් සියඹලාපිටියගේ ප්‍රධානත්වයෙන් පත් කළ කමිටුවේ වාර්තාව ඊයේ (12) ජනාධිපති කාර්යාලයේ දී භාරදුන් අවස්ථාවේදී.\nඑම වාර්තාව රාජ්‍ය අමාත්‍ය රංජිත් සියඹලාපිටිය විසින් ජනාධිපතිවරයා වෙත පිළිගන්වනු ලැබුවා.\nදේශීය ආදායම් දෙපාර්තමේන්තුව, ශ්‍රී ලංකා රේගුව සහ සුරාබදු දෙපාර්තමේන්තුව යන ආයතනවල ආදායම් ඉලක්ක සපුරා ගැනීම සඳහා විධිමත් පරිසරයක් නිර්මාණය කිරීම, රාජ්‍ය ආදායම් ඉහළ නංවා ගැනීම සඳහා නව ක්‍රමවේද හඳුන්වා දීම සහ ඒ සඳහා ඩිජිටල් ආර්ථීක පසුබිමක් සකස් කිරීමට අදාළ යෝජනා මෙම වාර්තාවට ඇතුළත්.\nමෙම යෝජනා කවදුරටක් සාකච්ඡාවට බඳුන් කර ක්‍රම සහ විධි පිළිබඳ පාර්ලිමේන්තු කාරක සහාවට ඉදිරිපත් කිරීමට කටයුතු කරන ලෙස ජනාධිපති රනිල් චිත්‍රමසිංහ රාජ්‍ය අමාත්‍යවරයාට උපදෙස් දුන්නා.\nඑසේම මෙම යෝජනා ක්‍රියාත්මක කිරීමේදී උපරීමයෙන් විජිටල් තාක්ෂණය යොදා ගැනීමේ වැදගත්කම පෙන්වා දුන් ජනාධිපතිවරයා පුළුල් මාධ්‍ය ප්‍රචාරණයක් මඟින් මේ පිළිබඳ ජනතාව විධිමත් ලෙස දැනුවත් කිරීමේ අවශ්‍යතාව ද පැහැදිලි කළා.\nනව බදු හඳුන්වා දීම, බදු ප්‍රතිශත ඉහළ නැංවීම යන සීමාවන්වල උපරිමයට ළඟා වී ඇති බව ප්‍රකාශ කළ ජනාධිපතිවරයා ඒ පිළිබඳ දැන් අවධානය යොමු කර ඇති බවත් පැවසුවා.\nඑමෙන්ම තරගකාරිතව සහ විනිවිදභාවයෙන් රජයේ ආදායම් ඉහළ නංවා ගැනීම පිළිබඳ විශේෂ අවධානයක් යොමු කර ඇති බවත් ඒ පිළිබඳ සෑම පාර්ශ්වයක් සමඟම දිගින් දිගටම සාකච්ඡා කිරීමෙන් බොහෝ කාලයක් ආන්දෝලනයට ලක්ව තිබූ කරුණු සාධාරණ තැනකට ගෙන ඒමට හැකි වූ බවත් ජනාධිපතිවරයා වැඩිදුරටත් සඳහන් කළා.",
       "URL": "https://www.hirunews.lk/341081/රට-ගොඩනැඟීමට-නම්-මූල්‍ය-විනයක්-අත්‍යාවශ්‍යයි-ජනපති-අවධාරණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=187"
}