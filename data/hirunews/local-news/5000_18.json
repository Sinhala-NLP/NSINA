{
       "Source": "hirunews",
       "Timestamp": "Saturday, 18 June 2016 - 19:22",
       "Headline": "දොරෙයිඅප්පා ක්‍රීඩාංගණය ජනතා අයිතියට",
       "News Content": "අන්තවාදී පිරිස් වැරදි විග්‍රහයන් සිදුකළ ද ඉන්දු - ශ්‍රී ලංකා සබදතා කිසිදු අයුරකින් පළුදු වී නොමැති බව ජනාධිපති මෛත්‍රීපාල සිරිසේන පවසනවා.\nජනාධිපතිවරයා මේ බව සදහන් කළේ ඉන්දීය රජයේ ආධාර මත සංවර්ධනය කළ යාපනය, ඇල්ෆ‍්‍රඩ් දුරෙයිඅප්පා ක්‍රීඩා සංකීර්ණය විවෘත කිරීමේ අවස්ථාවට අද (18) පෙරවරුවේ එක්වෙමින්.\nමෙම ක්‍රීඩා සංකීර්ණය උතුරේ දරුවන්ට පවරා දීමට හැකිවීම ඉන්දු - ශ්‍රී ලංකා සබඳතා තවදුරටත් ශක්තිමත් කිරීමක් බව ජනාධිපති මෛත්‍රීපාල සිරිසේන වැඩිදුරටත් ප්‍රකාශ කළා.\nඉන්දීය අග්‍රාමාත්‍ය නරේන්ද්‍ර මෝදි ද ඇල්ෆ‍්‍රඞ් දොරේඅප්පා ක්‍රීඩාංගනය විවෘත කිරීමේ මෙම අවස්ථාවට චන්ද්‍රිකා  තාක්ෂණය ඔස්සේ එක්වුණා.\nඑහිදී ඉන්දීය අග්‍රාමාත්‍යවරයා ප්‍රකාශ කළේ ඉන්දීය රජය සැමදා ශ්‍රී ලංකාව සමග සහෝදරත්වයෙන් අත්වැල් බැදගෙන සිටින බවයි.\nශ්‍රී ලංකාවේ සියලූ ජනකොටස් අතර සාමය සහ සංහිදියාව ගොඩනැගෙනු දැකීම ඉන්දීය රජයේ අපේක්ෂාව බව ද ඉන්දීය අග්‍රාමාත්‍ය නරේන්ද්‍ර මෝදි වැඩිදුරටත් සදහන් කළා.\nජාත්‍යන්තර යෝගා දිනය වෙනුවෙන් ක්‍රීඩා අමාත්‍යාංශය විසින් සංවිධානය කළ විශේෂ වැඩසටහනක් ද මෙහිදී පැවැත්වුණා.\nපාසල් දරුවන් 5000 කගේ සහභාගිත්වයෙන් පැවති එම වැඩසටහනට සමගාමීව ඉන්දියාවේ නවදිල්ලි නුවර පාසල් සිසුන් 11,000 කගේ සහභාගිත්වයෙන් පැවති වැඩසටහන ද මෙහිදී චන්ද්‍රිකා තාක්ෂණය ඔස්සේ සම්බන්ධ කිරීම විශේෂත්වයක්.\nරුපියල් මිලියන 145 ක් වැය කරමින් ඉන්දීය රජයේ අනුග්‍රහයෙන් යාපනය දොරේඅප්පා ක්‍රීඩාංගනය සංවර්ධනය කර ඇති අතර අද එය විවෘත කිරීමේ අවස්ථාවට උතුරු පළාත් ප්‍රධාන අමාත්‍ය සී.වී.විග්නේෂ්වරන් ඇතුලූ මැතිඇමතිවරුන් පිරිසක් එක්ව සිටියා.",
       "URL": "https://www.hirunews.lk/135893/දොරෙයිඅප්පා-ක්‍රීඩාංගණය-ජනතා-අයිතියට",
       "Category": "Local News",
       "Parent URL": "https://www.hirunews.lk/local-news.php?pageID=5000"
}