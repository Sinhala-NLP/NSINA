{
       "Source": "hirunews",
       "Timestamp": "Tuesday, 19 April 2022 - 7:16",
       "Headline": "කඩිනම් සහ වේගවත් මූල්‍ය සම්පාදනයක් ශ්‍රී ලංකාවට ලබාදීම ගැන සලකා බලන බව IMF කියයි (වීඩියෝ)",
       "News Content": "ජාත්‍යන්තර මූල්‍ය අරමුදලේ කළමනාකාර අධ්‍යක්ෂ ක්‍රිස්ටර්ලිනා ජෝර්ජිවා (Kristalina Georgieva) හා මුදල් අමාත්‍ය ජනාධිපති නීතිඥ අලි සබ්‍රි අතර හමුවක් ඊයේ (18) පැවැත්වුණා.\nඒ අමරිකාවේ වොෂින්ටන් ඩී.සී අයි.එම්.එෆ්.මූලස්ථාන පරිශ්‍රයේ දී යි.\nශ්‍රී ලංකාව තුළ පවතින දැඩි ආර්ථික අර්බුදය සමනය කිරීම සඳහා මුදල් අමාත්‍යවරයා විසින් දැනටමත් ගෙන ඇති පියවර ජාත්‍යන්තර මූල්‍ය අරමුදලේ සාකච්ඡාවට හා ඇගයීමට ලක් වුණා.\nඑමෙන්ම ශ්‍රී ලංකා ආර්ථිකය නඟා සිටුවීමට අයි.එම්.එෆ්. වෙතින් ලැබෙන සහාය පිළිබඳ සඳහන් කර සිටි එහි කළමනාකාර අධ්‍යක්ෂවරිය පැවසුවේ ශ්‍රී ලංකාවට සහාය අඛණ්ඩව ලබාදීමට එකඟතාවක් ඇති බවයි.\nමෙහිදී මුදල් අමාත්‍යවරයා විසින් කඩිනම් මූල්‍ය සහායක් (RFI) සඳහා ඉල්ලීමක් සිදු කරන ලද අතර, ඒ සඳහා ඇප පාර්ශ්වයන් වශයෙන් ශ්‍රී ලංකාව වෙනුවෙන් ඉන්දීය රජය පෙනී සිටින බවයි මුදල් අමාත්‍යවරයා පැවසුවේ.\nකෙසේවෙතත්, RFI නිකුත් කිරීම මූල්‍ය සම්පාදනය ක්‍රියාවලියේ සම්මත තත්ත්වයෙන් බැහැර වුව ද එය සලකා බලන බවයි ජාත්‍යන්තර මූල්‍ය අරමුදල ප්‍රකාශ කළේ.\nඑමෙන්ම ශ්‍රී ලංකාව සඳහා වන විස්තීර්ණ අරමුදල් පහසුකම (EFF) සම්බන්ධයෙන් ද සාකච්ඡා සිදු කෙරුණු අතර, එහිදී අවධාරණය කෙරුණේ, ශ්‍රී ලංකාවේ තිරසාර විසඳුමක් සාක්ෂාත් කර ගැනීම සඳහා අයි.එම්.එෆ්.වෙතින් සහාය ලැබෙන ආකාරය ධනාත්මක පසුබිමක තිබෙන බවයි.\nමේ අතර ජාත්‍යන්තර මූල්‍ය අරමුදලේ වසන්ත සැසි වාරය සඳහා සහභාගිවීමට වොෂින්ටනය බලා ගොස් සිටින ඉන්දීය මුදල් ඇමතිනී නිර්මලා සීතාරාමන් සහ මුදල් අමාත්‍ය අලි සබ්රි අතර හමුවක් ඊයේ සිදු වී තිබෙනවා.\nජාත්‍යන්තර මූල්‍ය අරමුදලේ මූලස්ථානයේ පැවති මෙම සාකච්ඡාවේ දී ඉන්දීය මුදල් අමාත්‍යවරිය සදහන් කර ඇත්තේ ශ්‍රී ලංකාවේ ආර්ථිකය ඉදිරියට ගෙන යාම සඳහා ඉන්දියාවේ පූර්ණ සහාය ලබාදෙන බවයි.\nමෙරට ආර්ථිකය සංවර්ධනය උදෙසා ඉන්දියාවේ කැපවීම සහතික කළ ඇය ශ්‍රී ලංකාව සහ ඉන්දියාව අතර පවතින සමීප සබදතාව සිහිපත් කර තිබෙනවා.\nජාත්‍යන්තර මූල්‍ය අරමුදලේ දිගු කළ අරමුදල් පහසුකම යටතේ ණය මුදලක් ලබා ගැනීමේ ක්‍රියාවලිය කඩිනම් කිරීම සදහා පැවැත්වෙන සාකච්ඡාවල දී ඉන්දියාවේ පූර්ණ සහාය ලබාදීමට ද ඉන්දීය මුදල් අමාත්‍යවරිය ප්‍රතිඥාවක් ලබා දී ඇති බව සඳහන්.",
       "URL": "https://www.hirunews.lk/302253/කඩිනම්-සහ-වේගවත්-මූල්‍ය-සම්පාදනයක්-ශ්‍රී-ලංකාවට-ලබාදීම-ගැන-සලකා-බලන-බව-imf-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1223"
}