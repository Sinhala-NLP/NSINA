{
       "Source": "hirunews",
       "Timestamp": "Wednesday, 08 July 2020 - 13:31",
       "Headline": "මත්ද්‍රව්‍ය ජාවාරමට සම්බන්ධ පොලිස් නිලධාරීන් 13 දෙනා අධිකරණයට",
       "News Content": "මත්ද්‍රව්‍ය ජාවාරම් කිරීම සම්බන්ධයෙන් අත්අඩංගුවට ගත් පොලිස් මත්ද්‍රව්‍යනාශක කාර්යාංශයේ නිලධාරින් 13 දෙනෙකු අද කොළඹ ප්‍රධාන මහේස්ත්‍රාත් අධිකරණය වෙත ඉදිරිපත් කිරීමට නියමිතයි.\nඑම සැකකරුවන් අතර ඊයේ අත්අඩංගුවට ගත් පොලිස් කොස්තාපල්වරයාද සිටින බවයි අපරාධ පරීක්ෂණ දෙපාර්තමේන්තුවේ ආරංචි මාර්ග සදහන් කළේ.\nඅත්අඩංගුවට ගත් මත්කුඩු සංවිධානාත්මක අපරාධකරුවන්ට  අලෙවි කිරීමේ චෝදනා මත මේ වන විට අපරාධ පරීක්ෂණ දෙපාර්තමේන්තුව අත්අඩංගුවට ගෙන ඇති මුළු සංඛ්‍යාව 21ක්.\nඊට පොලිස් මත්ද්‍රව්‍ය නාශක කාර්යාංශයේ නිලධාරින් 18 දෙනෙකු සහ සිවිල් වැසියන් තුන්දෙනෙකුද ඇතුළත්.\nඅපරාධ පරීක්ෂණ දෙපාර්තමේන්තුව පවසන්නේ මේ වන විට හෙළිවී ඇති තොරතුරු වලට අනුව අත්අඩංගුවේ පසුවන පොලිස් නිලධාරින් විදේශ රටවල සිටින සංවිධානාත්මක අපරාධ කල්ලි නායකයින් සමගද සබදතා පවත්වා ඇති බවට තොරතුරු ලැබි ඇති බවයි.\nඑමෙන්ම, රුපියල් කෝටි 05කට ආසන්න මුදල් වාහන 20 ක් පමණ සහ නිවාස, ඉඩම්, ඇතුළු මත්ද්‍රව්‍ය ජාවරම් වලින් උපයාගත් දේපල රැසක්ද මේ වන විටත් සොයාගෙන තිබෙනවා.\nමෙම ජාවාරම මෙහෙයවු පොලිස් පරීක්ෂකවරයා කඩවත පොලීසිය මගින් ඊයේ අත්අඩංගුවට ගනු ලැබු අතර ඔහුගෙන් රැදවුම් නියෝග මත තවදුරටත් ප්‍රශ්ණ කරමින් පවතිනවා.\nඑසේම ඊයේ රාගම ප්‍රදේශයේදී අත්අඩංගුවට ගත් පොලිස් මත්ද්‍රව්‍ය නාශක කාර්යාංශයේ කොස්තාපල්වරයාද මත්ද්‍රව්‍ය ජාවාරමෙන් මුදල් උපයාගෙන ඇති බව හෙළිවී තිබෙනවා.\nඒ, ඔහුගෙන් සිදුකළ මූලික ප්‍රශ්න කිරීම්වලදියි.\nසිද්ධිය සම්බන්ධයෙන් විමර්ශන සිදුකරන උසස් පොලිස් නිලධාරියෙකු හිරු ප්‍රවෘත්ති අංශයට සඳහන් කළේ අත්අඩංගුවේ සිටින සැකකරුවන් හෙළිකරන තොරතුරුවලට අනුව ඉදිරියේදී පොලිස් මත්ද්‍රව්‍ය නාශක කාර්යාංශයේ තවත් නිලධාරීන් පිරිසක් අත්අඩංගුවට ගැනීමට සිදුවනු ඇති බවයි.",
       "URL": "https://www.hirunews.lk/244992/මත්ද්‍රව්‍ය-ජාවාරමට-සම්බන්ධ-පොලිස්-නිලධාරීන්-13-දෙනා-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=2601"
}