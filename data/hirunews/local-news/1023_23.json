{
       "Source": "hirunews",
       "Timestamp": "Wednesday, 13 July 2022 - 19:03",
       "Headline": "වත්මන් තත්ත්වය සාකච්ඡා කරන පක්ෂ නායක රැස්වීම ඇරඹේ",
       "News Content": "වත්මන් දේශපාලන අර්බුදය පිළිබඳව සාකච්ඡා කිරීම සඳහා කතානායක මහින්ද යාපා අබේවර්ධනගේ ප්‍රධානත්වයෙන් මේ වනවිට විශේෂ පක්ෂ නායක රැස්වීමක් ආරම්භ වී තිබෙනවා.\nසූම් තාක්ෂණය ඔස්සේ පක්ෂ නායක රැස්වීම පැවැත්වෙන බවයි දේශපාලන ආරංචි මාර්ග සඳහන් කළේ.\nමේ අතර, ජනාධිපති ගෝඨාභය රාජපක්ෂ විසින් ජනාධිපති ධුරයේ රාජකාරි ආවරණය කිරීම සඳහා අග්‍රාමාත්‍ය රනිල් වික්‍රමසිංහ පත් කර ඇති බව කතානායක මහින්ද යාපා අබේවර්ධන ප්‍රකාශ කළා. ඒ මාධ්‍ය වෙත විශේෂ ප්‍රකාශයක් සිදුකරමින්.\nඑමෙන්ම, අද දිනයේ ඉල්ලා අස්වීමේ ලිපිය කතානායකවරයා වෙත යොමුකිරීමට තමන් කටයුතු කරන බව ද ජනාධිපති ගෝඨාභය රාජපක්ෂ දැනුම් දුන් බවයි කතානායක මහින්ද යාපා අබේවර්ධන වැඩිදුරටත් සඳහන් කළේ.\nමේ වනවිට ජනාධිපති ගෝඨාභය රාජපක්ෂ මාලදිවයිනේ රැදී සිටින අතර, ඔහුට විදෙස් ගත වීමට යානයක් ලබාදෙනු ලැබුවේ ආණ්ඩුක්‍රම ව්‍යවස්ථාවේ විධායක ජනාධිපතිවරයෙකුට හිමි බලතල ප්‍රකාරව රජය කළ ඉල්ලීමකට අනුව බවයි ගුවන් හමුදාව ප්‍රකාශ කළේ.\nජනාධිපති ගෝඨාභය රාජපක්ෂ, සිය බිරිඳ සහ ආරක්ෂකයන් දෙදෙනෙකු සමඟ අද අළුයම 1.45 ට ගුවන් හමුදාවට අයත් ඇන්ටොනෝව් 32 වර්ගයේ යානයකින් මාලදිවයින බලා පිටත්ව ගියා.\nමේ අතර, දැනට මාලදිවයිනේ රැදී සිටින ජනාධිපති ගෝඨාභය රාජපක්ෂ එරටින් පිටුවහල් කරන්නැයි ඉල්ලා අද මාලේ අගනුවර විරෝධතාවයක් පැවැත්වුණා.\nඑරට මාධ්‍ය සඳහන් කළේ විරෝධතාවයට එක්ව සිටි කිහිපදෙනෙකු ආරක්ෂක අංශ විසින් අත්අඩංගුවට ගත් බවයි.\nඑමෙන්ම, අද දිනයේදී ජනාධිපති ගෝඨාභය රාජපක්ෂ මාලදිවයිනේ සිට අද දින සිංගප්පූරුව බලා පිටත්ව යාමට නියමිත බව ද එරට මාධ්‍ය වාර්තා අනාවරණ කළා.",
       "URL": "https://www.hirunews.lk/309904/වත්මන්-තත්ත්වය-සාකච්ඡා-කරන-පක්ෂ-නායක-රැස්වීම-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=1023"
}