{
       "Source": "hirunews",
       "Timestamp": "Tuesday, 09 May 2017 - 12:08",
       "Headline": "වෙසක් තෙමඟුලට රටම සූදානම්, හිරු ශාක්‍යසිංහ මංගල්‍යයත් හෙට ඇරඹේ",
       "News Content": "සම්මා සම්බුදුරාජණාන් වහන්සේගේ තෙමඟුල සිහිකෙරෙන වෙසක් උළෙල වෙනුවෙන් රටම මේවන විට වෙසක් සිරියෙන් හැඩ ගැන්වෙමින් පවතිනවා.\nලක්වාසී සැමට සුවිශේෂී වෙසක් මංගල්‍යයක් වන මෙවර වෙසක් සතියේ ආරම්භය පසුගිය ඉරිදායින් ආරම්භ වූ අතර, මෙවර වෙසක් උත්සවය ශ්‍රී ලංකාවාසීන්ට අතිශය වැදගත් වන්නේ ජාත්‍යන්තර වෙසක් දින උළෙල ප්‍රථම වරට මෙරට දී පැවැත්වීම හේතුවෙන්.\nජාත්‍යන්තර වෙසක් උළෙල 12 වන දා ආරම්භ වන්නේ බණ්ඩාරනායක ජාත්‍යන්තර සම්මන්ත්‍රණ ශාලාවේදියි.\nඑහි ප්‍රධාන ආරාධිතයා ලෙස ඉන්දීය අග්‍රාමාත්‍ය නරේන්ද්‍ර මෝදි එක්වනවා.\nබෞද්ධ කටයුතු කොමසාරිස් නිමල් කොටවෙලගෙදර හිරු ප්‍රවෘත්ති අංශයට සඳහන් කළේ ආගමික කටයුතුවලට මුල් තැන දෙමින් වෙසක් තෙමඟුල සැමරීම සිදුකළ යුතු බවයි.\nඑමෙන්ම වෙසක් අසිරියට නොගැලපෙන අයුරින් ඇතැම් ක්‍රියා සිදුවන බවත්, ඒවායින් වැළකී සම්බුදු තෙමඟුල සැමරිය යුතු බවයි බෙල්ලන්විල රජ මහා විහාරයේ විහාරාධිකාරී මහාචාර්ය පූජ්‍ය බෙල්ලන්විල විමලරතන නාහිමියන් සඳහන් කළේ.\nමේ අතර, සම්මා සම්බුදු බුදුරජාණන් වහන්සේගේ තෙමඟුල සිහි කෙරෙන වෙසක් උත්සවය වෙනුවෙන් හිරු ටී.වී., හිරු එෆ්.එම්. සංවිධාන කරන හිරු ශාක්‍ය සිංහ මංගල්‍යය මෙවර පැවැත්වෙන්නේ කුරුණෑගල - රිදී විහාර පුණ්‍ය භූමියේදියි.\nඒ සඳහා මේ වන විට සියලු කටයුතු සූදානම් කර අවසන්.\nවෙසක් පොහෝ දිනයේ පහන් ලක්ෂයක් දල්වා සිදුකෙරෙන මහා පුණ්‍ය කර්මය මෙන්ම රිදී විහාර සෑ රඳුන් ෂඞ් වර්ණයෙන් ආලෝක ගැන්වීම ද එහිදී සිදුකෙරෙනවා.\nහිරු ශාක්‍යසිංහ මංගල්‍යයට සමගාමීව පැවැත්වෙන කපිල වස්තුපුර නිසැක ශ්‍රී සර්වඥධාතු ප්‍රදර්ශනය ලබන 11 වන දින ආරම්භ වන අතර එය 13 වන දා දක්වා පැවැත්වීමට නියමිතයි.",
       "URL": "https://www.hirunews.lk/160931/වෙසක්-තෙමඟුලට-රටම-සූදානම්-හිරු-ශාක්‍යසිංහ-මංගල්‍යයත්-හෙට-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=4526"
}