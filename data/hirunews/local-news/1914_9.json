{
       "Source": "hirunews",
       "Timestamp": "Tuesday, 01 June 2021 - 13:36",
       "Headline": "දින 10 ඉක්මවූ, රෝග ලක්ෂණ නොපෙන්වන කොරෝනා ආසාදිතයන් නිවෙස් වෙත - යළි කොරෝනා පරීක්ෂණ අනවශ්‍ය බවටත් දැනුම්දීමක් (වීඩියෝ)",
       "News Content": "රෝග ලක්ෂණ නොපෙන්වන කොරෝනා ආසාදිතයන් දින 10 කින් පසු නිවෙස් වෙත යොමු කරන බව නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් ප්‍රකාශ කළා.\nමේ අතර ඊයේ (31) දිනයේදී මෙරටින් කොරෝනා ආසාදිතයන් 2 912 ක් වාර්තා වූ අතර ඒ සමග මෙරටින් වාර්තා වන මුලු ආසාදිතයන් සංඛ්‍යාව එක් ලක්ෂ 86,363ක් දක්වා ඉහළ ගියා.\nඊයේ වාර්තාවූ ආසාදිතයන්ගෙන් වැඩිම ප්‍රමාණය කොළඹ දිස්ත්‍රික්කයෙන් හමුවී ඇති අතර, එම සංඛ්‍යාව 490ක්.\nඑසේම ගම්පහ දිස්ත්‍රික්කයෙන් ආසාදිතයන් 322ක් සහ කලුතර දිස්ත්‍රික්කයෙන් ආසාදිතයන් 260 ක් වාර්තා වී තිබෙනවා.\nමේ අතර අනුරාධපුර නගරයේ පිහිටි පෞද්ගලික බැංකු ශාඛාවකට තැන්පත් කිරීම සඳහා රැගෙන ආ රුපියල් කෝටි දෙකක පමණ මුදලක් පැහැර ගැනීමට තැත් කිරීමේ සිද්ධිය සම්බන්ධයෙන් රක්ෂිත බන්ධනාගාර ගත කර සිටින සැකකරුවෙකුට කොරෝනා වැළඳී තිබෙනවා.\nමීට අදාළ නඩුව අද කැඳවූ අවස්ථාවේදී අනුරාධපුර පොලීසිය මේ බව අනුරාධපුර ප්‍රධාන මහේස්ත්‍රාත් නාලක ජයසූරියට දැනුම් දෙනු ලැබුවා.\nමේ අතර සංචරණ සීමා කඩ කරන්නන් සොයා දිවයින පුරා මාර්ග වල සිදු කරන පොලිස් පරීක්ෂණ අදත් ක්‍රියාත්මකයි.\nමේ අතර භික්ෂූන් වහන්සේලා වෙනුවෙන් ස්ථාපිත පළමු කොරෝනා ප්‍රතිකාර මධ්‍යස්ථානය අද (01) මහනුවරදී සෞඛ්‍ය අමාත්‍යාංශයට භාරදෙනු ලැබුවා.\nමහනුවර - වැව රවුමේ සංඝරාජ මාවතේ පිහිටි  පෞද්ගලික හෝටලයක් මෙලෙස ප්‍රතිකාර මධ්‍යස්ථානයක් ලෙස සකස් කර ඇති බවයි ශ්‍රී දළදා මාළිගාවේ මාධ්‍ය හා විශේෂ ව්‍යාපෘති කාර්යාංශය සඳහන් කළේ.\nමේ දිනවල සංචාරකයින් නොමැතිවීම හේතුවෙන් අදාළ හෝටලයේ හිමිකරු තාවකාලිකව මෙය කොරෝනා ආසාදිත භික්ෂූන් වහන්සේලාට ප්‍රතිකාර කිරීම සඳහා ලබාදී තිබෙනවා.\nපසුව දළදා මාළිගාව ඊට අවශ්‍ය  උපකරණ එක්කර ඇති අතර, ඒ අනුවයි අද එය සෞඛ්‍ය අමාත්‍යාංශයට භාර දෙනු ලැබුවේ.\nමේ අතර කොළඹ අද පැවති මාධ්‍ය හමුවකට එක්වෙමින් නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් සඳහන් කළේ රෝග ලක්ෂණ නොපෙන්වන කොරෝනා ආසාදිතයන් දින 10 කින් පසු නිවෙස් වෙත යොමු කරන බවයි.\nකොරෝනා පරීක්ෂණයක් සිදු නොකර ඔවුන් එලෙස පිටත් කර යවන බව ද නියෝජ්‍ය අධ්‍යක්ෂ ජනරාල්වරයා සඳහන් කළා.",
       "URL": "https://www.hirunews.lk/273067/දින-10-ඉක්මවූ-රෝග-ලක්ෂණ-නොපෙන්වන-කොරෝනා-ආසාදිතයන්-නිවෙස්-වෙත-යළි-කොරෝනා-පරීක්ෂණ-අනවශ්‍ය-බවටත්-දැනුම්දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1914"
}