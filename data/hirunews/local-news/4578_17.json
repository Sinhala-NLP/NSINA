{
       "Source": "hirunews",
       "Timestamp": "Tuesday, 04 April 2017 - 19:14",
       "Headline": "කැඩෙට් එපා කියූ තවත් සිසුවෙකුට ගුරුවරයෙකු පහරදෙයි",
       "News Content": "මාතර - හිත්තැටිය ප්‍රදේශයේ වයස අවුරුදු තුනහමාරක කුඩා දරුවෙකු උණ රෝගය වැළදී රෝහල් ගතකිරීමෙන් පසු මියගියේ රෝහල් බලධාරීන්ගේ නොසැලකිල්ලෙන් බවට දරුවාගේ මව්පියන් චෝදනා කරනවා.\nදිලේන් සිත්විරු නැමති දරුවාගේ පියා හිරු ප්‍රවෘත්ති අංශයට සඳහන් කළේ රෝහල් බලධාරීන්ගේ අතපසුවීමකින් දරුවා මියගිය බවට අධිකරණ වෛද්‍ය වාර්තාවෙන් ද තහවුරු වන බවයි.\nමේ සම්බන්ධයෙන් කරුණු විමසීමට මාතර මහ රෝහල් අධ්‍යක්ෂවරිය සම්බන්ධ කරගැනීමට අප උත්සාහ කළත් ඇය දුරකථනයට ප්‍රතිචාර නොදැක්වූ නිසා එය සාර්ථක වුණේ නැහැ.\nමේ අතර පාසලේ ශිෂ්‍ය භට කණ්ඩායමට එක්වීමට අකමැත්ත පළ කිරීම හේතුවෙන් ශිෂ්‍ය භට කණ්ඩායම භාරව සිටි ගුරුවරයා තම දරුවාට අමානුෂික ලෙස පහරදී ඇති බවට ගිනිගත්හේන ප්‍රදේශයේ මවක් හිරු ප්‍රවෘත්ති අංශයට ප්‍රකාශ කළා. ගිනිගත්හේන මධ්‍ය මහා විද්‍යාලයේ 11 ශ්‍රේණියේ ඉගෙනුම ලබන තම දරුවා මේ වනවිට  නාවලපිටිය දිස්ත්‍රික් රෝහලේ ප්‍රතිකාර ලබන බවයි ඇය කියා සිටියේ.\nමෙම සිද්ධිය සම්බන්ධයෙන් විමර්ශනයක් ආරම්භ කර ඇති බව හිරු ප්‍රවෘත්ති අංශය කළ විමසීමකදී ගිනිගත්හේන පොලීසිය ප්‍රකාශ කළා. මීට සති තුනකට පමණ පෙරද මිනුවන්ගොඩ - නාලන්දා පිරිමි විද්‍යාලයේ 9 ශ්‍රේණියේ සිසුවෙකුට පාසල් ශිෂ්‍යභට ඛණ්ඩයේ සිසුන් පස්දෙනෙකු අමානුෂික අයුරින් පහරදී තිබුණේද ශිෂ්‍ය භට කණ්ඩයෙන් ඉවත්වීමේ සිද්ධියක් මුල් කරගනිමින්.\nඑසේම  ශිෂ්‍ය භට පුහුණුවක් අතරතුර දී මහනුවර - වත්තේගම - තිලවල මහා විද්‍යාලයේ කණිෂ්ඨ සිසුන් පිරිසකට ලිංගික හිංසන සිදුකල එම පාසලේ ජ්‍යෙෂ්ඨ සිසුන් 3 දෙනෙකු ද පසුගියදා අත්අඩංගුවට ගැනුනා.",
       "URL": "https://www.hirunews.lk/158492/කැඩෙට්-එපා-කියූ-තවත්-සිසුවෙකුට-ගුරුවරයෙකු-පහරදෙයි",
       "Category": "Local News",
       "Parent URL": "https://www.hirunews.lk/local-news.php?pageID=4578"
}