{
       "Source": "hirunews",
       "Timestamp": "Monday, 07 November 2022 - 18:26",
       "Headline": "කන්දකාඩු සන්සුන් වෙයි 33 ක් අතුරුදන්",
       "News Content": "කන්දකාඩු ප්‍රතිකාර හා පුනරුත්ථාපන මධ්‍යස්ථානයේ රැදවියන් දෙපිරිසක් අතර, හටගත් ගැටුමේදී පලාගිය 33 න් දෙනෙකු පිළිබඳ තවමත් තොරතුරු වාර්තා නොවන බව යුධ හමුදාව පවසනවා.\nතුවාල ලැබූ පස් දෙනෙකු වැලිකන්ද මූලික රෝහලට ඇතුලත් කර ඇති බවයි යුධ හමුදා මාධ්‍ය ප්‍රකාශක බි්‍රගේඩියර් රවී හේරත් සඳහන් කළේ. ඊයේ ගැටුම හට ගන්නා අවස්ථාවේ රැදවියන් 547 දෙනෙකු එහි සිට ඇති බව සඳහන්.\nගැටුම අවස්ථාවේ පළාගිය සහ ගැටුමට සම්බන්ධවූ 211 දෙනෙකු අධිකරණ කටයුතු සදහා පොලිස් භාරයට ගෙන ඇති අතර, ඔවුන් අද අධිකරණයට ඉදිරිපත් කිරීමට නියමිතයි.\nමේ අතර මෙම ගැටුමට සම්බන්ධ නොවූ රැඳවියන් 218 දෙනෙකු සේනපුර කඳවුර වෙත මාරු කර යැවීමටද පියවර ගෙන තිබෙනවා.\nරැදවියන් දෙදෙනෙකු අතර දිය නෑමට ගිය අවස්ථාවේ හටගත් බහින්බස් වීමක් ඊයේ රාත්‍රියේ ගැටුමක් දක්වා දුරදිග ගොස් ඇති බව සඳහන්.\nගැටුමට සම්බන්ධ පිරිසක් කන්දකාඩු ප්‍රතිකාර හා පුනරුත්ථාපන මධ්‍යස්ථානයේ අවි ගබඩාවටද ඇතුලු වීමට උත්සහ කර ඇති අතර, එය වැලැක්වීම සඳහා එහි ආරක්ෂාව භාරව සිටි නිළධාරීන් විසින් අහසට වෙඩි තැබීමක්ද සිදු කර තිබුණා.\nකෙසේ වෙතත් තත්වය පාලනය කිරීම සඳහා අමතර භටපිරිස් කැඳවීමටද පුනරුත්ථාපන මධ්‍යස්ථානයේ නිළධාරීන් පියවර ගනු ලැබුවා. පසුව නොසන්සුන්තාව යම් තරමක් පාලනය කර ගැනීමට හැකිවූ බවයි යුධ හමුදා මාධ්‍ය ප්‍රකාශක බි්‍රගේඩියර් රවී හේරත් කියා සිටියේ.\nමෙම නොසන්සුන්තාව අතරතුර රැදවියන් පිරිසක් පළාගොස් ඇති අතර පසුව එලෙස පළාගිය පිරිසක් පොළොන්නරුව අවට පොලිස් ස්ථාන කිහිපයක් වෙත පැමිණ භාරවී තිබුණා.\nකෙසේ වෙතත් අද(07) දහවල් වන තුරුම රැදවියන් 200 කට ආසන්න පිරිසක් ආරක්ෂක අංශ වලට කන්දකාඩු පුනරුත්ථාපන මධ්‍යස්ථානය තුළට ඇතුලු වීමට ඉඩ නොදී උද්ඝෝෂණයක නිරත වූ බවයි යුධ හමුදා මාධ්‍ය ප්‍රකාශකවරයා සඳහන් කළේ.\nඑහෙත් පස්වරුව වන විට ඔවුන්ද ආරක්ෂක අංශ වෙත භාරවී ඇති අතර, කන්දකාඩු ප්‍රතිකාර හා පුනරුත්ථාපන මධ්‍යස්ථානයේ තත්වය මේ වන විට සම්පූර්ණයෙන්ම පාලනය කිරීමට හැකිවි තිබෙනවා.",
       "URL": "https://www.hirunews.lk/319836/කන්දකාඩු-සන්සුන්-වෙයි-33-ක්-අතුරුදන්",
       "Category": "Local News",
       "Parent URL": "https://www.hirunews.lk/local-news.php?pageID=751"
}