{
       "Source": "hirunews",
       "Timestamp": "Sunday, 27 September 2020 - 19:36",
       "Headline": "වටප්‍රමාණය අනුව නියමිත පරිදි පොල් අලෙවි නොකරන වෙළඳුන් සොයා වැටලීම් (වීඩියෝ)",
       "News Content": "පොල් ගෙඩියක වට ප්‍රමාණය අනුව, නියම කල මිලට පොල් අලෙවි නොකරන්නේ නම් ඉදිරියේදී වැටලීම් සිදුකර එම වෙළඳුන්ට එරෙහිව නීතිමය පියවර ගන්නා බව පාරිභෝගික සේවා අධිකාරිය පවසනවා.\nකෙසේ වෙතත්, ඊයේ සහ අද දිනයේ දිවයිනේ සෑම දිස්ත්‍රික්කයක්ම ආවරණය වන පරිදි පාරිභෝගික සේවා අධිකාරියේ නිලධාරින් යොදවා වෙළඳුන් මෙන්ම,පාරිභෝගික ජනතාව ද මේ සම්බන්ධයෙන් දැනුවත් කිරීම සිදුකල බවයි එම අධිකාරිය සඳහන් කළේ.\nපසුගිය 25 වනදා සිට ක්‍රියාත්මක වන පරිදි පොල් ගෙඩියේ වට ප්‍රමාණය අනුව උපරිම සිල්ලර මිලක් නියම කරමින් පාරිභෝගික සේවා අධිකාරිය අතිවිශේෂ ගැසට් පත්‍රයක් නිකුත් කළා.\nඒ වටප්‍රමාණය අගල් 13 ට වැඩි පොල් ගෙඩියක උපරිම මිල රුපියල් 70 ක් ලෙසත්, වටප්‍රමාණය අගල් 12 ත් 13 ත් අතර පොල් ගෙඩියක උපරිම මිල රුපියල් 65 ක් ලෙසත්, වටප්‍රමාණය අගල් 12 ට අඩු පොල් ගෙඩියක උපරිම මිල රුපියල් 60 ක් ලෙසත් දක්වමින්.\nමේ අතර, පාරිභෝගික සේවා අධිකාරියේ නිලධාරින් ද, අද(27) දෙමටගොඩ සහ නාරාහේන්පිට වෙළඳපොල තුළ සංචාරය කරමින් පොල් මිල නිසි පරිදි ක්‍රියාත්මක වන්නේ දැයි සොයා බැලීමක් සිදුකර තිබෙනවා.\nඑහිදී නියමිත මිලට වැඩියෙන් පොල් අලෙවිකරන වෙළඳුන්ට අවවාද කිරීමටයි නිලධාරින් පියවර ගනු ලැබුවේ.",
       "URL": "https://www.hirunews.lk/251250/වටප්‍රමාණය-අනුව-නියමිත-පරිදි-පොල්-අලෙවි-නොකරන-වෙළඳුන්-සොයා-වැටලීම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2426"
}