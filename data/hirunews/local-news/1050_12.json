{
       "Source": "hirunews",
       "Timestamp": "Sunday, 03 July 2022 - 8:13",
       "Headline": "ඉන්ධන අර්බුදයෙන් ඖෂධ බෙදාහැරීම ඇනහිටී (වීඩියෝ)",
       "News Content": "දිවයින පුරා පවතින පෞද්ගලික ඔසුසැල් සඳහා ඖෂධ බෙදාහැරීම සම්පූර්ණයෙන්ම මේ වනවිට ඇණහිට ඇති බව සමස්ත ලංකා ඔසුසැල් හිමියන්ගේ සංගමය පවසනවා.\nඑහි සභාපති චන්දික ගන්කන්ද කියා සිටියේ ඉන්ධන නොමැතිවීමත් සමඟ අවශ්‍ය තරම් ඖෂධ තොග පෞද්ගලික ඔසුසැල්වලට ප්‍රවාහනය කිරීම ගැටළුවක් වී ඇති බවයි.\nඒ සඳහා ප්‍රමුඛත්වයක් ලබාදීමට බලධාරීන් මෙතෙක් කටයුතු කර නොමැති බව ද ඔහු සඳහන් කළා.\nමේ අතර, ඉන්ධන සපයා ගැනීමේ දුෂ්කරතා සහ පොදු ප්‍රවාහන සේවා ප්‍රමාණවත් නොවීම හේතුවෙන් රිජ්වේ ආර්යා ළමා රෝහලේ කාර්ය මණ්ඩලයෙන් තුනෙන් එකක් මේ දිනවල සේවයට වාර්තා නොකරන තත්ත්වයක් උද්ගත වී තිබෙනවා.\nඑහි අධ්‍යක්ෂ වෛද්‍ය ජී. විජේසූරිය කියා සිටියේ රෝහලේ කාර්ය මණ්ඩලය 2600 ක් පමණ වන බවයි.\nසාමාන්‍යයෙන් දිනකට කාර්ය මණ්ඩලයේ සිය දෙනෙකු පමණ නිවාඩු ගත්තද, සාමාන්‍ය තත්ත්ව යටතේ කාර්ය මණ්ඩලයේ 2500 ක් පමණ රිජ්වේ ආර්යා ළමා රෝහලේ සේවයට වාර්තා කරනවා.\nඉන් 1800 ක් පමණ දිවා සේවා මුරය සඳහා පැමිණෙන අතර, රාත්‍රි සේවා මුරය සඳහා 800 ත්, 1000 ත් අතර සංඛ්‍යාවක් යොදවනු ලබනවා.\nකෙසේ වෙතත්, පවතින ඉන්ධන අර්බුදය සහ ප්‍රවාහන ගැටලු හේතුවෙන් දිවා කාලයේ සේවා මුරයට පැමිණෙන සංඛ්‍යාවෙන් තුනෙන් දෙකක් පමණක් සේවයට වාර්තා කරන බවයි අධ්‍යක්ෂවරයා කියා සිටියේ.\nපවතින තත්ත්වය යටතේ රෝහලේ කාර්ය මණ්ඩලය සේවා කටයුතු අඛණ්ඩව පවත්වාගෙන යෑමට හැකි සෑම පියවරක්ම ගන්නා බව ද ඔහු ප්‍රකාශ කළා.",
       "URL": "https://www.hirunews.lk/308877/ඉන්ධන-අර්බුදයෙන්-ඖෂධ-බෙදාහැරීම-ඇනහිටී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1050"
}