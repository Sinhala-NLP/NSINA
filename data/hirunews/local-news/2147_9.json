{
       "Source": "hirunews",
       "Timestamp": "Sunday, 14 February 2021 - 19:40",
       "Headline": "කොරෝනා මරණ භූමදානය සම්බන්ධයෙන් තීරණයක් ගෙන නැහැ - විශේෂඥ තාක්ෂණික කමිටුව කියයි (වීඩියෝ)",
       "News Content": "කොරෝනා මරණ භූමදානය කිරීම සම්බන්ධයෙන් මෙතෙක් කිසිදු තීරණයක් ගෙන නොමැති බවට ඒ පිළිබඳව සොයා බැලීමට සෞඛ්‍ය අමාත්‍යාංශය පත් කළ විශේෂඥ තාක්ෂණික කමිටුවේ සභාපති විශේෂඥ අධිකරණ වෛද්‍ය චන්න පෙරේරා පවසනවා.\nඔහු පෙන්වා දෙන්නේ ඒ සඳහා තම කමිටුව මෙතෙක් කිසිදු නිර්ණායකයක් ඉදිරිපත් කර නොමැති බවයි.\nකොවිඩ් මරණ සම්බන්ධයෙන් අවසන් කටයුතු සිදුකළ යුතු ආකාරය පිළිබදව විවිධ මතුවීමත් සමග ඒ සම්බන්ධයෙන් මතභේදාත්මක තත්ත්වයක් මතුවුණා.\nඅග්‍රාමාත්‍ය මහින්ද රාජපක්ෂ කොවිඩ් මෘත දේහ භූමදානයට අවසර දෙන බවට පාර්ලිමේන්තුවේදී පසුගිය දා ප්‍රකාශ කළේ ද එවන් පසුබිමකයි.\nකොවිඩ් මරණ සම්බන්ධයෙන් අවසන් කටයුතු සිදුකළ යුතු ආකාරය පිළිබදව නිර්දේශ ඉදිරිපත් කිරීමට විශේෂ කමිටුවක් සෞඛ්‍ය ලේකම් එස්.එච්. මුණසිංහ පසුගිය දෙසැම්බර් 24 වනදා පත් කළ අතර අදාළ වාර්තාව දෙසැම්බර් 28 වන දා සෞඛ්‍ය අමාත්‍යාංශයට භාර දුන් බව එම කමිටුවේ සභාපතිනී ජ්‍යෙෂ්ඨ මහාචාර්ය ජෙනිෆර් පෙරේරා ඊයේ (13) හිරු ප්‍රවෘත්ති අංශයට අනාවරණ කළා.\nඇය කියා සිටියේ විශේෂ නිර්ණායක ඔස්සේ මෘතදේහ භූමදානයට අවශ්‍ය යෝජනා තම කමිටුව ඉදිරිපත් කර ඇති බවයි.\nඑහෙත් මරණ භූමදානය පිළිබදව මෙතෙක් කිසිදු තීරණයක් ගෙන නොමැති බව කොවිඩ් මරණ ආදාහනය හෝ භූමදානය කරන්නේ ද යන්න පිළබදව සොයා බැලීමට සෞඛ්‍ය අමාත්‍යාංශය පත් කළ විශේෂඥ තාක්ෂණික කමිටුවේ සභාපති අධිකරණ වෛද්‍ය චන්න පෙරේරා ප්‍රකාශ කළා.\nඔහු කියා සිටියේ ඒ අනුව මරණ ආදාහනය කළ යුතු බවට මීට පෙර කටයුතු කළ සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ ඉදිරිපත් කළ ගැසට් නිවේදනය තවදුරටත් බලාත්මක බවයි.",
       "URL": "https://www.hirunews.lk/262581/කොරෝනා-මරණ-භූමදානය-සම්බන්ධයෙන්-තීරණයක්-ගෙන-නැහැ-විශේෂඥ-තාක්ෂණික-කමිටුව-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2147"
}