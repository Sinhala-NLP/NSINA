{
       "Source": "hirunews",
       "Timestamp": "Thursday, 16 February 2023 - 16:24",
       "Headline": "පිළිකා ඖෂධ මුදලට අලෙවි කළ ඖෂධවේදියා රිමාන්ඩ් (වීඩියෝ)",
       "News Content": "මහරගම අපේක්ෂා රෝහලේ ඖෂධ මුදලට අලෙවිකළ ඖෂධවේදියා ලබන 28 වනදා දක්වා රක්ෂිත බන්ධනාගාරගතකර තිබෙනවා.\nඒ ඔහු අද (16) කොළඹ ප්‍රධාන මහේස්ත්‍රාත් අධිකරණයට ඉදිරිපත් කිරීමෙන් අනතුරුවයි.\nරුපියල් විසිදෙදහසක වටිනාකමකින් යුත් පිළිකා රෝගීන් සඳහා ලබාදෙන ඖෂධයක් අපේක්ෂා රෝහලේ නොමැති බව පවසමින් රුපියල් විසිඑක්දහසක මුදලක් ලබාගනිමින් අලෙවිකරන අවස්ථාවේ සැකකරු අල්ලස් හෝ දූෂණ චෝදනා විමර්ශන කොමිසම මගින් ඊයේ අත්අඩංගුවට ගනු ලැබුවා.\nඅපේක්ෂා රෝහලට පරිත්‍යාගශීලින් විසින් ලබාදුන් ඖෂධ රෝහලෙන් සොරකම් කර මොහු මෙලෙස අලෙවි කළ බවටයි හෙළිවී ඇත්තේ.\nඅදාළ ඖෂධවේදියාගේ නිවස පරික්ෂාකිරීමේදී එහි තිබී තවත් ඖෂධ විශාල තොගයක් නිලධාරින්ගේ භාරයට ගැණුනු අතර ඒවා රාජ්‍ය ලාංඡන සහිත පෙට්ටිවල අසුරා තිබූ බව සඳහන්.\nඖෂධවලට අමතරව රුපියල් හාරලක්ෂ විසිපන්දහස් නවසිය හැත්තෑවක මුදලක් ද සොයාගෙන තිබෙනවා.\nමේ අතර පෝලිමේ රැදී නොසිට කෙටි මාර්ගයෙන් විදේශ ගමන්බලපත්‍රයක් සකස් කර දීම සඳහා පුද්ගලයෙකුගෙන් අල්ලස් ලබාගැනීමට තැත්කළ ආගමන විගමන දෙපාර්තමේන්තුවේ කාර්යාල කාර්ය සහායිකාවක් සහ තැරැව්කරුවන් තුන්දෙනෙකු ද අල්ලස් කොමිසම විසින් අත්අඩංගුවට ගනු ලැබුවා.",
       "URL": "https://www.hirunews.lk/327565/පිළිකා-ඖෂධ-මුදලට-අලෙවි-කළ-ඖෂධවේදියා-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=532"
}