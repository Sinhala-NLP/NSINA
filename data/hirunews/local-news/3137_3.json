{
       "Source": "hirunews",
       "Timestamp": "Friday, 20 September 2019 - 19:34",
       "Headline": "ගෝඨාභය වෙනුවෙන් ඇප මුදල් තැන්පත් කරයි",
       "News Content": "නොවැම්බර් 16 පැවැත්වීමට නියමිත ජනාධිපතිවරණය සඳහා ශ්‍රී ලංකා පොදුජන පෙරමුණ ප්‍රමුඛ ඒකාබද්ධ විපක්ෂයේ ජනාධිපති ධුර අපේක්ෂක ගෝඨාභය රාජපක්ෂ වෙනුවෙන් ඇප මුදල් තැන්පත් කිරීම අද සිදු කෙරුණා.\nඅද දහවල් 12.17ට යෙදුණු සුබ මොහොතින් එම ඇප මුදල් තැන්පත් කිරීම සිදුකලේ ශ්‍රී ලංකා පොදුජන පෙරමුණේ ලේකම් නීතිඥ සාගර කාරියවසම් විසින්. ශ්‍රී ලංකාවේ 7 වන විධායක ජනාධිපතිවරයා තෝරා පත් කර ගැනීම සඳහා තවත් දින 57 කින් පසු එළඹෙන නොවැම්බර් මස 16 වනදා ජනාධිපතිවරණය පැවැත්වීමට නියමිතයි.\nපොදුජන පෙරමුණේ අපේක්ෂක ගෝඨාභය රාජපක්ෂ වෙනුවෙන් අද ඇප මුදල් තැන්පත් කිරීමේ අවස්ථාවට ශ්‍රී ලංකා පොදුජන පෙරමුණට සහය දක්වන ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ, පිවිතුරු හෙළ උරුමයේ නායක පාර්ලිමේන්තු මන්ත්‍රී උදය ගම්මන්පිල ඇතුළු පිරිසක් ද එක්ව සිටියා.\nමේ අතර, පරිසරවේදී සංගමය නියෝජනය කරමින් මෙවර ජනාධිපතිවරණය සඳහා ස්වාධීන අපේක්ෂකයෙකු ලෙස ඉදිරිපත් වීමට පූජ්‍ය අපරැක්කේ පුඤ්ඤානන්ද හිමියන් ද ඇප මුදල් තැන්පත් කළා.\nස්වාධීන අපේක්ෂකයෙකු ලෙස ජනාධිපතිවරණයට තරඟ කිරීම සඳහා අපේ ජනබල පක්ෂයද අද ඇප මුදල් තැන්පත් කරනු ලැබුවා. ඒ එම පක්ෂයේ නායක වැලිසරගේ සමන් ප්‍රසන්න පෙරේරා විසිනුයි.\nඒ අනුව, අද වනවිට ජනාධිපතිවරණයට ඉදිරිපත්වීම සඳහා ස්වාධීන අපේක්ෂකයන් 3 දෙනෙකු සහ පිළිගත් දේශපාලන පක්ෂ 3 කින් ඇප මුදල් තැන්පත් කර තිබෙනවා.",
       "URL": "https://www.hirunews.lk/224668/ගෝඨාභය-වෙනුවෙන්-ඇප-මුදල්-තැන්පත්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=3137"
}