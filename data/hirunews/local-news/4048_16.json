{
       "Source": "hirunews",
       "Timestamp": "Wednesday, 07 March 2018 - 18:46",
       "Headline": "ස්ථාවර නියෝග සංශෝධනය සහ මන්ත්‍රී ආචාර ධර්ම පද්ධතිය සම්මතයි",
       "News Content": "වසර 24 කට පසුව පාර්ලිමේන්තුවේ ස්ථාවර නියෝග සංශෝධනය සහ පාර්ලිමේන්තු මන්ත්‍රී ආචාර ධර්ම පද්ධතිය අද පාර්ලිමේන්තුවේදී සම්මත වුණා.\nඊට අමතරව අද දිනයේදී බලහත්කාරයෙන් අතුරුදන් කිරීම්වලින් සියලූ තැනැත්තන් ආරක්ෂා කිරීම් සඳහා වූ ජාත්‍යන්තර සම්මුති පනත් කෙටුම්පතද අද විවාදයට ගැනුණා.\nඑය විවාද කිරීමට පවතින කාලසීමාවේ සහ එහි ඇති ඇතැම් වගන්ති සම්බන්ධයෙන් පවතින ගැටලූ හේතුවෙන් එය අද දිනයේදී විවාදයට නොගන්නා ලෙසයි ඒකාබද්ධ විපක්ෂය ඉල්ලා සිටියේ.\nඊට පාර්ලිමේන්තු මන්ත්‍රී දිනේෂ් ගුණවර්ධන, අමාත්‍ය තිලක් මාරපන සහ පාර්ලිමේන්තු මන්ත්‍රී විමල් වීරවංශද මැදිහත් වූ අතර, පසුව ඊට අදාළ විවාදය පැවැත්වුණා.\nඉන් අනතුරුව පනත් කෙටුම්පත සම්බන්ධයෙන් ඡන්ද විමසීමක් පැවති අතර, එහිදී බලහත්කාරයෙන් අතුරුදන් කිරීම්වලින් සියලූ තැනැත්තන් ආරක්ෂා කිරීම් සඳහා වූ ජාත්‍යන්තර සම්මුති පනත් කෙටුම්පත සංශෝධන රහිතව වැඩි ඡන්දයෙන් සම්මත වුණා.\nඊට පක්ෂව ඡන්ද 53 ක් ලැබුණු අතර විපක්ෂව ලැබුණේ ඡන්ද 16 ක් පමණයි.",
       "URL": "https://www.hirunews.lk/185376/ස්ථාවර-නියෝග-සංශෝධනය-සහ-මන්ත්‍රී-ආචාර-ධර්ම-පද්ධතිය-සම්මතයි",
       "Category": "Local News",
       "Parent URL": "https://www.hirunews.lk/local-news.php?pageID=4048"
}