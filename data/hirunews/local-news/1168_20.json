{
       "Source": "hirunews",
       "Timestamp": "Saturday, 14 May 2022 - 19:00",
       "Headline": "හිරු ශාක්‍යසිංහ මංගල්‍යයට සියල්ල සූදානම් (වීඩියෝ)",
       "News Content": "දාන, ශීල භාවනාවන්ගෙන් පරිපූර්ණ වූ වසරේ අසමසම සම්මා වායාමය හිරු ශාක්‍යසිංහ මංගල්‍යය කතරගම කිරිවෙහෙර පුදබිමේදී හෙට ඇරඹීමට මේ වනවිට සියලු කටයුතු සූදානම්ව පවතිනවා.\nහිරු මාධ්‍ය ජාලයේ සභාපති රේනෝ සිල්වා මහතාගේ සංකල්පයක් අනුව උතුම් සම්බුදු තෙමඟුල වෙනුවෙන් හිරු ටී.වී., හිරු එෆ්.එම් සංවිධාන කරන මෙම මහා පිං කටයුත්ත ආමිස සහ ප්‍රතිපත්ති පූජාවන්ට මුල්තැන දෙමින් හෙට දවස පුරා පැවැත්වෙනු ඇති.\nඅසූහාර දහසක් ධර්මස්කන්ධය පුදමින්, ෂඩ් වර්ණ විචිත්‍ර ආලෝකයෙන් කිරිවෙහෙර සෑරඳුන් වන්දනා කර බුදු සසුනේ චිරස්ථිතිය උදෙසා මහා අධිෂ්ඨාන පූජාවක් ද හෙට පින්බර වෙසඟේ කිරිවෙහෙර සමිඳුන් අභියස පැවැත්වෙනවා.\nහිරු ශාක්‍යසිංහ මංගල්‍යය හෙට පෙරවරුවේ ආරම්භ වන්නේ උවැසි උවැසියන් අෂ්ඨාංග ශීලයේ පිහිටුවමින්.\nරුහුණු මාගම්පත්තුවේ ප්‍රධාන සංඝනායක කතරගම කිරිවෙහෙර ඇතුළු පංච මහා විහාරාධිපති අතිපූජ්‍ය කොබවක ධම්මින්ද නාහිමියන් එම කටයුතු මෙහෙය වනවා.\nපෙරවරු 7.30 ට මෛත්‍රීය පැතිරවීම පිළිබඳව හිරු ශාක්‍යසිංහ මංගල්‍යයේ උදෑසන ධර්ම දේශනාව පවත්වන්නේ අතිපූජ්‍ය බලංගොඩ රාධ ස්වාමින් වහන්සේයි.\nපෙරවරු 8.30 ට කර්මය සහ විපාක පිළිබඳ ධර්ම සාකච්ඡාව පැවැත්වෙන අතර, සහකාර අධ්‍යාපන අධ්‍යක්ෂ පූජ්‍ය කොටනෙළුවේ පුඤ්ඤානන්ද ස්වාමින් වහන්සේ සහ බෞද්ධ හා පාලි විශ්වවිද්‍යාලයේ බාහිර කථිකාචාර්ය ගලගම ධම්මදින්න ස්වාමින් වහන්සේ ඊට එක්වනවා.\nකාව්‍යශූරී කාව්‍ය විශාරධ පූජ්‍ය නවගත්තේගම සිරිසුගත ස්වාමින් වහන්සේ මෙහෙයවන කවි බණ ධර්ම දේශනාව පෙරවරු 11 ට ඇරඹෙනවා.\nහිරු ශාක්‍යසිංහ මංගල්‍යයේ ධර්ම සාකච්ඡාව ආත්මාර්ථය සහ පරාර්ථය පිළිබඳ සාකච්ඡාවකට වෙන් වන අතර, එය ආරම්භ වීමට නියමිතව තිබෙන්නේ පස්වරු 3.30ට යි.\nඅතිපූජ්‍ය කොබවක ධම්මින්ද නාහිමියන්, ප්‍රවීණ ජ්‍යොතිෂ්‍යවේදී නිශාන්ත පෙරේරා, දේශක අකිල විමංග සහ කතරගම දේවාලයේ බස්නායක නිලමේ ඩිශාන් ගුණසේකර ඊට එක්වනවා.\nසවස සිල් පවාරණයෙන් පසු පස්වරු 5.30ට අසූහාර දහසක් ශ්‍රී ධර්ම ස්කන්ධයට පුෂ්පෝපහාර සහ සුවඳ දුම් පූජාව පැවැත්වීමට නියමිතයි.\nමහාචාර්ය පූජ්‍ය ඔලගංවත්තේ චන්ද්‍රසිරි නාහිමියන් මෙහෙයවන උතුම් සම්බුදු සසුනේ චිරස්ථිතිය උදෙසා වන මහා අධිෂ්ඨාන පූජාව පස්වරු 6.15 ට ඇරඹෙනවා.\nසුවහසක් බැතිමතුන්ගේ වන්දනාමානයට පාත්‍ර වූ ඓතිහාසික කතරගම කිරිවෙහෙර සෑ රඳුන් ෂඩ් වර්ණ විචිත්‍ර ආලෝකයෙන් පුදමින් මහා ආලෝක පූජාව පැවැත්වෙන්නේ ඉන් අනතුරුවයි.\nහිරු ශාක්‍යසිංහ මංගල්‍යය වෙනුවෙන් හෙට කතරගම කිරිවෙහෙර පුදබිමට පැමිණෙන බැතිමතුන් සඳහා අවශ්‍ය සියලු පහසුකම් මේ වනවිටත් සංවිධාන කර අවසන්.\nහිරු ශාක්‍යසිංහ මංගල්‍යයේ සියලු ආමිෂ සහ ප්‍රතිපත්ති පූජාවන් හිරු ටී.වී. සහ හිරු එෆ්.එම් ඔස්සේ ඔබ වෙත ගෙන ඒමට සැලසුම් කර තිබෙනවා.",
       "URL": "https://www.hirunews.lk/304355/හිරු-ශාක්‍යසිංහ-මංගල්‍යයට-සියල්ල-සූදානම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1168"
}