{
       "Source": "hirunews",
       "Timestamp": "Monday, 17 February 2020 - 16:57",
       "Headline": "යුද හමුදාපතිට පැනවූ තහනම ගැන ඇමරිකානු කොංග්‍රස් නියෝජිතයන් සමග සාකච්ඡා",
       "News Content": "යුද හමුදාපති ලූතිනන් ජනරාල් ශවේන්ද්‍ර සිල්වාට ඇමරිකාවට ඇතුළු වීම වළක්වාලමින් පනවා ඇති සංචාරක තහනම සම්බන්ධයෙන් විදේශ සබදතා අමාත්‍යවරයා, ඇමරිකානු කොංග්‍රස් මණ්ඩලයේ නියෝජිතයින් සමග සාකච්ඡා පවත්වා තිබෙනවා.\nවිදේශ සබදතා අමාත්‍ය දිනේෂ් ගුණවර්ධන සහ කොංග්‍රස් මණ්ඩලයේ නියෝජිතයින් අතර මෙම හමුව විදේශ සබදතා අමාත්‍යාංශයේදී අද උදෑසන පවත්වා ඇති බව සදහන්.\nඑහිදී යුද හමුදාපති ලූතිනන් ජනරාල් ශවේන්ද්‍ර සිල්වා සම්බන්ධයෙන් අමාත්‍යවරයා දීර්ඝ වශයෙන් කරුණු පැහැදිලි කර ඇති අතර, ඔහුට එරෙහිව ඇමරිකාව ගෙන ඇති තීරණයට ලක් රජයේ විරෝධය ද පළ කර තිබෙනවා.\nමීට අමතරව, ඊයේ දිනයේදී විදේශ සබදතා අමාත්‍යවරයා, මෙරට ඇමරිකානු තානාපතිනි ඇලයිනා බී.ටෙප්ලිට්ස් සිය අමාත්‍යාංශයට කැදවා කරුණු පැහැදිලි කිරීමක් සිදුකළා.",
       "URL": "https://www.hirunews.lk/234642/යුද-හමුදාපතිට-පැනවූ-තහනම-ගැන-ඇමරිකානු-කොංග්‍රස්-නියෝජිතයන්-සමග-සාකච්ඡා",
       "Category": "Local News",
       "Parent URL": "https://www.hirunews.lk/local-news.php?pageID=2896"
}