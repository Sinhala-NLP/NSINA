{
       "Source": "hirunews",
       "Timestamp": "Saturday, 14 August 2021 - 12:33",
       "Headline": "ඩෙල්ටා නිසා පිලිපීනය, ඉන්දියාව ඇතුළු රටවල් 10ක සංචාරකයින්ට තහනමක්",
       "News Content": "ඩෙල්ටා කොරෝනා ප්‍රභේදය තම රට තුල ව්‍යාප්ත වීම වැළැක්වීම සඳහා පිලිපීනය, ඉන්දියාව ඇතුළු රටවල් 10 කින් පැමිණෙන සංචාරකයන් සඳහා තහනමක් පනවා තිබෙනවා.\nපිලිපීන ජනාධිපති කාර්යාලය නිවේදනය කළේ ඒ අනුව, එම තහනම ඉන්දියාව මෙන්ම, පාකිස්ථානය, බංග්ලාදේශය, ශ්‍රී ලංකාව, නේපාලය, එක්සත් අරාබි එමීරය, ඕමානය, තායිලන්තය, මැලේසියාව සහ ඉන්දුනීසියාවට බලපවත්වන බවයි.\nජනාධිපති රොඩි්‍රගු ඩුටරේට් අනුමත කළ මෙම සංචාර තහනම ලබන 16 වනදා සිට 31 වනදා දක්වා ක්‍රියාත්මකයි.\nඩෙල්ටා කොරෝනා ප්‍රභේදය හේතුවෙන් මැනිලා අගනුවර ඇතුළු නගර 16 ක මිලියන 13 ක් ජනතාව දැඩි නිරෝධායන නීතිවලට යටත් කර තිබෙනවා. පිලිපීනයේ කොරෝනා රෝගීන් මියගිය සංඛ්‍යාව 29,500 කට අධිකයි.\nඩෙල්ටා කොරෝනා ප්‍රභේදය ව්‍යාප්ත වීම වැළැක්වීමේ අරමුණින් ඕස්ට්‍රේලියාවේ සිඩ්නි නුවර නිරෝධායන නීති උල්ලංඝනය කරන්නන්ට පනවන දඩ මුදල් ඉහළ නංවා තිබෙනවා.\nඒ සිඩ්නි නුවර සමාජ ආශ්‍රිත කොරෝනා ආසාදිතයන් 466ක් ඊයේ දිනයේත් වාර්තා වීමෙන් අනතුරුවයි.\nඒ අනුව, නිවසේ රැදී සිටීමට ලබාදී ඇති නියෝගය උල්ලංඝනය කරන පුද්ගලයන්ට සහ ආශ්‍රිතයන් සොයන නිලධාරින් වෙත, ව්‍යාජ තොරතුරු සපයන්නන්ට ඕස්ට්‍රේලියානු ඩොලර් 5000 ක දඩයක් පැනවෙනු ඇති.\nමේ අතර, කොරෝනා වෛරසයට ඉහළ ප්‍රතිරෝදයක් දක්වන නව එන්නතක් ඇමෙරිකානු විද්‍යාඥයන් විසින් සංවර්ධනය කර ඇති බව වාර්තා වනවා.\nප්‍රෝටීන පදනම් කරගෙන නැනෝ තාක්ෂණයෙන් නිර්මිත එම එන්නතේ අංශු වෛරසයේ හැඩය ගනිමින් ඊට එරෙහිව සටන් වැදීම විශේෂත්වයක්.\nනව එන්නත මීයන් තුල කොරෝනා වෛරසයට එරෙහි ඉහළ ප්‍රතිශක්තියක් ගොඩනගා ඇති බවයි ඇමෙරිකානු චිකාගෝ සරසවියේ පර්යේෂකයන් සඳහන් කළේ.\nමෙම එන්නත ශීතකරණයක් තුල මාස 6 ක කාලයක් තබා ගත හැකි බව සඳහන්.",
       "URL": "https://www.hirunews.lk/279674/ඩෙල්ටා-නිසා-පිලිපීනය-ඉන්දියාව-ඇතුළු-රටවල්-10ක-සංචාරකයින්ට-තහනමක්",
       "Category": "Local News",
       "Parent URL": "https://www.hirunews.lk/local-news.php?pageID=1755"
}