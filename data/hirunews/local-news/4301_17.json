{
       "Source": "hirunews",
       "Timestamp": "Wednesday, 27 September 2017 - 7:40",
       "Headline": "Update - විද්‍යා ඝාතනයේ විත්තිකරුවන් අධිකරණයට (ඡායාරූප)",
       "News Content": "18 හැවිරිදි ශිවලෝගනාදන් විද්‍යා දැරිය, යාපනය - කයිට්ස් - පුංකුඩිතිව් ප්‍රදේශයේදී සමූහ දූෂණයට ලක් කර ඝාතනය කිරීමේ නඩුවේ ප්‍රධාන සැකකරු වන මහාලිංගම් ශෂිකුමාර් හෙවත් ස්විස් කුමාර් ඇතුළු විත්තිකරුවන් 09 දෙනා මේ වනවිට යාපනය මහාධිකරණය වෙත බන්ධනාගාර නිලධාරීන් විසින් රැගෙනවිත් තිබෙනවා.\nඒ දැඩි පොලිස් ආරක්ෂාව මධ්‍යයේයි.\nවිද්‍යා දැරිය ඝාතනයේ තීන්දුව වව්නියාව මහාධිකරණ විනිසුරු බාලේන්ද්‍රන් ශෂි මහේන්ද්‍රන්ගේ සභාපතීත්වයෙන් යුත් ත්‍රිපුද්ගල විනිසුරු මඩුල්ලක් හමුවේ අද ලබාදීමට නියමිතයි.\nයාපනය මහාධිකරණ විනිසුරු මානික්කවාසගර් ඉලන්චේරියන් සහ ත්‍රිකුණාමල මහාධිකරණ විනිසුරු අන්නලිංගම් ප්‍රේමශංකර් මෙම විනිසුරු මඩුල්ලේ සෙසු සාමාජිකයන් වනවා.\nමේ අතර විද්‍යා දැරියගේ මවද මේවනවිට යාපනය මහාධිකරණය වෙත පැමිණ ඇති බවයි එහි සිටින හිරු වාර්තාකරු සඳහන් කළේ.\nUpdate :- Wednesday, September 27, 2017 9.34 Am\n-----------------------------------------------------------------\n18 හැවිරිදි ශිවලෝගනාදන් විද්‍යා දැරිය, යාපනය - කයිට්ස් - පුංකුඩිතිව් ප්‍රදේශයේදී සමූහ දූෂණයට ලක් කර ඝාතනය කිරීමේ සිද්ධියේ නඩු තීන්දුව යාපනය මහාධිකරණයේදී අද ලබාදීමට නියමිතයි.\nවව්නියාව මහාධිකරණ විනිසුරු බාලේන්ද්‍රන් ශෂි මහේන්ද්‍රන්ගේ සභාපතීත්වයෙන් යුත් ත්‍රිපුද්ගල විනිසුරු මඩුල්ලක් හමුවේයි තීන්දුව ප්‍රකාශයට පත් කිරීමට නියමිතව ඇත්තේ.\nයාපනය මහාධිකරණ විනිසුරු මානික්කවාසගර් ඉලන්චේරියන් සහ ත්‍රිකුණාමල මහාධිකරණ විනිසුරු අන්නලිංගම් ප්‍රේමශංකර් මෙම විනිසුරු මඩුල්ලේ සෙසු සාමාජිකයන් වනවා.\nනඩු විභාගයට අදාළව පැමිණිලි පාර්ශවයේ මෙන්ම රජයේ සාක්ෂි සහ විත්තිකරුවන්ගේ සාක්ෂි ලබා ගැනීම පසුගිය 13 වන දා අවසන් කෙරුණා.\nවිද්‍යා දැරිය ඝාතනය සිද්ධිය සම්බන්ධයෙන් මහාලිංගම් ශෂිකුමාර් හෙවත් ස්විස් කුමාර් ඇතුළු 9 දෙනෙකුට එරෙහිව චෝදනා එල්ල වී ඇති අතර ඔවුන් මේ වන විට රක්ෂිත බන්ධනාගාරගතවයි පසුවන්නේ.\nනිළ ඇඳුමෙන් සැරසී පාසල් ගිය 18 හැවිරිදි විද්‍යා දැරිය, යාපනය කයිට්ස් පුංකුඩිතිව් - 9 වන පටුමඟ ප්‍රදේශයේදී පැහැරගෙන ගොස් ඝාතනය කර තිබුණේ 2015 වසරේ මැයි මස 13 වන දායි.\nමෙම ඝාතනය සැලසුම් සහගතව සිදුකොට ඇති බව ත්‍රිපුද්ගල විනිසුරු මඩුල්ල ඉදිරියේ නීතිපති දෙපාර්තමේන්තුවේ නිලධාරීන් සඳහන් කර තිබෙනවා.\nමෙම ඝාතන නඩුවේ ප්‍රධාන සැකකරු වන ස්විස් කුමාර්ට පළා යාමට සහය දැක්වීමේ චෝදනාව යටතේ හිටපු ජ්‍යෙෂ්ඨ නියෝජ්‍ය පොලිස්පති ලලිත් ජයසිංහ අත්අඩංගුවට ගෙන පසුව ඇප මත මුදා හැරුණා.\nඑමෙන්ම රාජ්‍ය ඇමතිනී විජයකලා මහේෂ්වරන්ගෙන්ද ප්‍රකාශ සටහන් කරගෙන තිබුණා.\nඡායාරූප - වව්නියාව, මාධව කුලසූරිය, රොමේෂ් මධුසංක",
       "URL": "https://www.hirunews.lk/171930/update-විද්‍යා-ඝාතනයේ-විත්තිකරුවන්-අධිකරණයට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4301"
}