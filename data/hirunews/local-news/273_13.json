{
       "Source": "hirunews",
       "Timestamp": "Tuesday, 13 June 2023 - 10:16",
       "Headline": "මූල්‍යාතනයක හිමිකරුවකු පැහැරගැනීමට සැක චීවරධාරියකු අත්අඩංගුවට",
       "News Content": "අපරාධ පරීක්ෂණ දෙපාර්තමේන්තුවේ බව පවසමින් මූල්‍ය ආයතනයක හිමිකරුවෙක් පැහැරගෙන ගිය සිදුවීමකට සම්බන්ධ චීවරධාරියකු දෙමටගොඩ පොලීසිය විසින් අත්අඩංගුවට ගෙන තිබෙනවා.\nපොලිසිය පවසන්නේ මැයි මස 11වැනි දා දකුණු මාකොළ ප්‍රදේශයේ මූල්‍ය ආයතනයකට පැමිණි චීවරධාරියකු සහ අපරාධ පරීක්ෂණ දෙපාර්තමේන්තුවේ නිලධාරීන් බව කියන දෙදෙනෙකු එම ආයතන හිමිකරු පැහැරගෙන ගොස් ඔහුගේ ගමන් බලපත්‍රය සහ නිවෙසේ ඔප්පුව බලහත්කාරයෙන් රැගෙන ගොස් තිබෙන බවයි.\nදෙමටගොඩ පොලිසියේ නිලධාරීන් විසින් විමර්ශන සිදුකර අපරාධ පරීක්ෂණ දෙපාර්තමේන්තුවේ බව කියමින් පැමිණී පොලිස් විශේෂ කාර්ය බළකායේ පොලිස් සැරයන්වරයකු සහ පොලිස් කොස්තාපල් රියැදුරකු ද, ඔවුන් පැමිණි පොලිස් විශේෂ කාර්ය බළකා මූලස්ථානයට අයත් කැබ් රථයක් ද අත්අඩංගුවට ගැනීමට නියමිත බව දෙමටගොඩ පොලිසිය පවසනවා.",
       "URL": "https://www.hirunews.lk/337787/මූල්‍යාතනයක-හිමිකරුවකු-පැහැරගැනීමට-සැක-චීවරධාරියකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=273"
}