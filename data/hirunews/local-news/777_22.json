{
       "Source": "hirunews",
       "Timestamp": "Wednesday, 26 October 2022 - 14:35",
       "Headline": "රතු මිනිත්තුවේ හෙළිදරව්ව ඵලදරයි (වීඩියෝ)",
       "News Content": "ජනතාවගේ ගැටලු අප නිරන්තරයෙන් වාර්තා කරන්නේ, ඊට බලධාරීන්ගේ අවධානය කඩිනමින් යොමු කරවීමේ මූලික අරමුණෙන්.\nහිරු මධ්‍යහ්න පුවත් විකාශයේ රතු මිනිත්තුව විශේෂාංගය හරහා අප පසුගියදා වාර්තා කළ රත්නපුර ගයිරානගම පාලමටත් මේ වනවිට බලධාරීන්ගේ අවධානය යොමු වී තිබෙනවා.\nරත්නපුර ප්‍රාදේශීය ලේකම් කොට්ඨාසයේ, ගයිරානගම, තෝරකන්ද, මැදගොඩ ආදී ගම්මානවල ජනතාවට සිය දෛනික අවශ්‍යතා සඳහා නගරයට යාමට ඇති එකම මාර්ගය මෙම පාලමයි.\nසබරගමුව පළාත් සභාව මඟින් ඉදිකෙරුණු මෙම කබ්බි පාලම සම්පූර්ණයෙන්ම විනාශයට පත්වන්නේ 2019 වසරේ එම ප්‍රදේශයට බලපෑ මහ ගංවතුර තත්ත්වයත් සමඟයි.\nකෙසේවෙතත් එතැන් පටන් වාචිකව මෙන්ම ලිඛිතවත් සිය මාර්ග සහ ප්‍රවාහන ගැටලු සම්බන්ධයෙන් බලධාරීන් වෙත ඉදිරිපත් කළ කරුණු වලින් කිසිඳු ඵලක් නොවූ බවයි ප්‍රදේශවාසීන් පැවසුවේ.\nඑහෙත් මේ වන විට ප්‍රදේශයේ ස්ථාපිත පුද්ගලික විදුලි බලාගාරයක් මැදිහත්ව නව යකඩ පාලමක් ඉදි කර දී ඇත්තේ හිරු රතු මිනිත්තුව හරහා අප ඒ පිළිබඳව රටට හෙළිකිරීමෙන් පසුවයි.\nරුපියල් ලක්ෂ 20කට අධික වියදමක් දරා ඉදිකර ඇති මෙම පාලම සිය එදිනෙදා කටයුතු සාර්ථකව සහ කාර්යක්ෂමව සිදුකිරීමට බෙහෙවින්ම උපකාර වන බවයි ප්‍රදේශවාසීන් සඳහන් කළේ.",
       "URL": "https://www.hirunews.lk/318879/රතු-මිනිත්තුවේ-හෙළිදරව්ව-ඵලදරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=777"
}