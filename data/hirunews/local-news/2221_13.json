{
       "Source": "hirunews",
       "Timestamp": "Sunday, 10 January 2021 - 13:14",
       "Headline": "රිමාන්ඩ් කළ ETI අධ්‍යක්ෂවරුන් නිරෝධායනයට (වීඩියෝ)",
       "News Content": "ඊ.ටී.අයි. සමාගමේ මූල්‍ය වංචාවන්ට අදාළව අත්අඩංගුවට ගෙන රක්ෂිත බන්ධනාගාර ගත කෙරුණු එම සමාගමේ හිටපු අධ්‍යක්ෂවරුන් සිව්දෙනා නිරෝධායනය සඳහා යොමුකර තිබෙනවා.\nබන්ධනාගාර මාධ්‍ය ප්‍රකාශක චන්දන ඒකනායක සඳහන් කළේ පවතින කොරෝනා තත්ත්වය හේතුවෙන් බන්ධනාගාර ගත කරන පුද්ගලයින් නිරෝධායනය කිරීමේ වැඩපිළිවෙල යටතේ ඔවුන් මෙලෙස නිරෝධායනය සඳහා යොමුකර ඇති බවයි.\nඒ අනුව, ඊ.ටී.අයි. සමාගමේ හිටපු අධ්‍යක්ෂවරුන් වන ජීවක එදිරිසිංහ, නාලක එදිරිසිංහ සහ අසංක එදිරිසිංහ, වැලිකඩ බන්ධනාගාරයේ මීට පෙර කාන්තා අංශය පැවති ස්ථානයේ ස්ථාපිත නිරෝධායන මධ්‍යස්ථානය වෙත යොමුකර තිබෙනවා.\nඊ.ටී.අයි සමාගමේ හිටපු අධ්‍යක්ෂවරියක වන දීපා එදිරිසිංහ, නිරෝධායනය සඳහා යොමුකර ඇත්තේ කළුතර බන්ධනාගාරයේ කාන්තා අංශයේ ස්ථාපිත නිරෝධායනය මධ්‍යස්ථානය වෙතයි.\nඊ.ටී.අයි. සමාගමේ හිටපු අධ්‍යක්ෂවරුන් වන ජීවක එදිරිසිංහ, නාලක එදිරිසිංහ, අසංක එදිරිසිංහ සහ දීපා එදිරිසිංහ නීතිපති උපදෙස් මත අපරාධ පරීක්ෂණ දෙපාර්තමෙන්තුව මගින් පෙරේදා දෙවන වරටත් අත්අඩංගුවට ගැනුණා.\nඒ, ඊ.ටී.අයි. ආයතනයේ සිදු වූ බව කියන රුපියල් බිලියන 6.4 කට අධික මූල්‍ය වංචාවකට අදාළවයි.\nමොවුන් සිව් දෙනා අනිද්දා දක්වා රක්ෂිත බන්ධනාගත කරන ලෙස කොළඹ අතිරේක මහේස්ත්‍රාත් බණ්ඩාර නෙළුම්දෙණිය ඊයේ නියෝග කළා.\nශ්‍රී ලංකා මහ බැංකුවට අනාවරණ නොකළ ගිණුම් පවත්වාගෙන යමින් අදාළ ගිණුම්වල පැවැති තැන්පතු මුදල් හිටපු අධ්‍යක්ෂ මණ්ඩලයේ පෞද්ගලික සුඛ විහරණය සඳහා සාවද්‍ය පරිහරණය කර ඇති බවට ද විමර්ශනවලදී අනාවරණ වී තිබෙනවා.",
       "URL": "https://www.hirunews.lk/259303/රිමාන්ඩ්-කළ-eti-අධ්‍යක්ෂවරුන්-නිරෝධායනයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2221"
}