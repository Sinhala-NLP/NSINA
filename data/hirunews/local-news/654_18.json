{
       "Source": "hirunews",
       "Timestamp": "Tuesday, 20 December 2022 - 12:59",
       "Headline": "බොරැල්ල කනත්තට යෑමට පෙර දිනේෂ් ෂාෆ්ටර් නැවතුණු තැනක් හෙළිවෙයි",
       "News Content": "ඝාතනයට ලක්වූ දිනේෂ් ෂාෆ්ටර් නිවසේ සිට බොරැල්ල සුසාන භූමිය වෙත පැමිණි ආකාරය සම්බන්ධයෙන් මේ වන විට කරුණු රැසක් අනාවරණ වෙමින් තිබෙනවා.\nදිනේෂ් ෂාෆ්ටර් මල්පාරේ පිහිටි සිය නිවසෙන් පිටත්ව සෘජුව බොරැල්ල පොදු සුසාන භූමියට පිවිස ඇති බවත් එහිදී එක් ස්ථානයක පමණක් ඔහු නතර වී ඇති බවත් එහිදී හෙළිව ඇති බවයි අපරාධ පරීක්ෂණ දෙපාර්තමේන්තුව විසින් සිදුකරන ලද විමර්ශනවලින් අනාවරණය වී ඇත්තේ.\nඒ අනුව ඔහු කෙටි ආහාරයක් ගැනීමට පමණක් නිවස සහ බොරැල්ල පොදු සුසාන භූමිය අතර ප්‍රදේශයේ දී වෙළඳසැලකට ගොස් තිබෙනවා.\nමේ වන විට අපරාධ පරීක්ෂණ දෙපාර්තමේන්තුවේ මනුෂ්‍ය ඝාතන හා සංවිධානාත්මක අපරාධ විමර්ශන කොට්ඨාසය සිද්ධියට වෙනම විමර්ශන ආරම්භ කර ඇති අතර ඊට අදාළව තවත් වැදගත් තොරතුරු රැසක් අනාවරණය වී ඇති බවටයි වාර්තා වන්නේ.\nස්ථාන රැසක සවිකර ඇති සීසීටීවි කැමරා පද්ධති 42ක දර්ශන ද මේ වන විට අපරාධ පරීක්ෂණ දෙපාර්තමේන්තුව විසින් අධ්‍යයනය කරමින් පවතිනවා.\nඑවන් පසුබිමකයි ඔහුගේ බිරිඳගෙන් ද අපරාධ පරීක්ෂණ දෙපාර්තමේන්තුව ඊයේ (19) ප්‍රකාශ සටහන් කරගෙන ඇත්තේ.\nපැය 4කට අධික කාලයක් එම ප්‍රකාශ සටහන් කරගෙන ඇති අතර යළිත් වරක් අවශ්‍ය වුවහොත් ඇයගෙන් ප්‍රකාශ සටහන් කර ගැනීමට නියමිත බවයි අපරාධ පරීක්ෂණ දෙපාර්තමේන්තුවේ ප්‍රකාශකයෙකු හිරු ප්‍රවෘත්ති අංශයට සඳහන් කළේ.\nඑමෙන්ම මේ වන විට ඝාතනයට අදාළව පුද්ගලයන් 30කට වැඩි පිරිසකගෙන් ප්‍රකාශ ලබා ගෙන ඇති අතර ඝාතනය සම්බන්ධ විමර්ශනයේ දී ෂාෆ්ටර්ගේ සමීපතමයින් කිහිපදෙනෙකු ද පිළිබඳ දැඩි අවධානයක් යොමුව ඇති බවයි වාර්තා වන්නේ.",
       "URL": "https://www.hirunews.lk/323115/බොරැල්ල-කනත්තට-යෑමට-පෙර-දිනේෂ්-ෂාෆ්ටර්-නැවතුණු-තැනක්-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=654"
}