{
       "Source": "hirunews",
       "Timestamp": "Friday, 02 April 2021 - 9:04",
       "Headline": "දඹුල්ල ආර්ථික මධ්‍යස්ථානය අසළින් සැක පොල්තෙල් ලීටර 20,000ක් (වීඩියෝ)",
       "News Content": "දඹුල්ල ආර්ථික මධ්‍යස්ථානය අසල ගබඩාවක තිබී පොලිස් භාරයට ගත් සැකකටයුතු පොල්තෙල් ලීටර 20,000 පිළිබඳව දඹුල්ල මහේස්ත්‍රාත් අධිකරණයට කරුණු වාර්තා කිරීමට නියමිත බව පොලිසිය සඳහන් කළා.\nමෙම අත්අඩංගුවට ගැනීම සිදුකර ඇත්තේ අදාල සැකකටයුතු පොල් තෙල් තොගය සම්බන්ධයෙන් කිසිදු නීත්‍යානුකූල ලියවිල්ලක් ඉදිරිපත් කිරීමට\nනොහැකි වීම හේතුවෙන්.\nදඹුල්ල ආර්ථීක මධ්‍යස්ථානය අසල ගබඩාවක තිබූ සැක කටයුතු පොල් තෙල් කන්ටේනරයක් සමග පුද්ගලයින් දෙදෙනෙකු ඊයේ අත්අඩංගුවට ගත්තා.\nඒ දඹුල්ල නගරාධිපති ජාලිය ඕපාත මහතාට ලද තොරතුරක් මත දඹුල්ල නගර සභාව සහ පොලීසිය එක්ව සිදුකළ වැටලීමකදීයී.\nඑහිදී අදාළ පොල් තෙල් තොගය කුමන ප්‍රදේශයක සිට රැගෙන ආවේද යන්න සහ එහි ප්‍රමිතිය පිළිබඳව තහවුරු කෙරෙන කිසිදු ලියකියවිල්ලක් ඉදිරිපත් කිරීමට කන්ටේනර් රථ රියදුරු සහ ගබඩා භාරකරු සමත්ව නැහැ.\nඒ අනුව සැක කටයුතු පොල් තෙල් ලීටර් 20,000ක පමණ ප්‍රමාණයක් පොලීසිය භාරයට ගෙන ගබඩාව මුද්‍රා තබා තැබීමට මෙලෙස කටයුතු කළා.\nඒ අනුව අදාල සැකකටයුතු පොල්තෙල් තොගය මේ වන විට පොලිස් භාරයට ගෙන ඇති අතර සිද්ධිය සම්බන්ධයෙන් දඹුල්ල මහේස්ත්‍රාත්වරයාට බී වාර්තාවක් මගින් කරුණු වාර්තා කිරීමට නියමිතයි.\nඅනතුරුව අදාළ තෙල් තොගයේ සාම්පල ශ්‍රී ලංකා කාර්මික තාක්ෂණ ආයතනය වෙත යොමු කිරීමට නියමිත බව දඹුල්ල මහ නගර සභාවේ ප්‍රධාන මහජන සෞඛ්‍ය පරීක්ෂකවරයා සදහන් කළා.\nමේ අතර ඇෆ්ලටොක්සීන් අඩංගු බවට සැකකෙරෙන තෙල් බවුසර 2ක් දංකොටුව ප්‍රදේශයේ සඟවා තිබියදී පසුගිය අඟහරුවාදායි පොලිසිය සොයා ගත්තේද මෙවන් පසුබිමක් තුළයි.\nමේ අතර මෙරටට ආනයනය කළ පිරිපහදු නොකළ පොල්තෙල් තොගයක ඇෆ්ලටොක්සීන් නම් පිළිකාකාරකය අඩංගුබව පසුගියදා ප්‍රමිති ආයතනය සහ\nසෞඛ්‍ය අමාත්‍යංශයේ ආහාර ආරක්ෂණ ඒකකය මගින් තහවුරු කරනු ලැබුවා.\nශ්‍රී ලංකා රේගුව ආනයනකරුවන්ට නියෝග කළේ ඒ අනුව එම තෙල් තොග නැවත අදාළ රට වෙත හරවා යවන ලෙසයි.\nඑම තෙල් තොග ගබඩා කර තිබූ ආයනයකරුවන්ගේ පෞද්ගලික ගුදම් මුද්‍රා තබා පාරිභෝගික අධිකාරියද එහි සම්පල ලබා ගත් අතර ඒවා පරික්ෂාව සඳහා\nකාර්මික තාක්ෂණ ආයතනයට යොමු කෙරුණා.\nඑම වාර්තාව පාරිභෝගික කටයුතු පිළිබඳ අධිකාරිය වෙත ලබා දී ඇති අතර එම පර්යේෂණයෙන්ද අදාළ පොල්තෙල්වල ඇෆ්ලටොක්සින් පිළිකාකාරකය අඩංගු බවට තහවුරු වුණා.\nඒ අනුව අදල සමාගම් තුනෙහිම ප්‍රශ්නගත පොල්තෙල් තොග හැකි ඉක්මනින් ප්‍රතිඅපනයනය කිරීමට පියවර ගැනීමට නියමිත බව පාරිභෝගික ආරක්ෂණ\nඅමාත්‍ය ලසන්ත අලගියවන්න මහතා සඳහන් කළා.",
       "URL": "https://www.hirunews.lk/267274/දඹුල්ල-ආර්ථික-මධ්‍යස්ථානය-අසළින්-සැක-පොල්තෙල්-ලීටර-20000ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2046"
}