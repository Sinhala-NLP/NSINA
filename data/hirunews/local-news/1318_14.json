{
       "Source": "hirunews",
       "Timestamp": "Friday, 04 March 2022 - 17:48",
       "Headline": "මුදල් විශුද්ධිකරණයට වරාය නගරයේ කිසිදු ඉඩක් නොමැති බවට ප්‍රකාශයක් (වීඩියෝ)",
       "News Content": "කොළඹ වරාය නගරයේ මුදල් විශුද්ධිකරණයට කිසිදු ඉඩක් නොමැති බවත් එවැනි ක්‍රියාවන්ට එරෙහිව දැඩිව නීතිය ක්‍රියා කිරීමට හැකියාව ඇති බවත් වරාය නගර ආර්ථික කොමිසමේ වැඩබලන අධ්‍යක්ෂ ජෙනරාල් , ජල සම්පාදන අමාත්‍යාංශයේ ලේකම් ආචාර්ය ප්‍රියත් බන්දු වික්‍රම පවසනවා.\nවරාය නගරය සහ අනාගත ආර්ථිකය” මැයෙන් අද (04) පෙරවරුවේ ජනාධිපති මාධ්‍ය කේන්ද්‍රය සංවිධානය කළ මාධ්‍ය හමුවේ දී ඔහු විසින් මෙම අදහස් පළ කළා.\nආචාර්ය ප්‍රියත් බන්දු වික්‍රම සහ වරාය නගර ආර්ථික කොමිසමේ සාමාජික, සාලිය වික්‍රමසූරිය සහභාගී වූ මෙම මාධ්‍ය හමුව ජනාධිපති මාධ්‍යය අංශය විසින් මෙහෙයවනු ලැබුවා.\nවරාය නගරයේ මූලික භෞතික ඉදිකිරිම් කටයුතු 2022 වසර අවසානය වන විට නිමා කර පළමු අදියරේ වැඩ කටයුතු සම්පුර්ණ කිරීමට හැකියාව ඇති බව ද අනාවරණය කෙරුණා.\nමේ වන විට මූල්‍ය කළමනාකරණය, බැංකු කටයුතු, ආයෝජන ලියාපදිංචිකිරීම හා අදාළ නීති රෙගුලාසි සම්පූර්ණ කර ඇති අතර, පරිසර හිතකාමී සහ මනා සැලැස්මක් සහිතව වරාය නගරය දියුණුකිරීම හා අදාළ සංවර්ධන රෙගුලාසි සම්පුර්ණ කර ඇති අතර ඒවා ඉක්මනින් ගැසට් මඟින් ප්‍රකාශ කිරීමට බලාපොරොත්තු වන බව ද අවධාරණය කරනු ලැබුවා.\nඉන් පසුව, ඕනෑම ආයෝජකයෙකුට අදාළ නීති - රීතිවලට අනුව ආයෝජනය කළ හැකියි.\nවරාය නගරය සම්පූර්ණයෙන්ම ශ්‍රී ලංකාව සතු මෙරට නීතිය ක්‍රියාත්මක වන භූමියක් වන අතර එහි කළමනාකරණ කටයුතු සිදුකරන, වරාය නගර ආර්ථික කොමිසම ශ්‍රී ලංකා ආණ්ඩුවට, ජනාධිපතිට සහ පාර්ලිමේන්තුවට යටත් වනු ඇති.\nආයෝජනය චීන සමාගමක් විසින් සිදු කළ ද එම භුමිය කිසිදු විදේශ රටකට අයත් නොවන අතර බදු පදනම මත එහි ඉඩම් ඕනෑම රටක සමාගමකට ලබාගැනීමේ හැකියාව ද පවතිනවා.",
       "URL": "https://www.hirunews.lk/298659/මුදල්-විශුද්ධිකරණයට-වරාය-නගරයේ-කිසිදු-ඉඩක්-නොමැති-බවට-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1318"
}