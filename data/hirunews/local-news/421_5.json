{
       "Source": "hirunews",
       "Timestamp": "Tuesday, 11 April 2023 - 9:07",
       "Headline": "බැංකු කාඩ්පත් මඟින් මුදල් වංචා කළ අයෙක් අත්අඩංගුවට",
       "News Content": "නුගේගොඩ කොට්ඨාස අපරාධ විමර්ශන ඒකකය මඟින් ව්‍යාජ ඒ.ටී.එම්. කාඩ්පත් හරහා මුදල් වංචා කළ පුද්ගලයෙක් ඊයේ(10) අත්අඩංගුවට ගෙන තිබෙනවා.\nමෙම සැකකරු ඒ.ටී.එම්. යන්ත්‍ර මඟින් මුදල් ලබා ගැනීමට පැමිණෙන ඇතැම් පුද්ගලයන් හට මුදල් ගැනීමට සහය වන ලෙස හඟවා ඔවුන්ගේ කාඩ්පත් වල රහස් අංක ලබාගෙන එම අවස්ථාවේ දී යන්ත්‍රයෙන් මුදල් රැගෙන ඔහු සන්තකයේ තිබූ ව්‍යාජ කාඩ්පතක් සමඟ අදාල පුද්ගලයාට ලබා දී තිබෙනවා.\nඉන් අනතුරුව අදාල පුද්ගලයාගේ වලංගු කාඩ්පත මඟින් මෙම සැකකරු මුදල් වංචා කර ඇති බව පරීක්ෂණවල දී හෙලි වූ බව පොලිසිය පවසනවා.\nමෙම සැකකරු සම්බන්ධයෙන් මිරිහාන, කොට්ටාව, පිලියන්දල, දෙහිවල මෙන්ම මහරගම යන පොලිස් ස්ථානයන් හි පැමිණිලි 50කට අධික සංඛ්‍යාවක් තිබූ බවත්, සැකකරු අත්අඩංගුවට ගන්නා අවස්ථාවේ දී ඔහු සතුව තිබූ ව්‍යාජ ඒ.ටී.එම්. කාඩ්පත් 15ක් ද පොලිස් භාරයට ගත් බව සඳහන්.\nවයස අවුරුදු 24ක් වන පිළියන්දල ප්‍රදේශයේ පදිංචි මෙම පුද්ගලයා නුගේගොඩ මහේස්ත්‍රාත් අධිකරණය වෙත අද ඉදිරිපත් කිරීමට නියමිතයි.",
       "URL": "https://www.hirunews.lk/332244/බැංකු-කාඩ්පත්-මඟින්-මුදල්-වංචා-කළ-අයෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=421"
}