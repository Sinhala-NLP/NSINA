{
       "Source": "hirunews",
       "Timestamp": "Sunday, 06 September 2020 - 7:30",
       "Headline": "නිව් ඩයමන්ඩ් නෞකාව ගැන පරීක්ෂාවට බ්‍රිතාන්‍ය සහ නෙදර්ලන්ත විශේෂඥයින් පිරිසක් අද දිවයිනට (ඡායාරූප)",
       "News Content": "බොරතෙල් රැගෙන යාත්‍රා කරමින් සිටියදී ගිනි ගැනීමට ලක්වූ එම්.ටී.නිව් ඩයමන්ඩ් නෞකාව අයත් සමාගමේ මැදිහත් වීම මත දස දෙනෙකුගෙන් සමන්විත බ්‍රිතාන්‍ය සහ නෙදර්ලන්ත විශේෂඥයින් කණ්ඩායමක් අද දිවයිනට පැමිණීමට නියමිතව තිබෙනවා.\nඔවුන් මත්තල මහින්ද රාජපක්ෂ ජාත්‍යන්තර ගුවන්තොටුපලින් දිවයිනට පැමිණෙන අතර, එම පිරිසට මුදවා ගැනීමේ මෙහෙයුම් විශේෂඥයින්, ආපදා තක්සේරුකරුවන් සහ නීති උපදේශකයෙකු ද ඇතුළත්.\nමෙම විශේෂඥ කණ්ඩායම නාවික හමුදාව මගින් කල්මුණේ සිට වේග ප්‍රහාරක යාත්‍රාවක් යොදා ගනිමින් ආපදාවට පත් නෞකාව පිහිටි මුහුදු ප්‍රදේශය වෙත රැගෙන යාමටයි සැලසුම් කර ඇත්තේ.\nගොඩබිම සිට නාවික සැතපුම් 40ක් පමණ දුරින් වූ ගැඹුරු මුහුදේ රඳවා ඇති එම්.ටී.නිව් ඩයමන්ඩ් නෞකාවේ ගින්න පැතිරීම මේ වනවිට පාලනය කර ඇති අතර, තවදුරටත් ගින්න නිවීමේ කටයුතු සිදුවනවා.\nඒ සඳහා නාවික හමුදාවේ සමුදුර, සිදුරල, සහ උදාර යන නෞකා එක්ව ඇති අතර, ඉන්දියාවේ නෞකා 6ක් ද ඊට එක්ව සිටිනවා.\nඑසේම, ටග් යාත්‍රා 4ක්, වෙරළාරක්ෂක බලකායේ නෞකා  2ක් සහ ඩෝරා යාත්‍රා 3ක් ද තවදුරටත් ගින්න පාලනය කිරීමේ මෙහෙයුම් වල නිරත වන බව සඳහන්.\nඉන්දීය වෙරළාරක්ෂක බලකාය සඳහන් කළේ නෞකාවෙන් තෙල් කාන්දුවක් වැළැක්වීම දැන් සිදු කෙරෙන මෙහෙයුමේ ප්‍රධාන අරමුණක් බවයි.\nඑවැනි තෙල් කාන්දුවක් සිදුවුවහොත් එය මාලදිවයින ඇතුලූ ඉන්දීය සාගරයේ රටවල් රැසකට බලපෑමක් සිදුකළ හැකියි.\nඑම්.ටී. නිව් ඩයමන්ඩ් නෞකාවේ ගින්න පාලනය කිරීමෙන් විශාල පාරිසරික ආපදා තත්ත්වයක් වැළැක්වීමට හැකිවූ බව ඉන්දීය වෙරළාරක්ෂක බලකාය වැඩිදුරටත් සඳහන් කළා.\nමේ අතර නෞකාවේ ගින්න මැඩපැවැත්වීම සඳහා නිසි වේලාවට ක්‍රියාත්මක වූ ශ්‍රී ලංකා නාවික හමුදාව, ගුවන් හමුදාව, වරාය අධිකාරිය සහ ඉන්දීය නාවික බලකාය ඇතුලූ සියල්ලන්ටම තුති පුද කරන බවයි අග්‍රාමාත්‍ය මහින්ද රාජපක්ෂ ට්විටර් පණිවුඩයක් නිකුත් කරමින් සඳහන් කළේ.",
       "URL": "https://www.hirunews.lk/249511/නිව්-ඩයමන්ඩ්-නෞකාව-ගැන-පරීක්ෂාවට-බ්‍රිතාන්‍ය-සහ-නෙදර්ලන්ත-විශේෂඥයින්-පිරිසක්-අද-දිවයිනට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2474"
}