{
       "Source": "hirunews",
       "Timestamp": "Monday, 26 September 2022 - 20:29",
       "Headline": "චීන පර්යේෂණ නෞකාවේ සිදුවීම ශ්‍රී ලංකාව පන්චින් බෑගයක තත්ත්වයට පත් කළා - ජනපති",
       "News Content": "ශ්‍රී ලංකාව ණය ප්‍රතිව්‍යූහගත කිරීම් සම්බන්ධයෙන් පළමුව ජපානය සමඟ සාකච්ඡා ආරම්භ කරන බවත් ඊට අවශ්‍ය පසුබිම සිය ජපන් සංචාරය තුළ දී සිදු කරන බවත් ජනාධිපති රනිල් වික්‍රමසිංහ පවසනවා.\nඉන්දීය ස්ටාර්ට්නිවුස් ග්ලෝබල් (StratNews Global) නාලිකාව සමග පැවති සම්මුඛ සාකච්ඡාවක දී අදහස් දැක්වූ ජනාධිපතිවරයා කියා සිටියේ මේ වන විටත් ඉන්දියාව සමග ණය ප්‍රතිව්‍යූහගත කිරීම සම්බන්ධයෙන් වන මුලික වටයේ සාකච්ඡා ආරම්භ කර ඇති බවයි.\nඑමෙන්ම චීනය සමග ද සාකච්ඡා ආරම්භ කර ඇති බවත් එම සාකච්ඡා චීන කොමියුනිස්ට් පක්ෂ සම්මේලනයට පෙරාතුව සිදු කරන්නේ ද එසේත් නොමැති නම් ඉන්පසුව සිදු කරන්නේ ද යන්න පිළිබඳ ව මෙතෙක් අවසන් තීරණයක් ගෙන නොමැති බවත් මෙහිදී අදහස් දක්වමින් ඔහු වැඩිදුරටත් කියා සිටියා.\nඑමෙන්ම ජනාධිපති රනිල් වික්‍රමසිංහ සඳහන් කළේ මෙවර මූලික ණය හිමියන් සමග ණය ප්‍රතිව්‍යූහගත කිරීම සම්බන්ධයෙන් සාකච්ඡා කිරීමට සිදුව ඇත්තේ සිය රටේ බරපතළ ආර්ථික කඩා වැටීම හේතුවෙන් ණය ගෙවීම් පැහැර හැරීමට සිදු වීම හේතුවෙන් බවයි.\nමෙහිදී චීන පර්යේෂණ නෞකාවේ ශ්‍රී ලංකා ගමන සම්බන්ධයෙන් මෙම සාකච්ඡාව සිදුකළ ප්‍රවීණ ඉන්දීය මාධ්‍යවේදී නිතින් ගෝක්ලේ සිදු කළ විමසීමකට පිළිතුරු දෙමින් ජනාධිපතිවරයා කියා සිටියේ එම පර්යේෂණ නෞකාව හම්බන්තොට වරායට පැමිණීමට අවසර දීම දුෂ්කර තීරණයක් වූ බවයි.\nඑම තීරණය හිටපු ජනාධිපති ගෝඨාභය රාජපක්ෂ ධුරයේ සිටියදී ගත් තීරණයක් බවත් එය ආපසු හැරවීමට කිසිදු සාධාරණ හේතුවක් සොයා ගැනීමට රජයට අවස්ථාවක් නොතිබූ බවත් මෙම සාකච්ඡාවේ දී ඔහු කියා සිටියා.\nමෙම නෞකාවේ ශ්‍රී ලංකා ගමන සම්බන්ධයෙන් ඉන්දියාව දැඩි විරෝධය ප්‍රකාශ කල අතර පසුව ලංකා රජය එම පර්යේෂණ නෞකාවේ ගමන කල් දැමීමට කටයුතු කළා.\nකෙසේ වෙතත් එම තීරණය සම්බන්ධයෙන් චීන රජය දැඩි අප්‍රසාදය පළ කළ අතර ජනාධිපතිවරයා මෙම සාකච්ඡාවේ දී සඳහන් කළේ එම සිදුවීමේ දී සිය රට ආසියාවේ බලවතුන් දෙදෙනාගෙන්ම පහර කන පන්චින් බෑගයක තත්ත්වයට පත් වූ බවයි.",
       "URL": "https://www.hirunews.lk/316393/චීන-පර්යේෂණ-නෞකාවේ-සිදුවීම-ශ්‍රී-ලංකාව-පන්චින්-බෑගයක-තත්ත්වයට-පත්-කළා-ජනපති",
       "Category": "Local News",
       "Parent URL": "https://www.hirunews.lk/local-news.php?pageID=842"
}