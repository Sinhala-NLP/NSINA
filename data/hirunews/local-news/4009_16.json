{
       "Source": "hirunews",
       "Timestamp": "Sunday, 01 April 2018 - 18:14",
       "Headline": "මහනුවර සිද්ධියට තවත් 04ක් අත්අඩංගුවට",
       "News Content": "මහනුවර දිස්ත්‍රික්කයේ පසුගිය දා ඇතිවූ ගැටුම්කාරී සිද්ධීන් සම්බන්ධයෙන් හිටපු යුද හමුදා සෙබලෙකු ඇතුලු 04 දෙනෙකු අත්අඩංගුවට ගෙන තිබෙනවා.\nපොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර සඳහන් කළේ ත්‍රස්තවාදී විමර්ශන අංශය විසින් ඔවුන් මෙලෙස අත්අඩංගුවට ගෙන ඇති බවයි.\nමීට පෙර ද මෙම සිද්ධියට අදාළව කිහිප දෙනෙකු අත්අඩංගුවට ගැනුණා.\nඔවුන් පසුගිය දින දෙකේ සහ අද (01) දිනයේදී අත්අඩංගුවට ගත් බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nඅත්අඩංගුවට ගත් සැකකරුවන් ගෝනවල - රජවැල්ල, කටුගස්තොට - කහල්ල, අඹතැන්න - මුල්ලේගම සහ අඹතැන්න - කළුවාන ප්‍රදේශයේ පදිංචිකරුවන් බව සඳහන්.",
       "URL": "https://www.hirunews.lk/187411/මහනුවර-සිද්ධියට-තවත්-04ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4009"
}