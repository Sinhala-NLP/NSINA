{
       "Source": "hirunews",
       "Timestamp": "Monday, 13 June 2022 - 7:02",
       "Headline": "මෙරට පසු අස්වනු හානිය සියයට 40 ක් බව හෙළිවෙයි (වීඩියෝ)",
       "News Content": "එළවළු සහ පළතුරු මිල ගණන් ශිඝ්‍රයෙන් ඉහළ ගොස් ඇති පසුබිමක අලෙවියට ගෙන එන අස්වනු නිකරුණේ විනාශ වන ආකාරය ආර්ථික\nමධ්‍යස්ථාන රැසක් ආශ්‍රිතව දැකගත හැකියි.\nශ්‍රී ලංකා කාර්මික තාක්ෂණ ආයතනයේ පර්යේෂණ හා සංවර්ධන අංශය පෙන්වා දෙන්නේ මේ හේතුවෙන් මෙරට එළවළු හා පළතුරුවල පසු\nඅස්වනු හානිය 30%ත් 40%ත් අතර අගයකට පැමිණ ඇති බවයි.\nරට ආහාර අර්බුදයකට මුහුණ දෙමින් සිටින අවධියක විනාශ වන පසු අස්වැන්න රැකගැනීම පිළිබඳව හිරු ප්‍රවෘත්ති සොයා බැලුවා.\nමෙරට එළවළු හා පළතුරු අස්වැන්න නිසි ආකාරයෙන් වෙළෙඳපොලට නොලැබීමට විවිධ හේතු බලපාන ආකාරය බොහෝ අවස්ථාවලදී අප දැක තිබෙනවා.\nකෘෂි විශේෂඥයින් පෙන්වා දෙන්නේ අවිධිමත් ප්‍රවාහන විධි මෙන්ම නිසි ආකාරයෙන් අස්වැන්න ඇසුරුම් නොකිරීම හෝ ගබඩා නොකිරීම මීට මූලික හේතුව බවයි.\nමේ එලෙස මෙරට ප්‍රධාන ආර්ථික මධ්‍යස්ථාන කිහිපයක අලෙවියට ගෙන ආ අස්වැන්නේ වැඩි කොටසකට අත්ව ඇති අවාසනාවන්ත ඉරණමයි.\nමේ හේතුවෙන් මෙරට එළවළු හා පළතුරුවල පසු අස්වනු හානිය 30%ත් 40%ත් අතර අගයක පවතින බව ශ්‍රී ලංකා කාර්මික තාක්ෂණ ආයතනයේ පර්යේෂණ හා සංවර්ධන අංශය පෙන්වා දෙනවා.\nඉදිරියේදී ඇතිවිය හැකි ආහාර අර්බුදය හමුවේ පසු අස්වනු තාක්ෂණ ක්‍රමවේද අනුගමනය කිරීමේ ඇති වැදගත්කම කෙබඳුද?\nපවතින තත්ත්වය මත රැකියා අහිමව සිටින පිරිස් විවිධ වෙළෙඳාම්වල නිරත වන අතර මේ අම්බලන්ගොඩ ප්‍රදේශයේ කොස් වෙළෙඳාමට යොමුව සිටින තරුණයෙක් පිළිබඳව අපට වාර්තා වුණා.\nසිය හෝටල් රැකියාව අහිමි වීම හේතුවෙන් ජීවිතය රැකගැනීමට කොස් වෙළෙඳාමට යොමුවූ බවයි ඔහු ප්‍රකාශ කළේ.",
       "URL": "https://www.hirunews.lk/306971/මෙරට-පසු-අස්වනු-හානිය-සියයට-40-ක්-බව-හෙළිවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1099"
}