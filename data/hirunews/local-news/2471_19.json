{
       "Source": "hirunews",
       "Timestamp": "Monday, 07 September 2020 - 11:24",
       "Headline": "ප්‍රේමලාල් ජයසේකරට පාර්ලිමේන්තු යන්න අවසර (වීඩියෝ)",
       "News Content": "මරණ දඬුවම නියම වී සිටින රත්නපුර දිස්ත්‍රික්කයෙන් පාර්ලිමේන්තුවට තේරී පත්වූ ප්‍රේමලාල් ජයසේකරට පාර්ලිමේන්තු සභාවාරවලට සහභාගි වීම සඳහා අවසර ලබා දෙන ලෙස අභියාචනාධිකරණය අද බන්ධනාගාර කොමසාරිස් ජනරාල්වරයා වෙත අතුරු නියෝගයක් නිකුත් කළා.\nමන්ත්‍රීවරයා ගොනුකළ රිට් පෙත්සම විභාගයට ගැනීමට අවසර ලබාදෙමින් අභියාචනාධිකරණයේ සභාපති විනිසුරු ඒ.එච්.එම්.ඩී. නවාස් ඇතුලු විනිසුරු මඩුල්ල නියෝග කළේ මන්ත්‍රීවරයාව පාර්ලිමේන්තුවට රැගෙන යාමට අවශ්‍ය පහසුකම් සළසන ලෙසයි.\nපාර්ලිමේන්තු මන්ත්‍රිවරයෙකු ලෙස ප්‍රේමලාල් ජයසේකර තේරි පත්වීම නීතිවිරෝධි බවට මෙතෙක් අධිකරණ තීරණයක් ප්‍රකාශයට පත්වී නොමැති බව එහිදී අභියාචනාධිකරණ සභාපති විනිසුරුවරයා විවෘත අධිකරණයේ කියා සිටියා.\nඒ අනුව ආණ්ඩුක්‍රම ව්‍යවස්ථාවට අනුකුලව පෙත්සම්කරුට පාර්ලිමේන්තු මන්ත්‍රීවරයෙකුට හිමිවිය යුතු සියළු හිමිකම් භුක්ති විඳීමට නීතිමය බාධාවක් නොමැති බව පෙන්වා දුන් අභියාචනාධිකරණයේ සභාපතිවරයා, ඔහුට මන්ත්‍රීවරයෙකු වශයෙන් දිවුරුම් දීමට නීතිමය බාධාවක් පවතින බව පෙනී නොයන බවද සඳහන් කළා.\nඒ අනුව පෙත්සම් විභාගය සඳහා අවසර ලබාදෙන බවයි අභියාචනාධිකරණය සඳහන් කළේ.\nපෙත්සම යළි මේ මස 29 වනදා කැඳවීමට අධිකරණය නියෝග කළ අතර, එදිනට වගඋත්තරකරුවන් වන බන්ධනාගාර කොමසාරිස් ජනරාල් තුෂාර උපුල්දෙණිය, වැලිකඩ බන්ධනාගාරයේ අධිකාරිවරයා සහ පාර්ලිමේන්තු මහ ලේකම්වරයාට අධිකරණයේ පෙනී සිටින ලෙස නොතීසි නිකුත් කළා.",
       "URL": "https://www.hirunews.lk/249603/ප්‍රේමලාල්-ජයසේකරට-පාර්ලිමේන්තු-යන්න-අවසර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2471"
}