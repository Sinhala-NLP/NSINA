{
       "Source": "hirunews",
       "Timestamp": "Saturday, 15 May 2021 - 7:51",
       "Headline": "වැරදීමකින් මල් ශාලාවකට ගිය, කොරෝනා ආසාදිත මෘත ශරීරයක් යළි රෝහලට",
       "News Content": "වැරදීමකින් මල් ශාලාව වෙත මුදා හැරුණු මෘත ශරීරයක් කොරෝනා ආසාදිත බවට හඳුනා ගැනීමත් සමඟ යළිත් එය රෝහලට රැගෙන යාමේ සිද්ධියක් පානදුර ප්‍රදේශයෙන් වාර්තා වනවා.\nපානදුර - වත්තල්පොළ ප්‍රදේශයේ පදිංචි 74 හැවිරිදි පුද්ගලයෙකුගේ මෘත දේහයකුයි මෙලෙස යළිත් පානදුර මූලික රෝහල වෙත රැගෙනවිත් ඇත්තේ.\nපසුගිය 12 වන දා රාත්‍රියේ අදාළ පුද්ගලයා පානදුර මූලික රෝහලේදී මිය ගොස් තිබුණා.\nකෙසේ වෙතත්, මහජන සෞඛ්‍ය පරීක්ෂක නිලධාරීවරයාගේ අනුදැනුම මත ඔහුගේ මෘත දේහය මුදා හැර ඇත්තේ කොරෝනා ආසාදනය වී නොමැති බවට පවසමින්.\nඑහෙත් මිය ගිය පුද්ගලයා මීට පෙර කොළඹ පිහිටි පෞද්ගලික රෝහලකින් කොරෝනා පරීක්ෂණයක් සිදුකර ඇති අතර, එහි වාර්තාව ලැබී ඇත්තේ මොහු මියගොස් මෘත දේහය ඥාතීන් වෙත භාර දීමෙනුත් පසුවයි.\nකොරෝනා පරීක්ෂණ වාර්තාව අනුව මොහුට වෛරසය ආසාදනය වී ඇති බවට අනාවරණය වී ඇති අතර ඒ වනවිටත් මිය ගිය පුද්ගලයාගේ සිරුර පානදුර පිහිටි මල්ශාලාවකට රැගෙන ගොස් තිබෙනවා.\nකෙසේ වෙතත්, ඉන් අනතුරුවයි රෝහල් කාර්ය මණ්ඩලය මෘත දේහය යළිත් පානදුර මූලික රෝහල වෙත රැගෙනවිත් ඇත්තේ.\nඒ අනුව මල්ශාලාවේ කාර්ය මණ්ඩලය සහ නිවැසියන් නිරෝධායනයට යොමු කිරීමට මහජන සෞඛ්‍ය පරීක්ෂකවරුන් පියවර ගත්තා.",
       "URL": "https://www.hirunews.lk/271410/වැරදීමකින්-මල්-ශාලාවකට-ගිය-කොරෝනා-ආසාදිත-මෘත-ශරීරයක්-යළි-රෝහලට",
       "Category": "Local News",
       "Parent URL": "https://www.hirunews.lk/local-news.php?pageID=1952"
}