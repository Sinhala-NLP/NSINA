{
       "Source": "hirunews",
       "Timestamp": "Thursday, 18 May 2023 - 9:52",
       "Headline": "ජෙරම්ගේ ඉරිදා රැස්වීම නතර කරන්නැයි ඉල්ලා පිවිතුරු හෙළ උරුමය CID ට",
       "News Content": "ආගමික සංහිදියාවට බාධා එල්ල වන ආකාරයේ ප්‍රකාශයක් සිදුකළ බවට චෝදනා එල්ල වී ඇති දේවගැති ජෙරොම් ප්‍රනාන්දු විසින් එළැඹෙන ඉරිදා දින සංවිධාන කර ඇති රැස්වීමට එරෙහිව වාරණ නියෝගයක් ලබාගැනීම සිදුකළ යුතු බව පිවිතුරු හෙළ උරුමය පවසනවා.\nඒ සඳහා අපරාධ පරීක්ෂණ දෙපාර්තමේන්තුවෙන් ඉල්ලීමක් කිරීමට අද දින කටයුතු කරන බවයි එම පක්ෂය සඳහන් කළේ.\nඒ අනුව පෙරවරුවේ පිවිතුරු හෙළ උරුමයේ නියෝජිතයින් අපරාධ පරීක්ෂණ දෙපාර්තමේන්තුව වෙත පැමිණ එම ඉල්ලීම සිදුකිරීමට නියමිතයි.\nඑළැඹෙන ඉරිදා දින දේවගැති ජෙරොම් ප්‍රනාන්දු විසින් මෙහෙයවන රැස්වීමක් පැවැත්වීමට නියමිත බවට පැවසෙන සටහනක් සමාජ මාධ්‍ය ඔස්සේ මේ වන විට සංසරණය වනවා.\nඑවන් පසුබිමකයි දැනට සිංගප්පූරුවට ගොස් සිටින ජෙරොම් ප්‍රනාන්දු දේවගැතිවරයා සිය ඉන්ස්ටර්ග්‍රෑම් ගිණුමේ සටහනක් තබමින් තමන් ඉරිදා මෙරටට යළි පැමිණෙන බවට ප්‍රකාශ කර තිබුණා.\nකෙසේ වෙතත් දිවයිනට පැමිණි පසු ගුවන් තොටුපලේදී ඔහුව අත්අඩංගුවට ගැනීමේ හැකියාව පවතින බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව සඳහන් කළේ.\nදැනට අපරාධ පරීක්ෂණ දෙපාර්තමේන්තුව ජෙරොම් ප්‍රනාන්දු දේවගැතිවරයා සම්බන්ධයෙන් විමර්ශන ආරම්භ කර ඇති අතර ඒ අනුවයි ඔවුන් කොටුව මහේස්ත්‍රාත් අධිකරණයට ඒ සම්බන්ධයෙන් කරුණු වාර්තා කළේ.\nඑහිදී අධිකරණය ඔහුට රටින් පිටවීම වළක්වාලමින් වාරණ නියෝගයක් නිකුත් කළා.\nකෙසේ වෙතත් ඒ වන විට ඔහු රටින් පිටවී සිංගප්පූරුව බලා පිටත්ව ගොස් ඇති බවටයි අනාවරණය වූයේ.",
       "URL": "https://www.hirunews.lk/335518/ජෙරම්ගේ-ඉරිදා-රැස්වීම-නතර-කරන්නැයි-ඉල්ලා-පිවිතුරු-හෙළ-උරුමය-cid-ට",
       "Category": "Local News",
       "Parent URL": "https://www.hirunews.lk/local-news.php?pageID=335"
}