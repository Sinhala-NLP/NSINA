{
       "Source": "hirunews",
       "Timestamp": "Wednesday, 19 April 2017 - 19:06",
       "Headline": "මීතොටමුල්ල මෙහෙයුම් තවදුරටත්",
       "News Content": "මීතොටමුල්ල කුණු කන්ද කඩාවැටුණු ප්‍රදේශයේ් මෙහෙයුම් කටයුතු තවමත් අඛණ්ඩව සිදු කරන බව හමුදා මාධ්‍ය ප්‍රකාශක බ්‍රිගේඩියර් රොෂාන් සෙනෙවිරත්න පවසනවා.\nපොලීසිය සහ  ආපදා කලමනාකරණ මධ්‍යස්ථානයද ඊට අවශ්‍ය සහාය ලබාදෙන බවයි ඔහු සඳහන් කළේ.\nමෙම සිද්ධියෙන් මියගිය මීතොටමුල්ල කුණු කන්දට එරෙහි ජනතා ව්‍යාපාරයේ කැඳවුම්කරු කීර්තිරත්න පෙරේරාගේ දියණියගේ දේහය පිළිබඳ අවසන් කටයුතු කොළොන්නාව පොදු සුසාන භූමියේදී අද පස්වරුවේ සිදු කෙරුණා.\nකුණු කන්ද කඩාවැටීමෙන් කීර්තිරත්න පෙරේරාගේ බිරිඳ, බෑණනුවන්, ඇතුලූ පවුලේ සාමාජිකයින් හතරදෙනෙකු ජීවිතක්ෂයට පත්වුණා.\nසිද්ධියෙන් මේ වන විට පවුල් 245ක පුද්ගලයින් 1059ක් අවතැන්ව සිටින අතර තුවාල ලැබු 11 දෙනෙකු  ජාතික රෝහලේ ප්‍රතිකාර ලබනවා.\nපුද්ගලයින් 08 දෙනෙකු තවමත් අතුරුදන් ව ඇති බවයි ආපදා කළමනාකරණ මධ්‍යස්ථානය සදහන් කලේ.\nමේ අතර වියට්නාම සංචාරය නිමවා අද අලූයම දිවයිනට පැමිණි අග්‍රාමාත්‍ය රනිල් වික්‍රමසිංහ මීතොටමුල්ල කුණු කන්ද කඩාවැටුණු ප්‍රදේශයේ නිරික්ෂණ චාරිකාවකට එක්වුණා.\nජනතාවගේ සුවදුක් විමසූ අග්‍රාමාත්‍යවරයා පසුව මාධ්‍ය වෙත අදහස් පළ කළා.\nහානිය පිළිබඳ තක්සේරු වාර්තාව ලබන සිකුරාදා දිනයේදී අවසන් කිරීමට බලාපොරොත්තු වන බවත් ඒ අනුව අවශ්‍ය වන්දි ලබාදීම සිදුකරන බවත් අග්‍රාමාත්‍යවරයා ප්‍රකාශ කළා.\nමේ අතර ශ්‍රී ලංකා ක්‍රිකට් කණ්ඩායමේ ක්‍රීඩකයින් කිහිපදෙනෙකුද අද ප්‍රදේශයේ නිරීක්ෂණ චාරිකාවකට එක්වූ අතර  එහිදී අදහස් දැක්වූ දඟ පන්දු යවන ක්‍රීඩක රංගන හේරත් කියා සිටියේ ශ්‍රී ලංකා ක්‍රිකට් කණ්ඩායම වෙනුවෙන් පීඩාවට පත් මීතොටමුල්ල ජනතාවට සිය කණගාටුව පළ කරන බවයි.",
       "URL": "https://www.hirunews.lk/159523/මීතොටමුල්ල-මෙහෙයුම්-තවදුරටත්",
       "Category": "Local News",
       "Parent URL": "https://www.hirunews.lk/local-news.php?pageID=4556"
}