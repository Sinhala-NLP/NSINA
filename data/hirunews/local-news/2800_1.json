{
       "Source": "hirunews",
       "Timestamp": "Monday, 13 April 2020 - 7:42",
       "Headline": "බ්‍රිතාන්‍යයේ කොරෝනා මරණ දස දහස ඉක්මවයි",
       "News Content": "බ්‍රිතාන්‍යයේ ගතවූ පැය 24 තුළ නව මරණ 737ක් වාර්තාවීමත් සමඟ එරට මුළු කොරෝනා මරණ සංඛ්‍යාව දස දහස ඉක්මවා තිබෙනවා.\nමේ අතර කොරෝනා වෛරසය වැළඳී සුවය ලබා රෝහලෙන් පිටව ගිය අග්‍රාමාත්‍ය බොරිස් ජොන්සන් වීඩියෝ පණිවුඩයක් නිකුත් කරමින් කොරෝනා වෛරසය පරාජය කිරීමට එක්ව කටයුතු කළ යුතු බව ඊයේ ප්‍රකාශ කළා.\nඑමෙන්ම බ්‍රිතාන්‍යයේ දෙවන එලිසබෙත් මහ රැජිණද සිය පළමු පාස්කු දින පූර්ව පටිගත කළ කථාව සිදුකරමින් නිවසේම රැඳී සිටින ලෙස ජනතාවගෙන් ඉල්ලීමක් කර තිබෙනවා.\nමේ දක්වා බ්‍රිතාන්‍ය කොරෝනා වෛරසයෙන් මිදී නොමැති බවත්, එක්සත්ව එම වෛරසය පරාජය කිරීමට ජනතාව එක්විය යුතු බවත් ඇය ප්‍රකාශ කර ඇති බවයි විදෙස් වාර්තා සඳහන් කළේ.\nමේ දක්වා බ්‍රිතාන්‍යයේ ජාතික සෞඛ්‍ය සේවයේ 19 දෙනෙකු වෛරසය ආසාදනය වී ජීවිතක්ෂයට පත්ව ඇති බව වාර්තාවනවා.\nඑරට මුළු ආසාදිත සංඛ්‍යාව 84,279 ක් වන අතර, මරණ සංඛ්‍යාව දැක්වෙන්නේ 10,612ක් ලෙසයි.",
       "URL": "https://www.hirunews.lk/238513/බ්‍රිතාන්‍යයේ-කොරෝනා-මරණ-දස-දහස-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=2800"
}