{
       "Source": "hirunews",
       "Timestamp": "Thursday, 21 July 2022 - 15:28",
       "Headline": "නීති විරෝධීව විදෙස් රටකට සංක්‍රමණයට වීමට උත්සාහ කළ 33ක් අත්අඩංගුවට",
       "News Content": "නීති විරෝධීව මුහුදු මාර්ගයෙන් විදෙස් රටකට සංක්‍රමණය වීමට උත්සාහ කළ 33 දෙනෙකු නාවික හමුදා අත්අඩංගුවට ගෙන තිබෙනවා.\nමේ අතර ළමයින් 5ක් කාන්තාවන් 9ක් ඇතුලු පිරිසක් වන බවයි නාවික හමුදාව සඳහන් කළේ.\nනාවික හමුදාව, මීගමුවට ඔබ්බෙන් වූ මුහුදු ප්‍රදේශයේ අද (21) අළුයම් කාලයේ සිදුකළ විශේෂ සෝදිසි මෙහෙයුමක් මඟින්, මෙම පිරිස සිය භාරයට ගෙන තිබෙනවා.\nබටහිර නාවික විධානයට අනුයුක්ත වේග ප්‍රහාරක යාත්‍රාවක් අද අළුයම් කාලයේ මිගමුවට ඔබ්බෙන් වූ මුහුදු ප්‍රදේශයේ සිදුකළ සෝදිසි මෙහෙයුමකදී සැකකටයුතු මෙරට බහුදින ධීවර යාත්‍රාවක් නිරීක්‍ෂණය කර පරීක්‍ෂාවට ලක් කර තිබෙනවා.\nඑහිදී, එම බහුදින ධීවර යාත්‍රාවේ සිටි නීති විරෝධී ලෙස මුහුදු මාර්ග ඔස්සේ මෙරටින් විදෙස් රටකට සංක්‍රමණය වීමට උත්සාහ කළ බවට සැකකෙරෙන බහුදින ධීවර යාත්‍රාවේ කාර්ය මණ්ඩලයේ සිව් දෙනෙක් (04) ඇතුළුව පිරිමි පුද්ගලයන් 19 ක්, කාත්තාවන් 09 ක්, ළමුන් 05 ක් ඇතුළු පුද්ගලයන් 33 දෙනෙකු එම බහුදින ධීවර යාත්‍රාව සමඟ නාවික හමුදා භාරයට ගෙන තිබෙනවා.\nමෙම සෝදිසි මෙහෙයුමේදි නාවික හමුදා භාරයට ගත් වයස අවුරුදු 18 ත් 65 ත් අතර වයසේ පසුවන පුද්ගලයින් ඇතුළු පිරිස හලාවත, මාරවිල, ත්‍රිකුණාමලය, මඩකලපුව සහ අම්පාර යන ප්‍රදේශයන්හී පදිංචිකරුවන් බවටයි හඳුනා ගෙන ඇත්තේ.\nඑම පිරිස ඉදිරි විමර්ශන කටයුතු සඳහා කොළඹ වරාය පොලීසිය වෙත භාර දීමට නියමිතයි.\nජාවාරම්කරුවන් විසින් මුදල් ඉපයීමේ පරමාර්ථයෙන් අනාරක්‍ෂිත යාත්‍රා යොදා ගනිමින් සංවිධානය කරනු ලබන මෙවැනි මිනිස් ජාවාරම් වලට හසුවී නීති විරෝධී ලෙස මෙරටින් සංක්‍රමණය වීමට උත්සහ කර ජීවිත අවදානමට පත්වීමෙන් සහ නීතිය ඉදිරියේ වරදකරුවෙකු වීමෙන් වළකින ලෙස නාවික හමුදාව මහජනතාව වෙත අවධාරණය කරනවා.",
       "URL": "https://www.hirunews.lk/310562/නීති-විරෝධීව-විදෙස්-රටකට-සංක්‍රමණයට-වීමට-උත්සාහ-කළ-33ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1004"
}