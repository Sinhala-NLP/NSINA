{
       "Source": "hirunews",
       "Timestamp": "Monday, 18 July 2022 - 14:00",
       "Headline": "නව ජනාධිපති තෝරා පත් කරගැනීමේ නාම යෝජනා හෙට (වීඩියෝ)",
       "News Content": "අනුප්‍රාප්තික ජනාධිපතිවරයා තෝරාගැනීමේ ඡන්ද විමසීමට අදාළ නාමයෝජනා කැඳවීම හෙට (19) පාර්ලිමේන්තුවේ දී සිදුවනවා.\nජනාධිපතිවරයා තෝරා පත් කරගැනීමේ පනතට අනුව ධුරය පුරප්පාඩු වී ඇති බව පාර්ලිමේන්තුවට දැනුම්දුන් දිනයේ සිට ජනාධිපතිවරයා පත් කරගන්නා තුරු වෙනත් කිසිදු කරුණක් න්‍යාය පත්‍රයට ඇතුළත් කිරීමට හැකියාවක් නැහැ.\nඒ අනුව හෙට (19) සහ අනිද්දා (20) පාර්ලිමේන්තුවේ සිදුවන්නේ නව ජනාධිපතිවරයා තෝරා ගැනීමට අදාළ කටයුතු පමණයි.\nහෙට පාර්ලිමේන්තුව රැස්වීමෙන් පසු මහ ලේකම්වරයා විසින් ජනාධිපති ධුරයට ඉදිරිපත්වන මන්ත්‍රීවරුන්ගේ නාමයෝජනා භාරදෙන ලෙස සඳහන් කිරීම සිදුවනවා. ඉන් අනතුරුව දේශපාලන පක්ෂවල මන්ත්‍රීවරුන් තම පක්ෂයේ අපේක්ෂකයා යෝජනා කිරීමට නියමිතයි.\nතවත් මන්ත්‍රීවරයෙකු එය ස්ථිර කළ යුතු අතර, තේරී පත්වන අපේක්ෂකයා යෝජනාව ඉදිරිපත් කරන අවස්ථාව වනවිට සභා ගර්භය තුළ රැඳී සිටීම අනිවාර්යයි.\nඑසේ නොමැති වුවහොත් ඔහුගේ හෝ ඇයගේ නාමයෝජනාව ප්‍රතික්ෂේප වනවා.\nසියල්ල අවසන් වීමෙන් පසු අදාළ අපේක්ෂකයා තමන් තරග කිරීමට කැමති බව ලිඛිතව පාර්ලිමේන්තු මහ ලේකම්වරයාට දැනුම් දිය යුතුයි.\nජනාධිපතිවරයා තෝරා පත් කරගැනීමේ පනතට අනුව පාර්ලිමේන්තු මන්ත්‍රීවරුන් 225 දෙනාගෙන් කථානායකවරයා හැර ඕනෑම මන්ත්‍රීවරයෙකුට ජනාධිපති අපේක්ෂකයා ලෙස තරගයට ඉදිරිපත් විය හැකි අතර ඒ සඳහා සීමා පනවා නැහැ.\nකථානායකවරයාට අපේක්ෂකයෙකු ලෙස ඉදිරිපත්වීමට නොහැකි වුව ද ඔහුට ද ඕනෑම අපේක්ෂකයෙකු වෙනුවෙන් ඡන්දය ප්‍රකාශ කිරීමට හැකියාව පැවතීම විශේෂත්වයක්.\nමේ අතර හිරු ප්‍රවෘත්ති අංශය කළ විමසීමකදී වේත්‍රධාරී නරේන්ද්‍ර ප්‍රනාන්දු සඳහන් කළේ නාමයෝජනා කැඳවන හෙට දිනයේ ඡන්ද විමසීම සිදුවන අනිද්දා දිනයේත් පාර්ලිමේන්තු පරිශ්‍රය තුළ සහ අවට ප්‍රදේශවල ආරක්ෂාව තර කර ඇති බවයි.\nඅදත් දේශපාලන පක්ෂ සිය පාර්ලිමේන්තු මන්ත්‍රීවරුන්ගේ රහස් සාකච්ඡා කැඳවා තිබෙනවා.\nඅද පෙරවරුවේ විපක්ෂ නායක සජිත් ප්‍රේමදාස සිය පාර්ලිමේන්තු කණ්ඩායම් හමුවූ අතර, එහිදී ගනු ලැබූ තීරණ පිළිබඳව එම පක්ෂය මෙතෙක් ප්‍රකාශයට පත් කර නැහැ. ඉන් අනතුරුව ස්වාධීන පක්ෂවල නියෝජිතයන් ද විපක්ෂ නායකවරයා මුණගැසී තිබුණා.\nශ්‍රී ලංකා නිදහස් පක්ෂයද සිය මන්ත්‍රීවරුන් සාකච්ඡාවක් සඳහා අද කැඳවා ඇත්තේ හිටපු ජනාධිපති මෛත්‍රීපාල සිරිසේනගේ ප්‍රධානත්වයෙන්.\nදෙමළ ප්‍රගතිශීලී සන්ධානයේ නායක මනෝ ගනේෂන් සඳහන් කළේ හෙට පස්වරුව වනවිට සිය ස්ථාවරය ප්‍රකාශ කරන බවයි.\nඑමෙන්ම මුස්ලිම් කොංග්‍රසය, කම්කරු කොංගසය සහ දෙමළ ජාතික සන්ධානය සිය ස්ථාවරය හෙට ප්‍රකාශ කරන බව මේ වනවිටත් ප්‍රකාශ කර තිබෙනවා.\nකෙසේ වෙතත් රිෂාඩ් බදියුදීන්ගේ සමස්ත ලංකා මහජන කොංග්‍රසය සිය ස්ථාවරය අද ප්‍රකාශ කරන බව එම පක්ෂ ආරංචි මාර්ග ඊයේ සඳහන් කළා.",
       "URL": "https://www.hirunews.lk/310298/නව-ජනාධිපති-තෝරා-පත්-කරගැනීමේ-නාම-යෝජනා-හෙට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1011"
}