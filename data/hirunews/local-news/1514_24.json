{
       "Source": "hirunews",
       "Timestamp": "Monday, 06 December 2021 - 7:43",
       "Headline": "ප්‍රියන්ත කුමාර ව බේරා ගැනීමට උත්සාහ කළ පුද්ගලයාට ගෞරව සම්මානයක්",
       "News Content": "පාකිස්තානයේ දී අමානුෂික ලෙස ප්‍රියන්ත කුමාර දියවඩනගේ ඝාතනය කිරීමේ සිද්ධිය සම්බන්ධයෙන් අත්අඩංගුවට ගත් සැකකරුවන් 13 දෙනා එරට සියල්කෝට් අධිකරණය මගින් ඊයේ රක්ෂිත බන්ධනාගාරගත කර තිබෙනවා.\nඊයේ පස්වරුවේ අධිකරණයට ඉදිරිපත් කළ මොවුන් අද පාකිස්ථානයේ ගුජරාන්වාලාහි ත්‍රස්ත මර්දන අධිකරණය වෙත ඉදිරිපත් කිරීමට ද නියමිතයි.\nමේ අතර, මියගිය ප්‍රියන්ත කුමාර දියවඩනගේ මෘතදේහය අද පස්වරුවේ දිවයිනට රැගෙන ඒමට නියමිත වනවා.\nරජයේ වියදමින් ශ්‍රී ලන්කන් ගුවන් සේවයට අයත් යානයකින් මළ සිරුර මෙරටට රැගෙන ඒමටයි සැලසුම් කර ඇත්තේ.\nඊයේ දිනයේදී ඉස්ලාමාබාද් හි ශ්‍රී ලංකා මහකොමසාරිස් කාර්යාලය පාකිස්තාන විදෙස් කටයුතු අමාත්‍යාංශයෙන් මේ පිළිබදව වාර්තාවක් ද ඉල්ලා තිබුණා.\nමෙම ඝාතනය සම්බන්ධයෙන් මේ වනවිට  සැකකරුවන් 120 දෙනෙකු අත්අඩංගුවට ගෙන තිබෙනවා.\nමේ අතර, අන්තවාදීන් ප්‍රියන්ත කුමාරට අමානුෂික අයුරින් පහර දෙන අවස්ථාවේ එක් පුද්ගලයෙකු ඔහු බේරා ගැනීම සඳහා දැඩි උත්සාහයක නිරත වන අයුරු දක්නට ලැබුණා.\nපාකිස්තාන අග්‍රාමාත්‍ය ඉම්රාන් ඛාන් ට්විටර් පණිවුඩයක් නිකුත් කරමින් සඳහන් කළේ මාලික් අද්නන් නැමති මෙම පුද්ගලයාගේ නිර්භීත උත්සාහයට සමස්ත ජාතියේ ගෞරවය පිරිනමන බවයි.\nඔහුට පාකිස්තානයේ සිවිල් පුරවැසියෙකුට පිරිනමන ඉහළම සම්මානය වන 'තම්හා ඉ සුජාත්' ගෞරව සම්මානය පිරිනමන බවයි අග්‍රාමාත්‍යවරයාගේ ට්විටර් පණිවුඩයේ දැක්වෙන්නේ.\nමේ අතර දියුණු වෙමින් පවතින රාජ්‍යයන් හි ආර්ථිකය සවිමත් කිරීමේ අරමුණෙන් ලබාදෙන ජී.එස්.පී. ප්ලස් සහනය ඉදිරියේදී පාකිස්තානයට අහිමි වීමේ අවදානමක් ද පවතින බවට විදෙස් මාධ්‍ය වාර්තා කර තිබුණා.",
       "URL": "https://www.hirunews.lk/290138/ප්‍රියන්ත-කුමාර-ව-බේරා-ගැනීමට-උත්සාහ-කළ-පුද්ගලයාට-ගෞරව-සම්මානයක්",
       "Category": "Local News",
       "Parent URL": "https://www.hirunews.lk/local-news.php?pageID=1514"
}