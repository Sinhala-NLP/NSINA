{
       "Source": "hirunews",
       "Timestamp": "Saturday, 25 June 2016 - 7:47",
       "Headline": "ඇමතිවරුන්ට සැප වාහන දීම වළක්වන්න,ශ්‍රේෂ්ඨාධිකරණයට පෙත්සමක්",
       "News Content": "පාර්ලිමේන්තු මන්ත්‍රීවරුන් සඳහා තීරු බදු රහිත වාහන බලපත්‍ර ලබාදීම වහාම අත්හිටුවන්නැයි ඉල්ලා ශ්‍රේෂ්ඨාධිකරණයට ඊයේ මූලික අයිතිවාසිකම් පෙත්සමක් ගොනු කෙරුණා.\nනීතිඥවරයෙකු විසින් ගොනු කළ මෙම පෙත්සමෙන් පෙන්වා දෙන්නේ මන්ත්‍රීවරුන් සඳහා තීරු බදු රහිත වාහන බලපත්‍ර නිකුත් කිරීම හරහා රජයට විශාල පාඩුවක් සිදුවන බවයි.\nඒ අනුව අදාළ බලපත්‍ර නිකුත් කිරීම අත්හිටුවන ලෙසයි පෙත්සම්කරු ශ්‍රේෂ්ඨාධිකරණයෙන් ඉල්ලා ඇත්තේ.\nමේ අතර, ඉකුත් ජනාධිපතිවරණයේදී එක්සත් ජනතා නිදහස් සන්ධානයේ දේශපාලන කටයුතු සඳහා ලංකා ගමනාගමන මණ්ඩලයේ බස් රථ යොදා ගැනීම හේතුවෙන් සිදුවූ රුපියල් මිලියන 140කට වැඩි පාඩුව අය කර දෙන ලෙස ඉල්ලා ගොනු කර ඇති නඩුව සලකා බැලීම කොළඹ වාණිජ මහාධිකරණය ඊයේ කල් දැමුවා.\nමෙම නඩුවේ වගඋත්තරකරුවන් ලෙස හිටපු ජනාධිපති මහින්ද රාජපක්ෂ, එක්සත් ජනතා නිදහස් සන්ධානයේ හිටපු මහලේකම් සුසිල් ප්‍රෙමජයන්ත ඇතුලූ පිරිසක් නම් කර තිබෙනවා.\nනඩුව කැදවූ අවස්ථාවේදී පෙත්සම්කාර පාර්ශවය කියා සිටියේ ඊට අදාළ සංශෝධිත පැමිණිල්ලක් ඉදිරිපත් කිරීමට අවසර ලබාදෙන ලෙසයි.  ඒ අනුව නඩු විභාගය යලි අගෝස්තු 30 වන දා සිදුවනු ඇති.",
       "URL": "https://www.hirunews.lk/136376/ඇමතිවරුන්ට-සැප-වාහන-දීම-වළක්වන්නශ්‍රේෂ්ඨාධිකරණයට-පෙත්සමක්",
       "Category": "Local News",
       "Parent URL": "https://www.hirunews.lk/local-news.php?pageID=4992"
}