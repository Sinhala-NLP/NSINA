{
       "Source": "hirunews",
       "Timestamp": "Wednesday, 27 December 2017 - 19:26",
       "Headline": "රාජ්‍ය ඇමති රංගේ බණ්ඩාරගෙන් අභියෝගයක්",
       "News Content": "විල්පත්තුවල පූක්කුලම ප්‍රදේශයේ පරිසර හානියක් සිදුව ඇති බවට ඔප්පු කිරීමට අපොහොසත් වුවහොත් විල්පත්තු සුරැකිමු සංවිධානයේ පූජ්‍ය පාහියංගල ආනන්ද සාගර හිමියන් පැවිදි ජීවිතයෙන් සමුගත යුතු බව රාජ්‍ය අමාත්‍ය පාලිත රංගේ බණ්ඩාර මහතා පවසනවා.\nඅද පුත්තලමේ පැවති ප්‍රවෘත්ති සාකච්ඡාවකට එක්වෙමින් ඒ මහතා මේ අදහස් පළ කළා.\nවිල්පත්තුව ජාතික වනෝද්‍යානයට අයත් ස්වාරක්ෂක කලාපය තුළ පිහිටි පූක්කුලම, පලුගහතුරේ සහ වෙල්ලමුන්දලම යන පාරම්පරික ධීවර ගම්මාන තුළ මේ වන විට ස්ථිර නිවාස ඉදිකර ඇති බව අප පසුගිය 20 වැනිදා හිරු CIA තුළින් අනාවරණය කළා.\nඑහිදී පරිසර සංවිධාන චෝදනා කළේ ස්ථිර නිවාස ඉදිකිරීම් පිටුපස වාරිමාර්ග රාජ්‍ය අමාත්‍ය පාලිත රංගේ බණ්ඩාර මහතා සිටිනා බවයි.\nඊට ප්‍රතිචාර දක්වමින් ඊයේ මාධ්‍ය හමුවක් කැඳවමින් රංගේ බණ්ඩාර අමාත්‍යවරයා පවසා සිටියේ පූක්කුලම් ප්‍රදේශයේ පරිසර හානියක් සිදුව ඇත්නම් තමන් දේශපාලන ජීවිතයෙන් සමුගන්නා බවයි.\nඊට ප්‍රතිචාර දක්වමින් පරිසර සංවිධාන එකමුතුවද පෙන්වා දුන්නේ කිසිදු අයුරකින් පූක්කුලම් ප්‍රදේශයේ ස්ථිර නිවාස ඉදිකිරීම නීති විරෝධී කටයුත්තක් බවයි.\nකෙසේ වෙතත් අද දිනයේද රාජ්‍ය අමාත්‍ය පාලිත රංගේ බණ්ඩාර මහතා මාධ්‍ය හමුවක් කැඳවමින් මෙලෙස අදහස් පළ කළා.",
       "URL": "https://www.hirunews.lk/179514/රාජ්‍ය-ඇමති-රංගේ-බණ්ඩාරගෙන්-අභියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=4153"
}