{
       "Source": "hirunews",
       "Timestamp": "Monday, 03 October 2022 - 7:47",
       "Headline": "දංඕවිට සිද්ධියේ සැකකරුවන් 14 දක්වා රිමාන්ඩ් - පෙතියාගොඩ සංඛත් අත්අඩංගුවට",
       "News Content": "ගම්පහ - දංඕවිට නගරයේ පිහිටි මත්පැන් අලෙවිසැලක් කොල්ලකෑමට පැමිණ පොලිසිය සමඟ ඇති වූ වෙඩි හුවමාරුවක දී තුවාල ලැබූ දෙදෙනා රක්ෂිත බන්ධනාගාර ගත කර තිබෙනවා.\nමොවුන් දෙදෙනා පොලිස් ආරක්ෂාව යටතේ ශික්ෂණ රෝහලේ ප්‍රතිකාර ලබමින් සිටියදී වැලිසර මහේස්ත්‍රාත්වරයා පරීක්ෂා කිරීමෙන් අනතුරුව මේ මස 14 වනදා දක්වා රක්ෂිත බන්ධනාගාරගත කර ඇති බවයි පොලිස් මාධ්‍ය කොට්ඨාසය සඳහන් කළේ.\nඑදිනට මොවුන් අත්තනගල්ල මහේස්ත්‍රාත් අධිකරණය වෙත ඉදිරිපත් කිරීමට නියමිතයි.\nදංඕවිට නගරයේ පිහිටි මත්පැන් අලෙවිසැලක ඉබි යතුරු කඩා දේපළ සොරකම් කිරීමට කොල්ලකරුවන් දෙදෙනෙකු පැමිණ තිබුණේ ඊයේ දිනයේයි.\nඑහිදී පොලිසිය සමඟ වෙඩි හුවමාරුවක් සිදු වූ අතර, එම අවස්ථාවේදී බස් රථයක ගමන් කරමින් සිටි 29 හැවිරිදි තරුණියක් ජීවිතක්ෂයට පත්වුණා.\nමේ අතර දිවයිනේ නමගිය සංවිධානාත්මක අපරාධ කණ්ඩායමක සාමාජිකයෙකු වූ පෙතියාගොඩ සංඛ නැමැත්තා පොලිස් විශේෂ කාර්ය බලකායේ රාජගිරිය කඳවුරේ නිලධාරීන් ඊයේ අත්අඩංගුවට ගත්තා.\nමොහුගෙන් කරන ලද ප්‍රශ්න කිරීම්වලදී කුරුවිට ප්‍රදේශයේ පුද්ගලයෙකුට ගිනි අවියක් ලබාදී ඇති බවත්, එය නැවත භාරදීම සඳහා පැමිණෙන බවත් අනාවරණ වී තිබුණා.\nඒ අනුව ඇහැලියගොඩ පොලිස් වසමේ පුස්සැල්ල ප්‍රදේශයේදී එම අවිය ලබාගත් සැකකරු සහ තවත් අයෙකු විදේශ රටක නිෂ්පාදිත මිලිමීටර 9 වර්ගයේ පිස්තෝල අවියක් සහ පතොරම් පහක් සමඟ ත්‍රිරෝද රථයක්ද විශේෂ කාර්ය බලකා භාරයට ගෙන තිබෙනවා.\nපෙතියාගොඩ සංඛ අවුරුදු 31 ක් වයසැති අංගොඩ ප්‍රදේශයේ පදිංචිකරුවෙකු වන අතර, අනෙක් දෙදෙනා අවුරුදු 25 සහ 40 යන වයස්වල පසුවන පරකඩුව ප්‍රදේශයේ පදිංචිකරුවන්.",
       "URL": "https://www.hirunews.lk/316911/දංඕවිට-සිද්ධියේ-සැකකරුවන්-14-දක්වා-රිමාන්ඩ්-පෙතියාගොඩ-සංඛත්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=828"
}