{
       "Source": "hirunews",
       "Timestamp": "Thursday, 01 October 2020 - 14:17",
       "Headline": "ලෝක ළමා හා වැඩිහිටි දිනය වෙනුවෙන් හිරු තබන සටහනක් (වීඩියෝ)",
       "News Content": "ලෝක ළමා හා වැඩිහිටි දිනය අදට යෙදී තිබෙනවා.\nඒ වෙනුවෙන් හිරු ප්‍රවෘත්ති තබන සටහනක් මේ.\nඑක්සත් ජාතීන්ගේ යෝජනාවකට අනුව ලෝක ළමා දිනය සැමරීම ආරම්භ වන්නේ 1954 වසරේදීයි.\nළමා අයිතිවාසිකම් පිලිබද ප්‍රඥප්තියට අනුව වයස අවුරුදු 18ට අඩු සියළු දෙනා ළමුන් ලෙස සැලකෙනවා.\nශ්‍රී ලංකාව මෙවර ලෝක ළමා දිනය සමරන්නේ ‘අපේ රට - අපේ දෑතින්‘ යන තේමාවෙන්.\nලෝක ළමා දින සැමරුම වෙනුවෙන් ජනාධිපති ගෝඨාභය රාජපක්ෂ මහතා පණිවුඩයක් නිකුත් කරමින් සඳහන් කළේ දරුවන්ගේ මානසික සහ කායික පෝෂණය මෙන්ම යහ පැවැත්ම තහවුරු කිරීම ප්‍රමුඛ කාලීන අවශ්‍යතාවයක් වී ඇති බවයි.\nඑමෙන්ම භෞතික සහ මානසික ධරිද්‍රතාව දුරුකර පුරවැසියන් වාසය කරන රටක් ගොඩ නැගීම තමන්ගේ ඒකායන අපේක්ෂාව බවද ජනාධිපතිවරයා නිකුත් කළ නිවේදනයේ සඳහන්.\nඅග්‍රාමාත්‍ය මහින්ද රාජපක්ෂ මහතාද ලෝක ළමා දිනය සැමරීම වෙනුවෙන් පණිවුඩයක් නිකුත් කර ඇති අතර එහි සඳහන් වන්නේ දරුවන්ගේ සුරක්ෂිත භාවය වෙනුවෙන් අවශ්‍ය සදාචාරමය සහ නෛතික පසුබිම සැකසීමට රජයක් ලෙස නිරන්තරයෙන් කැපවී සිටින බවයි.\nපරිපූර්ණ, සුන්දර ළමා දිනයක් සියලුම දරුවන්ට උරුම කර දීම අපේක්ෂාව බවද අග්‍රාමාත්‍ය මහින්ද රාජපක්ෂ මහතා පවසනවා.\nඅව්‍යාජත්වයේ සංකේතය වන දරුවන්, කෙළිදෙලෙන් පිරුණු සුන්දර ලෝකයක මැවුම්කරුවන් ද වනවා.\nනමුත් මේ සුන්දර ලෝකය තුළ සැඟවුණු අනුවේදනීය පුවත් නැතුවාම නොවේ.\nදරුවන්ගේ අයිතිවාසිකම් සුරැකීම වෙනුවෙන් අද රට පුරා විවිධ සැමරුම් උත්සව සංවිධාන වෙද්දී ඒ අයිතිවාසිකම් දිනාගත් දරුවන් වෙනුවට, ජීවිතය ගැට ගසා ගැනීමට වෙර දරනා දරුවන් පිරිසක් අපට මුණ ගැසුණේ අනුරාධපුර අලිවංගුව ගම්මානයේන්.\nපාසල් යන වයසේ පසු වුවත් දෙමව්පියන්ට ඇති ආර්ථික දුෂ්කරතාවයන් නිසා මේ දරුවන්ට අද වන විට අකුරු කිරීමේ වරම් අහිමිව තිබෙනවා.\nලෝක ළමා දිනය සේම වැඩිහිටි දිනයත් අදට යෙදී තිබෙනවා.\nදරුවන්ගේ අනේක දුක් කම්කටොලු කරපින්නා ගත් මව්වරුනගේත්, පියවරුන්ගේත් එකම සිහිනය තම දුවා දරුවන් සමගින් දිවිගෙවන විවේකී හෙට දවසක්.\nනමුත් අද වන විට, එකී හෙට දවස බොහෝ මාපියන්ට අහිමියි.\nගතේ වීරිය දුබල වුවත් තම ජීවිතය ගැට ගසා ගැනීමට වෙර දරනා මේ අම්මා අප නෙත ගැටුනේ නාරාහේන්පිට ප්‍රදේශයෙන්.\nහෙට දවසේ නායකයින් වන පුංචි දරුවන් සේම ,නායකයින් වී ලොව දිනන්නට මඟ කියනා වැඩිහිටියන් වෙනුවෙන්, එක් දිනකට පමණක් සීමා නොවී ඔබේ සංවේදී අවධානය නිරතුරු යොමු කිරීම අද දවසේ අපේ අරමුණයි.",
       "URL": "https://www.hirunews.lk/251556/ලෝක-ළමා-හා-වැඩිහිටි-දිනය-වෙනුවෙන්-හිරු-තබන-සටහනක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2417"
}