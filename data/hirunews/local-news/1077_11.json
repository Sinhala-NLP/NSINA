{
       "Source": "hirunews",
       "Timestamp": "Wednesday, 22 June 2022 - 7:38",
       "Headline": "තක්සේරුව අඩු කර මැණික් අපනයනය කිරීමේ උත්සාහයක් වැරදෙයි",
       "News Content": "අඩු තක්සේරුවක් යටතේ මැණික් ගල් තොගයක් විදේශ රටකට අලෙවි කිරීම සඳහා පෞද්ගලික සමාගමක් සිදු කරන ලද උත්සහයක් මැණික් හා ස්වර්ණාභරණ අධිකාරියේ නිලධාරීන් ඊයේ අනාවරණ කරගෙන තිබෙනවා.\nසාමාන්‍යයෙන් විදේශ රටකට මැණික් අපනයනය කිරීමේ දී ඊට අදාළ ව තක්සේරුවක් මැණික් හා ස්වර්ණාභරණ අධිකාරියෙන්ද ලබාගත යුතු වනවා.\nකෙසේ වෙතත් අදාළ පෞද්ගලික සමාගම විසින් නියමිත වටිනාකමට වඩා අඩු වටිනාකමක් යොදා අවසන් මොහොතේ මෙම මැණික් ගල් තොගය තායිලන්තයේ බැංකොක් අගනුවර වෙත යැවීම සඳහා තක්සේරුවක් ලබාගැනීමට අධිකාරිය වෙත යොමුකර තිබෙනවා.\nපද්මරාග සහ බ්ලූ සෆායර් වැනි වැඩි වටිනාකමක් සහිත මැණික් ගල් වටිනාකමින් අඩු මැණික් අතර යොදා අපනයනය කිරීමට යි ඔවුන් අධිකාරිය වෙත යොමුකර ඇත්තේ.\nකැරට් විසි දහසක් වන එම මැණික් තොගයේ තක්සේරු වටිනාකම ලෙස ඩොලර් 70,000ක් යොදා තිබුණත්, අධිකාරියේ නිලධාරීන් විසින් පරීක්ෂා කිරීමේ දී එහි වටිනාකම ඩොලර් හත්ලක්ෂය ඉක්මවන බව හඳුනා ගෙන තිබෙනවා.",
       "URL": "https://www.hirunews.lk/307843/තක්සේරුව-අඩු-කර-මැණික්-අපනයනය-කිරීමේ-උත්සාහයක්-වැරදෙයි",
       "Category": "Local News",
       "Parent URL": "https://www.hirunews.lk/local-news.php?pageID=1077"
}