{
       "Source": "hirunews",
       "Timestamp": "Wednesday, 09 August 2023 - 15:37",
       "Headline": "පාකිස්තානෙට නම් පරදින්න එපා - Shikhar Dhawan",
       "News Content": "එළඹෙන ලෝක කුසලානය පරාජය වුවත්, පාකිස්තානයට පරාජය නොවන ලෙස ඉන්දීය ප්‍රබල ආරම්භක පිතිකරුවෙකු වන Shikhar Dhawan විසින් ඉන්දීය ක්‍රිකට් කණ්ඩායමෙන් ඉල්ලීමක් සිදු කර තිබෙනවා.\nතවමත් වෘත්තීය ක්‍රිකට් ක්‍රීඩකයෙකු ලෙස ක්‍රීඩා කළත්, ඉන්දීය ජාතික ක්‍රිකට් කණ්ඩායමේ ස්ථානය අහිමි වී සිටින හිටපු ආරම්භක පිතිකරුවා වෙනස් ම ආකාරයකින් එළඹෙන ආසියානු කුසලාන ක්‍රිකට් තරගාවලියට සම්බන්ධ වන බවට ඉඟියක් ඉන්දීය රූපවාහිනී නාලිකාවක් වන Star Sports මගින් ලබා දී තිබුණා.\nපසුගිය සඳුදා (07) දිනයේ දී Star Sport නාලිකාව මගින් සමාජ මාධ්‍ය වෙත මුදා හැරි වීඩියෝවකින් හෙළිදරව් වුනේ Shikhar Dhawan මෙවර ආසියානු කුසලාන තරගාවලියේ දී Star Sport විකාශන කණ්ඩායමේ විශේෂඥයෙකු ලෙස සම්බන්ධ වනු ඇති බවයි.\nනමුත් පසුව ඔවුන් විසින් මෙම වීඩියෝ පටය සමාජ මාධ්‍ය වලින් ඉවත් කිරීමට පියවර ගෙන තිබුණා.\nමෙම වීඩියෝවේ දී Dhawan විසින් ඉන්දු – පාකිස්තාන ක්‍රිකට් ගැටුමේ තීව්‍රතාව උත්සන්න කරවන සුළු ප්‍රකාශයක් සිදු කරමින් පවසන්නේ කිසිම ලෙසකින්වත් ඉන්දියාව පාකිස්තානය හමුවේ පරාජය නොවිය යුතු බවයි.\n“හැමදාමත් කියන්න තියෙන දෙයක් තමයි, ‘ඔබ ලෝක කුසලානය දිනුවත් නැතත් පාකිස්තානයට පරදින්න එපා’ කියන එක. (සිනාසෙමින්)”\nපසුගිය වසරේ ඕස්ට්‍රේලියාවේ දී පැවැත්වුණු විස්සයි විස්ස ලෝක කුසලානය අතරතුර අවසන් වරට ඉන්දු – පාකිස්තාන ක්‍රිකට් තරගයක් පැවැත්වුණු අතර, ඉන්පසුව සිදු වන පළමු ඉන්දු – පාකිස්තාන හමුව (ආසියානු කුසලානය වෙනුවෙන්) එළඹෙන සැප්තැම්බර් 02 වැනිදා මහනුවර පල්ලෙකැලේ ජාත්‍යන්තර ක්‍රිකට් ක්‍රීඩාංගණයේ දී පැවැත්වීමට නියමිතයි.\nඑමෙන්ම මෙම තරගාවලියේ ඉතිරි තරගවල තීරණ ද අනුව මෙම රටවල් ද්විත්වය නැවතත් එම තරගාවලියේ දී මුණ ගැසීමට ද ඉඩ කඩ පවතිනවා.\nඊට අමතරව එළඹෙන ආසියානු ක්‍රීඩා උළෙලේ දී (බොහෝ දුරට) මෙන්ම, එළඹෙන එක්දින ලෝක කුසලානයේ දී ද ඉන්දියා සහ පාකිස්තාන කණ්ඩායම් මුණ ගැසීමට නියමිතයි.\nමේ අනුව ඉදිරි මාස කිහිපය තුළ පැවැත්වීමට ඉඩ ඇති මෙම උණුසුම් තරග අවස්ථා කිහිපයම ඉලක්ක කර ගනිමින් Dhawan විසින් ඉහත අදහස ප්‍රකාශ කළ බව අනුමාන කළ හැකි.\n“නමුත් ලෝක කුසලානය ජයග්‍රහණය කිරීමත් ඒ තරම් ම වැදගත්, දෙවියන්ගේ පිහිටෙන් ඒකත් සිදු වේවි.\nඑය (පාකිස්තානය සමඟ ක්‍රීඩා කිරීම) ඇත්තටම උද්‍යෝගී මත් අවස්ථාවක්, ඒ වගේම ලොකු පීඩනයක්. ඔවුන්ට එරෙහිව ක්‍රීඩා කරන සෑම තරගයක් අවසානයේ ම තෘප්තිමත් බවක් දැනෙනවා. මම පාකිස්තානය සමඟ ක්‍රීඩා කළ බොහෝ තරග අපි ජයග්‍රහණය කළා.\nපිටිය තුළ තීව්‍රතාව ඉතා ඉහළයි, නමුත් ඔවුන් සමඟ සාමාන්‍ය මට්ටමේ කතාබහ ද ඇති වෙනවා.”\nDhawan විසින් සිය ඉල්ලීමෙන් පසුව එම වීඩියෝවේ දී පළ කර තිබුණේ එවන් අදහසක්.\nShubman Gill, Ishan Kishan, Yashasvi Jaiswal වැනි ආරම්භක පිතිකරුවන්ගේ පැමිණීමත් සමඟ Dhawan හට ඉන්දීය කණ්ඩායමට නැවත එකතු වීමට ඇති ඉඩ සීමා වී තිබෙනවා.\nකෙසේ වෙතත් ටෙස්ට් ක්‍රිකට් තරග 34ක්, එක්දින තරග 167ක් සහ විස්සයි විස්ස තරග 68ක දී ඉන්දීය කණ්ඩායම නියෝජනය කර ඇති Dhawan විශේෂයෙන්ම ICC ශූරතා තරගාවලිවල දී ඉන්දීය කණ්ඩායම වෙනුවෙන් විශේෂ දක්ෂතා ප්‍රදර්ශනය කළ පිතිකරුවෙකු ලෙසයි සැලකුම් ලබන්නේ.\nICC ශූරයින්ගේ කුසලාන තරගාවලි දෙකක දී සහ ICC ලෝක කුසලාන දෙකක දී ඉන්දීය කණ්ඩායම නියෝජනය කර ඇති Dhawan විසින් මෙම තරගාවලි වල දී ශතක හයක් සමඟින් ලකුණු 1238ක් රැස් කිරීමට සමත් වී ඇති අතර, ඔහුගේ පිතිකරණ සාමාන්‍ය සටහන් වී ඇත්තේ 65.15ක් ලෙසයි.",
       "URL": "https://www.hirunews.lk/344226/පාකිස්තානෙට-නම්-පරදින්න-එපා-shikhar-dhawan",
       "Category": "Local News",
       "Parent URL": "https://www.hirunews.lk/local-news.php?pageID=111"
}