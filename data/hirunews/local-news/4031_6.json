{
       "Source": "hirunews",
       "Timestamp": "Monday, 19 March 2018 - 11:15",
       "Headline": "විමල් වීරවංශට සහ ජයන්ත සමරවීරට වරෙන්තු",
       "News Content": "ජාතික නිදහස් පෙරමුණේ නායක විමල් වීරවංශ සහ නියෝජ්‍ය නායක ජයන්ත සමරවීර යන මන්ත්‍රීවරුන් අත්අඩංගුවට ගෙන අධිකරණයට ඉදිරිපත් කරන ලෙස කොළඹ ප්‍රධාන මහේස්ත්‍රාත් ලාල් රණසිංහ බණ්ඩාර නියෝග කළා.\nඒ අද (19) දිනයේ නඩුවකට පෙනී නොසිටීම හේතුවෙන්. එක්සත් ජාතීන්ගේ කොළඹ කාර්යාලය ඉදිරිපිට මහජන පීඩාවක් ඇතිවන ලෙස විරෝධතා පැවැත්වීම සම්බන්ධයෙන් කුරුදුවත්ත පොලිසිය මොවුන් දෙදෙනා ඇතුළු 07 දෙනෙකුට එරෙහිව මෙම නඩුව පවරා තිබෙනවා.\n2016 වසරේ පෙබරවාරි මස 06 වනදා එක්සත් ජාතීන්ගේ හිටපු මානව හිමිකම් පිළිබඳ මහ කොමසාරිස් සෙයිද් රාද් අල් හුසේන් කුමරු ශ්‍රී ලංකාවට පැමිණි අවස්ථාවේදී බෞද්ධාලෝක මාවත සහ හැව්ලොක් මාර්ගය අවහිර වන පරිදි විරෝධතා පැවැත්වීම තුලින් මහජන පීඩාවක් ඇති කළ බවට මොවුන් විරුද්ධව චෝදනා එල්ල වනවා.\nමන්ත්‍රීවරුන් දෙදෙනාට අමතරව මෙම නඩුවේ සෙසු සැකකරුවන් වන්නේ ජාතික නිදහස් පෙරමුණ නියෝජනය කළ පාර්ලිමේන්තු මන්ත්‍රී වීරකුමාර දිසානායක, හිටපු පාර්ලිමේන්තු මන්ත්‍රීවරුන් වන පියසිරි විජේනායක, මොහොමඩ් මුස්ම්මිල්, පළාත් සභා මන්ත්‍රී රොජර් සෙනවිරත්න සහ පක්ෂ සාමාජික චමින්ද ජයලාල් යන අයයි.",
       "URL": "https://www.hirunews.lk/186284/විමල්-වීරවංශට-සහ-ජයන්ත-සමරවීරට-වරෙන්තු",
       "Category": "Local News",
       "Parent URL": "https://www.hirunews.lk/local-news.php?pageID=4031"
}