{
       "Source": "hirunews",
       "Timestamp": "Saturday, 10 April 2021 - 13:10",
       "Headline": "දුම්රිය වර්ජන ගැන ඇමති කතා කරයි",
       "News Content": "පසුගිය කාලසීමාව තුළ දුම්රිය වෘත්තිය සමිති විටින් විට වර්ජන සිදුකිරීමට හේතුව පසුගිය රජය සමයේ දුම්රිය දෙපාර්තමේන්තුව තුළ නිසි කළමනාකරණයක් නොපැවැතීම බව ප්‍රවාහන අමාත්‍ය ගාමිණී ලොකුගේ ප්‍රකාශ කළා.\nඑම ගැටළු මේ වනවිටත් විසඳමින් පවතින බවයි හිරු ප්‍රවෘත්ති අංශයට අදහස් දක්වමින් අමාත්‍යවරයා වැඩිදුරටත් කියා සිටියේ.\nඑලෙස දුම්රිය සමිති පසුගිය කාලසීමාවේදී විටින් විට හදිසි වර්ජන ආරම්භ කිරීම හේතුවෙන් ජනතාව පත්වුණේ දැඩි අපහසුතාවන්ටයි.\nඊයේ දිනයේත් දුම්රිය එන්ජින් රියදුරන් සහ දුම්රිය නියාමකවරුන් මෙලෙස හදිසි වර්ජනයක් ආරම්භ කරනු ලැබුවේ දුම්රිය දෙපාර්තමේන්තුවේ තුලින්ම නව සාමාන්‍යාධිකාරිවරයෙකු පත් කිරීමට ගෙන ඇති තිීරණයට විරෝධය පළ කරමින්.\nඑම වර්ජනය පැය කිහිපයකින් අත්හිටවූවද අලුත් අවුරුද්ද වෙනුවෙන් ද ගම්බිම් බලා යන ජනතාව පත්වූයේ දැඩි අසීරුතාවකටයි.\nඒ අනුව ඊයේ පස්වරුවේ කොටුව දුම්රියපල සහ දිවයින පුරා පිහිටි ඇතැම් දුම්රිය ස්ථානවල දුම්රිය මගීන් නොසන්සුන්කාරී ලෙස හැසිරුණු බවයි හිරු වාර්තාකරුවන් සඳහන් කළේ.",
       "URL": "https://www.hirunews.lk/268056/දුම්රිය-වර්ජන-ගැන-ඇමති-කතා-කරයි",
       "Category": "Local News",
       "Parent URL": "https://www.hirunews.lk/local-news.php?pageID=2029"
}