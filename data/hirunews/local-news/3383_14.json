{
       "Source": "hirunews",
       "Timestamp": "Friday, 26 April 2019 - 13:25",
       "Headline": "මරාගෙන මැරෙන බෝම්බකරුට අයත් තඹ කර්මාන්තශාලාවේ, ගණකාධිකාරීවරයාත් අත්අඩංගුවට",
       "News Content": "පාස්කු ඉරිදා එල්ල වූ මරාගෙන මැරෙන බෝම්බ ප්‍රහාරවලදී කොළඹ ෂැංග්‍රිලා හෝටලයට ප්‍රහාරය එල්ල කළ මරාගෙන මැරෙන බෝම්බකරුට අයත් වැල්ලම්පිටියේ තඹ කර්මාන්තශාලාවේ ගණකාධිකාරීවරයාද අපරාධ පරීක්ෂණ දෙපාර්තමේන්තුව මගින් අත්අඩංගුවට ගෙන තිබෙනවා.\nඒ, ඊයේ සිදුකළ විශේෂ විමර්ශනයකදීයි.\nමහනුවර ප්‍රදේශයේදී සැක කටයුතු මෝටර් රථයක් අපරාධ පරීක්ෂණ දෙපාර්තමේන්තුව මගින් අත්අඩංගුවට ගනු ලැබුවා.\nඑහි රියදුරු පවසා ඇත්තේ ප්‍රහාරය සිදුවූ දිනයේ මෙම මෝටර් රථය අක්කරෙයිපත්තු ප්‍රදේශයට ගොස් ඇති අතර, එදින මෝටර් රථය පැදවූයේ තමන් නොවන බවයි.\nඒ අනුව තවදුරටත් සිදුකළ විමර්ශනයේදී මරාගෙන මැරෙන බෝම්බ ප්‍රහාරවලට සම්බන්ධ වූ ඉන්සාෆ් අහමඞ්ගේ තඹ කර්මාන්ත ශාලාවේ ගණකාධිකාරීවරයා එදින මෝටර් රථය පැදවූ බවට හෙලි වී තිබෙනවා.\nඒ අනුවයි මෙලෙස ඔහු අත්අඩංගුවට ගෙන ඇත්තේ.\nඅපරාධ පරීක්ෂණ දෙපාර්තමේන්තුව පවසන්නේ මරාගෙන මැරෙන බෝම්බ ප්‍රහාර එල්ල වූ දිනයේ මෙම මෝටර් රථය අක්කරෙයිපත්තු ප්‍රදේශයට ගොස් ඇත්තේ කුමන කාරණයක් සම්බන්ධයෙන්ද යන්න පිළිබඳව දීර්ඝ විමර්ශනයක් සිදුකරන බවයි. මීට පෙර සිදුකල විමර්ශණයකදි මෙම තඹ කර්මාන්ත ශාලාවේ කළමනාකරු ඇතුලූ සේවකයන් 09 දෙනෙකු අත්අඩංගුවට ගෙන රක්ෂිත බන්ධනාගාර ගත කරනු ලැබුවා.\nඑමෙන්ම, පොලිස් මාධ්‍ය ප්‍රකාශක කාර්යාලය සදහන් කලේ ලැබි ඇති බුද්ධි අංශ තොරතුරු ඔස්සේ පොලිසිය සහ ත්‍රිවිධ හමුදාව තවදුරටත් දිවයින පුරා අඛණ්ඩ සෝදිසි මෙහෙයුම් සිදුකරන බවයි.\nමේ අතර පොලිස් අණ නොතකා ධාවනය කල වෑන් රථයක් තංගල්ල නගරයේදි පොලිසිය විසින් අත්අඩංගුවට ගෙන තිබෙනවා.\nමෙහිදි එහි ගමන් ගත් කාන්තාවක් සහ පිිරිමි පුද්ගලයින් තුන්දෙනෙකු අත්අඩංගුවට ගෙන ඇති අතර ඔවුන් පවසා ඇත්තේ තමන් කල්මුණේ සිට අලූත්ගම දර්ගා නගරය දක්වා ගමන් කරමින් සිටි බවයි.",
       "URL": "https://www.hirunews.lk/215212/මරාගෙන-මැරෙන-බෝම්බකරුට-අයත්-තඹ-කර්මාන්තශාලාවේ-ගණකාධිකාරීවරයාත්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3383"
}