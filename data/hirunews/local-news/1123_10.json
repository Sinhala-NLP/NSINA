{
       "Source": "hirunews",
       "Timestamp": "Thursday, 02 June 2022 - 21:19",
       "Headline": "කණ්ඩලම ජලාශයේ වැව් තාවුල්ලේ ගස් කපා භූමිය අත්පත් කර ගැනීමේ මහා පරිමාණ ජාවාරමක් (ඡායාරූප)",
       "News Content": "කණ්ඩලම ජලාශයේ වැව් තාවුල්ල අත්පත් කර ගැනීම සහ වැව් තාවුල්ලේ ඇති ගස් කපා දැමීමේ මහා පරිමාණ ජාවාරමක් සංවිධානාත්මක කණ්ඩායමක් විසින් මේ දිනවල සිදු කරගෙන යන බව ප්‍රදේශවාසීන් පෙන්වා දෙනවා.\nදින ගණනාවක සිට මෙම කටයුතු සිදු වන අතර කණ්ඩලම වැව භාරව කටයුතු කරන මහවැලි අධිකාරිය මේ පිළිබඳව කිසිදු අවදානමක් නොදැකීම නිසා තමන් දැඩි අසීරුතාවයකට පත්ව ඇති බවයි ජනතාව පෙන්වා දෙන්නේ.\nමෙම ප්‍රදේශයේ වැව් තාවුල්ල ජලය අඩු වීමත් සමඟ සංවිධානාත්මක කණ්ඩායමක් විසින් කම්ම්බි වැටවල් ගසා අත්පත් කර ගැනීමේ ක්‍රියාවලියක්ද සිදුවෙමින් පවතින බව ජනතාව ප්‍රකාශ කරනවා.\nවැව් ඉස්මත්ත ප්‍රදේශයේ විශාල වශයෙන් ගස් කපා දමා ඇති අතර එම ස්ථානවලට ළඟාවීමට නොහැකි වන්නට විවිධ බාධක මෙන්ම බඳින තුවක්කු පවා අටවා තිබෙන බව ප්‍රදේශවාසීන් පෙන්වා දෙනවා.\nමහවැලි අධිකාරියේ කණ්ඩලම ජලාශ භාර කටයුතු කරන නිලධාරීන්ට මේ පිළිබඳව අවස්ථා ගණනාවක් දැනුම් දුන්න ද කිසිදු අවධානයක් යොමුවී නොමැති බවටයි ඔවුන් චෝදනා කරන්නේ.\nමහවැලි කලාපයේ නේවාසික කළමනාකරු අසංක ගුණතිලක මහතාගෙන් අප වාර්තාකරු කළ හරහා විමසීමේ දී ප්‍රකාශ කර ඇත්තේ සිටියේ මේ පිළිබඳව තමන් කිසිවක් නොදන්නා බවත් කිසිදු නිලධාරියෙකු තමා වෙත එවැන්නක් දැනුම් දී නොමැති බවයි.\nකෙසේ වෙතත් වහාම ක්‍රියාත්මක වන පරිදි අදාළ මහවැලි නිලධාරීන් දැනුවත් කර මෙම විනාශය නවතා ගැනීම සහ ඔවුන්ට විරුද්ධව නීතිමය පියවර ගැනීම සඳහා අවශ්‍ය පියවර ගන්නා බව ද ඔහු සඳහන් කර තිබෙනවා.",
       "URL": "https://www.hirunews.lk/306055/කණ්ඩලම-ජලාශයේ-වැව්-තාවුල්ලේ-ගස්-කපා-භූමිය-අත්පත්-කර-ගැනීමේ-මහා-පරිමාණ-ජාවාරමක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1123"
}