{
       "Source": "hirunews",
       "Timestamp": "Friday, 31 March 2023 - 22:00",
       "Headline": "අධිවේගයේ බස් රථ ගාස්තුත් පහළට (වීඩියෝ)",
       "News Content": "බස් ගාස්තු සියයට 12.09 කින් පහත දැමීමට පියවර ගැනීමත් සමඟ අධිවේගි මාර්ගයේ බස් රථ ගාස්තු ද මේ වන විට (31) පහත දමා තිබෙනවා.\nඒ අනුව මාකුඹුර සිට ගාල්ල දක්වා අධිවේගි මාර්ගයේ ප්‍රවේශපත්‍ර ගාස්තුව රුපියල් 820 ක් බවයි ජාතික ගමනාගමන කොමිෂන් සභාව නිවේදනය කළේ.\nකඩුවෙල සිට ගාල්ලට අධිවේගි මාර්ගයේ ප්‍රවේශ පත්‍රයක ගාස්තුව රුපියල් 910 ක් වනවා.\nමාකුඹුර සිට මාතරට ප්‍රවේශ පත්‍රයක ගාස්තුව රුපියල් 1030 ක් වන අතර කඩුවෙල සිට මාතරට අධිවේගි මාර්ගයේ ගාස්තුව රුපියල් 1110 ක්.\nකොළඹ සිට ඇඹිලිපිටියට අධිවේගි මාර්ගයේ ප්‍රවේශ පත්‍ර ගාස්තුව රුපියල් 1590 ක් වන අතර කොළඹ සිට කතරගමට ප්‍රවේශ පත්‍රයක ගාස්තුව රුපියල් 2000 ක්.\nකොළඹ සිට අකුරැස්සට අධිවේගි මාර්ගයේ ගාස්තුව රුපියල් 1110 ක් වන අතර කොළඹ සිට කඹුරුපිටියට අයකෙරෙන ගාස්තුව රුපියල් 1300 ක්.\nමේ අතර අද සිට සාමාන්‍ය සේවා, අර්ධ සුඛෝපභෝගි සහ සුඛෝපභෝගි බස් රථ ගාස්තුද පහත දැමීම ක්‍රියාත්මකයි.\nකෙසේ වෙතත් මගීන් චෝදනා කළේ ඇතැම් බස් රථ සේවකයින් පෙර පැවති ගාස්තුම අද දිනයේත් අයකළ බවයි.\nසංශෝධිත බස් ගාස්තුවත් සමඟ ආදායම පහතවැටී ඇති බව බස් රථ රියදුරන් මෙන්ම කොන්දොස්තරවරුන් පවසනවා.\nඉන්ධන මිල පහළ යාම හේතුවෙන් එය ගැටලුවක් නොවනු ඇති බවයි ඔවුන් පවසන්නේ.\nමේ අතර සංශෝධිත බස් ගාස්තුව සෑම බස් රථයකම ප්‍රදර්ශනය කරන ලෙසට ජාතික ගමනාගමන කොමිෂන් සභාව උපදෙස් ලබාදී තිබෙනවා.\nපාසල් බස් ප්‍රවාහන හිමියන්ගේ සංගමය ප්‍රකාශ කළේ ඩීසල් මිල ගණන් පහත වැටීමත් සමඟ දකුණු පළාතේ සියයට 04 කින් පමණ පාසල් බස් රථ ගාස්තු අඩුකිරීමට පියවර ගන්නා බවයි.\nමේ ඒ සම්බන්ධයෙන් අදහස් දක්වන පෞද්ගලික පාසල් බස් රථ හිමියන්ගේ සංගමයේ සභාපති ප්‍රදීප් කුමාර.\nමේ අතර ඉල්ලුම පහත වැටීම සහ රුපියල ශක්තිමත් වීම සැළකිල්ලට ගෙන වෙළඳපලේ ටයිල් මිල සියයට 12.5 ත් - 15 ත් අතර අගයකින් පහත වැටී ඇති බව ලංකා ටයිල්ස් සමාගමේ කළමනාකරණ අධ්‍යක්ෂ මහේන්ද්‍ර ජයසේකර ප්‍රකාශ කළා.\nඑසේම ඉන්ධන මිල පහත වැටීමත් සමඟ මාළු මිල සියයට 25 කින් පමණ අඩුවනු ඇතැයි පෑලියගොඩ මධ්‍යම මත්ස්‍ය ව්‍යාපාරික සංගමයේ ලේකම් ජයන්ත කුරේ කියා සිටියා.",
       "URL": "https://www.hirunews.lk/331398/අධිවේගයේ-බස්-රථ-ගාස්තුත්-පහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=442"
}