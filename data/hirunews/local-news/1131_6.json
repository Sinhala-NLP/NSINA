{
       "Source": "hirunews",
       "Timestamp": "Tuesday, 31 May 2022 - 7:56",
       "Headline": "පිටකොටුවේ වෙඩි තැබීමෙන් මිය ගිය තරුණයාගේ ඥාතීන්ගෙන් චෝදනා",
       "News Content": "පිටකොටුව - බැස්ටියන් මාවත බස් නැවතුම්පල ඉදිරිපිට වෙඩි තබා ඝාතනය කිරීමේ සිද්ධිය වැටුප් ආරවුලක් මත සිදුවූවක් බවට මිය ගිය පුද්ගලයාගේ ඥාතීන් චෝදනා කරනවා.\nඅනුරාධපුර ප්‍රදේශයේ පදිංචි 30 හැවිරිදි හිටපු යුද හමුදා කොමාන්ඩෝ සාමාජිකයෙකු මෙහිදී ජීවිතක්ෂයට පත්වූ අතර ඔහු සමග සිටි තවත් අයෙකු තුවාල ලබා රෝහල් ගත කෙරුණා.\nමිය ගිය පුද්ගලයා ඊයේ අධිකරණයේ පැවති නඩුවකට සහභාගිවී නැවත යමින් සිටියදී යතුරුපැදියකින් පැමිණි දෙදෙනෙකු විසින් වෙඩි තබා තිබුණා.\nකොළඹ 07 ප්‍රදේශයේ අවන්හලක සේවය කළ ඔවුන් මාස 3 ක වැටුප් ලබාදීමකින් තොරව සේවයෙන් ඉවත් කළ බවට එම ආයතනයෙන් වන්දි ඉල්ලා තිබූ බවයි වාර්තා වන්නේ.\nඑම ආයතනය විසින් ද මොවුන්ට එරෙහිව කුරුඳුවත්ත පොලීසියට පැමිණිලි කර අධිකරණයේ නඩු පවරා තිබුණේ 2017 වසරේ සිය අවන්හලට ඇතුළු වී කලහකාරී ලෙස හැසිරීම නිසා දේපළ හානියක් සිදුවූ බවට චෝදනා කරමින්.\nකෙසේවෙතත් මිය ගිය පුද්ගලයාගේ වැඩිමහල් සොහොයුරු හිරු ප්‍රවෘත්ති අංශයට අදහස් දක්වමින් චෝදනා කළේ වැටුප් සම්බන්ධයෙන් සිදුවූ ආරවුල නිසා මෙම ඝාතනය සිදුව ඇති බවටයි.",
       "URL": "https://www.hirunews.lk/305753/පිටකොටුවේ-වෙඩි-තැබීමෙන්-මිය-ගිය-තරුණයාගේ-ඥාතීන්ගෙන්-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=1131"
}