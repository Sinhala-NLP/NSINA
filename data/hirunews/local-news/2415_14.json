{
       "Source": "hirunews",
       "Timestamp": "Friday, 02 October 2020 - 17:31",
       "Headline": "ගිනිගත් නිව් ඩයමන්ඩ් ඉන්දියාවට අදියි (වීඩියෝ)",
       "News Content": "ගිනිගැනීමට ලක්වූ නිව් ඩයමන්ඩ් නෞකාව ගලවා ගැනීමේ මෙහෙයුම්වලදී වැය වූ මුදල් සහ වන්දි ගෙවීමේ පදනම මත එය ඉන්දියාව දෙසට ඇදගෙන යාම මේ වනවිට ආරම්භ කර තිබෙනවා.\nසමුද්‍රීය ගලවා ගැනීමේ සම්බන්ධීකරණ මධ්‍යස්ථානයේ අනුමැතියට යටත්ව නාවික හමුදාවේ සහ වෙරළාරක්ෂක බලකායේ ආරක්ෂාව මධ්‍යයේ අදාළ නෞකාව ගලවා ගැනීම සඳහා යෙදවූ විදේශ කණ්ඩායම විසින් එය මේ වනවිට සිදුකරන බවයි වාර්තා වන්නේ.\nකෙසේ වෙතත්, ගිනි ගැනීමට ලක්වූ නිව් ඩයමන්ඩ් නෞකාවෙන් සිදුවූ සමුද්‍ර දූෂණය පිළිබඳව තවදුරටත් සාකච්ඡා කිරීමට නියමිත බවත්, මීට පෙර අනෙකුත් හිමිකම් නෞකා සමාගම විසින් පියවා නොමැති බවත්, නීතිපතිවරයා සමුද්‍රීය පරිසර ආරක්ෂණ අධිකාරියට දැනුම් දී තිබෙනවා.\nඑසේම, නීතිපතිවරයාගේ සම්බන්ධීකරණ නිලධාරීනි, රජයේ ජ්‍යෙෂ්ඨ අධිනීතිඥ නිශාරා ජයරත්න සඳහන් කළේ සමුද්‍ර දූෂණයට අදාළ කටයුතු නිමවනතුරු නෞකාව රැගෙන යෑමට අවසර ලබාදිය නොහැකි බව සමුද්‍රීය පරිසර ආරක්ෂණ අධිකාරිය නීතිපතිවරයා වෙත දන්වා ඇති බවයි.\nඅදාළ නෞකාව මෙරට මුහුදු සීමාවෙන් ඉවත් කර ගැනීමේ සූදානමක් පවතින බවට ඊයේ වාර්තා පළ වුණා.\nඑහිදී නෞකාව නිදහස් කළ පසු එය රැගෙන යා යුතු ගමන් මාර්ගය පමණක් සමුද්‍රීය ගලවා ගැනීමේ සම්බන්ධීකරණ මධ්‍යස්ථානය විසින් අනුමත කර ඇති බවයි අප කළ සොයා බැලිමකදි අනාවරණ වුණේ.\nකෙසේ වෙතත් මේ වනවිට එම කටයුතු ආරම්භ වී ඇති අතර මේ වනවිට නෞකාව අම්පාර - කෝමාරි මුහුදු සීමාවේ පවතින බවයි වාර්තා වන්නේ.\nනෞකාව මුදා ගැනිම සඳහා පැමිණි ගලවා ගැනිමේ කණ්ඩායමේ ටග් යාත්‍රා මගින් එය ඉන්දියාව දෙසට රැගෙන යමින් පවතින බව සඳහන්.\nපසුගිය 3 වනදා ඉන්දියාවට බොරතෙල් රැගෙන එමින් තිබියදී නෞකාවේ හට ගත් ගින්න නිවීම සඳහා මෙරට නාවික හමුදාව මෙන්ම, ගුවන් හමුදාව, මැදිහත් වුණා.\nඒ සඳහා සම්පූර්ණ වන්දි මුදල ලෙස එම්.ටී. නිව් ඩයමන්ඩ් නෞකාව අයත් සමාගමෙන් රුපියල් මිලියන 442 ක සම්පූර්ණ වන්දි මුදලක් ඉල්ලා සිටීමටයි නීතිපතිවරයා පියවර ගනු ලැබුවේ.\nඑම මුදල  ලබාදීමට එම සමාගම එකඟතාව පළ කර ඇති බව පසුගියදා වාර්තා වුණා.\nඑසේ තිබියදී, මෙලෙස නෞකාව ඇදගෙන යාම සම්බන්ධයෙන් සාගර සහ නාවික කටයුතු සම්බන්ධයෙන් වන නීතිඥ ආචාර්ය ඩෑන් මාලික ගුණසේකර හිරු ප්‍රවෘත්ති අංශයට මෙලෙස අදහස් පළ කළා.",
       "URL": "https://www.hirunews.lk/251643/ගිනිගත්-නිව්-ඩයමන්ඩ්-ඉන්දියාවට-අදියි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2415"
}