{
       "Source": "hirunews",
       "Timestamp": "Tuesday, 05 September 2023 - 11:43",
       "Headline": "ශ්‍රී ලංකාවට තවත් ජාත්‍යන්තර ක්‍රීඩාංගණ දෙකක්",
       "News Content": "ශ්‍රී ලංකාව තුළ ජාත්‍යන්තර ක්‍රීඩාංගණ දෙකක් සෑදීමට ජනපතිගේ අවධානය යොමු වූ පුවතක් පිළිබඳව තොරතුරු වාර්තා වෙනවා.\nආසියානු ක්‍රිකට් කවුන්සිලයේ සභාපති ජෙයී ෂා ජනපති හමු වූ අවස්ථාවේදී මේ පිළිබඳව සඳහන් කර ඇති අතර එහිදී ආසියානු ක්‍රිකට් කවුන්සිල‌යේ සභාපති ජෙයී ෂා පවසා ඇත්තේ ලෝක කුසලාන ක්‍රිකට් තරගාවලියක සත්කාරකත්වය ශ්‍රී ලංකාවට ලබාදීමට නම් තවත් ජාත්‍යන්තර ක්‍රීඩාංගණ දෙකක් අවශ්‍ය බවයි.\nඑහිදී ජෙයි ෂා පවසා තිබුනේ ජාත්‍යන්තර ක්‍රීඩාංගණ දෙකක් සෑදීමට පහසුකම් සපයන්නේ නම් ඔවුන්ට ක්‍රීඩාංගණ දෙකක් සාදා දීමට හැකි බවයි.\nඑම අවස්ථාවේදී ජනාධිපත්වරයා පවසා ඇත්තේ සූරිය වැව මහින්ද රාජපක්ෂ ක්‍රීඩාපිටිය සහ ගාල්ල ප්‍රදේශයෙන් ඉඩමක් ලබාදීමට කටයුතු කරන බවයි.\nඑහිදී ආසියානු ක්‍රිකට් කවුන්සිල‌යේ සභාපතිවරයා ජනාධිපතිවරයාගෙන් ඉල්ලා සිටියේ යාපනය ප්‍රදේශයෙත් ජාත්‍යන්තර ක්‍රිකට් ක්‍රීඩාංගණයක් ඉදිකිරීමට පහසුකම් සලසා දෙන ලෙසයි.\nයාපනයේ ජාත්‍යන්තර ක්‍රිකට් ක්‍රීඩාංගණයක් ඉදිකිරීමෙන් අයි.පී.එල් තරගාවලියේ චෙන්නායි හි පෑවැත්වීමට නියමිත තරග යාපනයේ පැවැත්විය හැකි බවත්, ඉන් ශ්‍රී ලංකාවේ සංචාරක කර්මාන්තයත් දියුණු කළ හැකි බව ජෙයි ෂා පෙන්වා දෙයි.\nඑමෙන්ම සෑම ගමකටම එක් ක්‍රීඩා පිටියක් බැගින් සදා දීමට ද අවශ්‍ය පියවර ගන්නා බව ආසියානු ක්‍රිකට් කවුන්සිලයේ සභාපතිවරයා ජනාධිපතිවරයාට පවසා තිබෙන බවයි වැඩිදුරටත් වාර්තා වෙන්නේ.",
       "URL": "https://www.hirunews.lk/347213/ශ්‍රී-ලංකාවට-තවත්-ජාත්‍යන්තර-ක්‍රීඩාංගණ-දෙකක්",
       "Category": "Local News",
       "Parent URL": "https://www.hirunews.lk/local-news.php?pageID=51"
}