{
       "Source": "hirunews",
       "Timestamp": "Tuesday, 23 August 2022 - 13:31",
       "Headline": "රාජ්‍ය ආයතනවල සයිබර් ආරක්ෂාවට විශේෂ ප්‍රතිපත්තියක්",
       "News Content": "රජයේ ආයතනවල සයිබර් ආරක්ෂාව සඳහා යෝජිත තොරතුරු හා සයිබර් ආරක්ෂණ ප්‍රතිපත්තිය ක්‍රියාත්මක කිරීම සඳහා තාක්ෂණ අමාත්‍යවරයා වශයෙන් ජනාධිපති රනිල් වික්‍රමසිංහ විසින් කැබිනට් මණ්ඩලයට ඉදිරිපත් කරන ලද යෝජනාවට අනුමැතිය හිමි ව තිබෙනවා.\nඒ අනුව, රාජ්‍ය ආයතන ඩිජිටල් පද්ධති මත කටයුතු කිරීමේ වැඩි ප්‍රවණතාවක් පවතින බැවින් තොරතුරු හා සයිබර් ආරක්ෂාව පිළිබඳව ප්‍රමාණවත් අවධානයක් යොමු නො කිරීම, යල් පැන ගිය තාක්ෂණ භාවිතය සහ රාජ්‍ය අංශයේ සයිබර් ආරක්ෂාව කළමනාකරණය කිරීම සඳහා අවශ්‍ය නිපුණ කාර්යමණ්ඩල හිඟය හේතුවෙන් එම ආයතනවල තොරතුරු හා තොරතුරු තාක්ෂණ පද්ධති දැඩි අවදානමකට ලක්ව ඇති නිසායි මෙම තීරණය ගෙන ඇත්තේ.\nතව ද එම තත්ත්වය පාලනය කිරීම සඳහා ශ්‍රී ලංකා පරිගණක හදිසි ප්‍රතිචාර සංසදය විසින් ශ්‍රී ලංකාවේ තොරතුරු සහ සයිබර් ආරක්ෂණ මූලෝපාය (2019-2023)ට අනුගතව සහ පිළිගත් අන්තර්ජාතික තොරතුරු ආරක්ෂණ ප්‍රමිතීන්ට අනුකූල වන පරිදි රජයේ ආයතන සඳහා තොරතුරු හා සයිබර් ආරක්ෂණ ප්‍රතිපත්ති කෙටුම්පත් කර තිබෙන අතර, 2016 අංක 12 දරන තොරතුරු දැනගැනීමේ අයිතිවාසිකම් පනතේ, \"පොදු අධිකාරිය\" ලෙස අර්ථ දක්වා ඇති සියලු ම රාජ්‍ය ආයතන විසින් මෙම ප්‍රතිපත්තිය ක්‍රියාත්මක කිරීම අනිවාර්ය කර තිබෙනවා.",
       "URL": "https://www.hirunews.lk/313521/රාජ්‍ය-ආයතනවල-සයිබර්-ආරක්ෂාවට-විශේෂ-ප්‍රතිපත්තියක්",
       "Category": "Local News",
       "Parent URL": "https://www.hirunews.lk/local-news.php?pageID=920"
}