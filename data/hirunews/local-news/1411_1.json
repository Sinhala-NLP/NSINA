{
       "Source": "hirunews",
       "Timestamp": "Thursday, 20 January 2022 - 20:55",
       "Headline": "බොරැල්ල බෝම්බ සිද්දියේ විමර්ශන කටයුතු CCDයෙන් ගලවයි ?",
       "News Content": "බොරැල්ල සියලු ශාන්තුවරයන්ගේ දේවස්ථානයේ බෝම්බයක් අටවා තැබීමේ සිද්ධිය සම්බන්ධයෙන් වැඩිදුර විමර්ශන කටයුතු SIS හෙවත් රාජ්‍ය බුද්ධි ඒකකයට පවරා ඇති බව වාර්තා වනවා.\nඒ මෙම සිද්ධිය සම්බන්ධයෙන් මෙතෙක් විමර්ශන කටයුතු සිදු කළ කොළඹ අපරාධ කොට්ඨාශයෙන් එම විමර්ශන කටයුතු ඉවත් කරමින්.\nමේ අතර බොරැල්ල සියලු ශාන්තුවරයින්ගේ දේවස්ථානයේ බෝම්බය ඇටවීමට සැලසුම් කළ බවට සැකපිට අත්අඩංගුවට ගත් 75 හැවිරිදි විශ්‍රාමික වෛද්‍යවරයා එය සිදු කළේ තමන් විසින් බව කොළඹ අපරාධ කොට්ඨාශය හමුවේ පිළිගෙන ඇති බව පොලිස් ආරංචි මාර්ග සඳහන් කරනවා.\nකොළඹ අපරාධ කොට්ඨාශය විසින් ඔහුගෙන් සිදු කළ දීර්ඝ ප්‍රශ්න කිරීම් හමුවේ හෙළි කර ගෙන ඇත්තේ අදාළ විශ්‍රාමික වෛද්‍යවරයා එම දේවස්ථානය සමඟ වසර ගණනාවක සිට යම්කිසි ද්වේෂයකින් පසු වී ඇති බවයි.\nඔහුගෙන් සිදු කළ දීර්ඝ ප්‍රශ්න කිරීම්වලදී ඔහු පවසා ඇත්තේ තමන් සියලු ශාන්තුවරයන්ගේ දෙවස්ථානයේදී 1974 වසරේදී බෞද්ධ කාන්තාවක් සමග විවාහ වූ අතර එකල මෙම දෙවස්ථානය භාරව සිටි පූජකවරයා විසින් තමන්ට උදෑසන කාලයේ විවාහ මංගල පූජාව ලබා නොදීම හේතුවෙන් තමන් සිත් තැවුලෙන් සිටි බවයි.\nපොලිස් ආරංචි මාර්ග වැඩිදුරටත් සඳහන් කළේ,මෙම වෛද්‍යවරයා සියලු ශාන්තුවරයන්ගේ දේවස්ථානයට ඔහුගේ සගයා ලවා බෝම්බය තැබූ බවට පාපොච්චාරණයක් සිදු කළ බවයි.\nඑමෙන්ම මීට පෙර නාරහේන්පිට ප්‍රදේශයේ පෞද්ගලික රෝහලක අත්බෝම්බයක් තැබීමේ සිද්ධියටත් ඔහුගේ සම්බන්ධයක් ඇතැයි කියන කරුණ සම්බන්ධයෙන් ද ඔහුගෙන් දීර්ඝ ලෙස ප්‍රශ්න කර තොරතුරු රැසක් හෙළි කරගත් බව උසස් පොලිස් නිලධාරියෙක් හිරු ප්‍රවෘත්ති වෙත පවසා සිටියා.\nතමන් විසින් එම  රෝහලේ අත්බෝම්බයක් තැබුවේ අදාළ රෝහලට යම්කිසි ප්‍රසිද්ධියක් ලබා දීමට බවත් ඔහු සඳහන් කර තිබෙනවා.\nමීට හේතු වී ඇත්තේ සැකකරුගේ බිරිඳ රෝගී වූ අවස්ථාවේ දී කොම්පඤ්ඤවීදිය ප්‍රදේශයේ පෞද්ගලික රෝහලකින් ඇයට ප්‍රතිකාර කිරීම ප්‍රතික්ෂේප කිරීමත් සමග ඔහු සිය බිරිඳ රැගෙන මෙම රෝහල වෙත පැමිණ බිරිඳට අවශ්‍ය ප්‍රතිකාර එම රෝහල හරහා ලබා දීමයි.\nමෙම රෝහලේ ප්‍රතිකාර ලබන අතරතුර සිය බිරිඳ මිය ගියද එම රෝහලෙන් සිය බිරිඳට උසස් තත්වයෙන් ප්‍රතිකාර ලබාදීම හේතුවෙන් මෙලෙස රෝහලට යම්කිසි ප්‍රසිද්ධියක් ලබා දීමට අදාල බෝම්බය තැබූ බවයි ඔහු පවසා ඇත්තේ.\nමෙම බෝම්බ තැබීමේ සිද්ධීන් දෙක සදහාම උපකාර කර ගත්තේ සිය සගයා බවත් ඔහු සිය පාපොච්චාරණයේ දී වැඩිදුරටත් පවසා තිබෙනවා.\nමේ වෙනුවෙන් ඔහුට අවස්තා කිහිපයක දී මුදල් ලබා දුන් බවත් සැකකාර විශ්‍රාමික වෛද්‍යවරයා පිළිගෙන තිබෙනවා.",
       "URL": "https://www.hirunews.lk/294618/බොරැල්ල-බෝම්බ-සිද්දියේ-විමර්ශන-කටයුතු-ccdයෙන්-ගලවයි",
       "Category": "Local News",
       "Parent URL": "https://www.hirunews.lk/local-news.php?pageID=1411"
}