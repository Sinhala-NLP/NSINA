{
       "Source": "hirunews",
       "Timestamp": "Monday, 22 August 2016 - 13:34",
       "Headline": "පෝට් සිටි ව්‍යාපෘතිය නතර කරන්නැයි ජ.වි.පෙ. ආණ්ඩුවට කියයි",
       "News Content": "‍පසුගිය රජය සමයේ පෝට් සිටි ලෙස හැදින්වූ වත්මන් රජයේ කොළඹ මූල්‍ය නගර ව්‍යාපෘතිය නතර කළ යුතු බව ජනතා විමුක්ති පෙරමුණ ප්‍රකාශ කළා.\nඑම පක්ෂ මූලස්ථානයේ අද (22) පැවති මාධ්‍ය හමුවකට එක්වෙමින් පක්ෂ නායක පාර්ලිමේන්තු මන්ත්‍රී අනුර කුමාර දිසානායක කියා සිටියේ කරුණු 04ක් මුල් කරගනිමින් මෙම ව්‍යාපෘතිය නතර කරන ලෙස ආණ්ඩුවට බලකර සිටින බවයි.\nපරිසර ගැටලු ඇති කරලීමට මෙන්ම රටේ ස්වෛරීභාවයට ද එමගින් හානියක් සිදුවන බවයි ඔහු කියා සිටියේ.\nකොළඹ - වරාය ආශ්‍රිතව ගොඩනැගෙන නව මූල්‍ය නගරය වැනි කිසිදු ව්‍යාපෘතියක් ඊට වර්ග කිලෝමීටර් 20ක් ආසන්න ප්‍රදේශයේ තැනිය නොහැකි කොන්දේසියක් ඒ සම්බන්ධයෙන් වන අවබෝධතා ගිවිසුමට ඇතුළත්ව ඇති බවයි අනුර කුමාර දිසානායක ප්‍රකාශ කලේ.\nඑමෙන්ම චීනයේ නව සේද මාවතට සම්බන්ධ එම ව්‍යාපෘතිය ශ්‍රී ලංකාව ජාත්‍යන්තර දේශපාලනයේ අර්බුදයකට යොමු කරන බවට ඔහු චෝදනා කළා.\nමේ අතර ශ්‍රී ලංකා නිදහස් පක්ෂයේ වත්මන් දේශපාලන තත්ත්වය පිළිබඳව පක්ෂ විපක්ෂ දේශපාලනඥයින් අදහස් පල කළා.",
       "URL": "https://www.hirunews.lk/141212/පෝට්-සිටි-ව්‍යාපෘතිය-නතර-කරන්නැයි-ජ-වි-පෙ-ආණ්ඩුවට-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4912"
}