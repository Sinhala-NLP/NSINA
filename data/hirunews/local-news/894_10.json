{
       "Source": "hirunews",
       "Timestamp": "Saturday, 03 September 2022 - 13:55",
       "Headline": "පොල් ආශ්‍රිත නිෂ්පාදන අපනයන ආදායම ඉහළට - පොල්කටු කර්මාන්තයේ හෙට දවස සුබ වෙයි ද ? (වීඩියෝ)",
       "News Content": "මේ වසරේ ගත වූ මාස 6 තුල දී පොල් නිෂ්පාදන කර්මාන්තය ආශ්‍රිත අපනයනවලින් ඇමෙරිකානු ඩොලර් මිලියන 500 ඉක්ම වූ ආදායමක් ලබාගැනීමට හැකිවු බව පොල් සංවර්ධන අධිකාරිය පවසනවා.\nඑහි සැකසුම් අධ්‍යක්ෂ පී.එදිරිමාන්න සඳහන් කළේ පසුගිය වසරට සාපේක්ෂව මේ වසර අවසානයේදී වැඩි ආදායමක් ලබාගැනීමට හැකියාව ලැබෙනු ඇති බවයි.\nමේ අතර, රට තුළ පවතින ආර්ථික අර්බුදයෙන් ගොඩඒම සඳහා හැකි පමණින් එක් ඩොලරයක් හෝ උපයා දෙන්නට හැකිනම් එය මෙවැනි අවස්ථාවක අගය කළයුතු කරුණක්.\nඑලෙස ඩොලර් උපයමින් කිසිවෙකුටත් අත නොපා තම දෙපයින් නැගී සිටින්නට වෙර දරණ පොල්කටු කර්මාන්තයේ නියැලී සිටින ව්‍යාපාරිකයින්\nපිරිසක් පිළිබඳව පොළොන්නරුවෙන් වාර්තා වනවා.\nඉවත දමන පොල්කටු එක්රැස් කර පොල්කටු අඟුරු අපනයනය කරමින් රටට ඩොලර් උපයා දෙන්නට සමත් පවුල් 1200ක් පමණ පොළොන්නරුව දිස්ත්‍රික්කයේ පමණක් ජීවත් වනවා.\nගිරිතලේ ජනපදය තුළ පමණක් පවුල් 30ක් පමණ පොල්කටු අඟුරු නිෂ්පාදනය කරමින් කරමින් සුළු ව්‍යවසායකයින්ලෙස ලෙස ජීවත්වන්නේ එමගින් තම පවුලට මෙන්ම රටටත් ආදායම් මාර්ගයක් නිර්මාණය කරමින්.\nමෙම අසීරු මොහොතේ මෙරටට ගලා එන එක ඩොලරයක වුවද වටිනාකම කියා නිමකළ නොහැකි අවස්ථාවක නිහඬව රටට ඩොලර් උපයන මෙම කුඩා ව්‍යාපාරිකයින් පත්ව ඇති ගැටලු සම්බන්ධයෙන් නිසි අවධානයක් යොමු වී නැහැ.\nඉවතලන පොල්කටු රැගෙනවිත් අඟුරු බවට පත්කර එම පොල්කටු අඟුරු මෙරට පෞද්ගලික සමාගමක් හරහා අපනයනය කරන මෙම ව්‍යවසායකයින් මේ වනවිට සිය ව්‍යාපාරය පවත්වාගෙන යන්නේ අසීරුතා රැසක් මධ්‍යයේයි.\nතම දැනීමේ ප්‍රමාණය අනුව හැකි අයුරින් තම කර්මාන්තය පවත්වාගෙන යන මෙම ව්‍යාපාරිකයින් හට රජය විසින් මැදිහත්ව අවශ්‍ය තාක්ෂණික දැනුම සහ අවබෝධය ලබා දෙන්නේනම් ඉතා කාර්යක්ශ්මව සහ ඵළදායී ලෙස තම කාර්යය ඉටු කළ හැකි බව ඔවුන් පවසනවා.\nසිය කර්මාන්තය කරගෙන යාමේදී එමගින් නැගෙන දුමාරය නිසා ප්‍රදේශයේ ජනතාවට සිදුවන බලපෑම පිළිබඳව තමන්ට අවබෝධයක් තිබුණ ද ඒ සඳහා විකල්පයක් ලබා දෙන්නට මෙතෙක් කිසිදු බලධාරියෙක්ගේ අවධානය යොමු නොවූ බවට ඔවුන් චෝදනා කරනවා.\nරජය මැදිහත්ව අවශ්‍ය තාක්ෂණික උපදෙස් ලබා දෙමින් සිය කර්මාන්තය පවත්වාගෙන යාමට අවශ්‍ය ණය පහසුකම් ලබා දෙන්නේනම් මෙම අසීරු\nඅවස්ථාවේදී රටට විනිමය උපයා දීමට යම් පමණකින් හෝ දායක විය හැකි බවයි ඔවුන් පවසන්නේ.\nපවතින අර්බුදකාරී තත්ත්වය සමඟ රාජ්‍ය සහ පුද්ගලික අංශයේ රැකියා සම්බන්ධයෙන් ද අවදානමක් පවතින පසුබිමක කිසිවෙකුටත් අත නොපා තම දෙපයින් නැගී සිටින්නට වෙර දරන මෙවැනි සුළු ව්‍යාපාරිකයින් නගාසිටුවීමට සාධනීය දායකත්වයක් ලබාදීම වගකිවයුතු බලධාරීන්ගේ වගකීමක්.",
       "URL": "https://www.hirunews.lk/314441/පොල්-ආශ්‍රිත-නිෂ්පාදන-අපනයන-ආදායම-ඉහළට-පොල්කටු-කර්මාන්තයේ-හෙට-දවස-සුබ-වෙයි-ද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=894"
}