{
       "Source": "hirunews",
       "Timestamp": "Friday, 14 January 2022 - 8:34",
       "Headline": "සුදුළුෑණු නඩුවේ වින්දිතයින්ට මරණ තර්ජන",
       "News Content": "2021 සැප්තැම්බර් මස මුල දී මහත් ආන්දෝලනයකට තුඩු දුන් 'සතොස සුදු ලූණු වංචාව' සම්බන්ධ සිද්ධියේ අධිකරණමය කටයුතු ක්‍රියාත්මක වෙමින් තිබියදී පවා, එම සිදුවීමෙන් අගතියට පත් පාර්ශ්වයට මේ වනවිට විවිධ පාර්ශ්වවලින් මරණීය තර්ජන එල්ල වන බවට වාර්තා වනවා.\nමෙලෙස මරණ තර්ජන එල්ල වී ඇත්තේ සතොස වෙනුවෙන් මෙරටට සුදු ලූණු ආනයනය කළ සමාගමේ අධ්‍යක්ෂ අනුර අබේවර්ධනට සහ ජ්‍යේෂ්ඨ උපදේශක සංජීව බණ්ඩාරට යි.\nමෙලෙස මරණ තර්ජන එල්ල වීම සම්බන්ධයෙන් හිරු ප්‍රවෘත්ති අදාළ ජ්‍යේෂ්ඨ උපදේශකවරයාගෙන් සිදු කළ විමසීමක දී ඔහු කියා සිටියේ, අධ්‍යක්ෂවරයාට සහ තමන්ට පළමුවරට මරණ තර්ජන එල්ල වූයේ, 2021 ඔක්තෝම්බර් මස 03 වැනි දින බවයි.\nතමන් කිසියම් ‍රාජකාරි කටයුත්තකට කොළඹ - කොටුවට යාමට සිය මෝටර් රථය කොටුව ආසන්නයේ ඇති රථගාලක නවත්වා ඉන් පිටතට පැමිණෙමින් සිටියදී, වාහනයකින් පැමිනි නාඳුනන පුද්ගලයින් තිදෙනකු තමා අසළට පැමින, වත්තල අධිකරණයේ ගොනු කර ඇති නඩුව වහාම ඉවත් කර ගැනීමට කටයුතු කරන ලෙස තර්ජනය කළ බව ඔහු පවසා සිටියා.\nඑසේ නොවුණහොත්, සිය පවුලේ සාමාජිකයින්ගේ සහ දරුවන්ගේ ද ජීවිතවලට හානියක් සිදු විය හැකි බවටයි අදාළ පුද්ගලයින් තර්ජනය කර ඇත්තේ.\nකෙසේ වෙතත් තමාට සහ සිය අද්‍යක්ෂ වරයාට මෙලෙස මෙම මරණ තර්ජන කර මාස කිහිපයක් ගත වී ඇති අතර, ඒ පිළිබඳ කොටුව පොලීසියට ද පැමිණිල්ලක් සිදු කර තිබුණ ද, මෙතෙක් අදාළ සැකකරුවන් හරි හැටි හඳුනාගැනීමට හෝ කිසිදු තොරතුරක් සොයා ගැනීමට පොලීසියට හැකි වී නැති බවටයි ඔවුන් චෝදනා කරන්නේ.\nමෙවන් පසුබිමකදියි, සිද්ධියෙන් අගතියට පත් වින්දිත පාර්ශ්වයට පෙරේදා එනම්, 11 වැනිදා යළිත් මරණ තර්ජනය කරමින් දූරකථන ඇමතුමක් පැමින ඇත්තේ.\nමේ හේතුවෙන් අගතියට පත් පෞද්ගලික සමාගමේ පාර්ශ්වය විසින් මේ පිලිබඳ පැමිණිල්ලක් ඉදිරිපත් කිරීමට ඊයේ (13) දිනයේ වින්දිතයින් ආරක්ෂා කිරීමේ අධිකාරියට පැමිණ සිටියේ අදාළ අධිකාරියේ සභාපති සුදත් ගම්ලත් විසින් ඔවුන් වෙත ලබා දුන් දැනුම්දීමකට අනුවයි.\nඑමෙන්ම, මෙම සිදුවීම සම්බන්ධයෙන් පැමිණිල්ලක් ඉදිරිපත් කිරීමට අද (14) දිනයේදී ඔවුන් අපරාධ පරීක්ෂණ දෙපාර්තමේන්තුව වෙත ද යාමට නියමිතයි.\nමීට පෙර මෙම සුදු ලූණු වංචාව පිලිබඳ වෙළෙඳ අමාත්‍ය ආචාර්ය බන්දුල ගුණවර්ධන විසින් ද අපරාධ පරීක්ෂණ දෙපාර්තමේන්තුවට පැමිණිල්ලක් ඉදිරිපත් කරනු ලැබුවා.\nඒ අනුව දිගින් දිගටම මෙම සිදුවීම සම්බන්ධයෙන් විවිධ පාර්ශ්වවලින් ප්‍රකාශ ලබා ගැනීම අපරාධ පරීක්ෂණ දෙපාර්තමේන්තුව මගින් සිදු කළ අතර, අවසානයේ දී මෙම වංචාව සිදු කළ ඉන්දියන් ජාතික ව්‍යාපාරිකයෙකු අත් අඩංගුවට ගැනුණා.\nඉන් පසු ඔහුගෙන් සිදු කළ දීර්ඝ ප්‍රශ්න කිරීම්වල ප්‍රතිඵලයක් ලෙසයි රුපියල් කෝටි 07කට අධික සුදු ලූණු කන්ටේනර් දෙකක් මිල දී ගෙන විකිණීමට ඔහුගේ පුත්‍රයා කටයුතු කළ බව අනාවරණ වූයේ.\nඉන් අනතුරුව අපරාධ පරීක්ෂණ දෙපාර්තමේන්තුව විසින් ඉන්දියන් ව්‍යාපාරිකයාගේ පුත්‍රයා අත් අඩංගුවට ගනු ලැබුවේ, 2021 වසරේ ඔක්තෝම්බර් 22 වැනි දිනයි.\nඑම සැකකරු විසින් සුදු ලූණු කන්ටේනර් මිල දී ගැනීමට අදාළ කූඨ ලේඛන ද සකසා ඇති බව ද පසුව හෙළි වුණා.\nඒ අනුව වැලිසර මහේස්ත්‍රාත් අධිකරණය මගින් ඔහුව රක්ෂිත බන්ධනාගාරගත කිරීමට නියෝග කෙරුණේ, වංචාවට ආධාර අනුබල දීමේ චෝදනාව මතයි.\nකෙසේවෙතත් සිද්ධිය සම්බන්ධයෙන් පුළුල් විමර්ශනයක් සිදු කළ යුතු බව දන්වමින් ඔක්තෝම්බර් මස 11 වැනිදා ජනාධිපති ගෝඨාභය රාජපක්ෂ විසින් කැබිනට් රැස්වීමේ දී උපදෙස් දුන් බව වෙළෙඳ අමාත්‍ය ආචාර්ය බන්දුල ගුණවර්ධන ප්‍රකාශ කළා.\nඒ කැබිනට් තීරණ දැනුම්දීමේ විශේෂ ප්‍රවෘත්ති සාකච්ඡාවකට එක් වෙමින්.\nඑමෙන්ම, නොවැම්බර් මස 20 වැනි දින පාරිභෝගික කටයුතු අධිකාරිය ද ප්‍රකාශ ලබාදීමට අපරාධ පරීක්ෂණ දෙපාර්තමේන්තුව වෙත පැමිණියා.\nකෙසේවෙතත් මෙම වංචාව සම්බන්ධයෙන් සතොස නිලධාරින් සිව්දෙනෙකු අත් අඩංගුවට ගැනුණු අතර, ඔවුන් ඔක්තෝම්බර් මස 14 වැනි දින ඇප මත නිදහස් කෙරුණා.\nමෙම වංචාව හේතුවෙන් ලංකා සතොස ආයතනය හරහා මහජනතාවට සහනදායී මිලට අලෙවි කිරීමට තිබූ රුපියල් ලක්ෂ 74ක් වටිනා සුදු ලූණු කිලෝග්‍රෑම් 54,860 ක් වංචනික ලෙස මිලට ගෙන තිබුණා.\nමෙම සැකකාර ව්‍යාපාරිකයා සුදුලූණු තොගය ලබා ගැනීම සඳහා වැය කර ඇති මුළු මුදල රුපියල් විසි එක් ලක්ෂ හතලිස් පන්දහසක් බවත්, ඉන් දහසය ලක්ෂ හතලිස් පන්දහසක් ලංකා සතොස ආයතනයේ ඉහළ නිලධාරියකුටත් අනෙක් රුපියල් ලක්ෂ පහ බ්‍රෝකර්වරුන් දෙදෙනාටත් වශයෙන් බෙදී යන ආකාරයෙන් වැය කර ඇතැයි අපරාධ පරික්ෂණ දෙපාර්තමේන්තුව අධිකරණයට කරුණු වාර්තා කළා.",
       "URL": "https://www.hirunews.lk/293965/සුදුළුෑණු-නඩුවේ-වින්දිතයින්ට-මරණ-තර්ජන",
       "Category": "Local News",
       "Parent URL": "https://www.hirunews.lk/local-news.php?pageID=1425"
}