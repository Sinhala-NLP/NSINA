{
       "Source": "hirunews",
       "Timestamp": "Saturday, 27 May 2023 - 7:11",
       "Headline": "සිසුවියකට අතවර කළ කෝප්‍රල්වරයකුට පහළොස් වසරක සිර දඬුවමක් (වීඩියෝ)",
       "News Content": "වයස අවුරුදු හයක පාසල් සිසුවියකට බලහත්කාරයෙන් අතවර සිදුකළ බව කියන යුද හමුදා කෝප්‍රල්වරයකුට වසර පහළොවක බරපතළ වැඩ සහිත සිර දඬුවමක් නියම කර තිබෙනවා.\nඒ වවුනියාට මහාධිකරණ විනිසුරු එම්. ඉලන්වෙලියන් මහතා විසින්.\nඅගතියට පත් පාසල් ශිෂ්‍යාවට රුපියල් ලක්ෂ පහක වන්දි මුදලක් ගෙවන ලෙස නියම කළ විනිසුරුවරයා එම මුදල නොගෙවන්නේ නම් සිර දඬුවම තවත් වසර තුනකින් දීර්ඝ වන බව ද සඳහන් කර තිබෙන බවයි වාර්තා වන්නේ.\nඅදාළ දැරිය පාසල නිම වී නිවසට පැමිණෙමින් සිටියදී පසුගිය 14 වෙනි දින ඇයව පාසල් නිල ඇඳුම පිටින්ම කැළයට ඇදගෙන ගොස් මෙම හමුදා කෝප්‍රල්වරයා විසින් ඇයට බලහත්කාරයෙන් අතවර කළ බවට එල්ල වූ චෝදනාව වෛද්‍ය වාර්තා හා අනෙක් විද්‍යාත්මක සාධක මගින් තහවුරු වී තිබෙනවා.\nදෙමව්පියන් විසින් නෙඩුන්කේණි පොලිසියට සිද්ධිය සම්බන්ධයෙන් කරන ලද පැමිණිල්ලකට අනුව සැකකරුව අත්අඩංගුවට ගෙන වව්නියාව අධිකරණයට ඉදිරිපත් කළ බවයි අප ප්‍රාදේශීය වාර්තාකරු සඳහන් කළේ.",
       "URL": "https://www.hirunews.lk/336339/සිසුවියකට-අතවර-කළ-කෝප්‍රල්වරයකුට-පහළොස්-වසරක-සිර-දඬුවමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=314"
}