{
       "Source": "hirunews",
       "Timestamp": "Saturday, 08 September 2018 - 12:51",
       "Headline": "නිළ නිවාස භාර නොදුන්, ආණ්ඩුවෙන් ඉවත් වූ 16 දෙනාට නඩු",
       "News Content": "ආණ්ඩුවෙන් ඉවත්වූ ශ්‍රී ලංකා නිදහස් පක්ෂ දහසයේ කණ්ඩායමේ මන්ත්‍රීවරුන් කිහිපදෙනෙකුට ඇමති ධුර දරන සමයේ ලබාදුන් නිල නිවාස නැවත භාර නොදීම හේතුවෙන් ඔවුන්ට විරුද්ධව නඩු පැවරීමට රාජ්‍ය පරිපාලන අමාත්‍යාංශය තීරණය කර තිබෙනවා.\nමෙලෙස නිල නිවාස භාරනොදුන් පිරිස අතර, රාජ්‍ය නිලධාරීන්ද සිටින බවයි එම අමාත්‍යාංශය සඳහන් කළේ.\nඔවුන්ට එම නිල නිවාසවලින් ඉවත්වන ලෙස රාජ්‍ය පරිපාලන හා කළමනාකරණ අමාත්‍යාංශය මීට පෙර ලිඛිතව දන්වා තිබුණා.\nපසුගිය කාලසීමාව තුළ නිල නිවාස නැවත භාර නොදුන් රාජ්‍ය නිලධාරීන් කිහිපදෙනෙකුට නඩු පැවරීමට රාජ්‍ය පරිපාලන හා කළමනාකරණ අමාත්‍යාංශය පියවර ගෙන තිබුණා.\nකෙසේ වෙතත් මන්ත්‍රීවරුන් කිහිපදෙනෙකු මේ වනවිටත් නිල නිවාස භාවිත කරන බවයි වාර්තාවන්නේ.\nඅප මේ සම්බන්ධයෙන් ආණ්ඩුවෙන් ඉවත්වූ නිදහස් පක්ෂයේ දහසයේ කණ්ඩායමේ සාමාජික පාර්ලිමේන්තු මන්ත්‍රී ඩිලාන් පෙරේරාගෙන් විමසීමක් කළ අතර, ඔහු කියා සිටියේ තවත් මාස දෙකක කාලයක් තුළ තමන් නිල නිවාසයෙන් ඉවත්වීමට කටයුතු කරන බවයි.",
       "URL": "https://www.hirunews.lk/199427/නිළ-නිවාස-භාර-නොදුන්-ආණ්ඩුවෙන්-ඉවත්-වූ-16-දෙනාට-නඩු",
       "Category": "Local News",
       "Parent URL": "https://www.hirunews.lk/local-news.php?pageID=3758"
}