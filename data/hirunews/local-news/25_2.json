{
       "Source": "hirunews",
       "Timestamp": "Sunday, 17 September 2023 - 7:53",
       "Headline": "මුලතිව් කොක්කුතුඩුවායි සමූහ මිනී වළේ කැණීම් නවතයි",
       "News Content": "මුලතිව් කොක්කුතුඩුවායි සමූහ මිනිවළ සම්බන්ධයෙන් වන කැණිම් කටයුතු තාවකාලිකව නවතා දැමු බව කැණීම් කටයුතු භාර පුරාවිද්‍යාව පිළිබඳ ජ්‍යෙෂ්ඨ මහාචාර්ය රාජ් සෝමදේව පවසනවා.\nඔහු පැවසුවේ දැනට ලැබී තිබෙන සාක්ෂි විශ්ලේෂණය වෙනුවෙන් එම තීරණය ගත් බවයි.\nමේ දක්වා කැණිම් තුළින් මතුකරගත් සාක්ෂි හා අනෙකුත් ද්‍රව්‍ය සම්බන්ධයෙන් විශ්ලේෂණය කර මුලතිව් මහේස්ත්‍රාත් අධිකරණයට කරුණු වාර්තා කිරීමෙන් අනතුරුව අධිකරණය ලබාදෙන තීරණ අනුව ඉදිරි කටයුතු කිරීමට නියමිත බවත් මහාචාර්යවරයා කියා සිටියා.\nදින නවයක කැණීම් කටයුතු සිදුකර තිබූ අතර, මිනිස් සිරුරු 17 ක සම්පූර්ණ අස්ථි කොටස් එහිදී ගොඩගෙන තිබුණා.\nඒවා මුලතිව් මහේස්ත්‍රාත්වරයාගේ නියෝග යටතේ පරීක්ෂණ වෙනුවෙන් මුලතිව් රෝහලේ ස්ථාපිත විශේෂිත කුටියක තැන්පත් කොට තිබෙනවා.\nඑම අස්ථි එක පිට එක ගොඩගසා මිනී වලේ තැන්පත් කර තිබූ අතර, සිරුරු අවිධිමත් ලෙසට වළට දමා ඇති බව නිරීක්ෂණය වන බවයි ජ්‍යෙෂ්ඨ මහාචාර්ය රාජ් සෝමදේව සඳහන් කළේ.\nඑහි තිබී පතොරම්වලට සමාන කැබලි තුනක් හා එල්.ටී.ටී.ඊ. සංවිධානයේ සාමාජිකයින් විසින් පළඳින ලද බවට සැක කෙරෙන අංක තහඩු පහක්, අපවිත්‍ර ජලය පවිත්‍ර කරන උපකරණයක්, සයනයිඩ් කරලක්, ආරක්ෂක අංශ භාවිතා කරන කැළෑ ඇදුමට සමාන ඇඳුම් වැනි උපකරණ රැසක්ද හමුවී තිබෙනවා.",
       "URL": "https://www.hirunews.lk/348520/මුලතිව්-කොක්කුතුඩුවායි-සමූහ-මිනී-වළේ-කැණීම්-නවතයි",
       "Category": "Local News",
       "Parent URL": "https://www.hirunews.lk/local-news.php?pageID=25"
}