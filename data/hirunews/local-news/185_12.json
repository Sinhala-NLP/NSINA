{
       "Source": "hirunews",
       "Timestamp": "Friday, 14 July 2023 - 13:36",
       "Headline": "ඖෂධ ලබා ගැනීමේ ප්‍රමාදයක් සිදු නොවන බව ජනපති කියයි",
       "News Content": "ජනතාවට ඖෂධ ලබාගැනීමේ ප්‍රමාදයක් සිදු නොවන බවට සෞඛ්‍ය අමාත්‍යාංශය සහතික විය යුතු බව ජනාධිපති රනිල් වික්‍රමසිංහ අවධාරණය කරනවා.\nසෞඛ්‍ය බලධාරීන් සමඟ අද (14) පැවති සාකච්ඡාවකදී ජනාධිපතිවරයා කියා සිටියේ සෞඛ්‍ය අමාත්‍යාංශය විසින් පවත්වාගෙන යනු ලබන වෙබ් අඩවි මගින් දිනපතා සෑම රෝහලක්ම සතු ඖෂධ ප්‍රමාණය සහ දිනකට ලබාගත හැකි ඖෂධ ප්‍රමාණය පිළිබඳ දත්ත ලබා දිය යුතු බවයි.\nඑමෙන්ම මෙම ජාලගත ක්‍රියාවලිය මගින් රෝහල් අතර ඖෂධ හුවමාරු කරගැනීමට අවස්ථාව හිමිවන බව ජනාධිපතිවරයා මෙහිදී වැඩිදුරටත් සඳහන් කළා.\nඑමෙන්ම අමාත්‍ය මණ්ඩලය පත් කරන ලද අනු කමිටුව විසින් ඉදිරිපත් කරන ලද වාර්තාව මත පදනම්ව වෛද්‍යවරුන්ගේ විශ්‍රාම යන වයස අවුරුදු 63 දක්වා ඉහළ නංවන ලෙසයි ජනාධිපතිවරයා උපදෙස් ලබාදී ඇත්තේ.\nඑමෙන්ම FDA විසින් අනුමත කරන ලද ඖෂධ සඳහා අනුමත කිරීමේ ක්‍රියාවලිය කඩිනම් කරන ලෙසත්, NMRA ක්‍රියාවලිය හරහා නොගොස් FDA සහ UK අනුමත ඖෂධ සෘජුවම ඇණවුම් කිරීමේ හැකියාව සොයා බලන ලෙසත් ජනාධිපතිවරයා සෞඛ්‍ය අමාත්‍යාංශයට උපදෙස් දුන් අතර NMRA පනතට සංශෝධන යෝජනා කරන ලෙස සෞඛ්‍ය අමාත්‍යාංශයට උපදෙස් ලබා දී තිබෙනවා.",
       "URL": "https://www.hirunews.lk/341183/ඖෂධ-ලබා-ගැනීමේ-ප්‍රමාදයක්-සිදු-නොවන-බව-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=185"
}