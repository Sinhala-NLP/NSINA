{
       "Source": "hirunews",
       "Timestamp": "Sunday, 26 April 2020 - 20:40",
       "Headline": "ඇඳිරි නීතිය උල්ලංඝනය කළ පුද්ගලයින් 38,500 කට අධික පිරිසක් අත්අඩංගුවට (වීඩියෝ)",
       "News Content": "දිවයින පුරා ඇඳිරි නීතිය ක්‍රියාත්මක කෙරුණු සමස්ත කාලය තුළ එය උල්ලංඝනය කළ පුද්ගලයින් 38,500 කට අධික පිරිසක් මේ වනවිට අත්අඩංගුවට ගෙන තිබෙනවා.\nමේ අතර, හෙට සිට කොළඹ, ගම්පහ, කළුතර සහ පුත්තලම හැර සෙසු දිස්ත්‍රික්ක සඳහා පෙරවරු කාලයේ ඇඳිරි නීතිය ඉවත් කිරීමට නියමිතයි.\nකොළඹ ඇතුළු කොවිඩ් 19 අවදානම ඉහළ දිස්ත්‍රික්ක 4 හැර සෙසු දිස්ත්‍රික්ක සඳහා හෙට සිට මැයි මස 1 වැනිදා දක්වා අළුයම 5.00 සිට රාත්‍රී 8.00 දක්වා ඇඳිරි නීතිය ඉවත් කෙරෙන බව ජනාධිපති මාධ්‍ය අංශය ඊයේ නිවේදනය කළා.\nමේ අතර අත්‍යවශ්‍ය කාර්යයන් සඳහා වුවද නිවසෙන් බැහැර යාමට රජය විසින් ජාතික හැඳුනුම්පතේ අවසාන අංකය පදනම් කර ගනිමින් ක්‍රමවේදයක් හඳුන්වා දී තිබෙනවා.\nඒ අනුව ජාතික හැඳුනුම්පතේ අවසන් අංකය 1 හෝ 2 නම් අදාළ පුද්ගලයාට බැහැරට යාමට අවසර ඇත්තේ සඳුදා දිනයේදී පමණයි.\nජාතික හැඳුනුම්පතේ අවසන් අංකය 3 හෝ 4 නම්, අඟහරුවාදාත්, ජාතික හැඳුනුම්පතේ අවසන් අංකය 5 හෝ 6 නම්, බදාදා දිනයේත් බැහැර යාම සඳහා අවස්ථාව හිමිවනු ඇති.\nඊට අමතරව බ්‍රහස්පතින්දා දිනයේදී බැහැරට යාම සඳහා ඉඩප්‍රස්ථාව ලැබෙන්නේ ජාතික හැඳුනුම්පතේ අවසාන අංකය 7 හෝ 8 ඇති පුද්ගලයින්ට පමණයි.\nජාතික හැඳුනුම් පතේ අවසන් අංකය 9 හෝ 0 නම්, එම පුද්ගලයින්ට සිකුරාදා දිනවලදී බැහැරට යාමට අවස්ථාව ලබාදෙන බව ජනාධිපති මාධ්‍ය අංශය නිකුත් කළ නිවේදනයේ සඳහන්.\nනියෝජ්‍ය පොලිස්පති අජිත් රෝහණ මහතා පැවසුවේ, මැයි 4 වැනිදා දක්වා ඇඳිරි නීතිය බලපැවැත්වෙන බස්නාහිර පළාතේ සහ පුත්තලම දිස්ත්‍රික්කයේ ජනතාවට මෙම හැඳුනුම්පත් ක්‍රමවේදය අදාළ නොවන බවයි.\nමේ අතර, ආරක්ෂක අමාත්‍යාංශයේ උපදෙස් පරිදි නැවත දැනුම් දෙන තුරු ත්‍රිවිධ හමුදාවට අයත් නිලධාරීන්, සෙසු නිලයන්ගේ නිවාඩු සහ කෙටි නිවාඩු අවලංගු කර තිබෙනවා.\nඅමාත්‍යාංශය නිකුත් කළ නිවේදනයක දැක්වුණේ, දැනට නිවාඩු මත සිටින නිලධාරීන් සහ සෙසු නිලයන් කඩිනමින් තමන් සේවය කරන කඳවුරු වෙත වාර්තා කළ යුතු බවයි.\nමේ අතර, ඇඳිරි නීතිය ලිහිල් කරන අවස්ථාවන්හිදී පොදු ප්‍රවාහන සේවා, අත්‍යවශ්‍ය සේවා සඳහා පමණක් යෙදවීම පිළිබඳව අවධානය යොමුව ඇති බව ප්‍රවාහන සේවා කළමනාකරණ අමාත්‍යාංශය පවසනවා.\nඅමාත්‍යාංශය පෙන්වා දෙන්නේ, ජාතික හැඳුනුම්පතේ අවසන් අංකය පදනම් කරගෙන ගමන් කිරීමට ලබා දී ඇති අවස්ථාව මේ සඳහා පහසුවක් වනු ඇති බවයි.\nකෙසේ වෙතත්, සෞඛ්‍ය උපදෙස්වලට අනුකූලව පෞද්ගලික බස් රථ ධාවනය කිරීම පාඩු සහගත බැවින් ඉන්ධන සහනාධාරයක් ලබාදෙන්නේ නම් බස් රථ ධාවනයට එක්විය හැකි බව ලංකා පෞද්ගලික බස් හිමියන්ගේ සංගමය පෙන්වා දෙනවා.\nමේ අතර, මහනුවර පැවති ප්‍රවෘත්ති සාකච්ඡාවට එක්වෙමින් හිටපු ප්‍රවාහන රාජ්‍ය අමාත්‍ය දිලුම් අමුණුගම මහතා ප්‍රකාශ කළේ, පෞද්ගලික බස් රථ ධාවනයෙන් ඉවත් වුවද ඊට විරුද්ධව ක්‍රියාමාර්ග නොගන්නා බවයි.\nමේ අතර, කොවිඩ් 19 ආසාදිතයින් කිහිපදෙනෙකුම අනුරාධපුර දිස්ත්‍රික්කයෙන් වාර්තා වී ඇති පසුබිම තුළ පසුගිය දිනවල ඔවුන්ගේ ක්‍රියාකාරකම් සහ ඇසුරු කළ පුද්ගලයින් හඳුනාගන්නා තෙක් අනුරාධපුර දිස්ත්‍රික්කයේ ඇඳිරි නීතිය ඉවත් කිරීම පිළිබඳව සලකා බැලිය යුතු බව, හිටපු අමාත්‍ය දුමින්ද දිසානායක මහතා නිවේදනයක් නිකුත් කරමින් පෙන්වා දෙනවා.\nමේ අතර, මුළු දිවයිනටම ඇඳිරි නීතිය ක්‍රියාත්මක වූ අද දිනයේදීත් සෑම ප්‍රදේශයක්ම ආවරණය වන පරිදි ආරක්ෂක අංශ විසින් ඇඳිරි නීති රාජකාරීවල නිරත වුණා.\nපොලිස් මාධ්‍ය කොට්ඨාසය පැවසුවේ, අද පෙරවරු 6 න් අවසන් වූ පැය 24 තුළ ඇඳිරි නීතිය උල්ලංඝනය කළ පුද්ගලයින් 1,211 දෙනෙකු සහ වාහන 348 ක් අත්අඩංගුවට ගත් බවයි.\nඒ අනුව, ඇඳිරි නීතිය ක්‍රියාත්මක කෙරුණු සමස්ත කාලය තුළ එය උල්ලංඝනය කළ පුද්ගලයින් 38,566 දෙනෙකු අත්අඩංගුවට ගෙන ඇති අතර, පොලිස් භාරයට ගැනුණු වාහන සංඛ්‍යාව 9,909 ක්.\nඊයේ බෝකුන්දර ප්‍රදේශයේදී ඇඳිරි නීති බලපත්‍ර නොමැතිව මෝටර් රථයකින් ගමන් කරමින් සිටි පිරිසක් පොලිස් නිලධාරීන් විසින් පරීක්ෂාවට ලක් කළ අවස්ථාවේදී අදාළ පොලිස් නිලධාරීන්ට බලපෑම් කර එම ස්ථානයෙන් පලා ගිය පුද්ගලයා සහ කාන්තාව පිලියන්දල පොලීසිය විසින් ඊයේ රාත්‍රී අත්අඩංගුවට ගත්තා.\nමෝටර් රථයේ සිටි අනෙක් සැකකරුවන් දෙදෙනා අත්අඩංගුවට ගැනීමට මෙහෙයුම් ක්‍රියාත්මකයි.\nමේ අතර අද දිනයේත් දිවයින පුරා නීතිවිරෝධී මත්පැන් සහ මත්ද්‍රව්‍ය වැටලීම් ක්‍රියාත්මක කිරීමට පොලීසිය සහ සුරාබදු දෙපාර්තමේන්තුව පියවර ගත්තා.\nඊයේ රාත්‍රී කිසියම් අයෙකු විසින් කාසල්රී ප්‍රදේශයේ පිහිටි මත්පැන් අලෙවි සලක් කඩා ඇතුළු වී ඇති අතර, ප්‍රදේශවාසීන් එම ස්ථානයට පැමිණෙන විට ඔහු පලා ගොස් තිබෙනවා.",
       "URL": "https://www.hirunews.lk/239503/ඇඳිරි-නීතිය-උල්ලංඝනය-කළ-පුද්ගලයින්-38500-කට-අධික-පිරිසක්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2771"
}