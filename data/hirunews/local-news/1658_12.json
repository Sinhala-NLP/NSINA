{
       "Source": "hirunews",
       "Timestamp": "Thursday, 30 September 2021 - 18:58",
       "Headline": "හෙට සිට කොවිඩ් පාලනයට වෙනදාටත් වඩා සහය දෙන්න- සෞඛ්‍ය ඇමති ඉල්ලයි  (වීඩියෝ)",
       "News Content": "සෞඛ්‍ය අංශ ඇතුළු බොහෝ ක්ෂේත්‍රයන්ගේ කැපවීම මත මේ වන විට යම්තාක් දුරට කොවිඩ් වසංගත තත්ත්වය  පාලනය කරගැනීමට හැකි වූ බවත් එය තවදුරටත් පාලනය කරගැනීම සඳහා රට විවෘත කෙරෙන හෙට දවසේ සිට උපරිම ජනතා සහයෝගයක් සමස්ත ජනතාවගෙන්ම අපේක්ෂා කරන බවසෞඛ්‍ය අමාත්‍ය කෙහෙලිය රඹුක්වැල්ල පවසනවා.\nමේ වෙනුවෙන් කැපකිරීම් කළ සැවොම අගය කරන්නේ නම් එම අගය කිරීමට දිය හැකි උපරිම වටිනාකම සෞඛ්‍ය මාර්ගෝපදේශ නිසි ලෙස රකිමින් ජනතාව ලබා දෙන සහයෝගය බවයි අමාත්‍යවරයා පෙන්වා දෙන්නේ.\nහෙට (01) අලුයම සිට නිරෝධායන ඇඳිරි නීතිය ඉවත් කරමින් යම් යම් සීමාවන් සහිතව රට විවෘත කිරීම සම්බන්ධයෙන් වන සෞඛ්‍ය මාර්ගෝපදේශ මාලාව නිකුත් කිරීමෙන් අනතුරුව පැවති මාධ්‍ය හමුවකදී අමාත්‍යවරයා මෙම අදහස් පළකළා.\nලොව ඇතැම් රටවල්හි වෛද්‍යවරුන් ඇතුළු සෞඛ්‍ය කාර්ය මණ්ඩල කොවිඩ් අභියෝගයෙන් පලා යද්දී මෙරට සෞඛ්‍ය අංශ ඒ වෙනුවෙන් දැඩි කැපවීමක් කළ බව අමාත්‍යවරයා ප්‍රකාශ කළා.\nඇතැම් රටවල ඇතැම් පිරිස් සේවයට වාර්තා නොකර රැකියාවෙන් පවා ඉවත්ව කොවිඩ් හමුවේ පලා ගිය බවයි ඔහු පෙන්වා දුන්නේ.\nඑහෙත් මෙරට සෞඛ්‍ය ක්ෂේත්‍රය පුදුමාකාර කැපකිරීමක් කළ අතර ඊට රටේ සමස්ත ජනතාවම ප්‍රසාදය පළ කරන බව ද සෞඛ්‍ය අමාත්‍යවරයා සඳහන් කළා.\nමෙහිදී වැඩිදුරටත් අදහස් දැක්වූ අමාත්‍යවරයා,\n“කොවිඩ් වසංගතය සමග සමස්ත ලෝකයම ප්‍රශ්න හා ගැටළු වල පැටලී සිටින අවස්ථාවකි මෙය. රටක් හැටියට ගත යුතු තීරණ ගණනාවක් විද්‍යාත්මක පදනම් තුල සිටිමින් අපට ගැනීමට සිදු වුණා. එම තීන්දු සියල්ල මිහිරි තත්ත්වයේ ඒවාම නොවෙයි. සමහර අවස්ථාවල අමිහිරි තත්ත්වයන්ටද  අපට මුහුණ දීමට සිදුවේ. ව්‍යාපාර, සාමාන්‍ය ජනතාවගේ එදිනෙදා ජිවිත මෙන්ම ආදායම් මාර්ග සම්බන්ධව රටක් ලෙස කටයුතු කළ යුතුයි. ආර්ථික වේගය ඉදිරියට ගෙන යාමට මෙන්ම ඒ හා බැඳුණු ප්‍රශ්න වලට අප රටක් ලෙසින් මුහුණ දිය යුතු වේ. මේ මොහොතේද අප එයට මුහුණ දෙමින් සිටී.සෞඛ්‍ය උපදෙස් වලට උපරිම අවකාශයක් ලබා දෙමින් බොහෝ දුරට මෙය පාලනය කිරීමට පසුගිය වකවානුව තුළ විවිධ අවස්ථාවනහ්දී තීන්දු තීරණ රැසකට එළඹීමට සිදු විය.\nසමහර පිරිස් හට කිව හැකියි රට මුළුමනින්ම මාස තුනකට වසා දමන්න කියා. එහෙත් රටේ ආර්ථික, සමාජ වටපිටාව සැලකිල්ලට ගත යුතුයි. විටින් විට ඇති වූ තත්ත්වයන් මත රට වසා දැමීමට සිදු විය. මේ තුළ හොඳ- නරක, නින්දා -ප්‍රශංසා ගැරහුම් ආදී සියල්ල එල්ල වීම සාමාන්‍ය දෙයකි.”\nමේ අතර හෙට (01) සිට රට යළි විවෘත කිරීමෙන් පසු අනුගමනය කළ යුතු සෞඛ්‍ය මාර්ගෝපදේශ මාලාව අද නිකුත් කරනු ලැබුවා.\nමෙම නව සෞඛ්‍ය මාර්ගෝපදේශවලට අනුව අත්‍යවශ්‍ය ක්‍රියාකාරකම් හැර අනෙක් අවශ්‍යතා සඳහා අන්තර් පළාත් සංචරණ සීමාවන් අඛණ්ඩව පවත්වා ගැනීමට ද තීරණය වී තිබෙනවා.\nඅත්‍යවශ්‍ය නොවන සියලු ගමන් සඳහා දිනපතා රාත්‍රී 10 සිට අලුයම 4 දක්වා අවසර ලබා නොදීමටයි තීරණය වී ඇත්තේ.\nපොදු ප්‍රවාහන සේවයේදී මගීන් ගෙන යා හැක්කේ ආසන  ධාරිතාවට පමණක් වන අතර වායු සමනය කළ රථ වාහන භාවිත නොකළ යුතු අතර ජනේල විවෘත කර තැබිය යුතුයි.\nසෑම විටම මුහුණු ආවරණයක් නිසියාකාරව පැළඳ සිටිය යුතු වනවා.\nමීට අමතරව හෙට (01) සිට 31 වනදා දක්වා නිවසින් පිටවීමට හැකියාව ලැබෙන්නේ රැකියා සඳහා සෞඛ්‍ය අවශ්‍යතා හා අත්‍යවශ්‍ය භාණ්ඩ මිලදී ගැනීම සඳහා පමණයි.\nනැවත දැනුම්දෙන තෛක් කිසිදු රැස්වීමක් පැවැත්වීමට අවසර හිමි වන්නේ නැහැ .\nආයතනවලට පැමිණෙන සේවකයන් සැම විටකම සීමා කළ යුතු අතර හැකි සෑම විටම නිවසේ සිට වැඩ කිරීම කළ යුතුයි.\nකෙසේවෙතත් මෙය අතශව්‍යශ සේවා හා කර්මාන්තවලට අදාළ නොවන අතර අනෙකුත් සේවා අවශ්‍ය අවම සේවකයන් සමග ක්‍රියාත්මක විය හැකියි.\nගෙන්වාගත හැකි සේවකයින් ගණන ආයතන ප්‍රධානියා විසින් තීරණය කළ යුතු වනවා.\nආර්ථික මධ්‍යස්ථාන තොග වෙළඳාම සඳහා අවසර ලබාදී ඇති අතර ප්‍රාදේශීය කමිටුවල හා ප්‍රදේශයේ සෞඛ්‍ය වෛද්‍ය නිලධාරීගේ අධීක්ෂණය යටතේ ක්‍රියාත්මක වීමට හැකියාව පවතිනවා.\nගෘහස්ථ හෝ එළිමහන් උත්සව, සාද හෝ එක්රැස් වීම් සඳහා ලබන 31 වනදා දක්වා අවසර හිමිවන්නේ නැහැ.\nකෘෂිකර්මාන්ත කටයුතුවලට අවසර හිමිවන අතර ඉදිකිරීම් ස්ථාන සෞඛ්‍ය මාර්ගෝපදේශවලට අනුකූලව ක්‍රියාත්මක විය හැකියි.\nබාබර් සහ රූපලාවන්‍යාගාර සඳහා වේලාවක් වෙන්කර ගැනීමෙන් පසුව පැමිණිය හැකියි.\nපාසල් විවෘත කිරීමට පියවර ගනිමින් සිටින බව සෞඛ්‍ය අමාත්‍යංශය නිකුත් කළ නව මාර්ගෝපදේශ මාලාවේ සඳහන්.\nඅධ්‍යාපන අමාත්‍යංශය විසින් තීරණය කරන පරිදි සිසුන් 200ට අඩු ගණනක් ඇති පාසල් ප්‍රථමයෙන් විවෘත කළ හැකියි.\nදිවා සුරැකුම් මධ්‍යස්ථාන විවෘත කිරීමට අවසර හිමිවනවා. එමෙන්ම පෙර පාසල් පැමිණෙන ළමුන් ගණනින් සියයට 50ක ධාරිතාවකින් ක්‍රියාත්මක විය හැකියි.\nවිශ්ව විද්‍යාල ඇතුලු උසස් අධ්‍යාපන ආයතන ලබාදී ඇති මාර්ගෝපදේශයන්ට අනුකූලව කටයුතු ආරම්භ කිරීමට හැකියාව පවතින අතර පැමිණීමේ සංඛ්‍යාව අඩු කර මාර්ගගත ක්‍රම සමග ඒකාබද්ධව ක්‍රියාත්මක විය යුතු වනවා.\nවෘත්තීය පුහුණු ආයතන ඕනෑම වේලාවක සියයට 50ක ධාරිතාවයෙන් ක්‍රියාත්මක විය හැකියි.\nහෙට (01) සිට ලබන 15 වනදා දක්වා විවාහ ලියාපදිංචි කිරීමේ කටයුතු පුද්ගලයන් 10 දෙනෙකුගේ සහභාගීත්වයෙන් සිදු කළ හැකියි.\n16 වනදා සිට 31 වනදා දක්වා එළිමහන් මංගල උත්සව පැවැත්වීමට අවසර හිමිවන අතර මත්පැන් භාවිතයට අවසරයක් නැහැ.\nඑමෙන්ම 16 වනදා සිට ඇතුලත් කරගත හැකි පුද්ගලයන් ගණනින් සියයට 25ක් පිරෙන ආකාරයට උපරිමය පුද්ගලයන් 50කට පමණක් සීමා කර මංගල උත්සව පැවැත්වීමට අවසර හිමිවනවා.\nමේ අතර කොවිඩ් ආසාදනය නොවූ මෘත දේහ සඳහා මළ සිරුර මුදා හැර පැය 24ක් ඇතුලත අවමංගල්‍ය කටයුතු සිදු කළ යුතුයි.\nලබන 15 වනදා දක්වා ඒ සඳහා සහභාගී විය හැක්කේ පුද්ගලයන් 10 දෙනෙකුට පමණයි.\n16 වනදා සිට ඊට පුද්ගලයන් 15 දෙනෙකුට සහභාගී වීමේ අවස්ථාව හිමිවනවා.\nපන්සල් පල්ලි කෝවිල් වැනි පූජනීය ස්ථානවල සාමූහික ක්‍රියාකාරකම් හෝ රැස්වීම් පැවැත්වීමට අවසර ලැබෙන්නේ නැහැ.",
       "URL": "https://www.hirunews.lk/283683/හෙට-සිට-කොවිඩ්-පාලනයට-වෙනදාටත්-වඩා-සහය-දෙන්න-සෞඛ්‍ය-ඇමති-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1658"
}