{
       "Source": "hirunews",
       "Timestamp": "Monday, 26 August 2019 - 11:32",
       "Headline": "අපහාස නඩුවේදී එස්.බී., ජගත් කුමාරගෙන් සමාව ගනී",
       "News Content": "තමාට අපහාස කළ බවට බස්නාහිර පළාත් සභාවේ හිටපු මන්ත්‍රී, සමෘද්ධි සංවර්ධන නිලධාරීන්ගේ සංගමයේ ප්‍රධාන ලේකම් ජගත් කුමාර හිටපු අමාත්‍ය එස්.බී. දිසානායකට එරෙහිව කඩුවෙල දිසා අධිකරණයේ පවරා තිබූ නඩුව අද ඉල්ලා අස් කර ගනු ලැබුවා.\nඒ විවෘත අධිකරණයේදී හිටපු අමාත්‍යවරයා හිටපු මන්ත්‍රීවරයාගෙන් සමාව ගැනීමෙන් අනතුරුවයි.\n2017 වසරේ අගෝස්තු මාසයේ දිනක මාධ්‍ය හමුවකදී අධ්‍යාපන සුදුසුකම් සම්බන්ධයෙන් තමන්ට එස්.බී. දිසානායක හිටපු අමාත්‍යවරයා අපහාස කළ බවට රුපියල් ලක්ෂ 500 ක වන්දි මුදලක් ඉල්ලා ජගත් කුමාර කඩුවෙල දිසා අධිකරණය හමුවේ නඩු පවරා තිබුණා.\nඅදාළ නඩුවට එරෙහිව එස්.බී. දිසානායක හිටපු අමාත්‍යවරයා ද කඩුවෙල දිසා අධිකරණය හමුවේ ජගත් කුමාරට එරෙහිව නඩුවක් පවරනු ලැබුවේ ඉන් අනතුරුවයි.\nකෙසේ වෙතත්, වසර දෙකක කාලයකට පසු අදාළ නඩුවේ තීන්දුව ලබාදීමට නියමිතව තිබූ අද දිනයේ, ඔවුන් දෙදෙනා එම නඩු ඉල්ලා අස්කරගනු ලැබුවා.",
       "URL": "https://www.hirunews.lk/222982/අපහාස-නඩුවේදී-එස්-බී-ජගත්-කුමාරගෙන්-සමාව-ගනී",
       "Category": "Local News",
       "Parent URL": "https://www.hirunews.lk/local-news.php?pageID=3179"
}