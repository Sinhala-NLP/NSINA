{
       "Source": "hirunews",
       "Timestamp": "Friday, 28 October 2022 - 13:00",
       "Headline": "ජාතික ගීය වෙනස් කරන්නැයි මිහින්තලේ විහාරාධිපති හිමියන්ගෙන් ඉල්ලීමක් (වීඩියෝ)",
       "News Content": "මුලතිව් - කුරුන්දි විහාරය සම්බන්ධයෙන් විෂය භාර අමාත්‍යවරයා සහ පුරාවිද්‍යා කොමසාරිස්වරයාගේ ක්‍රියා කලාපය පිළිබඳව තමන්ට දැඩි සැකයක් පවතින බව ජාතික උරුමයන් සුරැකීම සඳහා වූ සංවිධාන එකමුතුව චෝදනා කරනවා.\nඑහි සාමාජික මහාචාර්ය පූජ්‍ය මැදගොඩ අභයතිස්ස හිමියන් මේ බව ප්‍රකාශ කළේ කොළඹ පැවති මාධ්‍ය හමුවකට එක්වෙමින්.\nමේ අතර, ශ්‍රී ලංකා ජාතික ගීය ආනන්ද සමරකෝන් ශූරීන් විසින් නිර්මාණය කළ අයුරින්ම ලබන වසරට යෙදෙන 75 වන ජාතික දිනයේදී ගායනා කරන ලෙස මිහින්තලය රජමහා විහාරයේ විහාරාධිපති ආචාර්ය පූජ්‍ය වලවාහැංගුනවැවේ ධම්මරතන හිමියන් බුද්ධශාසන ආගමික සහ සංස්කෘතික කටයුතු අමාත්‍ය විදුර වික්‍රමනායකගෙන් ඉල්ලා සිටියා.\nමිහින්තලය පූජා භූමිය අවට ඉදිකර ඇති වෙළදසැල්වලට පිවිසෙන මාර්ගය පසුගිය කාලසීමාවේදී වසා දැමීමට බලධාරින් පියවර ගැනීම පිළිබඳව ඊයේ මිහින්තලයේ පැවති සාකච්ඡාවකදීයි උන්වහන්සේ මේ බව කියා සිටියේ.",
       "URL": "https://www.hirunews.lk/319039/ජාතික-ගීය-වෙනස්-කරන්නැයි-මිහින්තලේ-විහාරාධිපති-හිමියන්ගෙන්-ඉල්ලීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=772"
}