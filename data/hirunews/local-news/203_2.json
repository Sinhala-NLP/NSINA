{
       "Source": "hirunews",
       "Timestamp": "Saturday, 08 July 2023 - 13:51",
       "Headline": "කලාවැවේ අග්බෝට නමවෙනි දිනටත් ප්‍රතිකාර (වීඩියෝ)",
       "News Content": "කලාවැවේ අග්බෝ ලෙස හඳුන්වන හස්තියාට ප්‍රතිකාර කිරීම නමවැනි දිනටත් අද (08) සිදුකෙරුණා.\nකලාපය භාර වනජීවි පශු වෛද්‍ය චන්දන ජයසිංහ ප්‍රකාශකර සිටියේ මේ වන විට හස්තියාගෙ තත්ත්වය තරමක් සුව අතට හැරී ඇති බවයි.\nබඳින තුවක්කුවක් පත්තුවීමෙන් එම හස්තියාගේ ඉදිරි පාදයකට පසුගියදා දැඩි හානි සිදුව තිබුණා.\nමිහින්තලය, මහකනදරාව සහ තිරප්පනය ආශ්‍රිතව ජීවත්වන අග්බෝ ලෙස හඳුන්වන මෙම දළ හස්තියා බොහෝ දෙනෙකුගේ ආදරයට මෙන්ම අවධානයටද යෙමුවුණ සද්දන්තයෙක්.\nඑම ප්‍රදේශවල සැරිසරන අනෙක් අලි ඇතුන්ට වඩා විශාල සිරුරකට හා විශාල දළ දෙකකට ද හිමිකම් කියන අග්බෝට මීට මාසයකට පමණ පෙර අවාසනාවන්ත අත්දැකීමකට මුහුණදීමට සිදුවුණා.\nසතුන් දඩයම් කිරීම සඳහා කිසියම් පුද්ගලයෙකු සවි කළ බඳින තුවක්කුවක් පත්තුවීමෙන් අග්බෝ හස්තියාගේ ඉදිරි වම් පාදයට දැඩි හානි සිදුව තිබෙනවා.\nඑම වෙඩි වැදීමෙන් ඉදිමුණු පාදයත් සමඟ තිරප්පනේ ප්‍රෙද්ශයේ සැරිසරමින් සිටියදි මෙම හස්තියා වනජීවි නිලධාරීන්ට හමුව තිබුණේ ඉකුත් මස 12 වැනිදායි.\nවනජීවි නිලධාරීන් ප්‍රකාශකළේ ඒ වන විටත් හස්තියා අසාධ්‍ය තත්ත්වයක පසු වු බවයි.\nඑම හස්තියාට ප්‍රතිකාර කිරීම අවස්ථා කිහිපයකදීම සිදුකළත්, තවමත් සැලකියයුතු මට්ටමින් හස්තියා සුවකර ගැනීමට හැකිව නැහැ.\nඅනුරාධපුර කලාපය භාර වනජීවි පශු වෛද්‍ය චන්දන ජයසිංහ මහතාගේ ප්‍රධානත්වයෙන් නමවැනි දිනටත් හස්තියාට ප්‍රතිකාර කිරීම අද (08) සිදු වුණා.\nශරීරයෙන් විශාල විමත්, විශාල දළ දෙකකට හිමිකම් කීමත් හේතුවෙන් හස්තියා නිර්වින්දය කර ප්‍රතිකාර ලබාදීමට වනජීවි නිලධාරීන්ට දැඩි වෙහෙසක් දැරීමට සිදුවුණා.",
       "URL": "https://www.hirunews.lk/340470/කලාවැවේ-අග්බෝට-නමවෙනි-දිනටත්-ප්‍රතිකාර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=203"
}