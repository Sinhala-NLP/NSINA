{
       "Source": "hirunews",
       "Timestamp": "Tuesday, 28 July 2020 - 12:29",
       "Headline": "එජාප පාර්ලිමේන්තු මන්ත්‍රීවරුන් ඇතුළු 110කගේ පක්ෂ සාමාජිකත්වය අත්හිටුවයි (වීඩියෝ)",
       "News Content": "සමගි ජන බලවේගයෙන් මහ මැතිවරණයට ඉදිරිපත්වූ 54 දෙනෙකුගේ සහ එම පක්ෂයට සහය පළ කළ පළාත්පාලන මන්ත්‍රීවරුන් 61 කගේ පක්ෂ සාමාජිකත්වය අහෝසි කිරීමට එක්සත් ජාතික පක්ෂ කෘත්‍යාධිකාරී මණ්ඩල අනුමැතිය හිමිව තිබෙනවා.\nඑහි මහ ලේකම් හිටපු පාර්ලිමේන්තු මන්ත්‍රි අකිල විරාජ් කාරියවසම් අද පැවති කෘත්‍යාධිකාරී මණ්ඩල රැස්වීමෙන් අනතුරුව කැඳවා තිබූ මාධ්‍ය හමුවකට එක්වෙමින් කියා සිටියේ ඔවුන් ඉවත් කිරීමේ ලිපි හෙට නිකුත් කරන බවයි.\nසමගි ජනබලවේගයෙන් මැතිවරණයට තරග කරන එකසිය දෙදෙනෙකු ගෙන් පළමු කණ්ඩායම මෙලෙස ඉවත් කෙරෙන අතර, ඉතිරි පිරිස සම්බන්ධයෙන් ඉදිරියේදී තීරණයක් ගන්නා බවයි ඔහු සඳහන් කළේ.\nඒ සම්බන්ධයෙන් හිරු ප්‍රවෘත්ති අංශය සමගි ජනබලවේගයේ මහ ලේකම්, හිටපු පාර්ලිමේන්තු මන්ත්‍රී රංජිත් මද්දුමබණ්ඩාරගෙන් විමසීමක් කළා.\nඔහු කියා සිටියේ පක්ෂ නායකත්වය කිසිදිනක පක්ෂය එක්කිරීමේ ව්‍යායාමයක නිරත නොවූ බවයි.",
       "URL": "https://www.hirunews.lk/246581/එජාප-පාර්ලිමේන්තු-මන්ත්‍රීවරුන්-ඇතුළු-110කගේ-පක්ෂ-සාමාජිකත්වය-අත්හිටුවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2555"
}