{
       "Source": "hirunews",
       "Timestamp": "Thursday, 27 May 2021 - 10:51",
       "Headline": "ෆයිසර් එන්නත ඉන්දීය කොරෝනා ප්‍රභේදයට එරෙහිව ඉහළ ක්‍රියාකාරිත්වයක් දක්වන බව හෙළිවේ",
       "News Content": "ඇමෙරිකානු ෆයිසර් කොරෝනා එන්නත ඉන්දියානු කොරෝනා විකෘති ප්‍රභේදයට එරෙහිව ඉහළ ක්‍රියාකාරිත්වයක් දක්වන බව අනාවරණ වී තිබෙනවා.\nදැන් ඉන්දියාවේ ව්‍යාප්ත වෙමින් පවතින දෙවන කොරෝනා රැල්ලට හේතුවී ඇත්තේ සීඝ්‍ර ව්‍යාප්තියක් මෙන්ම රෝගීන් වැඩි පිරිසක් අසාධ්‍ය තත්ත්වයට පත් කරන මෙම නව ප්‍රභේදයයි.\nෆයිසර් සමාගම ප්‍රකාශ කරන්නේ සිය කොරෝනා එන්නත වයස අවුරුදු 12 ඉක්මවූ සියල්ලන් සඳහා සුදුසු වන බවයි.\nඑමෙන්ම, සිය එන්නත දැන් සෙල්සියස් අංශක 2 ත් 8 ත් අතර සාමාන්‍ය ශීතකරණ උෂ්ණත්වයේ ගබඩා කළ හැකි බව ද එමගින් සඳහන් කළා.\nඉන්දියාව ද මේ වනවිට ෆයිසර් කොරෝනා එන්නත ලබා ගැනීම සඳහා සාකච්ඡා පවත්වන අතර, ජූලි මාසයේ සිට ඔක්තෝම්බර් දක්වා එන්නත් මාත්‍රා කෝටි 5 ක් ලබා ගැනීමටයි සැලසුම් කර ඇත්තේ.\nසිය එන්නත සඳහා ෆයිසර් සමාගම අපේක්ෂා කරන වන්දි පූර්ණය ඉන්දියාව ප්‍රතික්ෂේප කිරීම එන්නත ලබා ගැනීමට පවතින බාධාවයි.\nඑහෙත්, ඉන්දීය රජය එම කොන්දේසි ඉදිරියේදී ලිහිල් කරනු ඇතැයි අපේක්ෂිතයි.\nඅද උදෑසනින අවසන් වූ පැය 24 තුල ඉන්දියාවෙන් නව කොරෝනා ආසාදිතයින් 211,000 ක් වාර්තා වුණා.\nඒ අනුව, ඉන්දියාවේ සමස්ත කොරෝනා ආසාදිතයන් සංඛ්‍යාව දෙකෝටි හැත්තෑ තුන් ලක්ෂය දක්වා ඉහළ යනවා.\nගත වූ පැය 24 තුල වාර්තා වූ කොරෝනා මරණ 3847 ක් සමගින් ඉන්දියාවේ කොරෝනා මරණ සංඛ්‍යාව ද තුන් ලක්ෂ 15,000 ඉක්මවූවා.",
       "URL": "https://www.hirunews.lk/272576/ෆයිසර්-එන්නත-ඉන්දීය-කොරෝනා-ප්‍රභේදයට-එරෙහිව-ඉහළ-ක්‍රියාකාරිත්වයක්-දක්වන-බව-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=1925"
}