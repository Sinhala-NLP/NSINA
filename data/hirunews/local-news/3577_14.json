{
       "Source": "hirunews",
       "Timestamp": "Tuesday, 01 January 2019 - 20:03",
       "Headline": "කොටු කරගත් ගජමුතු ජාවාරම",
       "News Content": "ගජ මුතු ලබාගැනීම සදහා පසුගිය කාලයේ කූට ජාවාරම්කරුවන් ක්‍රියාත්මක වීමත් සමග මෙරට ඇතුන් ගණනාවක් ඝාතනයට ලක් වුණා.\nඑලෙස ඝාතනය කළ ඇතුන් ගෙන් ලබාගත් ගජමුතු 07 ක් මහියංගනය බිබිල ප්‍රදේශයේ ජාවාරම්කරුවන් දෙදෙනෙකු සතුව ඇති බවයි පසුගිය දා හිරු සී.අයි.ඒ.වෙත රහසිගත තොරතුරක් ලැබුනේ.\nඒ අනුව තැරැව්කරුවෙකු පැවසුවේ එම ගජමුතු මිලදී ගැනීමට නම් රුපියල් කෝටි එකහමාරක් රැගෙන මහියංගන ප්‍රදේශයට පැමිණෙන ලෙසයි.\nධනවත් ව්‍යාපාරිකයන් ලෙස සැරසුනු මහියංගන පොලිසියේ නිලධාරීන් හිරු සී.අයි.ඒ.සමග ගජමුතු ජාවාරම්කරුවන් වැටලීම සදහා ගමන් ආරම්භ කළා.\nඅවස්ථා ගණනාවකදී ගජමුතු ගණුදෙනුව සිදුකරන ස්ථානය වෙනස් කළ ජාවාරම්කරුවන් පොලිසියට කොටුවන්නේ මහියංගන - බිබිල මාර්ගයේ 4 කණුව ප්‍රදේශයට ලගා වු අවස්ථාවේයි.\nවැටලීමේදී සැකකරුවන් රුපියල් කෝටි එකහමාරකට අලෙවි කිරීමට රැගෙන ආ ගජමුතු 07 ක් පොලිස් භාරයට ගැණුනා.\nවැටලීමේදී සැකකරුවන් දෙදෙනෙකු අත්අඩංගුවට ගැණුනු අතර ඔවුන් අද මහිංයගන මහේස්ත්‍රාත්වරයා හමුවට ඉදිරිපත් කෙරුණා.\nපොලිසිය පැවසුවේ මේවා ස්භාවික ගජමුතු ද ? නැතහොත් මුදල් වංචාකිරීම සදහා ව්‍යාජව නිර්මාණය කළ ගජමුතු ද යන්න සොයා බැලීම සදහා අදාල රාජ්‍ය ආයතනවලින් වාර්තා ලබාගැනීමට බලාපොරොත්තු වන බවයි.",
       "URL": "https://www.hirunews.lk/207274/කොටු-කරගත්-ගජමුතු-ජාවාරම",
       "Category": "Local News",
       "Parent URL": "https://www.hirunews.lk/local-news.php?pageID=3577"
}