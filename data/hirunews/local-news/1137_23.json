{
       "Source": "hirunews",
       "Timestamp": "Saturday, 28 May 2022 - 10:11",
       "Headline": "බොරතෙල් නෞකාවක් ගොඩබෑම ඇරඹේ (වීඩියෝ)",
       "News Content": "මෙරටට ළඟා වී ඇති තවත් නෞකාවක බොරතෙල් ගොඩබෑමේ කටයුතු මේ වන විට සිදුකරමින් පවතින බව බලශක්ති අමාත්‍ය කංචන විජේසේකර පවසනවා.\nඔහු කියා සිටියේ ඩීසල් රැගත් තවත් නෞකාවක් හෙට දිනයේදී දිවයිනට ළඟාවීමට නියමිත බවයි.\nඑමෙන්ම මේ වනවිට කොළොන්නාව සහ මුතුරාජවෙල පර්යන්තයන් හි ඉන්ධන සංචිත වල යාවත්කාලීන කළ දත්ත පිළිබඳව අමාත්‍යවරයා ට්විටර් පණිවුඩයක් නිකුත් කර තිබෙනවා.\nඑහි දැක්වෙන්නේ එම ගබඩාවල මේ වනවිට ඩීසල් මෙට්‍රික් ටොන් 17,077 ක් සහ සුපිරි ඩීසල් මෙට්‍රික් ටොන් 1,072 ක් පවතින බවයි.\nඑමෙන්ම ඔක්ටේන් 92 වර්ගයේ පෙට්‍රල් මෙට්‍රික් ටොන් 37,391 ක් ද, ඔක්ටේන් 95 මෙට්‍රික් ටොන් 6,142 ක් ද , ගුවන් යානා ඉන්ධන මෙට්‍රික් ටොන් 2,437ක් ද ඒවායේ පවතින බව අදාළ ට්විටර් පණිවුඩයේ වැඩිදුරටත් සඳහන්.\nකෙසේ වෙතත් දිවයින පුරා ඉන්ධන හල් ඉදිරිපිට තවදුරටත් පෝලිම් පවතිනවා.\nමේ අතර ගෑස් මෙට්‍රික් ටොන් 3,500 ක් රැගත් නෞකාවක් හෙට (29) දිනයේදී මෙරටට ළඟා වනු ඇති බව ලිට්රෝ සමාගම පවසනවා.\nඑහි ප්‍රකාශකයෙකු හිරු ප්‍රවෘත්තී අංශයට කියා සිටියේ එහි ගෑස් ගොඩබෑම් සිදු කිරීමෙන් අනතුරුව අනිද්දා (30) සිට බෙදා හැරීමේ කටයුතු සිදු කිරීමට අපේක්ෂා කරන බවයි.\nඑතෙක් ගෑස් ලබා ගැනීම සඳහා හෙට දිනයේත් පෝලිම්වල රැඳී නොසිටින ලෙසයි ලිට්‍රෝ සමාගම ජනතාවට දැනුම් දෙන්නේ.\nඑමෙන්ම ගෑස් රැගත් තවත් නෞකා 2 ක් ලබන මස පළමු වනදා සහ පස් වනදා මෙරටට ළඟා වීමට නියමිත බවද ලිට්‍රෝ සමාගම වැඩිදුරටත් ප්‍රකාශ කළා.",
       "URL": "https://www.hirunews.lk/305502/බොරතෙල්-නෞකාවක්-ගොඩබෑම-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1137"
}