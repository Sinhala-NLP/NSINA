{
       "Source": "hirunews",
       "Timestamp": "Monday, 08 February 2016 - 13:24",
       "Headline": "ජාත්‍යන්තර විමර්ශනයක් අවශ්‍ය නැහැ",
       "News Content": "මෙරට අවසන් යුද සමයේ සිදුවූ සිදුවීම් පිළිබඳව ජාත්‍යන්තර විමර්ශනයක් අවශ්‍ය නොවන බව මල්වතු සහ අස්ගිරි මහ නාහිමිවරුන් ප්‍රකාශ කර තිබෙනවා.\nසිව්දින නිල සංචාරයක් සඳහා දිවයිනට පැමිණි එක්සත් ජාතීන්ගේ මානව හිමිකම් කොමසාරිස් සෙයිද් රාද් අල් හුසේන් අද පෙරවරුවේ මහනුවරට පැමිණියා.\nපළමුව දළදා මාළිගාවට ගොස් ආගමික වතාවත්වල නිරතවූ මානව හිමිකම් කොමසාරිස්වරයා පසුව මල්වතු පාර්ශවයේ මහ නායක අතිපූජ්‍ය තිබ්බටුවාවේ ශ්‍රී සුමංගල නාහිමිපාණන් බැහැදුටුවා.\nඉන් අනතුරුව අස්ගිරි විහාරය වෙත ගිය හුසේන් කුමරු එහිදී අස්ගිරි පාර්ශවයේ මහ නායක අතිපූජ්‍ය ගලගම ශ්‍රී අත්ථදස්සී නාහිමිපාණන් බැහැදුටු බවයි එම ස්ථානයේ සිටින හිරු වාර්තාකරු සඳහන් කළේ.\nජගත් මානව හිමිකම් කොමසාරිස්වරයා මහ නාහිමිවරුන්ට මෙහිදී ප්‍රකාශ කර ඇත්තේ ජාතීන් අතර සුහදතාව වර්ධනය කිරීම තමන්ගේ ශ්‍රී ලංකා සංචාරයේ අරමුණ වූ බවයි.\nපසුගිය සෙනසුරාදා දිවයිනට පැමිණි ජගත් මානව හිමිකම් කොමසාරිස්වරයා ඊයේ දිනයේ උතුරු සහ නැගෙනහිර පළාත්වල සංචාරයකද නිරතවුණා.\nපළාත් ආණ්ඩුකාරවරුන්, මහ ඇමතිවරුන් ඇතුලූ සිවිල් සංවිධාන නියෝජිතවරුන් හමුවූ හුසේන් කුමරු එහිදී බලය බෙදාහැරීම සහ දේශපාලන සිරකරුවන් සම්බන්ධයෙන් අදහස් හුවමාරු කරගෙන තිබෙනවා.",
       "URL": "https://www.hirunews.lk/125715/ජාත්‍යන්තර-විමර්ශනයක්-අවශ්‍ය-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=5178"
}