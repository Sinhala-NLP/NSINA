{
       "Source": "hirunews",
       "Timestamp": "Thursday, 29 June 2017 - 19:04",
       "Headline": "අට්ටාලයක් නිසා ජවිපෙට ජානිපෙට එකට අධිකරණ නියෝගයක්",
       "News Content": "කොළඹ කොටුව දුම්රියපළ ඉදිරිපිට සත්‍යග්‍රහයක් පවත්වාගෙන යාමට වෛද්‍යපිඨ ශිෂ්‍ය දෙමාපිය සංගමය ඉදි කළ අට්ටාලය ඉවත් කර ගන්නැයි කොටුව මහේස්ත්‍රාත් ලංකා ජයරත්න අද (29) පස්වරුවේ නියෝග කළා.\nඒ, කොටුව පොලිසිය හා දුම්රිය ආරක්ෂක අංශය කළ ඉල්ලීමක් සලකා බලමින්.\nඅට්ටාලය ඉදිකර ඇති පරිශ්‍රය දුම්රිය දෙපාර්තමේන්තුවට අයත් එකක් වන අතර එය ඉදිකර ඇත්තේ අනවසරයෙන් බවද අධිකරණයට දැනුම් දී තිබෙනවා.\nවිශාල ජනකායක් එම ස්ථානයට පැමිණෙන නිසා ඔවුන්ට අට්ටාලය බාධාවක් බවද එහි දී කරුණු ඉදිරිපත් කර තිබෙනවා.\nජ විපෙ පාර්ලිමේන්තු මන්ත්‍රී නලින්ද ජයතිස්ස , ජා.නි.පෙ පාර්ලිමේන්තු මන්ත්‍රී ජයන්ත සමරවීර ඇතුළු 11 දෙනෙකුට විරුද්ධවයි අධිකරණය මෙම නියෝගය නිකුත් කළේ.\nකොළඹ පැවැත්වූ සයිටම් විරෝධී උද්ඝෝෂණයේ දී සිසුන්ට පහරදීම සහ අත්අඩංගුවට ගැනීමේ ක්‍රියාවලියට විරුද්ධව වෛද්‍යපිඨ ශිෂ්‍ය දෙමාපිය සංගමය විසින් ඊයේ(28) කොළඹ දී විරෝධතා පා ගමනක් පැවැත්වූ අතර එය පුරහල විහාර මහා දේවි උද්‍යානය අසලින් ආරම්භ වී කොටුව දක්වා ගමන් කළා.\nපසුව කොළඹ කොටුව දුම්රියපළ ඉදිරිපිට අට්ටාලයක් ඉදි කර සත්‍යග්‍රහයක් අරඹනු ලැබුවා.\nඒ,සයිටම් ගැටළුව විසඳන ලෙසත් අත්අඩංගුවට ගත් සිසු ක්‍රියාකාරීන් මුදා හරින ලෙසත් ඔවුන් වගකිව යුත්තන්ගෙන් ඉල්ලීමක් කරමින්.",
       "URL": "https://www.hirunews.lk/164710/අට්ටාලයක්-නිසා-ජවිපෙට-ජානිපෙට-එකට-අධිකරණ-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=4446"
}