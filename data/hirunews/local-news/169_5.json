{
       "Source": "hirunews",
       "Timestamp": "Wednesday, 19 July 2023 - 21:51",
       "Headline": "ජෙරොම්ගේ බැංකු ගිණුම් හරහා බිලියන 12කට ආසන්න මුදල් ප්‍රමාණයක් හුවමාරු වී ඇති බවට අනාවරණය වේ",
       "News Content": "දේවගැති ජෙරොම් ප්‍රනාන්දු පිළිබඳව සහ ඔහු සිය දේශන හරහා ආන්දෝලනාත්මක ප්‍රකාශ කිරීම සම්බන්ධයෙන් අපරාධ පරීක්ෂණ දෙපාර්තමේන්තුව විසින් විමර්ශන සිදුකරන කරන අතර ඒ අනුව ඔහුගේ රාජ්‍ය සහ පෞද්ගලික බැංකු ගිණුම් 9ක් ද පරීක්ෂා කිරීමට අධිකරණය විසින් අපරාධ පරීක්ෂණ දෙපාර්තමේන්තුවට අවසර ලබා දුන්නා.\nමෝසමක් ඉදිරිපත් කරමින් අපරාධ පරීක්ෂණ දෙපාර්තමේන්තුව කළ ඉල්ලීමක් සලකා බැලූ මහේස්ත්‍රාත්වරයා මෙම අවසරය ලබා දී තිබූ අතර ඒ අනුව පවත්වන ලද පරීක්ෂණවලදී අනාවරණය වී ඇත්තේ ඔහු රුපියල් කෝටි 100ක මුදලක් ලබාගෙන ඇති බවයි.\nඑමෙන් ම බිලියන 12ක් හෝ ඊට ආසන්න මුදලක් මෙම බැංකු ගිණුම් හරහා හුවමාරු වී ඇති අතර අධිකරණ නියෝගයෙන් සිදුකරන විමර්ශනවලින් එය නිශ්චිතවම තහවුරු කර ගැනීමට හැකිවන බවත්, මෙම බැංකු ගිණුම්වලින් මාරුකර ඇති මුදල් ප්‍රමාණය සොයා බලා මීළඟ නඩු දිනයේදී නිශ්චිතවම අධිකරණයට දැනුම් දෙන බවත් අපරාධ පරීක්ෂණ දෙපාර්තමේන්තුව වැඩිදුරටත් පවසා සිටිනවා.\nශ්‍රී ලංකාවේ රාජ්‍ය බැංකු තුනක, දේශීය පෞද්ගලික බැංකු පහක සහ විදේශීය බැංකුවක ශාඛාවක ගිණුම් පරීක්ෂා කිරීමට අධිකරණය මෙලෙස අවසර ලබා දී ඇති බවයි වාර්තා වෙන්නේ.",
       "URL": "https://www.hirunews.lk/341818/ජෙරොම්ගේ-බැංකු-ගිණුම්-හරහා-බිලියන-12කට-ආසන්න-මුදල්-ප්‍රමාණයක්-හුවමාරු-වී-ඇති-බවට-අනාවරණය-වේ",
       "Category": "Local News",
       "Parent URL": "https://www.hirunews.lk/local-news.php?pageID=169"
}