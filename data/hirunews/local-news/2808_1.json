{
       "Source": "hirunews",
       "Timestamp": "Wednesday, 08 April 2020 - 20:20",
       "Headline": "සහන බෙදීම ගැන කථිකාව උණුසුම්",
       "News Content": "මේ දිනවල ජනතාවට විවිධ සහන සැළසීමේ කටයුතුවලට දේශපාලනඥයින් ඉදිරිපත්වීම සම්බන්ධයෙන් සමාජයේ සංවාදයක් මතුව තිබෙනවා.\nපක්ෂ භේදයකින් තොරව ජනතාවට සහන සැළසීම දේශපාලනීකරණයක් ලෙස මැතිවරණ කොමිසම දකින්නේ නම් මැතිවරණ කොමිසමට බෙහෙත් ලබාදිය බවයි අමාත්‍ය විමල් වීරවංශ පසුගියදා ප්‍රකාශ කර තිබුණේ.\nකෙසේ වෙතත් මීට ප්‍රතිචාර දක්වමින් මැතිවරණ කොමිසමේ සභාපති මහින්ද දේශප්‍රිය අද සිය නිල ෆේස්බුක් පිටුවේ සටහනක් දක්වා තිබුණා.\nඑමඟින් ඔහු ප්‍රකාශ කර ඇත්තේ ජනතාවට සහන සැළසීමට දේශපාලනඥයින් සම්බන්ධ නොවිය යුතු බවට තමන් කිසිවිටකත් ප්‍රකාශ කර නොමැති බවයි.\nමෙම ක්‍රියාමාර්ග හරහා දේශපාලනඥයින්, ස්වකීය පක්ෂය හෝ අපේක්ෂකත්වය ප්‍රවර්ධනය නොකළ යුතු බවත්, එය ඡන්ද විමසීම් කාලයකදී පමණක් නොව ශිෂ්ඨ රටකදී සාමාන්‍ය තත්ත්වය යටතේ වුවද නොකළ යුතු බවත් ඔහු සඳහන් කර තිබෙනවා.\nසහන ලබාදීම හරහා දේශපාලනමය ප්‍රවර්ධන සිදුකරන බවට පැමිණිලි ලැබී ඇති බැවින් පෙර ප්‍රකාශ සිදුකළ බවත්, බොහෝ පැමිණිලි එක්තරා පක්ෂයක දේශපාලනඥයින් හා සබැඳිිව ලැබී ඇති බවත්, සඳහන් කරන මැතිවරණ කොමිසමේ සභාපතිවරයා පැමිණිලි වැඩි සංඛ්‍යාවක් එම පක්ෂයේම අපේක්ෂකයින් වෙතින් ලැබීම විශේෂත්වයක් බවද ප්‍රකාශ කළා.\nමේ අතර සමාජ මාධ්‍ය ඔස්සේ ප්‍රකාශයක් සිදුකරමින් සමගි ජනබලවේගයේ නායක සජිත් ප්‍රේමදාස සඳහන් කළේ සහන වැඩසටහන,  නිර්දේශපාලනීකරණයට යොදාගන්නා උත්සහයට තමන් මැතිවරණ කොමිසමේ සභාපතිවරයාට ප්‍රණාමය පුදකරන බවයි.",
       "URL": "https://www.hirunews.lk/238225/සහන-බෙදීම-ගැන-කථිකාව-උණුසුම්",
       "Category": "Local News",
       "Parent URL": "https://www.hirunews.lk/local-news.php?pageID=2808"
}