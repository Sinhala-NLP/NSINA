{
       "Source": "hirunews",
       "Timestamp": "Thursday, 25 February 2021 - 13:32",
       "Headline": "අදත් රෝහල් කිහිපයක වර්ජන (වීඩියෝ)",
       "News Content": "රැකියා ලක්ෂයේ වැඩසටහන යටතේ බහුකාර්ය සංවර්ධන නිලධාරින් රෝහල් සේවයට යොමු කිරීමේ ගැටලු සම්බන්ධයෙන් සෞඛ්‍ය සුළු සේවකයින් ඊයේ ආරම්භ කළ වර්ජනය දිවයිනේ රෝහල් කිහිපයක තවදුරටත් ක්‍රියාත්මකයි.\nඊයේ දිනයේදී කොළඹ ජාතික රෝහල ඇතුළු දිවයිනේ රෝහල් රැසක් මෙම වර්ජනය ක්‍රියාත්මක කෙරුණා.\nඉන් පසු සෞඛ්‍ය අමාත්‍යාංශ බළධාරින් සමග වෘත්තීය සමිති පැවැත්වූ සාකච්ඡාවේදී ඔවුන් ප්‍රකාශ කර තිබුණේ බහුකාර්ය සංවර්ධන නිලධාරින්ට නිසි පුහුණුවක් ලබාදී රෝහල් සේවයට අනුයුක්ත කරනතුරු ඔවුන් රෝහල් වලින් ඉවත් කරන බවටයි.\nඑහෙත්, සමස්ත ලංකා සුව සේවා සංගමයේ ප්‍රධාන ලේකම් මහින්ද ගුරුගේ ප්‍රකාශ කළේ අදත් දිවයින පුරා රෝහල් කිහිපයක බහුකාර්ය සංවර්ධන නිලධාරින් සේවයට වාර්තා කර ඇති නිසා අදාළ රෝහල්වල සුළු සේවකයන් රාජකාරිවලින් ඉවත්ව සිටින බවයි.\nකෙසේ වෙතත්, විසඳුමක් ලැබුණු නිසා වෘත්තීය ක්‍රියාමාර්ගයෙන් ඉවත් වූ බව ඊයේ ඊට සහය දුන් ප්‍රගතිශීලි සෞඛ්‍ය සේවක සංගමය ප්‍රකාශ කළා.",
       "URL": "https://www.hirunews.lk/263646/අදත්-රෝහල්-කිහිපයක-වර්ජන-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2125"
}