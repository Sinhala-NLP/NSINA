{
       "Source": "hirunews",
       "Timestamp": "Monday, 24 February 2020 - 12:48",
       "Headline": "අක්‍රියවූ නොරොච්චෝලේ අද යළි ක්‍රියාත්මක කිරීමට පියවර",
       "News Content": "මාස තුනක කාලයක අලුත්වැඩියා කටයුතුවලින් පසු දින 10 කින් යළි අක්‍රීය වූ නොරොච්චෝලේ ගල් අඟුරු බලාගාරයේ විදුලි ජනන යන්ත්‍රය අද යළි ක්‍රියාත්මක කිරීමට නියමිතයි.\nමෙගාවොට් 300 ක ධාරිතාවකින් යුත් මෙම විදුලි ජනන යන්ත්‍රය මාස 3 ක අලුත්වැඩියා කටයුතුවලින් පසුව පසුගිය 14 වනදා ජාතික විදුලිබල පද්ධතියට එක්කළ නමුත් එය යලි ක්‍රියාවිරහිත වී තිබුණා.\nචීන සමාගමක් සිදුකළ මෙම අලුත්වැඩියා කටයුතු සඳහා ලංකා විදුලිබල මණ්ඩලය ඩොලර් මිලියන 3 දශම 8ක මුදලක් ගෙවා ඇති බවයි වාර්තා වන්නේ.\nඉන්ධන සපයන නළයක් පුපුරායාම හේතුවෙන් ජනන යන්ත්‍රය අක්‍රීය වූ බවත් එම දෝෂය මේ වනවිට යථා තත්ත්වයට පත්කර ඇති බවත් විදුලිබල අමාත්‍යාංශයේ මාධ්‍ය ප්‍රකාශක සුලක්ෂණ ජයවර්ධන කියා සිටියා.\nමේ අතර පසුගිය 3 වනදා නොදන්වා විදුලිය කැපීම සම්බන්ධයෙන් සොයාබැලීමට පත් කළ කමිටු දෙකෙහි වාර්තාව විදුලිබල හා බලශක්ති අමාත්‍යාංශයට අද භාරදීමට නියමිතයි.\nමේ සම්බන්ධයෙන් විදුලිබල මණ්ඩලයේ සය පුද්ගල කමිටුවක් සහ ශ්‍රී ලංකා මහජන උපයෝගීතා කොමිසම මගින්ද පරීක්ෂණ සිදු කෙරුණා.\nඑමෙන්ම මෙගාවොට් 300 ක ධාරිතාවයෙන් යුත් කෙරවලපිටිය එල්.එන්.ජී. විදුලි බලාගාරයේ ඉදිකිරීම් කටයුතු මේ වසර තුළ ආරම්භ කිරීමට රජය තීරණය කර තිබෙනවා.\nපසුගිය සතියේ රැස්වූ අමාත්‍ය මණ්ඩලය මගින් ඊට අදාළ යෝජනාවට අනුමැතිය හිමිවූ බවයි විදුලිබල හා බලශක්ති අමාත්‍ය මහින්ද අමරවීර හම්බන්තොට - මැදමුලන ප්‍රදේශයේ ඊයේ පැවති උත්සවයකට එක්වෙමින් කියා සිටියේ.",
       "URL": "https://www.hirunews.lk/235106/අක්‍රියවූ-නොරොච්චෝලේ-අද-යළි-ක්‍රියාත්මක-කිරීමට-පියවර",
       "Category": "Local News",
       "Parent URL": "https://www.hirunews.lk/local-news.php?pageID=2885"
}