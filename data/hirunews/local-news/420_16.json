{
       "Source": "hirunews",
       "Timestamp": "Tuesday, 11 April 2023 - 14:14",
       "Headline": "අලුත් අවුරුද්දේ රස කැවිලි මිල ඉහළට (වීඩියෝ)",
       "News Content": "උත්සව සමයත් සමග වෙළදපලේ රසකැවිලි මිල ගණන් ඉහල ගොස් තිබෙනවා.\nඑමෙන්ම අලු‍ත් අවුරුද්දේ චාරිත්‍ර ඉටු කිරීම සදහා යොදා ගනු ලබන බුලත්වල මිල ගණන් ද ඉහළ ගොස් ඇති බවයි වෙළදපල ආරංචි මාර්ග සදහන් කළේ.\nරසකැවිලි නිෂ්පාදනය සදහා යොදා ගන්නා සීනි, පොල්තෙල්, මුං ඇට, පොල් ඇතුළු අමුද්‍රව්‍යවල මිල ගණන් ඉහළ යාම හේතුවෙන් සිය නිෂ්පාදනවල මිල ඉහළ දැමීමට සිදුවූ බව රසකැවිලි නිෂ්පාදකයින් සඳහන් කළා.\nඒ අනුව පෙර වසරවල රුපියල් 40ත් 60ත් අතර මිලකට අලෙවි වූ කැවුමක මිල මේ වන විට රුපියල් 60ත් 100ත් දක්වා ඉහළ ගොස් තිබෙනවා.\nඑසේම කොකිසයක මිල ද රුපියල් 30 දක්වා සහ ආස්මියක මිල රුපියල් 120 දක්වා ඉහළ ගොස් තිබීම විශේෂත්වයක්.\nඑමෙන්ම පැණි වළල්ලක මිල රුපියල් 100 දක්වා ඉහළ ගොස් ඇත්තේ ඒ සඳහා යොදාගන්නා උදු පිටිවල මිල ඉහළ යාම හේතුවෙන්.\nඅලු‍ත් අවුරුදු චාරිත්‍ර සදහා යොදා ගනු ලබන බුලත් අතක මිල ද රුපියල් 320 දක්වා ඉහළ ගොස් තිබෙනවා.\nමේ අතර උත්සව සමයේ දිවයින පුරා ක්‍රියාත්මක කරන ලද වැටලීම්වලින් ආහාර පනත උල්ලංඝණය කළ වෙළඳසැල් 3,000කට වැඩි සංඛ්‍යාවකට නඩු පැවරීමට කටයුතු කළ බව මහජන සෞඛ්‍ය පරීක්ෂකවරුන්ගේ සංගමය පවසනවා.\nමේ අතර පාරිභෝගික කටයුතු පිළිබඳ අධිකාරිය මේ දක්වා සිදුකළ වැටලීම් වලින් ව්‍යාපාරික ස්ථාන 1,660කට නිතිමය පියවර ගෙන තිබෙනවා.\nඑමෙන්ම අවුරුදු සමයේ ප්‍රධාන නගර ආශ්‍රිතව අවිධිමත් ලෙස රථවාහන නතර කරන රියදුරන්ට එරෙහිව නීතිය දැඩිව ක්‍රියාත්මක කරන බව පොලිස් මාධ්‍ය මාධ්‍ය ප්‍රකාශක ජ්‍යේෂ්ඨ පොලිස් අධිකාරී නිහාල් තල්දුව ප්‍රකාශ කළා.\nප්‍රධාන නගර ආශ්‍රීතව දැඩි රථවාහන තදබදයක් පවතින අතර අවිධිමත් ලෙස රථවාහන නතර කිරීම ඊට හේතුව බවයි පොලිසිය ප්‍රකාශ කළේ.",
       "URL": "https://www.hirunews.lk/332279/අලුත්-අවුරුද්දේ-රස-කැවිලි-මිල-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=420"
}