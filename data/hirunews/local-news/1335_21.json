{
       "Source": "hirunews",
       "Timestamp": "Thursday, 24 February 2022 - 18:47",
       "Headline": "කාසියේ වාසිය දිනූ ශ්‍රී ලංකාව පන්දු රැකීමට තීරණය කරයි",
       "News Content": "ඉන්දියාව සමග පැවැත්වෙන පළමු 20යි 20 තරගයේ කාසියේ වාසිය දිනා ගැනීමට ශ්‍රී ලංකා නායක දසුන් ශානක සමත්වුණා.\nඔහු තීරණය කර ඇත්තේ පළමුවෙන් පන්දුවට පහරදීමේ අවස්ථාව ඉන්දියාවට ලබාදීමටයි.\nලක්නව්හිදී පැවැත්වෙන තරගය රාත්‍රී 7ට ආරම්භ වීමට නියමිතයි.\nපැතුම් නිස්සංක, කමිල් මිෂාර, චරිත් අසලංක, ජනිත් ලියනගේ, දිනේෂ් චන්දිමාල්, දසුන් ශානක, චාමික කරුණාරත්න, දුෂ්මන්ත චමීර, ජෙෆ්රි වැන්ඩසේ, ප්‍රවීන් ජයවික්‍රම සහ ලහිරු කුමාර අද ශ්‍රී ලංකා කණ්ඩායමට නියෝජනය කරනවා.\nනිලකුණු පන්දු සංඛ්‍යාව අඩු මට්ටමක පවත්වා ගනිමින් ඉන්දියාවට එරෙහි තරගයේදී පිතිකරණයේ යෙදීමට සැලසුම් කර ඇති බවයි ශ්‍රී ලංකා පන්දු වාර 20 කණ්ඩායමේ නායක දසුන් ශානක ප්‍රකාශ කළේ.\nනිමා වූ ඔස්ට්‍රේලියානු සංචාරය තුළ දී තරග හතරක් පරාජය වුවද ලෝක ශූර ඔස්ට්‍රේලියානු කණ්ඩායමට එරෙහිව දස්කම් දැක් වූ ශ්‍රී ලංකා කණ්ඩායම අද තරගයට එක් වන්නේ ඔවුන් සහභාගි වූ අවසාන තරගයේ ජයග්‍රහණ ශක්තියත් සමගින්.\nකෙසේ වෙතත් ඔස්ට්‍රේලියානු කණ්ඩායම හා සංසන්දනය කරද්දී ඉන්දීය කණ්ඩායම ඊට වඩා ඉදිරියෙන් සිටින බව ඔවුන්ගේ මෑත කාලීන තරග වාර්තා පෙන්වා දෙනවා.\nඉන්දීය කණ්ඩායම බටහිර ඉටහිර ඉන්දීය කොදෙව් කණ්ඩායම සමග පැවති පන්දුවාර 50 සහ පන්දුවාර විස්ස තරගාවලි දෙකම සම්පූර්ණ තරගාවලි ජයග්‍රහණ අත්කර ගන්නට සමත් වුණා.\nකෙසේ වෙතත් එම තරග තුළ දී වැදගත් භූමිකාවක් ඉටු කළ රිෂාබ් පාන්ට් මෙන්ම විරාත් කෝලිද මෙම තරගාවලිය සඳහා විවේක ගන්වා ඇති අතර දැන් දීපක් චාහාර් සහ සූර්යකුමාර් යාදව් ද ආබාධවලට ලක්ව සිටිනවා.\nඉන්දියාව සහ ශ්‍රී ලංකාව අතර පැවති අවසන් පන්දුවාර විස්ස තරගාවලියේදී ශ්‍රී ලංකා කණ්ඩායම ජයග්‍රහණ දෙකක් අත් කරගන්නට සමත් වුවද ඒ සම්පූර්ණ ඉන්දීය කණ්ඩායමකට එරෙහිව නොවේ.\nකොවිඩ් 19 වෛරසයට ගොදුරු වීම හේතුවෙන් මෙරට සංචාරය කළ ඉන්දීය ක්‍රීඩකයන් රැසක් හුදෙකලා කෙරුණු අතර අවසානයේ ඔවුන්ට පුහුණුවීම් සඳහා පන්දු යවන ක්‍රීඩකයින් ද ජාතික කණ්ඩායම්ට කැඳවන්නට සිදුවුණා.\nකෙසේවෙතත් මේ වන විට දෙරට අතර පන්දුවාර විස්ස තරග 14ක් පවත්වා ඇති අතර ඉන් තරග 11කම ජයග්‍රහණය සතු වී ඇත්තේ ඉන්දීය කණ්ඩායමට යි.\nමෙම වාර්තාව ඉන්දියාවේ දී තවත් ඉන්දියාවට හිතකර වන අතර ඉන්දියාවේ දී පැවති තරග 10කින් ශ්‍රී ලංකාවට ජය ගැනීමට හැකි වී ඇත්තේ තරග දෙකක් පමණයි.\nකෙසේවෙතත්  තරුණ ක්‍රීඩකයින් ගේ ආගමනයත් සමග නවීකරණය කෙරුණු ශ්‍රී ලංකා කණ්ඩායම දැඩි ජයග්‍රහණ පිපාසාවකින් සහ තරග අත්නොහරින මානසික මට්ටමකින් සිටින බව ඔස්ට්‍රේලියානු සංචාරය තුළ දී හොඳින් තහවුරු වූ කාරණයක්.\nමෙම මානසිකත්වය සමග ඉන්දීය බිමේදි වඩාත් ධනාත්මක ව තරගයට පිවිසීමට ශ්‍රී ලංකා කණ්ඩායමට හැකියාව ලැබුණහොත් එය ඉන්දීය කණ්ඩායමටත් කිසිසේත් ලෙහෙසි පහසු කටයුත්තක් නොවනු ඇති.\nවිශේෂයෙන්ම මෙරට දේශගුණ තත්ත්වයට සහ තණතීරුවලට බෙහෙවින් සමාන ඉන්දීය තනතුරු තුළ දක්ෂතා දැක්වීම ශ්‍රී ලංකා ක්‍රීඩකයින්ට ගැටලුවක් නොවන්නේ පළමු තරග දෙකම ඉන්දීය ප්‍රේක්ෂක සහභාගිත්වයක් නොමැතිව පැවැත්වීම හේතුවෙන්.\nඑසේ නොමැති වුවහොත් ලොව ක්‍රිකට් තරගයකදී වැඩිම පීඩනයක් එල්ල කරන ප්‍රේක්ෂකයින් හමුවේ තරග වැදීමත් ලෙහෙසි පහසු කාර්යයක් නොවනු ඇති.\nමේ තරගයේ දී ශ්‍රී ලංකාවට මුහුණ පෑමට සිදුව ඇති බරපතලම පාඩුව වන්නේ ඔවුන්ගේ අංක එකේ තුරුම්පුව වන තුන් ඉරියව් ක්‍රීඩක වනිඳු හසරංග කණ්ඩායමට ඇතුළත්ව නො නොසිටීමයි.\nකොවිඩ් 19 වෛරස තත්ත්වය හේතුවෙන් වනිදු තවමත් ඔස්ට්‍රේලියාවේ හුදකලාව පසුවනවා.\nඑමෙන්ම ඔස්ට්‍රේලියාව සමග පැවති අවසන් තරගයේදී ලකුණු අතරට පිවිසි කුසල් මෙන්ඩිස් සහ දඟ පන්දු යවන මහේෂ් තීක්ෂණ ආබාධයන්ට ලක්වීම ශ්‍රී ලංකා කණ්ඩායමට කිසිසේත් සුබදායක පණිවුඩයක් නොවනු ඇති.\nකෙසේ වෙතත් ඔස්ට්‍රේලියානු සංචාරය තුළදී පිත්තෙන් අනගි දස්කම් දැක්වූ ආරම්භක පිතිකරු පැතුම් නිශ්ශංකට මෙම තරගාවලිය තුලදී වැඩි පීඩනයක් එල්ල වනු නොඅනුමානයි.\nනමුත් මේ 23 හැවිරිදි යෞවනයාට එතරම් දැඩි පීඩනයක් එල්ල නොකර ඔහුගේ රාජකාරිය සැහැල්ලු කිරීමට අනෙක් අන්තයේ පිතිකරුවන්ට හැකියාව ලැබුනහොත් ශ්‍රී ලංකා ලකුණු පුවරුවේ ක්‍රියාත්මක වීම සම්බන්ධයෙන් ගැටලු සහගත තත්ත්වයක් මතු නොවනු ඇති.",
       "URL": "https://www.hirunews.lk/297944/කාසියේ-වාසිය-දිනූ-ශ්‍රී-ලංකාව-පන්දු-රැකීමට-තීරණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1335"
}