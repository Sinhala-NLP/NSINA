{
       "Source": "hirunews",
       "Timestamp": "Friday, 26 May 2017 - 9:35",
       "Headline": "බුලත්සිංහල නායයාම්වලින් 6 දෙනෙකු මරුට, 12 ක් අතුරුදන්, දෙණියාය - මොරවක කන්දත් නායයයි (ඡායාරූප)",
       "News Content": "මේ වනවිට දිවයිනට බලපා ඇති අධික වර්ෂාපතනයත් සමඟ මාතර දෙණියාය - මොරවක කන්ද සහ කළුතර - බුලත්සිංහල - බෝගහවත්ත - දෙල්පාවත්ත යන ප්‍රදේශවල නායයාම් වාර්තා වී තිබෙනවා.\nපොලිසිය සඳහන් කළේ  බුලත්සිංහල - බෝගහවත්ත ප්‍රදේශයේ සිදුවූ නායයාමෙන් පුද්ගලයින් 6 දෙනෙකු ජීවිතක්ෂයට පත්ව ඇති බවයි.\nතවත් අතුරුදන් වූ 4 දෙනෙකු සොයා මෙහෙයුම් ආරම්භ කර තිබෙනවා.\nකෙසේ වෙතත් නායයාමට ලක්වූ ස්ථාන වෙත ගමන් කිරීමට පවා අපහසු මට්ටමක පවතින බවටයි අප වාර්තාකරුවන් සඳහන් කළේ.\nරත්නපුරය, කෑගල්ල, කළුතර සහ ගාල්ල යන දිස්ත්‍රික්කවලට නිකුත් කළ නායයාමේ අවදානම තවදුරටත් ක්‍රියාත්මකයි.\nකෙසේ වෙතත්, මෙහෙයුම් සඳහා දැනටමත් ගුවන් හමුදාව සහ නාවික හමුදාව එක්ව ඇති බවටයි ආපදා කළමනාකරණ මධ්‍යස්ථානය සඳහන් කළේ.\nගුවන් හමුදා මාධ්‍ය ඒකකය සඳහන් කළේ මුදා ගැනීමේ මෙහෙයුම් සඳහා බෙල් - 212 සහ එම් අයි 17 වර්ගයේ හෙලිකොප්ටර් යානා දෙකක් දැනටමත් යොදවා ඇති බවයි.\nබුලත්සිංහල කොබවක දිවලකඩ කන්දත් නායයාමෙන් පුද්ගලයන් 8 දෙනෙකු අතුරුදන් වී ඇති බව ආපදා කළමනාකරණ මධ්‍යස්ථානය ප්‍රකාශ කළා.\nපොලිස් මූලස්ථානය ද නිවේදනයක් නිකුත් කරමින් සඳහන් කළේ අධික වර්ෂාව සහ සුළං තත්ත්වය හේතුවෙන් නායයාම්, ගංවතුර සහ පස් කඳු කඩා වැටීම් මෙන්ම විවිධ අනතුරු සිදුවිය හැකි බැවින් ඒ පිළිබඳව අවධානයෙන් සිටින ලෙසටයි.",
       "URL": "https://www.hirunews.lk/162190/බුලත්සිංහල-නායයාම්වලින්-6-දෙනෙකු-මරුට-12-ක්-අතුරුදන්-දෙණියාය-මොරවක-කන්දත්-නායයයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4498"
}