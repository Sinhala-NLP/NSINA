{
       "Source": "hirunews",
       "Timestamp": "Monday, 24 May 2021 - 7:46",
       "Headline": "බෙංගාල බොක්කේ පීඩන අවපාතය අද සුළි කුණාටුවක් වෙයි - පළාත් රැසකට තද වැසි",
       "News Content": "ඊසාන දිග බෙංගාල බොක්ක සහ අන්දමන් මුහුදු ආශ්‍රිතව පැවති පීඩන අවපාතය අද (24) දිනයේදී සුළි කුණාටුවක් බවට පත්වනු ඇතැයි කාලගුණ විද්‍යා දෙපාර්තමේන්තුව පවසනවා.\nඑය ඊලඟ පැය 24 තුළදී යාස් චණ්ඩ මාරුතය බවට පත්වී ඉන්දියාවේ ඔඩීෂා සහ බටහිර බෙංගාල වෙරළ වෙත ගමන් කරනු ඇති.\nමෙම පද්ධතියේ බලපෑම හේතුවෙන් දිවයින වටාම මුහුදු ප්‍රදේශවල ධීවර කටයුතු වල නොයෙදෙන ලෙසට කාලගුණ විද්‍යා දෙපාර්තමේන්තුව ඉල්ලීමක් කරනවා.\nමෙම තත්ත්වය මත අද (24) සිට ලබන 26 වනදා දක්වා දිවයින හරහා හමන සුළං තත්ත්වයේ සහ නිරිත දිග ප්‍රදේශවල වැසි තත්ත්වයේ වැඩිවීමක් අපේක්ෂා කෙරෙන බවයි එම දෙපාර්තමේන්තුව වැඩිදුරටත් සඳහන් කළේ.\nඑමෙන්ම, නිරිත දිග මෝසම් කාලගුණ තත්ත්වය දිවයින පුරා ස්ථාපිත වීම හේතුවෙන් අද දිනයේදීත් දිවයිනේ පළාත් රැසකට වැසි ඇතිවිය හැකි බවයි කාර්යයේ නියුතු කාලගුණ විද්‍යාඥ නදීකා රණවීර සඳහන් කළේ.\nඑමෙන්ම, දිවයිනට බලපා ඇති අයහපත් කාලගුණ තත්ත්වයත් සමඟ දිස්ත්‍රික්ක 05 කට නායයාමේ අනතුරු ඇඟවීම් නිවේදනයක් නිකුත් කර තිබෙනවා.\nජාතික ගොඩනැගිලි පර්යේෂණ සංවිධානය සඳහන් කලේ ගාල්ල, කළුතර, කෑගල්ල, නුවරඑළිය සහ රත්නපුරය යන දිස්ත්‍රික්ක සඳහා ඊයේ පස්වරුවේ සිට අද පස්වරුව දක්වා මෙම නායයාමේ අනතුරු ඇගවීම ක්‍රියාත්මක බවයි.\nමේ අතර, ඉගිනිමිටිය , දැදුරුඔය සහ තබ්බෝව ජලාශවල වාන් දොරටු කිහිපයක් ඊයේ (23) පස්වරුවේ සුළු වේිලාවකට විවෘත කෙරුණා.\nඒ පවතින වැසි තත්ත්වය මත ජලාශයේ ජල මට්ටම පාලනය කර ගැනිම සඳහායි.\nමේ වනවිට දිවයින පුරා පිහිටි වාරි ජලාශවල ජල මට්ටම සියයට 68 මට්ටමේ පවතින බවයි වාරි මාර්ග දෙපාර්තමේන්තුව සඳහන් කළේ.",
       "URL": "https://www.hirunews.lk/272262/බෙංගාල-බොක්කේ-පීඩන-අවපාතය-අද-සුළි-කුණාටුවක්-වෙයි-පළාත්-රැසකට-තද-වැසි",
       "Category": "Local News",
       "Parent URL": "https://www.hirunews.lk/local-news.php?pageID=1933"
}