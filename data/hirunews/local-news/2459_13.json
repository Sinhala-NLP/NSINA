{
       "Source": "hirunews",
       "Timestamp": "Saturday, 12 September 2020 - 18:08",
       "Headline": "ගිනිගත් ඉන්ධන නෞකාවේ කපිතාන්ගෙන් ප්‍රකාශ ගන්න CID නිලධාරීන් ගාල්ලට (වීඩියෝ)",
       "News Content": "ගිනිගැනීමට ලක්වූ එම්.ටී. නිව් ඩයමන්ඩ් නෞකාෙවේ කපිතාන්වරයා ඇතුළු කාර්ය මණ්ඩලයෙන් ප්‍රකාශ සටහන් කර ගැනීම සඳහා අපරාධ පරීක්ෂණ දෙපාර්තමේන්තුවේ නිලධාරි කණ්ඩායමක් ගාල්ලට පිටත්ව ගොස් තිබෙනවා.\nඑම දෙපාර්තමේන්තුවේ ජ්‍යෙෂ්ඨ නිලධාරියෙකු හිරු ප්‍රවෘත්ති අංශය කළ විමසීමකදී සඳහන් කළේ සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුව දැනටමත් විමර්ශන ආරම්භ කර ඇති බවයි.\nනෞකාවේ කපිතාන්වරයා ඇතුළු කාර්ය මණ්ඩලයෙන් ප්‍රකාශ සටහන් කර ගැනීමට නීතිපති දෙපාර්තමේන්තුව සහ අපරාධ පරීක්ෂණ දෙපාර්තමේන්තුව කළ කරුණු දැක්වීමක් සැලකිල්ලට ගනිමින් කොළඹ ප්‍රධාන මහේස්ත්‍රාත් ලංකා ජයරත්න ඊයේ අපරාධ පරීක්ෂණ දෙපාර්තමේන්තුවට අවසර ලබා දුන්නා.\nඒ අනුවයි අපරාධ පරීක්ෂණ දෙපාර්තමේන්තුවේ නිලධාරින් කණ්ඩායමක් ප්‍රකාශ ලබා ගැනීම සඳහා ගාල්ලට පිටත්ව ගොස් ඇත්තේ.\nමේ අතර, සිද්ධිය සම්බන්ධයෙන් සමාලෝචනය කිරීමට අන්තර්ජාතික තෙල් නැව් හිමිකරුවන්ගේ සංවිධානයේ නියෝජිතයන් දෙදෙනෙකු දිවයිනට පැමිණ ඇති බව සමුද්‍රීය පරිසර ආරක්ෂණ අධිකාරියේ සභාපතිනි දර්ශනී ලහදපුර සඳහන් කළා.\nගිනිගැනීමට ලක්වූ එම්.ටී. නිව් ඩයමන්ඩ් නෞකාවෙන් මුහුදට කාන්දු වී ඇත්තේ දැවි තෙල් බවට හඳුනාගැනීමෙන් අනතුරුව එම කාන්දුවට හේතුවූ විවර වසා දැමීමට නාවික හමුදාව පියවර ගත්තා.\nඒ නාවික හමුදා කිමිදුම්කරුවන් යොදවමින්.\nනෞකාව මේ වනවිට ශ්‍රී ලංකාවේ නැගෙනහිර - සංගමන් කන්ද තුඩුවට නාවික සැතපුම් 56 ක්, දුරින් ස්ථානගතව පවතින බවයි නාවික හමුදාව සඳහන් කළේ.",
       "URL": "https://www.hirunews.lk/250044/ගිනිගත්-ඉන්ධන-නෞකාවේ-කපිතාන්ගෙන්-ප්‍රකාශ-ගන්න-cid-නිලධාරීන්-ගාල්ලට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2459"
}