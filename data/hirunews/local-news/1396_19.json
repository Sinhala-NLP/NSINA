{
       "Source": "hirunews",
       "Timestamp": "Wednesday, 26 January 2022 - 14:30",
       "Headline": "පියාඹන මෝටර් රථයකට පියාසැරි සුදුසුකම් සහතිකය හිමිවෙයි",
       "News Content": "පැයට කිලෝමීටර 160ට වැඩි වේගයක් සහ මීටර් 2,500ට වැඩි උන්නතාංශයකට යා හැකි පියාඹන මෝටර් රථයක් ස්ලොවාකියාවේ ප්‍රවාහන අධිකාරිය විසින් පියාසැරියට සුදුසු බවට සහතික කර තිබෙනවා.\nමෝටර් රථයක් සහ ගුවන් යානයක් ලෙස ක්‍රියා කරන AirCar රථය BMW එන්ජිමකින් සමන්විත වන අතර, සාමාන්‍ය පෙට්‍රල් ඉන්ධනවලින් ධාවනය වන්නක් බවයි විදෙස් මාධ්‍ය වාර්තා කළේ.\nඑයට මෝටර් රථයක සිට ගුවන් යානයක් බවට පරිවර්තනය වීම සඳහා විනාඩි දෙකයි තත්පර 15ක් ගත වනවා.\nමෙම සහතිකය ලබා ගැනීම සඳහා පැය 70ක ගුවන් ගමන් පරීක්ෂාවක්, ගුවන්ගතවීම් සහ ගොඩබෑම් 200කට වැඩි ප්‍රමාණයක් සිදුකරනු ලැබූ බවයි එය නිෂ්පාදනය කළ සමාගම පවසන්නේ.\n\"AirCar ලබා ඇති සහතිකය හේතුවෙන් ඉතාම කාර්යක්ෂම පියාඹන මෝටර් රථ විශාල වශයෙන් නිෂ්පාදනය කිරීමට දොරටු විවර වන බව එහි නිර්මාතෘ, මහාචාර්ය ස්ටෙෆාන් ක්ලයින් ප්‍රකාශ කර තිබෙනවා.\n2021 වසරේ ජූනි 28 වනදා මෙම පියාඹන මෝටර් රථය ස්ලොවාකියාවේ නිට්‍රා සහ බ්‍රැටිස්ලාවා ජාත්‍යන්තර ගුවන්තොටුපොළවල් අතර මිනිත්තු 35ක පියාසැර කාලයක් සම්පූර්ණ කරනු ලැබුවා.\nමෝටර් රථ සමාගම බීබීසී පුවත් සේවයට සඳහන් කර ඇත්තේ \"නුදුරු අනාගතයේ දී පැරිසියේ සිට ලන්ඩනයට පියාසර කිරීමට\" සැලසුම්කර ඇති බව යි.\nමෙම මෝටර් රථය තටු දෙකකින් සමන්විතයි. එම තටු දෙක මෝටර් රථය දෙපසින් පහළට නමා හකුළා තැබිය හැකි අතර එය ස්වයංක්‍රියව සිදු වනවා.\nමහාචාර්ය ක්ලෙයින් මෙම ඉගිලෙන කාරය ගුවන්තොටුපළේ ගොඩබැස්වීමෙන් අනතුරුව නොනවත්වාම අසල වූ නගරය වෙත පදවාගෙන ගොස් ඇති අතර මෙම අවස්ථාව දැක බලාගැනීම සඳහා විශාල පිරිසක් එක්ව සිටි බව ද සඳහන්.\nමෙය ගුවන් ගත කර තිබියදී පැයට කිලෝමීටර 170ක වේගයකින් පියාසර කර තිබෙනවා.\nදෙදෙනෙකුට පමණක් අසුන් ගත හැකි හැකි මේ මෝටර් රථය පියාසර කරවීමේදී දැරිය හැකි උපරිම බර කිලෝග්‍රෑම් 200කට සීමා කර ඇති බැවින් නියමුවාගේ සහ මගියාගේ බරෙහි එකතුව කිලෝග්‍රෑම් 200 නොඉක්මවිය යුතුයි.\nකෙසේ නමුත් මෙය ඩ්‍රෝන වර්ගයේ යානා මෙන් සිරස් අතට ගොඩබෑමක් සිදුකළ නොහැකි අතර මෙම මෝටර් රථය ගොඩබෑම සඳහා ගුවන්යානා ධාවන පථයක් අවශ්‍ය වනු ඇති.\nවෙස්ට් ඔෆ් ඉංග්ලන්ඩ් විශ්වවිද්‍යාලයයේ ගුවන් යානා සහ ගුවන් යානා පද්ධති පිළිබඳ ජ්‍යෙෂ්ඨ පර්යේෂක ආචාර්ය ස්ටීව් රයිට් පැවසුවේ මෙය එම සමාගමට \"හොඳ ආරම්භයක්\" බව යි. \"මට හිතෙනවා දවසක AirCar කීපයක්ම දකින්න ලැබේවි කියලා. ඒත් ඒකට කාලය ඕන වේවි,\" ඔහු සඳහන් කර තිබෙනවා.\nවෙනත් සමාගම් ද මේ වන විට මාර්ගවල ධාවනයට සහ පියාසර කිරිමෙහි සමත් මෝටර් රථ නිර්මාණය කරමින් සිටිනවා.\nගයිරොකොප්ටරයක් මෙන් පියාසර කරන ත්‍රිරෝද PAL-V Liberty රථයට යුරෝපයේ මාර්ගවල ධාවනය සඳහා නීතිමය අවසරය ඇති අතර, යුරෝපා සංගමයේ ගුවන් සේවා ආරක්ෂණ නියෝජිතායතන සහතිකය ලැබීමේ අපේක්ෂාවෙන් ද පසු වනවා.\nAirCar, ගුවන්ගතවීමත්, ගොඩබැසීමත් සාමාන්‍ය ගුවන් යානයක් මෙන් සිදුකරන අතර, එය පියාසර කිරීමට ගුවන් නියමු බලපත්‍රයක් අවශ්‍ය වනවා.\nනමුත් සමාගම් ගණනාවක් ස්වයංක්‍රීයව පියාසර කිරීමට, සිරස්ව ගොඩබෑමට සහ ගුවන්ගත කිරීමට හැකි ආකාරයේ, නියමුවන් රහිත ගුවන් කුලී රථ සේවා හඳුන්වාදීමට වෙහෙසෙමින් සිටින බවයි විදෙස් මාධ්‍ය පෙන්වා දෙන්නේ.\nඒවා පහසු සහ නම්‍යශීලී ප්‍රවාහන ක්‍රමයක් වනු ඇති අතර, සැලකිය යුතු ආයෝජනයන් ආකර්ෂණය වනු ඇති බවට ද ප්‍රවර්ධකයින් විශ්වාසය පළ කරනවා.",
       "URL": "https://www.hirunews.lk/295244/පියාඹන-මෝටර්-රථයකට-පියාසැරි-සුදුසුකම්-සහතිකය-හිමිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1396"
}