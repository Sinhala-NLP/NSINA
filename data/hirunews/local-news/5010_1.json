{
       "Source": "hirunews",
       "Timestamp": "Sunday, 12 June 2016 - 12:41",
       "Headline": "FCIDය විසුරුවන්නේ නැහැ - ජවිපෙට ආණ්ඩුවෙන් පිළිතුරු",
       "News Content": "පොලිස් මූල්‍ය අපරාධ කොට්ඨාශය හෙවත් FCIDය විසුරුවා හැරීමේ කිසිදු සූදානමක් නොමැති බව රජය පවසනවා.\nනියෝජ්‍ය අමාත්‍ය අජිත් පී පෙරේරා මේ බව සදහන් කළේ පොලිස් මූල්‍ය අපරාධ කොට්ඨාශය විසුරුවා හැරීමේ සූදානමක් පවතින බවට ජනතා විමුක්ති පෙරමුණේ පාර්ලිමේන්තු මන්ත්‍රී සුනිල් හඳුන්නෙත්ති කළ ප්‍රකාශය පිළිබදව හිරු ප්‍රවෘත්ති අංශය කළ විමසීමට ප්‍රතිචාර දක්වමින්.\nමේ මස අවසාන  වනවිට පොලිස් මූල්‍ය අපරාධ කොට්ඨාශය විසුරුවා හැරීමේ සූදානමක් පවතින බවට ඊයේ (11) මාතර ප්‍රදේශයේ පැවති උත්සවයකට එක්වෙමින් පාර්ලිමේන්තු මන්ත්‍රී සුනිල් හඳුන්නෙත්ති සදහන් කළා.\nකෙසේ වෙතත් ඊට ප්‍රතිචාර දක්වමින් නියෝජ්‍ය අමාත්‍ය අජිත් පී පෙරේරා ප්‍රකාශ කළේ මූල්‍ය අපරාධ කොට්ඨාශය විසුරුවා හැරීම වෙනුවට එය ශක්තිමත් කිරීම කෙරෙහි රජයේ අවධානය යොමුවී ඇති බවයි.",
       "URL": "https://www.hirunews.lk/135334/fcidය-විසුරුවන්නේ-නැහැ-ජවිපෙට-ආණ්ඩුවෙන්-පිළිතුරු",
       "Category": "Local News",
       "Parent URL": "https://www.hirunews.lk/local-news.php?pageID=5010"
}