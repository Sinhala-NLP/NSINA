{
       "Source": "hirunews",
       "Timestamp": "Monday, 22 April 2019 - 11:56",
       "Headline": "දේවස්ථානවල සහ සුපිරි හෝටල් තුළ සිදු වූ පිපිරීම් මරාගෙන මැරෙන බෝම්බ ප්‍රහාර බවට තහවුරු වෙයි",
       "News Content": "ඊයේ පුපුරා ගිය බෝම්බ සියල්ලම අධි බලැති පුපුරණ ද්‍රව්‍ය සහ යකඩ බෝල විශාල ප්‍රමාණයක් යොදා සකස් කර ඇති බවට රස පරීක්ෂක දෙපාර්තමේන්තුව සිදුකළ පරීක්ෂණවලදි හෙළි වී තිබෙනවා.\nෂැංග්‍රිලා, සිනමන් ග්‍රෑන්ඩ්, කටුවාපිටිය ශාන්ත සෙබස්තියන් දේවස්ථානය, කොච්චිකඩේ ශාන්ත අන්තෝනි දේවස්ථානයේ සහ දෙමටගොඩ නිවසක සිදු වූ පිපිරීම් මරාගෙන මැරෙන ප්‍රහාර බවට මේ වනවිට තහවුරු වී ඇති බවයි රජයේ රස පරීක්ෂක ඒ. වැලිඅංග හිරු ප්‍රවෘත්ති අංශයට සනාථ කළේ.\nෂැංග්‍රිලා හෝටලය තුල මරාගෙන මැරෙන ප්‍රහාර දෙකක් සිදු වී ඇති බවට පරීක්ෂණවලදී හෙළි වු බව ඔහු සඳහන් කළා.\nදෙමටගොඩ නිවස තුල ද පිපිරීම් දෙකක් සිදුව ඇති බවට පොලිසිය සඳහන් කර ඇති අතර ඉන් එක් පිපිරීමක් මරාගෙන මැරෙන ප්‍රහාරයක් බවට තහවුරු වී ඇති බවත් අනෙක් පිපිරීම සිදු වූ ආකාරය පිළිබඳව මේ වනවිටත් විමර්ශණ සිදු කරමින් පවතින බවයි රජයේ රස පරීක්ෂකවරයා කියා සිටියේ.\nකිංග්ස්බරි හෝටලයේ සහ දෙහිවල සත්වෝද්‍යානය ඉදිරිපිටි පිහිටි උත්සව ශාලාවක සිදු වූ පිපිරීම මෙන්ම මඩකලපුව සියොන් දේවස්ථානයේ සිදු වූ පිපිරීම් සම්බන්ධයෙන් තවදුරටත් විමර්ශණ සිදු කෙරෙනවා. එම පිපිරීම් සිදු වු ආකාරය පිළිබඳව අද දිනයේ නිශ්චිත ලෙස කරුණු අනාවරණය කර ගැනීමට හැකි වනු ඇති බව රජයේ රස පරීක්ෂක ඒ. වැලිඅංග සඳහන් කළා.\nපුපුරා ගිය බෝම්බවලට මිලිමීටර් තුනක් පමණ විශ්කම්භයකින් යුත් යකඩ බෝල විශාල ප්‍රමාණයක් ඇතුලත් කර ඇති අතර එය මියගිය සංඛ්‍යාව ඉහල යාමට හේතු වී ඇති බවයි ඔහු කියා සිටියේ.",
       "URL": "https://www.hirunews.lk/214944/දේවස්ථානවල-සහ-සුපිරි-හෝටල්-තුළ-සිදු-වූ-පිපිරීම්-මරාගෙන-මැරෙන-බෝම්බ-ප්‍රහාර-බවට-තහවුරු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=3391"
}