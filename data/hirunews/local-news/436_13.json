{
       "Source": "hirunews",
       "Timestamp": "Tuesday, 04 April 2023 - 8:14",
       "Headline": "මැතිවරණ කොමිසම අද යළි රැස්වෙයි",
       "News Content": "පළාත් පාලන ඡන්ද විමසීමට අදාළ කටයුතු සාකච්ඡා කිරීම සඳහා අද (04) යළි මැතිවරණ කොමිසම රැස්වීමට නියමිතයි.\nඑමෙන්ම මැතිවරණ කොමිසම මීට පෙර ලිපියක් යොමු කරමින් අග්‍රාමාත්‍ය දිනේෂ් ගුණවර්ධනගෙන් සාකච්ඡාවක් සඳහා අවසර ඉල්ලූ අතර එම සාකච්ඡාව මෙම සතියේ දී පැවැත්වීමට නියමිත බවයි කොමිසමේ ප්‍රකාශකයෙකු හිරු ප්‍රවෘත්ති අංශයට සඳහන් කළේ.\nඒ අනුව අග්‍රාමාත්‍යවරයා සමඟ පැවැත්වෙන එම සාකච්ඡාවෙන් පසුව කොමිසම රැස්වී මැතිවරණය සම්බන්ධයෙන් තීන්දුවක් ගන්නා බවද එම ප්‍රකාශකයා වැඩිදුරටත් කියා සිටියා.\nමේ අතර පළාත් පාලන අයතනවල පාලනය ලේකම්වරුන්ට සහ කොමසාරිස්වරුන් යටතට පත් කිරීමෙන් පසු ඒවායේ කටයුතු අධීක්ෂණය කිරීම වෙනුවෙන් සුදුසු වැඩපිළිවෙළක් සකස් කිරීම සඳහා පත් කළ කමිටුව අග්‍රාමාත්‍යවරයාගේ ප්‍රධානත්වයෙන් අරලියගහ මන්දිරයේ දී රැස්වී තිබෙනවා.\nඊයේ (03) පැවති එම සාකච්ඡාවට එම කමිටුව නියෝජනය කරන අමාත්‍යවරුන්, ආණ්ඩුකාරවරුන්, දිස්ත්‍රික් සම්බන්ධීකරණ කමිටු සභාපතිවරුන්ද එක්වුණා.\nඑහි දී අග්‍රාමාත්‍යවරයා කියා සිටියේ, පළාත් පාලන ආයතන වල මූල්‍ය ප්‍රතිපාදන කළමණාකරණය මෙම කමිටුව හරහා සිදු කරන බවයි.\nආණ්ඩුකාරවරුන්, දිස්ත්‍රික් ලේකම්වරුන් පළාත් පාලන ආයතන වල පරිපාලන කටයුතු අධීක්ෂණය කළ යුතු අතර පෙර ලෙසම ජනතාවට කිසිදු අපහසුතාවයකින් තොරව මෙම ආයතන පවත්වාගෙන යාමට ක්‍රියාමාර්ග ගත යුතු බව අග්‍රාමාත්‍යවරයා එහි දී අවධාරණය කළා.",
       "URL": "https://www.hirunews.lk/331659/මැතිවරණ-කොමිසම-අද-යළි-රැස්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=436"
}