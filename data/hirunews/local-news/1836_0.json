{
       "Source": "hirunews",
       "Timestamp": "Wednesday, 07 July 2021 - 17:18",
       "Headline": "මහින්ද ජයසිංහට සහ දුමින්ද නාගමුවට ඇප (වීඩියෝ)",
       "News Content": "කොරෝනා වසංගත තත්ත්වය නිසා ජනතාව ඒකරාශී වන අයුරින් උද්ඝෝෂණ හෝ විරෝධතා පැවැත්වීම සිදුනොකරන ලෙසට දැනුම් දී තිබියදීත් ප්‍රදේශ රැසක අද උද්ඝෝෂණ හා විරෝධතා පැවැත්වුණා.\nඑහිදී ඊට සම්බන්ධ වූ සහ ඒවා සංවිධානය කළ දේශපාලනඥයින්, සිවිල් සංවිධාන සාමාජිකයින් ඇතුළු පිරිසක් අත්අඩංගුවට ගැනීමටයි පොලීසිය කටයුතු කරනු ලැබුවේ.\nමේ අතර, පසුගිය දා නිරෝධායන නීති උල්ලංඝනය කරමින් බදුල්ල - බොරලන්ද නගරයේ විරෝධතාවක් පැවැත්වීමේ චෝදනාව මත අත්අඩංගුවට ගත් ජනතා විමුක්ති පෙරමුණේ හිටපු පාර්ලිමේන්තු මන්ත්‍රීවරුන් වන සමන්ත විද්‍යාරත්න, නාමල් කරුණාරත්න ඇතුලු පස්දෙනා ඇප මත මුදා හැරුණා.\nඒ, ඔවුන් වැලිමඩ මහේස්ත්‍රාත් ප්‍රසන්න ජයසේකර හමුවට අද පස්වරුවේ ඉදිරිපත් කළ අවස්ථාවේදියි.\nසමන්ත විද්‍යාරත්න, නාමල් කරුණාරත්න ඇතුළු සැකකරුවන් 5 දෙනා අද බෝගහතැන්න පොලීසියට භාර වූ අතර අත්අඩංගුවට ගැනීමෙන් පසු ඔවුන්ව වැලිමඩ මහේස්ත්‍රාත්වරයා හමුවට ඉදිරිපත් කෙරුණා.\nඑහිදී මහේස්ත්‍රාත් මහේස්ත්‍රාත් ප්‍රසන්න ජයසේකර නියෝග කළේ ඔවුන්ව රුපියල් ලක්ෂය බැගින් වූ ශරීර ඇප මත මුදා හැරීමටයි.\nඇප ලබාදෙමින් මහේස්ත්‍රාත්වරයා පොලිසියට දැනුම් දුන්නේ සැකකරුවන්ට එල්ල කර ඇති අයුතු ජනරාශි චෝදනාව තහවුරු කිරීම සඳහා විධිමත් ලෙස කරුණු දක්වන ලෙසයි. එසේ කළ නොහැකි නම් එම චෝදනා ඉවත් කරගන්නා ලෙසටද මහේස්ත්‍රාත්වරයා නියෝග කළා.\nඑසේම, මුතුරාජවෙල ප්‍රදේශයේ ඉදිකිරීමට යෝජිත එල්.එන්.ජී. බලාගාරයට එරෙහිව අද පැවති විරෝධතාවක් අතරතුර ජනතා විමුක්ති පෙරමුණේ හිටපු පළාත් සභා මන්ත්‍රී මහින්ද ජයසිංහ සහ තවත් අයෙකු අත්අඩංගුවට ගැනුණා.\nඔවුන් අද පෙරවරුවේ බෝපිටිය මංසන්ධියේදී විරෝධතාව පැවැත්වීමට සැළසුම් කර තිබූ අතර, පමුණුගම පොලිසිය විසින් වත්තල මහේස්ත්‍රාත් අධිකරණයෙන් ලබාගත් අධිකරණ නියෝගයක් පෙන්වා දැනුම්දී ඇත්තේ පමුණුගම පොලිස් බල ප්‍රදේශයේ උද්ඝෝෂණ පැවැත්වීම තහනම් කර ඇති බවයි.\nඒ අනුව ඔවුන් ජාඇළ නගරයට පැමිණ විරෝධතාව පැවැත්වීමට උත්සහ කිරීමේදී පමුණුගම පොලිසිය විසින් සැකකරුවන් අත්අඩංගුවට ගනු ලැබුවා.\nඑහිදී පොලීසිය සහ විරෝධතාකරුවන් අතර ඇති වුණේ උණුසුම්කාරී තත්ත්වයක්.\nඅනතුරුව ඔවුන් අත්අඩංගුවට ගෙන වත්තල ප්‍රධාන මහේස්ත්‍රාත් හේෂාන් ද මෙල් හමුවට ඉදිරිපත් කෙරුණු අතර, එම තිදෙනා රුපියල් ලක්ෂ දෙක බැගින් වූ ශරීර ඇප දෙකක් මත  මුදා හැරීමටයි නියෝග කෙරුණේ.\nඑසේම, වත්තල මහජන සෞඛ්‍ය පරීක්ෂකවරයා හමුවට එම පිරිස ඉදිරිපත් කර කොරෝනා පරීක්ෂණයකට ද ලක් කරන ලෙස මහේස්ත්‍රාත්වරයා නියෝග කර තිබෙනවා.\nමේ අතර, රාජ්‍ය ඉංජිනේරු සංස්ථාව ඉදිරිපිට පැවති විරෝධතාවයක් අතරතුර පෙරටුගාමී සමාජවාදී පක්ෂයේ ප්‍රචාරක ලේකම් දුමින්ද නාගමුව ඇතුළු 05 දෙනෙකු ද පොලිසිය අද දහවල් අත්අඩංගුවට ගත්තා. ඒ, නිරෝධායන නීති උල්ලංඝණය කරමින් විරෝධතා පැවැත්වීම හේතුවෙන්.\nරාජ්‍ය ඉංජිනේරු සංස්ථා සේවකයින් 9 දෙනෙකු සේවයෙන් ඉවත් කිරීමට විරෝධය පළ කරමින් ඒකාබද්ධ ඉංජිනේරු සංස්ථා සේවක සංගමය එම සංස්ථා පරිශ්‍රය ඉදිරිපිට මෙලෙස විරෝධතාවයක් ආරම්භ කළ අතර ඊට පෙරටුගාමි සමාජවාදී පක්ෂයේ ප්‍රචාරක ලේකම් දුමින්ද නාගමුව ද එක්ව සිටියා.\nපසුව එම පිරිස අත්අඩංගුවට ගත් අතර ඔවුන් අධිකරණයට ඉදිරිපත් කිරීමෙන් අනතුරුව රුපියල් ලක්ෂ දෙක බැගින් වූ ශරීර ඇප මත මුදා හැරීමට නියෝග කර තිබෙනවා.\nඑසේම අදාළ පිරිස දින 14ක් නිරෝධායනයට යොමු කිරීම සඳහා පල්ලෙකැළේ නිරෝධායන මධ්‍යස්ථානයට යොමු කළ බවයි පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ ප්‍රකාශ කළේ.\nඑසේම ජීවන වියදම ඉහළ යාම ඇතුලු කරුණු කිහිපයක් මුල් කරගනිමින් පෙරටුගාමී සමාජවාදී පක්ෂයේ තවත් පිරිසක් අද කළුතර බස් නැවතුම්පල ඉදිරිපිට විරෝධතාවක නිරතවුණා.\nනිරෝධායන නීති කඩකිරීමේ චෝදනාව මත ඊට එක්ව සිටි දස දෙනෙකු කළුතර දකුණ පොලිසිය විසින් අත්අඩංගුවට ගෙන ඇති අතර, ඔවුන් හෙට අධිකරණයට ඉදිරිපත් නියමිතයි.\nමේ අතර, තිස්සමහාරාම - කාවන්තිස්සපුර දී පාරම්පරික ගොවීන් පිරිසක් අද පෙරවරුවේ විරෝධතාවක නිරත වුණේ වනජීවි නිලධාරීන් විසින් තම වගාවන් සිදුකිරීම සඳහා එම දෙපාර්තමේන්තුවට අයත් භූමිය නිදහස් නොකිරීම හේතුවෙන්.\nකෙසේ වෙතත්, පොලිස් නිලධාරීන් එම ස්ථානයේ සිටිය ද විරෝධතාකරුවන්ට එරෙහිව කිසිදු ක්‍රියාමාර්ගයක් නොගත් බවයි අප වාර්තාකරුවන් සඳහන් කළේ.",
       "URL": "https://www.hirunews.lk/276344/මහින්ද-ජයසිංහට-සහ-දුමින්ද-නාගමුවට-ඇප-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1836"
}