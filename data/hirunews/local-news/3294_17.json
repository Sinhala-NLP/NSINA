{
       "Source": "hirunews",
       "Timestamp": "Tuesday, 18 June 2019 - 12:45",
       "Headline": "කැබිනට් හමුව අවසන්",
       "News Content": "සතියක විරාමයකින් පසු ජනාධිපති මෛත්‍රීපාල සිරිසේනගේ ප්‍රධානත්වයෙන් අද උදෑසන ආරම්භ වූ අමාත්‍ය මණ්ඩල රැස්වීම මේ වන විට අවසන් වී තිබෙනවා.\nපෙරවරු 9.30ට පමණ අමාත්‍ය මණ්ඩල හමුව ආරම්භ වූ අතර, පෙරවරු 11.30ට පමණ එය අවසන් වූ බවයි වාර්තා වන්නේ.\nසාමාන්‍යයෙන් අමාත්‍ය මණ්ඩල රැස්වීම සෑම අඟහරුවාදා දිනයකම පැවැත්වෙන අතර, අවසන් වරට එය පැවැත්වුණේ පසුගිය 4 වන අඟහරුවාදායි.\nඉන් පසුව පසුගිය 7 වන සිකුරාදා පස්වරුවේ ජනාධිපතිවරයා හදිසි කැබිනට් රැස්වීමක් කැදවා තිබුණා.\nඑම රැස්වීමේදී ජනාධිපති මෛත්‍රීපාල සිරිසේන සදහන් කර තිබුණේ පාස්කු ඉරිදා ප්‍රහාරය සම්බන්ධයෙන් සොයා බැලීමට පත් කළ පාර්ලිමේන්තු කාරක සභාවේ කටයුතු තමා ඉලක්ක කර ගනිමින් සිදුවන්නේ නම්, තමන් කැබිනට් මණ්ඩල රැස්වීම් වලට සහභාගි නොවන බවයි.\nඒ අනුව පසුගිය 11 වන අඟහරුවාදා කැබිනට් රැස්වීම නොපැවැත්වුණු අතර, තත්ත්වය සම්බන්ධයෙන් අමාත්‍යවරුන් කිහිප දෙනෙකු ජනාධිපතිවරයා සමඟ සාකච්ඡා කිරීමෙන් අනතුරුවයි අද මෙලෙස අමාත්‍ය මණ්ඩලය යළි රැස්වූයේ.\nඅධ්‍යාපන අමාත්‍ය අකිල විරාජ් කාරියවසම්, අද පැවැති අමාත්‍ය මණ්ඩල හමුවට ඉදිරිපත් කළ ජාතික පාසල් සිසුන් වෙත ලබාදෙන පරිගණක ටැබ් යන්ත්‍රවලට අදාළ යෝජනාව එහිදී යළි සාකච්ඡාවට බදුන් වී තිබෙනවා.\nකෙසේ වෙතත්, එළඹෙන සතියේදී ඒ පිළිබදව කරුණු සලකා බලා තීන්දුවක් ගන්නා බවයි ජනාධිපතිවරයා එහිදී ප්‍රකාශ කර ඇත්තේ.",
       "URL": "https://www.hirunews.lk/218627/කැබිනට්-හමුව-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=3294"
}