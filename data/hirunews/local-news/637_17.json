{
       "Source": "hirunews",
       "Timestamp": "Wednesday, 28 December 2022 - 21:16",
       "Headline": "ශ්‍රී ලංකා කණ්ඩායමේ ඉන්දීය සංචාරය ගැන ක්‍රීඩා අමාත්‍යංශයෙන් දැනුම්දීමක්",
       "News Content": "ක්‍රීඩා අමාත්‍යවරයා හෝ ක්‍රීඩා අමාත්‍යාංශ නිලධාරීන් විසින් ශ්‍රී ලංකා ක්‍රිකට් කණ්ඩායමේ ඉන්දීය සංචාරය සඳහා පිටත්ව යාමේ කටයුතු වලට කිසිදු බාධාවක් හෝ ප්‍රමාදයක් සිදු නොකළ බව නිවේදනයක් නිකුත් කරමින් දන්වා සිටිනවා.\n\"ශ්‍රී ලංකා ක්‍රිකට් කණ්ඩායමට අනුමැතිය හිමි වෙයි\" යන උදෘතය යටතේ නිකුත් කර ඇති මෙම නිවේදනයේ දැක්වෙන්නේ ශ්‍රී ලංකාව නියෝජනය කරමින් ක්‍රීඩා තරග සඳහා විදෙස් ගත වීමේ දී ඒ සඳහා ක්‍රීඩා අමාත්‍යවරයාගේ අනුමැතිය ලබා ගැනීමට අදාළ ලිපි ලේඛන දින 21 ක ට පෙර ක්‍රීඩා අමාත්‍යාංශය වෙත භාරදීමට සියලු ක්‍රීඩා සංගම් සහ සංගම් ප්‍රධානීන් වෙත දැනුම්දී ඇති බවයි.\nක්‍රීඩා සංවර්ධන දෙපාර්තමේන්තුවේ අධ්‍යක්ෂ ජනරාල් වරයා විසින් අදාළ දැනුම් දීම සිදුකර ඇති බවත් එම නිවේදනයේ වැඩිදුරටත් සඳහන්.\nජාතික කණ්ඩායම් සහ නිලධාරීන්ගේ නාම ලේඛන සම්බන්ධයෙන් ජාතික ක්‍රීඩා සභාවේ සහ ජාතික ක්‍රීඩා තේරීම් කමිටුවේ නිර්දේශ ලබා ගැනීම, සහ විදෙස්ගත වීමට බලාපොරොත්තුවන ක්‍රීඩක ක්‍රීඩිකාවන් හා නිලධාරීන්හට ගැටළු ඇති නොවී පරිපාලන කටයුතු විධිමත්ව සිදු කිරීම සඳහා මෙම පියවර ගෙන ඇති බවත් එම නිවේදනයේ දැක්වෙනවා.\n2022.12.21 වන දින ශ්‍රී ලංකා ක්‍රිකට් ආයතනය විසින් ක්‍රීඩා අමාත්‍යංශ අනුමැතිය සඳහා ඉදිරිපත් කළ ඉන්දීය සංචාරයට එක්වන ශ්‍රී ලංකා කණ්ඩායම සඳහා ක්‍රීඩා හා යෞවන කටයුතු අමාත්‍ය රොෂාන් රණසිංහ විසින් දින හතක් ඇතුළත අනුමැතිය ලබා දුන් බවත් ඒ අනුව එම සංචාරයට සහභාගිවීම සඳහා ක්‍රීඩකයන් විසිදෙනෙකුට සහ නිලධාරීන් දොළොස් දෙනෙකුට අනුමැතිය හිමි වී ඇති බවත් එම නිවේදනයේ වැඩිදුරටත් සඳහන්.",
       "URL": "https://www.hirunews.lk/323777/ශ්‍රී-ලංකා-කණ්ඩායමේ-ඉන්දීය-සංචාරය-ගැන-ක්‍රීඩා-අමාත්‍යංශයෙන්-දැනුම්දීමක්",
       "Category": "Local News",
       "Parent URL": "https://www.hirunews.lk/local-news.php?pageID=637"
}