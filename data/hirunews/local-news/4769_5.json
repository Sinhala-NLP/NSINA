{
       "Source": "hirunews",
       "Timestamp": "Saturday, 03 December 2016 - 21:12",
       "Headline": "බොදු බල සේනා සංවිධානය නිසා වාලච්චේනේදී උණුසුම් තත්ත්වයක්",
       "News Content": "බොදුබල සේනා සංවිධානයේ නියෝජිතයින් පිරිසක් අද දහවල් මඩකලපුව බලා ගමන් කරමින් සිටියදී අධිකරණ නියෝගයක් මත පොලිසිය වාලච්චේන - රිදීතැන්න ප්‍රදේශයේදී ඔවුන්ගේ මඟ හරස් කරනු ලැබුවා.\nඑහිදී ඇතිවූයේ උණුසුම් තත්ත්වයක්.\nබොදුබල සේනා සංවිධානය නියෝජිතයින් පිරිසක් අද කොළඹ සිට මඩකලපුව බලා ගමන් කරමින් සිටියේ බස්රථවලින්.\nඑම සංවිධානයේ නියෝජිතයින් පැවසුවේ මංගලාරාම විහාරාධිපති පූජ්‍ය අම්පිටියේ සුමනරතන හිමියන්ගේ ආරාධනාවකට අනුව මඩකලපුව ප්‍රදේශයේ ජනතාවගේ ගැටළු පිළිබඳ සොයා බැලීමට හා රණවිරුවන්ට සෙත්පතා දානමය පිංකමක් සිදු කිරීමට ඔවුන් මඩකලපුවට ගමන් ගන්නා බවයි.\nඅද පෙරවරු 11 ට පමණ පොලිසිය වාලච්චේන - රිදීතැන්න ප්‍රදේශයේදී ඔවුන්ගේ මඟ හරස් කරනු ලැබුවේ වාලච්චේන මහේස්ත්‍රාත් අධිකරණයේ නියෝගයකට අනුවයි.\nඑහිදි පොලිසිය රිදීතැන්න ප්‍රදේශය පසු කරමින් ඔවුන්ට යාමට ඉඩදිය නොහැකි බව පැවසීමත් සමග ඇතිවූයේ උණුසුම්කාරී තත්ත්වයක්.\nතත්ත්වය මැඩපැවැත්වීම සඳහා එම ස්ථානයට පොලිස් විශේෂ කාර්ය බලකාය හා යුද හමුදාව ද පැමිණ සිටියා.\nමේ හේතුවෙන් මඩකලපුව - පොළොන්නරුව ප්‍රධාන මාර්ගය පැය 6 ක් පමණ අවහිර වුණා.\nපසුව පොලිසිය අවසර දීමත් සමග බොදුබල සේනා සංවිධානය මඩකලපුව මංගලාරාම විහාරස්ථානය බලා ගමන් කළා.",
       "URL": "https://www.hirunews.lk/148893/බොදු-බල-සේනා-සංවිධානය-නිසා-වාලච්චේනේදී-උණුසුම්-තත්ත්වයක්",
       "Category": "Local News",
       "Parent URL": "https://www.hirunews.lk/local-news.php?pageID=4769"
}