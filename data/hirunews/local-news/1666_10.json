{
       "Source": "hirunews",
       "Timestamp": "Monday, 27 September 2021 - 9:22",
       "Headline": "පොලිසියේ දෙදෙනෙකුගේ අත සපා කෑ පුද්ගලයා රිමාන්ඩ්",
       "News Content": "ගන්දර ප්‍රදේශයේ දී සැකකරුවෙකු අත්අඩංගුවට ගැනීමට යාමේ දී පොලිස් නිලධාරීන් දෙදෙනෙකුගේ අත සපා කා පලා යාමට උත්සාහ කළ පුද්ගලයෙකු අත්අඩංගුවට ගෙන ලබන මස 5 වැනි දා දක්වා රක්ෂිත බන්ධනාගාරගත කර තිබෙනවා.\nඒ, සැකකරු මාතර මහේස්ත්‍රාත් අධිකරණයට ඉදිරිපත් කිරීමෙන් පසුව යි.\nඑසේම තුවාල ලැබූ පොලිස් නිලධාරීන් දෙදෙනා තලල්ල රෝහලට ඇතුළත් කර ඇති බවයි පොලිස් මාධ්‍ය කොට්ඨාසය සඳහන් කළේ.\nඝාතන සිද්ධියක සාක්ෂිකරුවෙකුට මරණ තර්ජන එල්ලවන බවට පසුගිය 25 වැනි දා ලද පැමිණිල්ලකට අනුව අදාළ සාක්ෂිකරුගේ නිවසට පොලිස් ආරක්ෂාව යොදවා තිබුණා.\nඑලෙස පොලිස් ආරක්ෂාව යොදා තිබිය දී කඩුවක් අතැති ව සැකකරු ගමන් කර ඇති අතර, ඔහු අත්අඩංගුවට ගැනීමට උත්සාහ කිරීමේ දීි පොලිස් නිලධාරීන්ගේ අත සපා කා පලායාමට උත්සාහ කර ඇති බවයි වාර්තා වන්නේ.",
       "URL": "https://www.hirunews.lk/283345/පොලිසියේ-දෙදෙනෙකුගේ-අත-සපා-කෑ-පුද්ගලයා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=1666"
}