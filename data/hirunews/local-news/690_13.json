{
       "Source": "hirunews",
       "Timestamp": "Saturday, 03 December 2022 - 21:58",
       "Headline": "ලක්ෂ 03ක් මේ වසරේ දී රට හැර යයි - සිසුන් රට යාමෙන් ඩොලර් ගලා එයි (වීඩියෝ)",
       "News Content": "මේ වසර අවසානය වන විට ලක්ෂ 3කට අධික පිරිසක් රැකියා සඳහා රට හැර යනු ඇති බවත් එය මෙතෙක් ඉතිහාසයේ වර්ෂයක් තුල රට හැර ගිය වැඩිම පිරිස ලෙස පුරෝකතනය කරන බව විදේශ සේවා නියුක්ති කාර්යාංශය පවසනවා.\nමේ අතර මෙරට සිසුන් විදෙස්ගත අධ්‍යාපනය සඳහා රට හැර යාමත් සමග ඩොලර් බිලියන 2.5ක පමණ මුදල් විදේශ විශ්ව විද්‍යාල සඳහා ඇදී යන බව උසස් අධ්‍යාපන රාජ්‍ය අමාත්‍ය ආචාර්ය සුරේන රාඝවන් අනාවරණ කළා.\nවර්තමානයේ ශ්‍රි ලංකාව මුහුණ දී ඇති අසීරුතා හමුවේ රැකියා සඳහා විදේශ ගතවීම් පසුගිය වසරට සාපේක්ෂව 136% කින් පහණ ඉහල ගොස් තිබෙනවා.\nමේ වසරේ ගෙවුණු මාස 11ක කාලය තුල දී 289,395 දෙනෙක් රැකියා සඳහා විදේශගත වී ඇති බවයි විදේශ සේවා නියුක්ති කාර්යාංශයේ වාර්තා පෙන්වා දෙන්නේ.\nඑලෙස බහුතරයක් විදෙස්ගත වී ඇත්තේ කුවේට් රාජ්‍ය , සෞදි ආරාබිය , කටාර් රාජ්‍ය සහ එක්සත් අරාබි එමීර් රාජ්‍ය යන මැදපෙරදිග රටවල් සඳහායි.\nදෛනිකව මෙරටින් 850ක් පමණ රැකියා සඳහා විදේශ ගත වන බවයි විදේශ සේවා නියුක්ති කාර්යාංශය පෙන්වා දෙන්නේ.\nඉතිහාසයේ වැඩිම පුද්ගලයින් සංඛ්‍යාවක් රැකියා සඳහා විදේශගත වූ වර්ෂය ලෙස මේ වසර ඉතිහාසයට එක්වනු ඇති බවයි විදේශ සේවා නියුක්ති කාර්යාංශයේ නියෝජ්‍ය සාමාන්‍යාධිකාරී සෙනරත් යාපා සඳහන් කළේ.\nකෙසේ වෙතත් විදේශ සේවා නියුක්ති කාර්්‍යාංශයේ ලියාපදිංචි වීමකින් තොරව 15,000ක් පමණ රැකියා සඳහා විදේශගත වී ඇති බවත් මේ වසර අවසාන වන විට 310,000 පමණ මෙරටින් විදේශ රැකියා සඳහා නික්ම යනු ඇති බව ද විදේශ සේවා නියුක්ති කාර්යාංශය පුරෝකතනය කරනවා.\nමේ අතර ශ්‍රමිකයින් රට හැර යාම හේතුවෙන් මෙරට ඉදිකිරීම් කර්මාන්තය ද දැඩි අවදානමකට ලක්ව ඇති බවයි ශ්‍රී ලංකා ඉදිකිරීම්කරුවන්ගේ සංගමය පෙන්වා දෙන්නේ.\nමේ අතර මෙරට පවතින තත්ත්වය හේතුවෙන් තොරතුරු තාක්ෂණවේදීන් 10%ක් පමණ සහ වෛද්‍යවරුන් , ඉංජිනේරුවන් , බැංකු නිලධාරීන් සහ විවිධ ක්ෂේත්‍ර රැසක වෘත්තිකයින් රට හැර ගොස් ඇති බවට හිරු ප්‍රවෘත්ති ඔස්සේ අප අවස්ථා ගණනාවක දී අණාවරණ කළා.\nමේ අතර මෙරට සිසුන් ද උසස් අධ්‍යාපනය සඳහා විදෙස් ගත වීම ඉහල ගොස් ඇති බවයි උසස් අධ්‍යාපන රාජ්‍ය අමාත්‍යවරයා පවසන්නේ.",
       "URL": "https://www.hirunews.lk/321888/ලක්ෂ-03ක්-මේ-වසරේ-දී-රට-හැර-යයි-සිසුන්-රට-යාමෙන්-ඩොලර්-ගලා-එයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=690"
}