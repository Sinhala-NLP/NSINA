{
       "Source": "hirunews",
       "Timestamp": "Thursday, 02 February 2023 - 12:51",
       "Headline": "''සමාව ඉල්ලුවේ කතෝලික පල්ලියෙන් නෙමෙයි දෙවියන්ගෙන්'' - මෛත්‍රීපාල සිරිසේන (වීඩියෝ)",
       "News Content": "පාස්කු ප්‍රහාරය සම්බන්ධයෙන් තමා සමාව අයැද සිටියේ කතෝලික පල්ලියෙන් නොව කතෝලික ජනතාවගෙන් සහ දෙවියන්වහන්සේගෙන් බව හිටපු ජනපති මෛත්‍රීපාල සිරිසේන පවසනවා.\nඔහු මේ බව පැවසුවේ හිරු ප්‍රවෘත්ති සමග පැවැති විශේෂ සාකච්ඡාවකට එක්වෙමින්.\nඑහිදී හිටපු ජනාධිපතිවරයා පවසා සිටියේ, ඔහුගේ පාලන කාලය තුළ මෙවැනි සිදුවීමක් සිදුවීම නිසා අනුන් කළ වරදකට තමන්ට වන්දි ගෙවීමට සිදු වූ බවයි.\nඒ වෙනුවෙන් කතෝලික ජනතාවගෙන් සහ දෙවියන්වහන්සේගෙන් තමා සමාව ඉල්ලන බවයි හිටපු ජනාධිපතිවරයා පැවසුවේ.\nතවද කතෝලික සභාව සහ කතෝලික ජනතාව යනු දෙපිරිසක් බව ද හිටපු ජනාධිපතිවරයා පැවසුවා.\nමේ රටේ, කතෝලික, ක්‍රිස්තියානි, මූලධර්මවාදය වැනි ආගම් රැසක සිටින ලක්ෂ 20ක ජනතාවගෙන් ලක්ෂ 10ක ජනතාවක් තමන්ට නඩු දමා ඇති බවත් එහිදී හිටපු ජනාධිපතිවරයා පවසා සිටියා.\nතවද කටුවාපිටිය දේවස්ථානයට තමන්ට කැමති වෙලාවක ගිය හැකි බව ද එහිදී හිටපු ජනාධිපතිවරයා පැවසුවා.\nඑමෙන්ම නඩු තීන්දුවේ තිබෙන කරුණුවලින් තමන්ට අවශ්‍ය කරුණු පමණක් සමාජයට දෙන බවයි හිටපු ජනාධිපතිවරයා වැඩිදුරටත් පැවසුවේ.",
       "URL": "https://www.hirunews.lk/326480/සමාව-ඉල්ලුවේ-කතෝලික-පල්ලියෙන්-නෙමෙයි-දෙවියන්ගෙන්-මෛත්‍රීපාල-සිරිසේන-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=563"
}