{
       "Source": "hirunews",
       "Timestamp": "Monday, 04 April 2022 - 20:28",
       "Headline": "ගාලු මුවදොර පුරවැසි රාවයෙන් ගිගුම් දෙයි (වීඩියෝ)",
       "News Content": "වත්මන් ආර්ථික හා දේශපාලන අර්බුද හමුවේ රටේ පුරවැසියා පත් වී ඇත්තේ, බරපතළ ගණයේ අරාජිකත්වයකට ය යන්න පිළිගත යුතු නො රහසක්.\nපසුගිය දිනක කොළඹ - මිරිහානෙන් ඇරඹි ජන විරෝධී රැල්ල, මේ වන විට දිවයිනේ සිවු දෙසින් ම ඒ මේ අත විසිරෙමින් පවතිනවා.\nමේ වනාහී ශ්‍රී ලාංකේය දේශපාලනයේ මෙන් ම සකල ක්ෂේත්‍රයන්ගේ ම ඓතිහාසික සන්ධිස්ථානයක් බව පැවසීම සත්‍යයක්.\nඊයේ (03) වැනි දා ඇඳිරි නීතිය ද නො තකමින් පවා ස්වකීය ලංකා මාතාව මජර දේශපාලනයෙන් මුදවා ගැනීමේ උත්සාහයක පුරවැසියන් නිරත වුණා.\nඑකී උත්තුංග අදිටන ජල ප්‍රහාරවලින් හා කඳුළු ගෑස්වලින් මර්දනය වන බවක් නම් කොහෙත් ම පෙනෙන්නට නෑ.\nඅද (04) දවසේ ද දිවයිනේ නන් දෙසින් සංවිධානය වූ ලංකාවාසින් සිය විරොධතාව වත්මන් ආණ්ඩුවේ හා සමස්ත පීඩාකාරී දේශපාලන තන්ත්‍රය වෙත ම එල්ල කළා.\nමේ අතර, ගාලු මුවදොර පිටියට රාත්‍රියේ එක් වූ දහස් ගණනක් ජනයා ඉල්ලා සිටියේ, දූෂණය භීෂණය නො මැති ආශ්චර්‍යවත් රාජ්‍යයක් පුරවැසියාට උරුම කර දෙන ලෙස යි.",
       "URL": "https://www.hirunews.lk/301199/ගාලු-මුවදොර-පුරවැසි-රාවයෙන්-ගිගුම්-දෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1249"
}