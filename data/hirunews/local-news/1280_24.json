{
       "Source": "hirunews",
       "Timestamp": "Monday, 21 March 2022 - 13:43",
       "Headline": "ඩොලරයේ විකුණුම් මිල රුපියල් 280ක් ඉහළට",
       "News Content": "බලපත්‍රලාභී වානිජ බැංකු විසින් ඩොලරයේ විකුණුම් මිල රුපියල් 280ක් දක්වා ඉහළ දමා තිබෙනවා.\nමෙම තත්ත්වයත් සමඟ අත්‍යවශ්‍ය පාරිභෝගික භාණ්ඩවල මිල ඉහල යාම ඇතුළු මෙරට ආර්ථික කටයුතුවලට තවදුරටත් බලපෑම් එල්ල වනු ඇති.\nදිවයින පුරා ගෑස් බෙදා හැරීම යම් මට්ටමකට සිදු වුව ද තවමත් එය පාරිභෝගික අවශ්‍යතාවය සපුරා ලීමට ප්‍රමාණවත් වී නැහැ.\nලිට්රෝ සමාගම පවසන්නේ මීට දින පහකට පෙර මෙරටට ගොඩබෑ ගෑස් මෙටි්‍රක් ටොන් 3500 තොගය මේ වනවිට අවසන්ව ඇති බවයි.\nකෙසේ වෙතත් අද දිනයේ එම සමාගම සිලින්ඩර් 80,000ක් වෙළඳපොළට නිකුත් කළා.\nලිට්රෝ සමාගම මඟින් ඔහුගේ ප්‍රධාන ගෑස් සැපයුම්කරු වන ඕමාන් සමාගමෙන් ආනයනය කළ තවත් ගෑස් මෙටි්‍රක් ටොන් 3500ක් රැගත් නෞකාවක් අද මෙරටට ලඟා වීමට නියමිතව තිබෙනවා.\nයම් හෙයකින් මෙම නෞකාවේ ගෑස් තොග ගොඩබෑම ප්‍රමාද වුව හොත් ගෑස් හිඟය තවදුරටත් උග්‍ර විය හැකියි.\nමේ සම්බන්ධයෙන් හිරු ප්‍රවෘත්ති අංශය ලිට්රෝ සමාගමෙන් විමසීමක් කළ අතර එම සමාගම පවසන්නේ අදාළ නෞකාවට ගෙවීමට අවශ්‍ය ඩොලර් ප්‍රමාණය මේ වනවිට තමන් වෙත ලැබී ඇති බවයි.\nඒ අනුව මෙම නෞකාවේ අඩංගු ගෑස් අද හෝ හෙට ගෙඩබෑම සිදු කරන බව ලිට්රෝ සමාගම පවසනවා.\nමේ අතර අද දිනයේත් ගෑස් නොමැති වීමෙන් ජනතාව දිගු පෝළිම් වල රැදී සිටින අයුරු නිරීක්ෂණය වුණා.\nමහරගම - නාවින්න ප්‍රදේශයේ පිරිසක් හයිලෙවල් මාර්ගය විනාඩි 15ක පමණ කාලයක් අවහිර කරමින් විරෝධතාවයේ නිරත වූයේ ගෑස් නොමැතිවීමට විරෝධය පළ කරමින්.\nමේ අතර ඉන්ධන නොමැති වීමෙන්ද ජනතාව තවදුරටත් පීඩාවට පත්ව සිටිනවා.\nනිට්ටඹුව - හොරගොල්ල ඉන්ධන පිරවුම්හලෙන් ඉන්ධන ලබා ගැනීමට පැමිණි යතුරුපැදිකරුවෙකු ඝාතනය කළ ත්‍රිරෝද රථ රියදුරා පොලිසිය අත්අඩංගුවට ගෙන තිබෙනවා.\nප්‍රදේශයෙන් පලායාම සඳහා ඇඳුම් බෑගයක්ද රැගෙන යමින් සිටියදී නිට්ටඹුව නගරයට ආසන්නයේ දී ඔහු අත්අඩංගුවට ගත් බවයි පොලිසිය සඳහන් කළේ.\nමේ අතර මීරිගම නගරයේ ඉන්ධන පිරවුම්හලක් වෙත ඉන්ධන ලබාගැනීමට පැමිණි 76 හැවිරිදි පුද්ගලයෙකු අද පෙරවරුවේ ජීවිතක්ෂයට පත්වුණා.\nකඩවත සහ මහනුවර ප්‍රදේශවලදී ද මීට පෙර ඉන්ධන ලබාගැනීමට පැමිණි පුද්ගලයින් හදිසියේ ඇතිවූ අසනීප තත්ත්ව හේතුවෙන් මියයාමේ පුවත් වාර්තා වුණා.\nඑමෙන්ම වාද්දූව මන්සන්ධියේ ගෑස් අලෙවිසැලක් ඉදිරිපිට පෝලිමක රැදී සිටි 70 හැවිරිදි පුද්ගලයෙකු අද පෙරවරුවේ සිහිසුන් ඇද වැටීමෙන් පානදුර රෝහලට ඇතුළත් කර තිබුණා.\nබලශක්ති අමාත්‍යාංශය පවසන්නේ ඉදිරි සති තුනක කාලසීමාවක් සඳහා තවත් ඉන්ධන මෙටි්‍රක් ටොන් 90,000ක් මෙරටට ආනයනය කර ඇති බවයි.",
       "URL": "https://www.hirunews.lk/299990/ඩොලරයේ-විකුණුම්-මිල-රුපියල්-280ක්-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=1280"
}