{
       "Source": "hirunews",
       "Timestamp": "Tuesday, 22 September 2020 - 6:37",
       "Headline": "විස්ස අද පාර්ලිමේන්තුවට (වීඩියෝ)",
       "News Content": "යෝජිත 20 වන ආණ්ඩුක්‍රම ව්‍යවස්ථා සංශෝධන කෙටුම්පත අද(22) පාර්ලිමේන්තුවට ඉදිරිපත් කිරීමට නියමිතයි.\nඒ අනුව, පාර්ලිමේන්තුවේ ප්‍රධාන කටයුතු ආරම්භයේදී එය ඉදිරිපත් කරනු ඇති.\nමෙම යෝජිත 20 වන ආණ්ඩුක්‍රම ව්‍යවස්ථා සංශෝධන කෙටුම්පත සඳහා කැබිනට් මණ්ඩලයේ අනුමැතිය පසුගිය 2 වැනිදා හිමිවුණු අතර එය ඊට පසුදින ගැසට් කෙරුණා.\nපසුව, එහි ඇති ඇතැම් කරුණු වලට විරෝධතා එල්ල වූ අතර ඒවා සැලකිල්ලට ගනිමින් එම කරුණු නැවත සමාලෝචනය සඳහා අග්‍රාමාත්‍යවරයා විසින් කමිටුවක් පත්කළා.\nඑම කමිටුව නිර්දේශ කිහිපයක් ඉදිරිපත් කළද ජනාධිපතිවරයා ප්‍රමුඛ කැබිනට් මණ්ඩලය තීරණය කළේ දැනට කෙටුම්පත් කර ඇති ව්‍යවස්ථා සංශෝධනය එම ආකාරයෙන්ම පාර්ලිමේන්තුවට ඉදිරිපත් කිරීමටයි.\nඒ අනුව 20 වන ආණ්ඩුක්‍රම ව්‍යවස්ථා සංශෝධනය අද පාර්ලිමේන්තුවට ඉදිරිපත් කෙරෙන අතර එය පළමුවර කියවීම ලෙස සැලකෙනවා.\nඅද සිට දින 7ක් ඇතුළත එහි ව්‍යවස්ථානුකූලභාවය ශ්‍රේෂ්ඨාධිකරණය හමුවේ අභියෝගයට ලක්කිරීමේ අවස්ථාව පුරවැසියන්ට හිමිවන අතර, විරෝධතා නොමැතිනම් අදාළ කෙටුම්පත දින 7කට පසු පාර්ලිමේන්තුවේ දෙවනවර කියවීමේ විවාදයට ගැනෙනවා.\nදෙවනවර කියවීමේ ඡන්ද විමසීමෙන් පසු එහි සංශෝධන ඇත්නම් කාරක සභා අවස්ථාවේදී ඒවා කෙටුම්පතට එක්කෙරෙනු ඇති.\nපසුව එය 2/3 ක බහුතරයකින් සම්මත කරගැනීමේ හැකියාව පවතිනවා.\nමේ අතර, සංශෝධිත කාලයට අනුව පෙරවරු 10 සිට පස්වරු 5.30 දක්වා පාර්ලිමේන්තුව රැස්වීම අද සිට ක්‍රියාත්මකයි.\nමේ අතර, සමගි ජනබලවේගයේ පාර්ලිමේන්තු කණ්ඩායම් රැස්වීමක් ඊයේ(21) පස්වරුවේ පැවති අතර එහිදී ද 20 වන ආණ්ඩුක්‍රම ව්‍යවස්ථා සංශෝධනය සම්බන්ධයෙන් සංවාදයට බඳුන්වී තිබෙනවා.\nඑමෙන්ම, 20 වන ආණ්ඩුක්‍රම ව්‍යවස්ථා සංශෝධනය සම්බන්ධයෙන් ඊයේ රැස්වූ අමාත්‍ය මණ්ඩල හමුවේදී ද සාකච්ඡා වී ඇති අතර ඉන් අනතුරුව පාර්ලිමේන්තු කණ්ඩායම ද රැස්වුණා.",
       "URL": "https://www.hirunews.lk/250790/විස්ස-අද-පාර්ලිමේන්තුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2438"
}