{
       "Source": "hirunews",
       "Timestamp": "Friday, 08 July 2022 - 9:10",
       "Headline": "ජපානයේ හිටපු අගමැති ෂින්සෝ අබේට වෙඩි ප්‍රහාරයක් - වෙඩි ප්‍රහාරය එල්ල කළ සැකකරුගේ තොරතුරු හෙළිවෙයි",
       "News Content": "ජපානයේ හිටපු අගමැති ෂින්සෝ අබේ හට වෙඩි ප්‍රහාරයක් එල්ලවී ඇති බව වාර්තා වනවා.\nනාරා නගරයේ දී ඔහු විසින් කතාවක් කරමින් සිටිය දී, පසුපසින් මෙලෙස වෙඩි ප්‍රහාරය එල්ලවූ බවටයි අනාවරණය වී ඇත්තේ.\nඅද උදෑසන මෙම වෙඩි තැබීම සිදුව ඇති අතර ඔහුට වෙඩි වැදුණු අවස්ථාවේ දී වෙඩි ශබ්ද දෙකක් ඇසුණු බවයි විදෙස් මාධ්‍ය වාර්තා කරන්නේ.\nමේ සම්බන්ධයෙන් මේ වන විටත් සැකකරුවෙකු අත්අඩංගුවට ගෙන ඇති බව ද වාර්තා වනවා.\nවැඩිදුර තොරතුරු :-\nජපානයේ හිටපු අග්‍රාමාත්‍ය ෂින්සෝ අබේට වෙඩි ප්‍රහාරයක් එල්ල වී ඇත්තේ දේශපාලන රැස්වීමක් අමතමින් සිටින අතරතුර බව එරට මාධ්‍ය වාර්තා කළා.\nජපානයේ නාරා නගරයේ දී මෙම වෙඩි ප්‍රහාරය එල්ල වූ අතර, සිද්ධිය සම්බන්ධයෙන් අත්අඩංගුවට ගත් පුද්ගලයා 40 හැවිරිදි ජපන් ජාතිකයෙකු බවයි එරට මාධ්‍ය වාර්තා කළේ.\nහිටපු අග්‍රාමාත්‍යවරයාට වෙඩි ප්‍රහාර දෙකක් පමණ එල්ලවී ඇති අතර, අනතුරුව ඔහු බිම ඇද වැටී තිබෙනවා.\nමේ වනවිට 67 වන වියේ පසුවන ෂින්සෝ අබේ ජපානයේ වැඩිම කාලයක් අග්‍රාමාත්‍ය ධුරය දැරූ පුද්ගලයායි.\nවසර 2012 සිට අග්‍රාමාත්‍ය ධුරය දැරූ ඔහු 2020 වසරේදී එම ධුරයෙන් ඉල්ලා අස්වුණා.",
       "URL": "https://www.hirunews.lk/309392/ජපානයේ-හිටපු-අගමැති-ෂින්සෝ-අබේට-වෙඩි-ප්‍රහාරයක්-වෙඩි-ප්‍රහාරය-එල්ල-කළ-සැකකරුගේ-තොරතුරු-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1038"
}