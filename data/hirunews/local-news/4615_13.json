{
       "Source": "hirunews",
       "Timestamp": "Tuesday, 14 March 2017 - 13:08",
       "Headline": "භූමි තෙල් හිඟයක් ගැන ඛනිජ තෙල් වෘත්තීය සමිති අනතුරු අගවයි",
       "News Content": "ඉදිරියේදී දිවයින පුරා භූමිතෙල් හිඟයක් ඇතිවීමේ අවදානමක් පවතින බව ලංකා ඛනිජ තෙල් නීතිගත සංස්ථා ජාතික සේවක සංගමයේ ලේකම් ආනන්ද පාලිත පවසනවා.\nමේ වන විටත් ඇතැම් ඉන්ධන පිරවුම්හල්වලට භූමිතෙල් ප්‍රවාහනය අවම වී ඇති බවයි ඔහු පෙන්වා දෙන්නේ.\nකොලොන්නාව තෙල් ගබඩා සංකීර්ණයේ භූමිතෙල් නොමැති අතර, සපුගස්කන්ද ගබඩා සංකීර්ණයේ පමණක් භූමිතෙල් ටොන් 4000ක් පවතින බව ද ජාතික සේවක සංගමයේ ලේකම් ආනන්ද පාලිත වැඩිදුරටත් සදහන් කළා.\nභූමි තෙල් හිඟයක් පවතින බවට එල්ල වන චෝදනාව සම්බන්ධයෙන් සපුගස්කන්ද සහ කොළොන්නාව තෙල් ගබඩා සංකීර්ණවල පරිපාලකයන්ගෙන් හිරු ප්‍රවෘත්ති අංශය විමසීමක් කළා.\nසපුගස්කන්ද තෙල් ගබඩා සංකීර්ණයේ ප්‍රකාශකයෙකු කියා සිටියේ මේ වන විට එහි ප්‍රමාණවත් තරම් භූමි තෙල් ගබඩා කර ඇති බවයි.\nමේ පිළිබදව විමසීම සඳහා කොළොන්නාව තෙල් ගබඩා සංකීර්ණයේ බලධාරීන් සම්බන්ධ කර ගැනීමට උත්සාහ කළ ද එය සාර්ථක වූයේ නැහැ.\nකෙසේ නමුත්, භූමි තෙල් හිඟයක් පවතින බවට නගන චෝදනා පිළිබදව ලංකා ඛනිජ තෙල් නීතිගත සංස්ථාවෙන් සිදුකළ විමසීමකදී එහි ජ්‍යෙෂ්ඨ ප්‍රකාශකයෙකු කියා සිටියේ ටැංකිවල පවතින ගැටළුකාරී තත්ත්වයක් හේතුවෙන් කොළොන්නාව තෙල් ගබඩා සංකීර්ණයේ භූමි තෙල් ගබඩා නොකරන බවයි.\nමේ වන විට සපුගස්කන්ද තෙල් ගබඩා සංකීර්ණයේ භූමි තෙල් ටොන් 50,000ක් පමණ ගබඩා කර ඇති බව ද ඔහු කියා සිටියා.",
       "URL": "https://www.hirunews.lk/156825/භූමි-තෙල්-හිඟයක්-ගැන-ඛනිජ-වෘත්තීය-සමිති-අනතුරු-අගවයි",
       "Category": "Local News",
       "Parent URL": "https://www.hirunews.lk/local-news.php?pageID=4615"
}