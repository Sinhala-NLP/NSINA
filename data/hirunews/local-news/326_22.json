{
       "Source": "hirunews",
       "Timestamp": "Sunday, 21 May 2023 - 21:57",
       "Headline": "ව්‍යාජ ගුවන් ගමන් බලපත්‍රයකින් මෙරටට ඇතුළුවීමට උත්සාහ කළ චීන ජාතිකයා ආරක්ෂක අංශ භාරයට (වීඩියෝ)",
       "News Content": "ව්‍යාජ ගුවන් ගමන් බලපත්‍රයක් යොදාගනිමින් මෙරටට ඇතුළුවීමට උත්සහ කළ චීන ජාතිකයා සම්බන්ධයෙන් විමර්ශනයක් ආරම්භ කර ඇති බව ආගමන විගමන දෙපාර්තමේන්තුව පවසනවා.\nඅදාළ චීන ජාතිකයා තවත් දෙදෙනෙකු සමඟ පසුගිය 18 වන දින රාත්‍රී ඩුබායි හි සිට කටුනායක ගුවන්තොටුපොළ වෙත පැමිණ තිබෙනවා.\nඑහිදි ආගමන විගමන නිළධාරීන් විසින් සිදු කළ පරීක්ෂාවකදී එම චීන ජාතිකයාගේ ගුවන් ගමන් බලපත්‍රය සම්බන්ධයෙන් සැක මතුවී ඇති අතර ඒ අනුව සිදු කළ සොයාබැලීමක දී ඔහු ලඟ තිබී තවත් ගුවන් බලපත්‍රයක් හමුවී තිබෙන බවයි ගුවන්තොටුපොළ ආරංචි මාර්ග සඳහන් කළේ.\nඒ අනුව එම චීන ජාතිකයා ගුවන්තොටුපොළ ආරක්ෂක අංශ භාරයේ රඳවා තබාගැනීමට පියවර ගෙන තිබෙනවා.\nකෙසේ වෙතත් මෙම අවස්ථාවේ ඔහු ගුවන් තොටුපොළ තුළ නොසන්සුන්කාරී ලෙස හැසිරී ඇති බවයි වාර්තා වන්නේ.\nපසුව එම චීන ජාතිකයා නිදහස් කිරීමට කටයුතු කළ බවත් ඔහු සම්බන්ධයෙන් සිදුකරන විමර්ශනයේ දී වැරදිකරු බවට ඔප්පු වුවහොත් අත්අඩංගුවට ගෙන පිටුවහල් කිරීමට පියවර ගන්නා බවත් ආගමන විගමන පාලක හර්ෂ ඉලුක්පිටිය සඳහන් කළා.\nරාජ්‍ය අමාත්‍ය අරුන්දික ප්‍රනාන්දු පවසා ඇත්තේ අදාළ චීන ජාතිකයා සිය අමාත්‍යංශය යටතේ ඉදිවන නිවාස යෝජනා ක්‍රමයකට ආයෝජනය කිරීමට පැමිණි පුද්ගලයෙකු බවයි.\nඑම නිසා අදාළ පුද්ගලයා නිදහස් කිරීමට කටයුතු කරන ලෙස රාජ්‍ය අමාත්‍යවරයා පසුගිය 19 වන දින ආගමන විගමන පාලකවරයාගෙන් ලිඛිතව ඉල්ලීමක් කර ඇති බව ද වාර්තා වී තිබෙනවා.",
       "URL": "https://www.hirunews.lk/335864/ව්‍යාජ-ගුවන්-ගමන්-බලපත්‍රයකින්-මෙරටට-ඇතුළුවීමට-උත්සාහ-කළ-චීන-ජාතිකයා-ආරක්ෂක-අංශ-භාරයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=326"
}