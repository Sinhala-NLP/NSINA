{
       "Source": "hirunews",
       "Timestamp": "Sunday, 18 July 2021 - 7:20",
       "Headline": "ලලිත් වසන්ත සීදුවේදී STF වෙඩි පහරින් මරුට (වීඩියෝ)",
       "News Content": "සීදූව ප්‍රදේශයේදී පොලිස් විශේෂ කාර්ය බලකාය සමඟ සිදුවූ වෙඩි හුවමාරුවකින් අපරාධ රැසකට සම්බන්ධ සැකකරුවෙකු මියගොස් තිබෙනවා.\nඊයේ රාත්‍රියේ පොලිස් විශේෂ කාර්ය බලකායේ නිළධාරීන්ට ලද තොරතුරක් අනුව සැකකටයුතු පුද්ගලයන් ගමන්කරන වාහනයක් පිළිබඳව තොරතුරක් ලැබී තිබෙනවා.\nඒ අනුව පොලිස් විශේෂ කාර්ය බලකායේ නිලධාරීන් විසින් අදාළ සුඛෝපභෝගී රථය පසුපස ලුහුබැඳගොස් සීදුව පොලිස් වසමේ බේස්ලයින් පාර ප්‍රදේශයේදී වාහනය පරීක්ෂා කිරීමට උත්සහ කර තිබෙනවා.\nඑම අවස්ථාවේ පොලිස් විශේෂ කාර්ය බලකාය ගිනි අවි භාවිත කර බලය පාවිච්චි කිරීමක් සිදුකර ඇති අතර එහිදී එම රථයේ සිටි පුද්ගලයෙකු වෙඩි වැදීමෙන් තුවාල ලබා ඇති බවයි පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ ප්‍රකාශ කළේ.\nතුවාලකරු මීගමුව රෝහලට ඇතුලත් කිරීමෙන් පසුව මියගොස් ඇති බවයි වාර්තා වන්නේ.\nමෙලෙස මියගොස් ඇත්තේ සීදුව ප්‍රදේශයේ පදිංචි 44 හැවිරිදි ලලිත් වසන්ත නමැති පුද්ගලයෙකු බවටයි තොරතුරු අනාවරණ වී ඇත්තේ.\nඔහු 1991 වසරේ සිට මේ දක්වා සීදූව, වත්තල, මාතර, අකුරැස්ස, කටුනායක, රාගම ආදී පොලිස් වසම්වල සිදුවූ අපරාධ රැසකට සම්බන්ධ පුද්ගලයෙකු බවටයි තොරතුරු අනාවරණ වී ඇත්තේ.\nසැකකරු මනුෂ්‍ය ඝාතන 06කට අදාළ සැකකරුවෙකු බවටද තොරතුරු ආනාවරණ වී ඇති අතර කොල්ලකෑම් රැසක් සම්බන්ධයෙන්ද අවශ්‍යව සිටි සැකකරුවෙකු බවටයි වැඩිදුර තොරතුරු සඳහන් වන්නේ.\nසිද්ධිය වූ ස්ථානයේ තිබී මයික්‍රෝ වර්ගයේ පිස්තෝලයක්ද හමුවී ඇති බවයි පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ ප්‍රකාශ කළේ.\nඅදාළ රථයේ ගමන්කළ තවත් පුද්ගලයන් දෙදෙනකු අත්අඩංගුවට ගෙන ඇති අතර සීදූව පොලිසිය විසින් සිද්ධිය සම්බන්ධයෙන් විශේෂ විමර්ශනයක් ආරම්භ\nකර තිබෙනවා.",
       "URL": "https://www.hirunews.lk/277270/ලලිත්-වසන්ත-සීදුවේදී-stf-වෙඩි-පහරින්-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1813"
}