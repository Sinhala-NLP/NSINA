{
       "Source": "hirunews",
       "Timestamp": "Sunday, 13 March 2022 - 13:13",
       "Headline": "යුක්රේන හමුදා කඳවුරකට රුසියානු මිසයිල ප්‍රහාර (වීඩියෝ)",
       "News Content": "බටහිර දිග යුක්රේනයේ ලිවීව් නගරයට ඔබ්බෙන් වූ හමුදා පුහුණු කඳවුරකට රුසියානු මිසයිල ප්‍රහාරයක් එල්ල වී තිබෙනවා.\nපෝලන්ත දේශසීමාව ආසන්නයේ පිහිටි මෙම පුහුණු කඳවුරට මිසයිල අටක් පතිත වූ බවයි නගර පරිපාලනය සඳහන් කළේ.\nමෙහිදී සිදු වූ හානි පිළිබඳව මෙතෙක් වාර්තා ලැබී නැහැ. රුසියානු ආක්‍රමණයත් සමඟ ලිවීව් නගරවාසීන් බහුතරයක් නිවෙස් හැර දමා පලාගොස් තිබෙනවා.\nමේ අතර බටහිර දිග යුක්රේනයේ ඉවානෝ - ෆ්‍රැන්කිව්ස්ක් නුවර ගුවන් තොටුපලට ද රුසියානු මිසයිල ප්‍රහාර එල්ල වී ඇති බව වාර්තා වුණා.\nමේ අතර, රුසියානු යුද්ධය හේතුවෙන් සිය සොල්දාදුවන් 1,300කට අධික සංඛ්‍යාවක් ජීවිතක්ෂයට පත්ව ඇති බව යුක්රේන ජනාධිපති වොලොදමියර් සෙලෙන්ස්කි පවසනවා.\nමේ අතර යුක්රේනය ආක්‍රමණය කිරීමට විරෝධය පළ කරමින් රුසියානුවන් දෙලක්ෂයකට ආසන්න පිරිසක් මේ වනවිට රට හැර ගොස් ඇති බවයි විදෙස් මාධ්‍ය වාර්තා කළේ.\n‍‍ඉකුත් 24 වැනිදා ආරම්භ වූ රුසියානු - යුක්රේන යුද ගැටුම් දිනෙන් දින තීව්‍ර වනවා.\nඑවන් පසුබිමක අඛණ්ඩව 17 වැනිදිනටත් රුසියානු හමුදාව විසින් යුක්රේනයේ ප්‍රධාන නගර රැසකට ප්‍රහාර එල්ල කරනු ලැබුවා.\nවිදෙස් මාධ්‍ය වාර්තා කරන්නේ මේ වනවිට කීව් අගනුවර මධ්‍යයේ සිට කිලෝමීටර 25ක් පමණ ආසන්නයේ රැඳි සිටින රුසියානු හමුදාව නගරයේ දකුණු දෙසට ප්‍රහාර එල්ල කරමින් සිටින බවයි.\nමේ අතර රුසියානු හමුදාව විසින් වටලා ඇති යුක්රේනයේ දකුණු දිග මරියුපෝල් නගරයේ වැසියන් දැඩි ආහාර, ජලය, විදුලි හිඟයකට මුහුණ දී සිටිනවා.\nවිදෙස් වාර්තා පවසන්නේ අධික ශීතල ද මෙම ජනතාවට දැඩි බලපෑම් එල්ල කරන බවයි.\nමේ අතර රුසියානු ආක්‍රමණය අතරතුර මේ දක්වා යුක්රේන හමුදා සෙබලුන් 1,300කට වැඩි පිරිසක් ජීවිතක්ෂයට පත්ව ඇති බව යුක්රේන ජනාධිපති සෙලෙන්ස්කි ප්‍රකාශ කළා.\nඑමෙන්ම 500ත් 600ත් අතර රුසියානු සෙබලුන් පිරිසක් යුක්රේන හමුදාවට යටත්ව ඇති බව ද ඔහු වැඩිදුරටත් පෙන්වා දෙනවා.\nකෙසේ නමුත් එම තොරතුරු තහවුරු කිරීමේ සාක්ෂි තවමත් ඉදිරිපත් කර නොමැති බවයි විදෙස් මාධ්‍ය සඳහන් කරන්නේ.\nමේ අතර සටන් විරාමයක් සඳහා එකඟවන ලෙසට ප්‍රංශ ජනාධිපති එමානුවෙල් මැක්‍රෝන් සහ ජර්මන් චාන්සලර් ඔල්ෆ් ෂූල්ස් රුසියානු ජනාධිපතිවරයාගෙන් ඉල්ලීමක් කර තිබෙනවා.\nකෙසේවෙතත් එම ඉල්ලීම සම්බන්ධයෙන් රුසියානු ජනාධිපති ව්ලැදිමීර් පුටින් මේ දක්වා ප්‍රතිචාර දක්වා නොමැති බවටයි වාර්තා වන්නේ.\nරුසියාවට එරෙහි ජාත්‍යන්තර සම්බාධක තවදුරටත් ක්‍රියාත්මක වන අතර ඊබේ ජාත්‍යන්තර වෙළෙඳ සේවාව සඳහන් කළේ තම වෙබ් අඩවිය ඔස්සේ යොමු කෙරෙන රුසියානු ලිපිනයන්ට සම්බන්ධ සියලු ගනුදෙනු අත්හිටුවන බවයි.\nමෙලෙස රුසියානු ආක්‍රමණය හේතුවෙන් බහුජාතික සමාගම් 50කට අධික ප්‍රමාණයක් රුසියාවට එරෙහිව මේ දක්වා සම්බාධක පනවා තිබෙනවා.\nබටහිර සම්පාදක හේතුවෙන් දැඩි අපගමනයකට ලක්ව ඇති රුසියානු කොටස් වෙළෙඳපොලද ඉදිරි සතියේ ගනුදෙනු සඳහා විවෘත නොකිරීමට රුසියානු මහබැංකුව තීරණය කර තිබෙනවා.\nමේ අතර බ්‍රසීල ජාතික සුප්‍රකට කතුවරයෙකු වන පෝලෝ කොයොලොඩී සුසා කියා සිටියේ යුක්රේන අක්‍රමණය රුසියාවට එරෙහි භීතිකාවක් ප්‍රචලිත කිරීමට ඇතැමුන් යොදා ගන්නා බවයි.\nඔහුගේ මෙම ප්‍රකාශය දැනටමත් දැඩි විවේචනයකට ලක්ව තිබෙනවා.\nකෙසේ නමුත් ඔහු කියා සිටියේ රුසියාවේ මොස්කව් නුවර සිට ව්ලැඩ්වෝස්ටෝර්ක් දක්වා කිලෝමීටර දසදහසක් සංචාරය කර ඇති තමා රුසියානු ජනතාව ගැන දන්නා අතර යුද්ධය පිළිබඳ ඔවුන්ට චෝදනා කළ නොහැකි බවයි.\nඑවන් පසුබිමක රුසියාවේ යුක්රේන ආක්‍රමණයට විරෝධය පළ කරන රුසියානුවන් දෙලක්ෂයකට ආසන්න පිරිසක් මේ වනවිට රට හැර ගොස් ඇති බව විදෙස් මාධ්‍ය වාර්තා කළා.\nරුසියානු ආර්ථීක විද්‍යාඥයින් මෙම තත්ත්වය පෙන්වා දෙන්නේ දැවැන්ත බුද්ධිගලනයක් ලෙසයි.\nමෙලෙස රුසියාව හැර යන 25,000කට අධික පිරිසක් ජෝර්ජියාවට පැමිණ ඇති අතර ටිබිලීසි අගනුවර නවාතැන් පහසුකම් සපයා ගැනීම ඔවුන්ට දුෂ්කර වී ඇති බව ද සඳහන්.\nයුරෝපා සංගමය, අමෙරිකා එක්සත් ජනපදය සහ එක්සත් රාජධානිය මෙන්ම කැනඩාව ද, රුසියානු ගුවන් ගමන් අත්හිටුවීමත් සමග රට හැර යන රුසියානුවන් තුර්කිය, මධ්‍යම ආසියාව, දකුණු දිග කොකේසස් ප්‍රදේශය වෙත පලා යන අතර ආමේනියාවට ද විශාල පිරිසක් පලා ගොස් ඇති බව සඳහන්.\nමේ අතර සිරියානු යුද භටයින් දසදහසකට අධික සංඛ්‍යාවක් සහ චෙච්නියානු යුද භටයින් පිරිසක් රුසියාවට සහය පළ කරමින් යුද පෙරමුණට පැමිණ ඇති අයුරු ද විදෙස් මාධ්‍ය මෙලෙස වාර්තා කළා.",
       "URL": "https://www.hirunews.lk/299374/යුක්රේන-හමුදා-කඳවුරකට-රුසියානු-මිසයිල-ප්‍රහාර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1296"
}