{
       "Source": "hirunews",
       "Timestamp": "Thursday, 31 March 2016 - 7:35",
       "Headline": "චාවකච්චේරියේ පුපුරණ ද්‍රව්‍ය ගැන පරීක්ෂණ ටී.අයි.ඩ්.යට",
       "News Content": "මන්නාරම - ඉලූප්පෙයිකඩවෙයි ප්‍රදේශයේ වලදමා තිබූ ආර්.පී.ජී. ගිනි අවියක් ඇතුළු පුපුරණ ද්‍රව්‍ය තොගයක් ඊයේ සොයාගත්තා.\nපොලිසිය සදහන් කළේ අධිකරණ නියෝගයකට අනුව මෙම පුපුරණ ද්‍රව්‍ය ගොඩ ගැනීම සිදු කළ බවයි.\nපසුගිය යුද සමයේ එල්.ටී.ටී.ය විසින් මේවා වළදමා ඇති බවට අනාවරණ කරගෙන තිබෙනවා.\nමේ අතර යාපනය - චාවකච්චේරි - මරවන්පුලව් ප්‍රදේශයේ නිවසක් තුළ තිබී අධිබලැති පුපුරණ ද්‍රව්‍ය තොගයක් සොයා ගැනීමේ සිද්ධියට අදාළ පරීක්ෂණ ත්‍රස්ත විමර්ශන කොට්ඨාශයට භාරදී තිබෙනවා.\nසිද්ධිය සම්බන්ධයෙන් අත්අඩංගුවට ගත් සැකකරුගෙන් සිදුකළ ප්‍රශ්න කිරීම්වලින් හෙළිවී ඇත්තේ අදාළ පුපුරණ ද්‍රව්‍ය මසුන් මැරීම සඳහා ළඟ තබාගෙන සිට ඇති බවයි.\nකෙසේ වෙතත් ඔහුට ඒවා ලැබුණේ කෙසේද යන්න පිළිබඳව තවමත් අනාවරණ වී නැහැ.\nඑමෙන්ම ඔහු එල්.ටී.ටී.ඊ. සංවිධානයට සම්බන්ධ වී සිටියේද යන්න පිළිබඳව තවමත් අනාවරණ වී නොමැති බවයි උතුර පළාතේ ජ්‍යෙෂ්ඨ පොලිස් නිලධාරියෙකු හිරු ප්‍රවෘත්ති අංශයට සඳහන් කළේ.\nමරවන්පුලව් ප්‍රදේශයේ අතහැර දමා තිබූ නිවසක තිබී මරාගෙන මැරෙන ඇදුම් කට්ටලයක්, ක්ලේමෝ බෝම්බ 4 ක්, ටී.එන්.ටී පුපුරණ ද්‍රව්‍ය අඩංගු පාර්සල් 3 ක්, මිලිමීටර් 9 පතොරම් 100 ක් සහ බැටරි පැක් 2 ක්, පොලීසිය ඊයේ සොයා ගත්තා.\nඅදාළ නිවස තුළ ගංජා සඟවා ඇති බවට පොලීසියට පැමිණිල්ලක් ලැබී තිබුණා. එම අවස්ථාවේදී සිදුකළ පරීක්ෂාකිරීම්වලදියි මෙම පුපුරණ ද්‍රව්‍ය තොගය හමුවී ඇත්තේ.\nකෙසේ වෙතත් ඒ වනවිට නිවසේ හිමිකරු ප්‍රදේශය අතහැර පලාගොස් තිබුණා.\nපසුව සිදුකරන ලද පරීක්ෂණවලදි ඔහුගේ බිරිඳ අත්අඩංගුවට ගත් අතර ඉන් අනතුරුවයි සැකකරු කිලිනොච්චිය අක්කරායන්කුලම් ප්‍රදේශයේ රැදී සිටියදී අත්අඩංගුවට ගත්තේ.\nදර කැපීමට යන බව පවසමින් ඇතැම් පුද්ගලයින් පසුගිය යුද සමයේ එල්.ටී.ටී.ඊ. ය විසින් වළ දැමූ පුපුරණ ද්‍රව්‍ය ගොඩගන්නා බවටද පොලිස් ස්ථාන වෙත තොරතුරු වාර්තාවී තිබෙනවා.\nකෙසේ වෙතත් ආරක්ෂක ලේකම් කරුණාසේන හෙට්ටිආරච්චි කොළඹ ඊයේ පැවති මාධ්‍ය හමුවකට එක්වෙමින් කියා සිටියේ යුද්ධය පැවති ප්‍රදේශවලින් මෙවැනි පුපුරණ ද්‍රව්‍ය සහ යුද උපකරණ හමුවීම සාමාන්‍ය තත්ත්වයක් බවයි.\nඑය ජාතික ආරක්ෂාවට කිසිසේත් තර්ජනයක් නොවන බවද ඔහු එහිදී සඳහන් කළා.",
       "URL": "https://www.hirunews.lk/129774/චාවකච්චේරියේ-පුපුරණ-ද්‍රව්‍ය-ගැන-පරීක්ෂණ-ටී-අයි-ඩ්-යට",
       "Category": "Local News",
       "Parent URL": "https://www.hirunews.lk/local-news.php?pageID=5108"
}