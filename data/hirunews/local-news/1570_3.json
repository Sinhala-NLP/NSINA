{
       "Source": "hirunews",
       "Timestamp": "Wednesday, 10 November 2021 - 18:33",
       "Headline": "පැන්ඩෝරා පත්‍රිකා සම්බන්ධ විමර්ශනයේ ප්‍රගතිය ජනපතිට",
       "News Content": "පැන්ඩෝරා පත්‍රිකාව සම්බන්ධයෙන් අල්ලස් හෝ දූෂණ චෝදනා විමර්ශන කොමිෂන් සභාව ආරම්භ කර ඇති විමර්ශනයේ ප්‍රගතිය ජනාධිපති ගෝඨාභය\nරාජපක්ෂ මැතිතුමා වෙත දැනු දී තිබෙනවා.\nපැන්ඩෝරා පත්‍රිකාවෙන් අනාවරණය වී ඇති ශ්‍රී ලාංකිකයන් සහ එම ගනුදෙනු පිළිබඳ වහාම විමර්ශනයක් කර, මාසයක් ඇතුළත වාර්තාවක් ලබාදෙන ලෙසටයි ජනාධිපතිවරයා විසින් දැනුම් දී තිබුණේ.\nඅදාළ දැනුම් දීම ජනාධිපති නීති අධ්‍යක්ෂ ජනරාල් හරිගුප්ත රෝහණධීර විසින් ඔක්තෝබර් මස 06 වන දින අල්ලස් හෝ දූෂණ චෝදනා විමර්ශන කොමිෂන් සභාවේ අධ්‍යක්ෂ ජනරාල්වරයා වෙත යොමු කලා.\nඑයට ප්‍රතිචාර වශයෙන් කොමිෂන් සභාවේ අධ්‍යක්ෂ ජනරාල් ඩබ්.කේ.ඩී. විජේරත්න මහතා මෙම මස 08 වන දින වාර්තාවක් යොමු කර තිබෙනවා.\nතිරුකුමාර් නඩේෂන් මහතාගේ බැංකු ගිණුම් විස්තර ඇතුළත් වාර්තා විවිධ බැංකු හා මූල්‍ය ආයතන මගින් කැඳවා ඇති අතර, මේ වන විට එම වාර්තා ලැබෙමින් පවතින බවයි අල්ලස් හෝ දූෂණ චෝදනා විමර්ශන කොමිෂන් සභාවේ අධ්‍යක්ෂ ජනරාල්වරයා දන්වා ඇත්තේ.\nවිමර්ශන කටයුතු අවසාන වී නැති බැවින් ඊට අදාළව කැඳවන ලද වාර්තා සහ අනිකුත් වැඩිදුර විමර්ශන සිදු කිරීමෙන් අනතුරුව අවසන් වාර්තාව ලබාදීමට කටයුතු කරන බවයි එමගින් වැඩිදුරටත් දන්වා තිබෙනවා.",
       "URL": "https://www.hirunews.lk/287616/පැන්ඩෝරා-පත්‍රිකා-සම්බන්ධ-විමර්ශනයේ-ප්‍රගතිය-ජනපතිට",
       "Category": "Local News",
       "Parent URL": "https://www.hirunews.lk/local-news.php?pageID=1570"
}