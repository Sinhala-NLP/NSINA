{
       "Source": "hirunews",
       "Timestamp": "Friday, 25 March 2022 - 9:27",
       "Headline": "රුමේනියාවෙන් හමුවූ නීතිවිරෝධී සංක්‍රමණිකයන් අතර ශ්‍රී ලාංකිකයන් 16 දෙනෙකුත්",
       "News Content": "රුමේනියාවේ බටහිර දේශසීමාවේ දී ටේ්‍රලර් ට්‍රක් රථයකින් සහ මිනි බස් රථ දෙකකින් හමුවූ නීතිවිරෝධී සංක්‍රමණිකයන් 38 දෙනෙකු අතර ශ්‍රී ලාංකිකයන් 16 දෙනෙකුද සිටින බව වාර්තාවනවා.\nතුර්කි, සිරියානු ඉරාක සහ ශ්‍රී ලාංකික සංක්‍රමණිකයන් 38 දෙනෙකු රුමේනියානු සංක්‍රමණික බලධාරීන් විසින් අත්අඩංගුවට ගනු ලැබූ බවයි ඒජර් - ප්‍රෙස් ප්‍රවෘත්ති සේවාව සඳහන් කළේ.\nරුමේනියානු ජාතිකයන් විසින් පදවනු ලැබූ එම වාහනවල විශේෂයෙන් සැකසූ කුටිවල මෙම සංක්‍රමණිකයන් රැඳී සිටි බව සඳහන්.\nසංක්‍රමණිකයන් අත්අඩංගුවට ගැනීමෙන් අනතුරුව එම දේශසීමා මුරපොල පසුකර යාමට පැමිණි මෝටර් රථයක සිටි ශ්‍රී ලාංකිකයෙකුගෙන් රුමේසියානු සංක්‍රමණික බලධාරීන් ප්‍රශ්න කර තිබෙනවා.\nඔහු නීත්‍යානුකූල අන්දමින් රුමේනියාවට පැමිණ නික්මෙන අයෙකු වුවද ඔහුගේ වාහනයේ තිබී කළින් පැමිණි වාහනවලින් අත්අඩංගුවට ගත් ශ්‍රී ලාංකිකයන්ගේ ගමන් බලපත්‍ර සහ බඩු බාහිරාදිය සොයාගත් බවයි රුමේනියානු ඇරඩ් දේශසීමා පොලිසිය සඳහන් කළේ.\nමේ අතර, මෙරට උතුරුකරයේ සිට තමිල්නාඩුවේ ධනුෂ්කොඩි සහ රාමේෂ්වරම් වෙත බෝට්ටු දෙකකින් ළඟාවූ ශ්‍රී ලාංකික සරණාගතයන් 16 දෙනෙකු සම්බන්ධයෙන් මධ්‍යම රජයේ උපදෙස් අනුව නීත්‍යානුකූලව කටයුතු කරන බව තමිල්නාඩු මහ ඇමති එම්.කේ. ස්ටාලින්, ප්‍රාන්ත සභාවේදී ප්‍රකාශ කළා.\nකෙසේ නමුත් ශ්‍රී ලාංකික දෙමළ ජාතිකයන් වන ඔවුන්ට නව ආරම්භයක් සහතික කිරීමට පියවර ගන්නා බවටද ඔහු ප්‍රතිඥාවක් ලබාදුන්නා.\nදැනට පවතින ආර්ථික දුෂ්කරතා හේතුවෙන් මොවුන් මෙලෙස බෝට්ටු මාර්ගයෙන් ඉන්දියාවට ගොස් ඇති බවයි දෙමළ ජාතික සන්ධාන පාර්ලිමේන්තු මන්ත්‍රී එම්. ඒ. සුමන්දිරන් පෙරේදා පැවති සර්වපාක්ෂික සමුළුවේදී ප්‍රකාශ කළේ.",
       "URL": "https://www.hirunews.lk/300338/රුමේනියාවෙන්-හමුවූ-නීතිවිරෝධී-සංක්‍රමණිකයන්-අතර-ශ්‍රී-ලාංකිකයන්-16-දෙනෙකුත්",
       "Category": "Local News",
       "Parent URL": "https://www.hirunews.lk/local-news.php?pageID=1272"
}