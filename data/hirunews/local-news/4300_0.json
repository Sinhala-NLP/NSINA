{
       "Source": "hirunews",
       "Timestamp": "Thursday, 28 September 2017 - 7:18",
       "Headline": "ගල්කිස්සේ සිද්ධිය ගැන ජගත් සංවිධානය කණස්සල්ලෙන්",
       "News Content": "ගල්කිස්සේ රැඳවුම් මධ්‍යස්ථානයක රඳවා සිටි මියන්මාර ජාතිකයන් පිරිසට එල්ල වූ විරෝධය සම්බන්ධයෙන් කණස්සල්ල පළ කරන බව එක්සත් ජාතීන්ගේ සරණාගතයින් පිළිබඳ මහ කොමසාරිස් කාර්යාලය පවසනවා.\nනිවේදනයක් නිකුත් කරමින් එම කාර්යාලය සඳහන් කළේ තම කාර්යාලය ඒ පිළිබඳව අවධානය යොමුකරන බවයි.\nඅදාළ රැඳවුම් මධ්‍යස්ථානයේ වැඩි වශයෙන් මියන්මාර ජාතික කාන්තාවන් සහ ළමයින් රඳවා සිටි බව සඳහන් කළ ඔවුන්, මෙම පිරිස ශ්‍රී ලංකා නාවික හමුදාව විසින් මුහුදේදී ගලවාගත් අය බවටයි පෙන්වා දී ඇත්තේ.\nපසුගිය අප්‍රේල් මාසයේදී මොවුන් ගලවා ගැනීමෙන් අනතුරුව ආරක්ෂිත ස්ථානයකට යොමු කළ බවත් එම නිවේදනයේ සඳහන්.\nඑමෙන්ම, ගල්කිස්ස රැඳවුම් මධ්‍යස්ථානයේ රඳවා සිටි එම මියන්මාර ජාතිකයන් 31 දෙනාට සහය දැක්වීම සඳහා යොදවා සිටි ජගත් සරණාගතයින් පිළිබඳ මහ කොමසාරිස් කාර්යාලයේ කාර්ය මණ්ඩලයේ ආරක්ෂාව සම්බන්ධයෙන් අවධානය යොමු කරන බවයි ඔවුන් සඳහන් කළේ.\nප්‍රචණ්ඩකාරී සිදුවීම්වලට මුහුණදීමෙන් අනතුරුව මෙරටට පැමිණි එම ජනතාවට කරුණාව සහ දයාව දැක්විය යුතු බව පෙන්වා දෙන ජගත් සරණාගතයින් පිළිබඳ මහ කොමසාරිස් කාර්යාලය ලක් රජයේ අවසරය මත එම පිරිස මෙරට රැඳී සිටින බවද සිහිපත් කළා.\nපසුගිය 26 වනදා ගල්කිස්ස රැඳවුම් මධ්‍යස්ථානය අසළට පැමිණි භික්ෂූන් වහන්සේලා ඇතුලූ පිරිසක් මෙම මියන්මාර සරණාගතයන්ට පෙරේදා විරෝධය පළ කළ අතර, පසුව පොලීසිය ඔවුන් පොලිස් භාරයට ගනු ලැබුවා.\nදෙවන වතාවටත් එදින පස්වරුවේ භික්ෂූන් වහන්සේලා ඇතුලූ පිරිස විරෝධතාව දැක්වීමත් සමග මෙම මියන්මාර සරණාගතයන් පිරිස යළි පොලිස් භාරයට ගෙන පසුව බූස්ස රැඳවුම් කඳවුර වෙත යොමු කළා.",
       "URL": "https://www.hirunews.lk/172009/ගල්කිස්සේ-සිද්ධිය-ගැන-ජගත්-සංවිධානය-කණස්සල්ලෙන්",
       "Category": "Local News",
       "Parent URL": "https://www.hirunews.lk/local-news.php?pageID=4300"
}