{
       "Source": "hirunews",
       "Timestamp": "Wednesday, 09 November 2022 - 19:03",
       "Headline": "හිටපු ඇමතිගේ බලපෑමෙන් ගත් තීරණ නිසා කණ්ඩායම දුර්වල වෙලා! විනයත් පිරිහිලා! - ක්‍රීඩා ඇමතිට පැමිණිල්ලක්",
       "News Content": "හිටපු ක්‍රීඩා ඇමති නාමල් රාජපක්ෂගේ බලපෑම මත ගනු ලැබූ සමහර තීරණ හේතුවෙන් කණ්ඩායම දුර්වල වූවා පමණක් නොව, විනය ද බිඳ වැටුණු බව ක්‍රිකට් විධායක සභාවේ නිලධාරියෙක් ක්‍රීඩා ඇමතිවරයා ඇතුළු ක්‍රීඩා බලධාරීන්ට දන්වා තිබෙනවා.\nඔහු මේ බව දන්වා ඇත්තේ, විස්සයි විස්ස ලෝක කුසලාන තරගාවලිය පැවැති සමයේ ශ්‍රී ලංකා ක්‍රිකට් ක්‍රීඩකයන් සම්බන්ධ විනය ගැටලු සහ ප්‍රශ්න සහගත ක්‍රියා පටිපාටිය හා තරග පරාජයන්ට හේතු සොයා බැලීම සඳහා ක්‍රීඩා අමාත්‍ය රොෂාන් රණසිංහ විසින් ඊයේ (09) ක්‍රිකට් විධායක සභාව කැඳවූ අවස්ථාවේ දී ය.\nමේ අවස්ථාවට ක්‍රිකට් විධායක සභාවෙන් පැමිණ ඇත්තේ එක් අයකු පමණක් බවත් විධායක සභාවේ අනෙක් සාමාජිකයින් තවමත් ඔස්ට්‍රෙලියාවේ සිටින බැවින් ඒමට නොහැකි බව දන්වා තිබුණා.\nමෙසේ පැමිණි නිලධාරියා ද කණ්ඩායම දුර්වල වීමට හා විනය වැටීමට හේතු ලෙස දක්වා ඇත්තේ හිටපු ක්‍රීඩා ඇමතිවරයාගේ බලපෑම් මත ගනු ලැබූ තීරණයන් බවයි වාර්තා වන්නේ.\nක්‍රීඩා අමාත්‍යවරයාගේ කැඳවීම අනුව මෙම විධායක සභා නිලධාරියාට අමතරව කණ්ඩායමේ ප්‍රධාන පුහුණුකරු, කළමනාකරු හා නායක දසුන් ශානක ද ඊයේ (09) ක්‍රීඩා අමාත්‍යාංශයට පැමිණ අදහස් දක්වා තිබුණා.",
       "URL": "https://www.hirunews.lk/319997/හිටපු-ඇමතිගේ-බලපෑමෙන්-ගත්-තීරණ-නිසා-කණ්ඩායම-දුර්වල-වෙලා-විනයත්-පිරිහිලා-ක්‍රීඩා-ඇමතිට-පැමිණිල්ලක්",
       "Category": "Local News",
       "Parent URL": "https://www.hirunews.lk/local-news.php?pageID=746"
}