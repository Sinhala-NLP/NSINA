{
       "Source": "hirunews",
       "Timestamp": "Tuesday, 28 July 2020 - 13:33",
       "Headline": "ජෝර්දානයේදී ශ්‍රී ලාංකිකයින්ට එල්ල වූ ප්‍රහාරය, තානාපති කාර්යාලයේ අනුදැනුමකින් සිදුවූවක් නොවේ - කාර්යාංශයෙන් ප්‍රකාශයක් (වීඩියෝ)",
       "News Content": "කොරෝනා වෛරසය හේතුවෙන් රැකියා අහිමි වී ජෝර්දානයේ සිර වී සිටින ශ්‍රී ලාංකික ශ්‍රමිකයින් පිරිසකට එරට ආරක්ෂක අංශ විසින් කඳුළු ගෑස් ප්‍රහාරයක් එල්ල කිරීම සැලසුම්සහගත සිද්ධියක් නොවන බව විදේශ සේවා නියුක්ති කාර්යාංශය ප්‍රකාශ කළා.\nජෝර්දානයේ අල්ඛරාක් කර්මාන්තපුරයේදී ඊයේ මෙම සිද්ධිය වාර්තා වූයේ එරට ශ්‍රී ලංකා තානාපති කාර්යාලයේ නිලධාරීන් පිරිසක් ඔවුන් සමඟ සාකච්ඡා කිරීමට ගිය අවස්ථාවේදීයි.\nපසුව 350කට ආසන්න මෙම පිරිස කලහකාරී ලෙස හැසිරීමත් සමඟ කඳුළු ගෑස් ප්‍රහාර එල්ල කිරීමට ජෝර්දානයේ ආරක්ෂක අංශ කටයුතු කළා.\nකෙසේ වෙතත්, විදේශ සේවා නියුක්ති කාර්යාංශයේ මාධ්‍ය ප්‍රකාශක, නියෝජ්‍ය සාමාන්‍යාධිකාරී මංගල රන්දෙනිය කියා සිටියේ මෙම ප්‍රහාරය තම කාර්යාංශයේ හෝ එරට ශ්‍රී ලංකා තානාපති කාර්යාලයේ අනුදැනුම මත සිදුවූවක් නොවන බවයි.\nකොරෝනා ගෝලීය වසංගතය හමුවේ විදෙස්ගතව සිටි පුද්ගලයින් 10 දෙනෙකු කටාර් සිට අද පෙරවරුවේ මෙරටට පැමිණියා.\nමේ අතර, ඊයේ දිනයේදීත් තවත් කොරෝනා ආසාදිතයින් 23 දෙනෙකු වාර්තා වීමත් සමඟ මෙරට සමස්ත කොරෝනා ආසාදිතයින් සංඛ්‍යාව 2805 දක්වා ඉහළ ගොස් තිබෙනවා.\nකොරෝනා මර්දන කටයුතු ඇතුළු බෝවන රෝග මර්දන කිරීමේ කටයුතුවලින් ඉවත් වූ මහජන සෞඛ්‍ය පරීක්ෂකවරුන්ගේ සංගමය මේ වන විට අග්‍රාමාත්‍ය මහින්ද රාජපක්ෂ සමඟ සාකච්ඡාවක නිරත වනවා. ඒ, අරලිය ගහ මන්දිරයේ දීයි.\nමේ අතර මෙතෙක් ප්‍රකාශයට පත් කර ඇති දරුණුතම ගෝලීය සෞඛ්‍ය හදිසි තත්ත්වය කොරෝනා වසංගතය බව ලෝක සෞඛ්‍ය සංවිධානයේ ප්‍රධානී ටෙඩ්‍රොස් ඇඩනම් ප්‍රකාශ කර තිබෙනවා.\nඔහු පෙන්වා දී ඇත්තේ එබෝලා, සිකා, සාස් සහ සූකර උණ වැනි රෝග තත්ත්වයන් හීදී ප්‍රකාශයට පත් කළ ගෝලීය හදිසි අවස්ථාවලට වඩා කොරෝනා ව්‍යාප්තිය ඉහළ අවදානමක් ගන්නා බවයි.",
       "URL": "https://www.hirunews.lk/246590/ජෝර්දානයේදී-ශ්‍රී-ලාංකිකයින්ට-එල්ල-වූ-ප්‍රහාරය-තානාපති-කාර්යාලයේ-අනුදැනුමකින්-සිදුවූවක්-නොවේ-කාර්යාංශයෙන්-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2555"
}