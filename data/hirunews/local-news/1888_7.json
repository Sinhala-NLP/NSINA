{
       "Source": "hirunews",
       "Timestamp": "Sunday, 13 June 2021 - 9:42",
       "Headline": "වැලිගම මෙහෙයුමෙන් හමුවූ මත්ද්‍රව්‍යවල වටිනාකම රුපියල් මිලියන 1758ක්",
       "News Content": "වැලිගම පොල්අතුමෝදර ප්‍රදේශයේ සිදුකළ මෙහෙයුමෙන් සොයාගත් හෙරොයින් මත්ද්‍රව්‍යවල වටිනාකම රුපියල් මිලියන 1758කට අධික බව නාවික හමුදාව පවසනවා.\nමුහුදු මාර්ගයෙන් මෙරටට රැගෙන ඒමට උත්සාහ කරමින් තිබියදීයි මෙම හෙරොයින් තොගය අද අලුයම සැකකරුවන් 9 දෙනෙකු ද සමග අත්අඩංගුවට ගැනුනේ.\nරාජ්‍ය බුද්ධි සේවයට ලැබුනු තොරතුරකට අනුව නාවික හමුදාව පොලිස් මත්ද්‍රව්‍ය නාශක කාර්යාංශය සහ වෙරළාරක්ෂක බලකාය එක්ව ඊයේ රාත්‍රියේ සිට මෙම මෙහෙයුම සිදුකර තිබුණා.\nඅත්අඩංගුවට ගත් හෙරොයින් ප්‍රමාණය කිලෝ 219යි ග්‍රෑම් 800ක්.\nබහුදින ධීවර යාත්‍රාවක් මගින් වැලිගම ප්‍රදේශයට ඔබ්බෙන් වූ මුහුදු ප්‍රදේශයට රැගෙන විත් පසුව ඩිංගි යාත්‍රාවක් යොදා ගනිමින් පොල්අතුමෝදර ප්‍රදේශයෙන් ගොඩබිමට ප්‍රවාහනය කර සැඟවීමටයි උත්සාහ කර ඇත්තේ.\nමෙහිදී උර සහ ගෑස් සිලින්ඩර් තුල සූක්ෂම ලෙසට අසුරා තිබූ හෙරොයින් මත්ද්‍රව්‍ය ආරක්ෂක අංශ විසින් සොයාගනු ලැබුවා.\nබහුදින යාත්‍රාව, ඩිංගි යාත්‍රාව සහ එම යාත්‍රාවන්හි සිටි ජාවාරමට සම්බන්ධ සැකකරුවන් 9 දෙනෙකුයි සිද්ධියට අදාළව අත්අඩංගුවට ගෙන ඇත්තේ.\nමෙලෙස අත්අඩංගුවට ගත් බහුදින ධීවර යාත්‍රාව පසුගිය මැයි මස 11 වනදා මාතර කොට්ටේගොඩ ධීවර වරායෙන් පිටත්ව ගොස් ඇති අතර ජාත්‍යන්තර මුහුදේදී විදේශීය ජාවාරම්කරුවන් මාර්ගයෙන් මත්ද්‍රව්‍ය තොගය බහුදින ධීවර යාත්‍රාව වෙත ලබාගන්නට ඇති බවට සැක කෙරෙනවා.\nකොවිඩ් 19 ව්‍යාප්තිය වැළැක්වීම සඳහා ලබාදී ඇති සෞඛ්‍ය උපදෙස් මෙන්නම ක්‍රමවේද අනුගමනය කරමින් සිදු කළ මෙම මෙහෙයුම මගින් අත්අඩංගුවට ගත් සැකකරුවන් වයස අවුරුදු 26ත් 43ත් අතර පසුවනවා.\nඔවුන් වැලිගම, අහංගම, දික්වැල්ල, කොට්ටේගොඩ, ඉහළවත්ත, මිරිස්ස, පොල්අතුමෝදර සහ පිළියන්දල ප්‍රදේශවල පදිංචිකරුවන්.\nසැකකරුවන් සහ හෙරොයින් සම්බන්ධ වැඩිදුර විමර්ශණ කටයුතු නාවික හමුදාව සහ පොලිස් මත්ද්‍රව්‍ය නාශක කාර්යාංශය එක්ව සිදුකරමින් පවතිනවා.",
       "URL": "https://www.hirunews.lk/274158/වැලිගම-මෙහෙයුමෙන්-හමුවූ-මත්ද්‍රව්‍යවල-වටිනාකම-රුපියල්-මිලියන-1758ක්",
       "Category": "Local News",
       "Parent URL": "https://www.hirunews.lk/local-news.php?pageID=1888"
}