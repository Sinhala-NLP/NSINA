{
       "Source": "hirunews",
       "Timestamp": "Monday, 05 July 2021 - 10:52",
       "Headline": "ගම්මන්පිලට එරෙහි විශ්වාසභංගයේ විවාදයට දින නියම වේ (වීඩියෝ)",
       "News Content": "බලශක්ති අමාත්‍ය උදය ගම්මන්පිලට එරෙහිව සමගි ජනබලවේගය ඉදිරිපත් කළ විශ්වාසභංග යෝජනාව ලබන 19 සහ විස්ස යන දෙදින තුළ විවාදයට ගැනීමට තීරණය වී තිබෙනවා.\nඒ, කථානායක මහින්ද යාපා අබේවර්ධනගේ ප්‍රධානත්වයෙන් අද පෙරවරුවේ පැවති පක්ෂ නායක රැස්වීමේදියි.\nසමගි ජනබලවේගයේ මන්ත්‍රීවරුන් 43 දෙනෙකුගේ අත්සන් සහිතව අමාත්‍ය උදය ගම්මන්පිලට එරෙහි මෙම විශ්වාසභංග යෝජනාව කතානායකවරයා වෙත භාරදෙනු ලැබුවේ පසුගිය මස 16 වනදායි.\nකරුණු 10 කින් සමන්විත අදාළ විශ්වාසභංග යෝජනාවේ දක්වා තිබුණේ ශ්‍රී ලංකා පොදුජන පෙරමුණේ මහ ලේකම් පාර්ලිමේන්තු මන්ත්‍රී සාගර කාරියවසම් ලිඛිතව සඳහන් කර ඇති පරිදි අමාත්‍ය මණ්ඩලයේ අනුමැතියකින් තොරව අමාත්‍ය උදය ගම්මන්පිල විසින් ඉන්ධන මිල ඉහළ දැමීමට කටයුතු කළ බවයි.\nමේ අතර හෙට දිනයේදී පාර්ලිමේන්තුව රැස්වීමට නියමිත අතර, එහිදි අධිකරණ අමාත්‍යාංශය යටතේ නීති පනත්වලට අදාළ නියමයන් කිහිපයක් විවාදයට ගැනීමට නියමිත බව සභානායක අමාත්‍ය දිනේෂ් ගුණවර්ධන සඳහන් කළා.\nඑමෙන්ම අනිද්දා අපනයන පනත යටතේ රෙගුලාසි කිහිපයක් ද විවාදයට ගැනීමට නියමිත බවයි අමාත්‍යවරයා කියා සිටියේ.",
       "URL": "https://www.hirunews.lk/276117/ගම්මන්පිලට-එරෙහි-විශ්වාසභංගයේ-විවාදයට-දින-නියම-වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1840"
}