{
       "Source": "hirunews",
       "Timestamp": "Friday, 14 April 2023 - 8:30",
       "Headline": "එක්ස්ප්‍රස් පර්ල් නෞකාවෙන් දුන් අල්ලස ගැන සොයන්නැයි නියෝග",
       "News Content": "එක්ස්ප්‍රස් පර්ල් නෞකාවට එරෙහිව වන්දි අයකර ගැනීම සඳහා වන අධිකරණ ක්‍රියාමාර්ග නොගැනීමට අදාළව, අල්ලස් ලබාදී ඇති බවට ලැබුණු තොරතුරක් මත ඒ පිළිබඳ කඩිනම් විමර්ශනයක් සිදුකරන ලෙස පොලිස්පතිවරයාට නියෝග කළ බව අධිකරණ අමාත්‍ය විජයදාස රාජපක්ෂ පවසනවා.\nඇමරිකානු ඩොලර් මිලියන 250ක මුදලක් ලන්ඩනයේ බැංකු ගිණුමක් වෙත නෞකාවේ රක්ෂණ සමාගම විසින් බැරකර ඇති බවටයි අමාත්‍යවරයා වෙත තොරතුරු ලැබී ඇත්තේ.\nඒ අනුව එම තොරතුරෙහි සත්‍ය අසත්‍යතාවය පිළිබඳ සොයා බැලීමට අපරාධ පරීක්ෂණ දෙපාර්තමේන්තුව වෙත භාරදෙන ලෙස තමන් පොලිස්පතිවරයා වෙත උපදෙස් ලබාදුන් බව අධිකරණ අමාත්‍යවරයා අප කළ විමසීමකදී සඳහන් කළා.\nමේ අතර, ත්‍රිකුණාමලය - වෙරළ කලාපයට තෙල්, තාර වැනි අපද්‍රව්‍ය කුඩා කැබලි වශයෙන් ගොඩ ගැසීම සම්බන්ධයෙන් සමූද්‍රීය පරිසර ආරක්ෂණ අධිකාරිය එම වෙරළ කලාපයට පරීක්ෂා කර තිබෙනවා.\nඒ අනුව මෙම අපද්‍රව්‍ය කොටස් නෞකාවකින් දින කිහිපයකට පෙර ඉවත දමන ලද බවට සැක කෙරෙන බැවින් ත්‍රිකුණාමලය වරායෙන් පිටත නැංගුරම් ලා තිබූ දකුණු කොරියානු නෞකාවක් පරීක්ෂාවට ලක් කළ බවයි සමූද්‍රීය පරිසර ආරක්ෂණ අධිකාරිය සඳහන් කළේ.\nකෙසේ වෙතත්, නෞකාවකින් ඒවා බැහැර කර ඇති බවට කිසිදු තොරතුරක් නිරීක්ෂනය වී නොමැති අතර, නෞකාවේ ටැංකි තුළින් සහ එම වෙරළ කලාපයේ ගොඩ ගසා තිබූ අපද්‍රව්‍යවල නියැදි ලබා ගනිමින් වැඩිදුර පරීක්ෂණ සඳහා රසායනාගාර වෙත යොමු කිරීමට පියවර ගත් බව එම අධිකාරිය නිකුත් කළ නිවේදනයක දැක්වෙනවා.",
       "URL": "https://www.hirunews.lk/332497/එක්ස්ප්‍රස්-පර්ල්-නෞකාවෙන්-දුන්-අල්ලස-ගැන-සොයන්නැයි-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=415"
}