{
       "Source": "hirunews",
       "Timestamp": "Saturday, 02 July 2022 - 13:56",
       "Headline": "ශ්‍රී ලංකාව ගැන ඉන්දීය නායකයා G7 නායකයන් දැනුවත් කරයි",
       "News Content": "ශ්‍රී ලංකාවේ ආහාර සුරක්ෂිතතාව සඳහා ඉන්දියාව විශාල කාර්යයභාරයක් කරමින් සිටින බව G7 සමුළුවට සමගාමීව පැවති සැසිවාරයක දී ඉන්දීය අග්‍රාමාත්‍යවරයා G7 නායකයන් හමුවේ කියා සිටියා.\nඒ මෙවර ජර්මනියේ පැවැත්වෙන G7 සමුළුවට සමගාමීව 'ආහාර සුරක්ෂිතාව සහ ස්ත්‍රී පුරුෂ සමානාත්මතාව සඳහා එක්ව ශක්තිමත්ව' යන තේමාව පෙරටු කර ගනිමින් පැවැත්වෙන සැසිවාරයක දීයි.\nඅදාළ සැසි වාරය ඇමතූ ඉන්දීය නායකයා; \"අපේ මේ හමුව සිදුවන්නේ ගෝලීය අර්බුදකාරී වාතාවරණයක් මධ්‍යයේයි. ඉන්දියාව සැමවිටම සාමයට පක්ෂයි. පවතින තත්ත්වය තුළ පවා අපි සංවාදය සහ රාජ්‍ය තාන්ත්‍රික මාර්ගයක් සඳහා ප්‍රවේශ වන්නැයි නිරතුරුවම ඉල්ලා සිටිනවා. මෙම භූ දේශපාලන ආතතියේ බලපෑම යුරෝපයට පමණක් සීමා වන්නේ නැහැ. බලශක්ති සහ ආහාර මිල ඉහළ යාම සෑම රටකටම බලපානවා. සංවර්ධනය වෙමින් පවතින රටවල බලශක්තිය හා ආරක්ෂාව විශේෂයෙන් අවදානමට ලක්ව තිබෙනවා. මෙම අභියෝගාත්මක අවස්ථාවේදී ඉන්දියාව බොහෝ රටවලට අවශ්‍ය ආහාර සපයා තිබෙනවා. අපි පසුගිය මාස කිහිපය තුළ ඇෆ්ගනිස්ථානයට මානුෂීය ආධාර ලෙස තිරිඟු ටොන් 35,000ක් පමණ යවා යැව්වා. එමෙන්ම එහි ඇති වූ දරුණු භූමිකම්පාවෙන් පසුව පවා සහනාධාර ද්‍රව්‍ය ලබා දුන් පළමු රට ඉන්දියාවයි. අපි අපේ අසල්වැසි ශ්‍රී ලංකාවට ආහාර සුරක්ෂිතතාව තහවුරු කිරීමටත් උදව් කරනවා.\" යනුවෙන් G7 නායකයන් ඉදිරියේ කියා සිටියා.\nඑසේ ම, දේශගුණික විපර්යාසයන්ට එරෙහිව සටන් කිරීමේ දී ඉන්දියාවේ ප්‍රයත්නයන්ට G7 කණ්ඩායමේ ධනවත් ජාතීන් සහාය දෙනු ඇතැයි තමා බලාපොරොත්තු වන බව ද ඉන්දීය අග්‍රාමාත්‍යවරයා කියා සිටියා.\nතව ද ආහාර සුරක්ෂතිතාව කෙරෙහි පොහොර සැපයුම් දාමයන් අඛණ්ඩව සහ සුමටව පවත්වාගෙන යෑමේ වැදගත්කම නරේන්ද්‍ර මෝදි අග්‍රමාත්‍යවරයා සිය කතාවේ දී අවධාරණය යොමු කළා.\nඒ යුක්රේන - රුසියා යුද්ධය හේතුවෙන් ලෝකයේ පොහොර සැපයෞම යම් අඩාල වීමක පත්ව තිබෙන පසුබිමකයි.\n\"පළමුව, අපි පොහොර ලබා ගැනීමේ හැකියාව කෙරෙහි අවධානය යොමු කළ යුතු අතර, ගෝලීය පරිමාණයෙන් පොහොරවල වටිනාකම් දාමයන් සුමටව තබා ගත යුතුයි. අපි ඉන්දියාවේ පොහොර නිෂ්පාදනය වැඩි කිරීමට උත්සාහ කරන අතර මේ සම්බන්ධයෙන් G7 රටවල සහයෝගීතාව ලබා ගැනීමට උත්සාහ කරනවා. දෙවනුව, G7 රටවල් හා සසඳන විට ඉන්දියාව සතුව අතිවිශාල කෘෂිකාර්මික ශ්‍රම බලකායක් පවතිනවා. එමනිසා G7 කණ්ඩායමට එහි සාමාජික රටවල ඉන්දියානු කෘෂිකාර්මික කුසලතා පුළුල් ලෙස භාවිතා කිරීම සඳහා ව්‍යුහගත පද්ධතියක් නිර්මාණය කළ නොහැක්කේ ඇයි? ඉන්දියාවේ ගොවීන්ගේ සාම්ප්‍රදායික කුසලතාවන්ගේ සහාය ඇතිව G7 රටවලට ආහාර සුරක්ෂිතතාව සහතික කරගැනීමට හැකියාව ලැබෙනු ඇති\" යනුවෙන් ඉන්දීය අග්‍රාමාත්‍යවරයා කියා සිටියා.",
       "URL": "https://www.hirunews.lk/308822/ශ්‍රී-ලංකාව-ගැන-ඉන්දීය-නායකයා-g7-නායකයන්-දැනුවත්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1051"
}