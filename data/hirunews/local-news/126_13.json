{
       "Source": "hirunews",
       "Timestamp": "Friday, 04 August 2023 - 10:52",
       "Headline": "ලිට්‍රෝ ගෑස් මිල ගැන සභාපති කියයි (වීඩියෝ)",
       "News Content": "මිල සූත්‍රයට අනුව අද දිනයේ මිල සංශෝධනයක් සිදුකළ යුතුව ඇතත් ගෑස් මිලෙහි වෙනසක් සිදු නොකරන බව ලිට්රෝ ගෑස් සමාගමේ සභාපති මුදිත පීරිස් ප්‍රකාශ කළා.\nකොළඹ අද පෙරවරුවේ පැවති මාධ්‍ය හමුවකට එක්වෙමිනුයි ඔහු මේ බව කියා සිටියේ.\nලෝක වෙළඳපලේ ගෑස් මිල ඉහළ ගියද මෙරට ගෑස් මිල වැඩි නොකිරීමට තීරණය කළ බවත්, එමඟින් සමාගමට කිසිදු අලාභයක් සිදු නොවන බවයි ලිට්රෝ ගෑස් සමාගමේ සභාපතිවරයා පෙන්වා දුන්නේ.\nවසරේ මේ දක්වා අවස්ථා 04 කදී ගෑස් මිල සංශෝධනය වූ අතර ඒ සෑම අවස්ථාවකදීම මිල අඩු කෙරුණා.\nඅවසන්වරට ගෑස් මිල පහත දමනු ලැබුවේ පසුගිය මස 04 වනදායි.\nඒ අනුව කිලෝග්‍රෑම් 12 යි දශම 05 ගෑස් සිලින්ඩරයක මිල රුපියල් 204 කින් අඩුවූ අතර මේ වන විට එම සිලින්ඩරයක් අලෙවි වන්නේ රුපියල් 2,982ටයි.\nඑමෙන්ම කිලෝග්‍රෑම් 05 ගෑස් සිලින්ඩරයක මිල රුපියල් 83 කින් අඩුවූ අතර මේ වන විට එම සිලින්ඩරය රුපියල් 1,198 කට අලෙවි වනවා.\nකිලෝග්‍රෑම් 2 යි දශම 3 ගෑස් සිලින්ඩරයක් රුපියල් 37 කින් අඩුවී මේ වන විට අලෙවි වන්නේ රුපියල් 561ටයි.",
       "URL": "https://www.hirunews.lk/343572/ලිට්‍රෝ-ගෑස්-මිල-ගැන-සභාපති-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=126"
}