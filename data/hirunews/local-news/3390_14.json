{
       "Source": "hirunews",
       "Timestamp": "Monday, 22 April 2019 - 14:04",
       "Headline": "පිපිරීම්වලින් මියගිය පුද්ගලයෙකුට මිලියනයක වන්දියක්",
       "News Content": "ඊයේ (21) සිදු වූ පිපිරීම්වලින් මියගිය පුද්ගලයෙකුට රුපියල් මිලියනක වන්දියක් ලබාදීමට රජය තීරණය කර තිබෙනවා.\nඑමෙන්ම අවමංගල කටයුතු සිදුකිරීම සඳහා රුපියල් ලක්ෂයක මුදලක් ලබාදීමටයි අද (22) පෙරවරුවේ පැවති අමාත්‍ය මණ්ඩල රැස්වීමේදී තීරණය කර ඇත්තේ.\nඑමෙන්ම තුවාල ලැබූවන්ට ද රුපියල් ලක්ෂයේ සිට ලක්ෂ 3 දක්වා වන්දි ලබාදීමටද තීරණය කර තිබෙනවා.\nමේ අතර ස්ථාන රැසකදී සිදුවූ මරාගෙන මැරෙන බෝම්බ ප්‍රහාර හේතුවෙන් මියගිය ඇතැම් පුද්ගලයන්ගේ දේහයන් පිළිබද අවසන් කටයුතු අද ආගමික වතාවත් වලින් අනතුරුව සිදුකෙරුණා.\nමේ අතර අද (22) දිනයේදීත් රාත්‍රී තැපැල් දුම්රිය ධාවනය නොවන බව දුම්රිය පාලක මැදිරිය පවසනවා.\nආරක්ෂක අංශවලින් ලද උපදෙස් මත මෙලෙස රාත්‍රී තැපැල් දුම්රිය අවලංගු කළ බවයි එහි ප්‍රකාශකයෙකු හිරු ප්‍රවෘත්ති අංශයට සඳහන් කළේ.\nඑමෙන්ම දෙමටගොඩ - මහවිල උද්‍යාන ප්‍රදේශයේ පිපිරීම් සිදුවූ නිවස ආසන්නයේ රැඳී සිටි පුද්ගලයින් 03 දෙනෙකු සැකපිට අත්අඩංගුවට ගෙන තිබෙනවා.\nතවදුරටත් ඒ අවට ප්‍රදේශයේ විශේෂ මෙහෙයුමක් ක්‍රියාත්මක බවයි පොලීසියේ ජ්‍යෙෂ්ඨ ප්‍රකාශකයෙකු හිරු ප්‍රවෘත්ති අංශයට සඳහන් කළේ.",
       "URL": "https://www.hirunews.lk/214959/පිපිරීම්වලින්-මියගිය-පුද්ගලයෙකුට-මිලියනයක-වන්දියක්",
       "Category": "Local News",
       "Parent URL": "https://www.hirunews.lk/local-news.php?pageID=3390"
}