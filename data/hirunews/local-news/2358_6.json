{
       "Source": "hirunews",
       "Timestamp": "Sunday, 01 November 2020 - 8:32",
       "Headline": "නීතිවිරෝධීව ඉතාලිය බලා යාමට තැත් කළ අයෙක් අත්අඩංගුවට",
       "News Content": "ව්‍යාජ තොරතුරු ඇතුළත් කර නේවාසික වීසා බලපත්‍රයක් සහ ගුවන් බලපත්‍රයක් සකසා විදේශගතවීමට උත්සාහ කළ තරුණයෙකු කටුනායක ගුවන් තොටුපලේදී අත්අඩංගුවට ගෙන තිබෙනවා.\nඅදාළ ව්‍යාජ ලේඛන භාවිත කරමින් කටාර් රාජ්‍යය හරහා ඉතාලිය වෙත යාමටයි මෙම තරුණයා සැළසුම් කර ඇත්තේ.\nඔහු මන්නාරම වෙල්ලාකුලම් ප්‍රදේශයේ පදිංචි 26 හැවිරිදි තරුණයෙකු බවටයි ගුවන් තොටුපල ආගමන විගමන දෙපාර්තමේන්තුවේ නිලධාරීන් ප්‍රකාශ කළේ.\nඊයේ(31) අලුයම 3 ට පමණ මොහු ගුවන් තොටුපලට පැමිණ ඇති අතර, ගුවන් ප්‍රවේශපත්‍ර ලබාගැනීමේ කවුළුවට ඔහු ඉදිරිපත් කළ නේවාසික වීසා කාඩ්පත පිළිබඳව සැක සිතූ කටාර් ගුවන් සේවයේ නිලධාරීන් අදාළ ලියකියවිලි වැඩිදුර විමර්ශන සඳහා කටුනායක ගුවන් තොටුපලේ ආගමන විගමන දෙපාර්තමේන්තුවේ දේශසීමා ආවේක්ෂණ නිලධාරීන්ට භාරදී තිබෙනවා.\nඑහිදී ඔහුගෙන් සිදුකරන ලද වැඩිදුර ප්‍රශ්න කිරීම්වලදියි මෙලෙස ව්‍යාජ බලපත්‍ර උපයෝගී කරගනිමින් ඉතාලිය බලා ගමන් කිරීමට උත්සාහ ගෙන ඇති බවට හෙළිවී ඇත්තේ.",
       "URL": "https://www.hirunews.lk/253752/නීතිවිරෝධීව-ඉතාලිය-බලා-යාමට-තැත්-කළ-අයෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2358"
}