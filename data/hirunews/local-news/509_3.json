{
       "Source": "hirunews",
       "Timestamp": "Monday, 27 February 2023 - 17:09",
       "Headline": "දකුණු තුර්කියේ මලටියා ප්‍රදේශයට රිච්ටර් මාපක 5.6ක භූ කම්පනයක්",
       "News Content": "දකුණු තුර්කියේ මලටියා ප්‍රදේශයේ රිච්ටර් මාපක 5.6ක ප්‍රබල භූ කම්පනයක් හටගෙන ඇති බව වා‍ර්ථා වනවා.\nඒ පසුගිය 6 වැනි දා රිච්ටර් මාපක 7.8 ක භූමිකම්පාව හේතුවෙන් එරට වැසියන් 48,000කට ආසන්න මරුමුවට පත් වී ඇති පසුබිමකයි.\nරටේ දකුණු ප්‍රදේශයේ රික්ටර් මාපක 5.6 ක ප්‍රබලත්වයක් දක්වමින් සිදු වූ මෙම කම්පනයෙන් තවත් ගොඩනැගිලි ගනනාවක් කඩා වැටී ඇති බවයි වාර්ථා වන්නේ.\nමෙම භූමිකම්පාව දකුණු තුර්කියේ මලට්‍යා පළාතේ යෙසිලියර්ට් නගරයේ කේන්ද්‍රගතව සිදු වී ඇති බව එරට ආපදා කළමනාකරණ ඒජන්සිය පවසන අතර ජීවිත හානි පිළිබඳ කිසිදු තොරතුරක් මෙතෙක් වාර්ථා වී නැහැ.\nයෙසිලියර්ට් නගරයේ නගරාධිපති මෙමෙත් සිනාර්, හර්බෂූක් රූපවාහිනියට පැවසුවේ කම්පනය හේතුවෙන් නගරයේ ගොඩනැගිලි කිහිපයක් කඩා වැටී ඇති බවයි.\nපෙබරවාරි 6 වන දින දකුණු තුර්කියේ සහ උතුරු සිරියාවේ දඩි හානි සිදු කළ රිච්ටර් පරිමාණයේ ඒකක 7.8ක් ලෙස සටහන් වූ භූමිකම්පාවෙන් දැඩි ලෙස පීඩාවට පත් වූ තුර්කි පළාත් 11 අතර මලත්යා ද වුණා.\nඑම භූමිකම්පාව හේතුවෙන් තුර්කි සිරියා දෙරටේම මරණ 48,000 කට වඩා මේ වන විට වාර්ථා වී ඇති අතර තුර්කියේ ගොඩනැගිලි 173,000කට වැඩි සංඛ්‍යාවක් කඩා වැටීමට හෝ බරපතල හානිවලට ලක් වී තිබෙනවා.",
       "URL": "https://www.hirunews.lk/328508/දකුණු-තුර්කියේ-මලටියා-ප්‍රදේශයට-රිච්ටර්-මාපක-5-6ක-භූ-කම්පනයක්",
       "Category": "Local News",
       "Parent URL": "https://www.hirunews.lk/local-news.php?pageID=509"
}