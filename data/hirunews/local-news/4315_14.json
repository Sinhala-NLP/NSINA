{
       "Source": "hirunews",
       "Timestamp": "Tuesday, 19 September 2017 - 7:27",
       "Headline": "ඩෙංගු යළි හිස ඔසවයි - කරාපිටිය රෝහලේ වෛද්‍යවරියකුත් මරුට",
       "News Content": "වර්ෂාවත් සමඟ ඩෙංගු රෝගය යළි හිස ඔසවා ඇති බැවින් හෙට සිට 26 වන දා දක්වා තවත් ඩෙංගු මර්දන සතියක් ප්‍රකාශයට පත් කර තිබෙනවා.\nඑහිදී ඩෙංගු අවදානම පවතින ස්ථාන සලකුණු කිරීම සඳහා නිවෙස් වෙත කාඩ්පතක් ද නිකුත් කිරීමටයි කටයුතු යොදා ඇත්තේ.\nමේ අතර, ඩෙංගු රෝගය වැලදීම හේතුවෙන් කරාපිටිය රෝහලේ වෛද්‍යවරියක් ද මිය ගොස් ඇති බව වාර්තා වුණා.\nඅකුරැස්ස ප්‍රදේශයේ පදිංචි වෛද්‍යවරියක් මෙලෙස මිය ගොස් ඇති බවයි රෝහලේ ප්‍රකාශකයෙකු හිරු ප්‍රවෘත්ති අංශයට සඳහන් කළේ.\nඑමෙන්ම පසුගිය කාලසීමාව තුළ ඩෙංගු රෝගය වැළදීම හේතුවෙන් පිරිමි පුද්ගලයින්ට සාපේක්ෂව දෙගුණයක් කාන්තාවන් මිය ගොස් ඇති බව ඩෙංගු මර්දන ඒකකයේ අධ්‍යක්ෂ විශේෂඥ වෛද්‍ය හසිත තිසේරා පවසනවා.\nකොළඹ ඊයේ පැවති මාධ්‍ය හමුවකට එක්වෙමින් ඔහු වැඩිදුරටත් කියා සිටියේ වසරේ මේ දක්වා කාලය තුළ ඩෙංගු රෝගීන් 150,000 ක පමණ වාර්තා වී ඇති බවයි.\nඑමෙන්ම ඩෙංගු රෝගය සඳහා තවත් එන්නත් වර්ග කිහිපයක් ඉදිරියේදී හඳුන්වා දීමට කටයුතු කරන බව ද ඔහු කියා සිටියා.",
       "URL": "https://www.hirunews.lk/171248/ඩෙංගු-යළි-හිස-ඔසවයි-කරාපිටිය-රෝහලේ-වෛද්‍යවරියකුත්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=4315"
}