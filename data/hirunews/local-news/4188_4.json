{
       "Source": "hirunews",
       "Timestamp": "Monday, 04 December 2017 - 11:08",
       "Headline": "පුංචි ඡන්දය ගැන මැතිවරණ කොමිසමේ සභාපතිගෙන් ඉඟියක්",
       "News Content": "දිවයින පුරා පළාත් පාලන ආයතන 341 හිම ඡන්ද විමසීම ලබන වසරේ පෙබරවාරි හෝ 17 වන දා හෝ ඊට පෙර පැවැත්වෙන බව මැතිවරණ කොමිසමේ සභාපති මහින්ද දේශප්‍රිය ප්‍රකාශ කළා.\nමැතිවරණ කොමිසමේ අද පැවති මාධ්‍ය හමුවකට එක්වෙමින් ඔහු කියා සිටියේ ඉරිදා දිනයක හෝ රජයේ නිවාඩු දිනයක ඡන්ද විමසීම සිදු නොකරන බවයි.\nමෙවර ජන්ද විමසීම සඳහා රුපියල් කෝටි 350 කට අධික මුදලක් වැයවනු ඇති බව සභාපතිවරයා මෙහිදී ප්‍රකාශ කළා.\nපළාත් පාලන ආයතන 341ම ඡන්ද විමසීම පස්වරු 4ට අවසන් වන බවත් පස්වරු 05ට සියලු මධ්‍යස්ථානවල ජන්දය ගණන් කිරීමේ කටයුතු ආරම්භ වන බවත් ඔහු සඳහන් කළා.\nමෙවැනි කටයුත්තක් සිදුවන්නේ මැතිවරණ ඉතිහාසයේ පළමු වරට බවද මැතිවරණ කොමිසමේ සභාපතිවරයා මෙහිදී පෙන්වා දුන්නේ.\nනාම යෝජනා කාලසීමාව තුල සාමාන්‍ය පෙළ විභාග අපේක්ෂකයන්ට බාධාවන ලෙස රැස්වීම් සහ පෙළපාලි පැවැත්වුවහොත් ඔවුන් අත්අඩංගුවට ගන්නා ලෙස පොලීසියට උපදෙස් ලබාදී ඇති බවයි මැතිවරණ කොමිසමේ සභාපතිවරයා කියා සිටියේ.\nමේ අතර, ඡන්ද විමසීම අවසන් වනතුරු නව පත්කිරීම්, උසස් වීම් සහ ස්ථාන මාරු තාවකාලිකව නතර කරන ලෙස මැතිවරණ කොමිසම දැනුම් දී තිබෙනවා.",
       "URL": "https://www.hirunews.lk/177542/පුංචි-ඡන්දය-ගැන-මැතිවරණ-කොමිසමේ-සභාපතිගෙන්-ඉඟියක්",
       "Category": "Local News",
       "Parent URL": "https://www.hirunews.lk/local-news.php?pageID=4188"
}