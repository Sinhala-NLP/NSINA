{
       "Source": "hirunews",
       "Timestamp": "Wednesday, 15 March 2023 - 8:45",
       "Headline": "පාසැල්වලට දරුවන්ගේ පැමිණීමේ අඩුවක්",
       "News Content": "වර්ජනය හේතුවෙන් අද (15) දිනයේ ක්‍රියාත්මක වන්නේ කාර්යාල දුම්රිය 10ක් පමණක් බව දුම්රිය දෙපාර්තමේන්තුව නිවේදනය කළා.\nකාර්යාලයීය දුම්රිය 13ක් අද දිනයේ ධාවනය කිරීමට සැලසුම් කර තිබුණද ඉන් දෙකක් අවලංගු කෙරුණු බවයි දුම්රිය සාමාන්‍යාධිකාරිවරයා අද පෙරවරුවේ ප්‍රකාශ කළේ.\nකොළඹ කොටුව දුම්රිය ස්ථානයේ සිටින හිරු වාර්තාකරු සඳහන් කළේ, දුම්රිය ස්ථානය ආරක්ෂා තර කර ඇති නමුත් මේ වන විට එහි පාළු ස්වභාවයක් පවතින බවයි.\nසෙසු දුම්රිය ස්ථානවලටද ආරක්ෂාව ලබා දී ඇති බවයි අප ප්‍රාදේශීය වාර්තාකරුවන් ප්‍රකාශ කළේ.\nමේ දුම්රිය ධාවනය සම්බන්ධයෙන් අදහස් දැක්වූ දුම්රිය නියෝජ්‍ය සාමාන්‍යාධිකාරී වී.එස්. පොල්වත්ත.\nකෙසේවෙතත් පෞද්ගලික බස් රථ සහ ලංගම බස් රථ නියමිත පරිදි ධාවන කටයුතු සිදු කරනවා.\nඑමෙන්ම විදුහල්පතිවරුන් සහ ගුරුවරුන් අද පාසල්වලට වාර්තා නොකරන බවට පෙර දැනුම් දීමත් සමඟ දරුවන් පාසැල්වලට පැමිණීමද කැපී පෙනෙන ලෙස අඩු වී තිබෙනවා.\nකොළඹ ප්‍රධාන පෙළේ පාසල් අසල සිටින අප වාර්තාකරුවන් සඳහන් කළේ, වෙනත් දිනවලට කාර්යබහුල ස්ථානයක් වන පාසල් අසල මේ වන විට පාළු ස්වභාවයක් ගෙන ඇති බවයි.\nසෙසු පළාත්වලද එම තත්ත්වය දක්නට ලැබෙන බවයි අප වාර්තාකරුවන් කියා සිටියේ.",
       "URL": "https://www.hirunews.lk/329975/පාසැල්වලට-දරුවන්ගේ-පැමිණීමේ-අඩුවක්",
       "Category": "Local News",
       "Parent URL": "https://www.hirunews.lk/local-news.php?pageID=475"
}