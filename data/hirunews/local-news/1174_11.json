{
       "Source": "hirunews",
       "Timestamp": "Thursday, 12 May 2022 - 12:57",
       "Headline": "ජනතා මුදල් අපතේ යවමින් ඉදිකළ රාජ්‍ය ව්‍යාපෘතිය (වීඩියෝ)",
       "News Content": "මෙරට ජීවත් වන සැලකිය යුතු පිරිසක් තමන්ගේම කියා බිම් අඟලක් හෝ නොමැතිව ජීවත් වන අවස්ථා බොහෝයි.\nඑවැනි පිරිස් වෙනුවෙන් ඉඩම් ලබාදීම බලධාරීන්ගේ වගකීමක් වුවත්, නිසි සොයා බැලීමකින් තොරව සිදු කෙරුණු එවැනි වැඩපිළිවෙළක් මේ වනවිට ජනතා මුදල් අපතේ යන ව්‍යාපෘතියක් බවට පත්ව ඇති ආකාරය පිළිබඳ අපට තොරතුරු වාර්තා වුණා.\nපැවති යහපාලන රජය සමයේ ක්‍රියාත්මක මොරගහකන්ද ජලාශ ව්‍යාපෘතිය හේතුවෙන් ඉඩම් අහිමි වූ පවුල් වෙත එවක බලධාරීන් මැදිරිගිරිය ප්‍රදේශයේ බිසෝපුර, දහම් වැව, නබඩවැව, බණ්ඩාර වැව යන ගම්මාන ස්ථාපිත කරන්නේ 2016 වසරේදීයි.\nඒ යටතේ පදිංචි කෙරෙන පවුල් සංඛ්‍යාව 800 ක්.\nඊට සමගාමීව බිසෝපුර නගරය කේන්ද්‍ර කර ගනිමින් ප්‍රධාන බස් නැවතුම් පොළ, බිසෝපුර විද්‍යාලය, පොළ භූමිය ඇතුළු ප්‍රධාන ආර්ථික මධ්‍යස්ථාන ද ඉදිකිරීමට ද බලධාරීන් පියවර ගන්නේ රුපියල් කෝටි ගණනක මහජන මුදල් වැය කරමින්.\nප්‍රදේශවාසීන් පෙන්වා දෙන්නේ, මෙම ගම්මානවල ඉඩම් ලබාදීමේ දී මහවැලි අධිකාරිය විසින් මොරගහකන්ද ව්‍යාපෘතියෙන් ඉඩම් අහිමි වූ පිරිස්වලට අමතරව තවත් ප්‍රදේශ රැසක පිරිස්වලට ද ඉඩම් ලබා දී ඇති බවයි.\nඉන් බහුතරය බිසෝපුර ප්‍රදේශයේ ඉඩම් ලබාගැනීමට සුදුසුකම් නොමැති පුද්ගලයින් බවටයි ඔවුන් චෝදනා කරන්නේ.\nමෙම පසුබිම යටතේ අදාළ පිරිස මෙම ප්‍රදේශයේ පදිංචියට නොපැමිණීම හේතුවෙන් බස් නැවතුම් පොළ, පොළ භූමිය ඇතුළු ස්ථානවලින් නිසි ප්‍රයෝජන ලබා ගැනීමට නොහැකි වී තිබෙනවා.\nමෙම පසුබිම යටතේ ජනතා මුදලින් ඉදිකෙරුණු ජාතික සම්පත් සුදු අලියෙක් වී ඇති ආකාරය දක්නට ලැබුණා.\nජනතාවගේම සුවසෙත උදෙසා ආරම්භ කරන ව්‍යාපෘති නිසි සැලසුමකින් තොරව ක්‍රියාත්මක කිරීමට බලධාරීන් අපොහොසත් වීම හේතුවෙන් විනාශයට පත්වන්නේ ජනතා මුදල්ම නොවේද ?",
       "URL": "https://www.hirunews.lk/304141/ජනතා-මුදල්-අපතේ-යවමින්-ඉදිකළ-රාජ්‍ය-ව්‍යාපෘතිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1174"
}