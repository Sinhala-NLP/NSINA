{
       "Source": "hirunews",
       "Timestamp": "Saturday, 30 July 2022 - 11:30",
       "Headline": "දිවයිනේ ප්‍රදේශ 03ක සිදු වූ වෙඩි තැබීම්වලට අදාළ සැකකරුවන් තවමත් නිදැල්ලේ",
       "News Content": "පසුගියදා දිවයිනේ ප්‍රදේශ 3 ක සිදු වූ වෙඩි තැබීම්වලට සම්බන්ධ සැකකරුවන් මේ වනතෙක් (30) අත්අඩංගුවට ගෙන නොමැති අතර, සී.සී.ටී.වී. දර්ශනය ඔස්සේ ඔවුන් අත්අඩංගුවට ගැනීම සඳහා පරීක්ෂණ ආරම්භ කර ඇති බව පොලීසිය පවසනවා.\nමෙම වෙඩි තැබීම්වලින් පුද්ගලයින් සිව් දෙනෙකු ජීවිතක්ෂයට පත්වූ අතර තවත් සිව් දෙනෙකු තුවාල ලබා රෝහල්ගත කෙරුණා.\nපසුගිය බදාදා රත්මලාන සිල්වා මාවත ප්‍රදේශයේ සිදු වූ වෙඩි තැබීමෙන් ජීවිතක්ෂයට පත්වූයේ 30 හැවිරිදි චරිත් උමයංග සිල්වා නමැති ත්‍රිරෝද රථ රියදුරෙක්.\nඔහු රැකියාව නිම කර නිවසට පැමිණි පසු කිසියම් පිරිසක් නිවසෙහි දොරටුවට තට්ටු කිරීමත් සමග එය විවෘත කරන අවස්ථාවේදී එම වෙඩි තැබීම සිදුකර තිබෙනවා.\nඝාතනයට ලක්වූ පුද්ගලයා මීට පෙර මත්ද්‍රව්‍ය චෝදනාවලට අධිකරණයේ නඩු දෙකකට පෙනී සිටි අයෙක් බව පොලීසිය සඳහන් කළා.\nපාතාල කල්ලි අතර ඇති වූ ගැටුමක් මෙම ඝාතනයට හේතුව බවයි වාර්තා වන්නේ. සැකකරුවන් අත්අඩංගුවට ගැනීම සඳහා සී.සී.ටී.වී දර්ශන පරීක්ෂා කරන අතර පොලිස් කණ්ඩායම් කිහිපයක් යොදවා ඇති බව පොලීසිය කියා සිටියා.\nඑමෙන්ම, අම්බලන්ගොඩ - ගලගොඩ ප්‍රදේශයේදී පුද්ගලයන් දෙදෙනෙකු වෙඩි තබා ඝාතනය කිරීමේ සිද්ධිය සම්බන්ධයෙන් ද කිසිදු සැකකරුවෙකු මේ වනවිට අත්අඩංගුවට ගෙන නැහැ.\nඅවමංගල්‍ය උත්සවයකදී මෙම වෙඩි තැබීම සිදු වී ඇති අතර, එම සිද්ධියට හේතුව ද මෙතෙක් අනාවරණ වී නැහැ.\nමෙම සිදුවීමට පෙරදින එම ප්‍රදේශයේම ඌරවත්ත මංසන්ධියේ දී අපරාධකල්ලි සාමාජිකයෙකු වන වසන්ත ද සොයිසා වෙඩි තබා ඝාතනය කිරීමේ සිද්ධියට සම්බන්ධ සැකකරුවන් ද අත්අඩංගුවට ගෙන නොමැති ඒ සඳහා පොලිස් කණ්ඩායම් කිහිපයක් යොදවා ඇති බවයි පොලීසිය සඳහන් කළේ.\nසිද්ධිය සම්බන්ධයෙන් අවමංගල්‍ය උත්සවයේ සහභාගි වූ පුද්ගලයින්ගෙන් සහ ප්‍රදේශවාසීන් කිහිපදෙනෙකුගෙන් ප්‍රකාශ සටහන් කරගෙන තිබෙනවා.\nමේ අතර, අපරාධ කල්ලි සාමාජිකයෙකු වන සමන් රෝහිත පෙරේරා නොහොත් පස්පොඩ්ඩා ගම්පහ අධිකරණයට ඉදිරිපිටදී වෙඩි තබා ඝාතනය කිරීමේ සිද්ධිය සම්බන්ධ සැකකරුවන් කිසිවෙකු ද මේ වනවිට අත්අඩංගුවට ගෙන නැහැ.\nඅපරාධ කල්ලි සාමාජිකයෙකු වන ගනේමුල්ල සංජීව නමැති පාතාල කල්ලි නායකයා විසින් මෙම වෙඩි තැබීම මෙහෙයවා ඇති අතර, සැකකරුවන් අත්අඩංගුවට ගැනීම සඳහා පොලිස් කණ්ඩායම් 5 ක් යොදවා තිබෙනවා.\nගම්පහ නගරයේ සී.සී.ටී.වී දර්ශන පරීක්ෂා කිරීමේ කටයුතු ද අවසන් කර ඇති අතර, සැකකරුවන් පැමිණි මෝටර් රථය හඳුනාගෙන ඇති බවත් පොලීසිය සඳහන් කළා.\nඝාතන නඩුවකට පෙනී සිට අධිකරණයෙන් පිටතට පැමිණ කැබ් රථයකින් යළි නිවස බලා යන අවස්ථාවේදී පස්පොඩ්ඩා ඉලක්ක කර එල්ල කළ වෙඩි පහරින් ඔහු අසල සිටි තවත් තිදෙනෙකු ද තුවාල ලබා රෝහල්ගත කෙරුණා.\nඉන් දෙදෙනෙකු නේවාසික ප්‍රතිකාර අවසන් කර යළි නිවෙස් වෙත යොමුකළ බවයි රෝහල් ප්‍රකාශකයෙකු සඳහන් කළේ.",
       "URL": "https://www.hirunews.lk/311385/දිවයිනේ-ප්‍රදේශ-03ක-සිදු-වූ-වෙඩි-තැබීම්වලට-අදාළ-සැකකරුවන්-තවමත්-නිදැල්ලේ",
       "Category": "Local News",
       "Parent URL": "https://www.hirunews.lk/local-news.php?pageID=980"
}