{
       "Source": "hirunews",
       "Timestamp": "Sunday, 03 January 2021 - 8:09",
       "Headline": "මාවනැල්ලේ ගල්කොරියකින් පුපුරණ ද්‍රව්‍ය සොරා ගැනීමේ සිද්ධියට ඇල්ලූ හතරදෙනා රිමාන්ඩ්",
       "News Content": "මාවනැල්ල - හිඟුල - මොල්ලිගොඩ ප්‍රදේශයේ කළුගල් කොරියක තිබූ පුපුරණ ද්‍රව්‍ය තොගයක් අතුරුදන්වීමේ සිද්ධිය සම්බන්ධයෙන් අත්අඩංගුවට ගත් හතරදෙනා මේ මස 7 වනදා දක්වා රක්ෂිත බන්ධනාගාර ගත කෙරුණා.\nඒ, මාවනැල්ල මහේස්ත්‍රාත් අධිකරණයට සැකකරුවන් ඊයේ ඉදිරිපත් කිරීමෙන් අනතුරුවයි.\nපසුගිය දෙසැම්බර් 20 වනදා කළුගල් ව්‍යාපාරිකයෙකු පොලීසියට පැමිණිලි කර තිබුණේ තම ගල් කොරියේ තිබූ ඇමෝනියම් නයිට්‍රේට් කිලෝ 15 ක්, වෝටර්ජෙල් ග්‍රෑම් 750ක්, ඩෙටනේටර් 20 ක්, වෙඩි බෙහෙත් නූල් මීටර් 35ක් සහ ගල් සිදුරු කරන උපකරණ කිහිපයක්ද අතුරුදන් වී ඇති බවටයි.\nපසුව ඒ පිළිබඳ විමර්ශන අපරාධ පරීක්ෂණ දෙපාර්තමේන්තුවට භාර කෙරුණා.\nමෙම සිද්ධිය ත්‍රස්තවාදී හෝ අන්තවාදී ක්‍රියාවක් නොවන බව අනාවරණ වී ඇතැයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කළා.\nඔහු කියා සිටියේ සේවකයෙකු කළ සොරකමක් ලෙස මෙය විමර්ශනවලදී අනාවරණවී ඇති බවයි.",
       "URL": "https://www.hirunews.lk/258620/මාවනැල්ලේ-ගල්කොරියකින්-පුපුරණ-ද්‍රව්‍ය-සොරා-ගැනීමේ-සිද්ධියට-ඇල්ලූ-හතරදෙනා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=2237"
}