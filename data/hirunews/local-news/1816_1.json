{
       "Source": "hirunews",
       "Timestamp": "Friday, 16 July 2021 - 22:46",
       "Headline": "පෑලියගොඩ පොලිස් අත්අඩංගුවේ සිටි කාන්තාවක් මියයයි - ඥාතීන්ගෙන් චෝදනාවක් (වීඩියෝ)",
       "News Content": "පෑලියගොඩ පොලිස් අත්අඩංගුවේ සිටි 43 හැවිරිදි තිදරු මවක් පොලිසිය තුළදී ජීවිතක්ෂයට පත්ව තිබෙනවා.\nඥාතීන් චෝදනා කරන්නේ අසනීප තත්ත්වයක් පිළිබඳව පොලිසිය දැනුවත් කළද පොලිස් නිලධාරීන් එය නොසලකා හැරීම හේතුවෙන් ඇය මෙලෙස\nජීවිතක්ෂයට පත්වූ බවයි.\nදෙපිරිසක් අතර ඇති වූ ආරවුලක් මත එක් පාර්ශවයක් පෑලියගොඩ පොලිසියට සිදු කළ පැමිණිල්ලකට ආදාලව අනෙක් පාර්ශ්වය පොලිසියට කැඳවා තිබෙනවා.\nඑහිදී ආරවුලට අදාලව දැනට මියගොස් සිටින කාන්තාවද ඇතුලු පස්දෙනෙකු පොලිසිය අත්අඩංගුවට ගත් බව ඥාතීන් පවසනවා.\nඔවුන් චෝදනා කරන්නේ ජීවිතක්ෂයට පත්වූ කාන්තාව අසනීප තත්ත්වයක් සම්බන්ධයෙන් පොලිස් නිලධාරීන් දැනුවත් කළද ඇයට ප්‍රතිකාර කිරීමට හෝ රෝහල් ගත කිරීමට ඔවුන් පියවර නොගත් බවයි.\nඒ හේතුවෙන් ඇය ජීවිතක්ෂයට පත්ව තිබෙනවා.\nමෙලෙස ජීවිතක්ෂයට පත්වූයේ පෑලියගොඩ ගැමුණු මාවතේ පදිංචි 43 හැවිරිදි තිදරු මවක්.\nමේ අතර 2017 වසරේදී පෑලියගොඩ පොලිසිය මගින් අත්අඩංගුවට ගත් පුද්ගලයෙකු මියයාමේ සිද්ධියකට අදාළව ඔහුගේ බිරිඳට රුපියල් ලක්ෂ 10 වන්දියක් ගෙවන ලෙස ශ්‍රේෂ්ඨාධිකරනය අද නියෝග කළා.\nඒ අනුව අධිකරණය නියෝග කළේ රුපියල් හත්ලක්ෂ පනස් දහසක වන්දියක් සහ ඔහු අත්අඩංගුවට ගත් පොලිස් කොස්තාපල්වරු පස්දෙනා රුපියල් පනස් දහස බැගින් සිය පුද්ගලික මුදලින් මියගිය පුද්ගලයාගේ බිරිඳට ගෙවන ලෙසයි.",
       "URL": "https://www.hirunews.lk/277166/පෑලියගොඩ-පොලිස්-අත්අඩංගුවේ-සිටි-කාන්තාවක්-මියයයි-ඥාතීන්ගෙන්-චෝදනාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1816"
}