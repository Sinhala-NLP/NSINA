{
       "Source": "hirunews",
       "Timestamp": "Monday, 05 June 2017 - 14:33",
       "Headline": "ආපදාවට ලක්වූ ප්‍රදේශවල පාසල් විවෘත වෙයි, සිසුන්ගේ පැමිණීමේ අඩුවක්",
       "News Content": "පැවති ආපදා තත්ත්වය හේතුවෙන් වසා දැමුණු පාසල් අද යළි විවෘත කළත් සිසුන් පැමිණීමේ අඩුවක් දක්නට ලැබෙන බව අධ්‍යාපන අමාත්‍යාංශය සඳහන් කළා.\nකළුතර කලාප අධ්‍යාපන අධ්‍යක්‍ෂිකා ප්‍රියානි මුදලිගේ හිරු ප්‍රවෘත්ති අංශයට සඳහන් කළේ පාසල් ළමයින්ගේ නිවාස හානිවීම හේතුවෙන් මෙලෙස ඔවුන් පාසල් වෙත පැමිණීම අඩුවී ඇති බවයි.\nඑමෙන්ම සබරගමුව පළාත් අධ්‍යාපන අධ්‍යක්‍ෂ සේපාල කුරුප්පුආරච්චි කියා සිටියේ සබරගමුව පළාතේ පාසල්වලද සිසුන් පැමිණීමේ ද අඩුවක් පවතින බවයි.\nපාසල් බොහෝ ප්‍රමාණයක මේ වනවිටත් ශුද්ධ පවිත්‍ර කිරීමේ කටයුතු සිදුවන බවද ඔහු හිරු ප්‍රවෘත්ති අංශය වෙත කියා සිටියා.\nඑමෙන්ම ඉංගිරිය - මාපුටුගල මහා විද්‍යාලයේ ඉගෙනුම ලබන සිසුන්ට අද පෙරවරුවේ නිවාඩු ලබාදී තිබෙනවා.\nඒ ප්‍රදේශයට මේ වනවිට ඇදහැලෙන දැඩි වර්ෂාපතනයත් සමඟ පාසල නායයෑමේ අවධානමක් පවතින බවට ගොඩනැගිලි පර්යේෂණ සංවිධානය දැනුම් දීමත් සමඟයි.\nආපදා තත්ත්වය හේතුවෙන් පවුල් එක්ලක්ෂ 84 265 ක පුද්ගලයින් හත්ලක්ෂ 17,622 ක් තවදුරටත්  ආරක්ෂිත ස්ථානවල සිටින බවයි ආපදා කළමනාකරන මධ්‍යස්ථානය සඳහන් කළේ.\nපැවති ආපදා තත්ත්වය හේතුවෙන් මියගිය සංඛ්‍යාව 212 ක් වන අතර, පුද්ගලයින් 79 දෙනෙකු තවදුරටත් අතුරුදන්ව සිටිනවා.\nමේ අතර නායයෑමේ අවදානමක් ඇති බවට පැවසෙන පාහියන්ගල ලෙන සංරක්ෂණය කිරීමට රජයේ අවධානය යොමුව ඇති බව අධ්‍යාපන අමාත්‍ය අකිල විරාජ් කාරියවසම් ප්‍රකාශ කළා.\nහදිසි ආපදා තත්ත්වය හේතුවෙන් මියගිය පුද්ගලයින් වෙනුවෙන් පින් අනුමෝදනා කිරීමේ සහ රටට සෙත් පැතීමේ සර්ව රාත්‍රික පරිත්‍රාන ධර්ම දේශනයක් අද පස්වරුවේ නිදහස් චතුරශ්‍රයේදී පැවැත්වීමට නියමිතයි.\nඅතිපූජ්‍ය මහානායක ස්වාමීන් වහන්සේලා ප්‍රමුඛ මහා සංඝරත්නය දහස් නමකගේ සහභාගීත්වයෙන් මෙම පරිත්‍රාන ධර්ම දේශනාව පැවැත්වෙන බවයි ජනාධිපති මාධ්‍ය අංශය නිවේදනය කළේ.",
       "URL": "https://www.hirunews.lk/162883/ආපදාවට-ලක්වූ-ප්‍රදේශවල-පාසල්-විවෘත-වෙයි-සිසුන්ගේ-පැමිණීමේ-අඩුවක්",
       "Category": "Local News",
       "Parent URL": "https://www.hirunews.lk/local-news.php?pageID=4483"
}