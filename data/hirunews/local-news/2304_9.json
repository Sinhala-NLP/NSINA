{
       "Source": "hirunews",
       "Timestamp": "Sunday, 29 November 2020 - 18:56",
       "Headline": "පොලිස් කොස්තාපල් යටකර ඝාතනය කළ ටිපර් රියදුරුට වැලි ජාවාරම් සම්බන්ධයෙන් තවත් නඩු දෙකක් (වීඩියෝ)",
       "News Content": "දැදුරු ඔයේ වැලි ජාවාරමක් වැටලීමට ගිය පොලිස් නිලධාරියෙකු යටකර පලාගිය ටිපර් රථයේ රියදුරු මනුෂ්‍ය ඝාතනයක් සිදුකිරීමේ චෝදනාව යටතේ අධිකරණයට ඉදිරිපත් කිරිමට නියමිත බව පොලිසිය ප්‍රකාශ කළා.\nනිකවැරටිය - කොබෙයිගනේ ප්‍රදේශයේ දැදුරු ඔයේ වැලි ජාවරමක් සිදුවන බවට ලද තොරතුරකට අනුවයි පොලීසිය මෙම මෙහෙයුම ක්‍රියාත්මක කර තිබුණේ.\nඑහිදී ධාවනය වූ වැලි පටවාගත් ටිපර් රථය නතර කරන ලෙස පොලිස් නිලධාරීන් සංඥා කර තිබෙනවා.\nඑය නොතකා ධාවන කළ ටිපර් රථයේ රියදුරු එය නොනවත්වාම ධාවනය කර තිබුණේ වැටලීමට එක්ව සිටි පොලිස් කොස්තාපල්වරයෙකුද යට කරමින්.\nසිද්ධියෙන් අනතුරට පත්වු කොස්තාපල්වරයා නිකවැරටිය මූලික රෝහලට රැගෙන යන විටත් මියගොස් සිටි බවයි පොලිසිය ප්‍රකාශ කළේ.\nමිය පොලිස් කොස්තාපල්වරයා කොබෙයිගනේ පොලිස් ස්ථානයට අනුයුක්තව සේවය කළ නිකවැරටිය - අඹගම්මන ප්‍රදේශයේ පදිංචි  32 හැවිරිදි දෙදරු පියෙක්.\nපොලිස් කොස්තාපල්වරයා අනතුරට ලක් කර පළා ගිය ටිපර් රියදුරු සොයා නිකවැරටිය කොට්ඨාසය භාර ජ්‍යෙෂ්ඨ පොලිස් අධිකාරීවරයාගේ අධීක්ෂණය යටතේ විශේෂ පොලිස් කණ්ඩායම් දෙකක් පරීක්ෂණ ආරම්භ කළා.\nඒ අනුවයි අනතුරු සිදු කර පලාගොස් සිටි රියදුරා අද (29) දහවල් නිකවැරටිය ප්‍රදේශයේදි අත්අඩංගුවට ගැනුණේ.\nඅදාළ ටිපර් රථය කුලියාපිටිය - කරන්තිත්පල ප්‍රදේශයේ දමාගොස් තිබියදී පොලිසිය සොයාගනු ලැබුවා.\nසැකකරුට එරෙහිව වැලි ජාවාරම් සම්බන්ධයෙන් නඩු දෙකක් දැනටමත් අධිකරණයේ විභාගවෙමින් පවතින අතර ඉන් එක් වැටලිමක් අනතුරට ලක්වු පොලිස් කොස්තාපල්වරයා විසින් සිදුකර ඇති බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කොළඹ අද (29) පැවැති මාධ්‍ය හමුවට එක්වෙමින් කියා සිටියේ.",
       "URL": "https://www.hirunews.lk/255900/පොලිස්-කොස්තාපල්-යටකර-ඝාතනය-කළ-ටිපර්-රියදුරුට-වැලි-ජාවාරම්-සම්බන්ධයෙන්-තවත්-නඩු-දෙකක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2304"
}