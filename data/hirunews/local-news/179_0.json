{
       "Source": "hirunews",
       "Timestamp": "Sunday, 16 July 2023 - 19:39",
       "Headline": "මාස හතරේ එන්නතෙන් පසු බිළිදෙකු හදිසියේ මිය යයි",
       "News Content": "මාස 04 සම්පූර්ණ වූ පසු ලබාදෙන එන්නත ගෙන දිනකට පසු හදිසියේ ඇති වූ රෝගී තත්ත්වයක් හේතුවෙන් බිළිදෙකු මියයාමේ පුවතක් කුලියාපිටිය ශික්ෂණ රෝහලෙන් වාර්තා වනවා.\nඊයේ දිනයේදී අදාළ දරුවාට මාස 04 ට අදාළ එන්නත ලබාදී තිබුණේ පඩුවස්නුවර බටහිර සෞඛ්‍ය වෛද්‍ය නිලධාරි කාර්යාලය මගින්.\nඑන්නත්කරණයෙන් පසු ඇතිවන සාමාන්‍ය උණ රෝගී ලක්ෂණ එම බිළිඳා වෙතින්ද පෙන්නුම් කර ඇති අතර පසුව අවශ්‍ය ප්‍රතිකාර ලබාදී තිබුණද අද උදෑසන වන විට රෝග තත්ත්වය උත්සන්න වී තිබෙනවා.\nඅනතුරුව බිළිදා වහාම කුලියාපිටිය ශික්ෂණ රෝහලට ඇතුළත් කිරීමට දෙමාපියන් පියවර ගෙන තිබුණත් රෝහල්ගත කරන විටත් දරුවා මියගොස් සිට ඇති බවයි රෝහල් ආරංචි මාර්ග සඳහන් කළේ.\nමෙලෙස මියගොස් ඇත්තේ පඩුවස්නුවර බටහිර සෞඛ්‍ය වෛද්‍ය කොට්ඨාසයේ ඉහළගොමුගොමුව ප්‍රදේශයේ පදිංචි බිළිදු දරුවෙක්.\nපශ්චාත් මරණ පරීක්ෂණය සඳහා බිළිදාගේ දේහය කුලියාපිටිය ශික්ෂණ රෝහලෙන් කුරුණෑගල ශික්ෂණ රෝහල වෙත මේ වන විට රැගෙන ගොස් තිබෙනවා.\nකෙසේ වෙතත් හෙට දින සිදුකෙරෙන පශ්චාත් මරණ පරීක්ෂණය පසු ලබාගත් එන්නතේ බලපෑමක් මෙම මරණයට බලපා ඇත්ද යන්න පිළිබඳ නිගමනය කළ හැකි බවයි රෝහල් ආරංචි මාර්ග සඳහන් කළේ.",
       "URL": "https://www.hirunews.lk/341433/මාස-හතරේ-එන්නතෙන්-පසු-බිළිදෙකු-හදිසියේ-මිය-යයි",
       "Category": "Local News",
       "Parent URL": "https://www.hirunews.lk/local-news.php?pageID=179"
}