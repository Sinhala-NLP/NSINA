{
       "Source": "hirunews",
       "Timestamp": "Tuesday, 29 May 2018 - 7:39",
       "Headline": "අධි පොසොන් පොහොය දිනය අදයි",
       "News Content": "චන්ද්‍ර මාස ක්‍රමයට අනුව අධි පොසොන් පොහොය දිනය අදට යෙදී තිබෙනවා.\nකැලැන්ඩර මාස ක්‍රමය නොහොත් සිවිල් මාස ක්‍රමයට අනුව එක් මසකට අන්තර්ගත වන දින ගණන 30ක් හෝ 31ක් වනවා.\nනමුත් චන්ද්‍ර මාස ක්‍රමයට අනුව එක් අමාවක දිනක සිට ඊළඟ අමාවක දිනය දක්වා වන දින ගණන 29ක්.\nඒ අනුව සිවිල් මාස ක්‍රමයට අනුව වසරකට දින 365ක් යෙදෙන අතර චන්ද්‍ර මාස ක්‍රමයට අනුව එම ගණන දින 354ක් වනවා.\nඑහිදී දින 11ක අතිරික්තයක් එක් වසරකට සිදුවන අතර සෑම වසර 3කට වරක්ම චන්ද්‍ර මාස ක්‍රමයට අනුව එක් මාසයක වැඩිවීමක් සිදු වනවා.\nපොහොය කමිටුව පවසන්නේ එම මාසයට යෙදෙන පොහොය අධි පොහොයක් ලෙස සැළකෙන බවයි.",
       "URL": "https://www.hirunews.lk/191798/අධි-පොසොන්-පොහොය-දිනය-අදයි",
       "Category": "Local News",
       "Parent URL": "https://www.hirunews.lk/local-news.php?pageID=3922"
}