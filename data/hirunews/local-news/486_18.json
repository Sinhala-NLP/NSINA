{
       "Source": "hirunews",
       "Timestamp": "Friday, 10 March 2023 - 6:50",
       "Headline": "රෝහිත රාජපක්ෂගේ ක්‍රෙඩිට් කාඩ්පතෙන් ඇමරිකානු ඩොලර් 400ක වංචාවක්",
       "News Content": "හිටපු අග්‍රාමාත්‍ය මහින්ද රාජපක්ෂගේ පුත් රෝහිත රාජපක්ෂගේ ක්‍රෙඩිට් කාඩ්පතෙන් ඇමෙරිකානු ඩොලර් 400කට ආසන්න මුදලක් වංචනික ලෙස සොරා ගත් සිද්ධියක් පිළිබඳ පොලිස් විමර්ශනයක් ආරම්භ වී තිබෙනවා.\nඅන්තර්ජාල ගනුදෙනුවක් හරහා මෙම වංචනික ක්‍රියාව සිදු වී ඇති බව යි නාරාහේන්පිට පොලිසිය විසින් අතිරේක මහේස්ත්‍රාත්වරයාට දැනුම් දී ඇත්තේ.\nරෝහිත රාජපක්ෂගේ ක්‍රෙඩිට් කාඩ්පතෙන් අමෙරිකානු ඩොලර් 387ක අන්තර්ජාල ගනුදෙනු හතරක් කිසියම් අයකු සිදු කර ඇති බව මෙහි දී හෙළිදරව් වී තිබෙනවා.\nරෝහිත රාජපක්ෂ ඉකුත් මාර්තු 3 වැනි දා මාතර නිවසකට යමින් සිටිය දී තම ක්‍රෙඩිට් කාඩ්පත නැති වූ බවට නාරාහේන්පිට පොලිසියට පැමිණිල්ලක් ද කර තිබුණු බව සඳහන්.\nඅදාළ බැංකු ගිණුම් වාර්තා නිකුත් කරන ලෙස අදාළ පෞද්ගලික බැංකුවේ ප්‍රධාන කාර්යාල කළමනාකරුට නියෝගයක් නිකුත් කරන ලෙස ද පොලිසිය අධිකරණයෙන් ඉල්ලා තිබෙනවා.\nකෙසේ වෙතත් රෝහිත රාජපක්ෂ රැකියාවක් කරන බවට වාර්තා නොමැති නිසා, ඔහුගේ ආදායම් මාර්ගය පිළිබඳ නිතර ප්‍රශ්න කර ඇති බව ද මෙහි දී අවධාරණය වුණු බව සඳහන්.\nමේ අතර, පුදුකුඩිඉරිප්පු දේවිපුරම් ප්‍රදේශයේ දී ව්‍යාජ පන්දහසේ මුදල් නෝට්ටු 700ක් සමඟ සැකකරුවෙකු අත්අඩංගුවට ගෙන තිබෙනවා.\nත්‍රිකුණාමල ප්‍රදේශයේ පදිංචි 40 හැවිරිදි මෙම පුද්ගලයා සමඟ මුදල් නෝට්ටු මුද්‍රණය සඳහා යොදාගත් මුද්‍රණ යන්ත්‍රයක්ද ඊයේ (09) පොලිස් භාරයට ගනු ලැබුවා.",
       "URL": "https://www.hirunews.lk/329496/රෝහිත-රාජපක්ෂගේ-ක්‍රෙඩිට්-කාඩ්පතෙන්-ඇමරිකානු-ඩොලර්-400ක-වංචාවක්",
       "Category": "Local News",
       "Parent URL": "https://www.hirunews.lk/local-news.php?pageID=486"
}