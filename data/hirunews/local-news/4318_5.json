{
       "Source": "hirunews",
       "Timestamp": "Sunday, 17 September 2017 - 14:36",
       "Headline": "හබරණදී දින 07 ක් වයසැති බිළිඳෙකු සුනඛයෙකුට ගොදුරු වෙයි (ඡායාරූප)",
       "News Content": "දින 07 ක් වයසැති බිළිඳෙකු සුනඛයෙකු සපාකෑමෙන් ජීවිතක්ෂයට පත්වීමේ පුවතක් හබරණ - නාමල්පුර - ආසිරිගම ප්‍රදේශයෙන් වාර්තාවනවා.\nඊයේ රාත්‍රී 7 ට පමණ මෙම දරුවාගේ මව, බිළිඳා නිවසේ බිම නිදි කර මදුරු දැළකින් වසා මුළුතැන්ගෙයි ආහාර පිස තිබෙනවා.\nඑම අවස්ථාවේදී එහි පැමිණි අසළ නිවසක සිටි සුනඛයෙකු බිළිඳා සපා කා ඇති බවයි වාර්තාවන්නේ.\nසුනඛයා සපාකෑමෙන් හිසට තුවාල සිදුවූ බිළිඳා ඇතුළත් කර ඇත්තේ හබරණ රෝහලටයි.\nපසුව දඹුල්ල රෝහලට බිළිඳා මාරුකර යවා ඇති නමුදු, එහිදී එම බිළිඳා ජීවිතක්ෂයට පත්ව ඇති බව සඳහන්.\nමියගිය බිළිඳාගේ මවගේ වයස අවුරුදු 24 ක් වන අතර, ඇයට වයස අවුරුදු 6 ක සහ 2 ක දියණියන් දෙදෙනෙකුද සිටිනවා.\nඡායාරූප - දඹුල්ල කාංචන ආරියදාස",
       "URL": "https://www.hirunews.lk/171126/හබරණදී-දින-07-ක්-වයසැති-බිළිඳෙකු-සුනඛයෙකුට-ගොදුරු-වෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4318"
}