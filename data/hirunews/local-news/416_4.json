{
       "Source": "hirunews",
       "Timestamp": "Thursday, 13 April 2023 - 14:36",
       "Headline": "ඍජු වෙළඳාම් සහ ජාලගත අලෙවිකරණය නියාමනයට අති විශේෂ ගැසට් නිවේදනයක්",
       "News Content": "සෘජු වෙළදාම සහ ජාලගත අලෙවිකරණය නියාමනය කරමින් පාරිභෝගික කටයුතු පිළිබද අධිකාරිය අතිවිශේෂ ගැසට් නිවේදනයක් නිකුත් කර තිබෙනවා.\nපාරිභෝගිකයින්ගෙන් ලද පැමිණිලි සළකා මෙම තීරණය ගත් බවයි එම අධිකාරියේ සභාපති නීතිඥ ශාන්ත නිරිඇල්ල සදහන් කළේ.\nමේ අනුව, සූර්ය බල ආලෝක පද්ධති, දුරකථන සහ උපාංග, ගෘහ භාණ්ඩ, නිමි ඇඳුම්, පිරිසිදු කාරක, මුළුතැන්ගෙයි උපකරණ , සපත්තු, ලිපිද්‍රව්‍ය, ඇදඇතිරිලි සහ මෙට්ට යන භාණ්ඩ ඍජු විකුණුම්කරුවන් පාරිභෝගික අධිකාරියේ ලියාපදිංචි විය යුතුයි.\nකෙසේ වෙතත්, ගෙන්ගෙට ගොස් ජංගම බේකරි නිෂ්පාදන අලෙවි කරන්නන් සහ මාලු වෙළඳුන් ඊට යටත් නොවනු ඇති.\nමෙම ගැසට් නිවේදනයේ සඳහන් වෙළඳුන් ඊට අවනත නොවී භාණ්ඩ අලෙවි කළහොත් ඉදිරියේ දී ඔවුන්ට එරෙහිව නීතිමය ක්‍රියාමාර්ග ගන්නා බව ද පාරිභෝගික අධිකාරියේ සභාපතිවරයා සඳහන් කළා.\nඑසේම, ජාලගත අලෙවිකරණ කටයුතුවල නිරත වන වෙළදුන් ද ඉදිරියේදී පාරිභෝගික අධිකාරියේ වෙලෙන්දෙකු වශයෙන් ලියාපදිංචි විය යුතු වනවා.\nසම්පූර්ණ නිවේදනය මෙතැනින්..",
       "URL": "https://www.hirunews.lk/332476/ඍජු-වෙළඳාම්-සහ-ජාලගත-අලෙවිකරණය-නියාමනයට-අති-විශේෂ-ගැසට්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=416"
}