{
       "Source": "hirunews",
       "Timestamp": "Wednesday, 23 September 2020 - 20:29",
       "Headline": "දේශපාලන පළිගැනීම් සොයන ජනපති කොමිසමේදී තවත් හෙලිදරව්වක් (වීඩියෝ)",
       "News Content": "වඩිවෙල් පක්ලිසාමි සහ රත්නසාමි පරමානන්දන් යන අය පැහැරගෙන ගොස් අතුරුදන් කිරීමේ සිදුවීම් සම්බන්ධයෙන් සාවද්‍ය තොරතුරු මත අත්අඩංගුවට ගෙන නඩු පැවරීම පිළිබඳ ජනපති කොමිසමට කළ පැමිණිල්ලකට අදාළව නාවික හමුදා බුද්ධි අංශයේ ලූ‍තිනල් කමාන්ඩර් සම්පත් දයානන්ද අද සාක්ෂි ලබා දුන්නා.\n2018 වර්ෂයේ ඔක්තෝම්බර් 23 වන දින සී.අයි.ඩී. ය විසින් අදාළ සිද්ධියට තමාව අත්අඩංගුවට ගත් බවත්, එවක සමූහ මංකොල්ල අංශයේ ස්ථානාධිපතිවරයා වශයෙන් කටයුතු කළ නිශාන්ත සිල්වා මේ සම්බන්ධව තමාගෙන් දිගින් දිගටම ප්‍රශ්න කළ බවත් ලූ‍තිනල් කමාන්ඩර් සම්පත් දයානන්ද කොමිසම හමුවේ ප්‍රකාශ කළා.\nඅදාළ පුද්ගලයන් අතුරුදන් කිරීම නාවික හමුදාපති වසන්ත කරන්නාගොඩගේ සහ එවක රාජ්‍ය බුද්ධි ප්‍රධානී හෙන්දවිතාන සහ එවක ආරක්ෂක ලේකම් වත්මන් ජනාධිපති ගෝඨාභය රාජපක්ෂගේ අනුදැනුම සහ බලපෑම මත සිදුකළ බවට සාක්ෂි ලබාදෙන ලෙස නිශාන්ත සිල්වා තමන්ට දිගින් දිගටම බලපෑම් කළ බවයි සාක්ෂිකරු අනාවරණය කළේ.\n”‍මචං ඔයගොල්ලෝ ජූනියර් අය,  ඕගොල්ලන්ට මේවයෙ වගකීමක් නැහැ. කියපු අය කියලා මෙතනින් යන්න”‍ යනුවෙන් නිශාන්ත සිල්වා මුලින් ඉතා සුහදව තමාගෙන් ඉල්ලීම් කළත්, පසුව අසභ්‍ය වචනයෙන් බැන වදිමින් බලපෑම් කළ බවත් ඇතැම් අවස්ථාවල තමාට පහරදීමට උත්සහ කළ බවත් නාවික හමුදා බුද්ධි අංශයේ ලූ‍තිනන් කමාන්ඩර් සම්පත් දයානන්ද කියා සිටියා.\nපාර්ලිමේන්තු මන්ත්‍රී රංජන් රාමනායක සහ පොලිස් පරීක්ෂක නිශාන්ත සිල්වා අතර පැවැත්වූ දුරකථන සංවාදයක්ද එහිදී කොමිසම හමුවේදි ඉදිරිපත් කළා.\nඑම හඬ පටයට අනුව යහපාලන රජයේ දේශපාලනඥයින් සමඟ අපරාධ පරීක්ෂණ දෙපාර්තමේන්තුවේ ඉහළ නිලධාරීන් පැවැත්වූ සමීප සම්බන්ධතා හෙලිවෙන බවයි සාක්ෂිකරු වැඩිදුරටත් ප්‍රකාශ කළේ.\nනඩු ගොනුවලට අදාළ බී වාර්තාව දේශපාලනඥයින් අතට පත් කිරීමත්, දේශපාලනික බලපෑම මත අසත්‍ය සාක්ෂි නිර්මාණය කිරීමටත් නිශාන්ත සිල්වා ප්‍රමුඛ අපරාධ පරීක්ෂණ දෙපාර්තමේන්තුවේ නිලධාරීන් යහපාලන රජය සමයේ කටයුතු කර ඇති ආකාරයත් එමඟින් පෙනී යන බවද ඔහු සඳහන් කළා.",
       "URL": "https://www.hirunews.lk/250941/දේශපාලන-පළිගැනීම්-සොයන-ජනපති-කොමිසමේදී-තවත්-හෙලිදරව්වක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2434"
}