{
       "Source": "hirunews",
       "Timestamp": "Tuesday, 09 August 2016 - 12:46",
       "Headline": "ඕස්ට්‍රේලියාවට යන අලුත් ක්‍රමයක්",
       "News Content": "ඕස්ට්‍රේලියාවට බෝට්ටු මාර්ගයෙන් නීතිවිරෝධී ලෙස පැමිණි ශ්‍රී ලාංකික සරණාගතයන් 500කට අධික පිරිසක් ඒ සඳහා මුදල් සොයාගෙන ඇත්තේ සිය අවයව විකිණීමෙන් බව  ඕස්ට්‍රේලියානු ප්‍රවෘත්ති ආයතනයක ගවේෂණයකින් හෙළිදරව් වී තිබෙනවා.\nනිව්ස් කෝපරේෂන් මගින් සිදුකළ එම ගවේෂණයේදී හෙළි වී ඇත්තේ පසුගිය තුන් වසර තුළ ඔවුන් මෙලෙස අවයව විකුණා බෝට්ටු මාර්ගයෙන්  ඕස්ට්‍රේලියාවට පැමිණීම සඳහා ඩොලර් 3000 බැගින් ගෙවා ඇති බවයි.\nවිශේෂයෙන් වකුගඩු බද්ධ කිරීමට අවශ්‍ය  ඕස්ට්‍රේලියානුවන් විදේශයන්හිදී ඒ සඳහා සැත්කම් කරගෙන ඇති බවත්, මෙම ගවේෂණයෙන් හෙළි වී තිබෙනවා.\nඔවුන්ට එලෙස අවයව බද්ධ කිරීම සඳහා විශාල මුදලක් වැය කිරීමට සිදුව ඇත්තේ  ඕස්ට්‍රේලියාව තුළ ප්‍රමාණවත් දායකයන් නොමැතිවීම හේතුවෙන්.\nඕස්ට්‍රේලියානු ග්‍රිෆිත් විශ්වවිද්‍යාලයේ ආචාර්ය කැම්බල් ෆ්රේසර් ප්‍රකාශ කළේ අවයව විකුණා ලැබූ මුදල්වලින්  ඕස්ට්‍රේලියාවට පැමිණි දහසකට වැඩි පිරිසක් තමාට හමුවී ඇති බවයි.\nදකුණු ඉන්දියාවේ ශ්‍රී ලාංකික සරණාගත කදවුරුවල සිටින සරණාගතයන්  ඕස්ට්‍රේලියාවට රැගෙන යාම සඳහා ඔවුන්ගේ අවයව විකිණීමේ සිද්ධීන් පිළිබදව ද  ඕස්ට්‍රේලියානු ප්‍රවෘත්ති ගවේෂණයේදී හෙළිදරව් වී තිබෙනවා.",
       "URL": "https://www.hirunews.lk/140182/ඕස්ට්‍රේලියාවට-යන-අලුත්-ක්‍රමයක්",
       "Category": "Local News",
       "Parent URL": "https://www.hirunews.lk/local-news.php?pageID=4930"
}