{
       "Source": "hirunews",
       "Timestamp": "Friday, 26 November 2021 - 6:11",
       "Headline": "\"ටින්කර් ලසන්ත\" පොලිස් වෙඩි පහරින් මරුට (වීඩියෝ)",
       "News Content": "මත්ද්‍රව්‍ය ජාවාරම්කරුවෙකු සහ අපරාධ කල්ලි සාමාජිකයෙකු වන අමිල හෙට්ටිහේවා හෙවත් සන්ෂයින් සුද්දා ඝාතනයේ ප්‍රධාන සැකකරු වන හේවා ලුණුවිලගේ වසන්ත පොලිස් වෙඩි පහරින් ජීවිතක්ෂයට පත්ව තිබෙනවා.\nවෙනත් අපරාධ කිහිපයක් සම්බන්ධයෙන්ද පොලීසියට අවශ්‍යව සිටි මෙම සැකකරු කළුතර - දියගම ප්‍රදේශයේදී අත්අඩංගුවට ගෙන ඇති අතර, ඔහු විසින් සඟවා ඇති ආයුධ සොයාගැනීම සඳහා පොලීසිය විසින් රැගෙන ගොස් ඇති බව සඳහන්.\nඑහිදී හදිසියේම පොලිසිය වෙත වෙඩි තැබීමත් සමඟ පොලිස් නිලධාරීන් පෙරළා වෙඩි තබා ඇති අතර, එම වෙඩි හුවමාරුවේදී සැකකරු ජීවිතක්ෂයට පත් වූ බවයි පොලිසිය සඳහන් කළේ.\nමෙහිදී පොලිස් නිලධාරීන් දෙදෙනෙකුද තුවාල ලබා තිබෙනවා.\nමෙම ඝාතනයට අනුබල දීමේ චෝදනාව මත අපරාධ කල්ලි සාමාජිකයෙකු වන රුවන් චින්තක හෙවත්  හරක් කටාගේ සමීපතමයෙකු වන ගනේෂ් නැමැත්තා මීට පෙර අත්අඩංගුවට ගත් අතර, ඔහුගෙන් සිදු කළ ප්‍රශ්න කිරීම්වලින් අනතුරුවයි වෑන් රථයේ හිමිකරු සහ රියදුරු අත්අඩංගුවට ගනු ලැබුවේ.\nසන්ෂයින් සුද්දා පසුගිය දා මෝටර් රථයකින් ගමන් කරමින් සිටියදී කොටවිල - වරකපිටිය ප්‍රදේශයේදී ඝාතනයට ලක් වූයේ පසුගිය සැප්තැම්බර් 3 වන දා යි.\nඔහුගේ පශ්චාත් මරණ පරීක්ෂණය අද සිදුකිරීමට නියමිත ව තිබෙනවා.",
       "URL": "https://www.hirunews.lk/289189/ටින්කර්-ලසන්ත-පොලිස්-වෙඩි-පහරින්-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1537"
}