{
       "Source": "hirunews",
       "Timestamp": "Wednesday, 14 June 2017 - 18:55",
       "Headline": "හිටපු හමුදා බුද්ධි අංශ ප්‍රධානියාගෙන් ප්‍රශ්ණ කිරීම තවදුරටත්",
       "News Content": "යුද හමුදා බුද්ධි අංශයේ හිටපු ප්‍රධානී විශ්‍රාමික මේජර් ජනරාල් කපිල හෙන්දවිතාරණගෙන් පොලිස් මූල්‍ය අපරාධ විමර්ශන කොට්ඨාශය මේ වනවිටත් ප්‍රකාශ සටහන් කර ගනිමින් සිටිනවා.\nඒ මූල්‍ය ගණුදෙනුවක් සම්බන්ධයෙන්.\nඅද (14) පෙරවරු 9 ට පමණ ඔහු මූල්‍ය අපරාධ කොට්ඨාශය වෙත පැමිණියා.\nඑසේම, රතුපස්වල උද්ඝෝෂණයට වෙඩි තැබීමේ සිද්ධියට සැකපිට බන්ධනාගාර ගතව සිටින බ්‍රිගේඩියර් දේශප්‍රිය ගුණවර්ධන ඇතුළු සිව් දෙනා ලබන 28 වනදා දක්වා යළි රක්ෂිත බන්ධනාගාර කරන ලෙස ද ගම්පහ ප්‍රධාන මහේස්ත්‍රාත් ඩී.ඒ. රුවන් පතිරණ අද නියෝග කළා.\nමේ අතර, ව්‍යාජ අංක තහඩු සහ චැසි අංක යෙදු වාහනයක් භාවිත කිරීම සම්බන්ධයෙන් කම්කරු රාජ්‍ය අමාත්‍ය රවීන්ද්‍ර සමරවිර සහ ඔහුගේ ලේකම්වරයෙකුට එරෙහිව නඩු පවරන ලෙස ද කොළඹ අතිරේක මහේස්ත්‍රාත්වරයා අද පොලිසියට නියෝග කළා.\nඑහිදී සංශෝධිත පැමිණිල්ලක් ඉදිරිපත් කරන ලෙස ද නියෝග කෙරුණු අතර, නඩුව මේ මස 19 වනදා යලි කැදවනු ඇති.\nරිය අනතුරක් සම්බන්ධයෙන් චෝදනා 6ක් යටතේ පවරා තිබූ නඩුවකට පෙනී නොසිටීම හේතුවෙන් වරෙන්තු නිකුත් කළ රාජ්‍ය අමාත්‍ය ලක්ෂ්මන් යාපා අබේවර්ධනගේ පුතෙකු වන ඔසඳ යාපා අබේවර්ධන ද අද අධිකරණය හමුවේ පෙනී සිටියා.\nඒ අනුව, ඔහුට නිකුත් කළ වරෙන්තුව ආපසු කැදවීමටයි කොළඹ අතිරේක මහේස්ත්‍රාත් චන්දන කලන්සූරිය නියෝග කළේ.",
       "URL": "https://www.hirunews.lk/163577/හිටපු-හමුදා-බුද්ධි-අංශ-ප්‍රධානියාගෙන්-ප්‍රශ්ණ-කිරීම-තවදුරටත්",
       "Category": "Local News",
       "Parent URL": "https://www.hirunews.lk/local-news.php?pageID=4469"
}