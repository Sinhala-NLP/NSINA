{
       "Source": "hirunews",
       "Timestamp": "Sunday, 03 January 2016 - 14:11",
       "Headline": "විදේශීය ධීවර යාත්‍රාවලට ශ්‍රී ලංකා ධජය යටතේ ධිවර කටයුතු වලට ඉඩ",
       "News Content": "විශාල ප්‍රමාණයේ විදේශීය ධීවර යාත්‍රාවලට ශ්‍රී ලංකා ධජය යටතේ මෙරටට අයත් ජාත්‍යන්තර මුහුදු තීරයේ මසුන් මැරීම සඳහා අවසර ලබාදීමට රජය තීරණය කර තිබෙනවා.\nධීවර හා ජලජ සම්පත් දෙපාර්තමේන්තුවේ අධ්‍යක්‍ෂ ජනරාල් එම්.සී.එල්. ප්‍රනාන්දු හිරු ප්‍රවෘත්ති අංශයට ප්‍රකාශ කළේ දැඩි රෙගුලාසි යටතේ ඒ සඳහා අවසර ලබාදීමට පියවර ගන්නා බවයි.\nමේ සඳහා කැබිනට් අනුමැතිය ලැබී ඇති අතර, පාර්ලිමේන්තුවේ අනුමැතිය සඳහා ඉදිරි සතියේදී ඉදිරිපත් කිරීමට නියමිත බවයි ධීවර අධ්‍යක්‍ෂ ජනරාල්වරයා වැඩිදුරටත් සඳහන් කළේ.\nමෙලෙස විශාල ප්‍රමාණයේ ධීවර යාත්‍රා ශ්‍රී ලංකාවට අයත් ජාත්‍යන්තර මුහුදු තීරයේ මසුන් මැරීමට යොදාගැනීමේ වාසිය මෙරට ධීවරයන්ට තර්ජනයක් නොව සහයක් වනු ඇති බවයි ධීවර අධ්‍යක්‍ෂ ජනරාල් එම්.සී.එල්. ප්‍රනාන්දු පෙන්වා දෙන්නේ.\nයුරෝපා මත්ස්‍ය අපනයන තහනම ඉවත් කර ගැනීම සම්බන්ධයෙන් ශ්‍රී ලංකාව ප්‍රගතියක් ලබා ඇති අතර, මාර්තු මාසය අවසන් වනවිට ඒ පිළිබඳ නිශ්චිත පිළිතුරක් ලබාගත හැකි වනු ඇති බවයි ධීවර අධ්‍යක්ෂ ජනරාල්වරයා ප්‍රකාශ කළේ.\nමේ අතර මෙරට මුහුදු සීමාවේදී අත්අඩංගුවට පත්වූ ඉන්දීය ධීවරයන් නිදහස් කරගැනීම සඳහා මැදිහත් වන්නැයි තමිල්නාඩු මහ ඇමතිනී ජයලලිතා ජයරාම් ඉන්දීය අග්‍රාමාත්‍ය නරේන්ද්‍ර මෝදි වෙත තවත් ලිපියක් යොමුකර තිබෙනවා.\nපසුගිය දෙසැම්බර් 31 වනදා අත්අඩංගුවට පත් ධීවරයන් 29 දෙනෙකු සමඟ ඉන්දීය ධීවරයන් 84 දෙනෙකු මෙරට අත්අඩංගුවේ පසුවන බවයි ඇය සඳහන් කර ඇත්තේ.\nඔවුන් මුදාගැනීම සඳහා ඉන්දීය විදේශ කටයුතු අමාත්‍යාංශය මෙරට විදේශ කටයුතු අමාත්‍යාංශය සමඟ ඍජුව සාකච්ඡා කළ යුතු බව ජයලලිතා ප්‍රකාශ කර තිබෙනවා.\nඑමෙන්ම ඉන්දීය ශ්‍රේෂ්ඨාධිකරණයේ තීන්දුවකින් තහවුරු කර තිබුණද 1974 සහ 76 ගිවිසුම්වලින් ශ්‍රී ලංකාවට හිමිවූ කච්චතිව් දුපත නැවත ඉන්දියාවට නැවත පවරා ගත යුතු බව ඇය අවධාරණය කළා.\nකෙසේ නමුත්, අප කළ විමසීමකදී ධීවර හා ජලජ සම්පත් දෙපාර්තමේන්තුවේ අධ්‍යක්ෂ ජනරාල් එම්.සී.එල්.ප්‍රනාන්දු සඳහන් කළේ ඉන්දීය ධීවරයන් මෙරට මුහුදු තීරය ආක්‍රමණය කිරීමට පිළිතුර එම ධීවරයන් සහ යාත්‍රා අත්අඩංගුවට ගැනීම බවයි.",
       "URL": "https://www.hirunews.lk/123313/විදේශීය-ධීවර-යාත්‍රාවලට-ශ්‍රී-ලංකා-ධජය-යටතේ-ධිවර-කටයුතු-වලට-ඉඩ",
       "Category": "Local News",
       "Parent URL": "https://www.hirunews.lk/local-news.php?pageID=5224"
}