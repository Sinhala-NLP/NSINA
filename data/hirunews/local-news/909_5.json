{
       "Source": "hirunews",
       "Timestamp": "Saturday, 27 August 2022 - 19:28",
       "Headline": "ජල බිල නොගෙවූ මැති ඇමැතිවරුන් 60ක් - අයවිය යුතු මුදල කෝටිය ඉක්මවයි (වීඩියෝ)",
       "News Content": "පාර්ලිමේන්තුව නියෝජනය කරන මැති ඇමතිවරුන් අතරින් 60 දෙනෙකු පමණ සිය ජල බිල්පත් ගෙවීම පැහැර ඇති බව ජාතික ජලසම්පාදන හා ජලාපවහන මණ්ඩලය, රාජ්‍ය පරිපාලන අමාත්‍යාංශ ලේකම්වරයා හරහා කතානායකවරයාට දැනුම් දී තිබෙනවා.\nඒ අනුව ඔවුන්ගෙන් රුපියල් එක්කෝටි තිස්ලක්ෂයක් පමණ ජල සම්පාදන මණ්ඩලයට අයවිය යුතු බවයි වාර්තා වන්නේ.\nඒ සම්බන්ධයෙන් පසුගිය ජුනි මස 30 වැනිදා රාජ්‍ය පරිපාලන අමාත්‍යාංශ ලේකම්වරයා හමුවී ජල සම්පාදන මණ්ඩලය දැනුම් දී තිබෙනවා.\nඒ අනුවයි ලේකම්වරයා විසින් මේ පිළිබඳව කතානායක මහින්ද යාපා අබේවර්ධන දැනුවත් කර ඇත්තේ.\nමේ අතර, සැප්තැම්බර් මස 01 වැනිදා සිට ජල ගාස්තුව ඉහළ නැංවීමට අදාළ ගැසට් නිවේදනය ඊයේ නිකුත් කෙරුණා.\nඒ අනුව ගෘහස්ථව භාවිත කරන පළමු ජල ඒකක පහ සඳහා ඒකකයකට රුපියල් විස්සක් ගෙවිය යුතු අතර, මාසික සේවා ගාස්තුව රුපියල් 300 ක්.\nමීට අමතරව ඒකක හයේ සිට දහය දක්වා ඒකකයක් සඳහා රුපියල් විසි හතක් දක්වා ජල ගාස්තුව ඉහළ දමා ඇති අතර, එහි මාසික සේවා ගාස්තුව සටහන් වන්නේ රුපියල් 300 ක් ලෙසින්.\nඒකක 11 සිට 15 දක්වා ඒකකයක් රුපියල් 34 දක්වාද, 16 සිට 20 දක්වා ඒකකයක් රුපියල් 68 දක්වා ද, 21 සිට 25 දක්වා ඒකකයක් රුපියල් 99 දක්වාද, 26 සිට 30 දක්වා ඒකකයක් රුපියල් 150 දක්වාද ජල ගාස්තුව ඉහළ දමා ඇති අතර, එම කාණ්ඩවල මාසික ගාස්තුව සටහන් වන්නේ රුපියල් 300 ක්.\nමීට අමතරව ඒකක විසි හයේ සිට 30 දක්වා ඒකකයක් රුපියල් 150 ක් දක්වාත්, 31 සිට 40 දක්වා ඒකකයක් රුපියල් 179 දක්වාද ජල ගාස්තුව ඉහළ දමා ඇති අතර, එම කාණ්ඩවල මාසික ගාස්තුව සටහන් වන්නේ රුපියල් 900 ක් ලෙසින්.\nඑමෙන්ම ඒකක 41 සිට 50 දක්වා ඒකකයක් රුපියල් 204 දක්වාත්, 51 සිට 75 දක්වා ඒකකයක් රුපියල් 221 දක්වාත් ඉහළ දමා තිබෙනවා.\nඑම කාණ්ඩවල මාසික ගාස්තුව රුපියල් 2,400 ක් ලෙස දැක්වෙන අතර, ඒකක 75 ට වැඩි කාණ්ඩයේදී ජල ගාස්තුව ඒකකයක් රුපියල් 238 ක් දක්වා ඉහළ දමා ඇති අතර, එහි මාසික ගාස්තුව රුපියල් 3,500 ක් ලෙස සටහන් කර තිබෙනවා.\nකෙසේ වෙතත්, පවතින ආර්ථික අර්බුදය හමුවේ අපහසුතාවයට පත්ව සිටින ජනතාව ජල ගාස්තු ඉහළ නැංවීමට විරෝධය පළ කරනවා.\nඔවුන් පෙන්වා දෙන්නේ මේ හේතුවෙන් තමන් තවදුරටත් අසීරුතාවයට පත්ව ඇති බවයි.",
       "URL": "https://www.hirunews.lk/313894/ජල-බිල-නොගෙවූ-මැති-ඇමැතිවරුන්-60ක්-අයවිය-යුතු-මුදල-කෝටිය-ඉක්මවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=909"
}