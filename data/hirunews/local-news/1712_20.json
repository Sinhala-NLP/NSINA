{
       "Source": "hirunews",
       "Timestamp": "Saturday, 04 September 2021 - 8:16",
       "Headline": "සිතුල්පව්වේ නිධන් සිද්ධියට 'සොත්ති රණා' ඇතුළු හත් දෙනා රිමාන්ඩ් (වීඩියෝ)",
       "News Content": "ඓතිහාසික සිතුල්පව්ව පූජා භූමියේ පිහිටි පුංචි සිතුල්පව්ව චෛත්‍යය ගර්භයට හානි කර, එහි තිබූ නිධන් වස්තු සොරකම් කිරීමේ සිද්ධිය සම්බන්ධයෙන් අත් අඩංගුවට ගත් හත්දෙනා ම මේ මස 7 වන දා දක්වා රක්ෂිත බන්ධනාගාර ගත කර තිබෙනවා.\nඒ ඔවුන් තිස්සමහාරාම මහේස්ත්‍රාත් හා අතිරේක දිසා විනිසුරු කාංචනමාලි ගුණසේකර හමුවට ඉදිරිපත් කිරීමෙන් අනතුරුව යි.\nසිද්ධිය සම්බන්ධයෙන් පෙරේදා සැකකරුවන් පස් දෙනෙකු අත් අඩංගුවට ගත් අතර, දෙදෙනෙකු ඊට පෙර අත්අඩංගුවට ගෙන තිබුණා.\nසැකකරුවන් අතර ප්‍රදේශයේ නම ගිය අපරාධකරුවෙකු වන අලුත් පටබැදිගේ තුෂාර ජයලත් හෙවත් සොත්ති රණා ද වනවා.\nමෙහි ප්‍රධාන සැකකරු ලෙසට චෝදනා එල්ල වී ඇත්තේ මොහුට යි.\nඅත් අඩංගුවට ගත් සෙසු සැකකරුවන් තිස්සමහාරාම අවට පදිංචිකරුවන්.\nයන්ත්‍ර සූත්‍ර යොදාගනිමින් පුංචි සිතුල්පව්ව චෛත්‍යය ගර්භයට හානි කර තිබුණේ ඉකුත් 31 වනදා රාත්‍රියේ යි.\nමේ අතර විශේෂ පොලිස් කණ්ඩායමක් ඊයේ එම ප්‍රදේශයට ගොස් මේ සම්බන්ධයෙන් විමර්ශන ක්‍රියාත්මක කරනු ලැබුවා.",
       "URL": "https://www.hirunews.lk/281339/සිතුල්පව්වේ-නිධන්-සිද්ධියට-සොත්ති-රණා-ඇතුළු-හත්-දෙනා-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1712"
}