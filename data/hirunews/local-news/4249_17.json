{
       "Source": "hirunews",
       "Timestamp": "Friday, 27 October 2017 - 18:39",
       "Headline": "ඡන්ද පන්දුව, ඇමතිගෙන් කොමිසම දෙසට",
       "News Content": "පළාත් පාලන මැතිවරණය පැවැත්වීමට අදාළ ගැසට් නිවේදනය ලබන බදාදා නිකුත් කරන බව පළාත් සභා සහ පළාත් පාලන අමාත්‍ය ෆයිසර් මුස්තාෆා ප්‍රකාශ කළා.\nකොළඹ අද පැවති මාධ්‍ය හමුවක් අමතමින් ඔහු කියා සිටියේ ඒ අනුව පළාත් පාලන මැතිවරණය ලබන ජනවාරි මාසයේදී අනිවාර්යෙන්ම පවත්වන බවයි.\nඑමෙන්ම තමන්ට මැතිවරණය පවත්වන දිනය නියම කිරීමට නොහැකි බවත්, ඊට අවශ්‍ය කරන පිටිය සකස් කිරීම පමණක් සිදුකළ හැකි බවත් අමාත්‍යවරයා කියා සිටියා.\nමැතිවරණ කොමිසම් සභාවේ සභාපති මහින්ද දේශප්‍රිය ද අද අම්බලන්ගොඩ ප්‍රදේශයේ පැවති උත්සවයකින් අනතුරුව පළාත් පාලන මැතිවරණය සම්බන්ධයෙන් අදහස් පළ කළා.\nඑහිදී ඔහු කියා සිටියේ අදාළ ගැසට් නිවේදනය නිකුත් කළ පසු, ජනවාරි මාසයේදී ඡන්ද විමසීම පැවැත්විය හැකි බවට තමන් බොහෝදුරට විශ්වාස කරන බවයි.\nමේ අතර, තම ප්‍රදේශයට වෙනම ප්‍රාදේශීය සභාවක් ලබාදෙන ලෙස ඉල්ලමින් කල්මුණේ - සයින්දමරදු ප්‍රදේශයේ ජනතාව විරෝධතාවක නිරත වුණා.\nඒ, සයින්දමරදු - ජුම්මා දේවස්ථානයේ අද දහවල් පැවැති දේව මෙහෙයෙන් අනතුරුවයි.\nමෙම විරෝධතාව හේතුවෙන් අක්කරෙයිපත්තු - කල්මුණේ ප්‍රධාන මාර්ගයේ රථ වාහන ගමනාගමනයට ද බාධා එල්ල වූ බවයි හිරු වාර්තාකරු සඳහන් කළේ.",
       "URL": "https://www.hirunews.lk/174611/ඡන්ද-පන්දුව-ඇමතිගෙන්-කොමිසම-දෙසට",
       "Category": "Local News",
       "Parent URL": "https://www.hirunews.lk/local-news.php?pageID=4249"
}