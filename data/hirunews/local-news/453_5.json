{
       "Source": "hirunews",
       "Timestamp": "Sunday, 26 March 2023 - 14:28",
       "Headline": "දොපා සතාගේ අවින‍යෙන් වැනසෙන බඩගමුව රක්ෂිතය (වීඩියෝ)",
       "News Content": "ජනතා බදු මුදලින් ඉදිකළ ඇතැම් සංවර්ධන ව්‍යාපෘති කිසිදු ප්‍රයෝජනයක් නොමැතිව විනාශ වෙමින් යන අවස්ථා පිළිබඳව, හිරු ප්‍රවෘත්ති බොහෝ අවස්ථාවල වාර්තා කර තිබෙනවා.\nකුරුණෑගල බඩගමුව රක්ෂිතයේ ඉදි කළ එවැනිම වූ තවත් අසාර්ථක ව්‍යාපෘතියක් පිළිබඳ තොරුතුරුයි මේ....\n2019 - 2020 කාලය තුළදී කුරුණෑගල - දඹුල්ල ප්‍රධාන මාර්ගයේ බඩගමුව රක්ෂිතයේ මෙම වැසිකිළි පද්ධතිය ඉදිකිරීම් ආරම්භ කරන්නේ, දෙස් විදෙස් සංචාරකයින්ගේ පහසුව සඳහායි.\nමාර්ග සංවර්ධන අධිකාරිය ඒ වෙනුවෙන් වැය කළ මුදල රුපියල් මිලියන 15 ඉක්මවනවා.\nමෙම මාර්ගයේ ගමන්ගන්නා බොහෝ පිරිසක් එහි නැවතී සුන්දරත්වය විඳීමට දැඩි රුචිකත්වයක් දක්වන්නේ, මාර්ගය දෙපස ඇති රූස්ස ගස් හේතුවෙන් සහ එහි ඇති සිසිලස නිසාමයි.\nඑහි පැමිණෙන ජනතාවට පහසුකම් සැලසීමේ අරමුණින් මාර්ග සංවර්ධන අධිකාරිය ඉදි කළ මෙම වැසිකිළි පද්ධතිය, වසර 3ක් පමණ තිස්සේ මහජන\nභාවිතයට ඉඩ ලැබී නැහැ.\nමහජන බදු මුදලින් ඉදිකිරීම් ආරම්භ කර, ජනතා අයිතියට පත් කිරීමෙන් අවසන් විය යුතු සංවර්ධන ව්‍යාපෘති තවමත් මෙලෙස ඉබි යතුරු දමා වසා තිබීම විමතියට කරුණක්.\nකෙසේ වෙතත් එම ස්ථානයෙන් ගමන් කරන පිරිස් මෙන්ම ප්‍රදේශවාසීන්ද අද මෙම ස්ථානය භාවිත කරන්නේ, කැළිකසළ බැහැර කරන ස්ථානයක් ලෙසින් පමණයි.\nඒ හේතුවෙන් මෙම රක්ෂිතය මේ වනවිට රිලවුන්ගේ සහ ගවයින්ගේ භෝජනාගාරයක් බවට පත්ව අවසන්.\nකෙසේ වෙතත්, ප්‍රදේශවාසීන් ඉල්ලා සිටින්නේ සංචාරක කර්මාන්තය යළි පිබිදෙමින් පවතින මෙවැනි සමයක සංචාරක ආකර්ශනය තවදුරටත් ඉහළ නංවා ගැනීමට නම් මෙවැනි ස්ථාන කඩිනමින් ජනතා අයිතියිට පත් කළ යුතු බවයි.\nකෙසේ වෙතත් නිවෙස්වලින් බැහැර කරන කැළිකසළ ඇතුළු අපද්‍රව්‍ය කළමනාකරණය කර ගැනීම සහ මෙවැනි ස්වභාවික සම්පත් රැක ගැනීම ජනතාව\nවන අපගේද වගකීමක් වනවා.\nඑමෙන්ම, මෙවැනි ස්වාභාවික පාරිසරික පද්ධති මිනිස් ක්‍රියාකාරකම් හේතුවෙන් විනාශවීම වළක්වා ගැනීමට බලධාරීන් ද අවශ්‍ය ක්‍රියාමාර්ග ගත යුතු බව නොරහසක්.",
       "URL": "https://www.hirunews.lk/330966/දොපා-සතාගේ-අවින‍යෙන්-වැනසෙන-බඩගමුව-රක්ෂිතය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=453"
}