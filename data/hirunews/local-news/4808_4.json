{
       "Source": "hirunews",
       "Timestamp": "Saturday, 05 November 2016 - 7:38",
       "Headline": "හෙළයේ මහා ගාන්ධර්ව අමරදේවයන් අද දැයෙන් සමු ගනී",
       "News Content": "අභාවප්‍රාප්ත පණ්ඩිත් ඩබ්ලිව්.ඩී.අමරදේවයන්ගේ දේහය පිළිබඳ අවසන් කටයුතු අද කොළඹ නිදහස් චතුරස‍්‍ර පරිශ්‍රයේදී සිදුකෙරෙනවා.\nඔහුගේ දේහයට ගෞරව දැක්වීම සඳහා කොළඹ - නිදහස් චතුරස‍්‍රයට තවදුරටත් අති විශාල පිරිසක් පැමිණෙමින් සිටින බව සඳහන්.\nඅභාවප්‍රාප්ත පණ්ඩිත් අමරදේවයන්ගේ දේහය ඊයේ දිනයේදී කොළඹ නිදහස් චතුරස‍්‍රයට රැගෙන එනු ලැබුවේ කලාකරුවන්, දේශපාලනඥයන් ඇතුළු විශාල පිරිසක් සහභාගි වූ පෙරහරකින්.\nඊට ජනාධිපති මෛත්‍රීපාල සිරිසේන ද එක්වූයේ දේහයට පුෂ්පෝපහාර දක්වමින්.\nදේහය නිදහස් චතුරස‍්‍රයේ තැන්පත් කිරීම සඳහා ද ජනාධිපතිවරයා උරදීම විශේෂත්වයක්.\nඅමරදේවයන්ගේ දේහය අද පස්වරු 3.00 වනතුරු නිදහස් චතුරස‍්‍රයේ මහජන ගෞරවය සදහා තැන්පත් කර තැබෙනවා.\nඅවසන් කටයුතු ඉන් අනතුරුව ආරම්භ කරන බවයි ස්වදේශ කටයුතු අමාත්‍ය වජිර අබේවර්ධන කියා සිටියේ.\nමේ අතර, කොළඹ නගරයේ සිනමා ශාලා, මස් මාංශ අලෙවිසැල් සහ සුරාසැල් ද අද වසා තැබෙනවා.",
       "URL": "https://www.hirunews.lk/146857/හෙළයේ-මහා-ගාන්ධර්ව-අමරදේවයන්-අද-දැයෙන්-සමු-ගනී",
       "Category": "Local News",
       "Parent URL": "https://www.hirunews.lk/local-news.php?pageID=4808"
}