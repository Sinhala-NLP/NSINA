{
       "Source": "hirunews",
       "Timestamp": "Sunday, 11 June 2023 - 16:32",
       "Headline": "2023 ආසියානු කුසලානය පාකිස්ථානයේදී සහ ශ්‍රී ලංකාවේදී",
       "News Content": "2023 ආසියානු කුසලානය පාකිස්ථානයේදී සහ ශ්‍රී ලංකාවේදී පැවැත්වීමට නියමිත බව විදෙස් මාධ්‍ය අද වාර්තා කරනවා.\nඒ අනුව තරගාවලියට අයත් තරග 13න් තරග 4ක් හෝ 5ක් පමණක් පාකිස්ථානයේදී පැවැත්වීමටත් ඉන්දීය කණ්ඩායම තරග වදින ඉන්දු - පාකිස්ථාන තරගය ද ඇතුළුව සෙසු තරග ශ්‍රී ලංකාවේ පැවැත්වීමටයි නියමිතව ඇත්තේ.\nඉන්දීය කණ්ඩායම ,පාකිස්ථානයේ සංචාරය කිරීමෙන් වැලකී සිටීමත් සමග ආසියානු කුසලානය පැවැත්වීම අර්බුදයක මුහුණ දුන් අතර ඒ අනුවයි පාකිස්ථාන ක්‍රිකට් පාලක මණ්ඩලය විසින් රටවල් දෙකකදී තරගාවලිය පැවැත්වීමට යෝජනාවක්\nඉදිරිපත් කළේ.\nමෙම යෝජනාවට අනුව පාකිස්ථානයේදී පැවැත්වීමට සැලසුම් කර තිබෙන තරග ලාහෝර් හිදීත් ශ්‍රී ලංකාවේදී පැවැත්වීමට නියමිත තරග දඹුල්ල ජාත්‍යන්තර ක්‍රිකට් ක්‍රීඩාංගණයේදීත් පැවැත්වීමට නියමිතයි.\nඉන්දීය කණ්ඩායම අවසන් මහා තරගයට සුදුසුකම් ලබා ගතහොත් එම තරගය ශ්‍රී ලංකාවේදී සහ එසේනොවුණ හොත් අවසන් මහා තරගය පාකිස්ථානයේදී පැවැත්වීමටයි සැලසුම් කර ඇත්තේ.\n2023 ආසියානු කුසලාන එක්දින ක්‍රිකට් තරගාවලිය ලබන සැප්තැම්බර් මස 1 වැනිදා සිට 17 වැනිදා දක්වා පැවැත්වීමට සැලසුම් කර තිබෙන අතර මේ පිළිබඳ අවසන් තීරණය ආසියානු ක්‍රිකට් කවුන්සිලය විසින් ඉදිරි සතියේදී නිවේදනය කිරීමට නියමිතයි.",
       "URL": "https://www.hirunews.lk/337631/2023-ආසියානු-කුසලානය-පාකිස්ථානයේදී-සහ-ශ්‍රී-ලංකාවේදී",
       "Category": "Local News",
       "Parent URL": "https://www.hirunews.lk/local-news.php?pageID=277"
}