{
       "Source": "hirunews",
       "Timestamp": "Monday, 04 October 2021 - 9:09",
       "Headline": "ජනපති යළි දිවයිනට",
       "News Content": "එක්සත් ජාතීන්ගේ 76 වන මහා මණ්ඩල සැසිවාරයට සහභාගි වීම සඳහා අමෙරිකා එක්සත් ජනපදය බලා ගොස් සිටි ජනාධිපති ගෝඨාභය රාජපක්ෂ අද දිවයිනට පැමිණියා.\nඋදෑසන 8.55ට එමිරේට්ස් ගුවන් සේවයට අයත් ඊ.කේ. 650 දරන ගුවන් යානයෙන් ජනාධිපතිවරයා දිවයිනට පැමිණි බවයි හිරු ගුවන්තොටුපොළ වාර්තාකරු සඳහන් කළේ.\nඑම සැසි වාරයට සහභාගිවීම සඳහා ජනාධිපති ගෝඨාභය රාජපක්ෂ පසුගිය මස 18 වැනි දා දිවයිනෙන් පිටත්ව ගියා.\nජනාධිපතිවරයා එක්සත් ජාතීන්ගේ 76 වන මහා මණ්ඩල සැසිවාරය අමතනු ලැබුවේ පසුගිය මස 22 වනදායි.\nජනාධිපතිවරයා, දිවයිනෙන් බැහැර විදේශ සමුළුවකට සහභාගි වූ සහ එක්සත් ජාතීන්ගේ මූලස්ථානයේ දී රාජ්‍ය නායක සමුළුවක් ඇමතූ ප්‍රථම අවස්ථාව මෙය වනවා.\nඑහි දී ජනාධිපතිවරයා ලෝක නායකයින් රැසක් සමඟ ද්වීපාර්ශවීය සාකච්ඡා පැවැත් වූ අතර, එක්සත් ජාතීන්ගේ ආහාර පද්ධති සමුළුවේ මාර්ගගත සභාව ඇතුළු සැසිවාර කිහිපයක් ද අමතනු ලැබුවා.\nමේ අතර, ජනාධිපතිවරයා සිය නිල ෆේස්බුක් ගිණුමේ සටහනක් තබමින් ප්‍රකාශ කර ඇත්තේ ඇමෙරිකා එක්සත් ජනපදයට ගිය අවස්ථාවේ දී සිය මිනිබිරිය ප්‍රථම වතාවට දැක ගත් බවයි.",
       "URL": "https://www.hirunews.lk/283999/ජනපති-යළි-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1651"
}