{
       "Source": "hirunews",
       "Timestamp": "Saturday, 19 February 2022 - 19:27",
       "Headline": "දෙමළ සන්ධානය, ඉන්දීය අගමැති හමුවීමට සූදානම්",
       "News Content": "ඉන්දීය අග්‍රාමාත්‍ය නරේන්ද්‍ර මෝදි සහ විදේශ අමාත්‍ය එස්.ජයිශංකර් හමුවීම සඳහා දෙමළ ජාතික සන්ධානය සූදානම් වනවා.\nඒ, ලබන මාර්තු මාසයේදී ඔවුන් දිවයිනට පැමිණෙන අවස්ථාවේදීයි.\nශ්‍රී ලංකාවේ පැවැත්වෙන බිම්ස්ටෙක් සමුළුව සඳහා ඉන්දීය අග්‍රාමාත්‍යවරයා සහ විදේශ අමාත්‍යවරයා දිවයිනට පැමිණීමට නියමිත අතර, ඒ අතරවාරයේදීයි මෙලෙස ඔවුන්ව හමුවීමට දෙමළ ජාතික සන්ධානය සූදානම් වන්නේ.\nමේ අතර, ශ්‍රී ලංකාවේ ඉන්දීය මහ කොමසාරිස් ගෝපාල් බාග්ලේ සහ දෙමළ ජාතික සන්ධානයේ නියෝජිතයින් පිරිසක් අතර සාකච්ඡාවක් ඊයේ පැවැත්වුණා. ඒ, කොළඹ පිහිටි මහ කොමසාරිස්වරයාගේ නිල නිවසේදීයි.\nඑම හමුව සඳහා දෙමළ ජාතික සන්ධානයේ නායක ආර්. සම්බන්ධන්, මාධ්‍ය ප්‍රකාශක එම්.ඒ. සුමන්දිරන් ඇතුළු පිරිසක් එක්ව ඇති බව සඳහන්.\nමෙහිදී ඉන්දීය රාජ්‍ය නායකයාගේ ශ්‍රී ලංකා සංචාරය පිළිබඳව මෙන්ම උතුරු නැගෙනහිර පළාත්වල ආර්ථික සංවර්ධනය සඳහා ඉන්දියාවෙන් ලැබෙන සහයෝගය පිළිබඳවද සාකච්ඡා කර තිබෙනවා.\nඑසේම, 13 වන ආණ්ඩුක්‍රම ව්‍යවස්ථා සංශෝධනයට එහා ගිය බලය බෙදීමකට ඉන්දීය රජය ලබාදී ඇති පොරොන්දුව ඉටු කිරීම සඳහා ඉන්දියාව ගනු ලබන ක්‍රියාමාර්ගවලට ස්තූතිය පළ කරන බවයි මෙහිදී දෙමළ ජාතික සන්ධාන නියෝජිතයින් ප්‍රකාශ කර ඇත්තේ.\nපැයකට ආසන්න කාලයක් පැවති මෙම සාකච්ඡාවේදී මෙරට දෙමළ ජනතාවගේ ගැටළුවලට විසඳුම් ලබා ගැනීම සඳහා දෙමළ ජාතික සන්ධානය තවදුරටත් මෙහිදී ඉන්දියාවේ සහය ඉල්ලා තිබෙනවා.",
       "URL": "https://www.hirunews.lk/297461/දෙමළ-සන්ධානය-ඉන්දීය-අගමැති-හමුවීමට-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=1346"
}