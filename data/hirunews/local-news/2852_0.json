{
       "Source": "hirunews",
       "Timestamp": "Sunday, 15 March 2020 - 12:35",
       "Headline": "රාජ්‍ය නායක වීඩියෝ සංවාදය අද සන්ධ්‍යාවේ",
       "News Content": "කොරෝනා වෛරසයේ ව්‍යාප්තිය පිළිබඳ දකුණු ආසියානු රටවල රාජ්‍ය නායකයන්ගේ වීඩියෝ සංවාදය අද පස්වරු පහට පැවැත්වෙන බව ඉන්දීය මාධ්‍ය වාර්තා කළා.\nඒ, කොරෝනා වෛරසයට එරෙහිව සටන් වැදීම සඳහා ශක්තිමත් ක්‍රමෝපායක් සැකසීමට දකුණු ආසියාතික රටවල නායකත්වය එක්විය යුතු බවට ඉන්දීය අග්‍රාමාත්‍ය නරේන්ද්‍ර මෝදි සිදුකළ ප්‍රකාශයේ ප්‍රතිඵලයක් ලෙසින්.\nඊට ප්‍රතිචාර දක්වමින් ජනාධිපති ගෝඨාභය රාජපක්ෂ සඳහන් කළේ එවැනි සංවාදයක් සඳහා එක්වීමට ශ්‍රී ලංකාව සූදානම්ව සිටින බවයි.\nමෙම තීරණාත්මක අවධියේ ජනතාවගේ සුරක්ෂිතතාව උදෙසා සහෝදරත්වයෙන් එක්විය යුතු බව ජනාධිපති ගෝඨාභය රාජපක්ෂ සිය පණිවුඩයෙන් අවධාරණය කළා.\nසාක් රාජ්‍ය නායකයන්ගේ වීඩියෝ සංවාදය සෞඛ්‍ය සම්පන්න ලෝකයක් ගොඩනැගීම සඳහා වූ කාලීන පියවරක් ලෙසයි අග්‍රාමාත්‍ය නරේන්ද්‍ර මෝදි ට්විටර් පණිවුඩයක් නිකුත් කරමින් සඳහන් කළේ.\nකොවිඩ් 19 හෙවත් නව කොරෝනා වෛරසයට එරෙහිව සටන් වැදීමේ මාර්ග සිතියමක් සැකසීම සම්බන්ධයෙන් මෙම වීඩියෝ සංවාදයේදී සාකච්ඡා කරන බවද ඉන්දීය අග්‍රාමාත්‍යවරයා කියා සිටියා.\nදකුණු ආසියාතික රටවල නායකයන්ගේ එක්වීම ඒවායේ ජනතාවට සාධනීය ප්‍රතිඵල ගෙන එනු ඇති බවට අගමැති මෝදි මෙහිදී විශ්වාසය පළ කළා.\nසාක් රාජ්‍ය නායකයන්ගේ වීඩියෝ සංවාදයට එක්වීමට සූදානම් බව පාකිස්ථාන අගමැති ඉම්රාන් ඛාන්ද ප්‍රකාශ කර තිබෙනවා.",
       "URL": "https://www.hirunews.lk/236546/රාජ්‍ය-නායක-වීඩියෝ-සංවාදය-අද-සන්ධ්‍යාවේ",
       "Category": "Local News",
       "Parent URL": "https://www.hirunews.lk/local-news.php?pageID=2852"
}