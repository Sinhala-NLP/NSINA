{
       "Source": "hirunews",
       "Timestamp": "Monday, 17 July 2023 - 16:16",
       "Headline": "2023 පළමු යහ මස පමණක් තුළ සුරාබදු වැටලීම් 20,101ක් (වීඩියෝ)",
       "News Content": "සුරාබදු දෙපාර්තමේන්තුව විසින් මෙම වසර ආරම්භයේ සිට ජුලි මස 30 දක්වා වූ කාලය තුළ දිවයින පුරා සිදුකළ වැටලීම් 20,121 ක් පිළිබද නිවේදනයක් නිකුත් කර තිබෙනවා.\nඒ අතර මෙම කාල සීමාව තුළ දී සිදුකළ සාර්ථක වැටලීම් 16,726ක් ද වස විස, අබිං හා අන්තරායකර ඖෂධ හා මනෝවර්තක පිළිබද සම්මුති පනත යටතේ සිදුකළ වැටලීම් 2,943ක් ද දුම්කොළ හා මධ්‍යසාර පිළිබද ජාතික අධිකාරිය පනත යටතේ සිදුකළ වැටලීම් 452 ක්ද ඇති බවට වාර්තා වෙනවා.\nමේ අතර අපරාධ වර්ග අනුව මත්පැන් නිෂ්පාදනය සම්බන්ධ වැටලීම් 616ක් ද, මත්පැන් සන්තකය හා විකිණිම සම්බන්ධ වැටලීම් 345ක් ද, ස්ප්‍රීතු සන්තකය ප්‍රවාහනය හා විකිණිම සම්බන්ධ වැටලීම් 10,775ක් ද , රා ප්‍රවාහනය හා සම්බන්ධ වැටලීමි් 2016ක් ද, රජයේ අරක්කු සන්තකය හා ප්‍රවාහනය හා විකිණිම සම්බන්ධ වැටලීම් 1630 ක්ද, සුරාබදු අපරාධ පිළිබද තොරතුරු ලබා දීමට නොහැකි වීම 275ක් ද ඇති බවයි සුරාබදු දෙපාර්තමේන්තුව නිකුත් කළ නිවේදනයේ සදහන් වෙන්නේ.\nඒ ආකාරයට සිදු කරනු ලැබූ වැටලීම් වලදී පුද්ගලයින් 20,121ක් අත්අඩංගුවට ගෙන ඇති අතර ඉන් 2687ක් කාන්තාවන් වීමද විශේෂත්වයක් වෙනවා\nමෙම වැටලීම් තුලින් අධ්කරණය ඉදිරියේ නඩු පැවරීමෙන් පසුව අධිකරණය මගින් මිලියන 82ක් දඩ මුදල් ලෙස පනවා තිබෙන අතර 2022 වසරේ මත්පැන් විකිණිම සදහා බලපත්‍ර ලත් ස්ථානයන් කළ වැරදි ගණන වන්නේ 2382ක්.\nමෙම වැටලීම වලින් වැඩ් ප්‍රමාණයක් සිදු කර ඇත්තේ මහජනතාව විසින් 1983 හරහා දැනුම් දුන් තොරතුරු මත බව සුරාබදු දෙපාර්තමේන්තුව සදහන් කරනවා.\nමේ අතර දිවයින පුරා සුරාබදු නිලධාරින් 900කට ආසන්න සංඛ්‍යාවක් පළාත් නවයම ආවරණය වන පරිදි යොදවා තිබෙන අතර, 1913 සෘජු දුරකථන අංකයට තොරතුරු දැනුම් දීම මගින් මහජනතාවට සුරාබදු වැටලීම් සදහා තොරතුරු ලබා දිය හැකි බව සුරාබදු දෙපාර්තමේන්තුව දන්වා සිටිනවා.",
       "URL": "https://www.hirunews.lk/341518/2023-පළමු-යහ-මස-පමණක්-තුළ-සුරාබදු-වැටලීම්-20101ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=176"
}