{
       "Source": "hirunews",
       "Timestamp": "Thursday, 17 August 2023 - 16:31",
       "Headline": "දකුණු ආසියානු කලාපයේ රටවල් අතරින් අධ්‍යාපනයට අඩුම මුදලක් වෙන් කරන රට බවට ශ්‍රී ලංකාව පත්වෙයි",
       "News Content": "දකුණු ආසියානු කලාපයේ රටවල් අතරින් අධ්‍යාපනය සඳහා අඩුම මුදලක් වෙන් කරන රට ශ්‍රී ලංකාව බවට පත් වූ පුවතක් පිළිබඳව තොරතුරු වාර්තා වෙනවා.\nමාධ්‍ය නිවේදනයක් නිකුත් කරමින් එක්සත් ජාතීන්ගේ ළමා අරමුදල මේ පිළිබඳව ප්‍රකාශ කර තිබෙනවා.\nමෙරට දළ දේශීය නිෂ්පාදිතයෙන් අධ්‍යාපනය සඳහා වෙන් කරනු ලබන්නේ සියයට 2 කටත් වඩා අඩු ප්‍රමාණයක් බවයි එම නිවේදනයේ සඳහන් වෙන්නේ.\nපසුගිය වසර තුනක කාලය තුළදී කොවිඩ් වසංගතය හේතුවෙන් වරින්වර පාසල් වසා දැමීමට සිදුවීම සහ ඇති වූ විවිධ බාධා හේතුවෙන් ප්‍රාථමික අංශයේ පාසල් ළමුන් මිලියන 1.6 කගේ පසුබෑමට ලක්වූ අධ්‍යාපනය නැවත නගා සිටුවීම සඳහා ජාතික වැඩසටහනක් දියත් කිරීම අධ්‍යාපන අමාත්‍යංශයේ සහ එක්සත් ජාතීන්ගේ ළමා අරමුදලේ ප්‍රධානත්වයෙන් පසුගියදා සිදු වූ අතර එම අවස්ථාව පිළිබඳ සඳහන් කරමින් එක්සත් ජාතීන්ගේ සංවිධානය මෙම නිවේදනය නිකුත් කර තිබෙනවා.\nඅධ්‍යාපන අමාත්‍යංශය මුල් වී සිදු කළ සමීක්ෂණයකදී මෙරට තුන්වෙනි ශ්‍රේණියේ ළමුන්ගෙන් සියයට 85ක් සාක්ෂරතාවය සහ සංඛ්‍යා දැනුම පිළිබඳ ලබා ගත යුතු අවම ප්‍රවීණතාවය ලබා ගෙන නොමැති බවත් එම සිසුන් සාක්ෂරතාවය සහ සංඛ්‍යා දැනුම පිළිබඳ ප්‍රවීණතාවය සපුරා තිබීම ද්විතියික අධ්‍යාපනය ලබා ගැනීමට සහ ඉන් ඔබ්බට අත්‍යාවශ්‍ය කරුණක් බවත් එක්සත් ජාතීන්ගේ ළමා අරමුදල පෙන්වා දී ඇති බවයි වාර්තා වෙන්නේ.",
       "URL": "https://www.hirunews.lk/345172/දකුණු-ආසියානු-කලාපයේ-රටවල්-අතරින්-අධ්‍යාපනයට-අඩුම-මුදලක්-වෙන්-කරන-රට-බවට-ශ්‍රී-ලංකාව-පත්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=91"
}