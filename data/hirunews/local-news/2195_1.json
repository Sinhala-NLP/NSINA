{
       "Source": "hirunews",
       "Timestamp": "Friday, 22 January 2021 - 19:43",
       "Headline": "කොළඹ වරායේ නැගෙනහිර පර්යන්තය සුරැකීමේ ජාතික ව්‍යාපාරය විරෝධතාවක (වීඩියෝ)",
       "News Content": "කොළඹ වරායේ නැගෙනහිර පර්යන්තය සම්බන්ධයෙන් උද්ගතව ඇති අර්බුදකාරී තත්වයට එරෙහිව  නැගෙනහිර පර්යන්තය සුරැකීමේ ජාතික ව්‍යාපාරය කොළඹදී අද විරෝධතාවක නිරතවුණා.\nවිරෝධතාවයෙන් අනතුරුව වෘත්තිය සමිති නායකයන් සිය යෝජනා ඇතුළත් ලිපියක් ජනාධිපතිවරයා වෙත යොමුකිරීම සඳහා පූජ්‍ය ඇල්ලේ ගුණවංශ හිමියන් වෙත භාරදුන්නා.\nඅනතුරුව විරෝධතාකරුවන් පා ගමනින් පැමිණ අර්බුදය සමථයකට පත් කිරීම සඳහා පත් කළ ඇමති අනුකාරක කමිටුවටද සිය යෝජනා භාරදුන්නා.\nහිරු ටී වී ඔස්සේ ඊයේ රාත්‍රියේ විකාශය වූ බලය දේශපාලන වැඩසටහනට එක්වෙමින් වරාය අධිකාරියේ සභාපති ජෙනරාල් දයා රත්නායක කියා සිටියේ වත්මන් රජය නැගෙනහිර පර්යන්තය සම්බන්ධයෙන් ගැටළුකාරී තත්වයකට පත්ව ඇත්තේ පසුගිය රජය අත්සන් කළ ගිවිසුමක් හේතුවෙන් බවයි.\nමේ අතර නැගෙනහිර පර්යන්තය විකිණීම සඳහා තම රජය එකඟ වූ බවට නැගෙන චෝදනා ප්‍රතික්ෂේප කරන බව එක්සත් ජාතික පක්ෂය නිවේදනයක් නිකුත් කරමින් අද සඳහන් කළා.\nඑහි දැක්වෙන්නේ 2019 වසරේදී යහපාලන රජය නැගෙනහිර පර්යන්තය ඉන්දියාවට හෝ වෙනත් රටකට විකිණීමට ගිවිසුමකට අත්සන් නොතැබූ බවයි.\nපර්යන්ත මෙහෙයුම් කටයුතු සඳහා පමණක් සමාගමකට බදුදීම සඳහා ශ්‍රී ලංකාව, ඉන්දියාව සහ ජපන් රජයන් අතර අවබෝධතා ගිවිසුම් අත්සන් කළ බව එහි සඳහන්.",
       "URL": "https://www.hirunews.lk/260451/කොළඹ-වරායේ-නැගෙනහිර-පර්යන්තය-සුරැකීමේ-ජාතික-ව්‍යාපාරය-විරෝධතාවක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2195"
}