{
       "Source": "hirunews",
       "Timestamp": "Saturday, 18 July 2020 - 19:38",
       "Headline": "කොස්ගොඩ තාරකගේ සහ ගගනගේ ගෝලයෙකු මහරගමදී අල්ලයි - රයිඩර් රඳවාගෙන ප්‍රශ්න කෙරේ",
       "News Content": "රක්ෂිත බන්ධනාගාර ගතව සිටින කොස්ගොඩ තාරක සහ ගගන යන සංවිධානාත්මක අපරාධකරුවන්ගේ මහා පරිමාණ හෙරොයින් ජාවාරම්වලට සම්බන්ධ සැකකරුවෙකු මහරගම ඇරැව්වල ප්‍රදේශයේදී පෑලියගොඩ පොලීසියේ නිලධාරින් කණ්ඩායමක් අත්අඩංගුවට ගෙන තිබෙනවා.\n38 හැවිරිදි පන්නිපිටිය ප්‍රදේශයේ පදිංචි සැකකරු අත්අඩංගුවට ගන්නා අවස්ථාවේදී ඔහු සතුව තිබී හෙරොයින් ග්‍රෑම් 1.1ක් පොලිස් භාරයට ගෙන ඇති බවයි පොලිස් මාධ්‍ය කොට්ඨාශය සඳහන් කළේ.\nපසුගිය වසරේ පෙබරවාරි 22 වනදා මහරගමදී වෙඩි තබා පුද්ගලයෙකු ඝාතනය කිරීමේ සිද්ධියේ ප්‍රධාන සැකකරු වන්නේ ද අත්අඩංගුවට ගත් මෙම පුද්ගලයායි.\nසැකකරු නුගේගොඩ මහේස්ත්‍රාත් අධිකරණයට ඉදිරිපත් කිරීමෙන් අනතුරුව මේ මස 24 වනදා දක්වා රඳවාගෙන ප්‍රශ්න කිරීමට පොලීසියට අවසර ලබාදී තිබෙනවා.\nමේ අතර, අතුරුගිරිය පොලීසියේ කොට්ඨාශ බුද්ධි අංශයට ලද තොරතුරක් මත මාලඹේ - අරංගල ප්‍රදේශයේදී අත්අඩංගුවට ගත් හෝකන්දර - රයිඩර් නමැත්තා සහ ඔහු සමඟ සිටි තවත් සැකකරුවෙකු අද සිට දින 7 ක් රඳවාගෙන ප්‍රශ්න කිරීමට අවසර ලබා දී තිබෙනවා.\nඒ අද කඩුවෙල මහේස්ත්‍රාත් අධිකරණයට ඉදිරිපත් කිරීමෙන් අනතුරුවයි.\nඅත්අඩංගුවට ගන්නා අවස්ථාවේ ඔහු සතුව තිබී හෙරොයින් ග්‍රෑම් 5.8ක් සහ ඔහු සමඟ සිටි අනෙක් පුද්ගලයෙකු සතුව තිබී හොරොයින් මිලිග්‍රෑම් 460 ක් ද පොලීසිය භාරයට ගෙන තිබුණා.\nහෝකන්දර - රයිඩර් නමැත්තාගෙන් සිදුකළ වැඩිදුර ප්‍රශ්න කිරීම්වලදී හෝකන්දර - උතුර ප්‍රදේශයේ පිහිටි ඔහුගේ නිවසේ තිබී යුද හමුදා විශේෂ කාර්ය බලකා ඇදුම් කට්ටල, රම්බෝ වර්ගයේ පිහි දෙකක්, ජීව උණ්ඩ දෙකක් සහ හිස් උණ්ඩ කොපු 3 ක් මෙන්ම, රුපියල් ලක්ෂයකට ආසන්න මුදලක් ද සොයා ගත් බවයි පොලීසිය සඳහන් කළේ.",
       "URL": "https://www.hirunews.lk/245845/කොස්ගොඩ-තාරකගේ-සහ-ගගනගේ-ගෝලයෙකු-මහරගමදී-අල්ලයි-රයිඩර්-රඳවාගෙන-ප්‍රශ්න-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=2575"
}