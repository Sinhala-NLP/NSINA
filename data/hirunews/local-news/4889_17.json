{
       "Source": "hirunews",
       "Timestamp": "Wednesday, 07 September 2016 - 11:06",
       "Headline": "අතුරුදන්වූ ව්‍යාපාරිකයා හල්දුම්මුල්ලේදී අත්අඩංගුවට",
       "News Content": "ත්‍රිකුණාමලය ප්‍රදේශයේදී අතුරුදන්වූ බව කියන බණ්ඩාරගම ව්‍යාපාරිකයා හපුතලේ - හල්දුම්මුල්ල ප්‍රදේශයේ රැදී සිටියදී අත්අඩංගුවට ගෙන තිබෙනවා.\nත්‍රිකුණාමලය ප්‍රදේශය භාර උසස් පොලිස් නිලධාරියෙකු කියා සිටියේ අදාල ව්‍යාපාරිකයා විසින්ම මෙය සැලසුම් කළ ක්‍රියාවක් බවට අනාවරණ වී ඇති බවයි.\nබණ්ඩාරගම - අටලූගම ප්‍රදේශයේ පදිංචි 35 හැවිරිදි මෙම ව්‍යාපාරිකයා පසුගිය 4 වනදා මෙලෙස අතුරුදන්වූ බවට පොලිසිය වෙත පැමිණිලි කර තිබුණේ ඔහුගේ පියා විසින්.\nස්වර්ණාභරණ ව්‍යාපාරිකයෙකු වූ තම පුතා ත්‍රිකුණාමල නගරයේ පිහිටි රාජ්‍ය බැංකුවක පැවැත්වෙන රන් භාණ්ඩ වෙන්දේසියක් සදහා සහභාගි වීමට ගොස් තිබූ බවට පැමිණිල්ලේ සදහන් කර තිබුණා.\nඅතුරුදන්වන අවස්ථාවේ ව්‍යාපාරිකයා සතුව රුපියල් කෝටි 2 ක මුදලක් තිබූ බවටද පසුව හෙළි වුණා.\nඉන් අනතුරුවයි සිද්ධිය සම්බන්ධයෙන් ත්‍රිකුණාමලය පොලිසිය විමර්ශනයක් ආරම්භ කළේ.\nඒ සදහා පොලිස් කණ්ඩායම් 6 ක් යොදවා තිබුණා.\nඊයේ පෙරවරුවේ පොලිසියට යාපනය ප්‍රදේශයේ සිට දුරකථන ඇමතුමක් ලැබී තිබූ අතර එමගින් සදහන්ව තිබුණේ මෙම ව්‍යාපාරිකයා නිරුපද්‍රිතව සිටින බවටයි.\nඒ ඔස්සේ පරීක්ෂණ සිදුකළ පොලිසිය අතුරුදන්වූ ව්‍යාපාරිකයා හපුතලේ - හල්දුම්මුල්ල ප්‍රදේශයේ සැගව සිටියදී අද උදෑසන මෙලෙස අත්අඩංගුවට ගෙන තිබෙනවා.\nමේ වනවිට එම ව්‍යාපාරිකයා ත්‍රිකුණාමලය පොලිසිය වෙත රැගෙන එමින් සිටින අතර, අද පස්වරුවේ ත්‍රිකුණාමලය මහේස්ත්‍රාත් අධිකරණය වෙත ඉදිරිපත් කිරීමට නියමිතයි.\nමොහු විවිධ පුද්ගලයන්ගෙන් ලබාගෙන ඇති ණය ගෙවීමේ අපහසුතාවයක් මත මෙම ක්‍රියාව සැලසුම් කර ඇති බවට හෙළි වී ඇති බවයි සිද්ධිය සම්බන්ධයෙන් විමර්ශන සිදුකරන ත්‍රිකුණාමලය ප්‍රදේශය භාර උසස් පොලිස් නිලධාරියා ප්‍රකාශ කළේ.",
       "URL": "https://www.hirunews.lk/142436/අතුරුදන්වූ-ව්‍යාපාරිකයා-හල්දුම්මුල්ලේදී-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4889"
}