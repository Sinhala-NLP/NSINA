{
       "Source": "hirunews",
       "Timestamp": "Monday, 12 June 2017 - 12:08",
       "Headline": "ආරක්ෂාවට දමා ගිය දරුවා පෙන්වා දවසට 8000 ක් හොයන කතක්",
       "News Content": "මැද පෙරදිග රැකියාවකට යන අවස්ථාවේ රැකබලා ගැනීමට බාරදී ගිය සිය නැගණියගේ අවුරුදු තුනක් වයසැති පිරිමි දරුවා රැගෙන ගොස් එම දරුවා පෙන්වා පිටකොටුව දෙවන හරස්වීදියේ යාචක රැකියාවේ නිරතව සිටි බව කියන කාන්තාවක් ළමා හා කාන්තා අපයෝජනය නිවාරණය කිරීමේ නිලධාරීන් කණ්ඩායමක් අත්අඩංගුවට ගෙන තිබෙනවා.\nසැකකාරිනිය වැල්ලම්පිටිය ප්‍රදේශයේ පදිංචිකාරිනියක්.\nඅත්අඩංගුවට ගත් අවස්ථාවේ දරුවා තමාගේ බවයි ඇය එම නිලධාරීන්ට පවසා තිබෙන්නේ.\nස්වාමියා හැරදා යෑම නිසා අසරණ වූ  තම නැගණිය දරුවා තමාට භාරදී රට රැකියාවට ගිය බව පසුව නිලදාරීන් ඉදිරියේ ඇය ප්‍රකාශ කර තිබෙනවා.\nතමන්ගේ දරුවන් සහ මෙම දරුවා නඩත්තු කිරීමට නොහැකි නිසා මෙම තීරණය ගත බවයි ඇය සඳහන් කර තිබෙන්නේ.\nඒ අනුව ඇය විසින් දරුවා පෙන්වා දවසක් ඇතුළත රුපියල් 8000 ක මුදලක් උපයන බවද ඇය ප්‍රකාශ කර ඇති බවයි වාර්තාවන්නේ.\nඅදාල කාන්තාව අත්අඩංගුවට ගන්නා අවස්ථාවේදී පැයක් ඇතුළත 600 ක මුදලක්ද සොයාගෙන තිබු බවයි පොලිසිය පැවසුවේ.\nකෙසේ වෙතත් බාලවයස්කාර දරුවන් සිටින දෙමාපියන්ට රැකියා සඳහා විදෙස්ගත වීම තහනම් කර තිබියදී මෙම දරුවාගේ මව විදෙස්ගත වුයේ කෙලෙසද යන්න සෙවීමට වෙනම පරීක්ෂණයක් ක්‍රියාත්මකයි.",
       "URL": "https://www.hirunews.lk/163379/ආරක්ෂාවට-දමා-ගිය-දරුවා-පෙන්වා-දවසට-8000-ක්-හොයන-කතක්",
       "Category": "Local News",
       "Parent URL": "https://www.hirunews.lk/local-news.php?pageID=4473"
}