{
       "Source": "hirunews",
       "Timestamp": "Monday, 18 September 2023 - 20:15",
       "Headline": "ඩුබායි නිපුනගේ ගෝලයන් සිව් දෙනෙකු අත්අඩංගුවට",
       "News Content": "ඩුබායි නිපුනගේ අපරාධ මෙහෙයවන ගෝලයන් සිව් දෙනෙකු හෙරොයින් සහ ආයුධ සමග අපරාධයකට සැරසෙමින් සිටිය දී පොලිස් විශේෂ කාර්ය බලකාය නිලධාරීන්ගේ අත්අඩංගුවට ගෙන තිබෙනවා.\nවිශේෂ කාර්ය බලකාය බුද්ධි කොට්ඨාශයේ නිලධාරීන්ට ලද තොරතුරකට අනුව ඊයේ(17) වන දින ග්‍රෑන්ඩ්පාස් පොලිස් වසමේ තොටලග කජීමාවත්ත ප්‍රදේශයේ KT 20 කජීමාවත්ත, පර්ගියුෂන් පාර, කොළඹ 14 ලිපිනයේ පිහිටි නිවස තුල දී වැටලීමක් සිදුකර තිබෙනවා.\nඑම වැටලීමේදී මහා පරිමාණ මත්ද්‍රව්‍ය ජාවාරම්කරුවකු හා සංවිධානාත්මක අපරාධකරුවකු වන සංජීව කුමාර සමරරත්න හෙවත් ගනේමුල්ල සංජීව යන අයගේ ප්‍රධානතම සමීපතමයකු වන කපුරු බණ්ඩාරගේ දොන් නිපුන චමිත් උදයංග නොහොත් ඩුබායි නිපුන යන අයවලුන්ගේ සංවිධානාත්මක අපරාධ සදහා ක්‍රියාකාරීව කටයුතු කරන ලද පුද්ගලයින් අතර දෙනෙකුයි මෙලෙස අත්අඩංගුවට ගෙන ඇත්තේ.\nසැකකරුවන් මට්ටක්කුලිය, කොළඹ 14, ගෝනහේන, සහ මට්ටක්කුලිය, කොළඹ 15 යන ප්‍රදේශ වල පදිංචි වයස අවුරුදු 19- 38 අතර වයසේ පසුවන පුද්ගලයන් සිව් දෙනෙකු වන අතර ඔවුන් සන්තකයේ තිබී හෙරොයින් මත්ද්‍රව්‍ය ග්‍රෑම් 06 යි, මිලිග්‍රෑම් 330 ක් සහ මන්නා පිහි 03 ක්ද අත්අඩංගුවට ගෙන වැඩිදුර විමර්ශණ කටයුතු ග්‍රෑන්ඩ්පාස් පොලිස් ස්ථාන වෙත භාර දී ඇති බවටයි වාර්තා වෙන්නේ.\nතවද අත්අඩංගුවට ගන්නා ලද පිරිසෙන් එක් සැකකරුවෙකු වන කුවින්ටස් හෙවත් කුයියා නැමත්තා අලිවත්තේ අසිත නැමති සංවිධානාත්මක අපරාධකරු වෙඩි තබා ඝාතනය කිරීමට සහ ඉර්ෂඩ් නැමැති පුද්ගලයා කපා කොටා ඝාතනය කිරීමට අදාලව අත්අඩංගුවට ගෙන රක්ෂිත බන්ධනාගාර ගත කිරීමෙන් අනතුරුව මේ වන විට ඇපමත මුදාහැර සිටින අයකු බවට ද තොරතුරු අනාවරණය වෙනවා.",
       "URL": "https://www.hirunews.lk/348683/ඩුබායි-නිපුනගේ-ගෝලයන්-සිව්-දෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=22"
}