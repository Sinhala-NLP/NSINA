{
       "Source": "hirunews",
       "Timestamp": "Wednesday, 18 May 2022 - 14:01",
       "Headline": "ණය බිලියන 10ක් වුණත්, බිලියන 1ක් වුණත්, ගෙවන්න මිලියනයක්වත් නෑ !",
       "News Content": "\"අද සිට ශ්‍රී ලංකාව නිල වශයෙන් බංකොලොත්භාවයට පත්වනවා නොවේ ද?\" යනුවෙන් පාර්ලිමේන්තු මන්ත්‍රී ආචාර්‍ය හර්ෂ ද සිල්වා අග්‍රාමාත්‍යවරයාගෙන් අද (18) පාර්ලිමේන්තුවේ දී විමසා සිටියා.\nමෙහිදී ණය ගෙවීම් ඇතුළු මූල්‍ය කාරණා සම්බන්ධයෙන් ලබා දී තිබූ දින 30ක සහන කාලය ද අදින් අවසන් වනවා යනුවෙන් ද ඔහු ප්‍රකාශ කළ අතර, ඉදිරි මාස 12ක කාලය තුළ ණය වාරික ලෙස ගෙවීමට ඇති අමෙරිකානු ඩොලර් බිලියන 5.5ක මුදල ගෙවීමට ඇති සූදානමත්, බංකොලොත්භාවයට පත් වීමෙන් අනතුරුව එකවර ගෙවීමට සිදුවන ණය මුදල් ගෙවීම සඳහා වන වැඩපිළිවෙල කුමක් ද යන්න සහ ණය ප්‍රතිව්‍යුහ ගත කිරීම සඳහා වන ක්‍රියාවලියේ දී නීති උපදේශකවරුන් සහ ආර්ථික උපදේශකවරුන් පත් කිරීමේ කටයුතුවල වර්තමාන තත්ත්වය කෙසේ ද යන්න පිලිබඳවත් මන්ත්‍රීවරයා මෙහිදී විමසා සිටියා.\nඊට පිලිතුරු දෙමින් අග්‍රාමාත්‍ය රනිල් වික්‍රමසිංහ කියා සිටියේ ගෙවන්නට ඇත්තේ ඩොලර් බිලියන දහයක් ද? ඩොලර් බිලියන එකක් ද යන්න නොව ගෙවීමට ඩොලර් මිලියනයක්වත් නොමැති බවයි.\nතව ද ලබන සතිය වන විට අදාළ ණය සහ ඒවා ගෙවීමේ ක්‍රමවේදය සම්බන්ධයෙන් සම්පූර්ණ විස්තරයක් පාර්ලිමේන්තුවට ඉදිරිපත් කරන බවත් දැනට ඇති ඇතැම් තොරතුරු අසම්පූර්ණ හා වැරදි තොරතුරු බවත් අග්‍රාමාත්‍යවරයා මෙහිදී කියා සිටියා.\nඅනතුරුව පාර්ලිමේන්තු මන්ත්‍රී හර්ෂ ද සිල්වා ගේ ප්‍රශනයට හිටපු මුදල් අමාත්‍යවරයා ලෙස පිලිතුරු දුන් පාර්ලිමේන්තු මන්ත්‍රී ජනාධිපති නීතිඥ අලි සබ්‍රි කියා සිටියේ මේ මොහොතේ අපිට ඩොලර් මිලියනයක් සොයා ගැනීම පවා ඉතා අමාරු කටයුත්තක් බවයි.\nඑමෙන් ම පසුගිය අප්‍රෙල් 12 වන දා සිට ජාත්‍යන්තර මූල්‍ය බැඳුම්කර හැර අන් සියලු ම ගෙවීම් නතර කිරීමට කටයුතු කළ බවත්, බංකොලොත්භාවය ස්වයං නිවේදනයකට ලක් කළ බවත් මන්ත්‍රීවරයා කියා සිටියා.\nවැඩි දුරටත් පිලිතුරු දෙමින් අලි සබ්‍රි මන්ත්‍රීවරයා කියා සිටියේ ණය ප්‍රතිව්‍යුහ ගත කිරීම සඳහා වන ක්‍රියාවලියට අදාල නීති උපදේශකවරුන් සහ ආර්ථික උපදේකවරුන් පත් කිරීමෙ ක්‍රියාවලිය මේ දක්වා ප්‍රමාද වීමට ස්ථිර කැබිනට් මණ්ඩලයක් නොමැති වීම හේතු වූ බවත්, අනෙකුති සියලු ම කාරණා භාණ්ඩාගාර ලේකම්වරයා සහ මහ බැංකු අධිපතිවරයා විසින් සම්පූර්ණ කොට ඇති බවත් ඔහු කියා සිටියා.",
       "URL": "https://www.hirunews.lk/304658/ණය-බිලියන-10ක්-වුණත්-බිලියන-1ක්-වුණත්-ගෙවන්න-මිලියනයක්වත්-නෑ",
       "Category": "Local News",
       "Parent URL": "https://www.hirunews.lk/local-news.php?pageID=1161"
}