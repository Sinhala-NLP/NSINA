{
       "Source": "hirunews",
       "Timestamp": "Thursday, 02 February 2023 - 11:14",
       "Headline": "ජනපති මල්වතු සහ අස්ගිරි මහනාහිමිවරුන් බැහැ දකියි (වීඩියෝ)",
       "News Content": "ජනාධිපති රනිල් වික්‍රමසිංහ මල්වතු සහ අස්ගිරි මහනාහිමිවරුන් බැහැ දැක ආශිර්වාද ලබාගෙන තිබෙනවා.\nමේ අතර 13 වන ව්‍යවස්ථා සශෝධනය බලාත්මක කිරීම සම්බන්ධයෙන් ජනාධිපතිවරයා කළ ප්‍රකාශය රට තුළ ව්‍යාකූලත්වයක් නිර්මාණය කිරීමට හේතු වී ඇතැ යි ත්‍රෛනිකායික මහනාහිමිවරුන් පවසනවා.\n13 වන ව්‍යවස්ථා සංශෝධන බලාත්මක කිරීමේ අනර්ථකාරිත්වය පිළිබඳවයි යන ලිපි ශීර්ෂය යටතේ මහනාහිමිවරුන් ලියන ලද ලිපියක් ජනාධිපතිවරයා විසින් අද භාර දී තිබුණා.\nඊට මල්වතු,අස්ගිරි, අමරපුර සහ රාමඤ්ඤ මහනිකායන්හි මහනාහිමිවරුන් අත්සන් තබා තිබෙනවා.\nඑම ලිපියේ තවදුරටත් දැක්වෙන්නේ රටේ ස්වාධීනත්වය, භෞමික අඛණ්ඩතාවය සහ ජාතික ආරක්ෂාව පිළිබඳ බරපතල ගැටලු නිර්මාණය කරන 13 වන සංශෝධනය කිසිසේත් බලාත්මක නොකළ යුතු බවයි.\nමේ අතර 75 වන නිදහස් සැමරුමට වෙනුවෙන් රුපියල් 50ක මුද්දරයක් සහ මුල්දින කවරයක් ජනාධිපතිවරයාට පිරිනමා තිබෙනවා.\nමහනුවර දී එය පිරිනමා ඇත්තේ මුද්දර කාර්යාංශය විසින්.\nඑමෙන්ම නිදහස් සැමරුව වෙනුවෙන් ශ්‍රී ලංකා මහ බැංකුව විසින් රුපියල් 1000ක සමරු කාසියක්ද ජනාධිපතිවරයා වෙත පිරිනමා තිබෙනවා.",
       "URL": "https://www.hirunews.lk/326473/ජනපති-මල්වතු-සහ-අස්ගිරි-මහනාහිමිවරුන්-බැහැ-දකියි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=563"
}