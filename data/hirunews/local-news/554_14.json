{
       "Source": "hirunews",
       "Timestamp": "Monday, 06 February 2023 - 13:48",
       "Headline": "ලාෆ් ගෑස් මිලත් ඉහළට",
       "News Content": "ලිට්රෝ ගෑස් මිලට සමගාමීව අද මධ්‍යම රාත්‍රියේ සිට ක්‍රියාත්මක වන පරිදි ලාෆ් ගෑස් මිලද ඉහළ දමා තිබෙනවා.\nඒ අනුව කිලෝග්‍රෑම් 12.5 ගෘහස්ත ලාෆ් ගෑස් සිලින්ඩරයක මිල රුපියල් 200කින් ඉහළ දමා ඇති අතර, ඒ අනුව එහි නව මිල වන්නේ රුපියල් 5,280ක් ලෙසයි.\nකිලෝග්‍රෑම් පහේ ලාෆ් ගෑස් සිලින්ඩරයක මිල රුපියල් 80කින් ඉහළ ගොස් ඇති අතර, එහි නව මිල රුපියල් 2,112ක්.\nඊට අමතර ව කිලෝග්‍රෑම් දෙකේ ලාෆ් ගෑස් සිලින්ඩරයක මිල රුපියල් 32කින් ඉහළ දමා ඇති අතර, එහි නව මිල සටහන් වූයේ 845ක් ලෙස යි.\nලිට්රෝ ආයතනය විසින් ඊයේ මධ්‍යම රාත්‍රියේ සිට ක්‍රියාත්මක වන පරිදි කිලෝග්‍රෑම් 12.5 ගෘහස්ථ ගෑස් සිලින්ඩරයක මිල රුපියල් 334කින් ඉහළ දැමීමට තීරණය කළා.\nඒ අනුව එහි නව මිල වන්නේ 4,743ක්.\nගෑස් මිල ඉහළ යාම කර්මාන්තකරුවන්ටද බලපා ඇති බවයි සමස්ත ලංකා කුඩා කර්මාන්තකරුවන්ගේ සංගමයේ ජාතික සංවිධායක නිලුක්ෂ කුමාර කොළඹ අද පැවති මාධ්‍ය හමුවකදී කියා සිටියේ.\nමේ අතර බිත්තර සදහා නව පාලන මිලක් නියම කරමින් පසුගියදා නිකුත් කළ ගැසට් නිවේදනය සම්බන්ධයෙන් සෑහිමකට පත්වන බව බිත්තර නිෂ්පාදකයන්ගේ සංගමය අද අභියාචනාධිකරණය හමුවේ ප්‍රකාශ කළා.\nඒ අනුව බිත්තර සඳහා පාලන මිලක් නියම කරමින් කරමින් පසුගිය වසරේ අගොස්තු මස නිකුත් කළ ගැසට් නිවේදනය බල රහිත කරන ලෙස ඉල්ලා ගොනුකළ පෙත්සම ඉවත්කරගැනීමට සූදානම් බවයි ඔවුන් ප්‍රකාශ කළේ.\nඑහිදී පාරිභෝගික සේවා අධිකාරිය වෙනුවෙන් පෙනී සිටි අතිරේක සොලිසිටර් ජනරාල් සුමති ධර්මවර්ධන කියා සිටියේ සුදු බිත්තරයක් රුපියල් 44කට සහ රතු බිත්තරයක් රුපියල් 46කට අලෙවි කළ යුතු බවට නව ගැසට් නිවේදනයක් නිකුත් කර ඇති බවයි.\nඑසේම අගෝස්තු මාසයේ පාරිභෝගික අධිකාරිය නිකුත් කළ ගැසට් නිවේදනය අධිකරණය විසින් අත්හිටුවීම නිසා බිත්තර මිලියන 25ක් පමණ අමතරව විකුණා විශාල අයුතු ලාභයක් උපයාගෙන ඇති බව ඔහු සඳහන් කළා.\nඒ අනුව අතිරේක සොලිසිටර් ජනරාල් සුමති ධර්මවර්ධන අධිකරණයෙන් ඉල්ලා සිටියේ පෙත්සම ඉල්ලා අස්කරගැනීමේදී ආදර්ශ නඩු ගාස්තුවක් නියම කරන ලෙසයි.\nඑම ඉල්ලීම පිළිබඳ විභාගය මාර්තු 30 වනදා සිදුකරන බවයි අධිකරණය දැනුම් දුන්නේ.\nමේ අතර උසස් පෙළ විභාගය පැවැත්වෙන අවස්ථාවේදී විදුලි කප්පාදු කිරීම වැළැක්වීමේ නියෝගයක් නිකුත් කරන ලෙස ඉල්ලා ලංකා ගුරු සංගමය ගොනු කළ මූලික අයිතිවාසිකම් පෙත්සම සළකා බැලීම සඳහා ජූලි මස 14 වනදා කැඳවීමට ශ්‍රේෂ්ඨාධිකරණය නියම කළා.\nඑදිනට පෙත්සමේ වගඋත්තරකරුවෙකු ලෙස නම්කර ඇති විභාග කොමසාරිජනරාල්වරයාට අධිකරණය හමුවේ කරුණු දක්වන ලෙසයි ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල අද නියෝග කළේ.\nමේ අතර උසස් පෙළ විභාග පැවැත්වෙන කාලසීමාවේ විදුලිය කප්පාදු කිරීම වැළැක්වීමේ නියෝගයක් නිකුත් කරන ලෙස ඉල්ලා මහජන උපයෝගීතා කොමිසම ගොනුකළ පෙත්සම මේ මස 8 වනදා යළි සළකා බැලීමට නියමිතයි.\nඅද මෙම පෙත්සම අභියාචනාධිකරණය හමුවේ කැඳවනු ලැබූ අවස්ථාවේ විදුලිබල මණ්ඩලය ඉල්ලා සිටියේ මෙම පෙත්සම ගොනුකාරීමට සහ පවත්වාගෙන යාමට කොමිසමේ සාමාජිකයින් බලය පැවරූ ලේඛන අධිකරණය හමුවට කැඳවන ලෙසයි.\nඑම ලේඛන ඉදිරිපත් කිරීමට හැකියාව පවතින බව පෙත්සම්කාර පාර්ශවයෙන් පෙනී සිටි නීතිඥවරයා සඳහන් කළා.",
       "URL": "https://www.hirunews.lk/326805/ලාෆ්-ගෑස්-මිලත්-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=554"
}