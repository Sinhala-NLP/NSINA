{
       "Source": "hirunews",
       "Timestamp": "Saturday, 02 October 2021 - 11:21",
       "Headline": "ජේ.පී. ඩුමිනිට දකුණු අප්‍රිකානු කණ්ඩායමේ අලුත් වගකීමක් පැවරෙයි",
       "News Content": "ජාත්‍යන්තර ක්‍රිකට් පිටියට දකුණු අප්‍රිකාව බිහි කළ සුපිරි තුන් ඉරියව් ක්‍රීඩකයෙක් වන ජේ.පී ඩුමිනි දකුණු අප්‍රිකානු කණ්ඩායමේ උපාය මාර්ගික උපදේශකවරයා ලෙස පත්කර ඇති බව වාර්තා වනවා.\nමෙම පත් කිරීම එළඹෙන පන්දුවාර 20 ලෝක කුසලාන තරගාවලිය සඳහා පමණක් සීමාවනු ඇති බවයි දකුණු අප්‍රිකානු ක්‍රිකට් ආයතනය සඳහන් කළේ.\nමේ වන විට 37 වන වියේ පසුවන ජේ.පී ඩුමිනි 2019 වසරේ දී ජාත්‍යන්තර ක්‍රිකට් පිටියට සමු දුන් අතර අනතුරුව ඔහු ජාත්‍යන්තර ක්‍රිකට් විස්තර විචාරකයෙකු ලෙස මයික්‍රෆෝනය අතට ගත්තා.\nදකුණු අප්‍රිකාව වෙනුවෙන් ජාත්‍යන්තර තරග 326කට ක්‍රීඩා කර ඇති ජේ.පී ඩුමිනි එහිදී ලකුණු 9154ක් රැස්කරගෙන ඇති අතර බිඳ හෙලා ඇති කඩුලු සංඛ්‍යාව 132ක්.\nඔහුගේ ක්‍රීඩා දිවියේ අවසන් කාලයේ දී විස්සයි විස්ස තරග රටාවට වැඩි වශයෙන් ඇල්මක් දැක්වූ ඩුමිනි විස්සයි විස්ස පිටියේ අර්ධ ශතක 11කට හිමිකම් කියන්නෙක්.\nතමන්ට පැවරූ මෙම නව වගකීම සම්බන්ධයෙන් අදහස් දක්වමින් ඩුමිනි පවසා ඇත්තේ \"මම මේ බොහෝ ක්‍රීඩකයන්ට එරෙහිව ක්‍රීඩා කර තිබෙනවා, ඔවුන් සමඟ ද ක්‍රීඩාකර තිබෙනවා, දකුණු අප්‍රිකානු සංචිතයේ සිටින සියලුම ක්‍රීඩකයින් හා කාර්ය මණ්ඩලය සමඟ මට සමීප සබඳතා තියනවා, මාගේ ශක්තිය උපරිම අයුරින් ලබාදෙමින් ඔවුන්ගේ දක්ෂතාවයට වටිනාකමක් එක් කිරීමට මම උත්සාහ කරනවා.\" යනුවෙන්.",
       "URL": "https://www.hirunews.lk/283828/ජේ-පී-ඩුමිනිට-දකුණු-අප්‍රිකානු-කණ්ඩායමේ-අලුත්-වගකීමක්-පැවරෙයි",
       "Category": "Local News",
       "Parent URL": "https://www.hirunews.lk/local-news.php?pageID=1655"
}