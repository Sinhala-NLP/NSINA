{
       "Source": "hirunews",
       "Timestamp": "Wednesday, 14 December 2022 - 16:02",
       "Headline": "අවසන් මහා තරගයට කවුරුන් පිවිසෙයි ද?",
       "News Content": "ලෝක ටෙස්ට් ක්‍රිකට් ශූරතාවලියේ මෙතෙක් පැවති තරග ප්‍රතිපල අනුව ඔස්ට්‍රෙලියාව දැනටමත් ශ්‍රේණිගත කිරීම් ලැයිස්තුවේ ඉදිරියෙන් ම සිටින අතර 2023 තීරණාත්මක අවසන් තරගයේ එක් ස්ථානයක් දැනටමත් වෙන් කරගෙන තිබෙනවා.\nනමුත් අවසන් තරගයේ අනෙක් කණ්ඩායම සඳහා තවමත් තවත් කණ්ඩායම් හතරකට අවස්ථාව විවරව තිබෙනවා.\nමේ අතර මුල්තාන්හිදී පැවැති දෙවැනි ටෙස්ට් තරගයෙන් පාකිස්තානය එංගලන්තය හමුවේ පරාජය වීමත් සමග ලබන වසරේ පැවැත්වෙන ලෝක ටෙස්ට් ශූරතාවලියේ අවසන් මහා තරගයේ මෙම ස්ථානය තවදුරටත් විවෘත වුණා.\nනවතම ශ්‍රේණිගත කිරීම් අනුව මෙම ලැයිස්තුවේ ඉදිරියෙන්යෙන් ම සිටින ඔස්ට්‍රෙලියාව ඒ සඳහා ලබාගෙන ඇති ප්‍රසාද ලකුණු සංඛ්‍යාව 108ක්.\nශ්‍රේණිගත කිරීම් ලයිස්තුවේ ඔස්ට්‍රෙලියානු කණ්ඩායමේ ජයග්‍රහණය ප්‍රතිශතය දැක්වෙන්නේ 75%ක් ලෙසින්.\nමෙතෙක් ටෙස්ට් තරගාවලි හතරකට එක්වී ඇති ඔස්ට්‍රෙලියානු කණ්ඩායම එහිදී මුහුණ දුන් තරග 12ක් අතරෙන් අටක් ජයග්‍රහණය කිරීමට සමත්වී ඇති අතර, ඔවුන් පරාජය වී ඇත්තේ එක් තරගයක් පමණයි.\nඔස්ට්‍රෙලියානු කණ්ඩායමට දකුණු අප්‍රිකාව සමග ඔස්ට්‍රෙලියාවේ දී තරග තුනකින් සමන්විත ටෙස්ට් තරගාවලියක් පැවැත්වීමට නියමිතව ඇති අතර ඔවුන් ලෝක ටෙස්ට් ක්‍රිකට් ශූරතාවලියේ අවසන් තරගයට පෙරාතුව ඉන්දියාව සමග ද ටෙස්ට් තරග 4 කින් සමන්විත තරගාවලියට එක්වීමට නියමිතව තිබෙනවා.\nමෙම ශ්‍රේණිගත කිරීම් ලයිස්තුවේ දෙවැනි ස්ථානයේ රැඳී සිටින දකුණු අප්‍රිකාව ඉදිරියේ සටහන් වී ඇති ජයග්‍රහණ ප්‍රතිශතය 60%ක්.\nමේ දක්වා ලෝක ටෙස්ට් ශූරතා තරගාවලි හතරකට එකෙඊ එහි දී පැවති තරග 10න් හයක් ඔවුන් ජයග්‍රහණය කිරීමට සමත්වී ඇති අතර අනෙක් තරග 4 අවසන් වී ඇත්තේ දකුණු අප්‍රිකානුවන්ට පරාජය උරුම කර දෙමින්.\nශ්‍රේණිගත කිරීම් ලයිස්තුවේ දෙවැනි ස්ථානය තවදුරටත් තහවුරු කරගැනීමට ඔවුන්ට බටහිර ඉන්දීය කොදෙව් කණ්ඩායම සමග සිය උපන් බිමේ දී පැවැත්වෙන තරග දෙකකින් සමන්විත ටෙස්ට් තරග තරගාවලිය ජයග්‍රහණය කර ගතහොත් එය මහත් වාසියක් වනු ඇති.\nඊට අමතරව ඔස්ට්‍රෙලියාව සමග ඔස්ට්‍රෙලියාවේ දී පැවැත්වෙන තරග තුනකින් සමන්විත තරගාවලියත් යම් හෙයකින් දකුණු අප්‍රිකානු කණ්ඩායමට ජයග්‍රහණය කිරීමට හැකි වුවහොත් ඔවුන්ට නැවතත් ටෙස්ට් ශ්‍රේණි ගත කිරීමේ ලැයිස්තුවේ පළමු ස්ථානයට නැවතත් පැමිණීමට හැකිවනු ඇති.\nලෝක ටෙස්ට් ක්‍රිකට් ශ්‍රේණිගත කිරීම් ලැයිස්තුවේ පළමු ස්ථානයේ රැඳී සිටි දකුණු අප්‍රිකානුවන් ඉන් පහළට ඇද වැටුනේ එංගලන්ත පිල සමග එංගලන්තයේ දී පැවති ටෙස්ට් තරගාවලිය තරග 2-1ක් ලෙසින් පරාජය වීම හේතුවෙන්.\nඔස්ට්‍රෙලියානු කණ්ඩායම සමග පැවති අවසන් තරගමාලා තුනම ජයග්‍රහණය කළ ඉතිහාසයක් දකුණු අප්‍රිකානුවන් සතු වුවද ඔස්ට්‍රේලියානු වේග තනතීරුවල ඔවුන්ට එරෙහිව අඛණ්ඩව සිව්වැනි ටෙස්ට් තරගාවලි ග්‍රහණයත් වාර්තා කර ගැනීම ඔවුන් ඉදිරියේ ඇති ප්‍රබල අභියෝගයක්.\nමේ අතර මෙම ශ්‍රේණිගත කිරීම් ලයිස්තුවේ ජයග්‍රහණ ප්‍රතිශතය 53.33% ලෙසින් රඳවාගෙන සිටින ශ්‍රී ලංකාවට සිය ස්ථානය තහවුරු කර ගැනීමට හෝ ඉදිරියට යෑමට ඉතිරිව ඇත්තේ එක් තරගාවලියක් පමණයි.\nඒ මෙම ශ්‍රේණිගත කිරීමේ ලැයිස්තුවේ 8 වන ස්ථානයේ රැඳී සිටින නවසීලන්ත කණ්ඩායමට එරෙහිව ලබන මාර්තුවේ පැවැත්වෙන ටෙස්ට් තරග දෙකකින් සමන්විත ටෙස්ට් තරගාවලියයි.\nලෝක ටෙස්ට් ශූරතාවලියේ අවසන් මහා තරගයට පැමිණීමට නම් ශ්‍රී ලංකාව මම තරගාවලිය අනිවාර්යෙන් ජයගත යුතු වනවා.\nකෙසේ වෙතත් ශ්‍රී ලංකාව මේ දක්වා නවසීලන්තය සමඟ එරට දී තරග 19ට එක් වී ඇති අතර ඉන් ජයග්‍රහණය කර ඇත්තේ දෙවරක් පමණයි.\nයම් හෙයකින් ශ්‍රී ලංකා කණ්ඩායම මෙම තරගාවලිය ජයග්‍රහණය කළහොත් අයි.සී.සී ටෙස්ට් ශ්‍රේණිගත කිරීම් ලැයිස්තුවේ ඔවුන්ගේ ජයග්‍රහණ ප්‍රතිශතය 61.1% ක් දක්වා ඉහලට ගෙන යනු ඇති.\nඑහිදී ශ්‍රී ලංකා කණ්ඩායමට ටෙස්ට් ශුරතා තරගාවලියේ අවසන් තරගයේ ස්ථානයක් වෙන් කර ගැනීම සඳහා අනෙක් කණ්ඩායම්වල ජයග්‍රහණ සහ පරාජයන් ඔවුන්ට බලපෑම් කරන ආකාරය දෙස බලා සිටිය යුතු වනවා.\nමෙම ශ්‍රේණිගත කිරීම් ලැයිස්තුවේ සිව්වන ස්ථානයේ සිටින්නේ අසල්වැසි ප්‍රබල ඉන්දීය ක්‍රිකට් කණ්ඩායමයි.\nඔවුන් මේ දක්වා ටෙස්ට් ශුරතා තරගාවලියේ තරගාවලි හතරකට එක්වී එහි දී පැවති තරග 12ක් අතරෙන් හයක් ජයග්‍රහණය කර තරග හතරක් පරාජය වී තවත් තරග දෙකක් ජය පරාජයෙන් තොරව නිමා කර ගැනීමට සමත් වී තිබෙනවා.\nමෙහිදී ඔවුන්ගේ තරග ජයග්‍රහණය කිරීමේ ප්‍රතිශතය ලෙස 52.08%ක් ලෙස දැක්වෙන අතර ලබාගත් ජයග්‍රහණ වෙනුවෙන් ඉන්දීය කණ්ඩායම ඉදිරියේ සටහන් වී ඇති ප්‍රසාද් ලකුණු සංඛ්‍යාව 75ක්.\nකෙසේ වෙතත් ඔවුන්ට ශ්‍රේණිගත කිරීම් ලැයිස්තුවේ ඉදිරියට යෑමට හෝ ස්ථානය තහවුරු කර ගැනීමට තවත් තරඟාවලි දෙකක් ඉතිරි වී ඇති අතර ඉන් එක් තරගාවලියක් මේ වන විටත් බංග්ලාදේශ කණ්ඩායම සමග ක්‍රියාත්මකව පවතිනවා.\nඊට අමතරව ඔවුන්ට ඔස්ට්‍රෙලියානු කණ්ඩායම සමග සිය බිමේ පැවැත්වෙන ටෙස්ට් තරග හතරක් ද ඉතිරිව තිබෙනවා.\nබෝඩර් - ගවස්කර් කුසලාන ඉතිහාසයේ දී ඔස්ට්‍රෙලියාවට එරෙහිව ඉන්දියාව සිය මව්බිමේදී මෑතකාලීනව විශිෂ්ට වාර්තාවක් ආරක්ෂා කරගෙන ඇති අතර එම තරගාවලිය ජයග්‍රහණය කිරීම අඛණ්ඩව දෙවන වරටත් ලෝක ටෙස්ට් ශූරතා අවසන් තරගයට සුදුසුකම් ලැබීමට ප්‍රමාණවත් බවට ඉන්දියාව විශ්වාස කරයි.\nඒ අනුව එළඹෙන ඔස්ට්‍රේලියානු කණ්ඩායමේ ඉන්දීය සංචාරය කණ්ඩායම් දෙකටම අතිශය තීරණාත්මක වන්නේ එම තරගාවලියේ ජයග්‍රහණය ලබන කනණ්ඩායමට බොහෝදුරට ලෝක ටෙස්ට් ශූරතාවලියේ අවසන් තරගයේ ස්ථානයක් වෙන්ව වීම පිළිබඳ ව තහවුරුව ලැබෙන නිසාවෙන්.\nලෝක ටෙස්ට් ශ්‍රේණිගත කිරීම් ලයිස්තුවේ පස්වන ස්ථානයේ රැඳී සිටින්නේ මහත්වරුන්ගේ ක්‍රීඩාවේ හිමිකරුවන් වන එංගලන්ත කණ්ඩායමයි.\nඔවුන් එම ලයිස්තුවේ ජයග්‍රහණ ප්‍රතිශතය ලෙස රඳවා ගෙන ඇත්තේ 44.44% ප්‍රතිශතයක්.\nමේ වන විට පාකිස්තථානය සමග ඔවුන්ගේ අවසාන ටෙස්ට් තරගාවලිය සඳහා එක්වන එංගලන්ත කණ්ඩායම පාකිස්තථානයට පැමිණුනේ ලෝක ටෙස්ට් ශ්‍රේණිගත කිරීම්වල ලයිස්තුවේ ඉහළ ස්ථානයක් බලාපොරොත්තුවෙන් නොවේ.\nකෙසේ වෙතත් ඔවුන් පාකිස්ථානය සමඟ පැවැති පළමු ටෙස්ට් තරගයේ දී ම පාකිස්තාන කණ්ඩායමට ශ්‍රේණිගත කිරීම් ලයිස්තුවේ ඉදිරියට පැමිණීමේ අවස්ථාවන් අහුරා දැමුවේ ඔවුන් බලාපොරොත්තු නොවූ පරාජයක් උරුම කරදෙමින්.\nමෙලස ඔවුන් බාබර් අසාම්ගේ සාදය විනාශ කළ අතරම මේ වසර ආරම්භයේදී අසාර්ථක අළු බඳුන තරගාවලියකින් පසු තමන්ට කිරීමට තවත් බොහෝ දේ ඉතිරිව ඇති බව මෙම තරගාවලිය තුළ දී පෙන්නුම් කරමින් සිටිනවා.",
       "URL": "https://www.hirunews.lk/322674/අවසන්-මහා-තරගයට-කවුරුන්-පිවිසෙයි-ද",
       "Category": "Local News",
       "Parent URL": "https://www.hirunews.lk/local-news.php?pageID=667"
}