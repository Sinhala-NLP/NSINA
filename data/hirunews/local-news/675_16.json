{
       "Source": "hirunews",
       "Timestamp": "Saturday, 10 December 2022 - 18:32",
       "Headline": "මාස 10කට ලක්ෂ 40 ක් කනකර උකස් කරයි (වීඩියෝ)",
       "News Content": "දිවයින පුරා ලක්ෂ 40 ක පමණ පිරිසක් පසුගිය මාස 10 තුළ රුපියල් බිලියන 200කට ආසන්න වටිනාකමකින් යුත් රන් ආභරණ උකස් කර ඇති බව පේරාදෙණිය විශ්වවිද්‍යාලයේ ආර්ථික විද්‍යා හා සංඛ්‍යාන අධ්‍යයන අංශයේ මහාචාර්ය වසන්ත අතුකෝරල පවසනවා.\nඔහු කියා සිටියේ වානිජ බැංකු ඇතුළු මූල්‍ය ආයතන 13 ක්, උකස් මධ්‍යස්ථාන 10 ක් සහ ප්‍රාදේශීය ලේකම් කාර්යාල 3 ක් යොදා ගනිමින් කරනු ලැබූ අධ්‍යයනයකට අනුව මෙම කරුණු අනාවරණය වී ඇති බවයි.\nළමයින්ගේ අධ්‍යාපනික උපකරණ මිලදී ගැනීමට ආහාර අවශ්‍යතා සම්පූර්ණ කර ගැනීමේ සහ කෘෂිකාර්මික කටයුතු සඳහා මෙලෙස රන් භාණ්ඩ උකස් තබා ඇති බවයි මහාචාර්යවරයා කියා සිටියේ.\nමේ අතර, මේ වසරේ නොවැම්බර් මාසයේ පමණක් විදෙස්ගත ශ්‍රමිකයන් විසින් මෙරටට ඩොලර් මිලියන 384.4 ක් එවා ඇති බව ශ්‍රී ලංකා මහ බැංකුව ප්‍රකාශ කළා.\nඑම දත්තවලට අනුව මේ වසරේ ජනවාරි සිට නොවැම්බර් මාසය දක්වා විදෙස්ගත ශ්‍රමිකයින් ඩොලර් මිලියන 3,313.9 ක් මෙරටට එවා ඇති බව සඳහන්.\nපසුගිය වසරේ නොවැම්බර් මාසයේදී විදෙස්ගත ශ්‍රමිකයන් ඇමරිකන් ඩොලර් මිලියන 271.4 ක් එවා තිබූ අතර, මේ වසරේ එම කාලය හා සැසදීමේදී සියයට 42 ක වැඩිවීමක් බවයි මහ බැංකු කියා සිටියේ.",
       "URL": "https://www.hirunews.lk/322384/මාස-10කට-ලක්ෂ-40-ක්-කනකර-උකස්-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=675"
}