{
       "Source": "hirunews",
       "Timestamp": "Sunday, 06 March 2022 - 19:31",
       "Headline": "අර්බුදය ගැන විදුලි බලධාරීන්ගෙන් ඇමතිනියට පාඩමක් (වීඩියෝ)",
       "News Content": "පවතින ඩීසල් අර්බුදය අනිද්දා පමණ වන විට පහව යනු ඇති බව ඛනිජ තෙල් තොග ගබඩා පර්යන්ත සමාගම පවසනවා.\nකෙසේ වෙතත් අද දිනයේත් දිවයින පුරා පිරවුම්හල් අසළ පෝලිම් දක්නට ලැබුණා.\nඇතැම් ස්ථානවල ඉන්ධන මිලදී ගැනීමට පැමිණ සිටි ජනතාව අතර ද උණුසුම් තත්ත්වයක් ඇති වුණා.\nඑමෙන්ම, දින කිහිපයකට පසු ඇතැම් ඉන්ධනහල්වලට ඉන්ධන ලැබීමත් සමඟ ඒවා ලබා ගැනීමෙන් පසු රතිඤ්ඤා දල්වමින් සතුට සමරනු ලැබුවා.\nමේ අතර, ඉන්ධන හිඟයට විරෝධය පළ කරමින් සමගි ජන බලවේගය ප්‍රදේශ කිහිපයකදී විරෝධතා සංවිධාන කර තිබුණා.\nඑමෙන්ම හෙට දිවයින පුරා පාසැල් ආරම්භ වීමත් සමඟ ඉන්ධන හිඟය හේතුවෙන් සිය වෘත්තීය කරගෙන යාමට නොහැකි තත්ත්වයක් ඇතිවී තිබෙන බව අන්තර් පළාත් පාසල් ළමයින් ප්‍රවාහන සේවා සංගමයේ සභාපති රුවන් ප්‍රසාද් ප්‍රකාශ කළා.\nමේ අතර පවතින විදුලි අර්බුදය සම්බන්ධයෙන් අද විශේෂ සාකච්ඡාවක් විදුලිබල අමාත්‍යාංශයේදී පැවැත්වුණා.\nඒ, නව විදුලිබල ඇමතිනී පවිත්‍රා වන්නිආරච්චි සහ විදුලිබල අමාත්‍යාංශයේ නිලධාරීන් සමඟයි.\nඑහිදී විදුලි අර්බුදය සම්බන්ධයෙන් විදුලිබල අමාත්‍යාංශ නිලධාරීන් පැහැදිලි කිරීමක් ද අමාත්‍යවරියට සිදුකර තිබෙනවා.\nඑමෙන්ම අද දිනයේදී පැය තුනහමාරක කාලයක් විදුලිය කප්පාදු කරනු ලැබුවා.\nමේ අතර, හෙට පෙරවරු 8 සිට රාත්‍රී 11 දක්වා අදියර දෙකක් යටතේ පැය හත හමාරක කාලයක් විදුලිය කප්පාදුව කරන බව ලංකා විදුලිබල මණ්ඩලය සදහන් කළා.",
       "URL": "https://www.hirunews.lk/298813/අර්බුදය-ගැන-විදුලි-බලධාරීන්ගෙන්-ඇමතිනියට-පාඩමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1310"
}