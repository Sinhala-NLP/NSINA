{
       "Source": "hirunews",
       "Timestamp": "Thursday, 21 July 2022 - 22:15",
       "Headline": "පාර්ලිමේන්තුවේ වාර අවසාන කිරීම ගැන සාකච්ඡාවක් - 19ත් කඩිනමින් බලාත්මක කිරීමට සැලසුම් (වීඩියෝ)",
       "News Content": "ජනාධිපති රනිල් වික්‍රමසිංහ මහතාගේ ප්‍රධානත්වයෙන් පළමු පක්ෂ නායක රැස්වීම ද පාර්ලිමේන්තු සංකීර්ණයේදී පැවැත්වුණා.\nපාර්ලිමේන්තුව වාර අවසාන කිරීම සම්බන්ධයෙන් එහිදී අවධානයට ලක්ව ඇතැයි සඳහන්.\nජනාධිපතිවරයාගේ සහ කථානායකවරයාගේ ප්‍රධානත්වයෙන් පැවති මෙම පක්ෂ නායක රැස්වීමට විපක්ෂ නායක සජිත් ප්‍රේමදාස, හිටපු ජනාධිපති මෛත්‍රීපාල සිරිසේන ඇතුළු පක්ෂ නියෝජිතයින් පිරිසක් එක්ව සිටියා.\nකෙසේ වෙතත්, ඊට ජාතික ජනබල වේගය නියෝජනය කරමින් කිසිදු මන්ත්‍රීවරයෙකු එක්ව නොසිටි බවයි වාර්තා වන්නේ.\nජනාධිපති රනිල් වික්‍රමසිංහ මහතා මෙම පක්ෂ නායක රැස්වීමේදී, නව ආරම්භයක් ලෙස පාර්ලිමේන්තු සැසිවාරය පැය 24කට කල්තබා යළි ආරම්භ කිරීමේ අවශ්‍යතාව පෙන්වා දී ඇති අතර, ඊට සියලු පක්ෂ නායකයින් එකඟත්වය පළ කර ඇති බව ආණ්ඩු පක්ෂයේ ප්‍රධාන සංවිධායක අමාත්‍ය ප්‍රසන්න රණතුංග මහතා සඳහන් කළා.\nජනාධිපතිවරයා එහිදී වැඩිදුරටත් සඳහන් කර ඇත්තේ 19 වැනි ව්‍යවස්ථා සංශෝධනය කඩිනමින් බලාත්මක කිරීමට කටයුතු කරන බවයි.\nදැනට පවතින අමාත්‍ය මණ්ඩලය කෙටි කාලසීමාවක් සඳහා පවත්වාගෙන යන අතර, ඉදිරියේදී අවශ්‍ය සංශෝධන සිදුකරන බව ද ජනාධිපතිවරයා මෙහිදී පක්ෂ නායකයින්ට දැනුම් දී තිබෙනවා.\nමේ අතර, ජනාධිපතිවරයා තේරීම සඳහා පාර්ලිමේන්තුවේ පැවති ඡන්ද විමසීමේදී පක්ෂයේ තීරණයට පටහැනිව යමින් ඩලස් අලහප්පෙරුම මහතාගේ නම යෝජනා කිරීම සම්බන්ධයෙන් විදේශ කටයුතු අමාත්‍ය මහාචාර්ය ජී.එල්. පීරිස් මහතාට එරෙහිව විනය පරීක්ෂණයක් පැවැත්වීමට ශ්‍රී ලංකා පොදුජන පෙරමුණ තීරණය කර ඇතැයි වාර්තා වනවා.\nනව කැබිනට් මණ්ඩලයට අමාත්‍යවරුන් පත් කිරීමේදී විදේශ කටයුතු අමාත්‍ය ධුරය සඳහා නව අමාත්‍යවරයෙකු පත් කිරීමටද ඉඩ ඇති බවයි දේශපාලන ආරංචි මාර්ග සඳහන් කළේ.\nමේ අතරල නව රජයේ අමාත්‍ය මණ්ඩලය හෙට පෙරවරුවේ දිවුරුම් දීමට නියමිතයි.\nඑහිදී නව අග්‍රාමාත්‍යවරයා ලෙස සභානායක අමාත්‍ය දිනේෂ් ගුණවර්ධන මහතා පත් කිරීමට නියමිත බවයි වාර්තා වන්නේ.",
       "URL": "https://www.hirunews.lk/310607/පාර්ලිමේන්තුවේ-වාර-අවසාන-කිරීම-ගැන-සාකච්ඡාවක්-19ත්-කඩිනමින්-බලාත්මක-කිරීමට-සැලසුම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1003"
}