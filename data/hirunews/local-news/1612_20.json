{
       "Source": "hirunews",
       "Timestamp": "Friday, 22 October 2021 - 15:36",
       "Headline": "පළාත් තුල දුම්රිය ධාවනය සඳුදා ඇරඹෙයි",
       "News Content": "පළාත් ඇතුළත දුම්රිය ධාවනය ලබන සඳුදා (25) සිට ආරම්භ කෙරෙනවා.\nපළාත් අතර දුම්රිය ධාවනය නොවැම්බර් 01 වන දා සිට ක්‍රියාත්මක කෙරෙන අතර දුම්රිය වාර ප්‍රවේශ පත්‍රය හිමි මගීන්ට පමණක් පළමු අදියර යටතේ ගමනාගමනයට අවසර දීමටයි කොවිඩ් කමිටුව නිර්දේශ කර ඇත්තේ.\nඅමතර මැදිරි එක්කර දැඩි තදබදය අවම කිරීමට කටයුතු කරන ලෙස ජනාධිපතිවරයා විසින් උපදෙස් දී තිබෙනවා.\nඅද (22) පෙරවරුවේ කොවිඩ් මර්දන විශේෂ කමිටුව සමග වීඩියෝ තාක්ෂණය ඔස්සේ පැවති රැස්වීමේදී ජනාධිපතිවරයා විසින් මේ බව සඳහන් කළ බවයි ජනාධිපති මාධ්‍ය අංශය කියාසිටියේ.\nමේ අතර කොරෝනා වසංගතය හේතුවෙන් නැවතී තිබූ මගී දුම්රිය සේවය නැවත ආරම්භ කිරීමට මේ වනවිට සියලු කටයුතු සූදානම් බවයි  ප්‍රවාහන අමාත්‍යාංශය ප්‍රකාශ කළේ.\nඒ අනුව, ඔක්තෝම්බර් 25 වනදා සිට බස්නාහිර පළාත තුල දුම්රිය සේවය යළි ආරම්භ වන අතර නොවැම්බර් පළවනදා සිට අන්තර් පළාත් දුම්රිය ධාවනය ආරම්භ කරනවා.\nඑහිදී ප්‍රධාන මාර්ගයේ දුම්රිය ගමන්වාර 50 ක්, මුහුදු බඩ මාර්ගයේ දුම්රිය ගමන් වාර 64 ක්, උතුරු මාර්ගයේ දුම්රිය ගමන්වාර 6 ක්, පුත්තලම මාර්ගයේ දුම්රිය ගමන්වාර 18ක් සහ කැළණිවැලි මාර්ගයේ දුම්රිය ගමන්වාර 8ක් ධාවනය කිරීමටයි සැලසුම් කර ඇත්තේ.\nජනතා ඉල්ලීම් සැලකිල්ලට ගෙන දැනට ක්‍රියාත්මක පළාත් සංචරණ සීමා නොවැම්බර් 01 වන දා සිට ඉවත් කිරීම කෙරෙහි ද අද පැවති කොවිඩ් මර්දන විශේෂ කමිටු රැස්වීමේදී අවධානය යොමු කෙරුණා.\nමුව ආවරණ පැළදීම, අත් සේදීම, දුරස්ථභාවය තබා ගැනීම ඇතුළු  සෞඛ්‍ය නිර්දේශ පිළිපැදිමට ජනතාව අඛණ්ඩව දැනුවත් කිරීම සහ ප්‍රතිශක්තීකරණය සඳහා දේශීය ඖෂධ සහ කැඳ වර්ග භාවිතයට ජනතාව පෙළඹවීම කළ යුතු බවයි ජනාධිපතිවරයා කියාසිටියේ.\nමේ අතර නාරාහේන්පිට සහ බත්තරමුල්ල දක්වා ප්‍රදේශ කිහිපයක සිට කාර්යාල ආරම්භ කරන හා අවසන් කරන වේලාවන්වලදී අන්තර් පළාත් බස් රථයක් බැගින් ධාවනයට යෙදවීමට ජාතික ගමනාගමන කොමිෂන් සභාව තීරණය කර තිබෙනවා.\nඒ අනුව, ගාල්ල, මහනුවර, කුරුණෑගල, රත්නපුර, හලාවත සහ රත්නපුර සිට මෙලෙස සාමාන්‍ය සේවා බස් රථය බැගින් යෙදවීමටයි තීරණය වී ඇත්තේ.\nදැනට ජාතික ගමනාගමන කොමිෂන් සභාව මගින් නිකුත් කර වලංගුව පවතින මගී සේවා අවසර හිමි ධාවකයින්ට ඒ සඳහා ඉල්ලුම් කිරීමට හැකියාව පවතින බවද ජාතික ගමනාගමන කොමිෂන් සභාව වැඩිදුරටත් සඳහන් කළා.",
       "URL": "https://www.hirunews.lk/285749/පළාත්-තුල-දුම්රිය-ධාවනය-සඳුදා-ඇරඹෙයි",
       "Category": "Local News",
       "Parent URL": "https://www.hirunews.lk/local-news.php?pageID=1612"
}