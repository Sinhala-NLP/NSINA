{
       "Source": "hirunews",
       "Timestamp": "Saturday, 22 February 2020 - 13:09",
       "Headline": "ඇමති දිනේෂ් බදාදා ජිනිවා මානව හිමිකම් මණ්ඩලය අමතයි - සම අනුග්‍රාහකත්වයෙන් ඉවත් වුවත්, ප්‍රතිසන්ධාන ක්‍රියාවලිය අඛණ්ඩව",
       "News Content": "ශ්‍රී ලංකාව පිළිබඳ ජිනිවා මානව හිමිකම් මණ්ඩල යෝජනාවේ සම අනුග්‍රාහකත්වයෙන් ඉවත් වුවද මෙරට ප්‍රතිසන්ධාන ක්‍රියාවලිය අඛණ්ඩව ක්‍රියාත්මක කරන බව සම කැබිනට් ප්‍රකාශක, අමාත්‍ය රමේෂ් පතිරණ පවසනවා.\nශ්‍රී ලංකාව පිළිබද ජිනිවා මානව හිමිකම් කොමිසම සම්මත කර ගත් 30/1 සහ 40/1 යන යෝජනා මෙරට ස්වෛරීත්වයට හානි කර බව අවධාරණය කරමින් එහි සම අනුග්‍රාහකත්වයෙන් ඉවත්වීමට අමාත්‍ය මණ්ඩලය පසුගිය දා තීරණය කළා.\nජගත් මානව හිමිකම් මණ්ඩලයේ 43 වන සැසි වාරය ලබන 24 වන දා සිට මාර්තු 20 වන දා දක්වා පැවැත්වෙනවා.\nඑහි ආරම්භක සැසි වාරයේදී ජගත් සංවිධාන මහලේකම් අන්තෝනියෝ ගුටේරස් ද මානව හිමිකම් මණ්ඩලය ඇමතීමට නියමිතයි.\nවිදේශ සබදතා අමාත්‍ය දිනේෂ් ගුණවර්ධන ජගත් මානව හිමිකම් මණ්ඩලය අමතන්නේ ලබන 26 වන දායි.\nමීට පෙර ජිනිවා මානව හිමිකම් මණ්ඩල සැසි වාරයන් හිදී ශ්‍රී ලංකාව නියෝජනය කර ඇති රාජ්‍ය අමාත්‍ය මහින්ද සමරසිංහ ද දිනේෂ් ගුණවර්ධන අමාත්‍යවරයා සමඟ ලබන අඟහරුවාදා ස්විට්සර්ලන්තය බලා පිටත්ව යනු ඇති.\nවිදේශ සබඳතා අමාත්‍යවරයාගේ ජීනිවා සංචාරයෙන් අපේක්ෂා කරන අරමුණු පිළිබදව වැඩිදුරටත් පැහැදිලි කළ සම කැබිනට් ප්‍රකාශක අමාත්‍ය රමේෂ් පතිරණ කියා සිටියේ මේ සම්බන්ධයෙන් දිනේෂ් ගුණවර්ධන අමාත්‍යවරයා ශ්‍රී ලංකා රජයේ නිළ ස්ථාවරය ජිනිවා කොමිසම හමුවේ ප්‍රකාශ කිරීමට නියමිත බවයි.\nශ්‍රී ලංකාව පිළිබද ජගත් මානව හිමිකම් කොමසාරිස් මිචෙල් බැචෙලට්ගේ වාර්තාව ලබන 27 වන දා ජිනිවා මානව හිමිකම් මණ්ඩලය වෙත ඉදිරිපත් කිරීමට නියමිතයි.\nඑලෙස ජිනිවා සැසි වාරයට ඉදිරිපත් කිරීමට නියමිත වාර්තාවක ඇය ශ්‍රී ලංකාව සම්බන්ධයෙන් කරුණු රැසක් මතු කර තිබුණා.\nඇය එමගින් සඳහන් කර ඇත්තේ 30 - 1 යෝජනාවට අනුව සංහිදියාව, වගවීම සහ මානව හිමිකම් ප්‍රවර්ධනය කිරීමේදී ශ්‍රී ලංකාව යම් ප්‍රගතියක් ලබා ඇති බවයි.\nඑහෙත් ශ්‍රී ලංකා ආණ්ඩුව දඩුවම් ලබාදීමට අපොහොසත්වීම හා ආයතන ප්‍රතිසංස්කරණය කිරීමට දක්වන නොහැකියාව නිසා මානව හිමිකම් උල්ලංගණය වීම් යළි ඇතිවීමට හේතු විය හැකි බව ද කොමසාරිස්වරිය එම වාර්තාවේ සඳහන් කර තිබෙනවා.\nමේ අතර, ශ්‍රී ලංකාව සම්බන්ධයෙන් ක්‍රියාත්මක 30 - 1 යෝජනාවලිය සම්පූර්ණයෙන්ම ක්‍රියාක්මක කිරීම ප්‍රවර්ධනය කිරීම සඳහා ලක් රජය සමඟ එක්ව කටයුතු කරන ලෙසත්, ශ්‍රී ලංකාවේ ප්‍රගතිය සමීපව නිරීක්ෂණය කරන ලෙසත් මානව හිමිකම් පිළිබද මහකොමසාරිස්වරිය මානව හිමිකම් කවුන්සිලයෙන් ඉල්ලා තිබෙනවා.",
       "URL": "https://www.hirunews.lk/234985/ඇමති-දිනේෂ්-බදාදා-ජිනිවා-මානව-හිමිකම්-මණ්ඩලය-අමතයි-සම-අනුග්‍රාහකත්වයෙන්-ඉවත්-වුවත්-ප්‍රතිසන්ධාන-ක්‍රියාවලිය-අඛණ්ඩව",
       "Category": "Local News",
       "Parent URL": "https://www.hirunews.lk/local-news.php?pageID=2888"
}