{
       "Source": "hirunews",
       "Timestamp": "Tuesday, 31 May 2022 - 13:39",
       "Headline": "ණය සහන ක්‍රමයට ඉන්දියාවෙන්, තවත් ඩීසල් නැවක් පැමිණේ (වීඩියෝ)",
       "News Content": "ඩොලර් හිඟය හේතුවෙන් ප්‍රමාණවත් ගුවන් යානා ඉන්ධන සංචිත ගුවන් තොටුපළේ නොමැතිවීම නිසා ශ්‍රී ලංකාවට පැමිණෙන ගුවන් යානාවලට ප්‍රමාණවත් ඉන්ධන සහිතව පැමිණෙන ලෙස සිවිල් ගුවන් සේවා අධිකාරිය විදේශ ගුවන් සේවාවන්ට දැනුම් දී තිබෙනවා.\nඉන්ධන නොමැති වුවහොත් වෙනත් ගුවන් තොටුපළකින් ඒ සඳහා ඉන්ධන ලබා ගැනීමට සිදුවන බවයි එම අධිකාරියේ අධ්‍යක්ෂ රේහාන් වන්නිඅප්පා බ්ලූම්බර්ග් ව්‍යාපාරික වෙබ් අඩවියට ප්‍රකාශ කර ඇත්තේ.\nමේ අතර, එම වෙබ් අඩවිය වැඩිදුරටත් සදහන් කළේ ශ්‍රී ලන්කන් ජාතික ගුවන් සේවය ද දකුණු ඉන්දීය ගුවන් තොටුපළවලින් සහ ඩුබායි ගුවන් තොටුපළෙන් දීර්ඝ ගුවන් ගමන් සදහා ඉන්ධන ලබා ගන්නා බවයි.\nකෙසේ වෙතත්, ගුවන් තොටුපළ හා ගුවන් සේවා සමාගමේ සභාපති ජී.ඒ. චන්ද්‍රසිරි එම වෙබ් අඩවියට සදහන් කර ඇත්තේ ඉන්ධන ගැටළුව ගුවන් තොටුපළ සහ ගුවන් සේවා මෙහෙයුම්වලට බාධාවක් ඇති කර නොමැති අතර, ගෙන ඇත්තේ පූර්වෝපාය පියවරක් පමණක් බවයි.\nමේ අතර, සම්පත් භාවිතය සීමා කිරීම සඳහා රජය මගින් පසුගියදා නිකුත් කළ චක්‍රලේඛයට අනුකූලව සිය කාර්ය මණ්ඩල සේවයට කැදවීමේ යාන්ත්‍රණය ඊයේ සිට බල පැවැත්වෙන පරිදි වෙනස් කර ඇති බව සිවිල් ගුවන් සේවා අධිකාරිය ප්‍රකාශ කළා.\nඒ අනුව කාර්යාලයේ රැදී සිටිමින් සේවය කරන කාර්ය මණ්ඩල සඳුදා, බදාදා සහ සිකුරාදා දිනයන් හි පෙරවරු 8.30 සිට පස්වරු 4.15 දක්වා රාජකාරීවල නිරත විය යුතුයි.\nනිවසේ සිට සේවය කරන කාර්ය මණ්ඩල අඟහරුවාදා සහ බ්‍රහස්පතින්දා දිනයන් හිදී පෙරවරු 8.30 සිට පස්වරු 4.15 දක්වා සේවය කළ යුතු බවයි සිවිල් ගුවන් සේවා අධිකාරිය දන්වා ඇත්තේ.\nමෙම තත්ත්වය මත සේවාවන් ලබා ගැනීම සඳහා අගහරුවාදා සහ බ්‍රස්පතින්දා දිනයන් හිදී සිවල් ගුවන් සේවා අධිකාරියේ කාර්යාල වෙත නොපැමිණෙන ලෙසත්, මෙම පියවර නැවත දැනුම් දෙන තුරු ක්‍රියාත්මක බවත් සිවිල් ගුවන් සේවා අධිකාරිය පොදු මහජනතාවට දැනුම් දෙනවා.\nමේ අතර, ඉන්දීය ණය සහන ක්‍රමය යටතේ තවත් ඩීසල් මෙටි්‍රක් ටොන් 40,000ක නෞකාවක් ඊයේ දිවයිනට ළඟා වී තිබෙනවා.\nඉන්දීය ස්වර්ණ පුෂ්ප් නැමති ඉන්ධන ප්‍රවාහන නෞකාවෙන් අදාළ ඩීසල් රැගෙන ආ බවයි කොළඹ ඉන්දීය මහකොමසාරිස් කාර්යාලය ට්විටර් පණිවුඩයක් නිකුත් කරමින් ප්‍රකාශ කළේ.\nමේ අතර, ලිට්රෝ සමාගම සතියකට පමණ පසු ගෘහස්ථ ගෑස් සිලින්ඩර බෙදා හැරීම අද සිට යළි ආරම්භ කර තිබෙනවා.\nඒ අනුව අද සිට සිකුරාදා දක්වා දිනකට ගෑස් සිලින්ඩර 50,000 බැගින් වෙළඳපොලට නිකුත් කෙරෙන අතර, ඉන් සියයට 60 ක ප්‍රමාණයක් කොළඹ සහ ගම්පහ දිස්ත්‍රික්කවලට බෙදා හැරෙනවා. මේ එළඹෙන සති අන්තයේ තවත් ගෑස් මෙටි්‍රක් ටොන් 2500 ක් රැගත් නෞකාවක් දිවයිනට පැමිණීමට නියමිත බවයි එම ලිට්රෝ සමාගම වැඩිදුරටත් සඳහන් කළේ.\nඅද සිට ගෘහස්ථ ගෑස් බෙදා හරින බව ප්‍රකාශයට පත් කිරීමත් සමග ගෑස් වෙළඳසල් අසල දිගු පෝලිම් දක්නට ලැබුණු අතර ඇතැම් ප්‍රදේශවල ටෝකන් පත් නිකුත් කිරීමද සිදු කෙරෙනු දක්නට ලැබුණු බව අප වාර්තාකරුවන් ප්‍රකාශ කළා.",
       "URL": "https://www.hirunews.lk/305792/ණය-සහන-ක්‍රමයට-ඉන්දියාවෙන්-තවත්-ඩීසල්-නැවක්-පැමිණේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1130"
}