{
       "Source": "hirunews",
       "Timestamp": "Saturday, 01 January 2022 - 19:15",
       "Headline": "වනවාසලදී මෝටර් රථයක් දුම්රියක ගැටී ගිනි ගනී - දුම්රියේ එන්ජිමටත් හානි (වීඩියෝ)",
       "News Content": "කැලණිය - වනවාසල දුම්රිය හරස් මාර්ගයේදී මෝටර් රථයක් දුම්රියක ගැටී ගිනිගැනීමෙන් අද සිදුවූ අනතුරකින් පෞද්ගලික ආයතනයක ඉංජිනේරුවරයෙකු ලෙස සේවය කළ පුද්ගලයෙකු ජිවිතක්ෂයට පත්වුණා.\nපොලීසිය පැවසුවේ ඔහු කැළණිය දිප්පිටිගොඩ ප්‍රදේශයේ පදිංචි 55 හැවිරිදි තුන්දරු පියෙකු බවයි. ඔහු දිවා ආහාර රැගෙන ඒම සඳහා නිවසින් පිටතට ගොස් ඇති අතර එහිදී මෙම අනතුර සිදුව ඇති බව සඳහන්.\nමෙම පුද්ගලයා නිවසින් පිටතට යාමට පෙර සිය පුත්‍රයාට ද ඔහු සමග යාමට එන ලෙස ප්‍රකාශ කර ඇති අතර පුතු ඔහු සමඟ පැමිණ නැහැ. අනතුරුව ඔහු තනිවම මෙලෙස මෝටර් රථයෙන් ගමන් කර තිබෙනවා.\nබෙල් ඇන්ඩ් ලයිට් ක්‍රමයට ක්‍රියාත්මක දුම්රිය සංඥා සහිත හරස් මාර්ගය හරහා අනාරක්ෂිත ලෙස ධාවනය කිරීමත් සමඟයි මෝටර් රථය දුම්රියේ ගැටී ඇත්තේ. අනතුරුව මෝටර් රථය දුම්රියේ පැටලී ඉදිරියට ඇදී ගොස් තිබෙනවා.\nඑහිදී එය ගිනිගෙන ඇති අතර, එම ගින්න හේතුවෙන් දුම්රියේ ද ඉදිරිපස කොටස ද ගිනිගැනීමකට ලක්ව තිබූ බවයි පොලීසිය සඳහන් කළේ.\nමෙලෙස අනතුරට ලක්වූයේ කන්කසන්තුරේ සිට කොළඹට ධාවනය වූ උත්තරදේවි දුම්රියයි. මේ වනවිට එය අලුත්වැඩියා කටයුතු සඳහා දුම්රිය අංගනය වෙත රැගෙන ගොස් තිබෙනවා. ඒ වෙනත් දුම්රිය එන්ජිමක සහාය ඇතිවයි.\nමෝටර් රථය සහ දුම්රියේ ඉදිරිපස ගිනිගැනීමකට ලක්වීමත් සමග ප්‍රදේශවාසීන් එක්ව එම ගින්න නිවා දැමීමට කටයුතු කර තිබුණා.\nප්‍රදේශවාසියෙකු කියා සිටියේ දුම්රිය හරස් මාර්ගයට වසා දමන ආරක්ෂිත ගේට්ටුවක් නොමැතිවීම අනතුරට හේතුව බවයි.\nමේ අතර, වැල්ලවාය නගරය ආසන්නයේ නවතා තිබූ ත්‍රිරෝද රථයක් අද දහවල් ගිනිගෙන සම්පූර්ණයෙන්ම විනාශ වී තිබෙනවා.\nප්‍රදේශවාසීන් එක්ව ගින්න නිවා දැමීමට උත්සාහ දරා එය සාර්ථක වී නැහැ. ගින්නට හේතුව මෙතෙක් අනාවරණ වී නොමැති බවයි පොලීසිය පැවසුවේ.",
       "URL": "https://www.hirunews.lk/292758/වනවාසලදී-මෝටර්-රථයක්-දුම්රියක-ගැටී-ගිනි-ගනී-දුම්රියේ-එන්ජිමටත්-හානි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1455"
}