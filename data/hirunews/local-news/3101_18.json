{
       "Source": "hirunews",
       "Timestamp": "Saturday, 12 October 2019 - 12:35",
       "Headline": "ශ්‍රී ලංකාවට පත් කළ නව මහකොමසාරිස් ගැන, පාකිස්තානයේ ආන්දෝලනයක්",
       "News Content": "පාකිස්තාන අග්‍රාමාත්‍ය ඉම්රාන් ඛාන් විසින් ශ්‍රී ලංකාව සඳහා පත් කළ නව මහකොමසාරිස්වරයා පිළිබදව පාකිස්තානයේ ඉමහත් ආන්දෝලනයක් ඇති වී තිබෙනවා.\nවිශ්‍රාමික මේජර් ජෙනරාල්වරයෙකු වූ සාද් ඛටාක් ඒ සඳහා නම් කළ ද පසුව එය ඉවත් කර ගැනීමට පාකිස්තාන රජය පියවර ගත්තා.\nශ්‍රී ලංකාවේ නව පාකිස්තාන මහකොමසාරිස්වරයා ලෙස සාද් ඛටාක් නම් කිරීමේදී නිසි රාජ්‍ය තාන්ත්‍රික ක්‍රියා පටිපාටි අනුගමනය කර නොමැති බවටයි පාකිස්තාන මාධ්‍ය සඳහන් කළේ.\nපසුගිය සැප්තැම්බර් 30 වන දා පාකිස්තාන විදේශ අමාත්‍යාංශය විසින් නිවේදනය කළේ අග්‍රාමාත්‍ය ඉම්රාන් ඛාන් නව රාජ්‍ය තාන්ත්‍රික තනතුරු රැසක් පිරිනමා ඇති බවයි.\nනව ශ්‍රී ලංකා මහකොමසාරිස්වරයා ද ඒ අතර වනවා.\nකෙසේ නමුත්, සාද් ඛටාක් එම තනතුරට පත් කිරීම සම්බන්ධයෙන් පාකිස්තාන අමාත්‍ය මණ්ඩල රැස්වීමේදී විරෝධතාවක් එල්ල වී තිබෙනවා.\nවිශේෂයෙන් පාකිස්තාන ආරක්ෂක අමාත්‍යවරයා සහ මේජර් ජනරාල් සාද් ඛටාක් අතර පස මිතුරුබවක් පවතින බව ප්‍රසිද්ධ කරුණක් බවයි පාකිස්තාන මාධ්‍ය පෙන්වා දෙන්නේ.\nඑමෙන්ම, ඔහු නව ශ්‍රී ලංකා මහකොමසාරිස්වරයා ලෙස පත් කිරීමෙන් පාකිස්තාන විදේශ සේවයේ රාජ්‍ය තාන්ත්‍රික නිලධාරීන් නොවන තානාපතිවරුන්ගේ සංඛ්‍යාව ද ඉහළ යන බව සඳහන්.\nකෙසේ නමුත්, ඔහු මෙරට මහකොමසාරිස්වරයා ලෙස පත් කිරිම සම්බන්ධයෙන් පාකිස්තාන රජය මෙරට විදේශ අමාත්‍යාංශයෙන් විමසීමක් ද කර තිබෙනවා.\nඑහි ප්‍රතිචාරය දැක්වීමට පෙරම සාද් ඛටාක් ශ්‍රී ලංකාවේ නව මහකොමසාරිස්වරයා ලෙස ප්‍රකාශයට පත්කොට පසුව එය ඉවත් කර ගැනීම රාජ්‍ය තාන්ත්‍රික අංශ අපකීර්තියට පත් කිරීමක් ලෙස පාකිස්තාන ඩෝන් පුවත්පත සඳහන් කළා.\nශ්‍රී ලංකාවේ පාකිස්තාන මහකොමසාරිස්වරයා වන මේජර් ජනරාල් ශාහිඩ් හෂ්මාට්ගේ දෙවසරක නිළ කාලය සම්පූර්ණවීම හේතුවෙනුයි ඒ සඳහා නව මහකොමසාරිස්වරයෙකු පත් කිරීමට නියමිතව ඇත්තේ.",
       "URL": "https://www.hirunews.lk/226093/ශ්‍රී-ලංකාවට-පත්-කළ-නව-මහකොමසාරිස්-ගැන-පාකිස්තානයේ-ආන්දෝලනයක්",
       "Category": "Local News",
       "Parent URL": "https://www.hirunews.lk/local-news.php?pageID=3101"
}