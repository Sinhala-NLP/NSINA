{
       "Source": "hirunews",
       "Timestamp": "Tuesday, 18 May 2021 - 8:11",
       "Headline": "වරාය නගර නාමපුවරුවක් ගැන දෙමළ ජාතික සන්ධාන මන්ත්‍රිවරයෙකුට ප්‍රශ්නයක්",
       "News Content": "කොළඹ වරාය නගර ව්‍යාපෘතිය මහජන අයිතියට පත් කළ පසු මෙරට රාජ්‍ය භාෂා ප්‍රතිපත්තියට අනුව පොදු ස්ථානවල නාමපුවරු සහ දැනුවත් කිරීමේ පුවරු ප්‍රදර්ශනයට පියවර ගන්නා බව වරාය නගර ව්‍යාපෘතියේ මහජන සම්බන්ධතා ප්‍රධානී කස්සප සෙනරත් ප්‍රකාශ කළා.\nඔහු මේ බව කියා සිටියේ කොළඹ වරාය නගර ව්‍යාපෘතිය තුළ මැද උයන නම් ස්ථානයේ දෙමළ භාෂාවෙන් නාම පුවරුව සටහන් නොකිරීම පිළිබඳව දෙමළ ජාතික සන්ධාන පාර්ලිමේන්තු මන්ත්‍රී රාසමානික්කම් සානක්‍යයන් තැබු ට්විටර් සටහනක් සම්බන්ධයෙන් අප කළ විමසීමකදියි.\nරාසමානික්කම් සානක්‍යයන් මන්ත්‍රීවරයා සිය ට්විටර් ගිණුමට ඒ පිළිබඳ සටහනක් එක් කරමින් අදාළ නාමපුවරුවෙහි සිංහල, සහ ඉංග්‍රීසි පමණක් නොව චීන භාෂාව ද ඇතුළත් කර තිබියදී දෙමළ භාෂාව ඇතුළත් නොවීම සම්බන්ධයෙන් විරෝධය පළ කර තිබුණා.\nකෙසේ වෙතත් වරාය නගර ව්‍යාපෘතියේ මහජන සම්බන්ධතා ප්‍රධානී කස්සප සෙනරත්ගෙන් අප මේ පිළිබඳව කළ විමසීමකදී කියා සිටියේ දැනටමත් අදාළ නාම පුවරුව ගළවා ඉවත් කිරීමට කටයුතු කර ඇති බවයි.",
       "URL": "https://www.hirunews.lk/271682/වරාය-නගර-නාමපුවරුවක්-ගැන-දෙමළ-ජාතික-සන්ධාන-මන්ත්‍රිවරයෙකුට-ප්‍රශ්නයක්",
       "Category": "Local News",
       "Parent URL": "https://www.hirunews.lk/local-news.php?pageID=1946"
}