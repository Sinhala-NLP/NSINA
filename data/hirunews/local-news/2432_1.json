{
       "Source": "hirunews",
       "Timestamp": "Friday, 25 September 2020 - 7:38",
       "Headline": "පොඩි ලැසී අද අධිකරණයට",
       "News Content": "සංවිධානාත්මක අපරාධකරුවෙකු වන ජනිත් මධුසංක හෙවත් පොඩි ලැසී අද (25) යළිත් වරක් ගාල්ල මහේස්ත්‍රාත් අධිකරණය වෙත ඉදිරිපත් කිරීමට නියමිතයි.\nකෙසේ වෙතත්, සැකකරු ඉදිරිපත් කරන අවස්ථාවේදී අධිකරණය අවට විශේෂ ආරක්ෂාවක් සපයන ලෙසටද මීට පෙර නඩු විභාගයක් කැඳවූ අවස්ථාවේදී අධිකරණය පොලිසියට දැනුම්දීමක්ද සිදුකර තිබුණා.\nබූස්ස බන්ධනාගාරයේදී ජනාධිපතිවරයාට, ආරක්ෂක ලේකම්වරයාට සහ බන්ධනාගාර නිලධාරීන්ට ප්‍රසිද්ධියේ මරණ තර්ජන එල්ල කිරීමේ සිද්ධියට අදාළව නීතිපති දෙපාර්තමේන්තුව අධිකරණයට කරුණු ඉදිරිපත් කර තිබූ අතර, ඊට අදාළවයි අද නඩු විභාගය කැඳවා ඇත්තේ.\nපොලිස් විශේෂ කාර්ය බලකායේ සහ පොලිස් රැකවල් මධ්‍යයේයී පොඩි ලැසී බන්ධනාගාර බස් රථයකින් පසුගිය 17 වනදා ගාල්ල මහේස්ත්‍රාත් අධිකරණයට සහ බලපිටිය මහාධිකරණය වෙත රැගෙන එනු ලැබුවා.\nඑමෙන්ම පසුගිය සිකුරාදා අපරාධ පරීක්ෂණ දෙපාර්තමේන්තුව මගින් බූස්ස බන්ධනාගාරය වෙත ගොස් අදාළ තර්ජනය කිරීමේ සිද්ධිය සම්බන්ධයෙන් පොඩි ලැසීගෙන් පැය හයක කාලයක් ප්‍රකාශ සටහන් කරගත්තා.\nමේ අතර, අහුංගල්ල - එගොඩමුල්ල වෙරළ තීරයට ගොඩගසා තිබූ හෙරොයින් කිලෝග්‍රෑමයක් අඩංගු පාර්සලයක් පොලිසිය ඊයේ (24) සොයාගෙන තිබෙනවා.\nඒ, වෙරළ තීරයේ ධීවර කටයුතුවල නිරතව සිටි පුද්ගලයින් කිහිප දෙනෙකු විසින් සිදුකළ දැනුම්දීමකට අනුවයි.\nඑමෙන්ම, අලුත්ගම - ශ්‍රීපති මාවතේ නිවසක් පරීක්ෂා කළ අවස්ථාවේදී කේරළ ගංජා ග්‍රෑම් 15 ක් සමඟින් එක් සැකකරුවෙකු ඊයේ (24) අත්අඩංගුවට ගෙන තිබෙනවා.\nදීර්ඝ කාලයක සිට මොහු කේරළ ගංජා ජාවාරමේ නිරතව සිට ඇති අතර, අත්අඩංගුවට ගත් පුද්ගලයා චීනා යන අන්වර්ථ නාමයෙන් හඳුන්වන බවයි පොලිසිය සිදුකරන ලද පරීක්ෂණවලින් අනාවරණ වී ඇත්තේ.\nපොලිස් නිල සුනඛ ලොවීරාගේ සහයද මෙම කේරළ ගංජා සොයා ගැනීම සඳහා යොදාගැනුනා.\nඑසේම, අලුත්ගම - දර්ගා නගරයේදී අයිස් මත්ද්‍රව්‍ය පැකට්ටුවක් සමඟින් සැකකරුවෙකු අත්අඩංගුවට ගෙන ඇති අතර, ඔහු සතුව තිබී තියුණු ආයුධයක්ද සොයාගත් බවයි පොලිසිය සඳහන් කළේ.\nසැකකරු අයිස් මත්ද්‍රව්‍ය අලෙවි කරන්නෙකු වන අතර, ඒවා රැගෙන යාමට පැමිණෙන පුද්ගලයින් මුදල් නොදී පළායෑමට උත්සාහ කළහොත් ඔවුන් මෙල්ල කිරීම සඳහා තියුණු ආයුධය භාවිත කරන බවටද ඔහු පාපොච්චාරණයක් සිදුකර තිබෙනවා.\nමේ අතර, අත්තනගලු ඔයේ - හීනටියන ප්‍රදේශයේ ජලාශ්‍රිත වගුරු බිමක පවත්වාගෙන ගිය නීතිවිරෝධී මත්පැන් නිෂ්පාදනාගාරයක් වටලා එහි තිබූ රුපියල් ලක්ෂ 05 ක් පමණ වටිනා මත්පැන් නිෂ්පාදන පොලිස් භාරයට ගෙන තිබෙනවා.\nඊට අදාළව සැකකරුවන් දෙදෙනෙකුද අත්අඩංගුවට ගත් බවයි පොලිසිය සඳහන් කළේ.\nඑමෙන්ම, මිනුවන්ගොඩ පොලිස් ස්ථානයට ලද තොරතුරකට අනුව පොල්වත්ත ප්‍රදේශයේදී බෝර 12 ගිනි අවියක් සමඟින් සැකකරුවෙකු අත්අඩංගුවට ගෙන ඇති අතර, ඔහු අපරාධ කල්ලි සාමාජික ආමි නිලන්තගේ ගෝලයෙකු බවටයි වාර්තා වන්නේ.\nමතුගම විශේෂ කාර්ය බලකා කඳවුරේ නිලධාරීන් විසින් ඇල්පිටිය - ගනේගොඩ ප්‍රදේශයේ ඊයේ (24) සිදුකළ විශේෂ වැටලීමකදී විදේශීය රටක නිෂ්පාදිත ගිනි අවියක් සහ තියුණු ආයුධයක් සමඟින් සැකකරුවෙකු අත්අඩංගුවට ගෙන තිබෙනවා.",
       "URL": "https://www.hirunews.lk/251041/පොඩි-ලැසී-අද-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=2432"
}