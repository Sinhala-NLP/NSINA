{
       "Source": "hirunews",
       "Timestamp": "Saturday, 05 February 2022 - 6:44",
       "Headline": "අඩි 100 ඉක්ම වූ ගැඹුරු ළිඳෙන් දරුවා මුදා ගැනීමට සිව්වැනි දිනටත් අඛණ්ඩ මෙහෙයුම්",
       "News Content": "අඩි ගණනාවක් ගැඹුරු නල ළිඳකට වැටී සිර වූ දරුවෙකු බේරා ගැනීමට මොරොක්කෝ ආරක්ෂක අංශ සහ සහන කණ්ඩායම් විශේෂ මෙහෙයුමක් ආරම්භ කර තිබෙනවා.\nමෙම දරුවා ළිඳට වැටී අදට (05) දින 04ක් පමණ ගත වී ඇති බවයි විදෙස් මාධ්‍ය වාර්තා පෙන්වා දෙන්නේ.\nදරුවා බේරා ගැනීමේ මෙම මෙහෙයුම මොරොක්කෝවේ රූපවාහිනී නාලිකාවල සජීවීව විකාශය කරන බව ද සඳහන්.\n5 හැවිරිදි 'රයන්' නමැති මෙම දරුවා මීටර් 32ක් අඩි 100ක් පමණ ගැඹුරු ළිඳට වැටී ඇත්තේ පසුගිය අඟහරුවාදායි.\nඉතා ගැඹුරු මෙම ළිඳ පතුලට ආලෝකය ලැබීම ද දුර්වල තත්ත්වයක පැවතීම හමුවේ දරුවා බේරා ගැනීම වෙනුවෙන් ළිඳ ආසන්නයෙන් වෙනත් වළක් කැපීමට සහන කණ්ඩායම් කටයුතු කරමින් පවතින බව සඳහන්.\nමොරොක්කෝ රජයේ මාධ්‍ය ප්‍රකාශක මුස්තාපා බයිතාස් ඊයේ (04) අවධාරණය කර තිබුණේ, දරුවා ඉක්මනින් බේරා ගැනීමට සියලු කටයුතු සූදානම් කර ඇති බවයි.\nතමන් ඇතුළු රජය මෙම කනගාටුදායක අවස්ථාවේ දරුවාගේ පවුලේ සාමාජිකයන් සමඟ සිටින අතර, හැකි ඉක්මනින් ඔහු තම පවුලේ අය සමග එක්වනු ඇතැයි දැඩිව විශ්වාස කරන බවයි ඔහු ප්‍රකාශ කළේ.\nඅසල්වැසි ඇල්ජීරියාව ඇතුළු උතුරු අප්‍රිකාව පුරා මෙම සිදුවීම පිළිබඳ තොරතුරු වාර්තාවීමත් සමග ඒ පිළිබඳ අන්තර්ජාලය හරහා සානුකම්පිත සටහන් රැසක් ප්‍රචාරය වීමට ද පටන්ගෙන තිබෙනවා.\nමොරොක්කෝවේ උතුරු පළාතේ Chefchaouen හි Bab Berred අසල ගම්මානයේ සිදු කරන මෙම කැණීම් ඉදිරි පැය කිහිපය තුළ මීටර් 32 (අඩි 105) දක්වා ළඟා වීමේ බලාපොරොත්තුවක් පවතිනවා.\nමේවන විට කැණීම් කර ඇති ගැඹුර මීටර් 27 (අඩි 88) පමණ වනවා.\nදරුවා බේරාගත් පසු මූලික පරීක්ෂණ සහ අවශ්‍ය වෛද්‍ය ප්‍රතිකාර සඳහා විශේෂ වෛද්‍ය කණ්ඩායමක් ද එම ස්ථානයට ළඟා වී තිබෙනවා.\nඔහු බේරා ගැනීමෙන් අනතුරුව අසල පිහිටි රෝහලකට රැගෙන යාමට පොලිස් හෙලිකොප්ටරයක් ද සූදානම් කර ඇති බවයි වාර්තා වන්නේ.\nදරුවා ළිඳට ඇද වැටී ඇත්තේ ඔහුගේ පියා එහි ප්‍රතිසංස්කරණ කටයුත්තක් සිදු කරමින් පවතින අවස්ථාවක බව සඳහන්.\nමෙම ළිඳේ විෂ්කම්භය සෙන්ටිමීටර 45 (අඟල් 18)ට වඩා අඩු බවයි ගලවා ගැනීමේ මෙහෙයුමේ ප්‍රධානියෙකු විදෙස් මාධ්‍ය වෙත ප්‍රකාශ කළේ.\nළිඳ ආසන්නයේ පසෙහි ස්වභාවය හේතුවෙන් එහි සිදුර පුළුල් කිරීමට උත්සාහ කිරීම ඉතා භයානක වන අතර ඒ හේතුවෙනුයි එය වටා කැණීම් කිරීමට තීරණය කෙරුණේ.\nමොරොක්කෝ මාධ්‍ය ආයතන කිහිපයක විකාශන තුළ දරුවාගේ ඉරණම පිළිබඳ ප්‍රවෘත්තිවලට වැඩි ඉඩක් ලබා දී තිබුණා.\nදරුවා බේරාගැනීමේ මෙහෙයුම් සිදුවන ස්ථානයට විශාල ජනතාවක් පැමිණ ඇති අතර, ප්‍රදේශයේ පවතින දුෂ්කර තත්ත්වය හේතුවෙන් ක්‍රියාත්මක වන ගලවාගැනීම් මෙහෙයුමට ද දැඩි පීඩනයක් එල්ල කර ඇති බවයි විදෙස් මාධ්‍ය පෙන්වා දෙන්නේ.\n2019 වසරේ මුල් භාගයේදී ද ස්පාඤ්ඤයේ සිදු වූ මෙවැනිම අනතුරකින් කුඩා දරුවෙක් මරණයට පත්වුණා.\nසෙන්ටිමීටර 25 (අඟල් 10) පළල සහ මීටර් 70 (අඩි 230)ට වඩා ගැඹුරු පාළු ළිඳකට වැටීමෙන් එලෙස මියගොස් තිබුණේ අවුරුදු 2ක දරුවෙක්.\nඑම දරුවාගේ සිරුර දින 13ක් පුරා පැවති සෝදිසි කිරීම් සහ ගලවා ගැනීමේ මෙහෙයුමකින් පසුවයි සොයා ගනු ලැබුවේ.\nඑමෙන්ම මෙවැනි පුවත් ඉන්දියාවෙන් ද බොහෝ විට වාර්තා වන්නේ වගා ළිං වැනි විශාල ආගාදවලට දරුවන් බිලිවීමෙන්.\nවැඩි විස්තර ;\nජීවිතාරක්ෂකයන් මොරොක්කෝවේ ගැඹුරු ළිඳකට වැටුණු “රයන්” ආසන්නයේ\nමොරොක්කෝවේ ටැමොරොට් නුවර මීටර 32 ක් ගැඹුරු ළිඳකට වැටුණු පස් හැවිරිදි රයන් නමැති දරුවා සොයන ජීවිතාරක්ෂකයන් මේ වනවිට ඔහු ආසන්නයට පැමිණ ඇති බව වාර්තාවනවා.\nඅඩි එකහමාරක් පමණ වන විවරය කුඩා බැවින් දින හතරකට පෙර එහි වැටුණු දරුවා බේරාගැනීමේ මෙහෙයුම අතිශය දුෂ්කර වී තිබෙනවා.\nදරුවා වෙත ආහාර, ජලය සහ ඔක්සිජන් සැපයුම ලබාදීමට කටයුතු කළ ද ළිඳ පිහිටි කඳුකර කලාපයේ පවතින අධික ශීත කාලගුණය හේතුවෙන් ඔහුගේ සෞඛ්‍ය තත්ත්වය පිළිබඳව පවතින්නේ අවිනිශ්චිතභාවයක්.\nසමාන්තරව කණිනු ලැබූ දෝනාවක් ඔස්සේ ජීවිතාරක්ෂකයන් දැන් රයන් සිටින ස්ථානයට මීටර 3 ක් ආසන්නයට පැමිණ ඇති අතර, ඔහු සිටින ස්ථානයට පිවිසීම පමා කර ඇත්තේ පස් තට්ටු කඩාවැටීමේ අවදානම හේතුවෙන්.\nරයන් බේරාගතහොත් රෝහල වෙත රැගෙන යාම සඳහා ප්‍රථමාධාර පහසුකම් සහිත හෙලිකොප්ටරයක් ද සූදානම් කර තබා ඇති බව සඳහන්.",
       "URL": "https://www.hirunews.lk/296188/අඩි-100-ඉක්ම-වූ-ගැඹුරු-ළිඳෙන්-දරුවා-මුදා-ගැනීමට-සිව්වැනි-දිනටත්-අඛණ්ඩ-මෙහෙයුම්",
       "Category": "Local News",
       "Parent URL": "https://www.hirunews.lk/local-news.php?pageID=1375"
}