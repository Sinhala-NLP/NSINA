{
       "Source": "hirunews",
       "Timestamp": "Thursday, 05 July 2018 - 14:40",
       "Headline": "අපරාධ රැසකට සම්බන්ධ සැකකරුවන් තිදෙනෙකු අත්අඩංගුවට (ඡායාරූප)",
       "News Content": "කොල්ලකෑම් සහ අපරාධ රැසකට සම්බන්ධ සැකකරුවන් තිදෙනෙකු හංවැල්ල සහ කළුතර ප්‍රදේශවලදී අත්අඩංගුවට ගෙන තිබෙනවා.\nඔවුන් අපරාධ රැසකට සම්බන්ධ බවයි මුලික පොලිස් පරීක්ෂණ වලදී අනාවරණය වී ඇත්තේ.\nඅත්අඩංගුවට ගත් සැකකරුවන් අවුරුදු 19 ත් 25 ත් අතර වයසේ පසුවන පුද්ගලයින් බවයි පොලිසිය කියා සිටියේ.\nසැකකරුවන් සතුව තිබී මෙරට නිෂ්පාදිත රිවෝල්වරයක්,උණ්ඩ 5 ක්, කඩුවක්, හිස්වැසුම් දෙකක් සහ සොරකම් කරන ලද යතුරුපැදි දෙකක් ද පොලිසිය විසින් සොයා ගෙන තිබෙනවා.\nපසුගියදා අතුරුගිරිය ප්‍රදේශයේදී අවස්ථා දෙකකදී අවි පෙන්වා බිය ගන්වා යතුරුපැදි දෙකක් කොල්ලකෑම, අතුරුගිරියේදී අවි පෙන්වා බිය ගන්වා රුපියල් 2,579,865 ක් කොල්ලකෑම සහ අතුරුගිරියේදීම අවි පෙන්වා බිය ගන්වා යතුරුපැදියක ගමන් ගත් දෙදෙනෙකුගේ ආරක්ෂිත හිස්වැසුම් කොල්ලකෑමට මෙම පුද්ගලයන් සම්බන්ධ බවට හෙළිවී තිබෙනවා.\nසැකකරුවන් සංවිධානාත්මක අපරාධකරුවෙකු වන දැනට බන්ධනාගාර ගතව සිටින දැඩිගමුව චමින්ද යන අයගේ ප්‍රධාන ගෝලයන් බවටයි විමර්ශණයේදී හෙළිවී ඇත්තේ.\nමෙම පුද්ගලයන් අද හෝමාගම මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/194562/අපරාධ-රැසකට-සම්බන්ධ-සැකකරුවන්-තිදෙනෙකු-අත්අඩංගුවට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3863"
}