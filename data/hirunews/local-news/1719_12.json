{
       "Source": "hirunews",
       "Timestamp": "Tuesday, 31 August 2021 - 19:44",
       "Headline": "පාරිභෝගික අධිකාරියෙන් දිවයින පුරා සීනි සමීක්ෂණයක් (වීඩියෝ)",
       "News Content": "සීනි ගබඩා කර ඇති ස්ථානවල සහ වෙළදපළේ පවතින සීනි පිළිබඳව සමීක්ෂණයක් සිදුකිරීමට පාරිභෝගික කටයුතු පිළිබඳ අධිකාරිය තීරණය කර තිබෙනවා.\nඒ අනුව තම අධිකාරියේ ලියාපදිංචි කර ඇති සියළුම සීනි ගබඩාවල පවතින සීනි තොග සම්බන්ධයෙන් මෙහිදී තොරතුරු රැස් කරන බවයි එම අධිකාරියේ ප්‍රකාශකයෙකු හිරු ප්‍රවෘත්ති අංශයට සඳහන් කළේ.\nමේ වනවිට පාරිභෝගික කටයුතු පිළිබඳ අධිකාරිය ලියාපදිංචි නොකර සීනි ගබඩා කර ඇති ස්ථාන සොයා විශේෂ මෙහෙයුමක් ද ආරම්භ කර තිබෙනවා.\nඒ, සීනි තොග සඟවා වැඩි මිලට අලෙවි කරන බවට ලද තොරතුරුවලට අනුවයි.\nපසුගිය දින කිහිපයේ සිදුකළ එවැනි වැටලීම්වලදී සීනි මෙට්‍රික් ටොන් 12,255ක් සොයා ගෙන තිබෙනවා.\nමේ අතර දුඹුරු සීනි කිලෝවක් රුපියල් 130 කට ලබාගැනීම සඳහා ඇතැම් ප්‍රදේශවල සතොස අලෙවිසැල් ඉදිරිපිට අද දිනයේත් පෝලිම් දක්නට ලැබුණා.\nඑමෙන්ම වෙළඳපළේ මේ වන විට කිරිපිටි හිඟයක් ද පවතින අතර කූඨ උපක්‍රම භාවිතා කරමින් ජනතාවට කිරිපිටි අලෙවි කිරීමේ ජාවාරමක් ද මේ වන විට ක්‍රියාත්මකයි.\nඅයිස් ක්‍රීම් සකස් කිරීම සඳහා යොදා ගන්නා කිරිපිටි, පැකට් කොට අලෙවි කිරීමේ ස්ථානයක් පාරිභෝගික කටයුතු පිළිබඳ අධිකාරිය අද වටලනු ලැබුවා.\nවැල්ලවත්ත ප්‍රදේශයේ පිහිටි මෙම ස්ථානයේ තිබූ කිරිපිටි අයිස්ක්‍රීම් සකස් කිරීම සඳහා මෙරටට ගෙන්වා ඇත්තේ නවසීලන්තයෙන්.\nඑහෙත් පවතින කිරිපිටි හිඟයත් සමග ඒවා පාරිභෝජනයට ගන්නා කිරිපිටි ලෙස සකස් කර අලෙවි කිරීමට එහි හිමිකරුවන් පියවර ගෙන තිබුණා.\nඑමෙන්ම පිටකොටුව ප්‍රදේශයෙන් ද අද එවැනිම ජාවාරමක් අනාවරණ කර ගත්තේ හිරු සී.අයි.ඒ. සිදුකළ විමර්ශනයකදියි.\nමේ අතර ලියාපදිංචි නොවී පවත්වාගෙන ගිය උතුරුමැද සහ නැගෙනහිර ප්‍රදේශවල පිහිටි වී ගබඩා 72 කට පාරිභෝගික කටයුතු පිළිබඳ අධිකාරිය මුද්‍රා තබා තිබෙනවා.",
       "URL": "https://www.hirunews.lk/281047/පාරිභෝගික-අධිකාරියෙන්-දිවයින-පුරා-සීනි-සමීක්ෂණයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1719"
}