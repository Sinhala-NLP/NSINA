{
       "Source": "hirunews",
       "Timestamp": "Saturday, 20 July 2019 - 18:59",
       "Headline": "කලගෙඩිහේනේදී වෑන් රථයට පහරදීමේ සිද්ධියට අත්අඩංගුවට ගත් 4 දෙනා රිමාන්ඩ්",
       "News Content": "නිට්ටඹුව - කලගෙඩිහේන ප්‍රදේශයේදී ප්‍රභූ රථයකින් සහ ප්‍රභූ ආරක්ෂක රථයකින් පැමිණ වෑන් රථයකට පහරදීමේ සිද්ධිය සම්බන්ධයෙන් අත්අඩංගුවට ගැණුනු සැකකරුවන් 4 දෙනා හඳුනා ගැනීමේ පෙරට්ටුවක් සඳහා මේ මස 22 වනදා දක්වා රක්ෂිත බන්ධනාගාර ගත කර තිබෙනවා.\nඒ ඔවුන් අද පස්වරුවේ අත්තනගල්ල වැඩබලන මහේස්ත්‍රාත්වරයා හමුවට ඉදිරිපත් කළ අවස්ථාවේදීයි.\nමෙම සිද්ධියට අදාලව ඩිෆෙන්ඩර් රථයේ රියදුරු වන මතුගම - බදුගම ප්‍රදේශයේ පදිංචි 45 හැවිරිදි ගාමිණී විජේසූරිය නැමැත්තෙකු හා පොළොන්නරුව - අරලගංවිල ප්‍රදේශයේ පදිංචි 32 හැවිරිදි තවත් අයෙකු ඊයේ පස්වරුවේ කොළඹ අපරාධ කොට්ඨාශය වෙත භාරවීමෙන් අනතුරුව අත්අඩංගුවට ගනු ලැබුවා.\nඑසේම, මෙම සිද්ධියට සම්බන්ධ CAD - 8850 අංකය දරණ ඩිෆෙන්ඩර් රථය මහරගම - ඇල්හේන පාරේ පිහිටි නිවසක තිබී මහරගම පොලීසිය ඊයේ රාත්‍රියේ සිය භාරයට ගත්තා.\nපසුව, අද පෙරවරුවේ මෙම සිද්ධියට සම්බන්ධ ඩිෆෙන්ඩර් රථයේ ගමන් කළ සැකකරුවෙකු කොළඹ අපරාධ කොට්ඨාශයට භාරවීමෙන් පසු  අත්අඩංගුවට ගැනීමටයි පොලීසිය කටයුතු කළේ.\n26 හැවිරිදි රුවන් ප්‍රසන්න නමැති ඔහු කළුතර - කිතුලාව - ලාගෝස් වත්ත ප්‍රදේශයේ පදිංචිකරුවෙක්.\nමේ අතර, අදාළ ඩිෆෙන්ඩර් රථයේ ගමන් කල තවත් පුද්ගලයෙකු අද දහවල් කොළඹ අපරාධ කොට්ඨාශයට භාර වීමෙන් අනතුරුව, අත්අඩංගුවට ගැනුණා.\nඔහු තල්ගස්දොල - මාගම්පිටිය ප්‍රදේශයේ පදිංචි 44 හැවිරිදි සඳුන් පුෂ්පකුමාර නමැත්තෙකු බවයි පොලිස් මාධ්‍ය ප්‍රකාශක කාර්යාලය නිවේදනය කළේ.\nඒ අනුවයි අත්අඩංගුවට ගත් මෙම සැකකරුවන් 4 දෙනා කොළඹ අපරාධ කොට්ඨාශය මගින් අත්තනගල්ල මහේස්ත්‍රාත් අධිකරණයට ඉදිරිපත් කරනු ලබන්නේ.\nකොළඹ - නුවර ප්‍රධාන මාර්ගයේ නුවර දෙසට ධාවනය වූ ඩිෆෙන්ඩර් රථයක් සහ ජිප් රථයකින් පැමිණි පිරිස කලගෙඩිහේන ප්‍රදේශයේදී පසුගිය අඟහරුවාදා අදාළ වෑන් රථයට පහරදී තිබුණේ ඔවුන්ට මාර්ගයේ ඉඩ ලබා නොදුන් බව පවසමින්.\nවෑන් රථයට පහරදීමෙන් පසු එම පිරිස,  CAG- 0550 අංකය දරණ ලෑන්ඩ් කෲසර් ප්‍රාඩෝ රථයෙන් හා CAD - 8850 අංකය දරණ ඩිෆෙන්ඩර් රථයෙන් පලාගොස් තිබුණා.\nඅදාල අංක හිමි ජිප් රථවල හිමිකාරිත්වය පිලිබඳව කළ විමසීමකදී මෝටර් රථ ප්‍රවාහන දෙපාර්තමේන්තුව අනාවරණ කළේ CAG- 0550 අංකය දරණ ලෑන්ඩ්  කෘසර් ප්‍රාඩෝ රථයේ අංක 37, ඉංගිරිය, ගාල්ලේගම, ලිපිනයේ පදිංචි දිනේෂ් නුවන් අමරතුංග යන අයට අයත් බවයි.\nඑසේම, ඔහු වෘත්තියෙන් ඉංජිනේරුවෙකු වන අතර, නීතිඥවරයෙකු සහ ගණිතඥයෙකු මෙන්ම නීති විද්‍යාල ප්‍රවේශය, පරිපාලන සේවා විභාග, බැංකු විභාග ආදී සඳහා වැඩමුළු පවත්වන පුද්ගලයෙකු ද වනවා.\nඑමෙන්ම, CAD - 8850 අංකය දරණ ඩිෆෙන්ඩර් රථයේ වත්මන් හිමිකරු වන්නේ අංක 34,  ඉංගිරිය- ගාල්ලේගම, ලිපිනයේ පදිංචි උදම් ඉන්දුල සම්පත් බණ්ඩාර අමරතුංග යන අයයි.\nrn",
       "URL": "https://www.hirunews.lk/220702/කලගෙඩිහේනේදී-වෑන්-රථයට-පහරදීමේ-සිද්ධියට-අත්අඩංගුවට-ගත්-4-දෙනා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=3237"
}