{
       "Source": "hirunews",
       "Timestamp": "Sunday, 17 October 2021 - 8:06",
       "Headline": "විස්සයි විස්ස ලෝක කුසලානය අදින් ඇරඹේ",
       "News Content": "විස්සයි විස්ස ලෝක කුසලාන තරගාවලිය, සුපර් ලීග් වටයට සුදුසුකම් ලැබීමේ තරගාවලියෙන් අද (17) ආරම්භ වනවා.\nසුදුසුකම් ලැබීමේ තරගාවලියට ශ්‍රී ලංකාව ඇතුලු කණ්ඩායම් අටක් ඇතුළත් ශ්‍රී ලංකා පිල, අයර්ලන්තය, නෙදර්ලන්තය සහ නැමීබියාව සමඟ සුදුසුකම් ලැබීමේ වටයට සහභාගිවනවා.\nසුදුසුකම් ලැබීමේ තරගාවලියේ දෙවන කණ්ඩායමට අයත්වන්නේ බංග්ලාදේශය, ස්කොට්ලන්තය, පැපුවා නිව්ගිනියාව සහ ඕමානයයි.\nඑහිදී සෑම කණ්ඩායමක්ම සිය කාණ්ඩයේ අනෙකුත් කණ්ඩායම් සමඟ තරග වදින අතර, කාණ්ඩ දෙකේ වැඩිම ප්‍රසාද ලකුණු ලබන කණ්ඩායම් දෙක සුපිරි කණ්ඩායම් 12 හේ වටයට ඇතුළත් වනවා.\nඑම කණ්ඩායම් හතර දැනටමත් එම වටය සඳහා සුදුසුකම් ලබා ඇති කණ්ඩායම් අට සමඟ එක්වනු ඇති.\nඑලෙස සුදුසුකම් ලබා ඇති කණ්ඩායම් අතරින් පළමු කාණ්ඩයට එංගලන්තය, ඕස්ට්‍ර්ලියාව, දකුණු අප්‍රිකාව සහ බටහිර ඉන්දීය කොදෙව් පිල ඇතුළත්.\nදෙවන කාණ්ඩයට අයත්වන්නේ ඉන්දියාව, පාකිස්ථානය, නවසීලන්තය සහ ඇෆ්ගනිස්ථානයයි.\nසුපිරි කණ්ඩායම් දොළහේ වටයේදී සෑම කණ්ඩායමක්ම සිය කාණ්ඩයේ අනෙක් කණ්ඩායම් සමඟ තරග වදින අතර, එම වටය තරග 30 කින් සමන්විතයි.\nඉන් කණ්ඩායම් හතරක් අවසන් පූර්ව වටය සඳහා සුදුසුකම් ලබනු ඇති.\nමෙවර විස්සයි විස්ස ලෝක කුසලාන තරගාවලියේ ජයග්‍රාහී පිලට ඩොලර් දහසය ලක්ෂයක මුදලක් හිමිවන අතර, අනුශූරයන්ට හිමිවන ත්‍යාගය ඩොලර් අට ලක්ෂයක්.\nඅවසන් පූර්ව වටය සඳහා සුදුසුකම් ලබන සෑම කණ්ඩායමකටම ඩොලර් හාරලක්ෂය බැගින් හිමිවනු ඇති.\nවිස්සයි විස්ස ලෝක කුසලාන තරගාවලියේ සුපිරි කණ්ඩායම් 12 වටයට සුදුසුකම් ලැබීම සඳහා වූ තරග දෙකක් අද පැවැත්වෙනවා.\nඑහි පළමු තරගයේදී ඕමානය, පැපුවා නිව්ගිනියා සමඟ තරග වදින අතර, දෙවන තරගය පැවැත්වෙන්නේ බංග්ලාදේශය සහ ස්කොට්ලන්තය අතරයි.\nශ්‍රී ලංකාව සහභාගිවන පළමු තරගය නැමීබියාව සමඟ අබුඩාබි හිදී හෙට පැවැත්වීමට නියමිතයි.",
       "URL": "https://www.hirunews.lk/285225/විස්සයි-විස්ස-ලෝක-කුසලානය-අදින්-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=1623"
}