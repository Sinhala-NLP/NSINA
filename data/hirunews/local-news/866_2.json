{
       "Source": "hirunews",
       "Timestamp": "Thursday, 15 September 2022 - 20:44",
       "Headline": "නෙලුම් කුලුනේ දිනක ආදායම මිලියනය ඉක්මවයි (වීඩියෝ)",
       "News Content": "කොළඹ නෙළුම් කුලුන අද ජනතාවට විවෘත කිරීමෙන් පසු මේ දක්වා රුපියල් 500 ප්‍රවේශපත්‍ර 2000කට වැඩි සංඛ්‍යාවක් අලෙවි වී තිබෙනවා.\nඑහි ආදායම රුපියල් මිලියනය ඉක්මවන බවටයි වාර්තා වන්නේ.\nකොළඹ නගරය මැද අහසට පමණක් දෙවැනි වුණු නෙලුම් කුලුණේ පෙති අතර සිට, කිසිදා නොලද අත්දැකීම් සමුදායක් විඳින්නට අද සිට දෙස් විදෙස් ජනතාවට අවස්ථාව උදාවුණා.\nඒ කොළඹ නෙලුම් කුලුණ අද සිට නිල වශයෙන් ජනතාවට විවෘත කිරීමත් සමඟයි. දකුණු ආසියාවේ උසම ගොඩනැගිල්ල වන නෙලුම් කුලුණේ ආයෝජනය අමෙරිකානු ඩොලර් මිලියන 113ක්.\nඅඩි 1150ක් ඉහළ අහසට එසවුණු නෙලුම් කුලුණේ මෙහෙයුම් කටයුතු අද සිට නිල වශයෙන් ආරම්භ වුණා.\nඊට සමගාමීව එහි නිල වෙබ් අවඩිය ජනගත කිරීම ද අද පෙරවරුවේ සිදු කෙරුණා. ඒ නෙලුම් කුලුණ කළමනාකරණ පුද්ගලික සමාගමේ ප්‍රධාන පරිපාලන නිලධාරී විශ්‍රාමික මේජර් ජෙනරාල් ප්‍රසාද් සමරසිංහ මහතාගේ ප්‍රධානත්වයෙන්.\nනෙලුම් කුලුණ ජනතාව සඳහා නිල වශයෙන් විවෘත කෙරුණේ අද පස්වරු 2ටයි. ශ්‍රී ලාංකික ජනතාවට පළමු වරට හිමිවුණු ඒ අපූරු අත්දැකීම විඳගන්නට විශාල පිරිසක් පැමිණ සිටියා.\nරුපියල් 500ක හෝ 2000ක වටිනාකමකින් යුත් ටිකට් පතක් මිලදී ගෙන ජනතාවට නෙලුම් කුලුණ නැරඹීමට අවස්ථාව හිමිවනවා.\nකෙසේ වෙතත් මේවන විට නෙළුම් කුලුන නැරඹීම සඳහා නිකුත් කෙරෙන්නේ රුපියල් 500ක ප්‍රවේශ පත්‍රයක් පමණයි.\nඅදාළ ටිකට්පත් නෙලුම් කුලුණ පිවිසුමෙන් මිලදී ගත හැකි අතර විදේශිකයන් අමෙරිකානු ඩොලර් 20ක ටිකට් පතක් මිලදී ගත යුතුයි.\nපාසල් ළමුන්ටද කලින් දිනයක් සහ වේලාවක් වෙන්කරගෙන කණ්ඩායම් වශයෙන් නෙලුම් කුලුණ නැරඹීමේ අවස්ථාව හිමිවන අතර වයස අවුරුදු 10ට අඩු දරුවන් සඳහා ටිකට්පත රුපියල් 200ක්.\nසතියේ දිනවල පස්වරු 2.00 සිට රාත්‍රී 11.00 දක්වාත් සති අන්තයේ මධ්‍යහ්න 12.00 සිට මධ්‍යම රාත්‍රී 12.00 දක්වා නෙලුම් කුලුණ ජනතාවට විවෘතයි.\nකොළඹ නෙලුම් කුලුණ ව්‍යාපෘතිය අමෙරිකානු ඩොලර් මිලියන 113ක ආයෝජනයක් වන අතර ඉන් ඩොලර් මිලියන 68ක් චීන එක්සිම් බැංකුවෙන් ණය ආධාර ලෙස ලබාගෙන තිබෙනවා.\nසුදු අලියෙකු බවට කලක් තිස්සේ චෝදනා එල්ල වූ නෙළුම් කුලුන සඳහා ලබාගත් ණය පියවීම සඳහා මෙම ප්‍ර වේශ පත් ආදායම ප්‍රමාණවත් නොවන බව නොරහසක්.\nඒ අනුව රටට ආදායම් උපයන ඵලදායී ව්‍යාපෘතියක් බවට නෙළුම් කුලුන පත් කරගත හැකිද ?",
       "URL": "https://www.hirunews.lk/315496/නෙලුම්-කුලුනේ-දිනක-ආදායම-මිලියනය-ඉක්මවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=866"
}