{
       "Source": "hirunews",
       "Timestamp": "Tuesday, 22 January 2019 - 14:57",
       "Headline": "නයිනමඩම අනතුරෙන් මියගිය හය දෙනාගේ අවසන් කටයුතු හෙට",
       "News Content": "පුද්ගලයින් 06 දෙනෙකුට මරු කැදවමින් වෙන්නප්පුවේ සිදු රිය අනතුරෙන් මියගිය රියදුරාගේ අවසන් කටයුතු හෙට (23) උල්හිටියාව පොදු සුසාන භූමියේදී සිදු කිරීමට නියමිතයි.\nමේ අතර අනතුරින් මියගිය ඉතිරි පස් දෙනාගේද අවසන් කටයුතු හෙට සිදුවන බවයි අප වාර්තාකරු ප්‍රකාශ කළේ.\nමෙම රිය අනතුර සිදුවන අවස්ථාවේදී එම මෝටර් රථයෙහි 09 දෙනෙකු ගමන් කර ඇති බවට පසුව පොලිසිය අනාවරණ කරගනු ලැබුවා.\nරථ වාහන නීතියට අනුව මෝටර් රථයක ගමන් කළ  හැක්කේ 05 දෙනෙකුට පමණයි.\nඅනතුර සිදුවන අවස්ථාවේදී මෝටර් රථය, පැයට කිලෝමීටර් 100කට අධික වේගයකින් ධාවනය කර ඇති බවට ද පොලිස් පරීක්ෂණවලදී අනාවරණ වී තිබෙනවා.\nඅධික වේගය සහ නොසැලිකිලිමත්කමින් රිය ධාවනය රිය අනතුරට හේතු වන්නට ඇති බවටයි පොලීසිය ප්‍රකාශ කළේ.\nසිද්ධියට මුහුණ දුන් පිරිස වයික්කාල ප්‍රදේශයේ මංගල සාදයකට ගොස් නැවත පැමිණෙමින් සිටියදී මෙම අනතුරට මුහුණ දුන්නා.\nකොළඹ - හලාවත මාර්ගයේ නයිනමඩම පාලම අසළ දී හලාවත දෙසට ධාවනය වූ මෝටර් රථයක් මාළු ප්‍රවාහනය කළ ලොරි රථයක පිටුපස ගැටීමෙන් මෙම අනතුර සිදුවුණේ පසුගිය 20 වැනිදා අලුයම 3.15ට පමණයි.\nමිය ගිය පුද්ගලයින් අවුරුදු 24,26,32,34 සහ 36 යන වයස්වල පසුවන වෙන්නප්පුව සහ ගාල්ල යන ප්‍රදේශවල පදිංචිකරුවන්.\nමේ අතර, අනතුර සිදුවූ අවස්ථාවේ එම මෝටර් රථය තුළ තිබී විදේශ රටක නිෂ්පාදිත පිස්තෝල වර්ගයේ ගිනි අවියක් පොලීසිය සොයාගෙන තිබෙනවා.\nමෙම ගිනි අවිය කුමක් සඳහා මෙම මෝටර් රථය තුළ තබා ගත්තේ ද යන්න පිළිබදව පරීක්ෂණ ආරම්භ කර ඇති බවයි පොලීසිය වැඩිදුරටත් සඳහන් කළේ.",
       "URL": "https://www.hirunews.lk/208787/නයිනමඩම-අනතුරෙන්-මියගිය-හය-දෙනාගේ-අවසන්-කටයුතු-හෙට",
       "Category": "Local News",
       "Parent URL": "https://www.hirunews.lk/local-news.php?pageID=3541"
}