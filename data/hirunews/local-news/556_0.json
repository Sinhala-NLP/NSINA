{
       "Source": "hirunews",
       "Timestamp": "Sunday, 05 February 2023 - 17:00",
       "Headline": "ප්‍රකෝටිපති ව්‍යාපාරික ඔනේෂ් සුබසිංහ ඉන්දුනීසියාවේදි මියයයි - ඝාතනයක් බවටත් සැකයක්",
       "News Content": "ඔපෙක්ස් හෝල්ඩිංග්ස් අධිපති කෝටිපති ව්‍යාපාරික ඔනේෂ් සුබසිංහ මහතා ඉන්දුනීසියාවේ ජකර්තා හිදී මහල් නිවාස කාමරයක් තුළ දී හදිසියේ මියයාමේ සිදුවීමක් වාර්තා වෙනවා.\nමිය යන විට ඔහුගේ වයස අවුරුදු 42ක්.\nඔනේෂ් ඔහුගේ පවුලේ බිරිය සිව්හැවිරිදි දියණිය හා තවත් කාන්තාවක සමග විනෝද චාරිකාවක් සදහා ඉන්දුනීසියාවේ ජකාර්තා නුවරට ගොස් එහි මහල් නිවාස ඒකකයක පසුගියදා නවාතැන්ගෙන තිබුණා.\nදින කිහිපයකින් පසු ඔහුගෙන් හෝ පවුලේ අයගෙන් ආරංචියක් නොමැති නිසා ශ්‍රී ලංකාවේ ඔහුගේ ඥාතීන් මහල් නිවාස කළමනාකාරිත්වය අමතා ඔමේෂ් සුබසිංහ සිටිනා ඒකකය පරීක්ෂා කරන ලෙස ඉල්ලා තිබෙනවා.\nඒ අනුව, එහි නිලධාරින් නිවාස ඒකකයට ඇතුළුවී පරීක්ෂා කිරීමේදී එහි එක් කාමරයක් අගුළු දමා තිබී ඇති අතර ඔවුන් කාමරයේ දොර කඩා විවෘත කර බැලූ අවස්ථාවේ දී මියගිය ඔනේෂ්ගේ සිරුර හමුවීඇති බවයි වාර්තා වෙන්නේ.\nඔහු සමග නවාතැන් ගන්නට පැමිණි බිරිය, දියණිය හා අනෙක් කාන්තාව ඒ වනවිට එම ස්ථානයේ නොසිටි අතර ඔවුන් එම ස්ථානයෙන් ඊට පෙර දිනක පළාගොස් ඇති බව සීසීටීවී පරීක්ෂාවේදී මහල් නිවාස කළමණාකාරීත්වය සොයා ගෙන තිබෙනවා.\nඔනේෂ් සුබසිංහ විවාහ වී සිට ඇත්තේ බ්‍රසීල ජාතික බිරියක සමගින්.\nඔහුගේ දියණියට වයස 4ක්.\nඔවුන් සමග පැමිණි කාන්තාව බ්‍රසීලියානු ජාතිකයෙකු බවත් ඥාතීන් පවා හඳුනන්නේ නොමැති කෙනෙකු බවත් වාර්තා වෙනවා.\nසිද්ධිය සම්බන්ධයෙන් ජකර්තා පොලිසිය පරීක්ෂණ පවත්වන අතර ව්‍යාපාරිකයා මරා දමා බිරිය පළාගොස් ඇති බවටයි ඔවුන් සැක කරන්නේ.",
       "URL": "https://www.hirunews.lk/326733/ප්‍රකෝටිපති-ව්‍යාපාරික-ඔනේෂ්-සුබසිංහ-ඉන්දුනීසියාවේදි-මියයයි-ඝාතනයක්-බවටත්-සැකයක්",
       "Category": "Local News",
       "Parent URL": "https://www.hirunews.lk/local-news.php?pageID=556"
}