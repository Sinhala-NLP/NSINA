{
       "Source": "hirunews",
       "Timestamp": "Monday, 08 May 2023 - 14:41",
       "Headline": "IPL ඊයේ පැවති තරග වලින් ගුජරාට් ටයිටන්ස් සහ සන්රයිසස් හයිද්‍රාබාද් කණ්ඩායම් ජය ලබයි",
       "News Content": "2023 IPL තරගාවලියේ තවත් තරග දෙකක් ඊයේ ක්‍රියාත්මක වුණා.\nඑහිදි ලක්නව් සුපර් ජයන්ට්ස් කණ්ඩායමට එරෙහිව පැවැති තරගයෙන් ලකුණු 56ක ජයක් වාර්තා කරන්නට ගුජරාට් ටයිටන්ස් කණ්ඩායම හැකියාව ලැබුණා.\nඑහිදි IPL තරග ඉතිහාසයේ පළමු වරට සහෝදරයින් දෙදෙනෙකු විසින් කණ්ඩායම් දෙකේ නායකත්වය දෑරූ අතර ඒ පාණ්ඩ්‍යා සහෝදරයන් වන හර්දික් සහ කෘනාල්.\nමෙම තරගයේ පළමුව පන්දුවට පහර දුන් ගුජරාට් ටයිටන්ස් කණ්ඩායම පන්දුවාර 20 අවසානයේදී කඩුලු 2ක් දැවී රැස්කළ ලකුණු සංඛ්‍යාව 227ක්.\nශුබ්මන් ගිල් ලකුණු 94ක් සහ විදිමන් සාහා ලකුණු 81ක් ලබා ගත්තා.\nපිළිතුරු ඉනිම ක්‍රීඩා කළ ලක්නව් සුපර් ජයන්ට්ස් කණ්ඩායමට පන්දුවාර 20 අවසානයේදී කඩුලු 7ක් දැවී ලබා ගැනීමට හැකිවුණේ ලකුණු 171ක් පමණයි.\nකුයින්ටන් ඩී කොක් 70ක් සහ කයිල් මේයර්ස් ලකුණු 48ක් ලබා ගත්තත් එම ඉනිම් සිය කණ්ඩායමේ ජයග්‍රහණයට ප්‍රමාණවත් වුණේ නැහැ.\nමෙම ජයත් සමගින් ගුජරාට් ටයිටන්ස් IPL ප්‍රසාද ලකුණු සටහනේ තවදුරටත් පෙරමුණ රැක ගන්නට සමත් වුණා.\nඊයේ පැවැති අනෙක් තරගයේදී සන්රයිසස් හයිද්‍රාබාද් කණ්ඩායම,රාජස්ථාන් රෝයල්ස් කණ්ඩායමට එරෙහිව කඩුලු 4ක තියුණු ජයක් වාර්තා කළා.\nමෙම තරගයේ පළමුව පන්දුවට පහර දුන් රාජස්ථාන් රෝයල්ස් කණ්ඩායම පන්දුවාර 20 අවසානයේදී කඩුලු 2ක් දැවී 212ක ලකුණු පුවරුවක් නිර්මාණය කළා.\nජෝස් බට්ලර් ලකුණු 95ක් සහ සංජු සෑම්සන් නොදැවී ලකුණු 66ක් ලබා ගත්තා.\nපිළිතුරු ඉනිම ක්‍රීඩා කළ සන්රයිසස් හයිද්‍රාබාද් කණ්ඩායම පන්දුවාර 20 අවසානයේදී කඩුලු 6ක් දැවී ලකුණු 217ක් ලබා තරගයේ ජය තහවුරු කර ගත්තා.\nඅභිෂේක් ශර්මා ලකුණු 55යි.\nඅවසන් පන්දුවට ජයග්‍රහණය සදහා හයිද්‍රාබාද් කණ්ඩායමට ලකුණු 5ක් අවශ්‍යව තිබුණා.\nඑහිදි එක් ලකුණක් පමණක් ප්‍රතිවාදීන්ට ලබාදුන් සන්දීප් ශර්මා රාජස්ථානයට ජය ගෙන දුන්නත් එම සතුට වැඩිවේලාවක් තිබුණේ නැහැ.\nඒ ඔහු ක්‍රියාත්මක කළ අවසන් පන්දුව නිපන්දුව බව තෙවැනි විනිසුරුවරයා විසින් සනිටුහන් කිරීමත් සමගයි.\nඑහිදි යළි අවසන් පන්දුව සන්දීප් විසින් ක්‍රියාත්මක කරද්දී ,එය හයේ පහරක් බවට පරිවර්තනය කළ අබ්දුල් සමාද් සන්රයිසස් හයිද්‍රාබාද් කණ්ඩායමට නොතිබුණු ජයක් ගෙන දුන්නා.",
       "URL": "https://www.hirunews.lk/334599/ipl-ඊයේ-පැවති-තරග-වලින්-ගුජරාට්-ටයිටන්ස්-සහ-සන්රයිසස්-හයිද්‍රාබාද්-කණ්ඩායම්-ජය-ලබයි",
       "Category": "Local News",
       "Parent URL": "https://www.hirunews.lk/local-news.php?pageID=360"
}