{
       "Source": "hirunews",
       "Timestamp": "Tuesday, 02 November 2021 - 8:02",
       "Headline": "වන විනාශය වැළැක්වීමට ලෝක නායකයින්ගෙන් ප්‍රතිඥාවක්",
       "News Content": "ස්කොට්ලන්තයේ ග්ලාස්ගෝ නුවර පැවැත්වෙන කාලගුණ වෙනස පිළිබද ගෝලීය සමුළුවේදී වසර 2030 වන විට වන විනාශය නැවැත්වීමට ලෝක නායකයන් ප්‍රතිඥාවක් ලබාදුන්නා. ඒ සඳහා දැවැන්ත විනාශයකට ලක්වී ඇති ලොව විශාලතම සදාහරිත වනාන්තරය වන ඇමේසන් වනයේ වැඩි කොටසක් හිමි බ්‍රසීලය ද ඇතුළත්වීම විශේෂත්වයක්.\nමිහිතලය උණුසුම් කරන කාබන් - ඩයොක්සයිඩ් අවශෝෂණය කර ගන්නා තුරු ලතා විනාශය කාලගුණ වෙනසට ප්‍රධාන හේතුවක් ලෙසයි සැලකෙන්නේ. එම විනාශ වූ වන පෙදෙස් ප්‍රතිෂ්ඨාපනය කිරීම සඳහා විශාල වශයෙන් මූල්‍යාධාර සැපයීමට ද ලෝක නායකයන් එකග වුණා.\nඒ අනුව රටවල් 100කට වැඩි සංඛ්‍යාවක නායකයන් මෙලෙස වසර 2030 වන විට වන විනාශය නතර කිරීමේ එකඟතාවට අද අත්සන් තැබීමට නියමිතයි. ලෝකයේ වන පෙත්වලින් සියයට 85ක් පවතින්නේ මෙම රටවලයි.",
       "URL": "https://www.hirunews.lk/286748/වන-විනාශය-වැළැක්වීමට-ලෝක-නායකයින්ගෙන්-ප්‍රතිඥාවක්",
       "Category": "Local News",
       "Parent URL": "https://www.hirunews.lk/local-news.php?pageID=1590"
}