{
       "Source": "hirunews",
       "Timestamp": "Thursday, 22 June 2023 - 17:15",
       "Headline": "ටයිටැනික් ගිලුනු තැන සුන්බුන් සහිත පෙදෙසක් හමුවෙයි (වීඩියෝ) (Update)",
       "News Content": "(Update) :\nඅතුරුදහන් වී ඇති ටයිටන් සබ්මැරීනය සෙවීමේ මෙහෙයුම් කටයුතුවලදී එම යාත්‍රාවේ බවට සැක කළ හැකි සුන්බුන් කිහිපයක් මුහුදුබත් වූ ටයිටැනික් නැව ආසන්නයේ තිබී සොයා ගත් බව ඇමරිකානු වෙරළ ආරක්ෂක බලකාය විසින් නිවේදනය කළා.\nමෙම කොටස් හඳුනාගෙන ඇත්තේ මුහුදු පතුලට යවන ලද ROV (දුරස්ථව ක්‍රියාත්මක කළ හැකි රොබෝ යන්ත්‍රයක්) යන්ත්‍රයක් මගිනුයි.\n'Victor 6000' නමැති මෙම අධි තාක්ෂණික යන්ත්‍රය මෙහෙයුමට ලබා දුන්නේ ප්‍රංශය විසිනුයි.\nකෙසේ වෙතත්, ප්‍රංශයේ සහ එක්සත් රාජධානියේ සිට යැවුනු තාක්ෂණික උපකරණ මෙහෙයුම් භූමියට ලැබෙනවිට බොහෝ ප්‍රමාදව තිබුණු බව හෙළි වී තිබෙනවා.\nමෙම යන්ත්‍රය මගින් මුහුදු පතුලේ සිට සම්ප්‍රේෂණය කරන ලද ඡායාරූපවල සුන්බුන් කොටස් බවට හඳුනාගත හැකි කොටස් තිබුණු බව වාර්තා වී තිබෙනවා. 'Victor 6000 ROV' යන්ත්‍රයට මුහුදු පතුලේ සිටම සුන්බුන් ඉවත් කිරීම, සුන්බුන් කැපීම වැනි දේ කිරීමට හැකියාව පවතින නිසා මෙම හඳුනාගත් කොටස් තහවුරු කිරීමේදී වැඩි සහායක් ලබා ගතහැකි බව පැවසෙනවා.\nයානය හානියකින් තොරව ඇතැයි යන උපකල්පනය මත ශ්‍රී ලංකා වේලාවෙන් ජුනි 22 වන දා පස්වරු 4.38 වන විට ඔක්සිජන් අවසන් වනු ඇතැයි ගණනය කර තිබුනද මෙහෙයුම් නිළධාරීන් පැවසුවේ යානය සෙවීමේ මෙහෙයුම් නතර කිරීමේ බලාපොරොත්තුවක් මේ වනවිට නොමැති බවයි.\nමෙහෙයුම් භූමියට විශාල යාත්‍රා ප්‍රමාණයක් හා තාක්ෂණික උපකරණ ලැබී ඇති නිසා මුහුදේ වර්ග සැතපුම් 10,000 ආවරණය වන ලෙස ටයිටන් සෙවීමේ මෙහෙයුම් සිදු කරන බවයි ඔවුන් මීට පෙර ප්‍රකාශ කළේ.\n=======\nඅත්ලාන්තික් සාගර පතුලේ පිහිටි ටයිටැනික් නෞකාවේ සුන්බුන් නැරඹීමට ගොස් අතුරුදන් වූ ටයිටන් සබ්මැරීනය සොයා ගැනීමට තවමත් මෙහෙයුම් කණ්ඩායම්වලට හැකි වී නැහැ.\nපස් දෙනෙකු සමගින් අතුරුදන් වූ එම සබ්මැරීනය සතුව ඔක්සිජන් වායුව මේ වන විට අවසන්වී ඇති බව වෙරළාරක්ෂක බලකාය නිවේදනය කරන බව විදෙස් මාධ්‍ය වාර්තාකරනවා.\nසුප්‍රකට ටයිටැනික් නෞකාවේ සුන්බුන් නැරඹීමට බ්‍රිතාන්‍යයේ හා පාකිස්ථානයේ ප්‍රකෝටිපතියන් තිදෙනෙකුද සහිතව ඕශන් ගේට් සමාගමේ ටයිටන් සබ්මැරීනය සාගර පත්ලේ ගවේෂණය ඇරඹුවේ පසුගිය ඉරිදායි.\nඔවුන්ගේ අපේක්ෂාව වී තිබුණේ එදිනම පස්වරුවේ යළි පැමිණීමටයි.\nනමුත් එම සබ්මැරීනය කිසිවෙකුත් නොසිතූ ලෙස සාගර පත්ලේ අතුරුදන් වුණා.\nඒ අනුව සබ්මැරීනය සොයා අත්ලාන්තික් සාගරයේ තවමත් මෙහෙයුම් සිදුකෙරෙන්නේ ලොව සුපතල සෝනා තාක්ශනය ද භාවිතයෙන්.\nසාගර පත්ලේ මෙවැනි ශබ්ධ තරංග ග්‍රහනය කර ගැනීමටද මේ වන විට හැකිව තිබෙනවා.\nකිසියම් වස්තුවට තදින් පහර දෙන හඩක් තප්පර කිහිපයක විරාම සහිතව එම ශබ්ද තරංගවල අන්තර්ගතයි.\nකෙසේ වෙතත් එම ශබ්ද තරංග වල මූලාශ්‍රය නිකුත් වන්නේ ටයිටන් සබ්මැරීනයෙන් බවට මෙතෙක් තහවුරු කර නැහැ.\nනමුත් මෙම ටයිටන් සබ්මැරීනය ටයිටැනික් සුන් බුන් නැරඹීම සදහා සාගරයේ මීටර් 3000ක් තරම් පතුලට ගමන් කිරීමටයි කටයුතු කළේ.\nහිරු රශ්මිය පවා නොලැබෙන මෙම අදුරු සාගරය තුල, දෑස් නොපෙනෙන ජීවින් දහස් ගණනක් ද රැදී සිටින අතර ඇතම් ජීවී විශේෂ මෙතෙක් හදුනා ගෙන ද නැහැ.\nඑවන් පසුබිම්ක මෙම සබ්මැරීනය ගැඹුරු සාගරයේදී පුපුරා ගොස් අනතුරට ලක් වූවාදැයි සැකයක් මේ වන විට පවතිනවා.\nඕශන් ගේට් සමාගමේ ප්‍රධානියාද වන ස්ටොක්ටන් රශ් සහ ප්‍රංශ ජාතික පෝල් හෙන්රි මෙම සබ්මැරීනය ක්‍රියාකරවා තිබුනා, ස්ටොක්ටන් රශ් අමෙරිකාවේ ප්‍රින්ස්ටන් විශ්ව විද්‍යාලයේ අභ්‍යාවකාශ ඉන්ජිනේරු තාක්ශනය පිළිබදව උපාධිදාරියෙක්.\nසබ්මැරීනයේ සංචාරකයින් ලෙස ගමන්ගත් පිරිස අතර ඇක්ෂන් ඒවියේෂන් නමැති ගුවන් සේවා සමාගමේ සභාපතිවරයා වන 58 හැවිරිදි බ්‍රිතාන්‍ය ප්‍රකෝටිපති ව්‍යාපාරික හමිෂ් හාඩින්, පාකිස්තානයේ ප්‍රකට ව්‍යාපාරිකයෙකු වන ෂසඩා ඩාවුඩ් සහ ඔහුගේ පුත් 19 හැවිරිදි සුලේමාන් ඩාවුඩ් ද සිටිනවා.\nකෙසේ වෙතත් පස් දෙනෙකු සමගින් අතුරුදන් වූ ටයිටන් සබ්මැරීනය මුදාගැනීමේ මෙහෙයුම් සඳහා “ද වික්ටර් සික්ස් තවුසන්ඩ්” නම් ප්‍රංශ පර්යේෂණ සබ්මැරීනයද අද(22) එක්වුණා.",
       "URL": "https://www.hirunews.lk/338731/ටයිටැනික්-ගිලුනු-තැන-සුන්බුන්-සහිත-පෙදෙසක්-හමුවෙයි-වීඩියෝ-update",
       "Category": "Local News",
       "Parent URL": "https://www.hirunews.lk/local-news.php?pageID=245"
}