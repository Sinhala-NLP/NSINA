{
       "Source": "hirunews",
       "Timestamp": "Thursday, 18 November 2021 - 8:42",
       "Headline": "ආගමන හා විගමන දෙපාර්තමේන්තුවේ නො පිර වූ පුරප්පාඩු 272ක් - කෝපා කමිටුවේ දී අනාවරණය වෙයි",
       "News Content": "2021 ඔක්තෝම්බර් 01 දින වනවිට ආගමන හා විගමන දෙපාර්තමේන්තුවේ පුරප්පාඩු 272ක් පවතින බව ඊයේ (16) පැවති රජයේ ගිණුම් පිළිබඳ කාරක සභාවේ දී අනාවරණය වුණා.\nරජයේ ගිණුම් පිළිබඳ කාරක සභාව රැස් වූයේ එහි සභාපති පාර්ලිමේන්තු මන්ත්‍රී මහාචාර්ය තිස්ස විතාරණගේ ප්‍රධානත්වයෙන්.\nමෙහිදී ජ්‍යේෂ්ඨ මට්ටමේ තනතුරු 18 ක් තෘතියික මට්ටමේ තනතුරු 113ක් ද්විතියික මට්ටමේ තනතුරු 121ක් ප්‍රාථමික මට්ටමේ තනතුරු 19ක් සහ වෙනත් එක් තනතුරක පුරප්පාඩු පවතින බවයි අනාවරණය වූයේ.\nමෙම පුරප්පාඩු හේතුවෙන් දෙපාර්තමේන්තුවේ කාර්‍යක්ෂමතාවට බාධා ඇතිවන බව ද ආගමන හා විගමන දෙපාර්තමේන්තුවේ නිලධාරීන් පෙන්වා දුන්නා.\nකෙසේ වෙතත් මේ වනවිට මෙම පුරප්පාඩු පිරවීමට ඉල්ලීම් කොට ඇති බවයි එම නිලධාරීන් වැඩිදුරටත් සඳහන් කළේ.\nමේ අනුව මෙම තනතුරු ඉක්මනින් පුරවා ගැනීමට කටයුතු කරන ලෙස කෝපා කමිටුව අදාල නිලධාරීන්ට නිර්දේශ කළා.\nඑමෙන්ම 2012 වර්ෂයේ සිට මොබිටෙල් ආයතනය සමග එක්ව ‍ක්‍රියාත්මක කරන 'විද්‍යුත් සංචරණ අනුමැතිය' ලබා ගැනීමේ පද්ධතිය සංචාරකයින්ට වඩාත් මිත්‍රශීලී හා ආකර්ෂණීය පුළුල් සේවාවක් ලබාදීමේ අරමුණෙන් යාවත්කාලීන කොට නොමැති බවද මෙහිදී පුළුල් ලෙස සාකච්ඡාවට ගැනුණා.\nඑහිදී මෙම පද්ධතිය නවීකරණය කිරීම පිළිබඳව සහ නූතන ලෝකයට ගැලපෙන පරිදි යාවත්කාලීන කිරීම පිළිබඳවද කමිටුව විසින් ප්‍රශ්න කළා.\nමේ අනුව මෙම පද්ධතිය යාවත්කාලීන කිරීම පිළිබඳව මාස දෙකක් ඇතුළත වාර්තාවක් ලබා දීමට කෝපා කමිටුවේ සභාපති මහාචාර්ය තිස්ස විතාරණ නිර්දේශ කළා.\nඑසේම දෙපාර්තමේන්තුව සතු 2012 වර්ෂයේ දී සහ 2015 වර්ෂයේ දී මිල දී ගත් අලුත් ම වාහන දෙකක් වසර කිහිපයකට පෙර අනතුරට ලක් වී ඇති බවත් එම වාහන තවමත් අලුත්වැඩියා කොට නොමැති බවත් මෙහි දී අනාවරණය වුණා.\nරක්ෂණ සමාගම සමඟ ඇති වූ ගැටලුවක් හේතුවෙන් මෙම තත්ත්වය ඇති වී තිබෙන බවත් මේ වනවිට ඒ පිළිබඳ යම් එකඟතාවකට පැමිණ ඇති බවත් නිලධාරීන් මෙහි දී සඳහන් කළා.\nඑසේම දෙපාර්තමේන්තුව සතු වෙබ් පිටුවක පෞද්ගලික දුරකතන සමාගමක නිල ලාංඡනය ප්‍රදර්ශනය කිරීම පිළිබඳව, පුද්ගලයින්ගේ ද්විත්ව පුරවැසිභාවය ලියාපදිංචි කිරීම, හා නීත්‍යානුකූල නොවන ලෙස ලංකාවේ රැඳී සිටින විදේශිකයින් පිළිබඳව ඇතුළු තවත් කරුණු කිහිපයක් පිළිබඳවද මෙහි දී සාකච්ඡාවට බඳුන් වුණා.",
       "URL": "https://www.hirunews.lk/288377/ආගමන-හා-විගමන-දෙපාර්තමේන්තුවේ-නො-පිර-වූ-පුරප්පාඩු-272ක්-කෝපා-කමිටුවේ-දී-අනාවරණය-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1554"
}