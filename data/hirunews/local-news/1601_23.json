{
       "Source": "hirunews",
       "Timestamp": "Wednesday, 27 October 2021 - 17:20",
       "Headline": "හයිලෙවල් මාර්ගයේ සිදු වූ රිය අනතුරකින් දෙදෙනකු ජීවිතක්ෂයට (වීඩියෝ)",
       "News Content": "නුගේගොඩ හයිලෙවල් මාර්ගයේ හතේ කණුව ආසන්නයේ මෝටර් රථයක් යතුරුපැදියක මුහුණට මුහුණ ගැටීමෙන් සිදු වූ, අනතුරින් යතුරුපැදියේ ගමන් ගත් පුද්ගලයින් දෙදෙනකු එම ස්ථානයේදී මිය ගොස් තිබෙනවා .\nමහරගම දෙස සිට නුගේගොඩ දෙසට ධාවනය වූ මෝටර් රථයක් වෙනත් වාහනයක් ඉස්සර කිරීමට යාමේදී නුගේගොඩ දෙස සිට මහරගම දෙසට ධාවනය වූ යතුරු පැදියක මුහුණට මුහුණ ගැටී මෙම අනතුර සිදුව ඇති බවයි වාර්තා වන්නේ.\nඅනතුරින් ජීවිතක්ෂයට පත්ව ඇත්තේ, කටුබැද්ද සහ හෝමාගම ප්‍රදේශයේ පදිංචිකරුවන් දෙදෙනකු වන අතර, ඔවුන්ගේ සිරුරු කළුබෝවිල ශික්ෂණ රෝහලට යොමු කර ඇත්තේ, පශ්චාත් මරණ පරීක්ෂණ කටයුතු සිදු කිරීමටයි.\nඅනතුර සිදුවන අවස්ථාවේදී එහි රියැදුරු බීමත්ව සිට ඇති බවත්, අපරික්ෂාකාරී රිය ධාවනය අනතුරට හේතුව බවත් පොලීසිය සඳහන් කරනවා.\nසිද්ධිය සම්බන්ධයෙන් මිරිහාන පොලීසිය පරීක්ෂණ පවත්වන අතර, මෝටර් රථ රියදුරු නුගේගොඩ මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/286212/හයිලෙවල්-මාර්ගයේ-සිදු-වූ-රිය-අනතුරකින්-දෙදෙනකු-ජීවිතක්ෂයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1601"
}