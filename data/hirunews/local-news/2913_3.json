{
       "Source": "hirunews",
       "Timestamp": "Saturday, 08 February 2020 - 7:18",
       "Headline": "හිරු ධර්මප්‍රදීපය අද ඔක්කම්පිටිය ඓතිහාසික දෙමටමල් රජමහා විහාරයේ",
       "News Content": "අදට යෙදෙන නවම් පුර පසලොස්වක පොහෝ දිනය නිමිත්තෙන් ඔක්කම්පිටිය ඓතිහාසික දෙමටමල් රජමහා විහාරය කේන්ද්‍ර කර ගනිමින් හිරු ධර්ම ප්‍රදීපය වැඩසටහන මේ වන විට ක්‍රියාත්මක වනවා.\nඋදෑසන 06.00 ට උවැසි උවැසියන් අෂ්ඨාංග ශීලයේ සමාදන් කරමින් හිරු ධර්මප්‍රදීපය ආරම්භ වුණා.\nඑම කටයුතු සහ ධර්මානුශාසනාව සිදු කෙරුණේ දෙමටමල් රජමහා විහාරයේ විහාරාධිපති පූජ්‍ය ගල්ටැම්වත්තේ පුන්‍යානන්ද හිමියන්ගේ ප්‍රධානත්වයෙන්.\nඋදෑසන 07.30ට කසීභාරද්වාජ සූත්‍රය විග්‍රහ කරන පෝදා ධර්ම දේශනය සිදුකරන්නේ පූජ්‍ය පිටිගල ධම්ම විනීත හිමියන්.\nඑමෙන්ම, ප්‍රිය වචන පිළිබඳ විග්‍රහ කෙරෙන විශේෂ ධර්ම සාකච්ඡාවක්ද පෙරවරු 08.30 සිට 10.00 දක්වා පැවැත්වෙනවා.\nරාජකීය පණ්ඩිත, ශාස්ත්‍රපති ත්‍රිපිටක විශාරද, පූජ්‍ය පුලියද්දේ සුධම්ම හිමියන්, ජ්‍යෙෂ්ඨ මනෝවිද්‍යා උපදේශක වෛද්‍ය කමල් ජයසේකර සහ වෛද්‍ය ආසිරි නිලංග ඊට එක්වීමට නියමිතයි.\nමීට අමතරව සද්ධර්ම රත්නාවලිය ඇසුරින් තණ්හාවේ ආදිනව විවර කරන යුගාසන කාව්‍යමය ධර්ම දේශනය පෙරවරු 10 සිට 11 දක්වා පැවැත්වෙනවා.\nඑය මෙහෙය වන්නේ කාව්‍ය විශාරද පූජ්‍ය හිනිඳුම සරණසිරි හිමියන් සහ කාව්‍ය විශාරද පූජ්‍ය මාපිටියේ සිරිසුමන හිමියන් විසින්.\nඑමෙන්ම, දහවල් 12 සිට පස්වරු 1 දක්වා ශිෂ්ඨත්වය විග්‍රහ කෙරෙන විශේෂ ධර්ම සාකච්ඡාවක් ද පැවැත්වීමට නියමිතයි.\nඊට පූජ්‍ය මැදිරිගිරියේ සිද්ධාර්ථ හිමියන්, පේරාදෙණිය විශ්වවිද්‍යාලයේ කථිකාචාර්ය සේනාරත්න කාරියවසම් සහ ප්‍රවීන ජ්‍යොතිෂ්‍යවේදී නිශාන්ත පෙරේරා එක්වනවා.",
       "URL": "https://www.hirunews.lk/233937/හිරු-ධර්මප්‍රදීපය-අද-ඔක්කම්පිටිය-ඓතිහාසික-දෙමටමල්-රජමහා-විහාරයේ",
       "Category": "Local News",
       "Parent URL": "https://www.hirunews.lk/local-news.php?pageID=2913"
}