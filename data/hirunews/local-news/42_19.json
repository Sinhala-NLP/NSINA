{
       "Source": "hirunews",
       "Timestamp": "Friday, 08 September 2023 - 23:22",
       "Headline": "ශ්‍රී ලංකාවේ නිල සංචිත වත්කම් ප්‍රමාණය සුළු වශයෙන් අඩු වෙලා",
       "News Content": "ශ්‍රී ලංකාවේ නිල සංචිත වත්කම් ප්‍රමාණය සුළු වශයෙන් අඩු වී ඇතැයි ශ්‍රී ලංකා මහ බැංකුව පවසනවා.\nඒ අනුව, මහ බැංකුව පවසන්නේ, පසුගිය ජූලි මාසයේදී ඩොලර් මිලියන 3,765ක්ව පැවති මෙරට නිල සංචිත වත්කම් ප්‍රමාණය අගෝස්තු මාසයේදී ඩොලර් මිලියන 3,598ක් දක්වා සියයට 4.4කින් අඩු වී ඇති බවයි.\nචීන මහජන බැංකුවේ හුවමාරු පහසුකම යටතේ සපයා ඇති ඩොලර් බිලියන 1.4ක මූල්‍ය පහසුකම ද ඊට ඇතුළත්.\nආර්ථික විශ්ලේෂකයින් පෙන්වා දෙන්නේ, ජාත්‍යන්තර මූල්‍ය අරමුදලේ විස්තීර්ණ මූල්‍ය පහසුකම් වැඩසටහනත් සමග මෙරටට මුදල් ලැබීම් ඉහළ ගිය ද, ශ්‍රී ලංකාව සෙසු විදේශීය පාර්ශ්වවලින් ලබාගත් ණය ගෙවීම් යළි ඇරඹීම මීට හේතුවී ඇති බවයි.\nමේ අතර, 2023 වසරේ මුල් මාස 07 තුළ අපනයන ආදායම ද පෙර වසරේ එම කාල සීමාව තුළ ලද ආදායමට සාපේක්ෂව අමෙරිකානු ඩොලර් මිලියන 6,891ක් දක්වා සියයට 10.3කින් පහළ ගොස් තිබෙනවා.\nශ්‍රී ලංකා මහ බැංකුව පැවසුවේ, එම කාල සීමාව තුළ මෙරට ආනයන වියදම ද පෙර වසරේ මුල් මාස 07ට සාපේක්ෂව අමෙරිකානු ඩොලර් මිලියන 9,548ක් දක්වා සියයට 15.6 කින් පහළ ගොස් ඇති බවයි.\nමේ පිළිබඳව මහ බැංකු අධිපති ආචාර්ය නන්දලාල් වීරසිංහ පැවසුවේ මේ විදියට,\n\"ජාත්‍යන්තර මූල්‍ය අරමුදල පුරෝකථනය කළේ ලබන වසරේ අග වෙද්දි අපේ රටේ උද්ධමනය තනි අගයකට ඒවි කියලයි. ඒත් අපි ඒක මේ වසරේ ජූලි අග වෙද්දි සපුරා ගත්තා. ඉතිං ඒක ඔවුන් පුරෝකථනය කළාට වඩා වසරක් කළින් ළඟා කර ගැනීමක්.\nමහ බැංකු පනත දැනටමත් පාර්ලිමේන්තුවේ සම්මත වෙලා තියෙන්නේ. එය මේ මාසය තුළ ඉක්මණින්ම බලාත්මක වේවි. එමගින් මහ බැංකුවේ ස්වාධීනත්වය, වගවීම, මණ්ඩල සාමාජිකයින් පත්කිරීමේ මහබැංකු අධිපතිවරයාගේ ක්‍රියාවලිය ආදිය තහවුරු වේවි. \" යනුවෙන්.",
       "URL": "https://www.hirunews.lk/347656/ශ්‍රී-ලංකාවේ-නිල-සංචිත-වත්කම්-ප්‍රමාණය-සුළු-වශයෙන්-අඩු-වෙලා",
       "Category": "Local News",
       "Parent URL": "https://www.hirunews.lk/local-news.php?pageID=42"
}