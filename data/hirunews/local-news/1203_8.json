{
       "Source": "hirunews",
       "Timestamp": "Friday, 29 April 2022 - 10:58",
       "Headline": "මයිනාගෝගමට පොලිසිය කඩා පනියි - පහර දීමකින් අරගලකරුවකු රෝහලේ (වීඩියෝ)",
       "News Content": "කොළඹ කොල්ලුපිටිය අරලියගහ මන්දිරය ඉදිරිපිට උණුසුම් තත්වයක් මතු වී ඇති බව එහි සිටින අප වාර්තාකරු පවසනවා.\nමීට හේතු වී ඇත්තේ, අරලියගහ මන්දිරය ඉදිරිපිට විරෝධතාවයේ නිරතවන පිරිසට බාධා වන අයුරින් ඒ ඉදිරිපිට නවතා තිබූ බස් රථ සහ ලොරි රථ ඉවත්කර ගැනීමට අද කොල්ලුපිටිය පොලිසිය උත්සාහ කිරීමත් සමඟයි.\nඅරලියගහ මන්දිරය ඉදිරිපිට විරෝධතාකරුවන් විසින් පිහිටුවා ගන්නා ලද මයිනාගෝගම අරගල මධ්‍යස්ථානයේ විරෝධතාවයේ නිරත ව සිටී පිරිස චෝදනා කළේ, මේ සම්බන්ධයෙන් කොල්ලුපිටිය පොලිසියට මීට දින දෙකකට පෙර පැමිණිලි කිරීමට ගිය අවස්ථාවේ දී එම බස් රථ සහ ලොරි රථවල අයිතිකරුවන් කවුරුන්දැ යි කොල්ලුපිටිය පොලීසිය දැනුවත් නොමැති බවට ප්‍රකාශ කළ බවයි.\nඑසේ අයිතිකරුවන් සම්බන්ධයෙන් දැනුමක් නොමැති බස්රථ මේ මොහොතේ ඉවත් කර ගන්නේ කෙලෙස දැ යි ඔවුන් ප්‍රශ්න කර සිටියා.\nබස්රථ ඉවත් කිරීමට පොලිසිය පැමිණීමත් සමග පොලිසිය සහ විරෝධතාකරුවන් අතර දැඩි වචන හුවමාරුවක් සිදු වන අයුරු දැකගන්නට ලැබුණා.\nමෙහි දී සිදු කළ පහර දීමක් හේතුවෙන් අරගලයේ නියුතු එක් තරුණයකු තුවාල ලබා රෝහල්ගත කළ බව අරගලයට එක් ව සිටි ස්වාමින් වහන්සේ නමක් ප්‍රකාශ කළා.",
       "URL": "https://www.hirunews.lk/303070/මයිනාගෝගමට-පොලිසිය-කඩා-පනියි-පහර-දීමකින්-අරගලකරුවකු-රෝහලේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1203"
}