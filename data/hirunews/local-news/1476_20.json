{
       "Source": "hirunews",
       "Timestamp": "Wednesday, 22 December 2021 - 16:41",
       "Headline": "රවී ඇතුළු පවුලටම ඇප",
       "News Content": "හිටපු අමාත්‍ය රවී කරුණානායක , ඔහුගේ බිරිඳ මෙලා කරුණානායක සහ දියණිය වන ඔනෙලා කරුණානායක ඇප මත මුදා හැරීමට ගල්කිස්ස මහේස්ත්‍රාත් අධිකරණය අද (22) නියෝග කර තිබෙනවා.\nරවී කරුණානායක ඇතුළු ඔහුගේ පවුලට එරෙහිව මෙම නඩුව විභාගයට ගැනුණේ, හිටපු ආණ්ඩුකාර අසාද් සාලි විසින් අධිකරණයට යොමු කළ පැමිණිල්ලකට අනුවයි.\nඒ මෙම පුද්ගලයින් විසින් වැල්ලවත්තේ පිහිටි නිවසකට අනවසරයෙන් කඩා වැදී, එම දේපල පවරා ගත් බවට සිදු කළ චෝදනාවකට අදාලවයි.\nඅසාද් සාලි රක්ෂිත බන්ධනාගාරගතව සිටි අවධියේ දී ඔහුගේ බිරිඳ විසින් වැල්ලවත්ත පොලීසියට කරන ලද පැමිණිල්ලකට අනුව මෙම නඩුව ගොනු කෙරුණා.\nමෙම නඩුව මීට පෙර ද කිහිප වතාවක් අධිකරණය හමුවේ කැඳවුණු අතර, ඒ අවස්ථාවලදී පැමිණිලිකාර පාර්ශ්වය ඒ වෙනුවෙන් පෙනී සිටීමට අපොහොසත් වී තිබෙනවා.\nපසුව සිය දේපල අයුතු ලෙස භාවිත කළ බවට හිටපු ආණ්ඩුකාරවරයා වෙනම නඩුවක් ද ගොනු කරනු ලැබුවා.",
       "URL": "https://www.hirunews.lk/291835/රවී-ඇතුළු-පවුලටම-ඇප",
       "Category": "Local News",
       "Parent URL": "https://www.hirunews.lk/local-news.php?pageID=1476"
}