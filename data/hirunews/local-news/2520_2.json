{
       "Source": "hirunews",
       "Timestamp": "Saturday, 15 August 2020 - 12:52",
       "Headline": "සේනා පස්සරින් යළි හිස ඔසවයි  (වීඩියෝ)",
       "News Content": "සේනා දළඹුවන් හේතුවෙන් අසරණ වු ගොවීන් පිරිසක් පිළිබදව පස්සර - ලුණුගල - මැටිගහතැන්න ගම්මානයෙන් වාර්තා වනවා.\nඑම ගොවීන් පෙන්වා දෙන්නේ, පවතින තත්ත්වය හමුවේ තම එකම ආදායම් මාර්ගයද මේ වන විට ඇහිරී ගොස් ඇති බවයි.\nපස්සර ලුණුගල ප්‍රාදේශීය ලේකම් කොට්ඨාසයට අයත් මැටිගහතැන්න ගම්මානයේ ගොවීන් මෙවර අතිරේක භෝගයක් ලෙස බඩ ඉරිඟු වැවීමට පියවර ගත්තේ කෘෂි නිලධාරින්ගේ උපදෙස් මතයි.\nවර්ෂා කාලයට මෙම ගොවීන් වී වගාවට යොමුවුවද, වර්ෂාව රහිත කාලයේදි ජලය සපයා ගැනීමට ඇති අපහසුතාව හේතුවෙන් ඔවුන් අතිරේක භෝග වගාවන්ට යොමුවනවා.\nඒ අනුව මැටිගහතැන්න ගම්මානයේ ගොවීන් මෙවර අක්කර 40 කට වැඩි වපරිසයක බඩඉරිඟු වගාව සඳහා යොමුවූයේ මෙම කාලයේදී තම එකම ආදායම් මාර්ගය එය වන බැවින්.\nකෙසේ වෙතත්, මෙවර අස්වැන්න පීදීමටත් පෙර සේනා දළඹුවන්ගෙන් බඩඉරිඟු වගාවට බලපෑම් එල්ලවී තිබෙනවා.\nමෙම වගා හානිය පිළිබඳව කෘෂි නිලධාරීන් දැනුවත් කළද මෙතෙක් කිසිදු ක්‍ෂේත්‍ර පරීක්ෂාවකට නොපැමිණි බවයි ගොවීන් චෝදනා කරන්නේ.\nමීට පෙර සේනා දළඹු ආක්‍රමණය හේතුවෙන් දිවයින පුරා ගොවීන් විශාල පිරිසකට බලපෑම් එල්ලවූ අතර, පස්සර - ලුණුගල - මැටිගහතැන්න ගම්මානයේ ගොවීන් නගන චෝදනාව පිළිබඳව අප කෘෂිකර්ම අධ්‍යක්ෂ ජනරාල් ආචාර්ය ඩබ්ලිව්.එම්.ඩබ්ලිව්. වීරකෝන්ගෙන් විමසීමක් කළා.\nඔහු සඳහන් කළේ එවැනි තත්ත්වයක් පිළිබදව තමා දැනුවත් කර නොමැති අතර, ඒ පිළිබද සොයා බලා විසදුමක් ලබාදීමට කටයුතු කරන බවයි.",
       "URL": "https://www.hirunews.lk/247846/සේනා-පස්සරින්-යළි-හිස-ඔසවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2520"
}