{
       "Source": "hirunews",
       "Timestamp": "Thursday, 26 August 2021 - 7:24",
       "Headline": "තවත් කොරෝනා මරණ 198ක් සමස්තය 8000ට ළං වෙයි",
       "News Content": "මෙරටින් ඊයේ දිනයේ දී තවත් කොරෝනා ආසාදිතයින් 4483ක් හමු වූ අතර කොරෝනා මරණ 198ක් වාර්තා වුණා.\nතවත් කොරෝනා මරණ 198ක් ඊයේ සෞඛ්‍ය අධ්‍යක්ෂ ජනරාල්වරයා තහවුරු කළ අතර ඒ අනුව මෙරට සමස්ත මරණ සංඛ්‍යාව 7984ක් දක්වා ඉහළ ගියා.\nඊයේ තහවුරු කළ මිය ගිය පිරිස අතරින් 119 දෙනෙකු පිරිමි පුද්ගලයන් වන අතර,79 දෙනෙකු කාන්තාවන්.\nඑසේ ම මිය ගිය 146 දෙනෙකු අවුරුදු 60ට වැඩි කාණ්ඩයේ පසුවනවා.\nඊයේ තවත් කොරෝනා ආසාදිතයින් 4483ක් හඳුනා ගැනුණු බව යුධ හමුදාපති ජෙනරාල් ශවේන්ද්‍ර සිල්වා සඳහන් කළා.\nඒ අතරින් විදේශයන්හි සිට පැමිණි පුද්ගලයන් 11 දෙනෙකු ද සිටින බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඒ අනුව මෙරටින් වාර්තා වන මුළු කොරෝනා ආසාදිතයන් සංඛ්‍යාව 407,768 ක් දක්වා ඉහළ ගියා.\nතවත් කොරෝනා ආසාදිතයන් 2163 දෙනෙකු ඊයේ සුවය ලබා රෝහල්වලින් පිට ව ගොස් තිබෙනවා.\nඒ අනුව, සුවය ලැබූ මුළු ආසාදිතයන් සංඛ්‍යාව 348,930ක් දක්වා ඉහළ ගිය බවයි වසංගත රෝග විද්‍යා අංශය සඳහන් කළේ.\nමේ අතර ජ්‍යේෂ්ඨ නියෝජ්‍ය පොලිස්පති අජිත් රෝහණගේ බවට පෙන්නුම්කරමින් සමාජ මාධ්‍යයේ සංසරණය වන ඡායාරූපය වෙනත් නො දන්නා පුද්ගලයෙකුගේ ඡායාරූපයක් බව පොලිස් මාධ්‍ය ප්‍රකාශක කාර්යාලය නිවේදනය කළා.\nකොරෝනා ආසාදිත ජ්‍යේෂ්ඨ නියෝජ්‍ය පොලිස්පතිවරයා කොළඹ පෞද්ගලික රෝහලක ප්‍රතිකාර ලබන අතර ඔහුගේ සෞඛ්‍ය තත්ත්වය දැනට සුව අතට පත් වී ඇති බවයි එම නිවේදනයේ වැඩිදුරටත් දැක්වෙන්නේ.\nඑමෙන්ම, ගම්පොල නගරයේ පදිංචි පස් මස් ගැබිනියකට කොරෝනා ආසාදනය වීමෙන් පසු ප්‍රතිකාර සඳහා ගම්පොළ ශික්ෂණ රෝහලට ඇතුලත් කර ඇති අතර කුස තුළ හිඳි දරුවා මියගොස් තිබෙනවා.\nදරුවාගේ අවසන් කටයුතු ගම්පොළ නගර සභා පොදු සුසාන භූමියේ දී සිදු කෙරුණා.",
       "URL": "https://www.hirunews.lk/280623/තවත්-කොරෝනා-මරණ-198ක්-සමස්තය-8000ට-ළං-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1730"
}