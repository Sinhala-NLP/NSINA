{
       "Source": "hirunews",
       "Timestamp": "Wednesday, 20 December 2017 - 15:42",
       "Headline": "තෙවන ඇසට හසු වූ සොරකම",
       "News Content": "එප්පාවල පොලිස් වසමේ අධිරාණිගම ප්‍රදේශයේ ගොඩනැගිලි ද්‍රව්‍ය අලෙවිසැලක සිදු කළ සොරකමක සී.සී.ටී.වී දර්ශණ ඔස්සේ පරීක්ෂණ සිදු කර සොරකම සිදු කළ පුද්ගලයා එප්පාවල පොලීසිය විසින් අත්අඩංගුවට ගෙන තිබෙනවා.\nමෙලෙස අත්අඩංගුවට පත්ව ඇත්තේ නාරම්මල ප්‍රදේශයේ පදිංචි 67 හැවිරිදි පුද්ගලයෙක්.\nසැකකාර පුද්ගලයා විදුලි කාර්මික ශිල්පියකු බවත්, මාසිකව රුපියල් 75 000 ක කුලී පදනම මත ලබා ගත් කුඩා මෝටර් රථයකින් එප්පාවල ප්‍රදේශයට පැමිණ මෙම සොරකම සිදු කර ඇති බවත් පොලීසිය අනාවරණය කර ගෙන තිබෙනවා.\nපසුගිය 16 වැනි දින පස්වරු 12.50 ට පමණ සැකකාර පුද්ගලයා මොටර් රථයකින් එප්පාවල අධිරාණිගම ප්‍රදේශයේ පිහිටි ගොඩනැගිලි ද්‍රව්‍ය අලෙවිසැලට පැමිණ විදුලි බුබුලු රදවනයක්  (හෝල්ඩර) මිලදී ගැනීමට අවශ්‍යය බව පවසා වෙලදසැල තුළට ඇතුළු වී  අලෙවිසැලෙහි හිමිකරු අසල රැදී සිටියදීම ඉතා සූක්ෂම අයුරින්  විදුලි රැහැන් පද්ධතියක් (වයර් රෝලක්) සරම තුළට හොවා ගෙන කකුල් දෙක අතර රදවාගෙන , විදුලි බුබුලු රදවනයක්  (හෝල්ඩර) තම මෝටර් රථයේ සිටින පුද්ගලයාට ( ඇවිදීමට නොහැකි ආබාධිත පුද්ගලයකු වාහනයේ සිටින බව වෙලදසැල් හිමිකරුට පවසා)  පෙන්වීමට අවශ්‍යය බව පවසා, සොරා ගෙන දෙකකුල් අතර සගවාගත් වි දුලි රැහැන මෝටර් රථය  තුළට  දමා පැමිණ නැවත වරක් යමක් සොරකම් කිරීමට වෙලදසැලට ඇතුළු වන අවස්ථාවේදී වෙලදසැල තුළ සී.සී.ටී.වී කැමරා පද්ධතියක් ඇති බව දැක , වෙලදසැල තුළ විකිනීමට තිබූ මකුලු දැල් ඉවත් කරන කොස්සක් ආධාරයෙන් කැමරාවද වෙනත් පැත්තකට යොමු කර නැවතත් විදුලි උපකරණ කිහිපයක් සොරා ගෙන මෝටර් රථයෙන් පළා යන අයුරු එම වෙලදසැලෙහි  සී.සී.ටී.වී කැමරා පද්ධතියේ සටහන්ව තිබෙනවා.\nවෙලදසැල් හිමිකරු පසුව සී.සී.ටී.වී දර්ශන පරීක්ෂා කිරීමේදී සොරකම අනාවරණය කර ගැනීමෙන් පසු එප්පාවල පොලීසියට පැමිණිලි කර ඇති අතර, අනතුරුව සී.සී.ටී.වී දර්ශණ ඔස්සේ පරීක්ෂණ ආරම්භ කළ පොලීසිය, සැකකරු පැමිණි මෝටර් රථය හරහා සොරකම සිදු කළ සැකකරු පෙරේදා (19) සොරා ගත් භාණ්ඩ සමගින් අත්අඩංගුවට තිබෙනවා.\nසැකකරු කුළී පදනම මත මෝටර් රථයක් ලබා ගෙන දිවයිනේ බොහෝ ප්‍රදේශවල මෙවැනි සොරකම් සිදු කර ඇතැයි පොලීසිය සැක පළ කරනවා.\nඒ අනුව එම සොරකම් අනාවරණය කර ගැනීම සදහා  එප්පාවල පොලීසිය අවට පොලිස් ස්ථාන සදහා පණිවිඩ ද  යොමු කර තිබෙනවා.\nඅත්අඩංගුවට ගත් සැකකරු අද (20) තඹුත්තේගම මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/178884/තෙවන-ඇසට-හසු-වූ-සොරකම",
       "Category": "Local News",
       "Parent URL": "https://www.hirunews.lk/local-news.php?pageID=4163"
}