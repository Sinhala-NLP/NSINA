{
       "Source": "hirunews",
       "Timestamp": "Saturday, 02 April 2022 - 19:52",
       "Headline": "අත්අඩංගුවට ගත් සමාජ මාධ්‍ය ක්‍රියාකාරිකයා සම්බන්ධයෙන් මානව හිමිකම් කොමිසම මැදිහත් වෙයි (වීඩියෝ)",
       "News Content": "අත්අඩංගුවට ගත් සමාජ මාධ්‍ය ක්‍රියාකාරියෙකු වන අනුරුද්ධ බණ්ඩාරට නීතිඥ සහය ලබා ගැනීමට අවශ්‍ය පහසුකම් සලසන ලෙස ශ්‍රී ලංකා මානව හිමිකම් කොමිසම මගින් පොලීසියට උපදෙස් ලබාදී තිබෙනවා.\nඔහු දණ්ඩ නීති සංග්‍රහයේ 120 වගන්තිය යටතේ අත්අඩංගුවට ගෙන ඇති බවයි ශ්‍රී ලංකා මානව හිමිකම් කොමිසම සඳහන් කළේ.\nඔහුට එරෙහිව ඉදිරිපත්ව ඇති චෝදනාව වන්නේ රජයට එරෙහිව කුමන්ත්‍රණ සිදුකිරීම සහ ඒ සඳහා පෙළඹවීම් ඇති කිරීම බව සඳහන්.\nඅදාළ තරුණයා කිසියම් පිරිසක් විසින් පැහැර ගෙන ගොස් ඇති බවට සමාජ මාධ්‍යයේ විවිධ ප්‍රචාර පළ වූ අතර, එහි කිසිදු සත්‍යතාවයක් නොමැති බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව සඳහන් කළේ.\nඔහු කියා සිටියේ එම තරුණයා අත්අඩංගුවට ගෙන ඇති අතර, ඔහු අලුත්කඩේ මහේස්ත්‍රාත් අධිකරණයට ඉදිරිපත් කිරීමට නියමිත බවයි.",
       "URL": "https://www.hirunews.lk/301041/අත්අඩංගුවට-ගත්-සමාජ-මාධ්‍ය-ක්‍රියාකාරිකයා-සම්බන්ධයෙන්-මානව-හිමිකම්-කොමිසම-මැදිහත්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1254"
}