{
       "Source": "hirunews",
       "Timestamp": "Tuesday, 24 May 2022 - 16:24",
       "Headline": "ශ්‍රී ලංකා නීතිඥ සංගමයෙන් ජනපතිට ඉල්ලීමක්",
       "News Content": "අධිකරණ අමාත්‍යවරයා විසින් ඊයේ අමාත්‍ය මණ්ඩලය වෙත ඉදිරිපත් කළ ආණ්ඩුක්‍රම ව්‍යවස්ථාවේ 21 වන සංශෝධන කෙටුම්පත සම්බන්ධයෙන් ශ්‍රී ලංකා නීතීඥ සංගමය (BASL) විසින් ජනාධිපතිවරයා වෙත ලිපියක් යොමු කර තිබෙනවා.\nඑම ලිපියේ සඳහන් වන්නේ අදාළ විසි එක් වන ආණ්ඩුක්‍රම ව්‍යවස්ථා සංශෝධන කෙටුම්පත සමීපව අධ්‍යයනය කිරීමෙන් අනතුරුව එහි සිදු විය යුතු යම් යම් වෙනස්කම් පිළිබඳව අවධානය යොමු කිරීම සඳහා මෙම ලිපිය යොමු කරන බවයි\n“රටේ දේශපාලන සහ ආර්ථික ස්ථාවරත්වය ප්‍රතිෂ්ඨාපනය කිරීම සඳහා ශ්‍රී ලංකා නීතිඥ සංගමයේ (BASL) යෝජනා” යනුවෙන් සටහන් වන මෙම ලිපියේ නීතිඥ කවුන්සිලය විසින් අනුමත කරන ලද 20 වැනි සංශෝධනයේ විධිවිධාන අහෝසි කර 19 වැනි සංශෝධනය ප්‍රතිෂ්ඨාපනය කරමින් ආණ්ඩුක්‍රම ව්‍යවස්ථාවේ 21 වැනි සංශෝධනය හඳුන්වා දීමටත් 19 යටතේ පැවති ආණ්ඩුක්‍රම ව්‍යවස්ථා සභාව සහ ස්වාධීන කොමිෂන් සභා යළි ස්ථාපිත කිරීමටත් යෝජනා කරන තිබෙනවා.\nඑමෙන්ම 19 වන ආණ්ඩුක්‍රම ව්‍යවස්ථා සංශෝධනයේ අන්තර්ගත නොවන වැදගත් ප්‍රතිපාදන කිහිපයක්ද මෙම ලිපිය හරහා ජනාධිපතිවරයා වෙත ශ්‍රී ලංකා නීතිඥ සංගමය යොමුකර තිබෙනවා.\nඑහි දී ඔවුන් පෙන්වා දෙන්නේ, යෝජිත 21 වැනි සංශෝධනය කෙටුම්පතෙන් 19 වැනි ආණ්ඩුක්‍රම ව්‍යවස්ථා සංශෝධනයේ පනවා තිබූ විධිවිධාන අනුව ජනාධිපතිවරයාට සිය කැමැත්තට විෂයයක් හෝ කාර්යයන් පැවරීමෙන් වළක්වා තිබූ බවයි.\nකෙසේ වෙතත්, යෝජිත 21 වැනි සංශෝධනයේ එවැනි ප්‍රතිපාදනයක් ඇතුළත් නොවන අතරම, ඒ නිසා ජනාධිපතිවරයාට අමාත්‍යාංශ තමා යටතේ තබා ගැනීමටත් ඕනෑම විෂයයක් සහ කාර්යයන් තමන්ට පවරා ගැනීමටත් මෙන්ම ඕනෑම අමාත්‍යවරයකුගේ විෂයයන් සහ කාර්යයන් පවරා ගැනීමටත් හැකියාව ලැබෙන බවයි.\nඑහෙයින් 21 වැනි සංශෝධනයට ආණ්ඩුක්‍රම ව්‍යවස්ථාවේ 44(2) ව්‍යවස්ථාව සංශෝධනය කිරීමේ ප්‍රතිපාදන ඇතුළත් විය යුතු බව ශ්‍රී ලංකා නීතීඥ සංගමය (BASL) පවසනවා.\nමීට අමතරව, 19 වන ආණ්ඩුක්‍රම ව්‍යවස්ථා සංශෝධනයට ප්‍රතිවිරුද්ධ ව පාර්ලිමේන්තු මැතිවරණයකින් පසු වසර හතරහමාරකට පසුව පමණක් ජනාධිපතිවරයාට පාර්ලිමේන්තුව විසුරුවා හැරීමට හැකි වන පරිදි පාර්ලිමේන්තුව කල් තැබීමට සහ විසුරුවා හැරීමට ජනාධිපතිවරයාට ඇති බලතල එලෙසම නො පවතින බව ශ්‍රී ලංකා නීතීඥ සංගමය මෙම ලිපියෙන් ජනාධිපතිවරයාට පෙන්වා දෙනවා.\nමෙම ලිපිය හරහා ඔවුන් අවධාරණය කරන්නේ පාර්ලිමේන්තුව විසුරුවා හැරීමට අදාළ 19 වැනි ව්‍යවස්ථා සංශෝධනයේ විධිවිධාන යළි ස්ථාපිත කළ යුතු බවට යි.\nමීට අමතරව, ශ්‍රී ලංකා නීතීඥ සංගමය මීට පෙර ඉදිරිපත් කළ යෝජනාවල අඩංගු වූ පහත කරුණු 21 වැනි සංශෝධනයට ඇතුළත් කරන ලෙසටත් ඔවුන් ජනාධිපතිවරයාට නිර්දේශ කරණවා.\n1. ආණ්ඩුක්‍රම ව්‍යවස්ථා සභාවේ අනුමැතිය ඇතිව (මහ බැංකු අධිපතිවරයාට අමතරව) පත් කළ යුතු මුදල් මණ්ඩලයේ සාමාජිකයින් සඳහා ප්‍රතිපාදනයක්.\n2. අමාත්‍යාංශ ලේකම්වරුන්, පළාත් ආණ්ඩුකාරවරුන්, තානාපතිවරුන් සහ දූත මණ්ඩල ප්‍රධානීන් පත්කිරීම සඳහා ප්‍රතිපාදන අමාත්‍ය මණ්ඩලය සමඟ සාකච්ඡා කර අග්‍රාමාත්‍යවරයාගේ උපදෙස් මත සිදු කළ යුතුයි.\n3. ආණ්ඩුක්‍රම ව්‍යවස්ථා සභාවේ නිර්දේශය මත ජනාධිපතිවරයා විසින් පත් කරන ලද නීතියෙන් ස්ථාපිත ආයතනයක නිර්දේශයට අනුව ජනාධිපති සමාව ලබා දීම අවශ්‍ය කරන විධිවිධාන.\n4. ස්වාධීන කොමිෂන් සභාවල මූල්‍ය ස්වාධීනත්වය, විනිවිදභාවය සහ වගවීම වැඩි දියුණු කිරීම සඳහා වූ විධිවිධාන.\nමීට අමතරව පාර්ලිමේන්තු මන්ත්‍රීවරුන් නොවන ආණ්ඩුක්‍රම ව්‍යවස්ථා සභාවේ සාමාජිකයින් සංඛ්‍යාව 3 සිට 5 දක්වා වැඩි කළ යුතු බවත්, ඊට ප්‍රතිවිරුද්ධව 17 වැනි සංශෝධනයෙන් අනුමත කර ගත් පරිදි ආණ්ඩුක්‍රම ව්‍යවස්ථා සභාවේ මන්ත්‍රීවරුන් සංඛ්‍යාව 7 සිට 5 දක්වා අඩු කිරීමටත් ඔවුන් මේ ලිපියෙන් වැඩිදුරටත් නිර්දේශ කර තිබෙනවා.\nඑමෙන්ම 21 වන ආණ්ඩුක්‍රම ව්‍යවස්ථා සංශෝධනය ශ්‍රී ලංකාව තුළ ස්ථාවරත්වය ළඟා කර ගැනීම සඳහා වන අත්‍යවශ්‍ය පියවරක් ලෙස තමන් සළකන බැවින් එය කඩිනමින් බලාත්මක කිරීම සහතික කරන ශ්‍රී ලංකා නීතීඥ සංගමය වැඩිදුරටත් ඉල්ලා සිටීනවා.",
       "URL": "https://www.hirunews.lk/305196/ශ්‍රී-ලංකා-නීතිඥ-සංගමයෙන්-ජනපතිට-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=1146"
}