{
       "Source": "hirunews",
       "Timestamp": "Tuesday, 27 June 2017 - 12:12",
       "Headline": "උද්ඝෝෂණ දෙකකට තහනම් නියෝග",
       "News Content": "සයිටම් ආයතනයට පක්ෂව සහ විපක්ෂව කොළඹ දී අද පැවැත්වීමට සැලසුම් කර තිබූ විරෝධතා දෙකක් තහනම් කරමින් කොළඹ ප්‍රධාන මහේස්ත්‍රාත් අධිකරණය නියෝගයක් නිකුත් කර තිබෙනවා.\nප්‍රධාන මහේස්ත්‍රාත් ලාල් රණසිංහ බණ්ඩාර අදාළ නියෝගය නිකුත් කර ඇත්තේ කුරුඳුවත්ත පොලීසිය අධිකරණයෙන් කළ ඉල්ලීමක් සැලකිල්ලට ගනිමින්.\nඒ අනුව පසුගිය දා සෞඛ්‍ය අමාත්‍යාංශයට කඩා වැදීම සම්බන්ධයෙන් අත්අඩංගුවට ගත් සරසවි සිසුන් නිදහස් කරන ලෙස ඉල්ලා අන්තර් විශ්වවිද්‍යාලයීය භික්ෂු බල මණ්ඩලය අද දහවල් පැවැත්වීමට නියමිතව තිබූ විරෝධතාව තහනම් කිරීමට අධිකරණය නියෝග කර තිබෙනවා.\nසෞඛ්‍ය අමාත්‍යාංශයට කඩා වැදීමට විරෝධය පළ කිරීම සඳහා සෞඛ්‍ය සේවා වෘත්තීය සමිති එකමුතුව ද සෞඛ්‍ය අමාත්‍යාංශය ඉදිරිපිට දී  අද දහවල් විරෝධතාවක් සංවිධාන කර තිබුණා.\nඑම විරෝධතාව සදහා ද අධිකරණය තහනම් නියෝගයක් නිකුත් කළ බවයි හිරු අධිකරණ වාර්තාකරු කියා සිටියේ.\nමේ අතර, සයිටම් ආයතනයට එරෙහිව විරෝධතා පවත්වන ඇතැම් දේශපාලනඥයින්ගේ දරුවන් සහ ශිෂ්‍ය නායකයින්ගේ සහෝදරියන් පෞද්ගලික අධ්‍යාපන ආයතනවල ඉගෙනුම ලබන බවට එක්සත් ශිෂ්‍ය සංගමය චෝදනා කළා.\nසෞඛ්‍ය අමාත්‍යාංශයට කඩා වැදී එහි දේපළවලට හානි කිරීමේ සිද්ධිය සම්බන්ධයෙන් දැනුවත් කිරීම සඳහා කොළඹ අද පැවැති මාධ්‍ය හමුවකට එක්වෙමිනුයි එහි මාධ්‍ය ප්‍රකාශක, චින්තක පළුගස්වැව මේ බව කියා සිටියේ",
       "URL": "https://www.hirunews.lk/164508/උද්ඝෝෂණ-දෙකකට-තහනම්-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=4450"
}