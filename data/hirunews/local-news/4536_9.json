{
       "Source": "hirunews",
       "Timestamp": "Wednesday, 03 May 2017 - 7:46",
       "Headline": "හුංගම ද්විත්ව ඝාතනයට දෙදෙනෙකු ගැන පරීක්ෂණ",
       "News Content": "හම්බන්තොට - හුංගම - ගුරුපොකුණ - දකුණු බටඅත ප්‍රදේශයේදී සිදුවූ ද්විත්ව ඝාතනය සම්බන්ධයෙන් ඔවුන්ගේ පවුලේ සමීපතමයින් දෙදෙනෙකු පිළිබද පොලිස් පරීක්ෂණ ආරම්භ කර තිබෙනවා.\nඒ, මොවුන්ගේ පසු හැසිරීම් නිරීක්ෂණය කිරීමෙන් අනතුරුවයි.\nඊයේ උදෑසන සිදුවූ මෙම ද්විත්ව ඝාතනය සම්බන්ධයෙන් මෙතෙක් කිසිවෙකු අත්අඩංගුවට ගෙන නොමැති අතර පරීක්ෂණ සඳහා පොලිස් කණ්ඩායම් 3ක් පත් කර තිබෙනවා.\nමෙම සිද්ධියෙන් මිය ගියේ 39 හැවිරිදි පස් මස් ගැබිණියක් සහ ඇයගේ 72 හැවිරිදි මවයි.\nමොවුන් දෙදෙනාගේ මහේස්ත්‍රාත් පරීක්ෂණය ඊයේ සිදුකෙරුණු අතර එහිදී අනාවරණ වූයේ මිය ගිය පස් මස් ගැබිණියගේ උදර ප්‍රදේශයට තියුණු ආයුධයකින් ප්‍රහාර 12ක් පමණ එල්ල වී ඇති බවයි.\nඑමෙන්ම මිය ගිය මවට තියුණු ආයුධයකින් සිදුකළ පහරදීම් 8ක් පමණ දක්නට ලැබෙන බව ද එහිදී අනාවරණ වුණා.\nමොවුන් දෙදෙනාගේ පශ්චාත් මරණ පරීක්ෂණය හම්බන්තොට මහ රෝහලේදී අද සිදුකිරීමට නියමිතයි.",
       "URL": "https://www.hirunews.lk/160472/හුංගම-ද්විත්ව-ඝාතනයට-දෙදෙනෙකු-ගැන-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=4536"
}