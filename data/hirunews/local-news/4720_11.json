{
       "Source": "hirunews",
       "Timestamp": "Saturday, 07 January 2017 - 10:10",
       "Headline": "ඉල්ලීම් කිහිපයක් මුල්කර ගනිමින් ප්‍රදේශ කිහිපයක ගොවීන් උද්ඝෝෂණයේ",
       "News Content": "දිවයිනේ ප්‍රදේශ කිහිපයක ගොවීන් ඊයේ උද්ඝෝෂණවල නිරත වුණා.\nඒ,ජලය පොහොර සහනාධාරය ඇතුළු ඉල්ලීම් කිහිපයක් මුල්කර ගනිමින්.\nගළෙන්බිඳුණුවැව, මානන්කට්ටිය ගම්මානයේ ගොවීන් සිවලාකුලම ගොවිජන මධ්‍යස්ථානය ඉදිරිපිට ඊයේ පෙරවරුවේ උද්ඝෝෂණයක නියැලුණේ තමන්ට නිසි කලට පොහොර සහනාධාරය ලබා නොදෙන බවට චෝදනා කරමින්.\nඔවුන් පෙන්වා දෙන්නේ සිවලාකුලම ගොවිජන සේවා මධ්‍යස්ථානයේ අක්‍රමිකතා හේතුවෙන් මෙම තත්ත්වය උද්ගතව ඇති බවයි.\nබලධාරියෙක් නොපැමිණීම හේතුවෙන් එහි සිටි ලිපිකාරිණියකට තම ගැටලුව ඉදිරිපත් කිරීමට ගොවීන්ට සිදුවුණා.\nඅවසානයේ අනුරාධපුර ගොවිජන සේවා කොමසාරිස්වරයා දුරකථනයෙන් සම්බන්ධකරගත් උද්ඝෝෂකයින් තම ගැටලුව ඔහුට ඉදිරිපත් කලා.\nදින 10 ක් තුළ අදාළ ගැටලුවට විසඳුම් ලබා දෙන බවට කොමසාරිස්වරයා පොරොන්දුවීමත් සමඟ උද්ඝෝෂකයින් විසිර ගියා.\nමේ අතර සිය වගාවන් සඳහා ජලය ලබා නොදෙන බවට චෝදනා කරමින් කන්තලේ වී ගොවීන් කන්තලේ ප්‍රාදේශීය ලේකම් කාර්යලය ඉදිරිපිට ඊයේ\nඋද්ඝෝෂණයක නිරත වුණා.\nපවතින වියලි කාලගුණයත් සමඟ කන්තලේ ජලාශයේ ජල මට්ටම අඩකටත් වඩා අඩු ප්‍රමාණයකින් පහළ ගොස් ඇති අතර පවතින ජල ප්‍රමාණයද නිසි\nකළමනාකරණයක් යටතේ ලබා නොදෙන බවයි ගොවීන් පවසන්නේ.\nඔවුන් ප්‍රාදේශීය ලේකම්වරයා හමු වී සාකච්ඡා කළ අතර ඔහු පැවසුවේ හැකි ඉක්මනින් අදාළ අංශ සමඟ සාකච්ඡා කර විසඳුමක් ලබාදීමට කටයුතු කරන බවයි.\nමේ අතර එළවළු මිල සීඝ්‍රයෙන් පහළ යාමත් සමඟ තමන් දැඩි අපහසුතාවට පත්ව සිටින බව නුවරඑළිය එළවළු ගොවීන් පවසනවා.\nමේ වන විට ගෝවා කිලෝග්‍රෑමයක මිල රුපියල් 5 දක්වා පහළ බැස ඇති බවයි ගොවීන් පෙන්වා දෙන්නේ.\nකැරට් කිලෝග්‍රෑමයක මිල රුපියල් 40 දක්වාදල ලීක්ස් කිලෝග්‍රෑමයක මිල රුපියල් 30 දක්වාද පහළ බැස ඇති බව ඔවුන් පවසනවා.\nගෝවා කිලෝ ග්‍රෑමයක් රුපියල් 5 දක්වා පහළ බැස්සත් එය පාරිභෝගිකයා අතට පත්වන්නේ රුපියල් 100 ක වැනි ඉහළ මිලකට බවට ගොවීන් චෝදනා කරනවා.\nඅතර මැදියන් විසින් මෙලෙස අධික ලාභ ඉපයීම වැළැක්වීමට රජය නිසි වැඩපිලිවෙළක් සකස් කළ යුතු බවයි ඔවුන් පවසන්නේ.",
       "URL": "https://www.hirunews.lk/151487/ඉල්ලීම්-කිහිපයක්-මුල්කර-ගනිමින්-ප්‍රදේශ-කිහිපයක-ගොවීන්-උද්ඝෝෂණයේ",
       "Category": "Local News",
       "Parent URL": "https://www.hirunews.lk/local-news.php?pageID=4720"
}