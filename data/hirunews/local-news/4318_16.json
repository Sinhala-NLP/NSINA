{
       "Source": "hirunews",
       "Timestamp": "Sunday, 17 September 2017 - 9:11",
       "Headline": "ඒකාබද්ධ විපක්ෂය ජනපති හමුවෙයි",
       "News Content": "ඒකාබද්ධ  විපක්ෂයේ නියෝජිතයන් පිරිසක් ජනාධිපති මෛත්‍රීපාල සිරිසේන හමුවී සාකච්ඡා කර තිබෙනවා.\nදිනේෂ් ගුණවර්ධන / ඩලස් අලහප්පෙරුම / තිස්ස විතාරණ සහ ජයන්ත සමරවීර යන මන්ත්‍රීවරුන් ඇතුලු පිරිසකුයි මෙම සාකච්ඡාවට එක්වී ඇත්තේ.\nමෙහිදී කරුණු දෙකක් පිළිබඳ විශේෂ අවධානයක් යොමුවී තිබෙනවා.\nඉන් පළමු කරුණ වුයේ පාර්ලිමේන්තුවට ඉදිරිපත් කිරීමට නියමිත අතුරුදන්වුවන් පිළිබඳ ජාත්‍යන්තර සම්මුතියට අදාළ පනත් කෙටුම්පත පිළිබඳවයි.\nඒකාබද්ධ විපක්ෂ නියෝජිතයන් මෙහිදී පෙන්වාදී ඇත්තේ මෙම අවස්ථාවෙදී මෙම පනත සම්මත කර ගැනීම අනතුරුදායක බවයි.\nඑමගින් රණවිරුවන්ට බලපෑමක් ඇතිවන බව ඔවුන් පෙන්වාදී තිබෙනවා.\nජනාධිපතිවරයා එහිදී සඳහන් කර ඇත්තේ සාකච්ඡා කර ඒ පිළිබඳ පියවරක් ගන්නා බවයි.\nඒකාබද්ධ විපක්ෂ නියෝජිතයන් සහ ජනාධිපතිවරයා අතර පැවති සාකච්ඡාවේදී අවධානයට ලක්වී ඇති අනෙක් කරුණ  වන්නේ පළාත් පාලන ආයතන මැතිවරණ සංශෝදන පනත් කෙටුම්පතයි.\nඑහිදී රජයේ ක්ෂේත්‍ර නිලධාරීන්ට තරග කළ නොහැකි බවට සම්මත වු යෝජනාව පිළිබඳ අවධානයට  ලක්ව තිබෙනවා.  මෙම යෝජනාව අසාධාරණ බැවින් මැතිවරණයට පෙර එය සංශෝදනය කරන ලෙසටයි ඒකාබද්ධ විපක්ෂ නියෝජිතයන් ඉල්ලා ඇත්තේ.\nසාකච්ඡාවෙන් අනතුරුව පාර්ලිමේන්තු මන්ත්‍රී දිනේශ් ගුණවර්ධන සඳහන් කළේ ජනාධිපතිවරයාගේ පාර්ශවයෙන් තම ඉල්ලීම්වලට යහපත් ප්‍රතිචාර ලැබුනු බවයි.\nසාකච්ඡාව ප්‍රතිඵලදායක වනු ඇතැයි විශ්වාස කරන බව ද මන්ත්‍රීවරයා කියාසිටියා.",
       "URL": "https://www.hirunews.lk/171106/ඒකාබද්ධ-විපක්ෂය-ජනපති-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4318"
}