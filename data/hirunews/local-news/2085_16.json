{
       "Source": "hirunews",
       "Timestamp": "Tuesday, 16 March 2021 - 10:39",
       "Headline": "බුර්කාව තහනම් කිරීම ගැන කැබිනට් මාධ්‍ය හමුවේදී අද හෙළිවූ අනාවරණය",
       "News Content": "බූර්කාව තහනම් කළයුතුය යන මතයට පැමිණිය ද ඒ සම්බන්ධයෙන් අවසන් තීරණයක් ගෙන නොමැති බව කැබිනට් ප්‍රකාශක අමාත්‍ය කෙහෙළිය රඹුක්වැල්ල ප්‍රකාශ කළා.\nඒ රජයේ ප්‍රවෘත්ති දෙපාර්තමේන්තුවේ අද (16) පැවති කැබිනට් තීරණ දැනුම් දීමේ මාධ්‍ය හමුවට එක්වෙමින්.\nසම්ප්‍රදායික මුස්ලිම් ඇඳුම් පැලදුම් අතරින් බුර්කාව සහ නිකාබ් යන පැළදුම් සම්බන්ධයෙන් මේ වනවිට ඇගයීමක් සිදු කරන බවත් සියල්ලන්ගේ අදහස් ලබාගැනීමෙන් අනතුරුව ඒ සම්බන්ධයෙන් තීරණයක් ගන්නා බවත් අමාත්‍ය කෙහෙලිය රඹුක්වැල්ල එහිදි ප්‍රකාශ කළා.\nඑමෙන්ම, ඒ සදහා බුද්ධිමය තොරතුරු උපයෝගි කර ගැනෙනවා.\nජාතික ආරක්ෂාව සැලකිල්ලට ගෙන කිසියම් සිදුවීමක් වලක්වා ගැනීම සදහා  එවැනි පියවර ගතයුතු බවයි ඔහු අවධාරණය කළේ.\nකෙසේ වෙතත් බුර්කාව හා ලියාපදිංචි නොකළ මද්‍රසා පාසැල් තහනම් කිරීමට අදාළ කැබිනට් පත්‍රයට මහජන ආරක්ෂක අමාත්‍ය රියර් අද්මිරාල් ආචාර්ය සරත් වීරසේකර විසින් පසුගිය 13 වනදා අත්සන් කරනු ලැබුවා.\nමේ අතර සෞඛ්‍ය ආරක්ෂිත මුහුණු ආවරණ හැරුණු විට සෙසු මුහුණු ආවරණ තහනම් කරමින් ගෙන එනු ලබන නව නීතිය කඩිනමින් පාර්ලිමේන්තුවට ඉදිරිපත් කරන බවට ද අමාත්‍යවරයා පසුගිය දා ප්‍රකාශ කළා.",
       "URL": "https://www.hirunews.lk/265472/බුර්කාව-තහනම්-කිරීම-ගැන-කැබිනට්-මාධ්‍ය-හමුවේදී-අද-හෙළිවූ-අනාවරණය",
       "Category": "Local News",
       "Parent URL": "https://www.hirunews.lk/local-news.php?pageID=2085"
}