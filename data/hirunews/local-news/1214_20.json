{
       "Source": "hirunews",
       "Timestamp": "Saturday, 23 April 2022 - 7:58",
       "Headline": "ඉන්දියාවෙන් ඖෂධ වර්ග සහ ශල්‍ය උපකරණ වර්ග පරිත්‍යාගයක්",
       "News Content": "ඉන්දීය රජය විසින් පරිත්‍යාගයක් ලෙස ලබාදෙන ඖෂධ හා ශල්‍ය උපකරණ වර්ග 101 ක් ඉන්දීය නාවික හමුදාවට අයත් ගාරියල් නෞකාවෙන් ලබන බදාදා දිවයිනට පැමිණීමට නියමිත බව සෞඛ්‍ය අමාත්‍ය මහාචාර්ය චන්න ජයසුමන පවසනවා.\nඑමෙන්ම ඉන්දුනීසියානු රජය විසින්ද රුපියල් මිලියන 340 ක් වටිනා අත්‍යවශ්‍ය ඖෂධ ශ්‍රී ලංකාවට ලබාදෙන අතර, ඒවා ලබන සතියේ දිවයිනට ළඟාවීමට නියමිතයි.\nලෝක සෞඛ්‍ය සංවිධානය විසින් ලබාදෙන ඇමරිකානු ඩොලර් මිලියන 1.37 ක වෛද්‍යාධාර ලබන මස පළමු සතියේ ශ්‍රී ලංකාවට ලැබෙනු ඇති. එමෙන්ම තායිලන්ත රජය ද රුපියල් මිලියන 340 ක් වටිනා ඖෂධ ශ්‍රී ලංකාවට ලබාදෙනු ඇති.\nඑම ඖෂධ තොගය ලබන මස පළමු සතියේ දිවයිනට පැමිණීමට නියමිතයි. මීට අමතරව සිංගප්පූරු රතු කුරුස සංවිධානයද ශ්‍රී ලංකාවට රුපියල් මිලියන 340 ක් වටිනා ඖෂධ ලබාදීමට ප්‍රතිඥා දී තිබෙනවා.\nදැනට ජාත්‍යන්තර මූල්‍ය අරමුදල සමඟ සාකච්ඡා කිරීම සඳහා වොෂින්ටනය ගොස් සිටින මුදල් අමාත්‍ය ජනාධිපති නීතීඥ අලි සබ්රි සඳහන් කළේ හදිසි ඖෂධ මිලදී ගැනීම වෙනුවෙන් ආසියානු සංවර්ධන බැංකුව විසින් ඇමරිකානු ඩොලර් මිලියන 21යි දශම 7 ක් නිදහස් කර ඇති බවයි.",
       "URL": "https://www.hirunews.lk/302591/ඉන්දියාවෙන්-ඖෂධ-වර්ග-සහ-ශල්‍ය-උපකරණ-වර්ග-පරිත්‍යාගයක්",
       "Category": "Local News",
       "Parent URL": "https://www.hirunews.lk/local-news.php?pageID=1214"
}