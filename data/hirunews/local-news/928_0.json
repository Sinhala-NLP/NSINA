{
       "Source": "hirunews",
       "Timestamp": "Friday, 19 August 2022 - 21:10",
       "Headline": "පොහොට්ටු මන්ත්‍රීවරු ඇමති ධුර ගන්න සූදානමින් (වීඩියෝ)",
       "News Content": "ශ්‍රී ලංකා පොදුජන පෙරමුණ නියෝජනය කළ හිටපු රාජ්‍ය අමාත්‍යවරුන් හා එම පක්ෂයේ ජාතික සංවිධායක බැසිල් රාජපක්ෂ මහතා අතර විශේෂ සාකච්ඡාවක් කොළඹ නෙළුම් මාවතේ පිහිටි එම පක්ෂ කාර්යාලයේදී පැවැත්වුණා.\nඊට එක්වූ හිටපු රාජ්‍ය අමාත්‍යවරුන් රැසක්ම සඳහන් කළේ නව ආණ්ඩුවේ අමාත්‍ය ධුර ලබාගැනීමට සූදානම් බවයි.\nබැසිල් රාජපක්ෂගේ ප්‍රධානත්වයෙන් පැවති මෙම සාකච්ඡාවට පසුගිය රජය සමයේ අමාත්‍ය ධුර දැරූ මන්ත්‍රීවරුන් ඇතුළු පිරිසක් එක්ව සිටියා.\nමේ අතර පාර්ලිමේන්තු මන්ත්‍රී ඩලස් අලහප්පෙරුම මහතා අග්‍රාමාත්‍යවරයා වෙත ලිපියක් යොමුකරමින් පෙන්වා දෙන්නේ පාර්ලිමේන්තුවේ වාර අවසාන කිරීමෙන් අනතුරුවල මෙහෙයුම් කමිටු සදහා නියෝජිතයින් පත් කිරීමේදී පසුගියදා පැවති ජනාධිපතිවරණ ඡන්ද විමසීමේදී තමාට සහාය පළ කළ සියලු මන්ත්‍රීවරුන් නැවත පත් නොකිරීමට ආණ්ඩුව ක්‍රියා කර ඇති බවයි.\nඑම ලිපියේ පිටපත් ඔහු විසින් ජනාධිපතිවරයාල කතානායකවරයා මෙන්ම පොදුරාජ්‍ය මණ්ඩලීය පාර්ලිමේන්තු සංසදය සහ අන්තර් පාර්ලිමේන්තු සංවිධානය වෙතද යොමුකර තිබෙනවා.\nරජයේ වංචනික මෙන්ම අනීතික ක්‍රියා හෙළිදරව් කිරීම සඳහා කොන්දේසි විරහිතව පෙනී සිටි මහජන නියෝජිතයන් මෙලෙස ඉවත්කොට තිබීම ස්වාභාවික යුක්තියේ මෙන්ම ජනතා පරමාධිපත්‍යයේ මූලධර්මද උල්ලංඝනය කිරීමක් බවයි ඔහු පෙන්වා දෙන්නේ.\nමෙම ලිපිය එලෙස අහිමිකළ තනතුරු නැවත ලබාගැනීම සඳහා කරනු ලබන බැගෑපත්වීමක් නොව වත්මන් පාලනයේ දෙබිඩි පිළිවෙතට එරෙහිව උණ්ඩයක් ලෙස පිළිගනු ඇති බව විශ්වාස කරන බවත් ඩලස් අලහප්පෙරුම මහතා සිය ලිපියේ සඳහන් කර තිබෙනවා.",
       "URL": "https://www.hirunews.lk/313226/පොහොට්ටු-මන්ත්‍රීවරු-ඇමති-ධුර-ගන්න-සූදානමින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=928"
}