{
       "Source": "hirunews",
       "Timestamp": "Friday, 16 December 2022 - 16:56",
       "Headline": "මැලේසියාවේ නාය යාමෙන් ජීවිතක්ෂයට පත් ගණන 19 දක්වා ඉහළට",
       "News Content": "මැලේසියාවේ සෙලන්ගෝර් ප්‍රාන්තයේ නිවාඩු නිකේතනයක් අසල සිදුවූ නාය යාමකින් කුඩා ළමුන් ඇතුළු 19 දෙනෙකු ජීවිතක්ෂයට පත්ව තිබෙනවා.\nබටැං කාලි නගරයේ ගොවිපළ නවාතැනක එරට වේලාවෙන් ඊයේ (15) සවස 03:00ට පමණ නාය යෑම සිදු වූ විට මෙම පවුල් සිය කූඩාරම්වල නිදාගෙන සිටි බවයි වා‍ර්ථා වන්නේ.\nඅනතුරෙන් දිවි ගලවා ගත් අය සොයා ගැනීම සඳහා මේ වන විටත් ගලවා ගැනීමේ කණ්ඩායම් සිය ගණනක් අපද්‍රව්‍ය ඉවත් කරමින් අණ්ඩ මෙහෙයුමක නිරත වන බවයි ජාත්‍යන්තර මාධ්‍ය වාර්තා කරන්නේ.\nගොවිපලේ කළමනාකරුවන් පැවසුවේ, නාය යෑම සිදුවූ ප්‍රදේශයේ එක රැයක් රැඳී සිටීම සඳහා අවම වශයෙන් ළමුන් 30 ක් සහ වැඩිහිටියන් 51ක් ලියාපදිංචි වී ඇති බවයි.\nමේ අතර ප්‍රාදේශීය මාධ්‍ය වාර්තා කළේ පුද්ගලයන් 14 දෙනෙකු තවමත් අතුරුදන්ව සිටින බව මැලේසියානු බලධාරීහු පැවසූ බවත්, සෙවීම් සහ මුදාගැනීමේ කටයුතු සඳහා නිලධාරීන් 700ක් පමණ සම්බන්ධ වී සිටින බවයි.\nමැලේසියානු ගිනි නිවන දෙපාර්තමේන්තුව පැවසුවේ නාය යෑම හේතුවෙන් මියගිය අය අතර අවම වශයෙන් ළමුන් හතර දෙනෙකු සිටින බවයි.\nමැලේසියානු නිව් ස්ට්‍රෙට්ස් ටයිම්ස් වාර්තාවකට අනුව ප්‍රාථමික පාසල් ගුරුවරුන් 20කට වැඩි පිරිසක් සහ ඔවුන්ගේ පවුලේ සාමාජිකයන් නාය යෑම සිදුවන අවස්ථාවේ එහි සිට තිබෙනවා.\nකෙසේ වෙතත් පළාත් පාලන සංවර්ධන අමාත්‍ය න්ගා කොර් මින්ග් (Nga Kor Ming) වාර්තා කළේ, මෙම කඳවුරු බැඳීම නීති විරෝධී ලෙස ක්‍රියාත්මක වී ඇති බවයි.\nඑමෙන් ම රට පුරා පිහිටි ගංගා, දිය ඇලි සහ කඳුකරයේ පිහිටා ඇති සියලුම “අධි අවදානම්” ප්‍රදේශවල කඳවුරු බැඳීම් වහා ම ක්‍රියාත්මක වන පරිදි දින හතක් වසා දැමීමට තමා නියෝග කළ බවත් න්ගා කොර් මින්ග් පැවසුවා.\nමැලේසියාවේ අධික සංචාරක ආකර්ශනයක් පවතින ජෙන්ටින්ග් හයිලන්ඩ්ස් (Genting Highland) ප්‍රදේශයට ආසන්න Batang Kali ප්‍රදේශයේ මාර්ගය දෙපස වනාන්තර සහිත කඳුකර ප්‍රදේශයක සිදුවූ මෙම නායයාමට හේතුව කුමක් ද යන්න මෙතෙක් හෙලිවී නැහැ.\nමැලේසියාවේ මෝසම් සමය මේ වන විට ක්‍රියාත්මක වෙමින් පැවතිය ද ප්‍රදේශවාසීන් පැවසුවේ සුළු වර්ෂාපතනයක් ඇති නමුත් ඊට පෙරාතුව අධික වර්ෂාවක් හෝ භූමිකම්පාවක් සිදු නොවූ බවයි.\nකඳවුරු භූමියට ඉහලින් ආරම්භ වූ මෙම නාය යෑම කඳවුරු භූමිය ද වසාගෙන මීටර් 30 (අඩි 100) ට වඩා වැඩි පරාසයකින් අක්කරයක භූමි ප්‍රදේශයක් හරහා පැතිර ගොස් තිබුණා.",
       "URL": "https://www.hirunews.lk/322826/මැලේසියාවේ-නාය-යාමෙන්-ජීවිතක්ෂයට-පත්-ගණන-19-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=662"
}