{
       "Source": "hirunews",
       "Timestamp": "Thursday, 26 January 2023 - 13:28",
       "Headline": "උසස් පෙළ සමයේ විදුලිය කපනවා ද නැති ද මණ්ඩලයේ තීරණය පස්වරුවේ",
       "News Content": "උසස් පෙළ පැවැත්වෙන කාල සීමාව තුළ දී විදුලිය කප්පාදු කරනවා ද නැද්ද යන්න පිළිබඳ තීරණය අද (26) දහවල් දැනුම් දෙන බව විදුලිබල මණ්ඩලය පවසනවා.\nඑහි උසස් නිලධාරියෙකු සඳහන් කළේ, මේ සම්බන්ධයෙන් විශේෂ සාකච්ඡාවක් මේ වන විට පැවැත්වෙන බව යි.\nකෙසේ වෙතත්, උසස් පෙළ නිම වන ලබන මස 17 වැනි දා දක්වා විදුලිය විසන්ධි නො කිරීම සඳහා එකඟතාවයකට පැමිණි බව මහජන උපයෝගිතා කොමිසමේ සභාපති ජනක රත්නායක ප්‍රකාශ කළා.\nඒ ඊයේ පස්වරුවේ මානව හිමිකම් කොමිසම හමුවේ පෙනී සිටීමෙන් අනතුරුව යි.\nකෙසේ වෙතත්, ප්‍රදේශ රැසක ඊයේ රාත්‍රියේ ද විදුලි කප්පාදුව සිදුව තිබුණා.\nමේ සම්බන්ධයෙන් අප මහජන උපයෝගිතා කොමිසමේ සභාපතිවරයාගෙන් විමසීමක් කළ අතර ඔහු කියා සිටියේ, අද තමන් පෞද්ගලික රාජකාරියක නිරත ව සිටින බැවින් ඒ සම්බන්ධයෙන් පිළිතුරක් ලබාදිය හැක්කේ හෙට දිනයේ දී බව යි.\nකෙසේ වෙතත්, ඊයේ පැවති සාකච්ඡාවේදී විභාග කාලසීමාව තුල අඛණ්ඩ ව විදුලි සැපයුම සඳහා අවශ්‍ය වන ඉන්ධන ලබාදීමට මහජන උපයෝගිතා කොමිසම සහ මානව හිමිකම් කොමිසම ඛනිජ තෙල් නීතිගත සංස්ථාවට යෝජනා කර තිබෙනවා.\nඒ සඳහා වැය වන පිරිවැය අය කර ගැනීමට අවශ්‍ය කොන්දේසි ඉදිරියේ දී සිදු කිරීමට යෝජිත විදුලි මිල සංශෝධනයේ දී ගෙවීම් සිදු කිරීම සඳහා එහිදී විදුලිබල මණ්ඩලය වෙත මහජන උපයෝගිතා කොමිසම උපදෙස් ලබා දුන් බව මානව හිමිකම් කොමිසම නිවේදනය කළා.\nඒ අනුව, අදාළ මුදල් දින 60ක් ඇතුළත ගෙවීමට සියලු පාර්ශවයන් එකඟත්වය පළ කළ බව යි එහි දැක්වුණේ.",
       "URL": "https://www.hirunews.lk/325927/උසස්-පෙළ-සමයේ-විදුලිය-කපනවා-ද-නැති-ද-මණ්ඩලයේ-තීරණය-පස්වරුවේ",
       "Category": "Local News",
       "Parent URL": "https://www.hirunews.lk/local-news.php?pageID=578"
}