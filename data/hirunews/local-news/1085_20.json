{
       "Source": "hirunews",
       "Timestamp": "Saturday, 18 June 2022 - 15:26",
       "Headline": "සමාජ මාධ්‍යයේ පැතිර යන චෝදනාවකට ක්‍රිකට් ආයතනයෙන් පිළිතුරු (වීඩියෝ)",
       "News Content": "කොළඹ ආර් ප්‍රේමදාස ක්‍රීඩාංගණ පරිශ්‍රයේදී ඉන්ධන බවුසරයකින් කෑන්වලට ඉන්ධන ලබා ගන්නා ආකාරය දැක්වෙන සමාජ මාධ්‍යයේ සංසරණය වූ වීඩියෝව සම්බන්ධයෙන් ශ්‍රී ලංකා ක්‍රිකට් ආයතනය නිවේදනයක් නිකුත් කර තිබෙනවා.\nඅදාළ වීඩියෝව මගින් චෝදනා එල්ල වී තිබුණේ ඉන්ධන අලෙවි කිරීමක් ක්‍රියට් ආයතනය සිදු කරන බවටයි.\nමෙම කටකතාව සම්පූර්ණයෙන්ම පදනම් විරහිත සහ අසත්‍යයක් වන අතර, ශ්‍රී ලංකා ක්‍රිකට් ආයතනය කිසිදු ආකාරයකින් ඉන්ධන ගබඩා කිරීමේ නිරත නොවන බව සහ ජනතාවට අලෙවි කිරීමට මැදිහත් නොවන බවයි ඔවුන් මෙම නිවේදනයෙන් අවධාරණය කරන්නේ.\nලංකා IOC පිරවුම්හලකින් මිලදී ගත් ඉන්ධන තොගයක් කොළඹ ආර්. ප්‍රේමදාස ජාත්‍යන්තර ක්‍රිකට් ක්‍රීඩාංගණ පරිශ්‍රයේ ගබඩා කර ඇති බවත් එම ඉන්ධන ශ්‍රී ලංකා ඔස්ට්‍රේලියා තරග සංචාරයේ අවශ්‍යතා සහ දේශීය ක්‍රිකට් මෙහෙයුම් සඳහා මෙන්ම ඉදිරි ජාත්‍යන්තර ක්‍රිකට් තරග සඳහා භාවිත කරන බවත් ක්‍රිකට් ආයතනය නිකුත් කළ නිවේදනයේ වැඩිදුරටත් දැක්වෙනවා.\nශ්‍රී ලංකා ක්‍රිකට් ආයතනයේ බස් රථ, නිල වාහන, බිම් නඩත්තු යන්ත්‍ර සඳහා මෙම ඉන්ධන භාවිත කෙරෙන බවද එමගින් පෙන්වා දෙනවා.\nඑමෙන්ම දිවා රාත්‍රී තරග සඳහා පහසුකම් සැලසීමට ජාත්‍යන්තර ක්‍රිකට් ක්‍රීඩාංගණවල පිහිටා ඇති විදුලිබල උත්පාදන යන්ත්‍ර සඳහා ද ඉන්ධන භාවිත කළයුතු බවත් ක්‍රිකට් ආයතනය සිය නිවේදනයෙන් ප්‍රකාශ කර තිබෙනවා.\nකොළඹ ආර් ප්‍රේමදාස ක්‍රීඩාංගනය අසල ඉන්ධන බවුසරයකින් බූලි වලට ඉන්ධන ලබා ගන්නා දර්ශන කීපයක් සහිත වීඩියෝවක් ඊයේ (17) සමාජ මාධ්‍යවල සැරිසරනු දක්නට ලැබුණා.\nඑම වීඩියෝ දර්ශනවලින් පෙන්නුම් කරන්නේ කොළඹ ආර් ප්‍රේමදාස ක්‍රීඩාංගණයේ හෙට පැවැත්වීමට නියමිත ශ්‍රී ලංකා කණ්ඩායම සහ ඕස්ට්‍රේලියානු කණ්ඩායම අතර පැවැත්වෙන එක්දින තරග සඳහා ක්‍රීඩාංගනයේ විදුලි පහන් දැල්වීමට අවශ්‍ය කරන ජෙනරේටර ක්‍රියාත්මක කිරීම සඳහා රැගෙන ආ ඉන්ධන හොර රහසේ පිටමං කරන විලාසයක්.\nඑමෙන්ම එම දර්ශන මාලාව රූගත කරන පුද්ගලයා ද එහි සිදුවන ක්‍රියාදාමය සම්බන්ධයෙන් යම්කිසි සැකයක් පහළ කරනවා.\nමේ අනුව මෙම සිද්ධියේ ඇත්ත නැත්ත දැන ගැනීම සඳහා අප ශ්‍රී ලංකා ක්‍රිකට් ආයතනයේ සභාපති ෂම්මි ද සිල්වා සම්බන්ධ කර ගත්තා.\nඑහිදී ඔහු කියා සිටියේ එතැන කිසිදු නීති විරෝධී ක්‍රියාවක් සිදු නොවන බවයි.\nමේ දිනවල රට පුරා පවතින බරපතළ ඉන්ධන අර්බුදය සමග ශ්‍රී ලංකා ක්‍රිකට් ආයතනයේ රථවාහන සහ ‍ක්‍රීඩකයින් ප්‍රවාහනය කරන බස් රථ සඳහා ඉන්ධන සැපයීමට ඛනිජ තෙල් නීතිගත සංස්ථාව සමඟ සාකච්ඡා කර මෙම තෙල් බවුසරයක් ලබා ගෙන ඇති බව ඔහු සඳහන් කළා.\nමෙම ක්‍රියාවලිය සමස්ත තරගාවලිය පුරාම සිදු කරන බවත් ඔහු අවධාරණය කරනවා.\nපවතින තත්වය යටතේ ශ්‍රී ලංකා ක්‍රිකට් ආයතනයේ වාහන සහ ක්‍රීඩකයින් ප්‍රවාහනය කරන බස් රථ දිගු තෙල් පෝලිම් වල රඳවා තැබීමට හැකියාවක් නොමැති වීම හේතුවෙන් මෙම පියවර ගත් බවයි ඔහු කියා සිටියේ.\nඑමෙන්ම මෙම වීඩියෝ දර්ශන තමා හට ලැබුණු බවත් තමා හොඳින් එම දර්ශන නිරීක්ෂණය කළ බවත් පැවසූ ක්‍රිකට් සභාපතිවරයා වැඩිදුරටත් කියා සිටියේ මෙම සියලු කටයුතු සිදු වන්නේය ශ්‍රී ලංකා ක්‍රිකට් ආයතනයේ ආරක්ෂක අංශයේ අධීක්ෂණය යටතේ බවයි.\nඑම අවස්ථාවේදීත් බූලි වලට ඉන්ධන ලබා ගන්නා මොහොතේ ආරක්ෂක නිලධාරීන් එම කටයුත්ත අධීක්ෂණය කරන ආකාරයත් එම වීඩියෝ දර්ශනවල පැහැදිලිව දර්ශනය වන බව ඔහු සඳහන් කළා.",
       "URL": "https://www.hirunews.lk/307484/සමාජ-මාධ්‍යයේ-පැතිර-යන-චෝදනාවකට-ක්‍රිකට්-ආයතනයෙන්-පිළිතුරු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1085"
}