{
       "Source": "hirunews",
       "Timestamp": "Monday, 12 July 2021 - 19:23",
       "Headline": "එක්ස්ප්‍රස් පර්ල් වන්දි ලබා ගැනීමට ජාත්‍යන්තර නීතිඥ සහය (වීඩියෝ)",
       "News Content": "එක්ස්ප්‍රස් පර්ල් නෞකාවෙන් සිදුවූ හානිය වෙනුවෙන් වන්දි ලබා ගැනීමේ ක්‍රියාවලිය සඳහා ජාත්‍යන්තර නීතිඥ සමාගමක සහය ලබා ගැනීමට තීරණය කර ඇති බව අධිකරණ අමාත්‍ය ජනාධිපති නීතිඥ අලි සබ්රි ප්‍රකාශ කළා.\nඔහු මේ බව සඳහන් කළේ එයින් සිදුවූ හානිය හා ඊට අදාළ වන්දි ලබා ගැනීමේ ක්‍රමවේදය සම්බන්ධයෙන් සාකච්ඡා කිරීමට අදාලව පත් කළ අමාත්‍ය මණ්ඩල අනුකමිටුව අධිකරණ අමාත්‍යාංශයේදී අද රැස්වීමෙන් පසුව මාධ්‍ය වෙත අදහස් පළ කරමින්.\nකොළඹ වරායට ආසන්න මුහුදු ප්‍රදේශයේදී ගිනිගෙන මුහුදුබත් වූ එක්ස්ප්‍රස් පර්ල් නෞකාවෙන් ඇති වූ බලපෑම මත බටහිර වෙරළ තීරයේ ධීවර ජනතාවට මෙන්ම, සමුද්‍ර ජීවින්ට හා වෙරළ තීරයට ද දැඩි බලපෑම් එල්ල වුණා.\nඒ සම්බන්ධයෙන් සොයා බැලීමට පත් කළ අමාත්‍ය මණ්ඩල අනුකමිටුව අද රැස්වූ අතර, ඊට විපක්ෂ නායක සජිත් ප්‍රේමදාස මෙන්ම, සමගි ජනබලවේගය නියෝජනය කරන මන්ත්‍රීවරුන් කිහිපදෙනෙකු ද එක්ව සිටියා.\nමේ අතර, වානිජ නෞකාවකට තෙල් සපයමින් සිටියදී හම්බන්තොට වරායේ ඇති වූ තෙල් කාන්දුවක් කඩිනමින් පාලනය කිරීමට සියලු පියවර ගෙන ඇති බව එහි ප්‍රධාන විධායක රවී ජයවික්‍රම ප්‍රකාශ කළා.\nතෙල් බත්තලක් මගින් නෞකාවට ඉන්ධන සැපයීමේදී ඊයේ පස්වරු 6 ට පමණ ඇති වූ මෙම සිද්ධිය පිලිබඳව සමුද්‍රීය පරිසර ආරක්ෂණ අධිකාරිය වෙත ද දැනුම් දී තිබෙනවා.\nතෙල් කාන්දුව වැළැක්වීම සඳහා සම්මත මෙහෙයුම් ක්‍රියාත්මක කළ අතර, හදිසි ප්‍රතිචාර සැලැස්ම ක්‍රියාවට නැංවීමෙන් එය පැතිරීම වළක්වා සමුද්‍ර දූෂණය අවම කිරීමට පියවර ගැණුනා.\nවරාය අවට මුහුදේ තිබෙන තෙල් පැල්ලම ඉවත් කිරීමේ මෙහෙයුම ඉදිරි දින කිහිපය තුල අවසන් කිරීමට හැකිවනු ඇතැයි හම්බන්තොට ජාත්‍යන්තර වරාය සේවා සමාගමේ ප්‍රධාන විධායක නිලධාරි රවී ජයවික්‍රම කියා සිටියා.",
       "URL": "https://www.hirunews.lk/276796/එක්ස්ප්‍රස්-පර්ල්-වන්දි-ලබා-ගැනීමට-ජාත්‍යන්තර-නීතිඥ-සහය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1824"
}