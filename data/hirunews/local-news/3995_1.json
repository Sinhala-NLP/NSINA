{
       "Source": "hirunews",
       "Timestamp": "Wednesday, 11 April 2018 - 16:52",
       "Headline": "සරසවි අනධ්‍යයන සේවකයන්ට අනතුරු ඇඟවීමක්",
       "News Content": "මේ මස 17 වනදාට හෝ ඊට පෙර සේවයට වාර්තා  නොකරන, පරිවාස, අනියම්, තාවකාලික,  ආදේශක, සේවා පැවරුම්, පුහුණුවන සහ කොන්ත්‍රාත් පදනම මත සේවයේ නියුතු සරසවි අනධ්‍යයන සේවකයන් සේවය අතහැර ගියා සේ සළකන බව උසස් අධ්‍යාපන අමාත්‍යාංශය ප්‍රකාශ කළා.\nඑසේම එදිනට සේවයට වාර්තා නොකර වර්ජනයේ නිරත වන ස්ථිර සේවකයන් වර්ජනයේ යෙදී සිටින කාලසීමාව වැටුප් රහිත කාලයක් ලෙස සළකන බවයි එම අමාත්‍යාංශය ප්‍රකාශ කළේ.\nදැනට අනධ්‍යයන සේවකයන්ගේ ඉල්ලීම්වලට විසඳුම් ලෙස  සියයට 10 ක වැටුප් වැඩිවීමක් ලබාදී ඇති බවද අදාළ නිවේදනයේ දැක්වෙනවා.\nසිය දීමනා ඉහළ දැමීම ඇතුළු ඉල්ලීම් කිහිපයක් මුල් කර ගනිමින් දිවයින පුරා විශ්වවිද්‍යාල අනධ්‍යන සේවකයින් ආරම්භ කළ වර්ජනයට අදට දින 43ක්.\nමේ අතර විශ්වවිද්‍යාල වෘත්තීය සමිති ඒකාබද්ධ කමිටුව සඳහන් කරන්නේ විසඳුම් ලබාදෙනවා වෙනුවට අමාත්‍යාංශය මගින් සේවකයින්ට තර්ජනය කිරීම ආරම්භ කර ඇති බවයි.\nමීට පෙර අමාත්‍යවරයා සමඟ පැවති සාකච්ඡාවේදී එකඟ වූ පරිදි හිලව් දීමනා සමඟ අදාළ වැටුප් වැඩිවීම් ලබාදීමට කටයුතු කරන තුරු වර්ජනය අත් නොහරින බව එම සංගමයේ සම සභාපති  එඩ්වඩ් මල්වත්තගේ හිරු ප්‍රවෘත්ති අංශයට කියා සිටියා.",
       "URL": "https://www.hirunews.lk/188185/සරසවි-අනධ්‍යයන-සේවකයන්ට-අනතුරු-ඇඟවීමක්",
       "Category": "Local News",
       "Parent URL": "https://www.hirunews.lk/local-news.php?pageID=3995"
}