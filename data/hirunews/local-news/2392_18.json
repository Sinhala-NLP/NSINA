{
       "Source": "hirunews",
       "Timestamp": "Tuesday, 13 October 2020 - 12:54",
       "Headline": "බ්‍රැන්ඩික්ස් කොල්ලුපිටිය ප්‍රධාන කාර්යාලයේ ආසාදිතයින් 7ක් (වීඩියෝ)",
       "News Content": "කටුනායක ආයෝජන ප්‍රවර්ධන කලාපයේ කර්මාන්තශාලාවක තවත් සේවක සේවිකාවන් 35 දෙනෙකුට කොරෝනා ආසාදනය වී ඇතැයි හෙළි වී තිබෙනවා.\nඒ අනුව මේ දක්වා කටුනායක ආයෝජන ප්‍රවර්ධන කලාපයෙන් හමුවී ඇති ආසාදිත සංඛ්‍යාව 74 දක්වා ඉහළ යනු ඇති.\nමේ අතර, කොල්ලුපිටියේ පිහිටි බ්‍රැන්ඩික්ස් ප්‍රධාන කාර්යාලයේ සේවක සේවිකාවන් 7 දෙනෙකු ද ආසාදිතයින් බවට තහවුරු වී ඇතැයි කොළඹ මහ නගර සභාවේ ප්‍රධාන සෞඛ්‍ය වෛද්‍ය නිළධාරී රුවන් විජේමුණි සඳහන් කළා.\nඑසේම, කොරෝනා ආසාදිත පුද්ගලයින් 3 දෙනෙකු සංචරණය කර ඇති බව කියන බොරැල්ල ප්‍රදේශයේ වෙළඳසැල් 6ක් තාවකාලිකව වසා දැමීමට ද පියවර ගෙන තිබෙනවා.\nඑම ආසාදිතයින් අතරින් එක් අයෙකුගේ බිරිඳක් රත්මලාන ප්‍රදේශයේ පිහිටි රාජ්‍ය බැංකු ශාඛාවක සේවය කිරීම හේතුවෙන් එම බැංකු ශාඛාව තාවකාලිකව වසා දැමීමට පියවර ගත් බව පොලීසිය සඳහන් කළා.\nමිනුවන්ගොඩ බ්‍රැන්ඩික්ස් කොරෝනා පොකුරෙන් වාර්තා වන ආසාදිතයින් සංඛ්‍යාව මේ වන විට 1397ක්.\nදැනට මිනුවන්ගොඩ බ්‍රැන්ඩික්ස් පොකුරට අදාළව පී.සී.ආර්. පරීක්ෂණ 24,778ක් සිදුකර තිබෙනවා.\nමේ අතර, මන්නාරම රදගුරු නිවසේ ඉදිකිරීම් කටයුතු සඳහා ගොස් සිටි තවත් 3 දෙනෙකු කොරෝනා ආසාදිතයින් ලෙස හඳුනා ගත් බව සෞඛ්‍ය අංශ සඳහන් කළා.\nඑම රදගුරු නිවසේ ඉදිකිරීම් කරමින් සිටි වෙන්නප්පුව - ලුණුවිල පදිංචිකරුවෙකු කොරෝනා ආසාදිතයෙකු බවට මුලින් හඳුනා ගත් අතර, ඉන් පසුව එම රදගුරු නිවසේ සේවය කරමින් සිටි 35 දෙනෙකුගේ පී.සී.ආර්. පරීක්ෂණ සිදුකෙරුණා.\nඑසේම හලාවත - අඹකඳවිල ප්‍රදේශයෙන් තවත් කොරෝනා ආසාදිතයින් දෙදෙනෙකු වාර්තා වී තිබෙනවා.\nඑම ප්‍රදේශයෙන් වාර්තා වූ පළමු කොරෝනා ආසාදිතයාගේ මව සහ සහෝදරිය මෙලෙස නව ආසාදිතයින් ලෙස හඳුනාගෙන ඇති බව සඳහන්.\nමීට අමතරව මාරවිල රෝහලේ කොරෝනා යැයි සැක සහිත රෝගීන් ප්‍රතිකාර ලබන වාට්ටුවේ නේවාසිකව ප්‍රතිකාර ලැබූ අයෙකු පසුගිය දා ජීවිතක්ෂයට පත්ව තිබෙනවා.\nකෙසේ වෙතත්, සෞඛ්‍ය අංශ සඳහන් කළේ ඔහුට සිදුකළ පී.සී.ආර්. පරීක්ෂණයේ වාර්තාව මෙතෙක් නිකුත් වී නොමැති බවයි.\nමේ අතර, සෞඛ්‍ය අමාත්‍යාංශයේ මාධ්‍ය ප්‍රකාශක වෛද්‍ය ජයරුවන් බණ්ඩාර කොළඹ අද(13) පැවති මාධ්‍ය හමුවකදී කියා සිටියේ කොරෝනා වෛරසය පාලනයකින් තොරව සමාජගත වී ඇති බව තවමත් ප්‍රකාශ කළ නොහැකි බවයි.",
       "URL": "https://www.hirunews.lk/252446/බ්‍රැන්ඩික්ස්-කොල්ලුපිටිය-ප්‍රධාන-කාර්යාලයේ-ආසාදිතයින්-7ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2392"
}