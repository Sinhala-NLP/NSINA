{
       "Source": "hirunews",
       "Timestamp": "Saturday, 27 November 2021 - 19:11",
       "Headline": "ගෑස් ගැන වාර්තාවක් මොරටුව සරසවියට - තවත් දිස්ත්‍රික්ක 7කින් සාම්පල (වීඩියෝ)",
       "News Content": "ගෑස් ආශ්‍රිත ගිනි ගැනීම් වාර්තාවීමත් සමග සිලින්ඩරවල ප්‍රමිතිය හා සංයුතිය පරීක්ෂා කිරීමට තවත් දිස්ත්‍රික්ක 7 කින් හෙට සාම්පල් ලබා ගෙන ප්‍රමිති ආයතනය වෙත යොමුකරන බව පාරිභෝගික කටයුතු පිලිබඳ රාජ්‍ය අමාත්‍ය ලසන්ත අලගියවන්න ප්‍රකාශ කළා.\nඅද පස්වරුවේ විශේෂ මාධ්‍ය හමුවක් කැඳවමින් ඔහු කියා සිටියේ ගෘහස්ථ ගෑස් සිලින්ඩරවල සංයුතිය පරීක්ෂා කිරීම සඳහා ඛනිජ තෙල් සංස්ථාවට යොමුකළ ගෑස් සාම්පල් දෙකෙන් එකක් පිළිබඳ වාර්තාව මොරටුව විශ්වවිද්‍යාලයේ රසායනාගාර විද්‍යා අංශ ප්‍රධානියා වෙත යොමුකළ බවයි.\nමේ අතර, ගත වූ දින කිහිපය තුල ගෑස් කාන්දු ආශ්‍රිතව ඇති වු ගිනි ගැනීම් සිද්ධීන් රත්නපුර, අලව්ව, වැලිගම, පන්නිපිටිය සහ කොළඹ තුරග තරග පිටිය අසල අවන්හලකින් වාර්තා වීමත් සමග සිලින්ඩරවල අන්තර්ගත සංයුතිය සම්බන්ධයෙන් සමාජය තුල වැඩි කතාබහක් ඇතිවුණා.\nපාරිභෝගික ජනතාව ද මේ වනවිට පසුවන්නේ ඒ පිළිබඳව යම් සැකයකින් සහ බියකින්.\nජනතාව තුල පවතින මෙම ගැටලුකාරී තත්ත්වය සැලකිල්ලට ගනිමින් පාරිභෝගික කටයුතු පිලිබඳ අධිකාරිය ඊයේ(26) පියවර ගත්තේ කොළඹ ප්‍රදේශයේ වෙළඳපොලේ අලෙවියට තිබූ ගෑස් සිලින්ඩර සාම්පල් රසායනාගාර පරීක්ෂණ සඳහා යොමු කිරීමටයි.\nමේ අතර, රාජ්‍ය අමාත්‍යවරයා අද පාර්ලිමේන්තුවේදී ප්‍රකාශ කළේ ගෑස් ටැංකි පුපුරා යාමක් සිදුව නොමැති බව රස පරීක්ෂක දෙපාර්තමේන්තුවේ සහ අනෙකුත් ආයතනවල මතය අනුව සඳහන් කළ හැකි බවයි.",
       "URL": "https://www.hirunews.lk/289372/ගෑස්-ගැන-වාර්තාවක්-මොරටුව-සරසවියට-තවත්-දිස්ත්‍රික්ක-7කින්-සාම්පල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1533"
}