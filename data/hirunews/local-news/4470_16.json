{
       "Source": "hirunews",
       "Timestamp": "Wednesday, 14 June 2017 - 13:04",
       "Headline": "26 වනදා සිට අඛණ්ඩ වර්ජනය ස්ථීර බවට තැපැල් වෘත්තීය සමිතිවලින් ප්‍රකාශයක්",
       "News Content": "තැපැල් සේවකයින් ආරම්භ කළ පැය 48ක සංකේත වර්ජනය අද (14) මධ්‍යම රාත්‍රියෙන් අවසන් වුවද ලබන 26 වනදා සිට යළි අඛණ්ඩ වර්ජනයක් ආරම්භ කරන බව ඒකාබද්ධ තැපැල් වෘත්තීය සමිති පෙරමුණ පවසනවා.\nඓතිහාසික වටිනාකමකින් යුත් තැපැල් කාර්යාල ගොඩනැගිලි සහ එහි ඉඩම් කිහිපයක් විදෙස් හෝටල් ව්‍යාපෘතියකට ලබාදීම ඇතුලු කරුණු කිහිපයක් මුල් කරගනිමින් තැපැල් සේවකයින් මෙම වර්ජනය ආරම්භ කළේ පෙරේදා මධ්‍යම රාත්‍රියේයි.\nමේ නිසා මධ්‍යම තැපැල් හුවමාරුවේ පමණක් ලිපි ලක්ෂ ගණනක් ගොඩ ගැසී ඇති බවයි වාර්තා වන්නේ.\nඒකාබද්ධ තැපැල් වෘත්තීය සමිති පෙරමුණේ සම කැදවුම්කරු චින්තක බණ්ඩාර කියා සිටියේ තම ගැටළුවලට බලධාරීන්ගෙන් මෙතෙක් විසදුමක් ලැබී නොමැති බැවින් ලබන 26 වනදා සිට යළි අඛණ්ඩ වර්ජනයක් ආරම්භ කිරිමට තිරණය කර බවයි.\nමේ අතර එලඹෙන දෙසැම්බරයේ පැවැත්වෙන සාමාන්‍ය පෙළ විභාගයේ අයදුම්පත් භාර ගැනීම හෙටින් අවසන් වන අතර තැපැල්පති රෝහණ අබේරත්න කියා සිටියේ වර්ජනයෙන් මෙම කටයුතු සඳහා බාධාවක් නොවන බවයි.",
       "URL": "https://www.hirunews.lk/163540/26-වනදා-සිට-අඛණ්ඩ-වර්ජනය-ස්ථීර-බවට-තැපැල්-වෘත්තීය-සමිතිවලින්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=4470"
}