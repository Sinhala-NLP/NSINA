{
       "Source": "hirunews",
       "Timestamp": "Monday, 30 May 2022 - 20:15",
       "Headline": "21 වන සංශෝධනය ගැන අවසන් තීරණය, මීළඟ කැබිනට් මණ්ඩලයේ දී",
       "News Content": "ලබන සඳුදා රැස්වන අමාත්‍ය මණ්ඩල හමුවේදී 21 වන ආණ්ඩුක්‍රම ව්‍යවස්ථා සංශෝධන පනත් කෙටුම්පත සම්බන්ධයෙන් අවසන් තීරණයක් ගැනීමට අපේක්ෂා කරන බව අධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ අමාත්‍ය ආචාර්ය විජයදාස රාජපක්ෂ ප්‍රකාශ කළා.\nඒ, අද පෙරවරුවේ රාජගිරිය - කලපලුවාව තපෝවනාරාමයේ දී ශ්‍රී ලංකා අමරපුර මහා නිකායේ මහා නායක අතිපුජ්‍ය දොඩම්පහල චන්දසිරි හිමියන් බැහැ දුටු අවස්ථාවේදියි.\nඑමෙන්ම, අමාත්‍ය ආචාර්ය විජයදාස රාජපක්ෂ 21 වන ව්‍යවස්ථා සංශෝධන පනත් කෙටුම්පත සම්බන්ධයෙන් අස්ගිරි මල්වතු මහ නාහිමිවරුන් ඊයේ දැනුම්වත් කළා.\n21 වන ආණ්ඩුක්‍රම ව්‍යවස්ථා සංශෝධන පනත් කෙටුම්පත සම්බන්ධයෙන් සාකච්ඡා කිරීම සඳහා ජනාධිපති ගෝඨාභය රාජපක්ෂ සහ ශ්‍රී ලංකා පොදුජන පෙරමුණ පාර්ලිමේන්තු මන්ත්‍රී කණ්ඩායම අතර හමුවක් ද අද පැවැත්වුණා.\nපස්වරු 4 පමණ අදාළ හමුව පැවැත්වුණේ ජනාධිපති මන්දිරයේදීයි.",
       "URL": "https://www.hirunews.lk/305736/21-වන-සංශෝධනය-ගැන-අවසන්-තීරණය-මීළඟ-කැබිනට්-මණ්ඩලයේ-දී",
       "Category": "Local News",
       "Parent URL": "https://www.hirunews.lk/local-news.php?pageID=1131"
}