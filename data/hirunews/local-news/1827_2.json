{
       "Source": "hirunews",
       "Timestamp": "Sunday, 11 July 2021 - 17:17",
       "Headline": "ඊසි කෑෂ් මගින් සැකකරුවන්ගේ මුදල් ගත් නියාමකගේ වැඩ තහනම්",
       "News Content": "බන්ධනාගාර ගතකරනු ලබන නවක නේවාසිකයින් කොවිඩ් වසංගතය හමුවේ නිරෝධායනයට ලක් කිරීම සඳහා පිහිටුවා ඇති පැරණි බෝගම්බර බන්ධනාගාරයේ රාජකාරියේ යොදවා සිටි නියාමකවරයෙකු ඊසි කෑෂ් ක්‍රමය හරහා මුදල් ලබාගන්නා බවට එම බන්ධනාගාරයේ සහකාර අධිකාරිවරයාට ලද තොරතුරකට අනුව සිදුකල විමර්ශණයකදී අදාල නියාමකවරයාගේ වැඩ තහනම් කර තිබෙනවා.\nඅදාල නියාමකවරයා එම බන්ධනාගාරයේ රඳවා ඇති නේවාසිකයින් තිදෙනෙකුගෙන් රු.9,000/= ක මුදලක් ලබාගත් බවට කරුණු අනාවරණය වී ඇති අතර තව දුරටත් සිදුකල විමර්ශනයේදී සැකකාර නියාමකවරයා නේවාසිකයින් තිදෙනෙකුගෙන් රු.9,000/= ක මුදලක් ලබා ගත් බවට පිලිගෙන තිබෙනවා.\nමෙම නියාමකවරයා වෙත නේවාසිකයින් විසින් මුදල් ලබාදීමට හේතුව කුමක්ද යන්න සොයාබැලීම සඳහා තවදුරටත් විමර්ශනය සිදුකෙරෙමින් පවතින අතර නියාමකවරයා සිදුකල මෙම බරපතල විනය විරෝධී ක්‍රියාව හේතුවෙන් විනය පරීක්ෂණයට යටත්ව වහාම ක්‍රියාත්මක වන පරිදි රාජකාරී වැඩ තහනම් කිරීමට බන්ධනාගාර මූලස්ථානය මගින් කටයුතු කර ඇත.",
       "URL": "https://www.hirunews.lk/276702/ඊසි-කෑෂ්-මගින්-සැකකරුවන්ගේ-මුදල්-ගත්-නියාමකගේ-වැඩ-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=1827"
}