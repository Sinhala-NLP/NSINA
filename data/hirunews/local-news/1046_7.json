{
       "Source": "hirunews",
       "Timestamp": "Tuesday, 05 July 2022 - 7:39",
       "Headline": "අදත් පෞද්ගලික බස් සියයට 10ක් පමණයි",
       "News Content": "පවතින ඩීසල් අර්බුදය හමුවේ අද දිනයේත් දිවයින පුරා පෞද්ගලික බස් ධාවනය සිදු වන්නේ සියයට 10ක පමණ ප්‍රතිශතයකින් බව ලංකා පෞද්ගලික බස් රථ හිමියන්ගේ සංගමය ප්‍රකාශ කළා.\nමේ අතර ශ්‍රී ලංගම ඩිපෝ හරහා පෞද්ගලික බස් රථවලට ඉන්ධන ලබා දීම නිසිපරිදි සිදු නො වීම හරහා පෞද්ගලික බස් කර්මාන්තය බිඳ දැමීමේ කුමන්ත්‍රණයක් ක්‍රියාත්මක වන බවයි එහි සභාපති ගැමුණු විජේරත්න කියා සිටියේ.\nකෙසේ වෙතත්, ශ්‍රී ලංගම ඩිපෝ මඟින් ඉන්ධන ලබා ගන්නා ඇතැම් පෞද්ගලික බස් රථ, එම ඉන්ධන අලෙවි කිරීමේ ජාවාරමක නිරත වන බවට යි ශ්‍රී ලංකා ගමනාගමන මණ්ඩලයේ සභාපති නීතිඥ කිංස්ලි රණවක ඊයේ ප්‍රකාශ කළේ.\nමේ අතර, සාමාන්‍ය ජනතාවට සාධාරණ ලෙස ඉන්ධන බෙදාහැරීම සඳහා පොලිසියේ සහයට හමුදා නිලධාරීන් යෙදවීම සම්බන්ධයෙන් යුද හමුදාව නිවේදනයක් නිකුත කර තිබෙනවා.\nඒ අනුව රජයේ උපදෙස් මත ත්‍රිවිධ හමුදා සාමාජිකයින් යොදවා ඇති අතර යුද හමුදාව, යුද හමුදා පනතේ විධිවිධානවලට අනුකූලව රාජකාරී සඳහා යොදවා ඇති බවයි එම නිවේදනයේ සඳහන් වන්නේ.\nඇතැම් පිරිස්වල උද්වේගකාරී මෙන්ම කළහකාරී ක්‍රියාකාරකම් නිසා පොලිසියට එය පාලනය කර ගැනීමට නොහැකි තත්වයක් උද්ගතව ඇති බැවින් එය නිරාකරණය කරගැනීමටත් ඉන්ධන බෙදා දීම පාරදෘෂ්‍ය ආකාරයෙන් සිදු කිරීම සඳහාත් භට පිරිස් ඉන්ධන පිරවුම්හල්වල රාජකාරි සඳහා යොදවා ඇති බවයි යුද හමුදාව නිකුත් කර නිවේදනයේ දැක්වෙන්නේ.\nඉන්ධන අර්බුදය පිළිබඳ ජනාධිපතිවරයාගේ ප්‍රධානත්වයෙන් ඊයේ පැවති අමාත්‍ය මණ්ඩල රැස්වීමේ දී අවධානය යොමු කර තිබෙනවා.\nඑහි දී විදුලිබල හා බලශක්ති අමාත්‍ය කංචන විජේසේකර පවතින අර්බුදකාරී තත්වය පිළිබඳ දීර්ඝ ලෙස අමාත්‍ය මණ්ඩලය දැනුම්වත් කර ඇති බවයි වාර්තා වන්නේ.\nමේ අතර ආණ්ඩු පක්ෂ පාර්ලිමේන්තු මන්ත්‍රී කණ්ඩායම ඊයේ පස්වරුවේ පැවති අතර ඊට කලකට පසු හිටපු අග්‍රාමාත්‍ය මහින්ද රාජපක්ෂද එක්ව සිටි බවයි වාර්තා වන්නේ.",
       "URL": "https://www.hirunews.lk/309059/අදත්-පෞද්ගලික-බස්-සියයට-10ක්-පමණයි",
       "Category": "Local News",
       "Parent URL": "https://www.hirunews.lk/local-news.php?pageID=1046"
}