{
       "Source": "hirunews",
       "Timestamp": "Thursday, 22 September 2022 - 13:07",
       "Headline": "දෙමටගොඩ දී පුද්ගලයෙකුගේ දෙඅත් කැපීමේ සිද්ධියකට හත් දෙනෙකු අත් අඩංගුවට",
       "News Content": "දෙමටගොඩ ලක්හිරු සෙවණ මහල් නිවාසය ආසන්නයේ දී තියුණු ආයුධයකින් පහර දී පුද්ගලයෙකුගේ දෙඅත් වෙන් වන ලෙස බරපතල තුවාල සිදු කිරීමේ සිද්ධියට සම්බන්ධ 7 දෙනෙකු අත්අඩංගුවට ගෙන තිබෙනවා.\nපොලිස් විශේෂ කාර්ය බලකායේ බුද්ධි කොට්ඨාසයේ නිලධාරින් ඊයේ (21) මෙම සැකකරුවන් අත්අඩංගුවට ගනු ලැබුවේ දෙමටගොඩ - කාලිපුල්ලවත්ත ප්‍රදේශයේදීයි.\nඅත්අඩංගුවට ගන්නා අවස්ථාවේ සැකකරුවන් සතු ව තිබී තියුණු ආයුධ 4 ක් සහ යතුරුපැදියක් සිය භාරයට ගත් බවයි පොලිස් විශේෂ කාර්ය බලකාය පවසන්නේ.\nසැකකරුවන් අවුරුදු 18 ත් 31 ත් අතර වයස්වල පසුවන වැල්ලම්පිටිය - දෙමටගොඩ සහ වැලිමඩ ප්‍රදේශවල පදිංචිකරුවන්.\nඔවුන්ගෙන් එක් සැකකරුවෙකු කොටහේන ප්‍රදේශයේ මනුෂ්‍ය ඝාතනයකට සහ දෙමටගොඩ ප්‍රදේශයේ කොල්ලකෑම් සහ පහරදීමේ සිද්ධීන් වලට සම්බන්ධ බවයි පොලිස් විශේෂ කාර්ය බලකාය සඳහන් කළේ.",
       "URL": "https://www.hirunews.lk/316020/දෙමටගොඩ-දී-පුද්ගලයෙකුගේ-දෙඅත්-කැපීමේ-සිද්ධියකට-හත්-දෙනෙකු-අත්-අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=852"
}