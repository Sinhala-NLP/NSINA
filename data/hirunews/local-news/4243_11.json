{
       "Source": "hirunews",
       "Timestamp": "Tuesday, 31 October 2017 - 14:53",
       "Headline": "මුහුදේ තද සුළං ඇතිවීමේ අවදානමක් - පවතින  වැසි තත්වය තවදුරටත්",
       "News Content": "දිවයිනට වයඹ සහ බටහිර දෙසින් පවතින ක්‍රියාකාරී වළාකුළු පද්ධතිය හේතුවෙන් ගාල්ල සිට පුත්තලම සහ මන්නාරම හරහා කන්කසන්තුරේ දක්වා වෙරළට ඔබ්බෙන් වන මුහුදු ප්‍රදේශ විටින් විට ඉතා රළු විය හැකි බව කාලගුණ විද්‍යා දෙපාර්තමේන්තුව පවසනවා.\nඑම දෙපාර්තමේන්තුව අද පස්වරුවේ නිකුත් කරන ලද නිවේදනයේ දැක්වන්නේ එම මුහුදු ප්‍රදේශවල ඇතැම් විට පැයට කිලෝමීටර 70 ත් 80 ත් අතර ඉතා තද සුළං බලාපොරොත්තු වන බවයි.\nමේ සම්බන්ධයෙන් විමසිලිමත් වන ලෙසටයි ධීවර සහ නාවික ප්‍රජාවට දැනුම් දෙන්නේ.\nඑමෙන්ම දිවයින ආශ්‍රිතව පහළ වායුගෝලයේ පවතින කැළඹිලි ස්වභාවය හේතුවෙන් දැනට පවතින වැසි තත්වය ඉදිරි දින කිහිපයේදී පවතින බව කාලගුණ විද්‍යා දෙපාර්තමේන්තුව සඳහන් කළා.\nදිවයිනේ බොහෝ පළාත්වල අහස වළාකුලින් බරවී පවතින බවයි ඔවුන් නිවේදනය කළේ.\nබොහෝ පළාත්වල වැසි හෝ ගිගුරුම් සහිත වැසි ඇතිවන අතර කඳුකර ප්‍රදේශ ආශ්‍රිතව ඉතා තද වැසි ඇතිවීමේ හැකියාව ඉහළ මට්ටමක පවතිනවා.\nමධ්‍යම / සබරගමුව / බස්නාහිර / වයඹ / ඌව සහ උතුරු මැද පළාත්වලත් අම්පාර සහ මඩකලපුව දිස්ත්‍රික්වලත් ඇතැම් ස්ථානවලට මිලිමීටර් 150 ට වැඩි ඉතා තද වැසි ද ඇතිවීමේ හැකියාවක් පවතින බවයි දෙපාර්තමේන්තුව කියාසිටියේ.\nසෙසු ප්‍රදේශවල ඇතැම් ස්ථානවලට පැය 24 ක් තුල මිලිමීටර් 100 ට වඩා තද වැසි ද ඇතිවිය හැකියි.\nගිගුරුම් සහිත වැසි ඇතිවන විට එම ප්‍රදේශවල තාවකාලිකව තද සුළං ද ඇතිවන අතර අකුණු මගින් සිදුවන අනතුරු අවම කර ගැනීමට පියවර ගන්නා ලෙසට ද කාලගුණ විද්‍යා දෙපාර්තමේන්තුව ජනතාවට දැනුම් දෙනවා.",
       "URL": "https://www.hirunews.lk/174901/මුහුදේ-තද-සුළං-ඇතිවීමේ-අවදානමක්-පවතින-වැසි-තත්වය-තවදුරටත්",
       "Category": "Local News",
       "Parent URL": "https://www.hirunews.lk/local-news.php?pageID=4243"
}