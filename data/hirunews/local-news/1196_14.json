{
       "Source": "hirunews",
       "Timestamp": "Monday, 02 May 2022 - 11:49",
       "Headline": "පැය 16ක විදුලි කප්පාදුවක්",
       "News Content": "පාකිස්ථානයේ මේ වනවිට උග්‍ර බලශක්ති අර්බුදයක් හටගෙන තිබෙනවා.\nමේ හේතුවෙන් එරට තුළ දිනකට පැය 16කට ආසන්න කාලයක් විදුලි කප්පාදුවකට එරට බලධාරින් අවතීර්ණ වී ඇති බවයි වාර්තා වන්නේ.\nඑමෙන්ම මේ වනවිට ඉන්දියාවට බලපා ඇති දැඩි උණුසුම් දේශගුණික තත්ත්වය ද පාකිස්ථානයේ මිනිස් ජීවිත අර්බුදකාරී තත්ත්වයකට ඇද දැමීමට ද මුල් වී තිබෙනවා.\nපසුගිය බ්‍රහස්පතින්දා එනම් 28 වැනිදා දිගු කාලීන විදුලි කප්පාදුව හේතුවෙන් ප්‍රදේශ කිහිපයක ජන ජීවිතය සහ ව්‍යාපාර කඩාකප්පල් පසුබිමකට ඇද වැටුණා.\nනාගරික මධ්‍යස්ථානයන්හි පැය 6 සිට 10 දක්වා මෙම විදුලිය ඇනහිටීම සිදු වූ අතර, ග්‍රාමීය ප්‍රදේශවල දිනකට ආසන්න වශයෙන් පැය 18 ක විදුලිය ඇනහිටීම්වලට ගොදුරු වූ බව ඩෝන් පුවත්පත වාර්තා කළා.\nඉන්ධන සහ ගෑස් හිඟය, ඉල්ලුම හා සැපයුමේ අසමතුලිතතාවය හේතුවෙන් තාප බලාගාරවල විදුලි උත්පාදනය විශාල ලෙස පහත වැටීම මෙම ව්‍යසනයට හේතු වී ඇති බවත්, මෙගාවොට් 6,000 සිට 7,000 දක්වා විදුලි ජනන අඩාල වීමක් ද වාර්තා වී තිබෙන බවයි නිවේදනය කර ඇත්තේ.\n\"උෂ්ණත්වය වැඩි වීමත් සමඟ සම්පූර්ණ හිඟය මෙගාවොට් 7,000 ත් 8,000 ත් අතර පරාසයක පවතින අතර ඉදිරි දිනවලදී උණුසුම් හා වියළි කාලගුණය පැවතියහොත් එය තවදුරටත් ඉහළ යා හැක\"\nයනුවෙන් විදුලිබල නිලධාරියෙකු උපුටා දක්වමින් ඩෝන් පුවත්පත වැඩිදුරටත් සඳහන් කරනවා.",
       "URL": "https://www.hirunews.lk/303316/පැය-16ක-විදුලි-කප්පාදුවක්",
       "Category": "Local News",
       "Parent URL": "https://www.hirunews.lk/local-news.php?pageID=1196"
}