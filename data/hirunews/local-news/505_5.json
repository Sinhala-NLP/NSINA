{
       "Source": "hirunews",
       "Timestamp": "Wednesday, 01 March 2023 - 13:43",
       "Headline": "දායකත්ව විශ්‍රාම වැටුපට එරෙහි ව රාජ්‍ය සේවකයන් පෙරට ආ යුතුයි - දුමින්ද නාගමුව",
       "News Content": "රාජ්‍ය සේවකයාගේ මූලික වැටුපෙන් සියයට අටක් කපා ගන්නා දායකත්ව විශ්‍රාම වැටුප් යෝජනාවට එරෙහි ව සියලු ම රාජ්‍ය සේවකයන් පෙළ ගැසිය යුතු යැ යි කම්කරු අරගළ මධ්‍යස්ථානයේ සංවිධායක ලේකම් දුමින්ද නාගමුව පවසනවා.\nඒ, ඊයේ (28) මාධ්‍ය වෙත අදහස් දක්වමින්.\nමෙම ප්‍රතිපත්තිය ක්‍රියාත්මක කරන්නේ ද අයි.එම්.එෆ් යෝජනාවක් අනුව බව පැවසූ දුමින්ද නාගමුව, මෙම තත්ත්වය හමුවේ රාජ්‍ය සේවකයන් නිහඬ ව සිටිය හොත් විශ්‍රාම වැටුප සම්පූර්ණයෙන් ම අහිමි වී යා හැකි බව යි අවධාරණය කරන්නේ.\n2016 වසරෙන් පසු රාජ්‍ය සේවයට එක් වූ අයගේ විශ්‍රාම වැටුප මේ වන විටත් අහෝසි කර ඇතැයි දුමින්ද නාගමුව පවසනවා.\nමේ පිළිබඳ තවදුරටත් අදහස් දැක්වූ දුමින්ද නාගමුව,\n''අයි.එම්. එෆ්. ණය යෝජනා අනුව විදුලි බිල වැඩි වෙනවා, විශ්‍රාම වැටුප් අහෝසි කරලා දායකත්ව විශ්‍රාම වැටුපක් එනවා, බැංකු පොලිය වැඩි වෙනවා, ලක්ෂයට වැඩි අයගේ වැටුපට බදු ගහනවා, ජල බිල් වැඩි කරන්න යෝජනා කරනවා. මේවට එරෙහි ව වෙන වෙන ම පෙරමුණු හදනවට වඩා අයි.එම්.එෆ්. සමස්ත යෝජනාවට එරෙහි වැඩපිළිවෙළක් අවශ්‍ යයි. අයි.එම්.එෆ් එකෙන් ලැබෙන ඩොලර් බිලියන තුනේ පිච්චියට මුළු රටේ ම ආර්ථිකය බිලිදෙන වැඩපිළිවෙළ පරාජය කළ යුතු යි.\nඒ වෙනුවට ආනයන අපනයන ගනුදෙනුවල දී වැරැදි විදියට ඉන්වොයිස් හදලා සමාගම් කොල්ල කාපු ඩොලර් බිලියන පනස් තුනක ධනය ලබා ගැනීමට රජය වැඩපිළිවෙළක් සැකසිය යුතු යි. ඒ වගේ ම දේශපාලකයන් හා ව්‍යාපාරිකයන් අයුතු විදිහට රැස් කළ ධනයත් ලබා ගත යුතු යි. එහෙම නො වන කිසි ම ප්‍රතිසංස්කරණයකින් මේ රටේ මැද පන්තියේ ජනතාවට කිසිදු සහනයක් ලැබෙන්නේ නෑ''",
       "URL": "https://www.hirunews.lk/328671/දායකත්ව-විශ්‍රාම-වැටුපට-එරෙහි-ව-රාජ්‍ය-සේවකයන්-පෙරට-ආ-යුතුයි-දුමින්ද-නාගමුව",
       "Category": "Local News",
       "Parent URL": "https://www.hirunews.lk/local-news.php?pageID=505"
}