{
       "Source": "hirunews",
       "Timestamp": "Tuesday, 10 December 2019 - 19:21",
       "Headline": "සාපෙළ ගණිතය ප්‍රශ්න පත්‍රය ඡායාරූප ගතකළ දෙදෙනෙකුට වැඩ වරදී",
       "News Content": "ඊයේ පැවති සාමාන්‍ය පෙළ විභාගයේ ගණිතය දෙමළ මාධ්‍ය ප්‍රශ්න පත්‍ර ජංගම දුරකථනයකින් ඡායාරූප ගත කළ විභාග ශාලා පරීක්ෂකවරයෙකු ලෙස කටයුතු කළ ගුරුවරයෙකුගේ සහ ශාලාධිපතිවරයෙකුගේ විභාග රාජකාරි කටයුතු අත්හිටුවීමට කැබිතිගොල්ලෑව කලාප අධ්‍යාපන කාර්යාලය කටයුතු කර තිබෙනවා.\nහොරොව්පතාන - රුවන්වැලි මහාවිද්‍යාලයේ විභාග පරීක්ෂකවරයෙකු ලෙස කටයුතු කළ අදාළ ගුරුවරයා තම ජංගම දුරකථනය මගින් ප්‍රශ්න පත්‍රය ඡායාරූප ගත කළ බවට කැබිතිගොල්ලෑව කලාප අධ්‍යාපන කාර්යාලයට පැමිණිල්ලක් ද ලැබී තිබුණා.\nඒ අනුවයි, ඔවුන්ගේ  විභාග  රාජකාරි මෙලෙස අත්හිටුවා ඇත්තේ.\nකැබිතිගොල්ලෑව කලාප අධ්‍යාපන අධ්‍යක්ෂිකා කුමුදුනී ආරියවංශ සදහන් කළේ එම පරීක්ෂකවරයා සහ ශාලාධිපතිවරයා සම්බන්ධයෙන් ඉදිරි පරීක්ෂණ විභාග දෙපාර්තමේන්තුව මගින් සිදුකරනු ඇති බවයි.\nමේ අතර සාමාන්‍ය පෙළ විභාගයට පෙනී සිට නිවස බලා යමින් සිටි වවුනියාව - සිදම්බරම්පුරම් ප්‍රදේශයේ සිසුවෙකු රිය අනතුරකින් ජීවිතක්ෂයට පත්වුණා.\nවවුනියාව - ගෝමරසන්කුලම විද්‍යාලයේදී විභාගයට පෙනී සිටි සිසුවා තවත් සිසුවෙකුු සමඟ යතුරුපැදියකින් යමින් සිටියදී පෞද්ගලික බස් රථයක ගැටී මෙම අනතුර සිදුව ඇති බවයි වාර්තාවන්නේ.\nතුවාල ලැබූ 16 හැවිරිදි එම සිසුවා වවුනියාව මහ රෝහලට ඇතුළත් කිරීමෙන් අනතුරුව ජීවිතක්ෂයට පත්ව ඇති බව සඳහන්.",
       "URL": "https://www.hirunews.lk/229964/සාපෙළ-ගණිතය-ප්‍රශ්න-පත්‍රය-ඡායාරූප-ගතකළ-දෙදෙනෙකුට-වැඩ-වරදී",
       "Category": "Local News",
       "Parent URL": "https://www.hirunews.lk/local-news.php?pageID=3008"
}