{
       "Source": "hirunews",
       "Timestamp": "Monday, 11 July 2022 - 17:28",
       "Headline": "ජනපති රටින් පිට වෙයි",
       "News Content": "ජනාධිපති ගෝඨාභය රාජපක්ෂ අද (11) දිවයිනෙන් පිටත් ව ගිය බව කතානායක මහින්ද යාපා අබේවර්ධන තහවුරු කළා.\nඅද පැවති පාර්ලිමේන්තු මන්ත්‍රී කණ්ඩායමේ විශේෂ රැස්වීමක දී කතානායකවරයා මේ බව ප්‍රකාශ කර ඇති අතර, ඔහු වැඩිදුරටත් පවසා ඇත්තේ, ජනාධිපති ගෝඨාභය රාජපක්ෂ තමන් සමඟ අඛණ්ඩ ව සන්නිවේදන කටයුතු සිදු කරන බව යි.\nකොළඹ ගාලුමුවදොර අරගල භූමියේ සිටි පිරිස පසුගිය 9 වැනි දා කොටුව ජනාධිපති මන්දිරය සහ ජනාධිපති ලේකම් කාර්‍යාලයයේ පාලනය ඔවුන් අතට ගැනීමට සමත් වුණා.\nඒත් සමඟ ම කොටුව ජනාධිපති මන්දිරයෙන් ඉවත් වූ ජනාධිපති ගෝඨාභය රාජපක්ෂ සහ බැසිල් රාජපක්ෂ දෙදෙනා ත්‍රිකුණාමලය නාවික හමුදා කඳවුර වෙත රැගෙන ගිය බවට මාධ්‍ය වාර්තා පළ වුණා.\nපෙරේදා දින රාත්‍රියේ මුහුදු මාර්ග ඔස්සේ ත්‍රිකුණාමලය නාවික හමුදා කඳවුර වෙත පිටත් ව ගිය ජනාධිපති ගෝඨාභය සහ බැසිල් රාජපක්ෂ දෙදෙනා ඊයේ දින පෙරවරුවේ නාවික හමුදා කඳවුරට ඇතුළු වූ බව යි වාර්තා වුණේ.",
       "URL": "https://www.hirunews.lk/309730/ජනපති-රටින්-පිට-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1028"
}