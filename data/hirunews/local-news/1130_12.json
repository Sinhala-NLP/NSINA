{
       "Source": "hirunews",
       "Timestamp": "Tuesday, 31 May 2022 - 11:40",
       "Headline": "අමාත්‍යංශ වල විෂය පතය වෙන් කරමින් නව ගැසට්ටුවක්",
       "News Content": "අමාත්‍ය මණ්ඩල විෂය පථයන් සහ අමාත්‍යංශ වලට අයත් වන සංස්ථා, ආයතන සහ ව්‍යවස්ථාපිත මණ්ඩල සම්බන්ධයෙන් වන ගැසට් නිවේදනය මේ වන විට නිකුත් කර තිබෙනවා.\nඑම ගැසට් නිවේදනයට අනුව ජනාධිපතිවරයා යටතේ ඇති ආරක්ෂක අමාත්‍යාංශයට දෙපාර්තමේන්තු, ආයතන, ව්‍යවස්ථාපිත මණ්ඩල සහ රාජ්‍ය සංස්ථා 42ක් ඇතුළත් වී තිබෙනවා.\nආයෝජන මණ්ඩලය, ටෙලිකොම් ආයතනය, නෙළුම් කුළුණ සහ කොළඹ වරාය නගර ආර්ථික කොමිෂන් සභාව, ආරක්ෂක අමාත්‍යාංශය යටතට ගැසට් කර තිබීම විශේෂත්වයක්.\nඑමෙන්ම අග්‍රාමාත්‍ය රනිල් වික්‍රමසිංහ යටතේ ඇති මුදල් ආර්ථික ස්ථායිකරණ හා ජාතික ප්‍රතිපත්ති අමාත්‍යාංශය ට ආයතන 57ක් ඇතුළත් කර තිබෙනවා.\nමෙම ගැසට් නිවේදනයට අනුව ශ්‍රී ලංකා ජනමාධ්‍ය අභ්‍යාස ආයතනය, වනජීවී භාරය සහ මාංශ භෝග හා ධාන්‍ය පර්යේෂණ සහ නිෂ්පාදන අධිකාරිය ද මුදල් අමාත්‍යංශය යටතේ ගැසට් කර තිබීම විශේෂත්වයක්.\nමීට අමතර ව අධ්‍යාපන අමාත්‍යාංශයට දෙපාර්තමේන්තු, ව්‍යවස්ථාපිත ආයතන හා රාජ්‍ය සංස්ථා 37ක් පවරා තිබෙනවා.\nවැවිලි කර්මාන්ත අමාත්‍ය අමාත්‍යාංශය යටතේ ගැසට් කර ඇති රාජ්‍ය සංස්ථා, ව්‍යවස්ථාපිත ආයතන සහ දෙපාර්තමේන්තු සංඛ්‍යාව 30ක්.\nමීට අමතර ව කර්මාන්ත අමාත්‍යාංශය යටතේ ද රජයේ විවිධ ආයතන සහ ව්‍යවස්ථාපිත මණ්ඩල 29ක් ගැසට් කර තිබෙනවා.\nමෙම නව ගැසට් කිරීම් යටතේ අඩුම දෙපාර්තමේන්තු, ව්‍යවස්ථාපිත ආයතන හා රාජ්‍ය සංස්ථා සංඛ්‍යාවක් ඇතුළත් වී ඇත්තේ, මහජන ආරක්ෂක අමාත්‍යාංශයට යි.\nඒ යටතේ ගැසට් කර ඇත්තේ, ශ්‍රී ලංකා පොලීසිය සහ ජාතික පොලිස් අභ්‍යාස ආයතනය පමණ යි.\nමේ හැරුණු විට ජල සම්පාදන අමාත්‍යාංශයට හිමි ව ඇති දෙපාර්තමේන්තු ව්‍යවස්ථාපිත ආයතන හා රාජ්‍ය සංස්ථා සංඛ්‍යාව තුනක්.\nශ්‍රී ලංකා ප්‍රජාතාන්ත්‍රික සමාජවාදී ජනරජයේ ආණ්ඩුක්‍රම ව්‍යවස්ථාවේ 44 වැනි ව්‍යවස්ථාවේ (1) (අ) අනු ව්‍යවස්ථාව යටතේ ජනාධිපතිවරයාට පැවරී ඇති බලතල ක්‍රියාත්මක කරමින් නිකුත් කර ඇති මෙම ගැසට් නිවේදනය අනුව අමාත්‍යාංශ 26කට අයත් ආයතන සහ වගකීම් පිළිබඳව නිවේදනය කර තිබෙනවා.\nමෙම අමාත්‍යාංශ 26 බෙදී ගොස් ඇත්තේ, මේ දක්වා දිවුරුම් දී ඇති අමාත්‍යවරුන් 21ක් දෙනා අතරේයි.\nමෙම අමාත්‍යවරුන් අවස්ථා තුනක දී ජනාධිපතිවරයා ඉදිරියේ දිවුරුම් දුන් අතර, ඔවුන් අතරින් අවසන් වරට ජනාධිපතිවරයා ඉදිරියේ දිවුරුම් දුන්නේ, පසුගිය 23 වෙනි සඳුදා පත්කෙරුණු කැබිනට් අමාත්‍යවරුන් පිරිසයි.\nඑම කැබිනට් අමාත්‍යවරුන් වන්නේ,\nබන්දුල ගුණවර්ධන – ජනමාධ්‍ය, ප්‍රවාහන හා මහාමාර්ග, කෙහෙළිය රඹුක්වැල්ල – ජල සම්පාදන, රොෂාන් රණසිංහ – වාරිමාර්ග, ක්‍රීඩා සහ යෞවන කටයුතු, විදුර වික්‍රමනායක - බුද්ධ ශාසන, ආගමික හා සංස්කෘතික කටයුතු, මහින්ද අමරවීර – කෘෂිකර්ම, වනජීවී සහ වන සම්පත් සංරක්ෂණය, ඩග්ලස් දේවානන්ද - ධීවර, වෛද්‍ය රමේෂ් පතිරණ - කර්මාන්ත අමාත්‍ය, හා නසීර් අහමඩ් - පරිසර අමාත්‍ය\nඑමෙන්ම පසුගිය 20 වැනි දා ද ජනාධිපතිවරයා ඉදිරියේ කැබිනට් අමාත්‍යවරුන් 9 දෙනෙකු දිවුරුම් දුන්නා.\nඒ අනුව නිමල් සිරිපාල ද සිල්වා – වරාය, නාවික සහ ගුවන් සේවා, සුසිල් ප්‍රේමජයන්ත – අධ්‍යාපනය, කෙහෙළිය රඹුක්වැල්ල – සෞඛ්‍යය, විජයදාස රාජපක්ෂ - අධිකරන, බන්ධනාගාර කටයුතු, ව්‍යවස්ථා ප්‍රතිසංස්කරණ, හරීන් ප්‍රනාන්දු - සංචාරක හා ඉඩම්, රමේෂ් පතිරණ - වැවිලි කර්මාන්ත, මනූෂ නානායක්කාර - කම්කරු හා විදේශ රැකියා, නලින් ප්‍රනාන්දු: වෙළෙඳ, වාණිජ, සහ ආහාර සුරක්ෂිතතාව, ටිරාන් අලස් - මහජන ආරක්ෂාව යන අමාත්‍ය ධුරවල දිවුරුම් දුන්නා.\nඑක්සත් ජාතික පක්ෂ නායක රනිල් වික්‍රමසිංහ නව අග්‍රාමාත්‍යවරයා ලෙස දිවුරුම් දීමෙන් අනතුරුව 2022 මැයි 03 වන දින, පළමුවරට කැබිනට් අමාත්‍යවරු සිවු දෙනෙකු ජනාධිපති ගෝඨාභය රාජපක්ෂ ඉදිරියේ දිවුරුම් දුන්නා.\nඒ අනුව මහාචාර්ය ජී.එල් පීරිස් - විදේශ අමාත්‍ය ධුරයේත්, දිනේෂ් ගුණවර්ධන – රාජ්‍ය පරිපාලන, ස්වදේශ කටයුතු, පළාත් සභා සහ පළාත් පාලන අමාත්‍ය ධුරයේත්, ප්‍රසන්න රණතුංග - නාගරික සංවර්ධන සහ නිවාස අමාත්‍ය ධුරයේත්, කාංචන විජේසේකර - විදුලි බල සහ බලශක්ති අමාත්‍ය ධුරයේත් වශයෙන්.\nඑය පහතින්....",
       "URL": "https://www.hirunews.lk/305780/අමාත්‍යංශ-වල-විෂය-පතය-වෙන්-කරමින්-නව-ගැසට්ටුවක්",
       "Category": "Local News",
       "Parent URL": "https://www.hirunews.lk/local-news.php?pageID=1130"
}