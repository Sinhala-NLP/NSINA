{
       "Source": "hirunews",
       "Timestamp": "Tuesday, 10 January 2023 - 11:10",
       "Headline": "රාජ්‍ය සේවකයන්ගේ වැටුප් ගෙවීමට අමාත්‍යාංශවලට දෙන ප්‍රතිපාදන කප්පාදුවක් (වීඩියෝ)",
       "News Content": "රාජ්‍ය සේවක, විශ්‍රාම වැටුප් ඇතුළු අනෙකුත් සේවා වියදම් පියවා ගැනීමේ අර්බුදයක් පවතින බැවින් මෙවර අයවැයෙන් අමාත්‍යංශ සඳහා වෙන්කළ මුදලින් 05% කපා හැරීමට අමාත්‍ය මණ්ඩලය තීරණය කර තිබෙනවා.\nඑමෙන්ම සමෘද්ධි සහ වැඩිහිටි දීමනා ලබාදීම ද සතියකින් හෝ දෙකකින් ප්‍රමාද වනු ඇති බවට මුදල් අමාත්‍යවරයා ලෙස ජනාධිපති රනිල් වික්‍රමසිංහ ඊයේ (09) රැස්වූ අමාත්‍ය මණ්ඩලයට දැනුම් දුන් බවයි කැබිනට් ප්‍රකාශක අමාත්‍ය ආචාර්ය බන්දුල ගුණවර්ධන කියා සිටියේ.\nමේ අතර ජනවාරි මාසයේ විශ්‍රාම වැටුප ලබා ගැනීම සඳහා අද (10) පෙරවරුවේ රාජ්‍ය බැංකු වෙත පැමිණි විශ්‍රාමිකයින් අපහසුතාවට පත්වී තිබුණේ විශ්‍රාම වැටුප නිකුත් කිරීමට කටයුතු කර නොතිබීම හේතුවෙන්.\nකෙසේවෙතත් එම ගැටලුව නිරාකරණය කිරීමට මේ වනවිට කටයුතු කර ඇති බවයි මුදල් රාජ්‍ය අමාත්‍ය රංජිත් සියඹලාපිටිය පැවසුවේ.",
       "URL": "https://www.hirunews.lk/324694/රාජ්‍ය-සේවකයන්ගේ-වැටුප්-ගෙවීමට-අමාත්‍යාංශවලට-දෙන-ප්‍රතිපාදන-කප්පාදුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=612"
}