{
       "Source": "hirunews",
       "Timestamp": "Tuesday, 22 August 2017 - 19:12",
       "Headline": "දේවාලයේ අවුල සොයන්න විශේෂ නිලධාරියෙකු කතරගමට",
       "News Content": "රුහුණු කතරගම මහා දේවාලයේ කපු මහතුන් සහ බස්නායක නිලමේවරයා අතර මතුවූ අර්බුදයක් හේතුවෙන් අලූයම පූජාව නොපැවැත්වීම සම්බන්ධයෙන් වාර්තාවක් කැඳවීමට බෞද්ධ කටයුතු කොමසාරිස් ජනරාල්වරයා පියවර ගෙන තිබෙනවා.\nඊට අදාළව බෞද්ධ කටයුතු දෙපාර්තමේන්තුවේ සහකාර කොමසාරිස්වරයෙකු අද (22) කතරගමට පිටත් කර යැවුණා.\nහිරු ප්‍රවෘත්ති අංශය කළ විමසීමකදී බෞද්ධ කටයුතු කොමසාරිස් ජනරාල් නිමල් කොටවලගෙදර කියා සිටියේ අදාළ වාර්තාව හෙට දිනයේදී ලබාගැනීමට නියමිත බවයි.\nකතරගම මහා දේවාලයේ බස්නායක නිලමේවරයා සහ කපු මහතුන් අතර ඇතිවු අර්බුදය නිසා අද දේවාලයේ අලූයම පූජාව පැවැත්වුණේ නැහැ.\nඉතිහාසයේ පළමු වරට එවැන්නක් සිදුවූ බවයි දේවාල භාර කපු මහතුන් කිහිපදෙනෙකු ප්‍රකාශ කළේ.\nඒ හේතුවෙන් පූජාවට පැමිණි බැතිමතුන් දැඩි අසීරුතාවයකට පත්ව නොසන්සුන්කාරී ලෙස හැසිරුණා.\nකතරගම මහා දේවාලයේ කපු මහතුන් චෝදනා කරන්නේ අද අලූයම එහි පැමිණි රුහුණු කතරගම මහා දේවාලයේ බස්නායක නිලමේවරයා වන ඩී.පී.කුමාරගේ කිසියම් පිරිසක් සමඟ පැමිණ දේවාලයේ යතුර බලහත්කාරයෙන් රැගෙන ගිය බවයි.\nකෙසේ වෙතත්, කතරගම මහා දේවාලයේ බස්නායක නිලමේ ඞී.පී.කුමාරගේ හිරු ප්‍රවෘත්ති අංශය කළ විමසීමකදී කියා සිටියේ දේවාලයේ කපු මහතුන් එය විවෘත කිරීමට ඉඩ ලබානොදී ඊට බාධාවන ආකාරයෙන් කටයුතු කළ බවයි.\nඅලූයම 4.30ට විවෘත කිරීමට නියමිත දේවාලය පෙරවරු 7 ට පමණ විවෘත කෙරුණේ පොලිසිය ප්‍රදේශවාසීන් සහ බැතිමතුන්ගේ මැදිහත්වීමෙන්.",
       "URL": "https://www.hirunews.lk/169097/දේවාලයේ-අවුල-සොයන්න-විශේෂ-නිලධාරියෙකු-කතරගමට",
       "Category": "Local News",
       "Parent URL": "https://www.hirunews.lk/local-news.php?pageID=4358"
}