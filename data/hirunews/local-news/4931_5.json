{
       "Source": "hirunews",
       "Timestamp": "Tuesday, 09 August 2016 - 7:12",
       "Headline": "රත්නපුරයේ අධිකරණයෙන් පළා ගිය සැකකරුවෙකු සොයා පොලීසියෙන් මෙහෙයුම්",
       "News Content": "නඩු විභාගයක් සඳහා රැගෙන ආ පුද්ගලයෙකු අධිකරණයෙන් පලා යාමේ පුවතක් රත්නපුර ප්‍රදේශයෙන් වාර්තා වනවා.\nනිවාස බිඳ භාණ්ඩ සොරකම් කිරීමේ චෝදනාව මත මෙම සැකකරුට විරුද්ධව රත්නපුර අධිකරණයේ නඩුවක් විභාග වන අතර, ඒ සඳහා රැගෙන ආ සැකකරු අධිකරණයේ සිර මැදිරියක රදවා සිටියදී මෙලෙස පළා ගොස් ඇති බවයි බන්ධනාගාර මාධ්‍ය ප්‍රකාශක තුෂාර උපුල්දෙනිය හිරු ප්‍රවෘත්ති අංශයට කියා සිටියේ.\nඑම සැකකරු ඊයේ මෙලෙස අධිකරණයෙන් පළා ගොස් ඇත්තේ තම ඇගලු වස්ත්‍ර ද උනා දමා බවයි වාර්තා වන්නේ.\nපළා ගිය පුද්ගලයා සොයා පොලීසිය විසින් මේ වන විට පරීක්ෂණයක් ද ආරම්භ කර තිබෙනවා.\nමේ අතර, ගොඩකවෙල ප්‍රදේශයේ නිවසක තිබූ වටිනා භාණ්ඩ රැසක් සොරකම් කළ පුද්ගලයන් සිව් දෙනෙකු අත්අඩංගුවට ගැනීමට කල්තොට පොලීසිය ඊයේ සමත් වුණා.\nසැකකරුවන් විසින් නිවසේ තිබූ මැණික් ගල්, රත්‍රං, ගජමුතු, කස්තුරි සහ මුදල් ද සොරාගෙන ගොස් ඇති අතර කල්තොට පොලීසිය විසින් කල්තොට - නවනැලිය ප්‍රදේශයේදී සැකකරුවන් අත්අඩංගුවට ගෙන තිබෙනවා.\nකෙසේ වෙතත්, තවත් එක් සැකකරුවෙකු සොයා පොලීසිය වැඩිදුර විමර්ශන කටයුතු ආරම්භ කර ඇති අතර, අත්අඩංගුවට ගත් සැකකරුවන් කෑගල්ල, බලංගොඩ සහ පාදුක්ක යන ප්‍රදේශවල පදිංචිකරුවන් බවයි වාර්තා වන්නේ.",
       "URL": "https://www.hirunews.lk/140139/රත්නපුරයේ-අධිකරණයෙන්-පළා-ගිය-සැකකරුවෙකු-සොයා-පොලීසියෙන්-මෙහෙයුම්",
       "Category": "Local News",
       "Parent URL": "https://www.hirunews.lk/local-news.php?pageID=4931"
}