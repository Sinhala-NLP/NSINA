{
       "Source": "hirunews",
       "Timestamp": "Saturday, 13 August 2022 - 9:26",
       "Headline": "ශ්‍රී ලංකා ක්‍රිකට් ආරාධිත ලීගයේ පස්වැනි දිනය අදයි - කණ්ඩායම් සතර සිව්කොන් සටනක",
       "News Content": "එළඹෙන ආසියානු කුසලානය සහ විස්සයි විස්ස ලෝක කුසලානය සඳහා ජාතික කණ්ඩායම සූදානම් කිරීම සඳහා ශ්‍රී ලංකා ක්‍රිකට් විසින් පවත්වනු ලබන ශ්‍රී ලංකා ක්‍රිකට් ආරාධිත ලීග් තරගාවලිය මේ වනවිට (13) ආරම්භ වී තිබෙනවා.\nඒ අනුව මෙම තරගාවලිය කණ්ඩායම් 04ක් තරග වදින අතර, එම කණ්ඩායම් වන්නේ, 'Greens, Reds, Blues සහ Greys යන කණ්ඩායමුයි.\nමෙම කණ්ඩායමේ නායකයින් ලෙස පිළිවෙළින් දසුන් ශානක, කුසල් මෙන්ඩිස්, චරිත් අසලංක හා අෂාන් ප්‍රියංජන් කටයුතු කරනවා.\nආර්. ප්‍රේමදාස ක්‍රිකට් ක්‍රීඩාංගණයේ පැවැත්වෙන මෙම තරගාවලියේ පළමු තරගය අගෝස්තු මස 09 වැනි දින ආරම්භ වූ අතර, එය Greens හා Reds අතර පැවැත්වුණා.\nඑම තරගය ලකුණු 09කින් ජයග්‍රහණය කිරීමටයි ග්‍රීන්ස් කණ්ඩායම සමත් වුණේ.\nඑහිදී අගනා පිතිකරණයක නිරත වූ නිරෝෂන් දික්වැල්ල නොදැවී ලකුණු 76ක් ලබා ගත්තේ පන්දු 56කට මුහුණදෙමින්.\nනමුත් ජයග්‍රහණයට ලකුණු 162ක ඉලක්කයක් හඹාගිය රෙඩ්ස් පිළට පන්දුවාර 20 අවසානයේදී කඩුලු 05ක් දැවී ලබාගත හැකිවූයේ ලකුණු 153ක් පමණයි.\nමේ අතර, මෙම තරගාවලියේ දෙවැනි තරගය බ්ලූස් හා ග්‍රේස් අතර පැවැත්වුණේ එදිනම (10) රාත්‍රියේදියි.\nඑහිදී කඩුලු 04කින් තරගය ජයගැනීමට බ්ලූස් පිළ සමත්වුණා.\nපළමුව පන්දුවට පහරදුන් ග්‍රේස් පිළ ලබාගත්තේ කඩුලු 09ක් දැවී ලකුණු 115ක් පමණයි.\nපිළිතුරු ඉනිම ක්‍රීඩා කළ බ්ලූස් කණ්ඩායම ජයග්‍රහණය තමන් සතු කරගත්තේ කඩුලු 06ක් පමණක් දැවී ලකුණු 119ක් ලබා ගනිමින්.\nශ්‍රී ලංකා ක්‍රිකට් තේරීම් කමිටුව විසින් තෝරාගත් ජාතික සහ පළමු පෙළ ක්‍රිකට් ක්‍රීඩකයන්ගෙන් සමන්විත ක්‍රීඩකයින් 60 දෙනෙකුගේ නම් මෙම තරගාවලිය සඳහා නම් කර තිබෙනවා.\nමෙම තරගාවලිය අගෝස්තු මස 16 වැනිදා දක්වා පැවැත්වෙනු ඇති.\nමෙම තරගාවලිය සඳහා කණ්ඩායම් හතරක් තරග වැදීමට නියමිත අතර, සෑම කණ්ඩායමක් ම පළමු වටයේ තරග තුනක් ක්‍රීඩා කිරීමට නියමිත අතර, ප්‍රසාද ලකුණු සටහනේ ඉහළින් ම සිටින කණ්ඩායම් දෙක අගෝස්තු 16 වැනි දා අවසන් මහා තරගයට ක්‍රීඩා කිරීමට නියමිතයි.",
       "URL": "https://www.hirunews.lk/312620/ශ්‍රී-ලංකා-ක්‍රිකට්-ආරාධිත-ලීගයේ-පස්වැනි-දිනය-අදයි-කණ්ඩායම්-සතර-සිව්කොන්-සටනක",
       "Category": "Local News",
       "Parent URL": "https://www.hirunews.lk/local-news.php?pageID=945"
}