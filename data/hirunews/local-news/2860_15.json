{
       "Source": "hirunews",
       "Timestamp": "Tuesday, 10 March 2020 - 11:31",
       "Headline": "අජිත් ප්‍රසන්න ඇතුළු 3 දෙනා 24 දක්වා යළි රිමාන්ඩ්",
       "News Content": "මව්බිම වෙනුවෙන් රණවිරුවෝ සංවිධානයේ කැදවුම්කරු විශ්‍රාමික මේජර් අජිත් ප්‍රසන්න ඇතුළු 3 දෙනෙකු මේ මස 24 දක්වා යළි රක්ෂිත බන්ධනාගාර ගත කෙරුණා.\nඒ, ඔවුන් කොළඹ අතිරේක මහේස්ත්‍රාත් ප්‍රියන්ත ලියනගේ හමුවට අද ඉදිරිපත් කිරීමෙන් අනතුරුවයි.\nතරුණයින් 11 දෙනෙකු පැහැර ගැනීමේ සිද්ධිය සම්බන්ධයෙන් අධිකරණය හමුවේ විභාග වන නඩු කටයුත්තකට අදාලව මාධ්‍ය හමුවක් පවත්වමින් වින්දිතයන්ට සහ සාක්ෂිකරුවන්ට බලපෑම් වන ආකාරයට කරුණු දැක්වීම සහ අධිකරණයට අපහාස කිරීමට මොවුන්ට විරුද්ධව එල්ල වී ඇති චෝදනායි.\nනඩුව කැදවූ අවස්ථාවේ අජිත් ප්‍රසන්න වෙනුවෙන් පෙනී සිටි නීතිඥවරයා තම සේවාදායකයාට ඇප ලබාදෙන ඉල්ලීමක් කළ අතර අතිරේක මහේස්ත්‍රාත්වරයා එම ඉල්ලීම ප්‍රතික්ෂේප කරනු ලැබුවා.\nමීට අමතරව අධිකරණයට අපහාස කිරීමේ චෝදනාව සම්බන්ධයෙන් මොවුන්ට විරුද්ධව අභියාචනාධිකරණයට පැමිණිල්ලක් ඉදිරිපත් කරන ලෙසයි අතිරේක මහේස්ත්‍රාත්වරයා නීතිවරයාට සහ අපරාධ පරීක්ෂණ දෙපාර්තමේන්තුවට දැනුම් දුන්නේ.",
       "URL": "https://www.hirunews.lk/236199/අජිත්-ප්‍රසන්න-ඇතුළු-3-දෙනා-24-දක්වා-යළි-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=2860"
}