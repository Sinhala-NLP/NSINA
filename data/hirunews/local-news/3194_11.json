{
       "Source": "hirunews",
       "Timestamp": "Saturday, 17 August 2019 - 12:45",
       "Headline": "අයි.එස්. බලපෑම ශ්‍රී ලංකාවටත්",
       "News Content": "ඉරාකයේ සහ සිරියාවේ සිය මෙහෙයුම් ආරම්භ කළ භූමිය අහිමි වීමත් සමඟ ඉස්ලාමීය රාජ්‍ය හෙවත් අයි.එස්. සංවිධානය සිය බලපෑම පැතිරවීමට යොදාගෙන ඇති නව රටවලට ඉන්දියාව, තුර්කිය, ඇෆ්ගනිස්ථානය සහ ශ්‍රී ලංකාව ද ඇතුළත් වන බව ප්‍රමුඛ පෙළේ ගැටුම් නිරීක්ෂණ ආයතනයක් පෙන්වා දෙනවා.\nඇමරිකාව කේන්ද්‍ර කොට ගත් සන්නද්ධ ගැටුම් ස්ථාන සහ සිදුවීම් දත්ත පිළිබද ඇක්ලිඩ් ආයතනය සඳහන් කරන පරිදි අයි.එස්. සංවිධානය දැන් බටහිර ආසියාකරයට වඩා ඉන් පිටත සක්‍රියව මෙහෙයුම් සිදුකරනු ලබනවා.\nඑවැනි තත්ත්වයක් දක්නට ලැබෙන්නේ ප්‍රථම වරට බවයි එම නිරීක්ෂණ ආයතනය සඳහන් කළේ.\n2018 වසරේදී ඉරාකයේ සහ සිරියාවේ සිය භූමිය අහිමි වීමට සමගාමීව මේ වසරේදී ඔවුන් ගෝලීය ව්‍යාප්තිය තියුණු කර ඇති බව ඇක්ලිඞ් ආයතනය කියා සිටියා.\nමේ වසරේ පළමු මාස 5 තුළ සිය ගෝලීය මෙහෙයුම් කෙරෙහි වැඩි අවධානයක් යොමු කළ අයි.එස්. සංවිධානය දකුණු, උතුරු, බටහිර සහ මධ්‍යම ආසියානු රටවල ක්‍රියාත්මක වීම දැක ගත හැකි වුණා.\nඅයි.එස්. නායක අබුබකර් අල් බග්ඩාඩි වසර 5කින් සිය ප්‍රථම වීඩියෝ පටය නිකුත් කළේ මෙරට සිදුවූ පාස්කු ඉරිදා ප්‍රහාරයෙන් අනතුරුව බවයි ඇක්ලිඞ් ආයතනය වැඩිදුරටත් කියා සිටියේ.\nකෙසේ වෙතත්, පාස්කු ඉරිදා ත්‍රස්ත ප්‍රහාරය අයි.එස්.අයි.එස්. සංවිධානය විසින් ඍජු මෙහෙයවීමෙන් සිදු නොවූවක් බව අපරාධ පරීක්ෂණ දෙපාර්තමේන්තුව භාර ජ්‍යෙෂ්ඨ නියෝජ්‍ය පොලිස්පති රවී සෙනෙවිරත්න ප්‍රකාශ කළා.\nඔහු මේ බව කියා සිටියේ ඒ සම්බන්ධයෙන් සොයා බැලීමට පත්කළ පාර්ලිමේන්තු විශේෂ තේරීම් කාරක සභාව හමුවේ පසුගිය ජුලි මස 24 වන දා සාක්ෂි ලබාදෙමින්.",
       "URL": "https://www.hirunews.lk/222406/අයි-එස්-බලපෑම-ශ්‍රී-ලංකාවටත්",
       "Category": "Local News",
       "Parent URL": "https://www.hirunews.lk/local-news.php?pageID=3194"
}