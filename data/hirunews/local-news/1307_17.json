{
       "Source": "hirunews",
       "Timestamp": "Tuesday, 08 March 2022 - 7:49",
       "Headline": "ආචාර්ය ජ‍යශංකර්ගෙන් අමාත්‍ය බැසිල්ට දුරකතන ඇමතුවක්",
       "News Content": "ඉන්දීය විදේශ කටයුතු අමාත්‍ය එස්. ජායිශංකර් සහ මුදල් අමාත්‍ය බැසිල් රාජපක්ෂ ඊයේ දුරකථන සංවාදයක නිරත වී තිබෙනවා.\nසුහද අන්දමින් පැවති එම සාකච්ඡාව ඵලදායී බවයි ශ්‍රී ලංකාවේ ඉන්දීය මහකොමසාරිස් කාර්යාලය ට්විටර් පණිවුඩයක් නිකුත් කරමින් සදහන් කළේ.\nඑහිදී ශ්‍රී ලංකාවට සියළු ආකාරයෙන් අඛණ්ඩ සහය ලබාදීමට ඉන්දීය විදේශ අමාත්‍යවරයා සහතික වී තිබෙනවා.\nඑමෙන්ම මේ මස මැද භාගයේ මුදල් අමාත්‍ය බැසිල් රාජපක්ෂ ඉන්දියාවේ සංචාරයක නිරත වන බව ද ඉන්දීය මහකොමසාරිස් කාර්යාල ට්විටර් පණිවුඩයේ වැඩිදුරටත් සදහන්.\nඒ සදහා සුදුසු දිනයක් පිළිබද අවසන් තීරණයකට එළඹීමට නියමිත බවයි එහි වැඩිදුරටත් දැක්වෙන්නේ.\nමෙරට නිළ විදේශ සංචිතය මේ වසරේ පෙබරවාරි මාසයේ ඇමරිකානු ඩොලර් මිලියන 2361ක්.\nඑනම් ඩොලර් බිලියන 2.3 දක්වා පහත වැටී තිබෙනවා.\nමෙලෙස විදේශ සංචිතය පහත වැටීමට විදේශ ප්‍රේෂණ ප්‍රමාණය අඩුවීම ද හේතු වී තිබෙනවා.\nඑමෙන්ම, ඉකුත් වසරට සාපේක්ෂව මෙම වසරේ මුල් කාර්තුවේදී අපනයන ආදායම වැඩි කර ගත් අපනයනකරුවන් සඳහා වැඩි වන ඩොලරයකට රුපියල් 30 බැගින් අමතර මුදලක් ගෙවීමට අමාත්‍ය මණ්ඩල අනුමැතිය හිමිව තිබෙනවා.\nපසුගිය වසරේ අපනයන ආදායමට වඩා ඇමරිකානු ඩොලර් මිලියන 5500ක අතිරේක ආදායමක් මේ වසර තුළ ඉපැයීම මෙහි අරමුණ බවයි රජයේ ප්‍රවෘත්ති දෙපාර්තමේන්තුව නිවේදනය කළේ.\nමේ අතර, කොරෝනා ව්‍යාප්තියෙන් පසු ජාතික ආර්ථිකයේ ක්‍රියාකාරිත්වය පිළිබඳව සහ ප්‍රධාන සංවර්ධන ව්‍යාපෘති ඇතුළු දේශීය ආර්ථික ප්‍රතිපත්ති පිළිබඳව සාකච්ඡා කිරීම සඳහා ස්ථාපිත, ආර්ථික සභාව සති පතා කැදවීමට ජනාධිපතිවරයා තීරණය කර තිබෙනවා.\nජනාධිපති ගෝඨාභය රාජපක්ෂගේ සභාපතීත්වයෙන් පිහිටුවා ඇති ආර්ථික සභාවට අග්‍රාමාත්‍යවරයා, මුදල්, වෙළද, මහාමාර්ග, කෘෂිකර්ම, වැවිළි කර්මාන්ත යන අමාත්‍යවරුන් මෙන්ම මහබැංකු අධිපතිවරයා, ඇතුළු 11 දෙනෙකු ඇතුළත්.",
       "URL": "https://www.hirunews.lk/298918/ආචාර්ය-ජ‍යශංකර්ගෙන්-අමාත්‍ය-බැසිල්ට-දුරකතන-ඇමතුවක්",
       "Category": "Local News",
       "Parent URL": "https://www.hirunews.lk/local-news.php?pageID=1307"
}