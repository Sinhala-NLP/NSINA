{
       "Source": "hirunews",
       "Timestamp": "Saturday, 22 May 2021 - 19:15",
       "Headline": "රසායන නැවේ ගින්න තක්සේරුවට නෙදර්ලන්ත කණ්ඩායමක් (වීඩියෝ)",
       "News Content": "කොළඹ වරායට වයඹ දෙසින් නැංගුරම් ලා තිබියදී ගිනි ගැනීමකට ලක්වූ එක්ස්ප්‍රස් පර්ල් නෞකාවේ ගින්න මැඩපැවැත්වීමේ මෙහෙයුමට එක්වීම සඳහා නෞකාව හිමි සමාගමට අයත් තවත් ටග් යාත්‍රාවක් අද පස්වරුවේ ළගා වුණා.\nඅදාළ ටග් යාත්‍රාව මගින් නෞකාවේ ගිනි නිවීමේ කටයුතු අඛන්ඩව සිදුකරන බවයි සමුද්‍රීය පරිසර ආරක්ෂණ අධිකාරිය ප්‍රකාශ කළේ.\nඑක්ස්ප්‍රස් පර්ල් නෞකාවේ හට ගෙන ඇති ගින්න නිවීමේ කටයුතු අද දෙවන දිනට තවදුරටත් ක්‍රියාත්මකයි. ඒ සඳහා ශ්‍රී ලංකා වරාය අධිකාරියට අයත් ටග් යාත්‍රා 3 ක්, මෙන්ම නාවික හමුදාවට අයත් ඩෝරා යාත්‍රාවක් එක්වී සිටිනවා.\nඅද දහවල් නෞකාවේ ගින්න දැඩි ලෙස ව්‍යාප්ත වු අතර පස්වරුවේ එය යම්තාක් දුරට පාලනය වුණා.\nඑසේම අද ශ්‍රි ලංකා වාරය අධිකාරිය, නාවික හමුදාව, සමුද්‍රීය පරිසර ආරක්ෂණ අධිකාරිය සහ නැව් සමාගමේ මෙරට නියෝජිතයන් ඇතුළු කේෂ්ත්‍රයට ආදාළ පිරිසකගේ සහභාගිත්වයෙන් විශේෂ සාකච්ඡා 4 ක් පැවැත් වුණා.\nඒ ගිනි ගැනිමට ලක් වි ඇති නෞකාවේ ඉදිරි කටයුතු සම්බන්ධයෙන් සාකච්ඡා කිරිම සඳහායි.\nඑමෙන්ම, ගින්නෙන් සිදුවූ හානිය තක්සේරු කිරීම සඳහා නෙදර්ලන්ත විශේෂඥ කණ්ඩායමක් අද රාත්‍රියේ ශ්‍රී ලංකාවට පැමිණෙන බවයි නෞකාවේ දේශීය නියෝජිතයා ප්‍රකාශ කළේ.\nමෙරට සාගර කලාපයට සිදු වි ඇති  හානි සොයා බැලිම සඳහා ගින්න හට ගත් නෞකාව අවට සාගරයේ ජල සාම්පල රැගෙන ඒම අද සිදු කෙරුණේ සමුද්‍රීය පරිසර ආරක්ෂණ අධිකාරිය මගින්.",
       "URL": "https://www.hirunews.lk/272149/රසායන-නැවේ-ගින්න-තක්සේරුවට-නෙදර්ලන්ත-කණ්ඩායමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1935"
}