{
       "Source": "hirunews",
       "Timestamp": "Friday, 18 May 2018 - 7:39",
       "Headline": "තවදුරටත් ගිගුරුම් සහිත වැසි",
       "News Content": "දිවයිනට ආසන්න පහළ වායුගෝලයේ කැළඹිලි ස්වභාවය හේතුවෙන් ඉදිරි දින කිහිපයේදීත් ගිගුරුම් සහිත වැසි අපේක්ෂා කළ හැකි බව කාලගුණ විද්‍යා දෙපාර්තමේන්තුව පවසනවා.\nඅද (18) දිනයේදීත් මධ්‍යම, සබරගමුව, ඌව, බස්නාහිර සහ වයඹ යන පළාත්වලට මෙන්ම ගාල්ල, මාතර යන දිස්ත්‍රික්කවලට වැසි ඇතිවිය හැකි බවයි එම දෙපාර්තමේන්තුව සඳහන් කළේ.\nඇතැම් ස්ථානවලට මිලිමීටර් 100 ක් පමණ වූ තද වැසි ඇතිවිය හැකි අතර, එම අවස්ථාවන්වලදී අකුණු අනතුරු සිදුවිය හැකි බැවින් ඒ පිළිබඳවද අවධානයෙන් සිටින ලෙසට කාලගුණ විද්‍යා දෙපාර්තමේන්තුව ජනතාවගෙන් ඉල්ලීමක් කරනවා.\nඅධික වැසි හේතුවෙන් උඩවලව ජලාශයේ වාන් දොරටු 03 ක් ඊයේ රාත්‍රියේ විවෘත කිරීමට පියවර ගෙන තිබුණා.\nබොහෝ ප්‍රදේශවලට ඊයේ රාත්‍රියේත් ගිගුරුම් සහිත වැසි ඇති වූ බවයි අප වාර්තාකරුවන් සඳහන් කළේ.\nමේ අතර, නිවැරදි කාලගුණ අනාවැකි ප්‍රකාශ කිරීමේ අරමුණින් 2011 වසරේදී රුපියල් කෝටි ගණනක් වියදම් කර ගොන්ගල කන්ද ප්‍රදේශයේ ස්ථාපිත කළ ඩොප්ලර් රේඩාර් පද්ධතිය අළුත්වැඩියා කිරීම සඳහා එය නිෂ්පාදිත ඇමරිකානු සමාගමට යවා තිබෙනවා.\nඅදාළ රේඩාර් යන්ත්‍රය ස්ථාපිත කරන අතරවාරයේ ඇතිවු දෝෂයක් හේතුවෙන් මෙලෙස අළුත්වැඩියාව සඳහා යොමුකළ බවයි කාලගුණ විද්‍යා දෙපාර්තමේන්තුවේ අධ්‍යක්ෂ ජනරාල් එස්.ප්‍රේමලාල් කොළඹ ඊයේ පැවති මාධ්‍ය හමුවකට එක්වෙමින් කියා සිටියේ.",
       "URL": "https://www.hirunews.lk/190996/තවදුරටත්-ගිගුරුම්-සහිත-වැසි",
       "Category": "Local News",
       "Parent URL": "https://www.hirunews.lk/local-news.php?pageID=3940"
}