{
       "Source": "hirunews",
       "Timestamp": "Wednesday, 07 September 2022 - 17:04",
       "Headline": "ආර්ථික අර්බුදය ගැන පාර්ලිමේන්තු මන්ත්‍රීවරුන් දැනුවත් කිරීමේ වැඩසටහන් මාලාවක් සකස් කිරීමට යෝජනාවක්",
       "News Content": "වත්මන් ආර්ථික අර්බුදයේ ස්වරූපය පිළිබඳ සියලුම පාර්ලිමේන්තු මන්ත්‍රීවරුන් දැනුවත් කිරීමට රජයේ මුදල් පිළිබද කාරක සභාවේ මූලිකත්වයෙන් වැඩසටහන් මාලාවක් සකස් කළ යුතු බව එම කාරක සභාවේ සාමාජික මන්ත්‍රීවරුන් විසින් යෝජනා කර තිබෙනවා.\nමේ පිළිබඳව යෝජනා වූයේ රජයේ මුදල් පිළිබඳ කාරක සභාව එහි සභාපති පාර්ලිමේන්තු මන්ත්‍රී ආචාර්ය හර්ෂ ද සිල්වාගේ සභාපතිත්වයෙන් ඊයේ (06) පාර්ලිමේන්තුවේදී රැස් වූ අවස්ථාවේදීයි.\nමෙහිදී පසුගිය ජූලි 27 වැනි දින පාර්ලිමේන්තුවට ඉදිරිපත් කළ “2022 - වසර මැද මූල්‍ය තත්ත්වය පිළිබඳ වාර්තාව” සම්බන්ධව මුදල් අමාත්‍යාංශයේ සහ මහා භාණ්ඩාගාරයේ ලේකම් මහින්ද සිරිවර්ධන ඇතුළු නිලධාරීන් විසින් ඉදිරිපත් කිරීමක් සහිතව රජයේ මුදල් පිළිබඳ කාරක සභාවේ සාමාජික මන්ත්‍රීවරයන් දැනුවත් කර තිබෙනවා.\nමෙම දැනුවත් කිරීමේදී පැහැදිලි වූ විවිධ කරුණු හේතුවෙන් මෙසේ වත්මන් ආර්ථික අර්බුදය පිළිබඳ සියලුම පාර්ලිමේන්තු මන්ත්‍රීවරයන් දැනුවත් කිරීමටයි යෝජනා වූයේ.\nමේ අනුව කාරක සභාවේ සභාපති පාර්ලිමේන්තු මන්ත්‍රී ආචාර්ය හර්ෂ ද සිල්වා පෙන්වා දුන්නේ උද්දමනය ඉහළ යාම සමග පොලී අනුපාතය ඉහළ යා හැකි බවයි.\nමේ නිසා පළමු වැඩසටහන ලෙස උද්ධමනය සහ පොලී අනුපාතය අතර ඇති සම්බන්ධය පිළිබඳ සියලු පාර්ලිමේන්තු මන්ත්‍රීවරයන් දැනුවත් කිරීමට තමා යෝජනා කරන බව හෙතෙම සඳහන් කළා.\nඑසේම පක්ෂ විපක්ෂ බේදයකින් තොරව සියලු මන්ත්‍රීවරුන් මේ සඳහා සම්බන්ධවීමේ අවශ්‍යතාවද ඒ මන්ත්‍රීවරයා පෙන්වා දුන්නා.\nමෙහිදී 2019 වසරේ අග භාගයේදී බදු ප්‍රතිශත අඩු කිරීම නිසා රාජ්‍ය ආදායම අඩු වීම පිළිබඳව ද දීර්ඝ ලෙස සාකච්ඡාවට ලක්ව තිබෙනවා.\nඑසේම රාජ්‍ය ආදායම අඩු වීමට කොවිඩ් වසංගතයේ බලපෑම සිදු වූ ආකාරය පිළිබඳව ද මෙහිදී සාකච්ඡා වු අතර 2022 වර්ෂය වන විට රාජ්‍ය ආදායම වැඩිකර ගැනීමට ගෙන ඇති පියවර පිළිබඳවද මෙහිදී සාකච්ඡා කෙරුණා.\nමෙම කාරක සභාව සඳහා අමාත්‍ය විදුර වික්‍රමනායන, අනුර ප්‍රියදර්ශන යාපා, පාර්ලිමේන්තු මන්ත්‍රීවරුන් වන දුමින්ද දිසානායක, වෛද්‍ය සීතා අරඹේපොළ, ප්‍රමිත බණ්ඩාර තෙන්නකෝන්, ආචාර්ය සුරේන් රාඝවන්, එම්. ඒ. සුමන්තිරන්, හර්ෂණ රාජකරුණා, අනුප පැස්කුවල්, මයන්ත දිසානායක සහ මහාචාර්ය රංජිත් බණ්ඩාර මෙම අවස්ථාවට එක්ව සිටියා.",
       "URL": "https://www.hirunews.lk/314792/ආර්ථික-අර්බුදය-ගැන-පාර්ලිමේන්තු-මන්ත්‍රීවරුන්-දැනුවත්-කිරීමේ-වැඩසටහන්-මාලාවක්-සකස්-කිරීමට-යෝජනාවක්",
       "Category": "Local News",
       "Parent URL": "https://www.hirunews.lk/local-news.php?pageID=885"
}