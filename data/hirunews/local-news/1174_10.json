{
       "Source": "hirunews",
       "Timestamp": "Thursday, 12 May 2022 - 13:00",
       "Headline": "ගාලුමුවදොර සිද්ධිය ගැන කරුණු විමසන්න පාර්ශව කිහිපයක් මානව හිමිකම් කොමිසමට",
       "News Content": "පසුගිය දා ගාලුමුවදොර සිදුවීමේදී හා රටේ විවිධ ප්‍රදේශවල ඇති වූ නොසන්සුන්තාවලදී නීතියේ ආධිපත්‍ය තහවුරු කිරීමට අපොහොසත් වූයේ මන්දැයි කරුණු විමසීම සඳහා පාර්ශව කිහිපයක් අදත් මානව හිමිකම කොමිසම වෙත කැදවා තිබුණා.\nඑහි ප්‍රකාශකයෙකු සදහන් කළේ රාජ්‍ය බුද්ධි සේවාවේ ප්‍රධානී මේජර් ජෙනරාල් සුරේෂ් සලේ ද අද එම කොමිසම වෙත කැදවා ඇති බවයි.\nකෙසේ වෙතත් මේ දක්වා ඔහු එම කොමිසමට පැමිණ සිට නැහැ.\nඑමෙන්ම ගාලුමුවදොර අරගල භූමියේ රාජකාරියේ නිරතව සිටි ආරක්ෂක අංශ ඉහළ නිලධාරීන් ද ඊයේ මානව හිමිකම් කොමිසම වෙත කැදවා තිබූ අතර හෙට දිනයේදී බස්නාහිර පළාත් ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් එම කොමිසමට කැදවා ඇති බව සදහන්.\nඊයේ දිනයේදී පොලිස්පතිවරයා සහ යුද හමුදාපතිවරයා ද එම කොමිසම වෙත කැදවා තිබුණා.\nමේ අතර, ගාලුමුවදොර පැවැත්වෙන විරෝධතාව 34 වන දිනටත් අද අඛණ්ඩව ක්‍රියාත්මකයි.\nගාලුමුවදොර අරගල භූමියේ පසුගියදා ඇති වූ ගැටුම්කාරි තත්ත්වය පිළිබඳ පොලීසිය මන්දගාමීව කටයුතු කරන බවට කොළඹ මහාධිකරණ නීතිඥවරුන්ගේ සංගමය චෝදනා කරනවා.",
       "URL": "https://www.hirunews.lk/304142/ගාලුමුවදොර-සිද්ධිය-ගැන-කරුණු-විමසන්න-පාර්ශව-කිහිපයක්-මානව-හිමිකම්-කොමිසමට",
       "Category": "Local News",
       "Parent URL": "https://www.hirunews.lk/local-news.php?pageID=1174"
}