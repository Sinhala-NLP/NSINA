{
       "Source": "hirunews",
       "Timestamp": "Tuesday, 14 July 2020 - 12:14",
       "Headline": "පොලිස් නිලධාරියෙකුට මරු කැඳවූ හක්මන අනතුර සිතා මතා සිදුකර ඇති බව හෙළිවෙයි (වීඩියෝ)",
       "News Content": "හක්මන - කෝන්ගල - 13 කණුව මාර්ග බාධකයේදී රාජකාරියේ යෙදී සිටි පොලිස් නිළධාරීන් ටිපර් රථයක රියදුරු විසින් යටකර ඇත්තේ සිතාමතා ඔවුන් ඝාතනය කිරීමේ අරමුණින් බව පොලිස් පරීක්ෂණවලදී අනාවරණය වී තිබෙනවා.\nකිරින්ද නගරයේ වාහන පරීක්ෂා කිරීමේ රාජකාරියේ යෙදී සිටි පොලිස් නිලධාරීන් විසින් මාතර සිට හක්මන දෙසට ධාවනය වූ මෙම වැලි ප්‍රවාහනය කරන ටිපර් රථය නතර කරන ලෙසට දැනුම් දී ඇති බවයි පොලිසිය සඳහන් කළේ.\nකෙසේ වෙතත් ටිපර් රථය නොනවත්වා හක්මන දෙසට ධාවනය කිරීම නිසා ඉදිරියෙන් තිබූ මාර්ග බාධකයේ නිලධාරීන් ඒ පිළිබඳව දැනුවත් කර තිබෙනවා.\nඒ අනුව හක්මන 13 කණුව මාර්ග බාධකයේ සිටි පොලිස් නිලධාරීන් එම ටිපර් රථය නවතා පරීක්ෂා කර ඇති බව සඳහන්.\nඑම අවස්ථාවේදී කිරින්ද නගරයේ වාහන පරීක්ෂා කිරීමේ යෙදී සිටි නිලධාරීන් ද එම ස්ථානයට පැමිණ රියදුරුට අන්තරාදායක ලෙස රිය ධාවනය කිරීම සම්බන්ධයෙන් දඬ කොළයක් නිකුත් කර මුදා හැර තිබෙනවා.\nකෙසේ වෙතත් හක්මන  දෙසට ධාවනය වූ එම ටිපර් රථය යලිත් විනාඩි 10කට පමණ පසු මාතර දෙසට පැමිණ මාර්ග බාධකය අසල රාජකාරියේ යෙදී සිටි හක්මන පොලිසියට අනුයුක්ත සේවය කරන මෙම පොලිස් නිලධාරීන් තුන්දෙනා යට කර පළාගොස් තිබෙනවා.\nඅනතුරුව තුවාල ලැබූ පොලිස් නිලධාරීන් තුන්දෙනා මාතර මහ රෝහලට ඇතුළත් කිරීමෙන් පසුවයි පොලිස් කොස්තාපල්වරයා මියගොස් ඇත්තේ.\nමිය ගිය කොස්තාපල්වරයා වලස්මුල්ල ප්‍රදේශයේ පදිංචි 36 හැවිරිදි අයෙක්.\nසිද්ධියෙන් තුවාල ලබා රෝහල් ගත කර ඇත්තේ පොලිස් සැරයන්වරුන් දෙදෙනෙක්.\nඔවුන්ගෙන් එක් අයෙකුගේ තත්ත්වය බරපතල බවටයි රෝහල් ආරංචි මාර්ග සඳහන් කළේ.\nදැනට සිදුකරන ලද පරීක්ෂණවලින් අනාවරණය වී ඇත්තේ දඩ කොළය ලබාදෙන අවස්ථාවේදී ටිපර් රථයේ රියදුරු විසින් ‘‘උඹලා යටකරලා මරලා හිරේ ගියත් කමක් නැහැ’’ යනුවෙන් ප්‍රකාශ කර ඇති බවයි.\nකෙසේ වෙතත් මේ වනවිට අනතුරට ලක්කර පළාගිය ටිපර් රථය හුංගම ප්‍රදේශයේ දමාගොස් තිබියදී සොයාගෙන තිබෙනවා.\nඑහි හිමිකරු හඳුනාගෙන ඇති අතර, රියදුරු අත්අඩංගුවට ගැනීමට පොලිස් කණ්ඩායම් 06 මෙහෙයුම් ආරම්භ කර තිබෙනවා.",
       "URL": "https://www.hirunews.lk/245459/පොලිස්-නිලධාරියෙකුට-මරු-කැඳවූ-හක්මන-අනතුර-සිතා-මතා-සිදුකර-ඇති-බව-හෙළිවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2587"
}