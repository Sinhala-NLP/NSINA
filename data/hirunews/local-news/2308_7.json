{
       "Source": "hirunews",
       "Timestamp": "Friday, 27 November 2020 - 19:51",
       "Headline": "බන්ධනාගාරවලින් වාර්තාවන කොරෝනා ආසාදිතයන් සංඛ්‍යාව 821 දක්වා ඉහළට",
       "News Content": "බන්ධනාගාරවලින් වාර්තාවන කොරෝනා ආසාදිත සංඛ්‍යාව මේ වනවිට 821 දක්වා ඉහළ ගොස් තිබෙනවා.\nඒ, අලුතින් ආසාදිතයන් 31 දෙනෙකු හඳුනාගැනීමත් සමඟයි.\nබන්ධනාගාරවලින් කොරෝනා ආසාදිතයින් වාර්තා වීමත් සමඟ ඇතැම් බන්ධනාගාර වල විරෝධතා පැවැත්වුණේ තම නඩු කඩිනමින් විභාග කරන ලෙස ඉල්ලමින්.\nඅදත් මෙම ඉල්ලීම මුල් කර ගනිමින් වැලිකඩ බන්ධනාගාරයේ රැදවියන් 05 දෙනෙකු සහ මීගමුව බන්ධනාගාරයේ රැදවියන් 07 දෙනෙකු වහල මත නැඟ විරෝධතාවක් ආරම්භ කර ඇති බවයි බන්ධනාගාර කොමසාරිස් ජනරාල් තුෂාර උපුල්දෙනිය සඳහන් කළේ.\nමේ අතර මහර බන්ධනාගාරයේදී කොරෝනා ආසාදනය වීම හේතුවෙන් වැලිකඩ බන්ධනාගාර රෝහලට මාරු කිරීමෙන් පසු පොළොන්නරුව - ගල්ලෑල්ල රෝහලට ඇතුළත් කළ අපරාධ පරීක්ෂණ දෙපාර්තමේන්තුවේ හිටපු අධ්‍යක්‍ෂ ජ්‍යෙෂ්ඨ පොලිස් අධිකාරී ශානි අබේසේකර කොළඹ අයි.ඩී.එච්. රෝහල වෙත මාරුකර එවා තිබෙනවා.\nඔහුට දීර්ඝ කාලීනව පවත්නා රෝග සැළකිල්ලට ගනිමින් එම තීරණය ගත් බවයි බන්ධනාගාර දෙපාර්තමේන්තුව සඳහන් කළේ.\nඑමෙන්ම ඇප නියමවූ පාර්ලිමේන්තු මන්ත්‍රි රිෂාඩ් බදියුදීන් පී.සී.ආර්. පරීක්ෂණයට යොමු කිරීමෙන් අනතුරුව දින 14 ක නිරෝධායනය සඳහා කොළඹ පෞද්ගලික හෝටලයකට යොමුකර තිබෙනවා.",
       "URL": "https://www.hirunews.lk/255743/බන්ධනාගාරවලින්-වාර්තාවන-කොරෝනා-ආසාදිතයන්-සංඛ්‍යාව-821-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=2308"
}