{
       "Source": "hirunews",
       "Timestamp": "Friday, 09 September 2022 - 0:31",
       "Headline": "සියලු රාජ්‍ය ආයතනවල ජාතික කොඩිය අඩකුඹු කරන්නැයි ජනපතිගෙන් උපදෙස්",
       "News Content": "දෙවෙන එලිසබෙත් මහ රැජිනගේ අභාවය වෙනුවෙන් ශෝකය පලකිරීම සදහා සියලුම රාජ්‍ය ආයතනවල අද (09) දින සිට ජාතික කොඩිය අඩකුඹු කර තබන ලෙස ජනාධිපති රනිල් වික්‍රමසිංහ විසින් දැනුම්දී තිබෙනවා.\nමේ අතර දෙවන එළිසබෙත් මහ රැජිනගේ අභාවය පිළිබඳ ජනාධිපති රනිල් වික්‍රමසිංහ රාජකීය පවුලට සහ එක්සත් රාජධානියේ ජනතාවට සිය ශෝකය පළකර තිබෙනවා.\nබ්‍රිතාන්‍යය අධිරාජ්‍යයයේ වැඩිම කලක් කිරුළ දැරූ දෙවන එළිසබෙත් රැජින අභාවප්‍රාප්ත වී ඇති බව බකිංහැම් මාලිගය ඊයේ පස්වරුවේ නිවේදනය කළා.\nබ්‍රිතාන්‍ය මහ රැජින අභාවප්‍රාප්ත වන විට පසුවූයේ 96 හැවිරිදි වියේයි.\nවයස අවුරුදු 26 දී එක්සත් රාජධානියේ කිරුළ හිස දරාගත් ඇය වසර 70ක් පුරා එහි ගෞරවය ආරක්ෂා කර ගනිමින් කටයුතු කලා.\nදෙවන එළිසබෙත් මහ රැජින බ්‍රිතාන්‍යයේ කිරුළ හිස දරන්නේ දෙවන ලෝක යුද්ධයෙන් පසු සුවිසල් සමාජ විපර්යාසයන් රැසක් සිදු කෙරෙමින් පැවති 1952 වසරේදීයි.\nවයෝවෘද්ධ මහා රාජිනිය පසුගිය බ්‍රහස්පතින්දා සිට තරමක රෝගී තත්ත්වයක් පෙන්නුම් කිරීම හේතුවෙන් රජ මාලිගයේ රාජකීය වෛද්‍යවරුන් ඇයව ස්කොට්ලන්තයේ බැල්මොරාල් මාලිගය වෙත රැගෙන ගියා.\nවෛද්‍යවරුන්ගේ සමීප නිරීක්ෂණය මත එහි රැඳී සිටී බ්‍රිතාන්‍ය මහා රාජිනියගේ රෝගි තත්ත්වය අද උදෑසන උත්සන්න වූ බවයි බී. බී. සී. ලෝක සේවයේ වාර්තාවක සඳහන් වන්නේ.\nදෙවන එළිසබෙත් රැජින අභාවප්‍රාප්ත වන අවස්ථාවේ ඔටුන්න හිමි චාල්ස් කුමරු සහ රාජකීය පවුලේ සමීපතමයින් රැසක් බැල්මෝර් මාලිගයේ රැස්ව සිටියා.\nබකිංහැම් මාලිගය නිකුත් කළ නිවේදනයේ දැක්වෙන්නේ මහා රාජිනිය ශාන්ත සුවයෙන් අවසන් ගමන ගිය බවයි.\nඅභාවප්‍රාප්ත වූ එළිසබෙත් රැජිනගේ දේහය හෙට ලන්ඩනයට රැගෙන එන බවයි වාර්තා වන්නේ.\nරෝගී වූ රැජින බැල්මොරාල් මාලිගයට රැගෙන ගිය පසු ඇයගේ අවසන් අවස්ථාවේදී මහ රැජිනගේ දරුවන් සියලුදෙනා එතැන සිටි බවත් එමෙන්ම මුණුපුරා වන විලියම් කුමරු ද එම අවස්ථාවට එක්ව සිටි බවත් වාර්තා වනවා.\n1926 අප්‍රේල් මස 21 වන දින ලන්ඩනයේ නේෆියා හිදී උපත ලද එලිසබෙත් ඇලෙක්සැන්ඩ්‍රා මේරි වින්සර් ආර්යාව කිරුළ දරා සිටි කාලය පුරා මහා බ්‍රිතාන්‍යයේ අග්‍රාමාත්‍යවරුන් 15 දෙනෙකු සේවය කර තිබෙනවා.\nඇය රජ කිරුළ හිස දැරූ අවුරුද්දේ බ්‍රිතාන්‍යයේ අග්‍රාමාත්‍යවරයා ලෙස කටයුතු කළේ ලෝක ප්‍රකට අග්‍රාමාත්‍යවරයෙකු මෙන්ම දෙවැනි ලෝක යුද්ධයේ විරුවෙකු ලෙස සැලකෙන ශ්‍රීමත් වින්ස්ටන් චර්චිල්.\nඑමෙන්ම ඇයගේ කිරුළු සීමාව තුල අවසන් වරට අග්‍රාමාත්‍ය ධුරය දරන්නේ මීට සතියකට පෙර මහ රාජිනිය වෙතින් පත්වීමේ ලිපිය ලබාගත් බ්‍රිතාන්‍යයේ තෙවැනි කාන්තා අග්‍රාමාත්‍යවරිය වන ලිස්ට්‍රස්.\nමේවන විටත් මහ රැජිනගේ අභාවය සැලවීමත් සමග බකිංහැම් මාලිගය ඉදිරිපිට බ්‍රිතාන්‍ය වැසියන් විශාල වශයෙන් එක්රොක් වන බවයි වාර්තා වන්නේ. මහ රැජිනකට හිමි ගෞරවය කිරුළකට හිමි අභිමානය අනලස්ව රැකගත් 21 වැනි සියවසේ මහා රාජිනියනි ඔබට සුබ ගමන්.",
       "URL": "https://www.hirunews.lk/314917/සියලු-රාජ්‍ය-ආයතනවල-ජාතික-කොඩිය-අඩකුඹු-කරන්නැයි-ජනපතිගෙන්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=881"
}