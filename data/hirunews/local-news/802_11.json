{
       "Source": "hirunews",
       "Timestamp": "Friday, 14 October 2022 - 23:31",
       "Headline": "හැරී පොටර් චිත්‍රපටයේ “හැග්‍රිඩ්” (Hagrid) දිවි ගමනට සමුදෙයි",
       "News Content": "ලොව බාල - මහළු සියලුදෙනා අතර ජනප්‍රියත්වයට පත්වූ හැරි පොටර් චිත්‍රපට මාලාවේ රුබියස් හැග්‍රිඩ්ගේ චරිතයට පණ පෙවූ රංගන ශිල්පී රොබී කෝල්ට්‍රන් මියගොස් තිබෙනවා.\n1950 වසරේ මාර්තු 30 වනදා ස්කොට්ලන්තයේ උපත ලද මොහු මියයනවිට 72 වන වියේ පසුවුණා.\nවෘත්තිමය නළුවෙකු වූ රංගන ශිල්පී රොබී කෝල්ට්‍රන් ලේඛකයෙකු මෙන්ම විකට නළුවෙකු ලෙස ද කටයුතු කර ඇති අතර, ඔහු, රහස් පරීක්ෂක ටෙලි නාට්‍ය මාලාවක් වන ක්‍රැකර් සහ ජෙම්ස් බොන්ඩ් මෙන්ම ගෝල්ඩෙනි සහ ද වර්ල්ඩ් ඊස් නොට් ඉනෆ් චිත්‍රපටවලටද සිය රංගන දායකත්වය ලබා දී තිබුණා.\nරංගන ශිල්පී රොබී කෝල්ට්‍රන්ගේ නියෝජිතයෙකු වන බෙලින්ඩා රයිට් නිවේදනයක් නිකුත් කරමින් සඳහන් කර ඇත්තේ ස්කොට්ලන්තයේ ෆාල්කර්ක් රෝහලේ දී රෝගී තත්වයක් හේතුවෙන් රොබී කෝල්ට්‍රන් මියගිය බවයි.\nඑමෙන්ම හැරී පොටර් කතෘවරිය වන බ්‍රිතාන්‍ය ජාතික ජේ.කේ. රෝලින්ග් ද, රොබී කෝල්ට්‍රන්ගේ මියයාම සම්බන්ධයෙන් සිය ශෝකය පළ කර තිබෙනවා.\n2001 - 2011 වර්ෂවල හැරී පොටර් චිත්‍රපටයේ රුබියස් හැග්‍රිඩ්ගේ චරිතයට පණ පෙවූ රොබී කෝල්ට්‍රන් අභාවය සම්බන්ධයෙන් එම චිත්‍රපට මාලාවේ රංගනයෙන් දායකවූ සියලුදෙනා මෙන්ම ලොව පුරා රසිකයින් සිය ශෝකය පළ කර ඇති බවයි විදෙස් මාධ්‍ය වැඩිදුරටත් වාර්තා කළේ.",
       "URL": "https://www.hirunews.lk/317906/හැරී-පොටර්-චිත්‍රපටයේ-හැග්‍රිඩ්-hagrid-දිවි-ගමනට-සමුදෙයි",
       "Category": "Local News",
       "Parent URL": "https://www.hirunews.lk/local-news.php?pageID=802"
}