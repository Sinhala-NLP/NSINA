{
       "Source": "hirunews",
       "Timestamp": "Tuesday, 26 September 2017 - 12:39",
       "Headline": "ඔසරිපොටේ සිද්ධිය ගැන ළමාරක්ෂණ විමර්ශන දැඩිවේ",
       "News Content": "මහනුවර - ගන්නොරුව ප්‍රදේශයේ මංගල උත්සවයකදී දිගම පොට සහිත ඔසරිය හැද ගිනස් වාර්තාවක් පිහිටුවීම සඳහා පාසල් ළමයින් යොදා ගැනීමේ සිද්ධිය සම්බන්ධයෙන් ජාතික ළමා ආරක්ෂක අධිකාරිය සිදුකරන විමර්ශණය පුළුල් කර තිබෙනවා.\nඑහි සභාපතිණි නීතිඥ මරිනිද ලිවේරා ප්‍රකාශ කළේ මෙමඟින් අපරාධ නීතිය කඩකර ඇත්දැයි සොයා බැලීම සඳහා විශේෂ විමර්ශනයක් සිදු කරන බවයි.\nමෙම මංගල උත්සවයට දරුවන් සහභාගි කරවන ලෙස ඔවුන් ඉගෙනුම ලබන විදුහලේ පන්ති භාර ගුරුවරුන්ට නියෝග කළේ කවුරුන් ද, ළමයින් කොපමණ දුරක් ඇවිද ගොස් තිබේද, මෙම අවස්ථාව සඳහා ගිලන් රථ යොදවාගෙන තිබුණේද යන්න පිලිබඳව ද මෙහිදී කරුණු විමර්ශනය සිදුකරන බවයි සභාපතිණිය සඳහන් කළේ.\nමෙම සිද්ධිය සම්බන්ධයෙන් මධ්‍යම පළාත් ආණ්ඩුකාර නිලූකා ඒකනායක විසින්ද විමර්ශනයක් සිදුකළ අතර ඊයේ පැවති මාධ්‍ය හමුවකදී ඇය කියා සිටියේ මෙම සිද්ධියට මධ්‍යම පළාත් ප්‍රධාන අමාත්‍ය මෙන්ම අධ්‍යාපන අමාත්‍යවරයාද වන සරත් ඒකනායක නිදොස් කොට නිදහස් කරන බවයි.\nකෙසේ වෙතත් පළාත් අධ්‍යාපන ලේකම්වරයා ඊට වගකිව යුතු බවයි ආණ්ඩුකාරවරිය සඳහන් කළේ.\nමෙලෙස ගිනස් වාර්තාව පිහිටුවීම සඳහා සහභාගි කරවා තිබුණේ අලවතුගොඩ - සරත් ඒකනායක ප්‍රාථමික විද්‍යාලයේ සිසුවියන් වන අතර මෙම සිද්ධියේදී විදුහල්පතිවරයා වරදක් සිදුකර නොමැති බවට පවසමින් විදුහලේ දරුවන්ගේ දෙමව්පියන් පිරිසක් විදුහල ඉදිරිපිට විරෝධතාවයකද නිරත වුණා.",
       "URL": "https://www.hirunews.lk/171875/ඔසරිපොටේ-සිද්ධිය-ගැන-ළමාරක්ෂණ-විමර්ශන-දැඩිවේ",
       "Category": "Local News",
       "Parent URL": "https://www.hirunews.lk/local-news.php?pageID=4302"
}