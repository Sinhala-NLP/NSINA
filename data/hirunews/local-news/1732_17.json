{
       "Source": "hirunews",
       "Timestamp": "Wednesday, 25 August 2021 - 7:22",
       "Headline": "මෙරට ඖෂධ කර්මාන්තකරුවන්ගෙන් කෙහෙළිය කළ ඉල්ලීම",
       "News Content": "මෙරට ඖෂධ නිෂ්පාදනය සඳහා යටිතල පහසුකම් සැපයීම රජයට උපරිමයෙන් කළ හැකි බැවින් , එවැනි ආයෝජකයින් යොදා ගනිමින් කඩිනමින් ඖෂධ නිෂ්පාදන කර්මාන්තශාලා ආරම්භ කරන ලෙසට සෞඛ්‍ය අමාත්‍ය කෙහෙළිය රඹුක්වැල්ල, මෙරට ඖෂධ කර්මාන්තකරුවන්ගෙන් ඉල්ලීමක් කරනවා.\nඔහු මේ බව කියා සිටියේ ඊයේ ශ්‍රී ලංකා ඖෂධ කර්මාන්තකරුවන්ගේ සංසදය සමග පැවති සාකච්ඡාවකදි යි.\nඖෂධ සඳහා නිසි මිලදී ගැනීමේ සහතිකයක් ලබාදීමට හැකි අතර,එමඟින් කලාපීය රටවලට පහසුවෙන් ම ඖෂධ අපනයනය ද කළ හැකි බවයි අමාත්‍යවරයා එහිදී පෙන්වා දුන්නේ.\nමෙරටට ආනයනය කරන ඖෂධ අත්‍යාවශ්‍ය ප්‍රදේශ කරා කඩිනමින් බෙදාහැරීම කෙරෙහි මූලික අවධානය යොමු කළ යුතු බව ද අමාත්‍යවරයා අවධාරණය කළා.\nඔහු කියා සිටියේ ක්ෂේත්‍රයේ පවතින තාක්ෂණික හා පරිගණක ගැටලු කඩිනමින් විසඳා ගනිමින් එම පද්ධති නිසි ලෙස යාවත්කාලීන කිරීමට පියවර ගත යුතු බවයි.\nඑමෙන්ම ඖෂධ සඳහා ගැසට් නිවේදනයක් මඟින් මිල පාලනයක් ගෙන එනු ලැබූව ද ඉදිරියේ දී මිල ක්‍රමවේදයක් සකස් විය යුතු බව ඖෂධ කර්මාන්තකරුවන් අමාත්‍යවරයාට යෝජනා කළා.\nඔවුන් වැඩිදුරටත් කියා සිටියේ ජාතික ඖෂධ නියාමන අධිකාරියේ ඖෂධ නිෂ්පාදන ලියාපදිංචියේ දී මුදල් ගෙවීම් සඳහා වන ක්‍රමවේදය නිසි වැඩපිළිවෙළක් යටතේ ක්‍රියාත්මක විය යුතු බවයි.",
       "URL": "https://www.hirunews.lk/280545/මෙරට-ඖෂධ-කර්මාන්තකරුවන්ගෙන්-කෙහෙළිය-කළ-ඉල්ලීම",
       "Category": "Local News",
       "Parent URL": "https://www.hirunews.lk/local-news.php?pageID=1732"
}