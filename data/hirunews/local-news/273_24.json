{
       "Source": "hirunews",
       "Timestamp": "Tuesday, 13 June 2023 - 8:12",
       "Headline": "ෂාෆ්ටර්ගේ සිම්පත බිරිඳට දෙන්න අධිකරණය බැහැ කියයි",
       "News Content": "ජනශක්ති සමූහ ව්‍යාපාරයේ හිටපු අධ්‍යක්ෂකවරයකු වූ දිනේෂ් ෂාෆ්ටර්ගේ මරණයට හේතුව මෙතෙක් අනාවරණය කරගෙන නොමැති බැවින් ඔහු භාවිතා කළ දුරකථන අංකය ඇතුළත් සිම් පතක් ඔහු ගේ බිරිඳ වෙත ලබා දීමට නියෝගයක් නිකුත් කර නොහැකි බව අධිකරණය දැනුම් දී තිබෙනවා.\nඒ සඳහා අපරාධ පරීක්ෂණ දෙපාර්තමේන්තුවේ පරිගණක තොරතුරු විමර්ශන අංශයෙන් විමසීමක් කළ යුතු බවටයි කොළඹ අතිරේක මහේස්ත්‍රාත් රජින්ද්‍රා ජයසූරිය අගතියට පත් පාර්ශ්වය වෙනුවෙන් පෙනී සිටි නීතිඥවරුන්ට ඊයේ (12) දැනුම් දුන්නේ.\nදිනේෂ් ෂාෆ්ටර් භාවිතා කළ දුරකථන අංකය ඇතුළත් සිම්පතක් තමන් වෙත ලබාදීමට නියෝගයක් ලබාදෙන ලෙසට ඔහුගේ බිරිඳ අධිකරණයෙන් ඉල්ලීමක් කර තිබුණා.\nඑම ඉල්ලීම සලකා බැලීමෙන් අනතුරුවයි අතිරේක මහෙස්ත්‍රාත්වරිය මෙම නියෝග නිකුත් කළේ.\nඒ අනුව දිනේෂ් ෂාෆ්ටර් භාවිත කළ ජංගම දුරකථන අංකයට අදාල සිම් පතක් ඔහුගේ බිරිඳට ලබාදිය හැකිද යන්න පිළිබඳව ඊළඟ නඩුවාරයේදී අධිකරණය වෙත දැනුම් දෙන ලෙස ද මහේස්ත්‍රාත්වරිය මෙහිදී අපරාධ පරීක්ෂණ දෙපාර්තමේන්තුවට නියෝග කළා. නඩුව වැඩිදුර විභාගය මෙම මස 15 දා දක්වා කල් තැබුණා.\nදිනේෂ් ෂාෆ්ටර්ගේ දේහය පසුගිය මස 8 වැනිදා ගොඩගත් අතර දෙවන පශ්චාත් මරණ පරීක්ෂණය පැවැත්වීම සඳහා පසුව දේහය කරාපිටිය ශික්ෂණ රෝහල වෙත යොමු කෙරුණා.",
       "URL": "https://www.hirunews.lk/337771/ෂාෆ්ටර්ගේ-සිම්පත-බිරිඳට-දෙන්න-අධිකරණය-බැහැ-කියයි",
       "Category": "Local News",
       "Parent URL": "https://www.hirunews.lk/local-news.php?pageID=273"
}