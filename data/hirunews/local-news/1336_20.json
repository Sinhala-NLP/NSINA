{
       "Source": "hirunews",
       "Timestamp": "Thursday, 24 February 2022 - 11:04",
       "Headline": "පුටින්ගේ නොමනා හැසිරීමෙන් තෙල් මිලත් අහස උසට නගියි (වීඩියෝ)",
       "News Content": "රුසියානු ජනාධිපති ව්ලැද්මීර් පුටින් නැගෙනහිර යුක්‍රේනයේ හමුදා මෙහෙයුමක් ආරම්භ කර තිබෙනවා.\nමෙම ක්‍රියාවලිය තුළින් බ්‍රෙන්ට් වර්ගයේ බොරතෙල් බැරලයක මිල අමරිකානු ඩොලර් 100 ඉක්මවා ඇති බවයි විදෙස් මාධ්‍ය වාර්තා කළේ.\nමෙලෙස බොරතෙල් බැරලයක මිල ඉහළ යාම 2014 වර්ෂයෙන් පසුව වාර්තා වූ ඉහළම අගය බවට ද විදෙස් මාධ්‍ය විසින් හුවා දක්වනවා.\nරුසියාව, යුක්රේනයට එරෙහි යුදමය මෙහෙයුම ආරම්භ කිරීමත් සමඟ බොරතෙල් මිල මෙලෙස ඉහල ගොස් ඇත්තේ.\nයුක්රේනයේ කිව් අගනුවරින් වෙඩි හඬවල් කිහිපයක් ඇසුණු බවයි එහි රැදී සිටින බී බී සී මාධ්‍යවේදියා සඳහන් කළේ.\nඑසේම යුක්රේන ජනාධිපති වොලොද්මිර් සෙලෙන්ස්කි සඳහන් කළේ මිසයිල ප්‍රහාර කිහිපයක් ද තම රටට එල්ල වී ඇති බවයි.\nමේ අතර නැගෙනහිර යුක්රේනයට පහර දීමට පැමිණි රුසියානු ගුවන් හමුදා යානා 5කට සහ හෙලිකොප්ටර් යානයක් බිම හෙළුෑ බව යුක්රේන හමුදා අංශ උපුටා දක්වමින් විදෙස් මාධ්‍ය වාර්තා කළා.\nකෙසේ වෙතත් රුසියාව ප්‍රකාශ කළේ යුක්රේනයේ ගුවන් කඳවුරු සහ ගුවන් ආක්ෂක පද්ධතිය විනාශ කිරීමට කටයුතු කළ බවයි.",
       "URL": "https://www.hirunews.lk/297901/පුටින්ගේ-නොමනා-හැසිරීමෙන්-තෙල්-මිලත්-අහස-උසට-නගියි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1336"
}