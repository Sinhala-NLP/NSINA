{
       "Source": "hirunews",
       "Timestamp": "Saturday, 15 July 2023 - 21:44",
       "Headline": "ක්‍රිකට් පාලක මණ්ඩල සිය බූදලය ලෙස සිතා හැසිරෙන ශම්මි සිල්වා (වීඩියෝ)",
       "News Content": "අද ගාල්ලේ පැවති ප්‍රවෘත්ති සාකච්ඡාව ආවරණය කිරීම සඳහා ගිය හිරු ප්‍රවෘත්ති කණ්ඩායමට ශ්‍රී ලංකා ක්‍රිකට් ආයතනය විසින් ඒ සඳහා අවසර ලබා දී තිබුනේ නැහැ.\nඅප කල විමසීමකදී ශ්‍රී ලංකා ක්‍රිකට් මාධ්‍ය කළමනාකරු ප්‍රසන්න රෝදිගෝ පවසා සිටියේ හිරු මාධ්‍ය ජාලයේ කිසිදු ක්‍රීඩා මාධ්‍යවේදියෙකුට මින් ඉදිරියට ක්‍රිකට් තරග සහ ශ්‍රී ලංකා ක්‍රිකට් ආයතනය සංවිධාන කරන ප්‍රවෘත්ති සාකච්ඡා ආවරණය කිරීම සඳහා අවසර ලබා නොදීමට ශ්‍රී ලංකා ක්‍රිකට් සභාපති ශම්මි සිල්වා ඇතුළු ක්‍රිකට් විධායක සභාව තීරණය කොට ඇති බවයි.\nශම්මි සිල්වා ඇතුළු ක්‍රිකට් විධායක සභාව එවන් තීරණයක් ගත්තේ කුමන පදනමකින්ද යන්න විමසා බැලීමට අප අවස්ථා කිහිපයකදීම ක්‍රිකට් සභාපති ශම්මි සිල්වා,ප්‍රධාන විධායක නිලධාරි ඈෂ්ලි ද සිල්වා සහ ශ්‍රී ලංකා ක්‍රිකට් ලේකම් මොහාන් ද සිල්වා යන අයට දුරකතනයෙන් අමතා සිටියත් මේ වනතෙක් ඊට ප්‍රතිචාර දක්වන්නට ඔවුන්ට කොන්දක් තිබුනේ නැහැ.\nපසුගිය කාලය පුරාවට ශ්‍රී ලංකා ක්‍රිකට් ආයතනයේ වත්මන් පරිපාලකයින් විසින් සිදුකරගෙන යන අයතා ක්‍රියාවන් පිළිබඳව නොබියව වාර්තා කරන්නට හිරු ක්‍රීඩා අංශය කටයුතු කළා.\nඑමෙන්ම ජාතික කණ්ඩායමට ක්‍රීඩකයින් තේරීමේදී වත්මන් තේරීම් කමිටුව අනුගමනය කරන දෙබඩි පිළිවෙත සම්බන්දයෙන්ද අප අනාවරණ කලේ වරක් දෙවරක් නොවේ.\nසමහරක් ක්‍රීඩකයින් එළිපිට සිදු කල විනය විරෝධී ක්‍රියා මාධ්‍යයෙන් වසන් කරන්නට ශම්මි සිල්වා ප්‍රමුක වත්මන් ක්‍රිකට් බලධාරීන් කටයුතු කරද්දී ඒවා රටට හෙළි කොට ක්‍රිකට් ක්‍රීඩාවේ සුබ සිද්ධිය වෙනුවෙන් පෙර ගමන් යන්නට හිරු ක්‍රීඩා අංශය සැමවිටම කටයුතු කළා.\nඒ වගකිවයුතු මාධ්‍ය ජාලයක් ලෙස මෙරට ක්‍රීඩා ලෝලීන් වෙනුවෙන් පෙනී සිටිමින් ඔවුන්ගේ තොරතුරු දැනගැනීමේ අයිතිය තහවරු කරමින්.\nමෙවන් තත්වයක් තුල හිරු ක්‍රීඩා මාධ්‍යවේදීන් දැන් කලක පටන් ශ්‍රී ලංකා ක්‍රිකට් බලධාරීන්ට නයාට අඳු කොළ මෙන් බව අප හොඳින් දන්නා කරුණක්.\nශ්‍රී ලංකා ක්‍රිකට් බලධාරීන්ගේ හෙළුව රටට හෙලිකරන මෙරට ක්‍රීඩා මාධ්‍යවේදීන්ට තම හිතු මනාපයට ක්‍රිකට් ආවරණ කටයුතු තහනම් කරන්නට ක්‍රිකට් සභාපති ශම්මි සිල්වා කටයුතු කලේ වරක් දෙවරක් නොවේ.\nඒ හරහා අපට මතුවන ගැටලුව නම් ශ්‍රී ලංකා ක්‍රිකට් යනු ශම්මි සිල්වාගේ බුදලයක්ද යන්නයි.\nවසර දෙකකට පමණක් ශ්‍රී ලංකා ක්‍රිකට් පරිපානයට පැමිණි ශම්මි සිල්වා ප්‍රමුක වත්මන් විධායක කමිටුව ඔවුන්ගේ හෙළුව නිරාවරණය කරන මෙරට ක්‍රීඩා මාධ්‍යවේදීන්ට මෙවැනි තහනම් පනවන්නේ රටේ කුමන නීතියකට යටත්වද.\nක්‍රිකට් සභාපති ශම්මි සිල්වා ප්‍රමුක මෙරට ක්‍රිකට් කරවන බලධාරීන්ට අපට පැවසීමට ඇත්තේ මෙපමණයි.\nමාධ්‍ය ආවරණ කටයුතු තහනම් කල පමණින් හිරු මාධ්‍ය ජාලයේ ක්‍රීඩා මාධ්‍යවේදීන් නිහඩ කරවන්නට ඔබ ඇතුළු නඩය සිතන්නේ නම් එය කිසිදිනක යතාර්ථයක් නොවන සිහිනයක් පමණක් වනු ඇති බවයි.",
       "URL": "https://www.hirunews.lk/341345/ක්‍රිකට්-පාලක-මණ්ඩල-සිය-බූදලය-ලෙස-සිතා-හැසිරෙන-ශම්මි-සිල්වා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=181"
}