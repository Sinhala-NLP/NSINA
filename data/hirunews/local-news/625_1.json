{
       "Source": "hirunews",
       "Timestamp": "Wednesday, 04 January 2023 - 7:17",
       "Headline": "වසරේ පළමු ගල් අඟුරු නෞකාව හෙට පුත්තලමට",
       "News Content": "මේ වසරේ පළමු ගල් අඟුරු නෞකාව හෙට (05) පුත්තලමට ළඟා වන බව ලංකා ගල් අඟුරු සමාගමේ සභාපති ෂෙහාන් සුමනසේකර ප්‍රකාශ කළා.\nගල් අඟුරු මෙටි්‍රක් ටොන් 60,000ක් එමඟින් දිවයිනට රැගෙන එනු ලබනවා.\nඑම නෞකාවෙන් අනතුරුව තවත් ගල් අඟුරු නෞකාවක් 7 වනදා හෝ 8 වනදා දිවයිනට ළඟාවීමට නියමිත ව ඇති බව යි සභාපතිවරයා කියා සිටියේ.\nඒ අනුව ජනවාරි මාසයේ දී දිවයිනට ගල් අඟුරු නෞකා 06ක් ආනයනය කිරීමට යි සැලසුම් කර ඇත්තේ.\nමේ අතර, පසුගිය වසරේ දෙසැම්බර් 22 වනදා රාත්‍රියේ සිට අක්‍රීය කෙරුණු නොරොච්චෝලේ ගල් අඟුරු බලාගාරයේ දෙවන ජනන යන්ත්‍රය නඩත්තුවෙන් පසු එළැඹෙන 09 වනදා යළිත් ජාතික පද්ධතියට එක් කිරීමට නියමිත යි.\nනඩත්තු කටයුත්තක් සඳහා එහි ජනන කටයුතු නවතා දැමීමෙන් මෙගාවොට් 270ක ධාරිතාවක් ජාතික පද්ධතියට අහිමි වුණා.\nඅද දිනයේත් පැය 2යි විනාඩි 20ක කාලයක් විදුලිය කප්පාදු කෙරෙනු ඇති.",
       "URL": "https://www.hirunews.lk/324223/වසරේ-පළමු-ගල්-අඟුරු-නෞකාව-හෙට-පුත්තලමට",
       "Category": "Local News",
       "Parent URL": "https://www.hirunews.lk/local-news.php?pageID=625"
}