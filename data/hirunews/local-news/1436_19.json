{
       "Source": "hirunews",
       "Timestamp": "Monday, 10 January 2022 - 11:12",
       "Headline": "මහා භාණ්ඩාගාරයට කෝටි 75ක්",
       "News Content": "ඉතිහාසයේ පළමු වරට ඉඩම් ප්‍රතිසංස්කරණ කොමිෂන් සභාව කෝටි 75ක් මහා භාණ්ඩාගාරයට උපයා දී තිබෙනවා.\nලොව පුරා පැතිර ගිය කොරෝනා වෛරස වසංගතය හේතුවෙන් ලෝකයේ දැවැන්ත ආර්ථිකයන් හිමි රටවල් පවා අද වන විට බරපතළ ආර්ථික අභියෝගයන්ට මුහුණ දෙමින් සිටිනවා.\nඑවන් තත්ත්වයක් පවතිද්දී මෙරට මහා භාණ්ඩාගාරයට මින්පෙර ආදායම් උපදවා නොදුන් ඉඩම් ප්‍රතිසංස්කරණ කොමිෂන් සභාව පසුගිය කාලසීමාව තුළ සුවිශේෂී මෙහෙවරක් ඉටු කරමින් රුපියල් මිලියන 750 කට ආසන්න මුදලක් මහා භාණ්ඩාගාරයට උපයා දීමට සමත් වී තිබෙනවා.\nඉඩම් ප්‍රතිසංස්කරණ කමිෂන් සභාව කොමිෂන් සභාව මෙම මුදල් උපයා ගෙන ඇත්තේ, රජය සතු ඉඩම් දිගුකාලීන බදු ක්‍රමය යටතේ පවරා දීමෙන් ලද බදු ආදායමෙන් සහ ඉඩම් විකිනීමෙන් ලද ආදායම් හරහායි.\nජනතාවට වඩාත් සමීපතම රාජ්‍ය ආයතනයක් ලෙස ඉඩම් ප්‍රතිසංස්කරණ කොමිෂන් සභාව තමන්ට හිමි බිම්කඩෙහි සැබෑ අයිතිය තහවුරු කිරීමේ වදගත් කාර්යභාරය ඉටු කරන රාජ්‍ය ආයතනයක්.\nමෙම කොමිෂන් සභාව මගින් අලුතින්ම ක්‍රියාත්මක කරන ලද ඔප්පුව ගෙදරටම ජාතික වැඩසටහන හරහා වසර ගණනාවක් තම ඉඩම් අයිතිය නොමැතිකමින් දුක්විදි ජනතාවට මහත් සෙතක් සිදු වී තිබෙනවා.\nමීට අමතරව ජනාධිපතිවරයාගේ වස විසෙන් තොර කෘෂි ආර්ථිකයක් ගොඩනැගීමේ ජාතික වැඩපිළිවෙළට අත්‍යවශ්‍ය කාරණාවක් වූ කාබනික පොහොර නිෂ්පාදනය කිරීමේ ව්‍යාපෘතිය ද ඉඩම් අමාත්‍ය එස් .එම් . චන්ද්‍රසේනගේ හා කොමිෂන් සභාවේ සභාපති නීතිඥ නිලන්ත විජේසිංහගේ මග පෙන්වීම යටතේ ඉතා සාර්ථකව ක්‍රියාත්මක කිරීමට ඉඩම් ප්‍රතිසංස්කරණ කොමිෂන් සභාව සමත් වී තිබෙනවා.\nඑම ව්‍යාපෘතිය වෙනුවෙන් ද තවත් රුපියල් මිලියන 350ක මුදලක් ඉඩම් අමාත්‍යාංශය වෙත ලබා දීමටත් ඔවුන් සමත් වී තිබෙනවා.",
       "URL": "https://www.hirunews.lk/293533/මහා-භාණ්ඩාගාරයට-කෝටි-75ක්",
       "Category": "Local News",
       "Parent URL": "https://www.hirunews.lk/local-news.php?pageID=1436"
}