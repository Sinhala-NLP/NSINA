{
       "Source": "hirunews",
       "Timestamp": "Wednesday, 18 August 2021 - 16:04",
       "Headline": "ස්පුට්නික් එකකුත් ඇති ආචාර්ය චන්දිම ජීවන්දර කියයි",
       "News Content": "කොරෝනා වෛරසය මර්දනය කිරීම සඳහා රුසියාවේ නිෂ්පාදිත එන්නතක් වන ස්පුට්නික් කොරෝනා වෛරසය මර්දනය කිරීම සඳහා රුසියාවේ නිෂ්පාදිත එන්නතක් වන ස්පුට්නික් වී එක් එන්නත් මාත්‍රාවක් පමණක් ලබා ගත් පුද්ගලයින් සම්බන්ධයෙන් සිදුකළ පර්යේෂණයක දී එක් මාත්‍රාවකින් ඉතා හොඳ ප්‍රතිශක්තිකරණ හැකියාවක් ලැබෙන බව හෙලිවූයේ යැ යි ජයවර්ධනපුර විශ්වවිද්‍යාලයේ අණුක විද්‍යා ආචාර්ය චන්දිම ජීවන්දර පවසනවා.\nඔහු කියා සිටින්නේ එක් මාත්‍රාවක් පමණක් ලබාගත් පුද්ගලයින් 327 දෙනෙකුගෙන් සමන්විත නියැදියක් ආශ්‍රයෙන් සිදුකළ මෙම පර්යේෂණයේ දී ඔවුන් පළමු මාත්‍රාවෙන් පසුව 88.7% ප්‍රතිශක්තිකරණ හැකියාවක් සිය දේහයන් තුළ නිපදවා ගෙන තිබූ බවයි.\nමෙම ප්‍රතිශක්තිකරණ හැකියාව පළමු මාත්‍රාව ලබා ගෙන සති හතරකට පසු ව සිරුර තුළ ඇති වන බවයි ඔවුන් වැඩි දුරටත් නිරීක්ෂණය කර ඇත්තේ.\nඑමෙන්ම ස්පුට්නික් පළමු මාත්‍රාවෙන් පසු වයස අවුරුදු 60ට වැඩි පුද්ගලයින්ගේ ශරීරය තුළ ප්‍රතිශක්තිකරණ හැකියාව 82.6%ක් ලෙස දක්නට ලැබුණු බවත් ශ්‍රී ජයවර්ධනපුර විශ්ව විශ්වවිද්‍යාලය නිකුත් කළ වාර්තාවේ සඳහන් වනවා.\nලොව බොහෝ රටවල් මේ වනවිටත් ස්පුට්නික් වී එන්නතේ පළමු මාත්‍රාව පමණක් ලබා ගන්නා අතර එය ස්පුට්නික් ලයිට් වශයෙන් හැඳින්වෙනවා.\nකෙසේ වෙතත් ශ්‍රී ජයවර්ධනපුර විශ්වවිද්‍යාලය සිදුකළ මෙම නවත ම පර්යේෂණය අනුව ඔවුන් සඳහන් කරන්නේ ස්පුට්නික් වී එන්නතේ දෙවන මාත්‍රාවත් ලබා ගැනීමට හැකි නම් එය ශරීරය තුළ අතිශය උසස් මට්ටමේ ‍ප්‍රතිදේහ ප්‍රමාණයක් නිර්මාණය කරන බවයි.\nඑබැවින් ඔවුන්ගේ නිගමනය වී ඇත්තේ ස්පුට්නික් වී එන්නත් එක් මාත්‍රාවක් පමණක් යහපත් ප්‍රතිශක්තිකරණයක් සඳහා ප්‍රමාණවත් වුව ද එහි දෙවෙනි මාත්‍රාවත් ලබා ගත හැකි නම් එය අතිශය වාසිදායක තත්වයක් නිර්මාණය කරන බවයි.\nමෙම පර්යේෂණ කණ්ඩායමට ශ්‍රී ජවර්ධනපුර විශ්ව විද්‍යාලයේ අසාත්මිකතා, ප්‍රතිශක්ති විද්‍යාව සහ සෛල ජීව විද්‍යා ඒකකයේ මහාචාර්ය නීලිකා මලවිගේ, ආචාර්ය චන්දිම ජීවන්දර, ඔක්ස්ෆර්ඩ් විශ්ව විද්‍යාලයේ පර්යේෂකයින් වන මහාචාර්ය ග්‍රැහැම් ඔග්, මහාචාර්ය ඇලයින් ටවුන්සෙන්ඩ් යන විද්‍යාඥයින් ඇතුළත් වුණා.",
       "URL": "https://www.hirunews.lk/280032/ස්පුට්නික්-එකකුත්-ඇති-ආචාර්ය-චන්දිම-ජීවන්දර-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1745"
}