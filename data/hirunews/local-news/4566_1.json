{
       "Source": "hirunews",
       "Timestamp": "Wednesday, 12 April 2017 - 18:49",
       "Headline": "අගමැති - ජපාන අගමැති හමුවේ",
       "News Content": "ශ්‍රී ලංකාවේ වරාය, ප්‍රවාහන, යටිතල පහසුකම් හා වෙනත් ජාතික මට්ටමේ සංවර්ධන කටයුතු වේගවත් කිරීම සඳහා විශේෂ සහයක් ලබාදීමට අපේක්ෂා කරන බව ජපාන අග්‍රාමාත්‍ය ෂින්සෝ අබේ ප්‍රකාශ කළා.\nඔහු මේ බව කියා සිටියේ නිල සංචාරයක නිරත අග්‍රාමාත්‍ය රනිල් වික්‍රමසිංහ සමඟ අද පැවති ද්විපාර්ශවික සාකච්ඡාවලදීයි.\nටෝකියෝ නුවර පිහිටි ජපාන අග්‍රාමාත්‍ය කාර්යාලයේ පැවති මෙම සාකච්ඡාවේදී ශ්‍රී ලංකාවේ ජාතික සංහිඳියාව ඇති කරලීම සඳහා පදනම් වන නව ව්‍යවස්ථාවක් සැකසීම සම්බන්ධයෙන්ද ජපානයේ පූර්ණ අනුග්‍රහය ලබාදෙන බව අග්‍රාමාත්‍ය ෂින්සෝ අබේ සඳහන් කළා.\nඑසේම ශ්‍රී ලංකාවේ ජාතික සංවර්ධන සැලැස්ම ක්‍රියාත්මක කරලීම ඔස්සේ ඉන්දියන් සාගරයේ ප්‍රධාන ආර්ථික කේන්ද්‍රස්ථානයක් ලෙස වර්ධනය වීම සඳහා අවශ්‍ය සහය ශ්‍රී ලංකාව වෙත ලබාදීමට ජපානය සූදානම් බවයි ඔහු කියා සිටියේ.\nමෙහිදී අග්‍රාමාත්‍ය රනිල් වික්‍රමසිංහ සඳහන් කළේ ඉන්දීය සාගරය භාවිත කරන රාජ්‍යයන් හා ඉන්දීය සාගර කලාපීය රාජ්‍යයන් සියල්ල ඒකාබද්ධ කර ගනිමින් විශේෂ ඉන්දු සාගර සමුළුවක් සංවිධාන කිරීමට ශ්‍රී ලංකාව සැලසුම් කරමින් සිටින බවයි.\nමෙම සමුළුව ඔස්සේ ඉන්දීය සාගර කලාපය සඳහා පොදු ආචාර ධර්ම හා නීතිරීති පද්ධතියක් සැකසීමේ පදනම නිර්මාණය කරගත හැකි බවද අග්‍රාමාත්‍යවරයා කියා සිටියා.\nත්‍රිකුණාමලය නගර සහ වරාය සංවර්ධන සැලැස්ම සකස් කිරීමෙන් පසු ඉන්දියාව සමඟ එක්ව එම කාර්යයන් සඳහා සම්බන්ධවීමට ජපානය පැමිණෙන්නේ නම් එය සතුටින් පිළිගන්නා බවයි ඔහු තවදුරටත් සඳහන් කළේ.\nමෙම ද්විපාර්ශවික සාකච්ඡාවලින් අනතුරුව ජපාන - ශ්‍රී ලංකා අග්‍රාමාත්‍යවරුන් ඒකාබද්ධ මාධ්‍ය හමුවකටද එක්වුණා.\nමේ අතර ශ්‍රී ලංකාවේ තිරසාර සංවර්ධන කාර්යයන් සම්බන්ධීකරණ කටයුතු සඳහා ජපාන විශේෂ නියෝජිතයෙකු ලෙස එරට අග්‍රාමාත්‍ය උපදේශක ආචාර්ය හිරොතේ ඉසුමි මහතා පත්කර තිබෙනවා.\nඅග්‍රාමාත්‍ය රනිල් වික්‍රමසිංහ මහතාගේ ජපාන නිල සංචාරය අතරතුර පැවැති ද්විපාර්ශ්වික සාකච්ඡාවලදී මේ බව අනාවරණ වුණා.",
       "URL": "https://www.hirunews.lk/159093/අගමැති-ජපාන-හමුවේ",
       "Category": "Local News",
       "Parent URL": "https://www.hirunews.lk/local-news.php?pageID=4566"
}