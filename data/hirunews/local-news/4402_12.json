{
       "Source": "hirunews",
       "Timestamp": "Wednesday, 26 July 2017 - 13:24",
       "Headline": "අර්ජුන මහේන්ද්‍රන්ගේ ජංගම දුරකථන ඇතුළු ඩිජිටල් උපකරණ CIDයට භාරදෙන ලෙස නියෝගයක්",
       "News Content": "ප්‍රශ්නගත බැඳුම්කර සිද්ධිය සම්බන්ධයෙන් විමර්ශනය කරන ජනාධිපති කොමිෂන් සභාව වෙත දෙවන වරටත් කැඳවා තිබූ අමාත්‍ය රවී කරුණානායක අදත් කොමිසම හමුවේ පෙනී සිටියේ නැහැ.\nකෙසේ වෙතත්, විදේශ කටයුතු අමාත්‍යාංශයේ අද උදෑසන පැවති වැඩසටහනකින් අනතුරුව අමාත්‍යවරයා කියා සිටියේ තමන් කොමිසම හමුවේ සාක්ෂි ලබාදීමට සූදානම් බවයි.\nතමාගේ චරිතය ඝාතනය කිරීමේ සැලැස්මක් මෙම ක්‍රියාදාමය පිටුපස පවතින බවයි එහිදී අමාත්‍යවරයා වැඩිදුරටත් පෙන්වා දුන්නේ.\nකෙසේ වෙතත් මහබැංකු බැඳුම්කර නිකුතුව සම්බන්ධයෙන් විමර්ශනය කෙරෙන ජනාධිපති කොමිසම අද උදෑසන රැස්වුණේ අමාත්‍ය රවී කරුණානායකගේ සාක්ෂි විමසීම සඳහායී.\nඑහෙත් ජනාධිපතිවරයා ආරක්ෂක මණ්ඩල රැස්වීම සඳහා තම සේවාදායකයා කැඳවා ඇති නිසා කොමිසමට පැමිණිය නොහැකි බව අමාත්‍යවරයා වෙනුවෙන් පෙනී සිටි ජනාධිපති නීතිඥ රියෙන්සි අර්සකුලරත්න කොමිසමට දැනුම් දුන්නා.\nහෙට සහ අනිද්දා දෙදින පාර්ලිමේන්තු කටයුතුවලට සහභාගි වීම සහ ලබන සඳුඳා විදෙස් සංචාරයක් යොදාගෙන තිබීම නිසා තම සේවා දායකයා ලබන බදාදා කොමිසම හමුවේ පෙනී සිටින බවයි ඔහු තවදුරටත් සඳහන් කළේ.\nඑහිදී කොමිසම පෙන්වා දුන්නේ සෙනසුරාදා දිනයේදීද කොමිසමට රැස්විය හැකි බවයි.\nඑවැනි කරුණක් පිළිබඳව තමන් නොදැන සිටි බව ඊට පිළිතුරු ලබාදෙමින් නීතිඥ රියෙන්සි අර්සකුලරත්න කියා සිටියා.\nසාක්ෂිවලදී නම සඳහන්වීම නිසා අමාත්‍යවරයා කොමිසම හමුවට කැඳවීමට තීරණය කළ බව කොමිසමේ සභාපති ශ්‍රේෂ්ඨාධිකරණ විනිසුරු කේ.ටී.චිත්‍රසිරි මෙහිදී ප්‍රකාශ කළා.\nමෙහිදී ශ්‍රේෂ්ඨාධිකරණ විනිසුරු ප්‍රසන්න ජයවර්ධන පැවසුවේ අමාත්‍යවරයාගේ රාජකාරී කටයුතු සම්බන්ධයෙන් ගරු කරන නමුත්, කොමිසමට ඇති ඉතා කෙටි කාලය සලකා අමාත්‍යවරයා එහි කටයුතුවලට සහය දිය යුතු බවයි.\nදින දෙකක් අමාත්‍යවරයාගේ නොපැමිණීම හේතුවෙන් කොමිසමේ කාලය නාස්ති වූ බව ප්‍රකාශ කළ සභාපති විනිසුරු කේ.ටී.චිත්‍රසිරි ලබන බදාදා උදෑසන දහයට අමාත්‍යවරයා කොමිසම හමුවේ පෙනී සිටිය යුතු බව දන්වා සිටියා.\nඑසේ නොකළහොත් අවසන් වාර්තාව සැකසීමේදී අමාත්‍යවරයාගේ ක්‍රියා පටිපාටිය අවධානයට ගන්නා බවයි විනිසුරු ප්‍රසන්න ජයවර්ධන කියා සිටියේ.\nමෙහිදී රජයේ නීතිඥයින් ප්‍රකාශ කළේ ප්‍රශ්නගත බැඳුම්කර ගණුදෙනුව සිදුවු කාලවකවානුවේ අර්ජුන ඇලෝසියස් භාවිත කළ ජංගම දුරකතනය ඉල්ලා සිටියද, ඔහු ලබාදී ඇත්තේ පසුගිය මාස හයේ පරිහරණය කළ ජංගම දුරකතනය බවයි.\nපැරණි දුරකතනය සිංගප්පූරුවේ නාන තටාකයකට වැටී විනාශ වී ඇති බව අර්ජුන් ඇලෝසියස් ප්‍රකාශ කළ බවයි රජයේ නීතිඥයින් කොමිසමට දැනුම් දුන්නේ.\nමෙහිදී ඔවුන් කොමිසමෙන් ඉල්ලා සිටියේ හිටපු මහ බැංකු අධිපති අර්ජුන මහේන්ද්‍රන් 2015 - 2016 කාලයේ භාවිත කළ සියලූ ජංගම ඩිජිටල් උපකරණ අපරාධ පරීක්ෂණ දෙපාර්තමේන්තුවට භාරදෙන ලෙස නියෝගයක් නිකුත් කරන ලෙසයි.\nමෙම ඉල්ලීම ප්‍රසිද්ධියේ සිදුකිරීම හේතුවෙන් අර්ජුන මහේන්ද්‍රන් වෙනුවෙන් පෙනී සිටි නීතිඥයා ඊට විරෝධය පළ කළ නමුත්, අදාළ උපකරණ අපරාධ පරීක්ෂණ දෙපාර්තමේන්තුවට භාරදෙන ලෙස බැඳුම්කර කොමිසම හිටපු මහ බැංකු අධිපතිවරයාට නියෝග කළා.\nමේ අතර, විනිවිද භාවය තහවුරු කිරීම සඳහා හෙට බැඳුම්කර නිකුත් කිරීමේ නව ක්‍රමවේදයක් හඳුන්වා දෙන බව ජාතික ප්‍රතිපත්ති හා ආර්ථික කටයුතු නියෝජ්‍ය අමාත්‍ය ආචාර්ය හර්ෂ ද සිල්වා ප්‍රකාශ කළා.",
       "URL": "https://www.hirunews.lk/166819/අර්ජුන-මහේන්ද්‍රන්ගේ-ජංගම-දුරකථන-ඇතුළු-ඩිජිටල්-උපකරණ-cidයට-භාරදෙන-ලෙස-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=4402"
}