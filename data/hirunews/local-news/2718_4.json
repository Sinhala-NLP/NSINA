{
       "Source": "hirunews",
       "Timestamp": "Thursday, 21 May 2020 - 17:08",
       "Headline": "ඇසින් දුටු පුද්ගලයෙකු කියූ මාළිගාවත්තේ තුන්දෙනෙකුට මරු කැඳවූ සිද්ධිය (වීඩියෝ)",
       "News Content": "මාළිගාවත්ත ප්‍රදේශයේ පෞද්ගලිකව සිදුකළ මුදල් ආධාර බෙදීමක් අතරතුර කාන්තාවන් තුන්දෙනෙකු තෙරපී මියයාමේ සිද්ධිය සම්බන්ධයෙන් බස්නාහිර පළාත් භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් අද එම ස්ථානයට ගොස් කරුණු විමසීමක් සිදු කළා.\nමෙම සිද්ධිය ඇසින් දුටු පුද්ගලයෙකු කියාසිටියේ එම ස්ථානයේ දෙදහසකට ආසන්න පිරිසක් සිටි බවයි.\nතෙරපීමෙන් පසු යටවී සිටි පිරිස බේරා ගැනීමට පැය භාගයක පමණ කාලයක් ගතවූ බව ද එම ස්ථානයේ සිටි පිරිස් සඳහන් කළා.\nමාලිගාවත්ත ජුම්මා මාවතේ නිවසක පෞද්ගලිකව සිදුකළ මුදල් ආධාර බෙදීමේදී ඇති වූ තෙරපීමේ සිද්ධියෙන් තුවාල ලැබූ 9 දෙනෙකු කොළඹ ජාතික රෝහලේ මේ වනවිට ප්‍රතිකාර ලබමින් සිටිනවා.\nඉන් 4 දෙනෙකු දැඩි සත්කාර ඒකකයට ඇතුළත් කර ඇති බවයි රෝහල් ප්‍රකාශිකාවක හිරු ප්‍රවෘත්ති අංශයට සඳහන් කළේ.\nතුවාල ලැබූවන් 9 දෙනාගෙන් 8 දෙනකෙුම කාන්තාවන්.\nඅද දහවල් ඇති වූ මෙම තෙරපීමෙන් කාන්තාවන් 3 දෙනෙකු ජිවිතක්ෂයට පත්ව තිබුණා.\nසිද්ධිය සම්බන්ධයෙන් ආධාර බෙදීම සිදුකළ පුද්ගලයා ඇතුළු 6 දෙනෙකු ද පොලීසිය අත්අඩංගුවට ගෙන ඇති බවයි පොලිස් මාධ්‍ය ප්‍රකාශක පොලිස් අධිකාරි ජාලිය සේනාරත්න සඳහන් කළේ.",
       "URL": "https://www.hirunews.lk/241197/ඇසින්-දුටු-පුද්ගලයෙකු-කියූ-මාළිගාවත්තේ-තුන්දෙනෙකුට-මරු-කැඳවූ-සිද්ධිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2718"
}