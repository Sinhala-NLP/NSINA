{
       "Source": "hirunews",
       "Timestamp": "Sunday, 06 August 2023 - 13:25",
       "Headline": "ආන්දෝලනාත්මක අක්ෂි කාච වංචාව ගැන විගණන දෙපාර්තමේන්තුව පරීක්ෂණ අරඹයි",
       "News Content": "මෙරටට අක්ෂි කාච ගෙන්වීමේදී රුපියල් කෝටි 10 කට අධික අක්‍රමිකතාවක් සිදුවන බවට පැවසෙන චෝදනාව සම්බන්ධයෙන් විගණන දෙපාර්තමේන්තුව විමර්ශනයක් ආරම්භ කර තිබෙනවා.\nඑමෙන්ම අපරාධ පරීක්ෂණ දෙපාර්තමේන්තුව ද ඒ පිළිබඳව පරීක්ෂණ ක්‍රියාත්මක කර ඇති බවයි වාර්තාවන්නේ.\nශ්‍රී ලංකාවට අක්ෂි කාච ලක්ෂයක් පමණ ගෙන්වීමට සූදානම් වන බවත්, එමඟින් රුපියල් කෝටි 10 ක පමණ මූල්‍ය අවභාවිතාවක් සිදුවන බවටත් පසුගිය දිනවල චෝදනා එල්ලවුණා.\nවෛද්‍ය හා සිවිල් අයිතිවාසිකම් පිළිබඳ වෛද්‍යවරුන්ගේ වෘත්තිය සමිති සන්ධානයේ සභාපති විශේෂඥ වෛද්‍ය චමල් සංජීව පසුගියදා මේ සම්බන්ධයෙන් අනාවරණයක් සිදු කරමින් අපරාධ පරීක්ෂණ දෙපාර්තමේන්තුවට පැමිණිල්ලක්ද ඉදිරිපත් කළා.\nඉන් අනතුරුව සෞඛ්‍ය අමාත්‍යවරයාගේ උපදෙස් මත අදාළ තොරතුරු අසත්‍යය බව සෞඛ්‍ය ලේකම්වරයා සහ සෞඛ්‍ය සේවා අධ්‍යක්ෂ ජනරාල්වරයා අපරාධ පරීක්ෂණ දෙපාර්තමේන්තුවට තොරතුරු ඉදිරිපත් කළ බවටද වාර්තා වුණා.\nවිශේෂඥ වෛද්‍ය චමල් සංජීවගේ පාර්ශවය විසින් අපරාධ පරීක්ෂණ දෙපාර්තමේන්තුව වෙත ඉදිරිපත් කළ පැමිණිල්ල මගින් සඳහන් කර තිබුණේ අඩු මිලට අක්ෂි කාච ලබාදීමේ ටෙන්ඩරය වෙනුවට වැඩි මිලට අක්ෂි කාච මිලදී ගැනීම සඳහා සෞඛ්‍ය අමාත්‍යාංශ ලේකම්වරයා විසින් ප්‍රසම්පාදන කමිටුව වෙත විශේෂ අවසරයක් ලබාදී ඇති බවයි.\nකෙසේ වෙතත් හිරු ප්‍රවෘත්ති කළ විමසීමකදී සෞඛ්‍ය අමාත්‍ය කෙහෙළිය රඹුක්වැල්ල සඳහන් කළේ ඇතැම් පාර්ශව ඉදිරිපත් කරන මෙම චෝදනාව සම්බන්ධයෙන් පරීක්ෂණයක් පවත්වන ලෙස තමන්ද විගණකාධිපතිවරයාගෙන් ඉල්ලීමක් කළ බවයි.\nඅපරාධ පරීක්ෂණ දෙපාර්තමේන්තුවටද මේ පිළිබඳ තොරතුරු ලබාදුන් අතර, මෙම ටෙන්ඩරය මේ වනතුරුත් ප්‍රදානය කර නොමැති බවද අමාත්‍යවරයා වැඩිදුරටත් ප්‍රකාශ කළා.",
       "URL": "https://www.hirunews.lk/343801/ආන්දෝලනාත්මක-අක්ෂි-කාච-වංචාව-ගැන-විගණන-දෙපාර්තමේන්තුව-පරීක්ෂණ-අරඹයි",
       "Category": "Local News",
       "Parent URL": "https://www.hirunews.lk/local-news.php?pageID=121"
}