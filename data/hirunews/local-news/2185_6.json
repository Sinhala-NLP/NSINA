{
       "Source": "hirunews",
       "Timestamp": "Wednesday, 27 January 2021 - 22:36",
       "Headline": "රුපියල් දහස නැත්නම් දැවැන්ත වෘත්තීය ක්‍රියාමාර්ගයක් - මන්ත්‍රී වඩිවේල් සුරේෂ් අනතුරු අඟවයි (වීඩියෝ)",
       "News Content": "ජනවාරි පළමු වැනිදා සිට ක්‍රියාත්මක වන පරිදි වතු කම්කරුවන්ට රුපියල් 1000ක වැටුප් වැඩිවීම ලබා නොදෙන්නේ නම් දැඩි වෘත්තිය ක්‍රියාමාර්ගවලට එළැඹෙන බව පාර්ලිමේන්තු මන්ත්‍රී වඩිවේල් සුරේෂ් මහතා අනතුරු අඟවනවා.\nඔහු මේ බව සඳහන් කළේ කොළඹ අද පැවති ප්‍රවෘත්ති සාකච්ඡාවකට එක්වෙමින්.\nවැවිලි අංශයේ සේවකයන්ගේ දෛනික වැටුප රුපියල් 1000 දක්වා වැඩි කිරීම සඳහා අයවැය මගින් යෝජනා කෙරුණා.\nකෙසේ වෙතත් දැනට වතු හාම්පුතුන් එකඟ වී ඇත්තේ රුපියල් 920ක දෛනික වැටුපකට පමණයි.\nඒ අනුව පඩි පාලක සභා මගින් වැවිලි අංශයේ සේවක වැටුප ඉහළ නැංවීමට අවශ්‍ය පියවර ගැනීමට කැබිනට් මණ්ඩලයේදී තීරණය කෙරුණා.\nකෙසේ වෙතත් වැවිලි ප්‍රජාව නියෝජනය කරන මන්ත්‍රීවරයෙකු වන වඩිවේල් සුරේෂ් මහතා අද පැවැති ප්‍රවෘත්ති සාකච්ඡාවකදී අවධාරණය කළේ ජනවාරි මස සිට රුපියල් දහසේ දෛනික වැටුප හිමිවිය යුතු බවයි.\nමේ අතර, වතු කම්කරුවන්ගේ දෛනික වැටුප රුපියල් දහස දක්වා වැඩි කරන ලෙස ඉල්ලමින් ජනතා විමුක්ති පෙරමුණ බණ්ඩාරගම නගරයේ විරෝධතාවක නිරත වුණා.",
       "URL": "https://www.hirunews.lk/260920/රුපියල්-දහස-නැත්නම්-දැවැන්ත-වෘත්තීය-ක්‍රියාමාර්ගයක්-මන්ත්‍රී-වඩිවේල්-සුරේෂ්-අනතුරු-අඟවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2185"
}