{
       "Source": "hirunews",
       "Timestamp": "Saturday, 16 July 2022 - 7:39",
       "Headline": "කන්දකාඩු සිද්ධියේ වාර්තාව අධිකරණ අමාත්‍යවරයාට",
       "News Content": "කන්දකාඩු පුනරුත්ථාපන මධ්‍යස්ථානයේ ඇති වූ ගැටුම් සම්බන්ධයෙන් වන වාර්තාව අධිකරණ අමාත්‍යවරයා වෙත භාර දුන් බව පුනරුත්ථාපන කොමසාරිස් ජනරාල් මේජර් ජෙනරාල් දර්ශන හෙට්ටිආරච්චි සඳහන් කළා.\nතමන්ට පසුගිය සතිය තුළ එම වාර්තාව ලැබුණු බවයි හිරු ප්‍රවෘත්ති අංශය කළ විමසීමක දී ඔහු සඳහන් කළේ.\nකන්දකාඩු පුනරුත්ථාපන මධ්‍යස්ථානයේදී රැඳවියෙකු මරණයට පත්වීම සම්බන්ධයෙන් අත්අඩංගුවට ගත් යුද හමුදා සහ ගුවන් හමුදා සෙබලුන් හතරදෙනා මේ වනවිට රක්ෂිත බන්ධනාගාර ගත කර තිබෙනවා.\nමේ අතර, අදාළ මරණය මොට ආයුධවලින් පහරදී සිදුවූවක් බවට පසුගියදා මරණ පරීක්ෂණයේ දී හෙළි වුණා.\nමේ අතර, රැඳවියන්ට මොවුන් විසින් අමානුෂික ලෙස පහරදුන් බවට සැක කෙරෙන උණ පතුරු සහ විදුලි රැහැනක් ද එම මධ්‍යස්ථානයේ තිබී පොලිස් භාරයට ගෙන තිබූ අතර, ඒවා නඩු භාණ්ඩ ලෙස අධිකරණයට ඉදිරිපත් කෙරුණා.\nපසුගිය මස 29 වනදා මෙම සිද්ධියෙන් මියගියේ බදුල්ල - දෙමෝදර ප්‍රදේශයේ පදිංචි 36 හැවිරිදි රැඳවියෙක්.\nමෘත ශරීරය ඔහුගේ බාල සහෝදරයෙකු සහ මිතුරන් විසින් හඳුනා ගනු ලැබුවා.",
       "URL": "https://www.hirunews.lk/310098/කන්දකාඩු-සිද්ධියේ-වාර්තාව-අධිකරණ-අමාත්‍යවරයාට",
       "Category": "Local News",
       "Parent URL": "https://www.hirunews.lk/local-news.php?pageID=1018"
}