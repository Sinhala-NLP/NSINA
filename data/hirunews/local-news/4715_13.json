{
       "Source": "hirunews",
       "Timestamp": "Tuesday, 10 January 2017 - 19:12",
       "Headline": "ඩ්‍රෝන් භාවිතයට සීමා පැනවීම තොරතුරු සැඟවීමේ ක්‍රමයක් බවට ප්‍රකාශයක්",
       "News Content": "ශ්‍රී ලංකාව තුළ ඩ්‍රෝන් මාධ්‍යවේදය, ආචාර ධර්ම රෙගුලාසි සහ මාර්ගෝපදේශ යන මැයෙන් රජයේ ප්‍රවෘත්ති දෙපාර්තමේන්තුව අද නිවේදනයක් නිකුත් කර තිබුණා.\nඔවුන් මෙම නිවේදනය නිකුත් කරන්නේ පසුගියදා හම්බන්තොට වරාය ආශ්‍රිත කර්මාන්තපුරයට මුල් ගල තැබීමේ අවස්ථාවේදී ඇතිවූ තත්ත්වය වාර්තා කිරීමට ගිය අප මාධ්‍ය කණ්ඩායම සතු ඩ්‍රෝන කැමරාව අග්‍රාමාත්‍ය ආරක්ෂක අංශය භාරයට ගැනීමේ සිද්ධිය පිළිබඳව සමාජයේ දැඩි අවධානය යොමුවී තිබෙන මොහොතකයි.\nකරුණු 14 ක් ඔස්සේ ඩ්‍රෝන් යානා භාවිතය පිළිබඳව අදහස් පළ කරන රජයේ ප්‍රවෘත්ති දෙපාර්තමේන්තුව ඩ්‍රෝන් යානා සඳහා අනුමැති ලබාගැනීමට දැනට පවතින ක්‍රියාවලිය පීඩාකාරී බවද පිළිගන්නවා.\nඅදාළ රෙගුලාසි වඩාත් කාර්යක්ෂම කිරීම සඳහා මෙන්ම මාධ්‍ය ආයතනවලට ඩ්‍රෝන් යානා පියාසර කරවීමට අවසර ලබාගැනීම සඳහා ජනමාධ්‍ය අමාත්‍යාංශය අනාගතයේදී සිවිල් ගුවන් සේවා අධිකාරිය සමඟ කටයුතු කිරීමට බලාපොරොත්තු වන බවයි එහි සඳහන් වන්නේ.\nපැහැදිළි කරගැනීමක් අවශ්‍ය වුවහොත් ඩ්‍රෝ්න් මෙහෙයුම්වලට අදාළව සිවිල් ගුවන් සේවා අධිකාරියේ තොරතුරු ගොනුව වෙත ප්‍රවිශ්ඨ වීමේදී සහය ලබාගැනීම සඳහා රජයේ ප්‍රවෘත්ති දෙපාර්තමේන්තුව අමතන ලෙසද අදාළ නිවේදනයේ දැක්වෙනවා.\nකෙසේ වෙතත් මානව හිමිකම් කොමිසමේ හිටපු කොමසාරිස්වරයෙකු වන ජ්‍යෙෂ්ඨ නීතීඥ ප්‍රතිභා මහානාම හේවා ඩ්‍රෝන් යානා භාවිතයට සීමා ගෙන ඒමට කටයුතු කිරීම  පිළිබඳව අනුමැතියක් දක්වන්නේ නැහැ.\nඔහු කියා සිටියේ තොරතුරු දැනගැනීමේ පනතක් ක්‍රියාත්මක කර ඇති යුගයක මෙවැනි ක්‍රියාමාර්ග අනවශ්‍ය බවයි. ජනතාවට සත්‍ය නිවැරදි තොරතුරු ලබාගැනීමට ඇති ක්‍රමවේද පාලනය කිරීම සුදුසු නොවන බව ඔහු අවධාරණය කළා.\nමේ අතර කොළඹ අද කැඳවා තිබූ මාධ්‍ය හමුවකදී පොලිස් මාධ්‍ය ප්‍රකාශක නියෝජ්‍ය පොලිස්පති ප්‍රියන්ත ජයකොඩිගෙන් ද අදාළ සිද්ධිය සම්බන්ධයෙන් මාධ්‍යවේදීන් ප්‍රශ්න කළා.\nඔහු කියා සිටියේ ඉදිරියේදී රජයේ ප්‍රවෘත්ති දෙපාර්තමේන්තුව සමඟ සාකච්ඡා කර මේ සම්බන්ධයෙන් ක්‍රමවේදයක් සකස් කරන බවයි.\nරජයේ ප්‍රවෘත්ති දෙපාර්තමේන්තුව නිකුත් කළ නිවේදනය පහතින්.",
       "URL": "https://www.hirunews.lk/151765/ඩ්‍රෝන්-භාවිතයට-සීමා-පැනවීම-තොරතුරු-සැඟවීමේ-ක්‍රමයක්-බවට-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=4715"
}