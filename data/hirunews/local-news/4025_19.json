{
       "Source": "hirunews",
       "Timestamp": "Thursday, 22 March 2018 - 15:40",
       "Headline": "භූමිතෙල් සහනාධාරය අවභාවිත කරන්නන්ට එරෙහිව දැඩි පියවර",
       "News Content": "සාමාන්‍ය ජනතාවට ලබා දෙන භූමිතෙල් සහනාධාරය අවභාවිත කරන්නන්ට එරෙහිව නීතිය දැඩිව ක්‍රියාත්මක කිරීමට ජනාධිපති මෛත්‍රීපාල සි‍රිසේන උපදෙස් දී ඇතැයි ඛනිජ තෙල් සම්පත් සංවර්ධන අමාත්‍ය අර්ජුන රණතුංග පවසනවා.\nඑහි එක් පියවරක් ලෙස, ඉදිරියේදී භූමිතෙල් සහනාධාරය අවභාවිත කරන ඉන්ධන පිරවුම්හල්වල බලපත්‍රය වහාම අහෝසි කරන අතර ඒ සඳහා ජනාධිපතිවරයා තමන් හා එක්ව ඉදිරිපත් කළ ඒකාබද්ධ සංදේශයට කැබිනට් මණ්ඩල‍‍යේ අනුමැතිය හිමි වූ බවයි අර්ජුන රණතුංග අමාත්‍යවරයා කියා සිටියේ.\nඑම අනුමැතියට අනුව කිසියම් ඉන්ධන පිරවුම්හල් හිමියෙක් නීති විරෝධී ලෙස ඉන්ධන මිශ්‍ර කිරීම හෝ භූමිතෙල් සම්බන්ධ වෙනත් නීති විරෝධී කටයුත්තක් සඳහා සහාය දැක්වීමක් සිදු කොට අනාවරණය වුවහොත් ඔහුගේ පිරවුම්හල් බලපත්‍රය ‍අහෝසි කෙරෙන බව ද අමාත්‍යවරයා  ප්‍රකාශ කළා.\nඉන්ධන අවභාවිතය වැළැක්වීම සඳහා ගන්නා ක්‍රියා  මාර්ග සහ නව නීති ගැන දැනුවත් කිරීමේ මාධ්‍ය සාකච්ඡාවකට එක් වෙමින් අර්ජුන රණතුංග අමාත්‍යවරයා මෙම අදහස් පල කළා.\nමේ වන විට ලංකා භූමිතෙල් සහ කාර්මික භූමිතෙල් ලෙස භූමිතෙල් වර්ග දෙකක් වෙළඳ පොළේ විකිණීමට තිබෙනවා.\nඉන් කාර්මික භූමිතෙල් යනු මහා පරිමාණ කර්මාන්ත ශාලා සහ මහා පරිමාණ ව්‍යාපාර ඉලක්ක කළ භූමිතෙල් වන අතර එය අවර්ණය.\nඑය ලීටරයක් අලෙවි කෙරෙන්නේ රුපියල් 88කටයි.\nඅඩුආදායම් ලාභී ජනතාව, ගොවි ජනතාව, ධීවර ප්‍රජාව, සුළු කර්මාන්ත ශාලා සහ සාමාන්‍ය ජනතාව ඉලක්ක කර අලෙවි කරනු ලබන්නේ ලංකා භූමිතෙල්ය.\nඑම භූමිතෙල් රතු පැහැයෙන් යුක්ත වන අතර එහි ලීටරයක මිල රුපියල් 44ක්.\nග්‍රාමීය ප්‍රදේශවල භූමිතෙල් වැඩි වශයෙන් භාවිත කරන්නේ නිවාස ආලෝක කිරීමට වුවද මේ වන විට බොහෝ දුරට ග්‍රාමීය ප්‍රදේශවලට විදුලිය සපයා ඇති බැවින් ග්‍රාමීය ජනතාවගේ භූමිතෙල් පරිභෝජනය අද වන විට පහත වැටී තිබෙනවා.\nකෙසේ වෙතත් පසුගිය කාලයේ අනපේක්ෂිත ලෙස භූමිතෙල් පරිභෝජනය ඉහළ ගොස් ඇති බවටයි අනාවරණ වී ඇත්තේ.\n2014 වර්ෂයේදී ලංකා භූමිතෙල් සමස්ත අලෙවිය කිලෝ ලීටර් 1, 38, 505 ක්.\n2017 වර්ෂයේදී එය කිලෝ ලීටර් 1, 98, 090 දක්වා ඉහළ ගොස් තිබෙනවා.\n2018 ජනවාරි සිට පෙබරවාරි 28 වැනිදා දක්වා කාලය තුළ ලංකා භූමිතෙල් කිලෝ ලීටර් 44, 137. 5ක් අලෙවි වී තිබේ.\nමෙම වැඩි වීමට හේතු ලෙස, ඩීසල්වලට භූමිතෙල් කවලම් කර විකිණීම, බස් රථවලට සහ බවුසර් රථවලට ඩීසල් වෙනුවට භූමිතෙල් මහා පරිමාණයෙන් යෙදවීම, මහා පරිමාණ කර්මාන්ත ශාලාවල භාවිතයට කාර්මික භූමිතෙල් වෙනුවෙට ලංකා භූමිතෙල් භාවිත කිරීම හඳුනා ගෙන තිබෙනවා.\nඑය ඍජු ලෙසම මහජනතාවට ලබා දෙන භූමිතෙල් සහනාධාරය අවභාවිත කිරීමක් බවයි ඛනිජ තෙල් සම්පත් සංවර්ධන අමාත්‍යංශය පෙන්වා දෙන්නේ.\nඑම තත්ත්වය මත 2017 වර්ෂයේදී පමණක් ලංකා භූමිතෙල් අලෙවියෙන් ලංකා ඛනිජ තෙල් නීතිගත සංස්ථාවට වූ පාඩුව රුපියල් මිලියන 5,460ක් පමණ වනවා.\nමෙම වසරේ ජනවාරි - පෙබරවාරී 28 දක්වා කාලයේදී සිදුවූ පාඩුව රුපියල් මිලියන 2,146ක්.\nඒ අනුව භූමිතෙල් සහනාධාරය අවභාවිත කිරීම නතර කිරීම වෙනුවෙන් කඩිනම්  පියවර ගැනීමේ අවශ්‍යාතාව ජනාධිපතිවරයා ද පෙන්වා දී ඇතැයි අමාත්‍ය අර්ජුන රණතුංග සඳහන් කළා.\nඔහු අවධාරණය කළේ ජනාධිපතිතුමාගේද සහයෝගය සහිතව ඒ සඳහා නව නීති සකස් කිරීමට හැකි වූ බවයි.\nඉන්ධන අවභාවිතය වැළැක්වීමට මේ වන විට අමාත්‍යාශයේත්, ලංකා ඛනිජ තෙල් නීතිගත සංස්ථාවේත්, CPSTL ආයතනයේත් ඒකාබද්ධ වැටලීම් වැඩි කර ඇතැයි ද අමාත්‍ය අර්ජුන රණතුංග පෙන්වා දෙනවා.",
       "URL": "https://www.hirunews.lk/186584/භූමිතෙල්-සහනාධාරය-අවභාවිත-කරන්නන්ට-එරෙහිව-දැඩි-පියවර",
       "Category": "Local News",
       "Parent URL": "https://www.hirunews.lk/local-news.php?pageID=4025"
}