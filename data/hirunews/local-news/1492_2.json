{
       "Source": "hirunews",
       "Timestamp": "Wednesday, 15 December 2021 - 16:26",
       "Headline": "කිලිනොච්චියෙන් උණ්ඩ තොගයක් හමු වේ (ඡායාරූප)",
       "News Content": "කිලිනොච්චිය - කෝරක්කන්කටු ප්‍රදේශයේ ඉඩමක තිබි ටී. 56 පතොරම් 55000ක් පමණ අද (15) සොයාගෙන තිබෙනවා.\nපොලීසිය පැවසූවේ, අදාළ ගෙවත්තේ ඉදිකිරීමක් වෙනුවෙන් වළක් කැපීමේදී පතොරම් පෙට්ටි දෙකක් තිබී හමු වූ බවයි.\nඅදාළ ස්ථානය සම්බන්ධයෙන් කිලිනොච්චිය මහේස්ත්‍රාත් අධිකරණයෙන් ලබාගත් නියෝග යටතේ පොලිස් විශේෂ කාර්ය බලකා බෝම්බ නිෂ්ක්‍රීය අංශය විසින් පතොරම් හමු වූ ස්ථානය කැණීම් කර තිබෙනවා.\nඑහිදී අදාළ ස්ථානයෙන් පතොරම් පෙට්ටි 46 ක් සොයා ගැනීමට කිලිනොච්චිය ආරක්ෂක අංශ සමත් වූ බවයි අප වාර්තාකරු පැවසුවේ.\nපතොරම් බහාලන පෙට්ටියක් තුළ ටී. 56 පතුරම් 750 බැගින් පවතින අතර, මේ වන විට හමු වූ පෙට්ටි ළ තුළ ටී. 56 පතොරම් 34,500ක තොගයක් පවතින බව ද කිලිනොච්චිය ආරක්ෂක අංශ වැඩිදුරටත් සඳහන් කළේ.\nපතොරම් පෙට්ටි තුළ බහා නොමැතිව, වළ තුළ තිබී තවත් පතුරම් 21000 කට ආසන්න ප්‍රමාණයක් මේ වන විට හමුව ඇති බව ද කිලිනොච්චිය ආරක්ෂක අංශ වැඩිදුරත් සඳහන් කළා.\nයුද සමයේ එල්. ටී.ටී.ඊ. සංවිධානය නැවත ප්‍රයෝජනයට ගැනීමේ අරමුණින් සඟවා ගිය පතොරම් තොගයක් එලෙස හමුවන්නට ඇති බවට‍යි පොලීසිය සැක කරන්නේ.\nකිලිනොච්චිය මහේස්ත්‍රාත් අධිකරණ නියෝග යටතේ කිලිනොච්චිය පොලිස් විශේෂ කාර්ය බලකා බෝම්බ නිෂ්ක්‍රීය අංශ නිලධාරින් අදාළ ස්ථානයේ කැණීම් සිදු කිරීමට නියමිත අතර, සිද්ධිය සම්බන්ධයෙන් කිලිනොච්චිය පොලීසිය වැඩිදුර පරීක්ෂණ මෙහෙයවනවා.",
       "URL": "https://www.hirunews.lk/291131/කිලිනොච්චියෙන්-උණ්ඩ-තොගයක්-හමු-වේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1492"
}