{
       "Source": "hirunews",
       "Timestamp": "Tuesday, 18 July 2023 - 13:13",
       "Headline": "ශ්‍රී ලංකාව රනින් සැරසූ අපේ ක්‍රීඩක ක්‍රීඩිකාවෝ යළි මව්බිමට",
       "News Content": "තායිලන්තයේ බැංකොක් නුවරදී ක්‍රියාත්මක වු 2023 ආසියානු ශූරතා මලල ක්‍රීඩා තරගාවලියට සහභාගී වු ශ්‍රී ලංකා කණ්ඩායම යළි දිවයිනට පැමිණියා.\nමෙවර තරගාවලියේදී කැපී පෙනෙනෙ දස්කම් පෑ ශ්‍රී ලංකා මලල ක්‍රීඩාකණ්ඩායමට එහිදී හිමිවුණේ උණුසුම් පිළිගැනීමක්.\nමෙවර ආසියානු ශූරතා මලල ක්‍රීඩා තරගාවලිය නිමාව දුටුවේ 25 වසරක ආසියානු ශූරතා මලල ක්‍රීඩා තරගාවලි ඉතිහාසයේ ශ්‍රී ලංකාව දැක්වූ ඉහළම දක්ෂතාව සනිටුහන් කරමින්.\nඒ ශ්‍රී ලංකා කණ්ඩායම රන් පදක්කම් 3ක්, රිදී පදක්කම් 2ක් සහ ලෝකඩ පදක්කම් 3ක් සමඟ සමස්ත පදක්කම් 8ක් දිනාගෙන පදක්කම සටහනේ සිව්වැනි ස්ථානයට පත් වෙමින්.\nඑය එක් තරගාවලියකදී ශ්‍රී ලංකා කණ්ඩායම විසින් දිනාගනු ලැබු වැඩිම පදක්කම සංඛ්‍යාව ද වනවා.\nජයග්‍රාහී ශ්‍රී ලංකා මලල ක්‍රීඩා කණ්ඩායම ඊයේ රාත්‍රීයේදී යළි දිවයිනට පැමිණියා.\nඑහිදි මහත් හරසරින් යුතුව ඔවුන්ව පිලිගන්නට කටයුතු කළා.\nඑම අවස්ථාව සදහා ක්‍රීඩා අමාත්‍යංශයේ සහ ශ්‍රී ලංකා මලල ක්‍රීඩා සංගමයේ බලධාරීන් ඇතුළු පිරිසක් එක්ව සිටියා.\nමෙවර තරගාවලියේ කැපී පෙනෙනම ක්‍රීඩිකාව බවට පත් වු තරූෂි කරුණාරත්න කාන්තා මීටර් 800 ඉසව්වේදී නව තරගාවලි වාර්තාවක් සහ ශ්‍රී ලංකා වාර්තාවක් ද සමගින් රන් පදක්කම දිනා ගත්තා.\nමීට අමතරව ඇය කාන්තා මීටර් 400 සහය ඉසව්වේදී මෙන්ම මිශ්‍ර සහය මීටර් 400 ඉසව්වේ රිදී පදක්කම් දිනූ ශ්‍රී ලංකා කණ්ඩායමේ සමාජිකාවක් ද වුණා.\nමීටර් 400 ඉසව්වේදී සිය පෞද්ගලික හොදම දස්කම පෑ නදීෂා රාමනායක ද රන් පදක්කම ලක්මාතාවට දිනා දුන්නා.\nඑමෙන්ම තරගාවලියේදී නව තරගාවලි වාර්තාවක් ද සමගින් පිරිමි මීටර් 400 සහය ඉසව්වේදී රන් පදක්කම හිමි කරගන්නට ශ්‍රී ලංකා සහය කණ්ඩායමට හැකියාව ලැබුණා.\nමීට අමතරව ගයන්තිකා අබේරත්න කාන්තා මීටර් 800 සහ 1,500 වන් වලදී ලෝකඩ පදක්කම් මෙන්ම නව ශ්‍රී ලංකා වාර්තාවක් ද සමගින් දිල්හානි ලේකම්ගේ කාන්තා හෙල්ල විසිකිරිමේ ඉසව්වේදී ලෝකඩ පදක්කම දිනා ගත්තා.\nආසියානු බිමේ සුපිරි ක්‍රීඩක ක්‍රීඩිකාවන් අභිබවා ලක්මාතාව ඉහළින් වැජඹවන්නට මේ පුංචි රටේ මලල ක්‍රීඩක ක්‍රීඩිකාවන් දහස්කුත් අභියෝග දුක් කම්කටොලු මැද කටයුතු කිරීම රටක් විදිහට ආඩම්බර වියයුතුයි.\nමන්ද ඒ මෙම ක්‍රීඩක ක්‍රීඩිකාවන් තමන්ට නොලද දේ ගැන පසුතැවෙනවාට වඩා ක්‍රියාවෙන් ඔවුන් සිය හැකියාව ලොවක් ඉදිරියේ විදහා පෑ නිසාවෙන්.",
       "URL": "https://www.hirunews.lk/341620/ශ්‍රී-ලංකාව-රනින්-සැරසූ-අපේ-ක්‍රීඩක-ක්‍රීඩිකාවෝ-යළි-මව්බිමට",
       "Category": "Local News",
       "Parent URL": "https://www.hirunews.lk/local-news.php?pageID=174"
}