{
       "Source": "hirunews",
       "Timestamp": "Sunday, 10 September 2023 - 7:58",
       "Headline": "අධිකරණ විශේෂඥ වෛද්‍ය චන්න පෙරේරා වේලාසන විශ්‍රාම ගැනීමේ සූදානමක්",
       "News Content": "කොළඹ දිස්ත්‍රික්කයේ ප්‍රධාන පෙලේ රෝහල් කිහිපයක අධිකරණ විශේෂඥ වෛද්‍යවරයකු ලෙස කටයුතු කරන විශේෂඥ වෛද්‍ය චන්න පෙරේරා සේවය අවසන් වීමට වසර කිහිපයක් ඉතිරිව තිබියදී හදිසියේ විශ්‍රාම යාමට තීරණය කර ඇති බව වාර්තා වෙනවා.\nඅධිකරණ විශේෂඥ වෛද්‍ය චන්න පෙරේරා පසුගිය කාලසීමාව තුළ මෙරට ආන්දෝලනාත්මක සිද්ධීන් හා සම්බන්ධ අධිකරණ වෛද්‍ය වාර්තා කිහිපයක්ම නිකුත් කරනු ලැබුවා. ඔහු නිකුත් කළ ආසන්නතම අධිකරණ වෛද්‍ය වාර්තාව වන්නේ ජාතික මානසික සෞඛ්‍ය විද්‍යායතනයේ රෝගියකුට එහි කාර්යය මණ්ඩලය විසින් පහර දී ඝාතනය කළ බව කියන සිද්ධිය සම්බන්ධයෙන් වූ වාර්තාවයි.\nඑම වෛද්‍ය වාර්තාව නිකුත් කිරීමෙන් පසු අධිකරණ විශේෂඥ වෛද්‍ය චන්න පෙරේරාට විවිධ පාර්ශවවලින් බලපෑම් එල්ලවූ බව වාර්තා වුණා.\nමෙම තත්ත්වය හේතුවෙන් ඔහු යටතේ සේවය කළ කාර්යය මණ්ඩලය ද ඉවත් කර වෙනත් කාර්යය මණ්ඩලයක් යෙදවීමටයි අංගොඩ මානසික රෝහලේ පාලනාධිකාරිය පියවර ගෙන තිබුණේ.\nඑමෙන්ම, වෛද්‍යවරයා සේවය සපයන නැගෙනහිර කොළඹ රෝහලේ සහය සඳහා සිටින හෙද නිලධාරිනිය ද ඉවත් කර, ඒ වෙනුවට සුළු සේවකයකු යෙදවීමේ සූදානමක් පිළිබඳව ද වාර්තා වුණා. මෙම තත්ත්වය, අධිකරණ වෛද්‍යවරයාගේ වැදගත් ලියකියවිලි අස්ථානගතවීමේ අවදානමකට හේතුවක් විය හැකි බව සඳහන්.\nජාතික මානසික සෞඛ්‍ය විද්‍යායතනයේ රෝගියකුට පහර දීමට අදාළ නඩුවේ සාක්ෂි සටහන් තිබු ලැප්ටොප් පරිගණකය ද පසුගිය දා අතුරුදන් වී තිබු අතර, ඒ සම්බන්ධයෙන් අධිකරණ විශේෂඥ වෛද්‍ය චන්න පෙරේරා විසින් මුල්ලේරියාව පොලිසියට පැමිණිල්ලක් ද ඉදිරිපත් කර තිබුණා.\nඑම සියලු කරුණු මත ඔහු නිසි කාලය සම්පුර්ණ වීමට පෙර මෙම වසරේ දෙසැම්බර් මාසයේ 31ට විශ්‍රාම යාමට අදාළ ලිපිගොනු මේ වන විට සෞඛ්‍ය අමාත්‍යාංශයට බාර දී ඇති බව සදහන්.",
       "URL": "https://www.hirunews.lk/347760/අධිකරණ-විශේෂඥ-වෛද්‍ය-චන්න-පෙරේරා-වේලාසන-විශ්‍රාම-ගැනීමේ-සූදානමක්",
       "Category": "Local News",
       "Parent URL": "https://www.hirunews.lk/local-news.php?pageID=40"
}