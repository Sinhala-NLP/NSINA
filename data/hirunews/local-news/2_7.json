{
       "Source": "hirunews",
       "Timestamp": "Thursday, 28 September 2023 - 12:11",
       "Headline": "ප්‍රදේශ කිහිපයක සිදු වූ රිය අනතුරුවලින් තිදෙනෙක් ජීවිතක්ෂයට",
       "News Content": "ඊයේ (27) දහවල් කාලයේදී අඹේපුස්ස - ත්‍රිකුණාමලය මාර්ගයේ වලාකුබුර ප්‍රදේශයේදී කුරුණෑගල දෙස සිට කොළඹ දෙසට ධාවනය වූ කාර් රථයක් ප්‍රතිවිරුද්ධ දෙසින් පැමිණි ටිපර් රථයක ගැටී පුද්ගලයෙක් මිය ගොස් 6 දෙනෙකුට තුවාල සිදු වී තිබෙනවා.\nමෙම අනතුරින් මිය ගොස් ඇත්තේ කාර් රථයේ රියැදුරු වන 65 හැවිරිදි ලුණුවිල ප්‍රදේශයේ පදිංචිකරුවෙක්.\nමෙම සිද්ධිය පිළිබඳව අලව්ව පොලිසිය වැඩිදුර විමර්ශන සිදු කරනවා.\nමේ අතර ඊයේ උදෑසන අවිස්සවේල්ල පොලිසි වසමේ කොළඹ - රත්නපුර මාර්ගයේ දියුරුම්පිටිය ප්‍රදේශයේදී අවිස්සාවේල්ල දෙස සිට රත්නපුරය දෙසට ධාවනය යූ කාර් රථයක් ප්‍රතිවිරුද්ධ දෙසින් පැමිණි යතුරුපැදියක ගැටී යතුරුපැදිකරු රෝහල්ගත කිරීමෙන් පසු මියගොස් තිබෙනවා.\nමෙම අනතුරින් පසුපැදිකරු සහ කාර් රථයේ රියැදුරු අවිස්සාවේල්ල රෝහලේ ප්‍රතිකාර ලබමින් සිටිනවා.\nමිය ගිය පුද්ගලයා 60 හැවිරිදි දියුරුම්පිටිය ප්‍රදේශයේ පදිංචිකරුවෙක්.\nමෙම සිද්ධිය පිළිබඳ වැඩිදුර විමර්ශන අවිස්සාවේල්ල පොලිසිය විසින් සිදු කරනු ලබනවා.\nඊයේ දිනයේ ගිරිඋල්ල - නාරම්මල මාර්ගයේ මුතුගල ප්‍රදේශයේදී ද රිය අනතුරක් සිදුව තිබෙන බව පොලිසිය පවසනවා.\nගිරිඋල්ල දෙස සිට නාරම්මල දෙසට ධාවනය වූ කාර් රථයක් රියැදුරුට රිය පාලනය කර ගැනීමට නොහැකි වීමෙන් රිය මාර්ගයේ වම් පසට ඇදී ගොස් මාර්ගය අයිනේ පලතුරු හා තැඹිලි වෙළෙඳාම් කරමින් සිටි දෙදෙනෙකුගේ ගැටීි ඉන් එක් අයකු මිය ගොස් තිබෙනවා.\nමිය ගිය පුද්ගලයා වයස අවුරුදු 67ක් වූ වෑත්තෑව, දඹදෙණිය ප්‍රදේශයේ පදිංචිකරුවෙක්.\nමෙම අනතුර සම්බන්ධයෙන් කාර් රථයේ රියැදුරු අත්අඩංගුවට ගෙන ඇති අතර ගිරිඋල්ල පොලිසිය වැඩිදුර විමර්ශන සිදු කරනු ලබනවා.",
       "URL": "https://www.hirunews.lk/349639/ප්‍රදේශ-කිහිපයක-සිදු-වූ-රිය-අනතුරුවලින්-තිදෙනෙක්-ජීවිතක්ෂයට",
       "Category": "Local News",
       "Parent URL": "https://www.hirunews.lk/local-news.php?pageID=2"
}