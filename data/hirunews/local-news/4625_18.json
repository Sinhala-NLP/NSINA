{
       "Source": "hirunews",
       "Timestamp": "Wednesday, 08 March 2017 - 11:15",
       "Headline": "මෙරට ධීවරයින් දස දෙනෙකු ඉන්දීය අත්අඩංගුවට - රාමේෂ්වරන් ධීවරයාගේ මරණයට තමිල්නාඩුවේ විරෝධතා",
       "News Content": "ඉන්දීය මුහුදු සීමාව උල්ලංගණය කළ මෙරට ධීවරයින් දස දෙනෙකු එරට නාවික හමුදාව ඊයේ අත්අඩංගුවට ගෙන තිබෙනවා.\nපසුගිය 3 වන දා ත්‍රිකුණාමලය ප්‍රදේශයෙන් මුහුදු ගිය මෙම ධීවරයින් සමඟ ඔවුන් ගමන් ගත් ධීවර යාත්‍රා දෙකක් ද ඉන්දීය නාවික හමුදා භාරයට ගෙන ඇති බවයි ඉන්දු - ශ්‍රී ලංකා ධීවර සමිති සම්මේලනයේ උපදේශක එස්.ටී. අන්තෝනිමුත්තු හිරු ප්‍රවෘත්ති අංශයට සදහන් කළේ.\nමේ සම්බන්ධයෙන් හිරු ප්‍රවෘත්ති අංශය කළ විමසීමකදී නාවික හමුදා මාධ්‍ය ප්‍රකාශක, ලුතිනන් කමාන්ඩර් චමින්ද වලාකුළුගේ කියා සිටියේ මේ පිළිබදව ඉන්දීය නාවික හමුදාව මෙරට නාවික හමුදාව දැනුවත් කර ඇති බවයි.\nඒ අනුව මේ සම්බන්ධයෙන් ඉදිරි ක්‍රියාමාර්ග ගැනීම සඳහා ධීවර සහ විදේශ කටයුතු අමාත්‍යාංශ දැනුවත් කර ඇති බව ද නාවික හමුදා මාධ්‍ය ප්‍රකාශකවරයා කියා සිටියා.\nමේ අතර, රාමේෂ්වරන් ප්‍රදේශයේ ධීවරයෙකු වෙඩි වැදීමෙන් මරණයට පත්වීමට එරෙහිව තමිල්නාඩු ධීවරයින් විරෝධතාවක් ආරම්භ කර තිබෙනවා.\nමෙලෙස මිය ගොස් ඇත්තේ රාමේෂ්වරන් හි පදිංචි බිස්ත්‍රෝ නමැති 22 හැවිරිදි තරුණයෙක්.\nඉන්දීය ධීවර යාත්‍රාවලට මෙරට නාවික හමුදාව සිදුකළ වෙඩි තැබීමෙන් මෙම ධීවරයා මිය ගොස් ඇති බවට එරට මාධ්‍ය වාර්තා පළ කර තිබුණා.\nකෙසේ වෙතත්, නාවික හමුදාව එම චෝදනා තරයේ ප්‍රතික්ෂේප කළ අතර විදේශ කටයුතු අමාත්‍යාංශය ද නිවේදනය කළේ ඉන්දියානු ධීවරයින්ට ශ්‍රී ලංකා නාවික හමුදාව වෙඩි ප්‍රහාරයක් එල්ල කර නොමැති බව මූලික පරීක්ෂනවලදී හෙළිදරව් වී ඇති බවයි.\nධීවරයින්ගේ ආරක්ෂාව  වැදගත් වන බැවින් ලක් රජය සෑම අවස්ථාවකදීම සියලූ ඉන්දියානු ධීවරයින් සම්බන්ධයෙන් මානුෂීය ආකාරයකින් කටයුතු කරන බවට සහතික වන බව ද එහි දක්වා තිබුණා.\nකෙසේ වෙතත්, ධීවර අමාත්‍යවරයාගේ උපදෙස්වලට අනුව තමන් අදාළ තරුණයාගේ අවසන් කටයුතුවලට සහභාගි වන බවයි ඉන්දු - ශ්‍රී ලංකා ධීවර සමිති සම්මේලනයේ උපදේශක එස්.ටී. අන්තෝනිමුත්තු වැඩිදුරටත් කියා සිටියේ.",
       "URL": "https://www.hirunews.lk/156351/මෙරට-ධීවරයින්-දස-දෙනෙකු-ඉන්දීය-අත්අඩංගුවට-රාමේෂ්වරන්-ධීවරයාගේ-මරණයට-තමිල්නාඩුවේ-විරෝධතා",
       "Category": "Local News",
       "Parent URL": "https://www.hirunews.lk/local-news.php?pageID=4625"
}