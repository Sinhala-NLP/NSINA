{
       "Source": "hirunews",
       "Timestamp": "Monday, 15 July 2019 - 7:14",
       "Headline": "පළාත් කිහිපයකට වැසි ඇදහැලෙද්දී හය ලක්ෂයකට නියඟයෙන් පීඩා",
       "News Content": "දිවයිනේ ප්‍රදේශ කිහිපයකට වැසි ඇද හැලූණත් තවමත් දිස්ත්‍රික්ක 18ක පුද්ගලයින් හයලක්ෂයකට ආසන්න ප්‍රමාණයක් නියඟයෙන් පීඩා විදිනවා.\nමඩකලපුව, අම්පාර, කුරුණෑගල, මන්නාරම, යාපනය, මාතලේ, අනුරාධපුරය යන දිස්ත්‍රික්කවල ජනතාව නියඟයෙන් වැඩි වශයෙන් පීඩාවට පත්ව ඇති බවටයි වාර්තා වන්නේ.\nමේ හේතුවෙන් වැව් අමුණු සිදී ගොස් කුඹුරු වගාව ඇතුළු වගා බිම් රැසක් විනාශ වී තිබෙනවා.\nකන්තලේ, ඉඟිනිමිටිය, තබ්බෝව, ගිරිතලේ, කවුඩුල්ල, පරාක්‍රම සමුද්‍රය, යෝධවැව, දැදුරුඔය, සමනල වැව සහ ලූණුගම්වෙහෙර ඇතුලූ ජලාශ රැසක ජල මට්ටම මේ වනවිට පහළ බැස තිබෙනවා.\nකෙසේ වෙතත්, දැනට පවතින වැසි සහිත කාලගුණ තත්ත්වයේ තරමක වැඩිවීමක් හෙට සිට අපේක්ෂා කළ හැකි බව කාලගුණ විද්‍යා දෙපාර්තමේන්තුව පවසනවා.\nඒ අනුව බස්නාහිර සහ සබරගමුව පළාත්වලත්, ගාල්ල සහ මාතර දිස්ත්‍රික්කවලත් ඇතැම් ස්ථානවලට මිලිමීටර 100 ක පමණ වැසි ඇතිවිය හැකි බවයි කාලගුණ විද්‍යා දෙපාර්තමේන්තුව සඳහන් කළේ.\nඑමෙන්ම ඌව සහ නැගෙනහිර පළාත්වල ඇතැම් ස්ථානවලට මිලිමීටර 50 ක පමණ වැසි අපේක්ෂා කළ හැකියි.\nකෙසේ වෙතත් මෙම වැසි පළාත් කිහිපයකට බලපා ඇති නියං තත්ත්වය පහව යාමට ප්‍රමාණවත් නොවන බවයි කාලගුණ විද්‍යා දෙපාර්තමේන්තුවේ අධ්‍යක්‍ෂ ජනරාල් අතුල කරුණානායක සඳහන් කළේ.",
       "URL": "https://www.hirunews.lk/220325/පළාත්-කිහිපයකට-වැසි-ඇදහැලෙද්දී-හය-ලක්ෂයකට-නියඟයෙන්-පීඩා",
       "Category": "Local News",
       "Parent URL": "https://www.hirunews.lk/local-news.php?pageID=3247"
}