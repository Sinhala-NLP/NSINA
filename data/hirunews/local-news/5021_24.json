{
       "Source": "hirunews",
       "Timestamp": "Friday, 03 June 2016 - 7:49",
       "Headline": "ඇප ලැබූ හිටපු අතිරේක මහේස්ත්‍රාත් තිලිණ ගමගේ අද CID යට",
       "News Content": "කොළඹ අතිරේක මහේස්ත්‍රාත් තිලිණ ගමගේ කිසිදු අවස්ථාවක අධිකරණය මග හැරීමට උත්සාහ නොකළ බව ඔහු වෙනුවෙන් පෙනී සිටි නීතිඥ අජිත් පතිරණ පවසනවා.\nඔහු මේ බව කියා සිටියේ බලපත්‍රයක් නොමැතිව අලි පැටවෙකු ළඟ තබා ගැනීම සම්බන්ධයෙන් චෝදනා එල්ල වූ හිටපු අතිරේක මහේස්ත්‍රාත්වරයා වෙත අධිකරණය මගින් ඊයේ ඇප ලබාදීමෙන් අනතුරුවයි.\nනුගේගොඩ ප්‍රධාන මහේස්ත්‍රාත් කණිෂ්ක විජේරත්න එහිදී නියෝග කළේ රුපියල් ලක්ෂ 25 බැගින් වූ ශරීර ඇප 04 ක් සහ රුපියල් ලක්ෂ 05 ක මුදල් ඇපයක් මත හිටපු මහේස්ත්‍රාත්වරයා මුදාහරින ලෙසයි.\nහිටපු අතිරේක මහේස්ත්‍රාත්වරයා ඊයේ (02) අධිකරණය වෙත භාරවූ අතර ඉන් පසු ඔහුගේ ඇප අයදුම සලකා බලනු ලැබුවා.\nඑහිදී ප්‍රධාන මහේස්ත්‍රාත්වරයා ඔහුට නියෝග කළේ අද දිනයේදී රහස් පොලිසිය හමුවේ ප්‍රකාශයක් ලබාදෙන ලෙසටයි.\nමීට අමතරව සෑම මසකම අවසන් ඉරුදින රහස් පොලිසිය හමුවේ පෙනී සිටින ලෙසද නියෝග කෙරුණා.\nබලපත්‍රයක් නොමැතිව අලි පැටවෙකු ළඟ තබා ගැනීම සම්බන්ධයෙන් චෝදනා එල්ල වූ කොළඹ හිටපු අතිරේක මහේස්ත්‍රාත් තිලිණ ගමගේ නුගේගොඩ මහේස්ත්‍රාත් අධිකරණය වෙත ඊයේ (02) ඉදිරිපත් වුණා.\nහිටපු මහේස්ත්‍රාත්වරයා නීතිඥයෙකු මාර්ගයෙන් අධිකරණය වෙත ඉදිරිපත් වුණේ ඊයේ පස්වරු 1.30 ට පමණයි.\nඑහිදී සැකකරු විත්ති කූඩුවට නැගි අවස්ථාවේදී, නුගේගොඩ ප්‍රධාන මහේස්ත්‍රාත් කණිෂ්ක විජේරත්න ඔහුට නියෝග කළේ පැළඳ සිටින කබාය ඉවත් කරන ලෙසයි.\nඒ අනුව හිටපු අතිරේක මහේස්ත්‍රාත්වරයා කබාය ඉවත් කරගත් බව හිරු අධිකරණ වාර්තාකරු ප්‍රකාශ කළා.\nමෙහිදී සැකකරු වෙනුවෙන් පෙනී සිටින නීතිඥයින් තිලිණ ගමගේට ඇප ලබාදෙන ලෙස ඉල්ලා සිටියද රජයේ නීතිඥයින් ඊට විරෝධය පළ කළා.\nඑහිදී ඔවුන් පෙන්වා දුන්නේ සිද්ධිය සම්බන්ධයෙන් තවදුරටත් විමර්ශන සිදුකෙරෙන නිසා ඇප ලබාදුනහොත් ඊට බාධා සිදුවිය හැකි බවයි.\nමේ සම්බන්ධයෙන් දෙපාර්ශවය පැය දෙකහමාරකට ආසන්න කාලයක් කරුණු දැක්වු අතර විනිසුරු කණිෂ්ක විජේරත්න සඳහන් කළේ තම තීරණය පස්වරු පස්වරු 6 ට ප්‍රකාශයට පත්කරන බවයි.\nඑම තීරණය ප්‍රකාශයට පත් කරමිනුයි හිටපු මහේස්ත්‍රාත්වරයාට ඇප නියමකර ඇත්තේ.\nබලපත්‍රයක් නොමැතිව අලි පැටවෙකු ළඟ තබා ගැනීම සම්බන්ධයෙන් තිලිණ ගමගේ සැකකරුවෙකු ලෙස නම් කර අධිකරණයට ඉදිරිපත් කරන්නැයි නීතිපතිවරයා පසුගිය මස 12 වනදා අපරාධ පරීක්ෂණ දෙපාර්තමේන්තුවට දැනුම් දුන්නා.\nඒ අනුව ඔහුට අපරාධ පරීක්ෂණ දෙපාර්තමේන්තුව වෙත පැමිණෙන ලෙස අවස්ථා කිහිපයකදී දැනුම් දුන්නද ඔහු පැමිණියේ නැහැ.\nපසුගිය 30 වනදා කොළඹ හිටපු අතිරේක මහේස්ත්‍රාත් තිලිණ ගමගේ නුගේගොඩ මහේස්ත්‍රාත් අධිකරණය වෙත ඇප අයදුම් පත්‍රයක් යොමුකළා.\nකෙසේ වෙතත්, එය සලකා බැලීම ඊයේ දින දක්වා කල් තැබීමට නුගේගොඩ ප්‍රධාන මහේස්ත්‍රාත් කණිෂ්ක විජේරත්න නියෝග කළේ සිද්ධිය සම්බන්ධයෙන් නීතිපති උපදෙස් ලබාගැනීම සඳහායී.\nමේ අතර, පසුගිය පළමුවනදා අපරාධ පරීක්ෂණ දෙපාර්තමේන්තුව අධිකරණය වෙත වාර්තාවක් ඉදිරිපත් කරමින් තිලිණ ගමගේ මෙම පැමිණිල්ලේ සැකකරුවෙකු ලෙස නම් කර ඇති බව දැනුම් දුන්නා.\nඑය සලකා බැලූ නුගේගොඩ ප්‍රධාන මහේස්ත්‍රාත් කණිෂ්ක විජේරත්න අපරාධ පරීක්ෂණ දෙපාර්තමේන්තුවට නියෝග කළේ කොළඹ හිටපු අතිරේක මහේස්ත්‍රාත් තිලිණ ගමගේ අත්අඩංගුවට ගන්නා ලෙසයි.\nකොළඹ හිටපු අතිරේක මහේස්ත්‍රාත් තිලිණ ගමගේ සම්බන්ධයෙන් අධිකරණයේ නඩුවක් විභාගයට ගැනෙන බැවින් අධිකරණ සේවා කොමිෂන් සභාව ඔහුගේ සේවය තාවකාලිකව අත්හිටුවීමටද පියවර ගෙන තිබෙනවා.",
       "URL": "https://www.hirunews.lk/134657/ඇප-ලැබූ-හිටපු-අතිරේක-මහේස්ත්‍රාත්-තිලිණ-ගමගේ-අද-cid-යට",
       "Category": "Local News",
       "Parent URL": "https://www.hirunews.lk/local-news.php?pageID=5021"
}