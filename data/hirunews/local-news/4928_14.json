{
       "Source": "hirunews",
       "Timestamp": "Wednesday, 10 August 2016 - 18:21",
       "Headline": "ජොන්ස්ටන්ගෙන් ප්‍රශ්න කරයි -  අනුර සේනානායකට ඇප නැහැ",
       "News Content": "හිටපු සමූපකාර හා අභ්‍යන්තර වෙළඳ කටයුතු අමාත්‍ය පාර්ලිමේන්තු මන්ත්‍රී ජොන්ස්ටන් ප්‍රනාන්දුගෙන්   පොලිස් මූල්‍ය අපරාධ විමර්ශන කොට්ඨාශය පැය 4 කට ආසන්න කාලයක් අද ප්‍රකාශයක් සටහන් කරගත්තා.\nඒ, සහල් මෙටි‍්‍රක් ටොන් දෙලක්ෂ 27,717 ක් නියමිත ටෙන්ඩර් පටිපාටියෙන් තොරව සතොස ආයතනයට මිලදී ගැනීම සම්බන්ධයෙන් සිදුකරන විමර්ශනවලට අදාළවයි.\nමේ අතර රගර් ක්‍රීඩක වසීම් තාජුඞීන්ගේ ඝාතනය සම්බන්ධයෙන් අත්අඩංගුවට ගෙන සිටින බස්නාහිර පළාත භාර හිටපු ජ්‍යෙෂ්ඨ නියෝජ්‍ය පොලිස්පති අනුර සේනානායක යළි මේ මස 24 වනදා දක්වා රක්ෂිත බන්ධනාගාර ගත කෙරුණා.\nඑමෙන්ම ඝාතනය සම්බන්ධයෙන් අත්අඩංගුවට ගෙන සිටින නාරාහේන්පිට පොලීිසියේ අපරාධ අංශයේ හිටපු ස්ථානාධිපති සුමිත් චම්පික ද එදින දක්වා රක්ෂිත බන්ධනාගාර ගත කිරීමටයි කොළඹ අතිරේක මහේස්ත්‍රාත් නිශාන්ත පීරිස් නියෝග කළේ.\nදැනට කොළඹ ජාතික රෝහලේ ගෙවන වාට්ටුවක ප්‍රතිකාර ලබන හිටපු ජ්‍යෙෂ්ඨ නියෝජ්‍ය පොලිස්පතිවරයා උසාවි අවසරයකින් තොරව එවැනි වාට්ටුවකට පැමිණියේ කෙසේද යන්න පිළිබඳවද අධිකරණය අද කරුණු විමසුවා.\nඑසේම  සිය දියණියගේ උපාධි ප්‍රදානෝත්සවය සදහා සහභාගි වීමට ඔහුට අවසර ලබාදෙන ලෙස නීතීඥවරුන් කළ ඉල්ලීමද මහේස්ත්‍රාත්වරයා ප්‍රතික්ෂේප කළා.\nකෙසේ වෙතත් ජනාධිපති ලේකම් කාර්යාලයට අයත් වාහනයක් අවභාවිත කළ බවට චෝදනා එල්ලවූ ජාතික නිදහස් පෙරමුණේ මාධ්‍ය ප්‍රකාශක මොහොමඞ් මුසම්මිල් අධිකරණය අද ඇප මත මුදාහරිනු ලැබුවා.",
       "URL": "https://www.hirunews.lk/140313/ජොන්ස්ටන්ගෙන්-ප්‍රශ්න-කරයි-අනුර-සේනානායකට-ඇප-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=4928"
}