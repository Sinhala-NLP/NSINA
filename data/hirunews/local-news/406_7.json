{
       "Source": "hirunews",
       "Timestamp": "Tuesday, 18 April 2023 - 20:08",
       "Headline": "සත්ත්වයින් මස් පිණිස වෙනත් රටවලට යැවීමේ වැඩපිලිවෙලකට රජය එකඟ නැහැ - බන්දුල ගුණවර්ධන (වීඩියෝ)",
       "News Content": "සත්ත්වයින් මස් පිණිස වෙනත් රටවලට යැවීමේ වැඩපිලිවෙලකට රජය කිසිසේත් එකඟ නොවන බව කැබිනට් ප්‍රකාශක අමාත්‍ය බන්දුල ගුණවර්ධන පවසනවා.\nඅමාත්‍යවරයා මේ බව කියා සිටියේ මෙරට රිළවුන් චීනයේ සත්වෝද්‍යාන වෙත යැවීම සම්බන්ධයෙන් කැබිනට් තීරණ දැනුම්දීමේ මාධ්‍ය හමුවේ දී මාධ්‍යවේදියෙකු යොමුකළ ප්‍රශ්ණයකට පිලිතුරු ලබාදෙමින්.\nකෘෂිකර්ම දෙපාර්තමේන්තුවට අනුව මෙරට රිළා ගහනය ලක්ෂ 30කට ආසන්න වන අතර අනුරාධපුර, පොළොන්නරුව, දඹුල්ල, මහනුවර සහ කතරගම යන ප්‍රදේශවල රිළවුන් වැඩි වශයෙන් වාසය කරනු ලබනවා.\n2022 ජනවාරි මාසයේ සිට ජුනි මාසය දක්වා පමණක් මෙරට ආහාර භෝග වර්ග 28ක්, වන සතුන් විසින් විනාශ කර ඇති බව එම දෙපාර්තමේන්තුවේ වාර්තාවල දැක්වෙන බවයි කෘෂිකර්ම අමාත්‍යාංශය සඳහන් කළේ.\nදළ වශයෙන් විනාශ කළ වගා භුමි ප්‍රමාණය මෙට්‍රික් ටොන් 144,989ක්.\n2022 වසර තුළ මෙරට පොල් ගෙඩි මිලියන 200කට අධික ප්‍රමාණයක් රිලවුන් හා දඬුලේනුන් විසින් විනාශ කර තිබෙනවා.\nමෙම හානිය දළ වශයෙන් රුපියල් මිලියන 30,000ක් පමණ වන බවයි කෘෂිකර්ම දෙපාර්තමේන්තුවේ වාර්තාවල දැක්වෙන්නේ.\nඑළවළු, වී, කෙසෙල්, පොල් හා බඩඉරිඟු වගාවන් සදහා රිළවුන් වැඩි වශයෙන් හානි කර තිබෙනවා.\nමේ අතර හිරු ප්‍රවෘත්ති අංශය සමඟ විශේෂ සම්මුඛ සාකච්ඡාවකට එක්වෙමින් කෘෂිකර්ම අමාත්‍ය මහින්ද අමරවීර කියා සිටියේ මොණරුන්, වල් ඌරන්, ඉත්තෑවන් සහ දඬු ලේණන් රට යැවීම සඳහාද යෝජනා කරන බවයි.",
       "URL": "https://www.hirunews.lk/332858/සත්ත්වයින්-මස්-පිණිස-වෙනත්-රටවලට-යැවීමේ-වැඩපිලිවෙලකට-රජය-එකඟ-නැහැ-බන්දුල-ගුණවර්ධන-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=406"
}