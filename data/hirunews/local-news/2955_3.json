{
       "Source": "hirunews",
       "Timestamp": "Monday, 13 January 2020 - 20:58",
       "Headline": "බදු ප්‍රතිලාභ ලබා නොදෙන ව්‍යාපාරිකයින් ගැන, පියවර ගන්නැයි ජනපතිගෙන් උපදෙස්",
       "News Content": "රජය විසින් අඩු කළ බදු ප්‍රතිලාභ ජනතාවට නොලැබීම සම්බන්ධයෙන් අධීක්ෂණය කරන ලෙසට පාරිභෝගික සේවා අධිකාරියට සහ දේශීය ආදායම් දෙපාර්තමේන්තුවට ජනාධිපති ගෝඨාභය රාජපක්ෂ විසින් උපදෙස් ලබාදී තිබෙනවා.\nපසුගිය වසරේ දෙසැම්බර් මස 1 වන දා සිට බල පැවැත්වෙන පරිදි ලබාදී ඇති බදු ප්‍රතිලාභ විශේෂයෙන් සිල්ලර තොග සහ ආනයන ද්‍රව්‍ය විකිණීම මත වැට් බදු අඩු කිරීමෙන් අත්වන වාසි තමන් වෙත නොලැබෙන බවටයි පාරිභෝගියා චෝදනා කළේ.\nඊට අදාළ පැමිණිලි ද ජනාධිපති කාර්යාලයට සහ මාධ්‍ය මගින් ද අනාවරණ වී තිබුණා.\nඒ අනුවයි එම බදු ප්‍රතිලාභ නොලැබීම සම්බන්ධයෙන් අධීක්ෂණය කරන ලෙසට පාරිභෝගික සේවා අධිකාරියට සහ දේශීය ආදායම් දෙපාර්තමේන්තුවට ජනාධිපතිවරයා උපදෙස් ලබාදී ඇත්තේ.\nමේ අතර, ජනාධිපති ගෝඨාභය රාජපක්ෂ සහ ජපාන රාජ්‍ය අමාත්‍ය කොසෝ යමමොතෝ අතර හමුවක් අද ජනාධිපති කාර්යාලයේදී සිදුවුණා.\nජපානය සහ ශ්‍රී ලංකාව අතර දිගුකාලීන මිත්‍රත්වය තවදුරටත් ශක්තිමත් කර ගනිමින් ඉදිරියටත් ක්‍රියා කරන බවටයි එහිදී ජපාන රාජ්‍ය අමාත්‍යවරයා සඳහන් කර ඇත්තේ.\nඑමෙන්ම, ක්ෂේත්‍ර රැසක් සඳහා අයෝජනය කිරීමට ද ජපානය කැමැත්ත පළ කර ඇති බව ද ජපාන රාජ්‍ය අමාත්‍යවරයා ජනාධිපතිවරයා වෙත දැනුම් දී තිබෙනවා.\nඑම හමුවේදී ජනාධිපති ගෝඨාභය රාජපක්ෂ සඳහන් කර ඇත්තේ 2015ට පෙර මෙරට පැවති සියයට 7ක ආර්ථික වර්ධන වේගය බිද වැටී ඇති අතර එය යළි ගොඩනැගීම තමා ඉදිරියේදී ඇති ප්‍රධාන අභියෝගයක් බවයි.",
       "URL": "https://www.hirunews.lk/232237/බදු-ප්‍රතිලාභ-ලබා-නොදෙන-ව්‍යාපාරිකයින්-ගැන-පියවර-ගන්නැයි-ජනපතිගෙන්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=2955"
}