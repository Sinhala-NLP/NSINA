{
       "Source": "hirunews",
       "Timestamp": "Thursday, 22 July 2021 - 17:05",
       "Headline": "නව තානාපතිවරයෙක් සහ මහ කොමසාරිස්වරයෙක් ජනපතිට අක්තපත්‍ර භාර දෙයි",
       "News Content": "ශ්‍රී ලංකාවට අලුතින් පත්ව පැමිණි නව තානාපතිවරයෙක් සහ මහ කොමසාරිස්වරයෙක් අද (22) පෙරවරුවේ ජනාධිපති ගෝඨාභය රාජපක්ෂ වෙත සිය අක්තපත්‍ර භාර දී තිබෙනවා.\nඒ ජනාධිපති මන්දිරයේ දීයි.\nනවසීලන්ත මහ කොමසාරිස්වරයා ලෙස මයිකල් එඩ්වඩ් ඇපල්ටන් (Michael Edward Appleton) සහ කියුබානු ජනරජයේ තානාපතිවරයා ලෙස අන්ද්‍රෙස් මාර්සෙලෝ ගරීඩෝ (Andres Marcelo Garrido) පත්ව සිටිනවා.\nඉන්දියාවේ පිහිටි නවසීලන්ත මහ කොමසාරිස් කාර්යාලය මගින් ශ්‍රී ලංකාවට අදාළ කටයුතු මෙතෙක් සම්බන්ධීකරණය කෙරුණා.\nදෙරට අතර රාජ්‍ය තාන්ත්‍රික සබඳතා පුළුල් කරමින් අභිනවයෙන් මෙරට ස්ථාපිත කෙරෙන නවසීලන්ත මහ කොමසාරිස් කාර්යාලයේ, පළමු මහ කොමසාරිස්වරයා ලෙස කටයුතු කිරීමට ලැබීම සතුටට කරුණක් බවයි මයිකල් එඩ්වඩ් ඇපල්ටන් සඳහන් කළේ.\nඑක්සත් ජාතීන්ගේ මහ මණ්ඩලයේ දී කියුබාව මෙරටට ලබාදෙන සහාය ජනාධිපතිවරයාගේ ප්‍රශංසාවට ලක්ව තිබෙනවා.\nශ්‍රී ලංකාව සහ සිය රටවල් අතර දිගුකාලීන සබඳතා නව ක්ෂේත්‍ර ඔස්සේ වර්ධනය කරගැනීමට කැපවන බවයි ඔවුහු ජනාධිපතිවරයා සමග ප්‍රකාශ කළේ.\nකොවිඩ් පැතිර යාම ආරම්භයේ සිටම රජයක් ලෙස ගත් ක්‍රියාමාර්ග, එන්නත්කරණය සම්බන්ධයෙන් ලබාගෙන ඇති ප්‍රගතිය පිළිබඳ ජනාධිපති ගෝඨාභය රාජපක්ෂ නව තානාපතිවරුන් දැනුවත් කර තිබෙනවා.\nදේශගුණික විපර්යාසයන්ට සියලු රටවල් එක්ව මුහුණ දීමේ අවශ්‍යතාව, කාර්ය සාධක බලකායක් පිහිටුවමින් විධිමත් සැලැස්මක් යටතේ රටක් ලෙස ඒ වෙනුවෙන් ගෙන ඇති සැලසුම් ඔහු පැහැදිලි කළා.\nකාබනික පොහොර භාවිතයට යොමු වීම, 2030 වන විට මෙරට බලශක්ති අවශ්‍යතාවයෙන් ඉහළ ප්‍රතිශතයක් පුනර්ජනනීය බලශක්ති ප්‍රභවයන්ගෙන් ලබාගැනීමට ගෙන ඇති පියවර ද, ජනාධිපතිවරයා විසින් පෙන්වා දුන් බවයි ජනාධිපති මාධ්‍ය අංශය කියාසිටියේ.\nමානුෂීය මෙහෙයුමෙන් පසු උතුරු - නැගෙනහිර ප්‍රදේශවල සිදුකර ඇති දැවැන්ත සංවර්ධන ව්‍යාපෘති පිළිබඳ එම ප්‍රදේශවල සංචාරය කිරීමෙන් අවබෝධ කරගත හැකි බව ජනාධිපතිවරයා තානාපතිවරුන්ට පෙන්වාදී තිබෙනවා.",
       "URL": "https://www.hirunews.lk/277715/නව-තානාපතිවරයෙක්-සහ-මහ-කොමසාරිස්වරයෙක්-ජනපතිට-අක්තපත්‍ර-භාර-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=1802"
}