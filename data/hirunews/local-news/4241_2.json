{
       "Source": "hirunews",
       "Timestamp": "Wednesday, 01 November 2017 - 15:31",
       "Headline": "අලින්ගෙන් බේරෙන්න අසල්වැසි නිවසකට ගිය අතරේ නිවස ගිනි ගනී (ඡායාරූප)",
       "News Content": "සුරියවැව ප්‍රාදේශිය ලේකම් බල ප්‍රදේශයට අයත් මහආර ජුල්ගහවත්ත ප්‍රදේශයේ නිවසක් පසුගිය 25 වන දා හදිසියේම ඇති වු ගින්නකින් සම්පුර්ණයෙන්ම විනාශ වි තිබෙනවා.\nමේ හේතුවෙන් එහි පදිංචිව සිටි යුවලක් ඉන්න හිටින්න තැනැක් නොමැතිව දැඩි අසරණ තත්වයට පත්ව තිබෙන බවයි අප වාර්තාකරු කියා සිටින්නේ.\nමෙලෙස නිවස ගිණි ගැනිම නිසා අසරණ තත්වයට පත්ව ඇත්තේ ජුල්ගහවත්තල මහආරලසුරියවැව ලිපිනයේ පදිංචි 56 හැවිරිදි එන්. ඒ. චන්ද්‍රාවතී හා 53 හැවිරිදි එච්. ඒ. විමලසේන යන දෙපළයි.\nතමන් පත්ව ඇති අසරණ තත්වය පිළිබදව විස්තර කළ චන්ද්‍රාවතී.\n\"මමයි මහත්තයයි තමයි මේ නිවසේ ජිවත් වුනේ. අපිට මහා ලොකු බලාපොරොත්තු තිබුණේ නෑ. තිබුණ එකම බලාපොරොත්තුව තමයි හිසට නිවසක් හදා ගන්න එක. මහත්තයා කුලී වැඩ තමයි කරන්නේ. අපිට දරුවෝ නෑ. වෙනදා නම් මේ පැත්තේ මොනවා හරි කුලී වැඩ තිබුණා. නමුත් දැන් ඒවත් නැති නිසා මහත්තයා අත්වැඩ දෙන්න කොළඹ ගිහින් හිටියේ.\"\n\"මම රෑ වෙනකොට කාලා බීලා ගෙවල් දොරවල් වහලා ලග ගෙදරකට යනවා නිදාගන්න. රෑට මේ ගෙවල්වල අපිට තනියම ඉන්න බෑ. ඒ තරම් අලි එනවා. පසුගිය 25 වෙනිදත් මන් ගෙවල් වහලා අල්ලපු ගෙදරට නිදාගන්න ගියා. රෑ 9.30ට විතර අහල පහල අය හයියෙන් කෑ ගහනවා ඇහිලා අපිත් එළියට බැහැලා මොකද කියලා බැලුවා.\"\n\"එතකොට තමයි දැක්කේ මගේ ගේ ගිණි ගන්නවා. ගමේ අය එකතු වෙලා ගින්න නිවන්න උත්සාහ කලා. නමුත් හරි ගියේ නෑ. මුලු ගේම පිච්චුනා. මට ඉතිරි වුනේ ඇදගෙන හිටිය ඇදි වත විතරයි.\"\n\"මහත්තයයි මායි අවුරුදු 10ක් විතර කුලී වැඩ කරලා එකතු කර ගත්ත සල්ලි ටිකකින් කාමර දෙකකට අත්තිවාරමත් දැම්මා. ඒ ගේ බිත්ති කෑලි ටික කොහොම හරි බැඳ ගන්න කියක් හරි හොයා ගන්න තමයි මහත්තයා කොළඹ වැඩට ගියේ. දැන් නම් නැවත අපිට ගෙයක් හදනවා කියන්නේ හිනයක් විතරයි.\"\n\"මෙච්චර කාලයක් දුක් විදලා එකතු කරගත්ත පිගාන කෝප්පේ ඉදලා ඔක්කොම විනාශ වුනා. පුළුවන් කවුරු හරි ඉන්නවා නම් අපිට ඉන්න කාමර කෑල්ලක් බැඳ ගන්න උදව්වක් කරනවා නම් ඒක ලොකු පිනක් වෙනවා\"\nවිමලසේන මෙසේ පැවසුවා.\n\"මම  කොළඹ ගිහින් අත්වැඩ දෙන රස්සාවක් තමයි කරන්නේ. පසුගිය 25 වෙනිදා රෑ එක සැරේම නෝනා මට කෝල් එකක් අරගෙන මොකුත් කියන්නේ නැතිව මර ලතෝනි දෙමින් කෑ ගහනවා. ඒත් මන් ඇහුවා මොකද අඩන්නේ. මොකද වුනේ කියලා මන් ඇහුවා. මන් හිතුවේ අලි ඇවිත් වෙන්න ඇති කියල.\"\n\"බුදු මහත්තයෝ ජිවත් වෙලා වැඩන් නෑ, කිය කියා අඩනවා. පස්සේ මොකද්ද වෙලා තියෙන්නේ කියලා මන් ඇහුවම නෝනා අඩ අඩා කිව්වා බුදු මහත්තයෝ අපේ ගේ ගිනි ගත්තා කිව්වා. ඒ වෙලාවේ මට මන් ඉන්නේ කොහෙද කියලා අමතක වුනා. මොනවා කරන්නද. මන් ඊට පහුවෙනිදම උදේ ගමේ ආවා. ඇවිත් බලනකොට ගේ ගන්න දෙයක් නෑ. ඔක්කේම ගිණි අරන් විනාශ වෙලා තිබුණා. අද වෙනකොට අපි පුදුම තරම් අසරණ තත්වයකට පත් වෙලා ඉන්නේ. කෑම ටික පවා අහල පහළ අය තමයි දෙන්නේ\"\n\"අවුරුදු 10ක් විතර මන් දුක් විදලා තමයි කාමර කෑලි දෙකක් හදා ගන්න අත්තිවාරමක් දමා ගත්තේ. දැන් නම් ආයේ මට ගෙයක් හදනවා කියන එක හීනයක් විතරයි. මැරෙන්න බැරි කමට දැන් අපි ජිවත් වෙනවා. කියන්න තියෙන හැමෝටමත් අපි මේ ගැන කිව්වා. දැන් ටකරන් ටිකක් ගහගෙන වටකරගෙන අපි ඉන්නවා. කවුරු හරි කමක් නෑ අපිට උදව්වක් කරන්න පුළුවන් නම් පොඩියට කාමර කෑල්ලක් හදා ගන්න ඒක ලොකු පිංකමක්\"\nඡායාරූප - සූරියවැව නුවන් ජයසේකර",
       "URL": "https://www.hirunews.lk/175004/අලින්ගෙන්-බේරෙන්න-අසල්වැසි-නිවසකට-ගිය-අතරේ-නිවස-ගිනි-ගනී-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4241"
}