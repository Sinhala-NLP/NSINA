{
       "Source": "hirunews",
       "Timestamp": "Monday, 16 July 2018 - 13:36",
       "Headline": "ඒකාබද්ධයේ මන්ත්‍රිවරු 30 දෙනෙකු මත්තලට",
       "News Content": "මත්තල ගුවන් තොටුපල ඉන්දීය සමාගමකට බදුදීමට රජය ගෙන ඇති තීරණයත් සමඟ එය නිරීක්ෂණය කිරීම සඳහා ඒකාබද්ධ විපක්ෂයේ මන්ත්‍රීවරුන් පිරිසක් අද එහි පැමිණියා.\nඒ සඳහා හිටපු කතානායක චමල් රාජපක්ෂ, පාර්ලිමේන්තු මන්ත්‍රීවරුන් වන කුමාර වෙල්ගම, ඩලස් අලහප්පෙරුම, කෙහෙළිය රඹුක්වැල්ල, ෂෙහාන් සේමසිංහ, දිලුම් අමුණුගම, නිරෝෂන් ප්‍රේමරත්න, ප්‍රසන්න රණතුංග, පියල් නිශාන්ත ඇතුළු මන්ත්‍රීවරුන් 30 කට අධික පිරිසක් ඊට එක්ව සිටි බවයි හිරු ප්‍රාදේශීය වාර්තාකරුවන් සඳහන් කළේ.\nඅද දහවල් 12 ට පමණ මත්තල ගුවන්තොටුපල වෙතට පැමිණි මන්ත්‍රීවරුන් පිරිස පළමුවෙන්ම එහි ප්‍රධාන පරිපාලන ගොඩනැගිල්ල නිරීක්ෂණයකට ලක් කළා.\nපසුව වී ගබඩාකරනු ලැබූ ගොඩනැගිල්ල ද නිරීක්ෂණය කළ අතර එහි ඇතුළත නිරීක්ෂණය කිරීමට ගුවන්තොටුපල බලධාරින් මන්ත්‍රීවරුන්ට අවසර ලබාදී නැහැ.\nඅනතුරුව ප්‍රධාන පරිපාලන කුළුණ වෙතට පිවිසි මන්ත්‍රීවරුන් පැය දෙකහමාරකට ආසන්න කාලයක් ගුවන්තොටුපල නිරීක්ෂණ චාරිකාවක නිරත වූ බව සඳහන්.",
       "URL": "https://www.hirunews.lk/195330/ඒකාබද්ධයේ-මන්ත්‍රිවරු-30-දෙනෙකු-මත්තලට",
       "Category": "Local News",
       "Parent URL": "https://www.hirunews.lk/local-news.php?pageID=3846"
}