{
       "Source": "hirunews",
       "Timestamp": "Friday, 08 July 2022 - 13:07",
       "Headline": "පලතුරු වැවිල්ලත් අර්බුදයක් වූ ගොවීන් (වීඩියෝ)",
       "News Content": "මේ දිනවල රටේ පවතින ඉන්ධන අර්බුදය හේතුවෙන් විදේශ වෙළෙඳපොළ ඉලක්ක කර ගෙන වගා කටයුතු සිදු කරන අපනයනකරුවන් හා ගොවීන් පත්ව ඇත්තේ දැඩී අසීරුතාවකටයි.\nඔවුන් ඉල්ලා සිටින්නේ රටට විදේශ විනිමය උපයා දෙන මෙවැනි කර්මාන්ත විනාශ වීමට ඉඩ නොදී නිසි ක්‍රියාමාර්ග ගනිමින් ඒවා රැක ගැනීමට කටයුතු කරන ලෙසයි.\nමේ අපනයනය කිරීම සඳහා සිදු කෙරෙන ඇඹිලිපිටිය ප්‍රදේශයේ පලතුරු වගාවන්.\nවිදේශ වෙළෙඳපොලට යැවීම සඳහා මෙම ප්‍රදේශයේ කෙසෙල්, ගස්ලබු, තැඹිලි ආදි විවිධ පළතුරු බොහොමයක් වගා කෙරෙන අතර ඉන් විශාල පිරිසක් සිය දිවි සරිකර ගන්නවා.\nරටෙහි මේ දින පවතින ඉන්ධන අර්බුදය හේතුවෙන් මේ පළතුරු වගාකරුවන්ට ආයතන ප්‍රධානීන් දැනුම් දී ඇත්තේ තව නොබෝ දිනකින් පලතුරු අපනයනය කිරීම් කටයුතු නවතා දැමීමට සිදු වන බවයි.\nකලක් තිස්සේ ගොඩ නගා ගත් කර්මාන්ත බිඳ වැටීම පිළිබඳ අපනයනකරුවන් ද අදහස් පල කළා.\nමේ අතර විදේශ වෙළෙඳපොළ ඉලක්ක කරගෙන පේර, අඹ, කටු අනෝදා සහ දෙළුම් ආදී පලතුරු වගා කරන දඹුල්ල වෑවල වැව ප්‍රදේශයේ වගාකරුවන් පවසන්නේ වගාවෙන් සාර්ථක ලෙස ඵලදාවක් ලබා ගැනීමට හැකිවූවත් පවතින ඉන්ධන අර්බුදය හේතුවෙන් එය විකුණාගැනීමට නොහැකිව විනාශවීමේ අවදානමකට ලක්ව ඇති බවයි.\nපලතුරු අස්වැන්න රැගෙන යෑම සඳහා ලොරි රථ පැමිණීම 90% කින් පමණ පහත වැටී ඇති බවත් ඔවුන් පෙන්වා දෙනවා.\nඔවුන් වගකිවයුතු බලධාරීන්ගෙන් ඉල්ලා සිටින්නේ රටට ඩොලර් උපයා ගත හැකි තවත් එක් කර්මාන්තයක් වන මෙම කර්මාන්තය කඩා වැටීමට ඉඩ නොදී පලතුරු ප්‍රවාහනය කිරීම සඳහා ලොරි රථවලට අවශ්‍ය ඉන්ධන ලබා දීමට කිසියම් ක්‍රියාමාර්ගයක් යොදන ලෙසයි.",
       "URL": "https://www.hirunews.lk/309425/පලතුරු-වැවිල්ලත්-අර්බුදයක්-වූ-ගොවීන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1037"
}