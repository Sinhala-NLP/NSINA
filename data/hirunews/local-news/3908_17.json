{
       "Source": "hirunews",
       "Timestamp": "Wednesday, 06 June 2018 - 15:38",
       "Headline": "වන අලි ගැටලුවට විසඳුම් ඉල්ලා පුද්ගලයෙක් උපවාසයක (ඡායාරූප)",
       "News Content": "දෛනිකව තමන් මුහුණදෙන වන අලි ගැටලුවට විසඳුම් ඉල්ලා දිඹුලාගල කළු කැලේ ප්‍රදේශයේ පුද්ගලයෙකු උපවාසයක් ආරම්භ කර තිබෙනවා.\nඅප වාර්තාකරු සඳහන් කළේ අද උදෑසන සිට පොළොන්නරුව මහියංගනය ප්‍රධාන මාර්ගයේ බස් නැවතුමක වහලක් මත නැගී මෙම පුද්ගලයා උපවාසයේ නිරතවන බවයි.\nකළු කැලේ ප්‍රදේශයේ පදිංචි 62 හැවිරිදි දෙදරු පියෙක් වන උපවාසයේ නිරත පුද්ගලයා පෙන්වා දෙන්නේ දිනෙන් දින එල්ලවන වන අලි තර්ජනයට කිසිදු බලධාරියෙකුගෙන් විසඳුමක් නොලැබුනු බවයි.\nඅලි වෙඩි හෝ ලබාදීමට වන ජීවී නිලධාරීන් අපොහොසත් වීම හේතුවෙන් තමන් මෙම උපවාසයේ නිරතවන බව ඔහු කියාසිටියා.\nවන අලි සිදුකර ඇති වගා හානිවලට වන්දි ලබාදෙන ලෙසට ද මෙම පුද්ගලයා ඉල්ලා සිටිනවා.\nමෙම ගැටලුවලට විසඳුම් ලැබෙන තෙක් උපවාසයේ නිරතවන බවයි ඔහු ප්‍රකාශකර ඇත්තේ.\nවන ජීවී නිලධාරීන් උපවාසයේ නිරත පුද්ගලයා සමග සාකච්ඡා කළ ද ඔහු එම ඉල්ලීම් ප්‍රතික්ෂේප කර ඇති අතර වන අලි ගැටලුවට ස්ථිර විසඳුමක් ලැබෙන තෙක් උපවාසය අත් නොහරින බවයි ප්‍රකාශකර ඇත්තේ.\nඡායාරූප - පොළොන්නරුව රොෂාන් තුෂාර",
       "URL": "https://www.hirunews.lk/192447/වන-අලි-ගැටලුවට-විසඳුම්-ඉල්ලා-පුද්ගලයෙක්-උපවාසයක-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3908"
}