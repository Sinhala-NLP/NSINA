{
       "Source": "hirunews",
       "Timestamp": "Tuesday, 08 November 2022 - 19:49",
       "Headline": "නැගෙනහිර ආණ්ඩුකාරවරිය මග නැවතුණු හේතුව",
       "News Content": "මඩකලපුව - මියන්ගල ප්‍රදේශයේ නිරීක්ෂණ චාරිකාවක් සඳහා පිටත්ව ගිය නැගෙනහිර පළාත් ආණ්ඩුකාර අනුරාධා යහම්පත්ට එය අතරමග නවතා යළි පැමිණීමට සිදුවූ පුවතක් අද වාර්තා වුණා.\nඒ, ප්‍රදේශයට යාමට නියමිතව තිබූ මාර්ගය දැඩි අබලන් තත්වයේ පැවතීම හේතුවෙන්.\nසුහුරු වාරි කෘෂිකාර්මික ව්‍යාපෘතිය යටතේ මඩකලපුව - මියන්ගල් වැව, පෙරියවට්ටුවාන් අමුණ ඇතුලු තවත් වැව් කිහිපයක් නිරීක්ෂණය කිරීම සඳහායි ඇය අද පෙරවරුවේ කිරාන් මංසන්ධියේ සිට වඩමුණෙයි මාර්ගය හරහා මියන්ගල ප්‍රදේශයට යාමට පිටත්ව තිබුණේ.\nකෙසේ වෙතත් එම මාර්ගය යතුරුපැදියක ගමන් කිරීමට තරම්වත් හැකියාවක් නොමැති ලෙස අබලන්ව පැවතීම හේතුවෙන් ඇය, නිරීක්ෂණ චාරිකාව අතරමග නවතා දමා නිලධාරීන් සමඟ එම ස්ථානයේ මහ මග රැඳී සිට සාකච්ඡා කර යළිත් පැමිණීමට කටයුතු කළා.\nකිරාන් කෘෂිකර්ම ව්‍යාපෘති කාර්යාලය අසළ මාර්ගයේ වාරි නිලධාරීන් සමඟ අදාළ සාකච්ඡාව සිදුකළ ආණ්ඩුකාරවරියට ගම්වැසියන් ද මාර්ගය අබලන්වීම හේතුවෙන් තමන් මුහුණදෙන අපහසුතා දැනුම් දුන්නා.\nඑහිදී ආණ්ඩුකාරවරිය පළාත් මාර්ග සංවර්ධන දෙපාර්තමේන්තුවේ අධ්‍යක්ෂවරයා එම අවස්ථාවේදීම එම ස්ථානයට කැඳවීමටයි කටයුතු කළේ.\nහෙට දිනයේදී අදාළ මාර්ගයේ ප්‍රතිසංස්කරණ කටයුතු ආරම්භ කරන බව ඔහු එහිදී ප්‍රකාශ කර තිබෙනවා.",
       "URL": "https://www.hirunews.lk/319924/නැගෙනහිර-ආණ්ඩුකාරවරිය-මග-නැවතුණු-හේතුව",
       "Category": "Local News",
       "Parent URL": "https://www.hirunews.lk/local-news.php?pageID=748"
}