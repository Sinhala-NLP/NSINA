{
       "Source": "hirunews",
       "Timestamp": "Sunday, 24 September 2023 - 13:38",
       "Headline": "කළුබෝවිල නිවුන් දරුවන්ගේ මරණ ගැන සොයන්න විශේෂ පරීක්ෂණයක් (වීඩියෝ)",
       "News Content": "කළුබෝවිල ශික්ෂණ රෝහලේදී අලු‍ත උපන් නිවුන් බිළිදුන් දෙදෙනෙකු මියයාමේ සිදුවීමක් සම්බන්ධයෙන් මව්පියන් රෝහල් පාලනාධිකාරියට චෝදනා කරනවා.\nකෙසේ වෙතත්, එම රෝහලේ අධ්‍යක්ෂිකා වෛද්‍ය සාගරිකා කිරිවන්දෙණිය කියා සිටියේ එම බිළිඳුන් මියයාම සම්බන්ධයෙන් සෞඛ්‍ය අමාත්‍යංශය දැනුවත් කර ඇති අතර, අමාත්‍යාංශ මට්ටමින් පරීක්ෂණයක්ද සිදුකිරීමට නියමිත බවයි.\nකැස්බෑව - හෝන්නත්තර ප්‍රදේශයේ පදිංචි අකිලා බොනිෆස් දරු ප්‍රසූතිය සදහා පසුගිය 08 වැනිදා කළුබෝවිල ශික්ෂණ රෝහලට ඇතුළත් කර ඇති අතර පසුගිය 09 වනදා නිවුන් දරුවන් ප්‍රසුත කර තිබුණා.\nඅනතුරුව අඩු බරින් යුක්ත වීම හේතුවෙන් බිළිඳුන් දෙදෙනා නොමේරු ළදරු ඒකකයට ඇතුලත් කර ඇති අතර ඉන් දින 10කට පසු පසුගිය 18 වනදා පිරිමි දරුවා මියගොස් තිබෙනවා.\nබිළිඳාගේ මරණය විෂබීජයක් ශරිරගතවීමක් හේතුවෙන් බවට වෛද්‍යවරුන් ප්‍රකාශ කර තිබුණද පසුව අනාවරණය වී ඇත්තේ ශ්වසන අපසුතාවයක් හේතුවෙන් පිරිමි දරුවා මියගොස් ඇති බවයි.\nඅනතුරුව ඊයේ උදෑසන අනෙක් බිළිඳිය බැලීම සඳහා නොමේරු ළදරු ඒකකය වෙත ගිය මවට දැනගන්නට ලැබී ඇත්තේ එම බිළිඳියද මියගොස් ඇති බවයි.\nකෙසේ වෙතත්, මේ සම්බන්ධයෙන් මියගිය බිළිඳුන්ගේ ඥාතීන් විසින් කළුබෝවිල රෝහල් පාලනාධිකාරිය වෙත සහ කොහුවල පොලිස් ස්ථානයට පැමිණිලි ඉදිරිපත් කර තිබෙනවා. මෙම මරණ සිදුවුයේ රෝහල් කාර්ය මණ්ඩලයේ නොසැලකිල්ල හේතුවෙන් බවයි දෙමව්පියන් චෝදනා කරන්නේ.\nමේ අතර, රට තුල පවුල් සෞඛ්‍ය සේවා නිලධාරින්ගේ උග්‍ර හිගයක් පවතින බවත් ඒ හේතුවෙන් මාතෘ හා ළමා සෞඛ්‍ය තත්ත්වය විශාල කඩාවැටීමකට ලක්ව ඇති බව රජයේ පවුල් සෞඛ්‍ය සේවා සංගමය පවසනවා.\nඑහි සභාපතිනි දේවිකා කොඩිතුවක්කු මේ බව කියා සිටියේ කොළඹ පැවති මාධ්‍ය හමුවකට එක්වෙමින්.",
       "URL": "https://www.hirunews.lk/349257/කළුබෝවිල-නිවුන්-දරුවන්ගේ-මරණ-ගැන-සොයන්න-විශේෂ-පරීක්ෂණයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=10"
}