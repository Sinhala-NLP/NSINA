{
       "Source": "hirunews",
       "Timestamp": "Monday, 22 November 2021 - 7:49",
       "Headline": "රසායනික පොහොර සම්බන්ධයෙන් අවසන් තීරණය අද උදෑසන (වීඩියෝ)",
       "News Content": "රසායනික පොහොර ගෙන්වීමේ තහනම සම්බන්ධයෙන් නැවත වරක් සලකා බැලීමට රජය තීරණය කර තිබෙනවා.\nමේ සම්බන්ධයෙන් වන අවසන් තීරණය අද (22) උදෑසන 10ට ජනාධිපතිවරයා සමග පැවත්වෙන සාකච්ඡාවේ දී ගනු ඇති බවටයි වාර්තා පළ වන්නේ.\nමේ අතර අර්බුදයට ලක් වූ චීන පොහොර නැව සම්බන්ධයෙන් ද, යම් එකඟතාවකට පැමිණීමට අදාළ පාර්ශ්වයන් සමත් වී ඇති බව වාර්තාවනවා.\nමේ සම්බන්ධයෙන් හිරු ප්‍රවෘත්ති සමග අදහස් දැක්වූ කෘෂිකර්ම අමාත්‍ය මහින්දානන්ද අලුත්ගමගේ පැවසුවේ, අදාළ පොහොර නෞකාව මෙම පොහොර තොගය මෙරටට ප්‍රවාහනය කර ඇත්තේ ජාත්‍යන්තර වාණිජ බලපත්‍රයක් රහිතව බවයි.\nමෙම වාණිජ බලපත්‍රය රැගෙන නැවත වරක් සාම්පල ඉදිරිපත් කිරීමෙන් අනතුරුව අදාළ පොහොර තොගය සම්බන්ධයෙන් අවසන් තීරණයක් ගන්නා බව අමාත්‍යවරයා පැවසුවා.\nමේ වන විට මෙරට මුහුදු තීරයේ නැංගුරම් ලා ඇති චීන පොහොර රැගත් නෞකාව නැවත චීනයට ගෙන්වා ගැනීමට අදාළ කාබනික පොහොර තොගය මෙරටට අපනයනය කළ චීන පොහොර සමාගම ද කැමැත්ත පළ කර ඇති බවයි අමාත්‍යවරයා වැඩිදුරටත් සඳහන් කළේ.\nකෙසේ වෙතත් ජාත්‍යන්තර විදෙස් අණ කර නීති රෙගුලාසි අනුව සිදු කෙරෙන ගනුදෙනුවක දී අදාළ භාණ්ඩ තොගය මෙරට වරායට පැමිණීමෙන් අනතුරුව ගිවිසුම්ගත මුදලින් 75%ක් ගෙවිය යුතු බව ඔහු පෙන්වා දුන්නා.\nකෙසේ වෙතත් අදාල පොහොර තොගයේ සාම්පල සම්බන්ධව මතු වූ ගැටලුකාරී තත්ත්වය හේතුවෙන් එම ගෙවීම් නතර කිරීම සඳහා උසාවි නියෝගයක් ලබාගත් බවයි කෘෂිකර්ම අමාත්‍යවරයා වැඩිදුරටත් සඳහන් කළේ.\nකෙසේ වෙතත් මෙම ගැටලුව රාජ තාන්ත්‍රික අර්බුදයක් දක්වා දුරදිග නොගොස් විසඳාගැනීමට සිය අමාත්‍යාංශය සහ චීන තානාපති කාර්යාලය උපරිමයෙන් උත්සාහ කරන බවත් ඔහු සඳහන් කළා\nකෙසේ වෙතත් මෙම අර්බුදය සම්බන්ධයෙන් අද උදෑසන 10ට ජනාධිපති ලේකම් කාර්යාලයේ දී ජනාධිපතිවරයා කෘෂිකර්ම අමාත්‍යවරයා සහ තවත් ඉහල පෙලේ මැති ඇමතිවරුන්, රාජ්‍ය නිලධාරීන් සහභාගී වන විශේෂ සාකච්ඡාවක් පැවැත්වීමට නියමිතයි.\nඑහිදී එම සියලු කාරණා සම්බන්ධයෙන් බරපතළ තීන්දු තීරණ රැසක් ගැනීමට නියමිත බවයි වාර්තා වන්නේ.",
       "URL": "https://www.hirunews.lk/288777/රසායනික-පොහොර-සම්බන්ධයෙන්-අවසන්-තීරණය-අද-උදෑසන-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1546"
}