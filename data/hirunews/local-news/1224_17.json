{
       "Source": "hirunews",
       "Timestamp": "Monday, 18 April 2022 - 10:00",
       "Headline": "අනතුරු රැසකට මුලපිරූ වෑන්රිය (වීඩියෝ හා ඡායාරූප)",
       "News Content": "කිලිනොච්චිය - අක්කරායන්කුලම ප්‍රදේශයේ සුඛෝපභෝගී වෑන් රථයක් පැහැරගෙන යමින් සිටි පුද්ගලයෙකු හොරොව්පොතාන ප්‍රදේශයේ දී ඊයේ(17) සවස අත්අඩංගුවට ගෙන තිබෙනවා.\nඒ හොරොව්පොතාන පොලිසිය විසින්.\nවෑන් රථය පැහැරගෙන රැගෙන යමින් සිටිය දී සැකකරු යාපනය - නුවර ප්‍රධාන මාර්ගයේ හා යාපනය - ත්‍රිකුණාමලය මාර්ගයේ ගමන්ගත් වාහන කිහිපයක් ස්ථාන කිහිපයක දී අනතුරට ලක්කොට පලා ගොස් තිබෙනවා.\nවවුනියාව - කනගරායන්කුලම ප්‍රදේශයේ දී මෝටර් රථයක්, වවුනියාව නගරයේදී ත්‍රිරෝද රථයක් හා වෑන් රථයක් අනතුරට ලක් කරමින් අදාළ සැකකරු පැහැරගත් වෑන් රථය නොනවත්වා ධාවනය කොට තිබෙන බවට පොලිස් විමර්ශනවලදී අනාවරණ වී තිබෙනවා.\nවවුනියාව ප්‍රදේශයේ අනතුරු සිදුකළ වාහනය සම්බන්ධයෙන් වවුනියාව පොලිස් නිලධාරින් අවට පොලිස් ස්ථාන කඩිනමින් දැනුවත් කොට තිබු අතර,මාර්ග බාධක රාජකාරියේ නිරත ආරක්ෂක අංශ වෙත ද දැනුම්දී තිබුණා.\nවවුනියාව පොලිසියේ හදිසි දැනුම්දීම මත ක්‍රියාත්මක වු හොරොව්පොතාන පොලිසිය සිදුකළ වැටලීමකදීයි මෙම සැකකරු හා පැහැරගත් වාහනය පොලිස් භාරයට ගැනුණේ.\nසැකකරු හා අත්අඩංගුවට ගත් වාහනය හොරොව්පොතාන මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/302195/අනතුරු-රැසකට-මුලපිරූ-වෑන්රිය-වීඩියෝ-හා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1224"
}