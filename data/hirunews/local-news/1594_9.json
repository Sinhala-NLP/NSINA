{
       "Source": "hirunews",
       "Timestamp": "Sunday, 31 October 2021 - 8:18",
       "Headline": "මොරටුවේදී පොලිසියට පහරදුන් සිද්ධියට 18ක් රිමාන්ඩ් (වීඩියෝ)",
       "News Content": "මොරටුව - මාදන්ගහවත්ත ප්‍රදේශයේදී පොලිස් නිලධාරීන් දෙදෙනෙකුට පහරදීමේ සිද්ධියකට අදාළව අත්අඩංගුවට ගත් පුද්ගලයින් 18 දෙනෙකු ලබන මස 12 වැනිදා දක්වා රක්ෂිත බන්ධනාගාරගත කර තිබෙනවා.\nඒ අතර කාන්තාවන් 10 දෙනෙකුද සිටින බවයි පොලීසිය සඳහන් කළේ.\nපෙරේදා රාත්‍රියේ පොලීසියට ලද තොරතුරකට අනුව අදාළ නිලධාරීන් දෙදෙනා මාදන්ගහවත්ත ප්‍රදේශයට ගොස් තිබුණේ දෙපාර්ශවයක් අතර ඇතිවූ ගැටුමක් නිරාකරණය කිරීමටයි.\nඑහිදී පිරිසක් පොලිස් නිලධාරීන්ට පහරදී ඇති අතර, හිසට බරපතල තුවාල සිදුවූ එක් පොලිස් නිලධාරියෙකු මේ වනවිට කොළඹ ජාතික රෝහලේ දැඩි සත්කාර ඒකකයේ ප්‍රතිකාර ලබනවා.\nඅනෙක් පොලිස් නිලධාරියාගේ පාදයකට බරපතල තුවාල සිදුව ඇති අතර, ඔහු කළුබෝවිල රෝහලට ඇතුළත් කර ඇති බව පොලිසිය සඳහන් කළා.\nමේ අතර, විදේශීය රටක නිෂ්පාදිත ගිනි අවි දෙකක් සමඟ කාන්තාවක් නුගේගොඩ ප්‍රදේශයේදී අත්අඩංගුවට ගෙන තිබෙනවා.\nඒ, පොලිස් විශේෂ කාර්ය බලකායේ විශේෂ මෙහෙයුම් එක සිදුකළ විමර්ශනයකදීයි.\nගිනි අවි දෙක සමඟ කාන්තාව කිරුලපන පොලිසියට භාර දී ඇති අතර, පොලිසිය වැඩිදුර විමර්ශන සිදුකරනු ලබනවා.",
       "URL": "https://www.hirunews.lk/286567/මොරටුවේදී-පොලිසියට-පහරදුන්-සිද්ධියට-18ක්-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1594"
}