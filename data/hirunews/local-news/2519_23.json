{
       "Source": "hirunews",
       "Timestamp": "Saturday, 15 August 2020 - 13:29",
       "Headline": "එජාප නායකයා තේරීමට, පක්ෂ නියෝජිත මත විමසීමට සැරසේ  (වීඩියෝ)",
       "News Content": "එක්සත් ජාතික පක්ෂයේ නායකත්වය සම්බන්ධයෙන් හිටපු මන්ත්‍රිවරුන්, ප්‍රාදේශීය සභා සහ පළාත් සභා මන්ත්‍රීවරුන් මෙන්ම සියලු‍ පක්ෂ නියෝජිතයන්ගෙන් විමසා එම අදහස් මත සුදුසුම පුද්ගලයා තෝරාගන්නා බව එක්සත් ජාතික පක්ෂයේ නීති ලේකම් නිශ්‍ශංක නානායක්කාර පවසනවා.\nඔහු මේ බව ප්‍රකාශ කළේ නායකත්වය සම්බන්ධයෙන් එක්සත් ජාතික පක්ෂය ගන්නා ඉදිරි ක්‍රියාමාර්ග සම්බන්ධයෙන් සිදුකළ විමසීමකදියි.\nමේ වනවිට එක්සත් ජාතික පක්ෂ නායකත්වය සඳහා නම් 8ක් යෝජනා වී තිබුණද, ඊයේ සිරිකොත පක්ෂ මූලස්ථානයේදී රැස් වූ එක්සත් ජාතික පක්ෂ කෘත්‍යාධිකාරී මණ්ඩලයේදී පක්ෂ නායකත්වය සම්බන්ධයෙන් අවසන් තීරණයකට පැමිණ තිබුණේ නැහැ.\nඒ අනුව නව නායකත්වය තෝරාපත්කර ගැනීම සඳහා තවත් මාස 6ක කාලයක් ලබාගැනීමට තීරණය කිරීම හේතුවෙන් රනිල් වික්‍රමසිංහ එක්සත් ජාතික පක්ෂ නායකයා ලෙස තවදුරටත් කටයුතු කරනු ඇති.\nකෙසේ වෙතත්, කෘත්‍යාධිකාරී මණ්ඩලයේ බොහෝ දෙනෙකුගේ අවධානය යොමු වී ඇත්තේ තරුණ දේශපාලනඥයෙකු ඉදිරි නායකත්වය සඳහා පත් කිරීමටයි.\nපක්ෂයේ ඉදිරි ක්‍රියාමාර්ග සම්බන්ධයෙන් සාකච්ඡා කිරීම සඳහා රනිල් වික්‍රමසිංහගේ ප්‍රධානත්වයෙන් මේ වනවිට සිරිකොත පක්ෂ මූලස්ථානයේ සාකච්ඡාවක් පැවැත්වෙනවා.\nඊට එක්සත් ජාතික පක්ෂයෙන් මැතිවරණයට ඉදිරිපත් වූ අපේක්ෂකයන් සියලු‍දෙනාම කැඳවා ඇති බවයි පක්ෂ ආරංචි මාර්ග ප්‍රකාශ කළේ.\nපසුගිය අගෝස්තු 5 වැනිදා පැවති මහ මැතිවරණයෙන් එක්සත් ජාතික පක්ෂය දරුණු පරාජයකට ලක් වූ අතර අනතුරුව වසර 26ක කාලයක් එක්සත් ජාතික පක්ෂයේ නායකත්වය දැරූ රනිල් වික්‍රමසිංහ එම ධුරයෙන් ඉල්ලා අස්වීමට තීරණය කළා.",
       "URL": "https://www.hirunews.lk/247851/එජාප-නායකයා-තේරීමට-පක්ෂ-නියෝජිත-මත-විමසීමට-සැරසේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2519"
}