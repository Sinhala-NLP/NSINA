{
       "Source": "hirunews",
       "Timestamp": "Thursday, 28 September 2017 - 17:23",
       "Headline": "අම්මාට, 15 වසරක් අතුරුදන්ව සිටි දියණිය සොයා දෙන්නට පොලිසිය කළ සුවිශේෂී මෙහෙයුම",
       "News Content": "මගහැරී සිටි මවක් හා දියණියක් දස වසරකට පසු හමු වූ පුවතක් අද (28) වාර්තා වුනා.\nඒ, මිරිහාන විශේෂ අපරාධ විමර්ශන ඒකකය කළ විශේෂ පරීක්ෂණයක ප්‍රතිපල ලෙසයි.\nමහේෂි චන්ද්‍රමාලි ගුණතිලක නම් වන දැනට අවු 30ක් වයස දියණිය ද මේවන විට මවක් වී දරුවන් තුන් දෙනෙකු සිටිනවා.\nඑම පවුලේ එකම දියණිය වන මහේෂිගේ පවුලේ දුප්පත්කම නිසාම මව කුඩා කල සිට ඇයව කන්‍යාරාමවල ජිවත් වීමට සැලැස්සුවා.\nඅම්මා විටින් විට විදේශ ගත වූ අතර දියණිය අවසානයේ පිළියන්දල හා මොරටුව කන්‍යාරාමවල ඇතිදැඩි වුනා.\nමව ඒම කරදරයක් ලෙස ඇතැම් කන්‍යාරාම සලකු නිසා අවසානයේ මවට දියණිය මගහැරී ගියා.\nදියණිය මොරටුව කන්‍යාරාමයේ සිටින විට අවු 18 සම්පුර්ණ වූ නිසා එයින් පිට වූ ඇය දෙහිවල ඇඟලුම් කම්හලක රැකියාව කළ අතරේ යුද හමුදාවේ ලාන්ස් කෝප්‍රල්වරයෙකු හා පෙමින් බැඳී ඔහු හා විවාහ වී තිබෙනවා.\nඅනතුරුව ඔවුන් සැමියාගේ ගිරාදුරුකෝට්ටේ නිවසේ පදිංචියට ගිය අතර එහි සතුටින් ජිවත් වුනා.\nමවට දියනියගේවත්, දියණියට මවගේවත් තොරතුරක් නොතිබූ අතර මව ඇගේ ගම ප්‍රදේශය වන මතුගම හා දියණිය අවසානයේ සිටි මොරටුව පොලිසිවල පැමිණිලි දමා තිබුනා.\nඊට අමතරව පොලිස්පති සහන අංශයට ද පැමිණිලි කළේ තම දියණිය සොයාදෙන මෙන් ඉල්ලමින්.\nඑහෙත් ඇය සතුව තිබුනේ දියණියගේ නම හා කුඩා කාලයේ ගත කළු සුදු ඡායාරුපයක් පමණයි.\nපසුවමිරිහාන විශේෂ අපරාධ විමර්ශන ඒකකයට පරීක්ෂණ පැවරුන පසු මවගෙන් තවත් තොරතුරු විමසු විට උපන් දිනය දැනගන්නට ලැබුනා.\nඒ අනුව පුද්ගලයන් ලියාපදිංචි කිරීමේ දෙපාර්තමේන්තුව හරහා අදාල උපන් දිනයට මෙම නමට කාන්තාවක් හැඳුනුම්පතක් ලබාගෙන තිබේද යන්න සොයා එවැන්නියක් ගිරාදුරුකෝට්ටේ ප්‍රදේශයේ ඉන්නා බව හෙළිකර ගත්තා.\nඒ අනුව එහි ගිය විශේෂ පොලිස් කණ්ඩායමක් මහේෂි හමුවී මවට දුරකථන ඇමතුමක් ගෙන දියණිය හා සම්බන්ධ වීමට අවස්තාව ලබා දුන්නා.\nදෙදෙනා මව හා දියණිය බව හඳුනා ගැනුන අතර අද (28) මිරිහාන විශේෂ විමර්ශන ඒකකයට එන ලෙස දෙපාර්ශ්වයට දැනුම් දුන්නා.\nඒ අනුව අවුරුදු 15ක් නොදැක සිටි දියණිය, මවට මුණ ගැස්සවීමට පොලිසිය ක්‍රියා කළා.\nමවට දියණිය දුව හමුවන විට ඇයත් මවක් වී දරු තුන් දෙනෙකුගේ සුරතල් බලමින් සිටියා.",
       "URL": "https://www.hirunews.lk/172079/අම්මාට-15-වසරක්-අතුරුදන්ව-සිටි-දියණිය-සොයා-දෙන්නට-පොලිසිය-කළ-සුවිශේෂී-මෙහෙයුම",
       "Category": "Local News",
       "Parent URL": "https://www.hirunews.lk/local-news.php?pageID=4298"
}