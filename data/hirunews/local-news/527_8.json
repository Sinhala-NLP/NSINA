{
       "Source": "hirunews",
       "Timestamp": "Sunday, 19 February 2023 - 6:18",
       "Headline": "වැසි තත්ත්වයේ වැඩිවීමක්",
       "News Content": "අද (19) දිනයේ දී දිවයිනේ වැසි තත්ත්වයේ තරමක වැඩි වීමක් අපේක්ෂා කෙරෙන බව කාලගුණ විද්‍යා දෙපාර්තමේන්තුව නිවේදනය කරනවා.\nඑම නිවේදනයේ දැක්වෙන්නේ, නැගෙනහිර සහ ඌව පළාත්වලත් පොළොන්නරුව සහ මාතලේ දිස්ත්‍රික්කවලත් වැසි වාර කිහිපයක් ඇති වන බවයි.\nබස්නාහිර, සබරගමුව, දකුණු සහ වයඹ පළාත්වලත් මහනුවර සහ නුවරඑළිය දිස්ත්‍රික්කවලත් තැනින් තැන සවස් කාලයේ දී හෝ රාත්‍රී කාලයේ දී වැසි හෝ ගිගුරුම් සහිත වැසි ඇති විය හැකි බව ද කාලගුණ නිවේදනයේ සඳහන්.\nබස්නාහිර, සබරගමුව, මධ්‍යම සහ ඌව පළාත්වලත් ගාල්ල සහ මාතර දිස්ත්‍රික්කවලත් ඇතැම් ස්ථානවලට මි. මී 50 ට වැඩි තරමක තද වැසි ද ඇතිවිය හැකියි.\nමේ අතර ශ්‍රී ලංකාවේ වායු දූෂණ මට්ටම යළිත් වරක් ඉහළයාමේ අවදානමක් පවතින බව ජාතික ගොඩනැගිලි පර්යේෂණ සංවිධානය පවසනවා.\nඑම අවදානම මාර්තු මස 15 වනදා දක්වා පවතින බවයි එහි පරිසර අංශයේ අධ්‍යක්ෂ සරත් ප්‍රේමසිරි සඳහන් කළේ.\nඉන්දියාවේ මුම්බායි සහ නවදිල්ලිය ආශ්‍රිතව පවතින වායු දූෂණ මට්ටම ඉහළ යෑමත් සමඟ සුළං රටාවේ ඇතිවන වෙනස්කම් සමඟ වායු දූෂණ මට්ටම ඉහළ පහළ යාමේ හැකියාවක් පවතින බවයි ඔහු කියා සිටියේ.\nකෙසේ වෙතත්, එම තත්ත්වය මෙරට ජනතාවට බලපෑම් ඇති නොකරනු ඇති බවද ජාතික ගොඩනැගිලි පර්යේෂණ සංවිධානයේ, පරිසර අංශයේ අධ්‍යක්ෂ සරත් ප්‍රේමසිරි වැඩිදුරටත් සඳහන් කළා.\nපසුගිය වසරේ නොවැම්බර්, දෙසැම්බර් සහ මේ වසරේ ජනවාරි මාසයේ ඇතැම් දිනවලදී මෙරට වායු දූෂණ මට්ටම සාමාන්‍ය අගයට වඩා ඉහළ මට්ටමක පැවතියා.\nමේ අතර, පසුගියදා එළිදැක්වුණු ලෝක බැංකුවේ නවතම වාර්තාවකින් අනාවරණ කර තිබුණේ ලොව වායු දූෂණය වැඩිම රටවල් 10 න් 9 ක්ම දකුණු ආසියානු කලාපයේ පිහිටා ඇති බවයි.\nමන්දගාමීත්වය, දරුවන්ගේ වර්ධනය අඩාල වීම, ශ්වසන ආසාදන සහ නිධන්ගත රෝග, සෞඛ්‍ය සේවා පිරිවැය ඉහළ යෑම සහ නිෂ්පාදන ධාරිතාව පහළ යෑම වැනි ගැටළු රැසකට වායු දූෂණය හමුවේ මුහුණදීමට සිදුව ඇති බවයි එම වාර්තාවේ වැඩිදුරටත් සඳහන් වුණේ.",
       "URL": "https://www.hirunews.lk/327743/වැසි-තත්ත්වයේ-වැඩිවීමක්",
       "Category": "Local News",
       "Parent URL": "https://www.hirunews.lk/local-news.php?pageID=527"
}