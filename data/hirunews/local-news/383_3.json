{
       "Source": "hirunews",
       "Timestamp": "Saturday, 29 April 2023 - 8:25",
       "Headline": "ගාල්ල දිස්ත්‍රික්කය තුළ වසංගතයක් පැතිරයාමේ අවදානමක්",
       "News Content": "ගාල්ල දිස්ත්‍රික්කය තුල මී උණ පැතිරයාමේ දැඩි අවදානමක් මතුවී තිබෙනවා.\nමෙම වසරේ ජනවාරි සිට අප්‍රේල් 26 දක්වා ගතවු මාස හතරකට ආසන්න කාලය තුල පමණක් මී උණ මරණ 19ක් සිදුවී ඇති බවයි වාර්තා වන්නේ.\nඒ බව අනාවරණය වුනේ පසුගිය දා (27) පැවති ගාල්ල දිස්ත්‍රික් කෘෂිකර්ම කමිටු රැස්විමට සහභාගී වූ ගාල්ල දිස්ත්‍රික් වසංගත රෝග විද්‍යාඥ එරන්ද හෙට්ටි ආරච්චි විසින් සිදු කළ ප්‍රකාශයක දීයි.\nමෙම වසරේ ජනවාරි සිට මේ දක්වා කාලය තුල පමණක් මී උණ රෝගින් 224 වාර්තා වී ඇති අතර එම කාලය තුළ සිදුව ඇති මී උණ මරණ සංඛ්‍යාව 19ක් බවයි එහිදි වෛද්‍යවරයා පවසා තිබෙනවා.\nමෙම මරණ අතර අවුරුදු 13ක පාසල් සිසුවියක්ද සිටින බවයි වාර්තා වන්නේ.\nමේ වනවිට දිස්ත්‍රික්කයේ වැඩිම රෝගින් වාර්තා වන්නේ කරන්දෙණිය, බද්දේගම, ඉමදුව, බලපිටිය, උඩුගම, යක්කලමුල්ල, හබරාදුව යන යකොට්ඨාසවල බවයි ඔහු මාධ්‍ය වෙත අදහස් දක්වමින් කියා සිටියේ.\n2015 වසරේ සිට මේ වනවිට ලංකාවේ වැඩිම මි උණ මරණ වාර්තා වන්නේ ගාල්ල දිස්ත්‍රික්කයෙන්.\nඑක් මීයෙකුගෙන් වසරකට පැටව් දෙදහසක් පමණ බෝවන බවට අනාවරණය වී ඇති අතර ලංකාවේ මී උණ වැළදෙන්නේ මී මුත්‍රාවලින් වුවත් මී හරකාගෙන් සහ බල්ලාගෙන්ද බෝවිමට හැකියාව පවතින බවට අනාවරණය වී ඇති බවත් වෛද්‍යවරයා එහිදී සඳහන් කළා.\nමේ නිසා මී ගහනය පාලනය කිරීමට වහාම පියවර යුතු බවත් වැඩිදුරටත් පවසන ලද තොරතුරු වල සඳහන්.\nබොහෝවිට මෙම රෝගය වැළඳීම සිදුවන්නේ දිනපතා කුඹුරු වැඩ සිදු කරන පුද්ගලයින්ට පමණි.\nනමුත් අද වන විට කුඹුරු ආශ්‍රිත විවිධ ක්‍රියාකාරකම් වල නිරතවනන් හටද මෙම රෝගය වැළඳීමේ අවධානම ඇති බවයි වෛද්‍යවරයා සඳහන් කරන්නේ.\nපාදවල සුලු හෝ තුවාලයක් තිබේ නම් කුඹුරු ආශ්‍රිත ක්‍රියාකාරකම් නොකරන ලෙසත් මී මුත්‍රාවල බැක්ටිරියාවක් මගින් මෙය සීඝ්‍ර වශයෙන් බෝ වීමේ අවධානම ඇති බවත් ඔහු කියා සිටියා.\nඋණ ඇඟපත වේදනාව හිස කැක්කුම ආදි රෝග ලක්ෂණ තිබේනම් වහාම සුදුසකම් ලත් වෛද්‍යවරයෙකු හමුවී ප්‍රතිකාර ගැනීම වැදගත් බව මෙම රැස්වීමේ දී සාකච්ඡා කළ කරුණු අතර සඳහන්.",
       "URL": "https://www.hirunews.lk/333732/ගාල්ල-දිස්ත්‍රික්කය-තුළ-වසංගතයක්-පැතිරයාමේ-අවදානමක්",
       "Category": "Local News",
       "Parent URL": "https://www.hirunews.lk/local-news.php?pageID=383"
}