{
       "Source": "hirunews",
       "Timestamp": "Tuesday, 18 April 2017 - 15:41",
       "Headline": "කසල ප්‍රතිචක්‍රීයකරණ ව්‍යාපෘතියකට එරෙහිව ජනතාව පාරට (ඡායාරූප)",
       "News Content": "වැලිගම කප්පරතොට ප්‍රදේශයේ ක්‍රියාත්මක වන කසල ප්‍රතිචක්‍රීයකරණ ව්‍යාපෘතියකට එරෙහිව ප්‍රදේශවාසීන් පිරිසක් විරෝධතාවක නිරතවී තිබෙනවා.\nඅප වාර්තාකරු සඳහන් කළේ අද පෙරවරුවේ මෙම විරෝධතාව පැවති බවයි.\nඅදාළ කසල ව්‍යාපෘතිය ක්‍රියාත්මක කරනු ලබන්නේ වැලිගම නගර සභාව මගිනුයි.\nක්‍රීඩා පිටියක් ඉදිකරන බව පවසා නගර සභාවට ලබාගත් මෙම ඉඩම කසල සහ පස් දමා කඩොලාන පරිසර පද්ධතිය ද ඇතුලත්ව ගොඩ කරන බවට ඇතුලු චෝදනා කිහිපයක් මතයි ප්‍රදේශවාසීන් විරෝධතාවයේ නිරත වී ඇත්තේ.\nවිරෝධතාව පැවති අවස්ථාවේ ප්‍රතිචක්‍රීකරණ මධ්‍යස්ථානයට රැගෙන ආ කසල විරෝධතාකරුවන් විසින් යළි හරවා යවා තිබෙනවා.\nඑහිදී විරෝධතාකරුවන් සහ අදාළ ආයතන අතර ලබන 24 වනදා සාකච්ඡාවක් ලබාදෙන බවට වැලිගම ප්‍රාදේශීය ලේකම්වරයා කළ දැනුම්දීමක් වැලිගම මුලස්ථාන පොලිස් පරීක්ෂකවරයා විසින් ප්‍රකාශ කිරීමෙන් අනතුරුවයි විරෝධතාකරුවන් විසිර ගොස් ඇත්තේ.\nඡායාරූප - මාතර අදීෂ ආරියතිලක",
       "URL": "https://www.hirunews.lk/159429/කසල-ප්‍රතිචක්‍රීයකරණ-ව්‍යාපෘතියකට-එරෙහිව-ජනතාව-පාරට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4558"
}