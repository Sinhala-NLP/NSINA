{
       "Source": "hirunews",
       "Timestamp": "Tuesday, 16 February 2021 - 13:02",
       "Headline": "එගොඩ වෙන්න පාලමක් නොමැතිව දුක් විඳින මීගහකිවුල වැසියෝ (වීඩියෝ )",
       "News Content": "ජනතා සුබ සිද්ධිය උදෙසා ජනතා බදු මුදලින්ම ආරම්භ කෙරෙන ව්‍යාපෘති සම්පූර්ණ කිරීමට බලධාරීන්ගේ අවධානය යොමුනොවීම හේතුවෙන් අපහසුතාවට පත්වීමට සිදුවන්නේ ජනතාවටමයි.\nඊට කදිම උදාහරණයක් සපයන ව්‍යාපෘතියක් පිළිබඳ මීගහකිවුල ප්‍රදේශීය ලේකම් කොට්ඨාසයෙන් වාර්තා වනවා.\nඑම ප්‍රදේශීය ලේකම් කොට්ඨාසයේ තල්දෙන, කුකුරුමහන්තැන්න, කොහාන, වැවතැන්න, මාලිගාතැන්න ඇතුළු ගම්මාන රැසක ජනතාවට බදුලු ඔය තරණය කිරීමට සිදුව ඇත්තේ, කර වටක් ජලයේ බැසගෙනයි.\nඒ, මීට වසර 2 කට පෙර පසුගිය රජය සමයේදී ඉදිකිරීම් ඇරඹුණු පාලමේ වැඩ මෙතෙක් අවසන් නොකිරීම හේතුවෙන්.\nපවතින තත්ත්වය හමුවේ තල්දෙන ගම්මානයේ මියගිය කාන්තාවකගේ මෘත දේහය සුසානභූමිය වෙත රැගෙන ඒමට ප්‍රදේශවාසීන්ට සිදුවූ‍යේ මෙලෙසයි.\nපාලමක් නොමැතිකමින් මෙම ප්‍රදේශයේ ගොවීන්ටද සිය අස්වනු නගරයට ගෙන යාම සඳහා දැඩි අසීරුතා විඳීමට සිදුව තිබෙනවා.\nමීගහකිවුල ප්‍රදේශීය ලේකම් කොට්ඨාස‍යේ ගම්මාන රැසකටම අඩුපාඩුවක්ව පවතින මෙම පාලමේ වැඩ අවසන් කිරීමට මතුව ඇති බාධා කඩිනමින් ඉවත් කර, ප්‍රදේශවාසීන්ට ගමනාගමන පහසුකම් සැලසීම බලධාරීන්ගේ වගකීමක්.\nඑම වගකීම කඩිනමින් ඉටුවන තෙක් රතු මිනිත්තුව අවධානයෙන්.",
       "URL": "https://www.hirunews.lk/262751/එගොඩ-වෙන්න-පාලමක්-නොමැතිව-දුක්-විඳින-මීගහකිවුල-වැසියෝ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2143"
}