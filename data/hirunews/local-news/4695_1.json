{
       "Source": "hirunews",
       "Timestamp": "Tuesday, 24 January 2017 - 18:14",
       "Headline": "අර්ජුන මහේන්ද්‍රන් ගැන මුදල් අමාත්‍යාංශය කථා කරයි - බැඳුම්කර වංචාව නිසා මැති සබයත් උණුසුම්",
       "News Content": "ශ්‍රී ලංකා මහ බැංකුවේ හිටපු අධිපති අර්ජුන මහේන්ද්‍රන් තම අමාත්‍යාංශයේ කිසිදු තනතුරක සේවය නොකරන බව මුදල් අමාත්‍යාංශය ප්‍රකාශ කරනවා.\nනිවේදනයක් නිකුක් කරමින් එම අමාත්‍යාංශය සඳහන් කළේ ඒ සම්බන්ධයෙන් පළවන වාර්තා ප්‍රතික්ෂේප කරන බවයි.\nමේ අතර අද පාර්ලිමේන්තුවේදීද විවාදයට ගැනුනේ මහ බැංකු බැඳුම්කර වංචාව සම්බන්ධයෙන් ඉදිරිපත් කළ කෝප් කමිටු වාර්තාව පිළිබඳවයි.\nඑහිදී අදහස් දැක්වූ ජනතා විමුක්ති පෙරමුණේ නායක අනුර කුමාර දිසානායක මන්ත්‍රිවරයා අදාළ වංචාවට මහ බැංකු අධිපතිවරයා සහ ඔහුගේ බෑණනුවන්ගේ සමාගම සම්බන්ධ බව තහවුරු වී ඇතැයි ප්‍රකාශ කළා.\nඒ අනුව ඊට අදාළ පරීක්ෂණ කථානායකවරයා යටතේ සිදුකළ යුතු බවයි ඔහු සඳහන් කළේ.\nපසුව අදහස් දැක්වූ අමාත්‍ය ලක්ෂ්මන් කිරිඇල්ල කියා සිටියේ පැවති ආණ්ඩුව සමයේ මෙවැනි ගණුදෙනු විනිවිදභාවයකින් තොරව සිදුවූ බවයි.\nවිමල් වීරවංශ මන්ත්‍රිවරයාද මෙහිදී අදහස් පළ කළ අතර, ඊට නලින් බණ්ඩාර මන්ත්‍රීවරයා මැදිහත්වීමත් සමඟ දෙදෙනා අතර උණුසුම් සංවාදයක් ඇතිවුණා.\nඑසේම ආණ්ඩුවේ සහ විපක්ෂයේ තවත් මන්ත්‍රිවරුන් රැසක් උණුසුම් සංවාදවල යෙදෙමින් මෙම විවාදයේදී අදහස් පළ කළා.",
       "URL": "https://www.hirunews.lk/152807/අර්ජුන-මහේන්ද්‍රන්-ගැන-මුදල්-අමාත්‍යාංශය-කථා-කරයි-බැඳුම්කර-වංචාව-නිසා-මැති-සබයත්-උණුසුම්",
       "Category": "Local News",
       "Parent URL": "https://www.hirunews.lk/local-news.php?pageID=4695"
}