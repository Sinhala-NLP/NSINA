{
       "Source": "hirunews",
       "Timestamp": "Saturday, 13 March 2021 - 19:13",
       "Headline": "අසාද් සාලිගෙන් ප්‍රකාශයක් ගන්න CIDයට දැනුම් දෙයි",
       "News Content": "මුස්ලිම් නීතිය කිසිසේත් වෙනස් කළ නොහැකි බවට ආන්දෝලනාත්මක ප්‍රකාශයක් සිදුකළ අසාද් සාලි අත්අඩංගුවට ගෙන ප්‍රශ්න කරන්නැයි තමන් අපරාධ පරීක්ෂණ දෙපාර්තමේන්තුවට දැනුම්දී ඇති බව මහජන ආරක්ෂක අමාත්‍ය විශ්‍රාමික රියර් අද්මිරාල් සරත් වීරසේකර අද ප්‍රකාශ කළා.\nමේ අතර අසාද් සාලි පසුගියදා සිදුකළ ප්‍රකාශයට එරෙහිව අදත් විවිධ පාර්ශව අපරාධ පරීක්ෂණ දෙපාර්තමේන්තුවට පැමිණිලි ඉදිරිපත් කළා.\nමෙම ප්‍රකාශයට එරෙහිව අපරාධ පරීක්ෂණ දෙපාර්තමේන්තුවට අද ජාතික නිදහස් පෙරමුණේ මාධ්‍ය ප්‍රකාශක පාර්ලිමේන්තු මන්ත්‍රී මොහොමඩ් මුසම්මිල් පැමිණිල්ලක් සිදුකළා.\nඑසේම, බෞද්ධ තොරතුරු කේන්ද්‍රයේ විධායක අධ්‍යක්‍ෂ පූජ්‍ය අඟුළුගල්ලේ සිරි ජිනානන්ද හිමියන් ද අද අපරාධ පරීක්ෂණ දෙපාර්තමේන්තුවට පැමිණිල්ලක් ඉදිරිපත් කළේ අසාද් සාලිට එරෙහිව වහාම නීතිය ක්‍රියාත්මක කරන ලෙස ඉල්ලමින්.",
       "URL": "https://www.hirunews.lk/265237/අසාද්-සාලිගෙන්-ප්‍රකාශයක්-ගන්න-cidයට-දැනුම්-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=2090"
}