{
       "Source": "hirunews",
       "Timestamp": "Friday, 04 September 2020 - 13:01",
       "Headline": "රුපියල් ලක්ෂ විස්සක් පමණ වටිනා යතුරුපැදියක් පොලිස් භාරයට (වීඩියෝ)",
       "News Content": "අද උදෑසන පහෙන් අවසන් වූ පැය 24 තුළ බස්නාහිර පළාතේ මත්ද්‍රව්‍ය වැරදි සම්බන්ධයෙන් පුද්ගලයින් 386 දෙනෙකු අත්අඩංගුවට ගෙන තිබෙනවා.\nබස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන්ගේ උපදෙස් මත සිදුකළ විශේෂ වැටලීම් 381 කදි මෙම සැකකරුවන් අත්අඩංගුවට ගෙන ඇති බවයි නියෝජ්‍ය පොලිස්පති කාර්යාලය සඳහන් කළේ.\nඅත්අඩංගුවට ගත් සැකකරුවන් අතරින් 177 දෙනෙකුම හෙරොයින් ළඟ තබාගැනීමේ චෝදනාව මත අත්අඩංගුවට ගෙන ඇති බව සඳහන්.\nඒ අතර හෙරොයින් ග්‍රෑම් 500 යි මිලිග්‍රෑම් 650 ක් සමඟ මොරගහහේන පොලිසිය මගින් අත්අඩංගුවට ගත් පුද්ගලයෙකු සහ කාන්තාවක්ද වනවා.\nමේ අතර හෙරොයින් ජාවාරමේ නිරත එකම පවුලේ සොහොයුරියන්  දෙදෙනෙකු පානදුර - නිව්ඩාව ප්‍රදේශයේදී අත්අඩංගුවට ගෙන තිබෙනවා.\nලද තොරතුරක් මත පානදුර පොලීසිය සිදුකළ වැටලීමකදී එම කාන්තාවන් තුන්දෙනා අත්අඩංගුවට ගත් බවයි පොලීසිය සඳහන් කළේ.\nසැකකාර කාන්තාවන් සතුව තිබී රුපියල් ලක්ෂ 4 කට ආසන්න වටිනාකමකින් යුත් හෙරොයින් ග්‍රෑම් 15 කට ආසන්න ප්‍රමාණයක් පොලිසිය භාරයට ගෙන තිබෙනවා.\nමොවුන් සතුව තිබී ජංගම දුරකථන 4 ක් සහ වරින්වර හෙරොයින් ජාවාරමෙන් උපායගත් මුදල් තැන්පත් කරන ලද බව කියන බැංකු පොතක්ද සොයාගත් බවයි පොලීසිය සඳහන් කළේ.\nමාතලේ කළුදෑවල - නරිකන්ද ප්‍රදේශයේ හෙරොයින් ජාවාරමේ නිරත එකම පවුලේ මව, පියා සහ දියණිය අත්අඩංගුවට ගැනුනේ මාතලේ පොලීසිය ඊයේ රාත්‍රියේ සිදුකළ විශේෂ වැටලීමකදියි.\nමොවුන් සුඛෝපභෝගී වාහන මගින් විවාහ සහ අවමංගල උත්සවවලට සහභාගිවීමට ගොස් පැමිණෙන මුවාවෙන් කොළඹ සිට හෙරොයින් මත්ද්‍රව්‍ය මාතලේට රැගෙන විත් තම නිවස තුළදීම අලෙවි කර ඇති බවයි පොලිසිය සිදුකළ විමර්ශනවලදී අනාවරණ වී ඇත්තේ.\nහෙරොයින් ජාවාරමෙන් උපයන මුදල් ඊසි කෑෂ් ක්‍රමය හරහා ලබාගෙන හික්කඩුව - ගෝනාපීනුවල ප්‍රදේශයේ තවත් පුද්ගලයෙකුට ලබාදෙන අයෙකු ගාල්ල කොට්ඨාස අපරාධ විමර්ශන අංශයේ නිලධාරීන් විසින් අත්අඩංගුවට ගෙන තිබෙනවා.\nසැකකරු මොණරාගල, වැල්ලවාය, ආදී ප්‍රදේශවල හෙරොයින් ජාවාරමේ නිරත අයගේ මුදල් මෙලෙස හුවමාරු කර ඇති බව සඳහන්.\nඅදාළ සැකකරු ගාල්ල වැඩබලන මහේස්ත්‍රාත් වෙත ඉදිරිපත් කිරීමෙන් අනතුරුව ලබන 11 වනදා දක්වා රක්ෂිත බන්ධනාගාර ගත කර තිබෙනවා.\nහෙරොයින් ග්‍රෑම් 153 කට වැඩි ප්‍රමාණයක් සමඟ සැකකරුවෙකු ද වැලිකඩ - නාවල මාර්ගයේදීද සංවිධානාත්මක අපරාධ නිවාරණ කොට්ඨාසය මගින් ඊයේ රාත්‍රියේ අත්අඩංගුවට ගනු ලැබුවා.\nරුපියල් ලක්ෂ 10 ක් පමණ වටිනා නීතිවිරෝධී දුම්වැටි 12,000 ක් සමඟ චීන ජාතිකයෙකු බම්බලපිටිය පොලීසිය මගින් අත්අඩංගුවට ගනු ලැබුවා.\nකොළඹ - ටොරින්ටන් වත්ත ප්‍රදේශයේ චීන ජාතිකයන් නවාතැන් ගෙන සිටින නේවාසිකාගාරයක සඟවා තිබියදී අදාළ දුම්වැටි තොගය සොයාගත් බවයි පොලීසිය සඳහන් කළේ.\nමේ අතර මෙරට ලියාපදිංචි නොකළ අධි ධාරිතාවයෙන් යුත් රුපියල් ලක්ෂ විස්සක් පමණ වටිනා යතුරුපැදියක් කැස්බෑව - මාකන්දන ප්‍රදේශයේ නිවසක තිබී පිළියන්දල පොලීසිය භාරයට ගෙන තිබෙනවා.\nනීතිවිරෝධී ලෙස අමතර කොටස් විදේශ රටකින් මෙරටට ගෙන්වා, මීට මාස පහකට පමණ පෙර එම අමතර කොටස් එකලස් කොට අදාළ යතුරුපැදිය නිපදවා ඇති බවටයි පොලිස් විමර්ශනවලදී අනාවරණ වී ඇත්තේ.\nයතුරුපැදිය මෙරට ලියාපදිංචි කිරිමට නොහැකි බැවින් ඊට ව්‍යාජ අංක තහඩු සවිකර තිබූ බවද සඳහන්. යතුරුපැදියේ හිමිකරු මේ වනවිට ප්‍රදේයෙන් පලාගොස් ඇති අතර, ඔහු සොයා පොලීසිය විමර්ශන ආරම්භ කර තිබෙනවා.",
       "URL": "https://www.hirunews.lk/249398/රුපියල්-ලක්ෂ-විස්සක්-පමණ-වටිනා-යතුරුපැදියක්-පොලිස්-භාරයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2477"
}