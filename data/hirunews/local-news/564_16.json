{
       "Source": "hirunews",
       "Timestamp": "Wednesday, 01 February 2023 - 19:33",
       "Headline": "ශ්‍රී ලංකාව වෙනුවෙන් චීනයේ දායකත්වය මදි බව, අමෙරිකාව කියයි (වීඩියෝ)",
       "News Content": "ශ්‍රී ලංකාවේ ණය ප්‍රතිව්‍යුහගතකරණය සම්බන්ධයෙන් විශ්වසනීය තහවුරුවක් චීනයෙන් අපේක්ෂා කරන බව ඇමෙරිකා එක්සත් ජනපදය පවසනවා.\nනිල සංචාරයක් සඳහා දිවයිනට පැමිණ සිටින අමෙරිකානු රාජ්‍ය දෙපාර්තමේන්තුවේ දේශපාලන කටයුතු පිළිබඳ සහකාර රාජ්‍ය ලේකම් වික්ටෝරියා නූලන්ඩ් මේ බව කියා සිටියේ කොළඹදී අද ඇය එක්වූ මාධ්‍ය හමුවේදී ශ්‍රී ලංකාවේ ණය සම්බන්ධයෙන් නැගුණු ප්‍රශ්නයකට පිළිතුරු ලබාදෙමින්.\nශ්‍රී ලංකාවේ විශාලතම ණයහිමියා වන චීනය, ණය ප්‍රතිව්‍යුහගතකරණය සම්බන්ධයෙන් ලබාදී ඇති සහන ප්‍රමාණවත් නොවන බවය ඇය එහිදී වැඩිදුරටත් කියා සිටියේ.\nඉන්දියාවේ නිල සංචාරයක නිරත වීමෙන් අනතුරුව ඊයේ රාත්‍රියේ දිවයිනට පැමිණි අමෙරිකානු රාජ්‍ය දෙපාර්තමේන්තුවේ දේශපාලන කටයුතු පිළිබඳ සහකාර රාජ්‍ය ලේකම් වික්ටෝරියා නූලන්ඩ් මෙරට සංචාරය නිමකර අද පස්වරුවේ දිවයිනෙන් පිටත්ව යෑමට නියමිතව තිබුණා.\nඅද පෙරවරුවේ ජනාධිපතිවරයා හමුවූ ඇය පසුව මෙරට දෙමළ දේශපාලන පක්ෂ නියෝජිතයන් මෙන්ම තරුණ තරුණියන් පිරිසක්ද ඇය හමුවී සාකච්ඡා කර තිබුණා.",
       "URL": "https://www.hirunews.lk/326428/ශ්‍රී-ලංකාව-වෙනුවෙන්-චීනයේ-දායකත්වය-මදි-බව-අමෙරිකාව-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=564"
}