{
       "Source": "hirunews",
       "Timestamp": "Monday, 28 March 2022 - 8:13",
       "Headline": "ඉන්දීය විදේශ ඇමති දිවයිනට",
       "News Content": "ඉන්දීය විදේශ කටයුතු අමාත්‍ය ආචාර්ය එස්. ජායිශංකර් තුන්දින නිල සංචාරයක් සඳහා දිවයිනට පැමිණියා.\nඒ, ඉන්දීය ගුවන් හමුදාවට අයත් විශේෂ යානයකින්.\nඊයේ (27) රාත්‍රි 9යි 18ට පමණ කටුනායක ගුවන් තොටුපළට පැමිණි එම ගුවන් යානයෙන් ඉන්දීය විදේශ අමාත්‍යවරයා සමග තවත් 3 දෙනෙකුගෙන් සමන්විත දූත පිරිසක් පැමිණ තිබෙනවා.\nඔවුන් පිළිගැනීම සදහා සංචාරක අමාත්‍ය ප්‍රසන්න රණතුංග, රාජ්‍ය අමාත්‍ය ඩී.වී. චානක සහ ප්‍රවාහන අමාත්‍ය දිලුම් අමුණුගම ද ගුවන් තොටුපළට පැමිණි බවයි අප ගුවන් තොටුපළ වාර්තාකරු සඳහන් කළේ.\nඉන්දීය විදේශ අමාත්‍යවරයා මෙරටට පැමිණ ඇත්තේ මෙරට විදේශ කටයුතු අමාත්‍යවරයා කළ ඉල්ලීමකට අනුවයි.\nමොහු ශ්‍රී ලංකාවේ රැඳී සිටින කාලය තුළ ජනාධිපති ගෝඨාභය රාජපක්ෂ, අග්‍රාමාත්‍ය මහින්ද රාජපක්ෂ, විදේශ කටයුතු අමාත්‍ය මහාචාර්ය ජී.එල්. පීරිස් ඇතුලු රජයේ ප්‍රධානීන් කිහිපදෙනෙකු හමුවනු ඇති.\nමෙම නිල සංචාරය මුදල් අමාත්‍ය බැසිල් රාජපක්ෂගේ සහ විදේශ කටයුතු අමාත්‍ය මහාචාර්ය ජී.එල් පීරිස්ගේ ඉන්දීය සංචාරයන්හි පසුවිපරම් චාරිකාවක් ලෙසයි හඳුන්වා දී ඇත්තේ.\nආචාර්ය එස්. ජායිශංකර්ගේ ශ්‍රී ලංකා සංචාරයේදී සිදු කෙරෙන සාකච්ඡාවල දී ශ්‍රී ලංකාව ඉන්දියාවෙන් අපේක්ෂා කරන ප්‍රමුඛ කරුණු පිළිබඳව අවධානය යොමුවන බව ද ඉන්දීය විදේශ අමාත්‍යාංශය වැඩිදුරටත් සඳහන් කළා.\nඊයේ දිවයිනට පැමිණි ඉන්දීය විදේශ අමාත්‍යවරයා අද දෙමළ ජාතික සන්ධානයේ නායක පාර්ලිමේන්තු මන්ත්‍රී ආර්. සම්බන්ධන් ඇතුළු පිරිසක් හමුවීමට නියමිතයි.\nඑමෙන්ම ඔහු හෙට (28), බිම්ස්ටෙක් අමාත්‍ය මණ්ඩල හමුවට ද සහභාගි වනු ඇති.",
       "URL": "https://www.hirunews.lk/300569/ඉන්දීය-විදේශ-ඇමති-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1266"
}