{
       "Source": "hirunews",
       "Timestamp": "Friday, 24 January 2020 - 12:52",
       "Headline": "විනිසුරු ගිහාන් පිලපිටිය ගැන කමිටුවේ නිර්දේශ අදම",
       "News Content": "නීතිපතිවරයා ලබාදුන් උපදෙස් අනුව වැඩ තහනම් කර ඇති, ඇඹිලිපිටිය මහාධිකරණ විනිසුරු ගිහාන් පිලපිටිය අත්අඩංගුවට ගන්නේද යන්න සම්බන්ධයෙන් නිර්දේශ ලබාගැනීම සඳහා වැඩබලන පොලිස්පතිවරයා පත්කළ විශේෂිත කමිටුවේ නිර්දේශ අද දිනය තුළම ලැබෙනු ඇතැයි පොලිස් ආරංචි මාර්ග ප්‍රකාශ කළා.\nඑම කමිටුව අද දිනය තුළ රැස්වී පස්වරුව වනවිට ඊට අදාළ නිර්දේශ ලබාදෙනු ඇති බවයි එම ආරංචි මාර්ග ප්‍රකාශ කළේ.\nඒ අනුව හිටපු විනිසුරු ගිහාන් පිලපිටිය අත්අඩංගුවට ගැනීම සඳහා නීතිපතිවරයාගේ උපදෙස් මත වරෙන්තුවක් ලබාගන්නේද යන්න සම්බන්ධයෙන් එම විශේෂ කමිටුව වැඩබලන පොලිස්පතිවරයාට නිර්දේශ ලබාදෙනු ඇති.\nඑම නිර්දේශ ලැබෙනතුරු අදාළ විමර්ශනය අඛණ්ඩව සිදුකරගෙන යන ලෙසද උපදෙස් ලබාදී තිබෙනවා.\nවැඩ තහනම් කර ඇති, ඇඹිලිපිටිය මහාධිකරණ විනිසුරු ගිහාන් පිලපිටිය වරෙන්තුවක් ලබාගෙන අත්අඩංගුවට ගන්නා ලෙස නීතිපති දප්පුල ද ලිවේරා, කොළඹ අපරාධ කොට්ඨාශයට ලබාදුන් උපදෙස් ක්‍රියාත්මක කිරීම සඳහා නියෝජ්‍ය පොලිස්පතිවරුන් තුන් දෙනෙකු ඇතුළු පස් දෙනෙකුගෙන් සමන්විත විශේෂ කමිටුවක් ඊයේ පත් කළා.\nපොලිස් මාධ්‍ය කොට්ඨාශය සඳහන් කළේ වැඩබලන පොලිස්පති සී.ඩී. වික්‍රමරත්න විසින් අදාළ විශේෂිත කමිටුව පත්කළ බවයි.\nඑම කමිටුව විසින් නීතිපතිවරයාගේ උපදෙස් ක්‍රියාත්මක කිරීමට අදාළව, එම විමර්ශනයේ උධෘත පිටපත් අධ්‍යයනය කර නිර්දේශ ඉදිරිපත් කළ යුතු වනවා.\nවැඩ තහනම් කර ඇති, ඇඹිලිපිටිය මහාධිකරණ විනිසුරු ගිහාන් පිලපිටිය වරෙන්තුවක් ලබාගෙන අත්අඩංගුවට ගන්නා ලෙස නීතිපති දප්පුල ද ලිවේරා, කොළඹ අපරාධ කොට්ඨාශයට ඊයේ උපදෙස් ලබාදුන්නා.",
       "URL": "https://www.hirunews.lk/232937/විනිසුරු-ගිහාන්-පිලපිටිය-ගැන-කමිටුවේ-නිර්දේශ-අදම",
       "Category": "Local News",
       "Parent URL": "https://www.hirunews.lk/local-news.php?pageID=2937"
}