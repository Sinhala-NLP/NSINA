{
       "Source": "hirunews",
       "Timestamp": "Wednesday, 02 February 2022 - 17:47",
       "Headline": "“තම්බපවනී” බලන්න ජනපති මන්නාරමට යයි - නිලධාරීන්ටත් උපදෙසක්",
       "News Content": "ලංකා විදුලිබල මණ්ඩලය සතු මන්නාරම “තම්බපවනී”  සුළං විදුලි බලාගාරය අද (02) පෙරවරුවේ  ජනාධිපති ගෝඨාභය රාජපක්ෂගේ නිරීක්ෂණයට ලක් ව තිබෙනවා.\nවිදුලියෙන් රට බලගැන්වීම, ස්ථාවර විදුලි බල සැපයුමක් සහ සංවර්ධන ක්‍රියාවලිය වේගවත් කිරීමේ අරමුණ සහිතවයි 2014 වසරේ දී “තම්බපවනී” සුළං විදුලි බලාගාරයේ ඉදිකිරීම් සැලසුම් කෙරුණේ.\nප්‍රධාන මෝසම් සුළං ප්‍රවාහ දෙකටම මුහුණ දෙන මන්නාරම දූපතේ දකුණු වෙරළ තීරයේ දිගින් කිලෝමීටර් 13ක් සහ හෙක්ටයාර 150ක භූමි භාගයක් ඒ සඳහා තෝරා ගනු ලැබුවා.\nඋසින් මීටර් 90ක් වන ටර්බයින සහිත කුලුනු තිහක් බලාගාරය සතුයි.\nබමන තල (සුළං පෙති) කරකැවීමේ විශ්කම්භය මීටර් එකසිය විසි හයක් වන අතර කුලුනකින් මෙගාවොට් 3.45ක විදුලිය උත්පාදනයක් සිදු වනවා.\nනඩුකුඩා ග්‍රිඩ් උප පොළ හා මන්නාරම පුදුකාමන් දක්වා කි.මි 36ක්  දිවෙන සම්ප්‍රේෂණ පද්ධතියක් ව්‍යාපෘතියට අයත්.\nසමස්ත විදුලි ධාරිතාවය මෙගාවොට් 103.5ක්.\nමෙමගින් විදුලි ඒකකයක් නිපදවීමට වැය වන මුදල රුපියල් 08කට වඩා අඩු බවයි ලංකා විදුලි බල මණ්ඩලය පවසන්නේ.\nප්‍රශස්ත විදුලි සැපයුමක් වෙනුවෙන් විශේෂ තාක්ෂණික ක්‍රම රැසක් සහිත පරිසර හිතකාමී, මෙරට විශාලතම සුළං විදුලි බලාගාරය වන මෙය පුනර්ජනනීය විදුලි උත්පාදනයක් කරා යන ගමනේ සුවිශේෂ සන්ධිස්ථානයක් ලෙස සැලකෙනවා.\n“තම්බපවනී සුළං විදුලි බලාගාරය මගින් තවත් මෙගාවොට් 50ක් ජාතික විදුලිබල පද්ධතියට එක් කිරීමට සැලසුම් කර තිබෙනවා.\nඑහි ප්‍රගතිය විමසූ ජනාධිපතිවරයා නව සුළං විදුලි බලාගාර ඉදිකළ හැකි ස්ථාන පිළිබඳ වාර්තාවක් කඩිනමින් සකස් කරන ලෙසටයි නිලධාරීන්ට උපදෙස් ලබාදුන්නේ.\nමේ වන විට සුළං විදුලි බලාගාර මගින් ජාතික විදුලිබල පද්ධතියට එක් කෙරෙන මෙගා වොට් සංඛ්‍යාව 248ක්.\nකෙටිකාලයක් තුළ එය ප්‍රවර්ධනයට ඇති හැකියාව සොයා බැලීම චාරිකාවේ අපේක්ෂාව වූ අතර බලාගාරයේ සියලු මෙහෙයුම් ජනාධිපතිතුමාගේ  නිරීක්ෂණයට ලක් කෙරුණා.\n2030 වසර වන විට මෙරට සමස්ත විදුලි උත්පාදනයෙන් 70%ක් පුනර්ජනනීය බලශක්ති ප්‍රභවයන්ගෙන් ලබා ගැනීම රජයේ අරමුණයි.\nපරිසර හානියකින් තොරව අඩු වියදම් විදුලි උත්පාදනය ප්‍රවර්ධනය මගින් අනාගතයේ දී පාරිභෝගිකයාට ගෙවීමට වන විදුලි බිල අඩු කිරීම ද එමගින් අපේක්ෂා කෙරෙනවා.",
       "URL": "https://www.hirunews.lk/295987/තම්බපවනී-බලන්න-ජනපති-මන්නාරමට-යයි-නිලධාරීන්ටත්-උපදෙසක්",
       "Category": "Local News",
       "Parent URL": "https://www.hirunews.lk/local-news.php?pageID=1380"
}