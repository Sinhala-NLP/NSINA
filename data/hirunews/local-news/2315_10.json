{
       "Source": "hirunews",
       "Timestamp": "Tuesday, 24 November 2020 - 11:54",
       "Headline": "යාපනය මහේස්ත්‍රාත් අධිකරණයෙන් නිකුත් කළ සිතාසියක් අභියාචනාධිකරණය බලරහිත කරයි",
       "News Content": "2011 වසරේ පැහැරගෙන ගොස් අතුරුදන් කළ බවට කියන ලලිත් වීරරාජ් සහ කූගන් මුරුගානන්දන් යන අයගේ නඩු විභාගයකට අදාළව සාක්ෂි දීම සඳහා අධිකරණය හමුවේ පෙනී සිටින ලෙස දන්වා යාපනය මහේස්ත්‍රාත් අධිකරණය මඟින් ජනාධිපති ගෝඨාභය රාජපක්ෂ වෙත නිකුත් කර තිබෙන සිතාසිය බලරහිත කරමින් අභියාචනාධිකරණය අද රිට් ආඥාවක් නිකුත් කළා.\nඅභියාචනාධිකරණයේ සභාපති විනිසුරු ඒ. එච්. එම්. ඩී. නවාස් සහ සෝභිත රාජකරුණා යන විනිසුරු මඩුල්ල විසිනුයි මෙම නියෝගය නිකුත් කරනු ලැබුවේ.\nලලිත් සහ කූගන් පැහැරගෙන ගොස් අතුරුදන් කිරීම සම්බන්ධයෙන් යාපනය මහේස්ත්‍රාත් අධිකරණය හමුවේ පවතින හබයාස් කෝපුස් නඩු විභාගය සඳහා සාක්ෂි දීමට ඉකුත් වසරේ සැප්තැම්බර් 27 වනදා අධිකරණය හමුවේ පෙනී සිටින ලෙස දන්වමින් යාපනය මහේස්ත්‍රාත් අධිකරණය මඟින් හිටපු ආරක්ෂක ලේකම් වශයෙන් ගෝඨාභය රාජපක්ෂ වෙත නොතීසියක් නිකුත් කර තිබුණා.\nආරක්ෂක හේතූන් මත තමාට යාපනය මහේස්ත්‍රාත් අධිකරණය හමුවේ පෙනී සිටීමට අපහසු බව දන්වමින් ජනාධිපති ගෝඨාභය රාජපක්ෂ ඉදිරිපත් කළ රිට් පෙත්සමක් විභාග කළ අභියාචනාධිකරණය එම සිතාසිය මත යාපනය මහේස්ත්‍රාත් අධිකරණයේ පෙනී සිටීම වලක්වාලමින් තහනම් නියෝගයක් ද නිකුත් කර තිබුණා.\nඑම පෙත්සමට අදාලව අද තීන්දුව ප්‍රකාශයට පත් කළ අභියාචනාධිකරණයේ සභාපති විනිසුරු ඒ. එච්. එම්. ඩී. නවාස් මහේස්ත්‍රාත් අධිකරණයක් මඟින් යම් පුද්ගලයෙකු වෙත සිතාසියක් නිකුත් කළ හැක්කේ යම් කිසි නිශ්චිත කරුණක් සඳහා පමණක් බව ප්‍රකාශ කළා.\nඑහෙත් ගෝඨාභය රාජපක්ෂ ජනාධිපතිවරයා වෙත මෙම සිතාසිය නිකුත් කර තිබෙන්නේ නීතිඥවරයෙකු ඉදිරිපත් කළ මෝසමකට අනුව යැයි පෙන්වා දුන් සභාපති විනිසුරුවරයා ඒ තුළ කිසිදු නීතිමය පදනමක් දක්නට නොලැබෙන බවයි කියා සිටියේ.\nඒ අනුව අධිකරණය හමුවේ පෙනී සිටින ලෙස දන්වමින් ජනාධිපති ගෝඨාභය රාජපක්ෂ වෙත යාපනය මහේස්ත්‍රාත් අධිකරනය නිකුත් කර තිබෙන සිතාසිය නීතියට පටහැනි මෙන්ම බලරහිත ලියවිල්ලක් බවයි සභාපති විනිසුරුවරයා තවදුරටත් ප්‍රකාශ කළේ.",
       "URL": "https://www.hirunews.lk/255469/යාපනය-මහේස්ත්‍රාත්-අධිකරණයෙන්-නිකුත්-කළ-සිතාසියක්-අභියාචනාධිකරණය-බලරහිත-කරයි",
       "Category": "Local News",
       "Parent URL": "https://www.hirunews.lk/local-news.php?pageID=2315"
}