{
       "Source": "hirunews",
       "Timestamp": "Tuesday, 15 May 2018 - 8:51",
       "Headline": "බස් ගාස්තු ඉහළ නංවන යෝජනාව අද කැබිනට් මණ්ඩලයට",
       "News Content": "ශ්‍රී ලංගම සහ පෞද්ගලික බස් ගාස්තු සංශෝධනය කිරීම සම්බන්ධයෙන් රජය එකඟතාව පළ කර තිබෙනවා.\nඊට අදාළ යෝජනාව අද (15) දිනයේදී අමාත්‍ය මණ්ඩලය වෙත ඉදිරිපත් කරන බවයි ප්‍රවාහන නියෝජ්‍ය අමාත්‍ය අශෝක් අබේසිංහ හිරු ප්‍රවෘත්ති අංශයට කියා සිටියේ.\nපෞද්ගලික සහ ලංකා ගමනාගමන මණ්ඩලයට අයත් මගී බස් ගාස්තු මිල කොපමණ ප්‍රමාණයකින් ඉහළ දැමිය යුතු ද යන්න පිළිබදව එහි දැක්වෙනවා.\nබස් සංගම් සහ ප්‍රවාහන අමාත්‍යාංශ ලේකම් ජී.එස්. විතානගේ අතර ඊයේ (14) ජාතික ගමනාගමන කොමිෂන් සභාවේදී සාකච්ඡාවක් පැවැත්වුණා.\nඑහිදී ඒ පිළිබදව සාකච්ඡාවට බඳුන් වී ඇති බව සඳහන්.\nඑම තීරණ අද (15) දිනයේදී අමාත්‍ය මණ්ඩලයට ඉදිරිපත් කරන බවයි ප්‍රවාහන නියෝජ්‍ය අමාත්‍ය අශෝක් අබේසිංහ වැඩිදුරටත් සඳහන් කළේ.\nබස් ගාස්තු ජාතික ප්‍රතිපත්තියට අනුව ජුලි මස 01 වන දා වාර්ෂිකව බස් ගාස්තු සංශෝධනය සිදුවිය යුතු අතර, ඉන්ධන මිල ඉහළ යාමට සාපේක්ෂව මෙවර සියයට 20ක ගාස්තු සංශෝධනයක් අපේක්ෂා කරන බව සමස්ත ලංකා පෞද්ගලික බස් හිමියන්ගේ සම්මේලනයේ ප්‍රධාන ලේකම් අංජන ප්‍රියන්ජිත් මීට පෙර කියා සිටියා.\nකෙසේ වෙතත්, ඒ සම්බන්ධයෙන් තීරණය කළ යුත්තේ ජාතික ගමනාගමන කොමිෂන් සභාව බවයි ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න ප්‍රකාශ කළේ.",
       "URL": "https://www.hirunews.lk/190757/බස්-ගාස්තු-ඉහළ-නංවන-යෝජනාව-අද-කැබිනට්-මණ්ඩලයට",
       "Category": "Local News",
       "Parent URL": "https://www.hirunews.lk/local-news.php?pageID=3945"
}