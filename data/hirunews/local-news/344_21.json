{
       "Source": "hirunews",
       "Timestamp": "Sunday, 14 May 2023 - 13:44",
       "Headline": "කිරිපිටි මිල අඩු වීමේ වාසිය පළමුව බස්නාහිරට",
       "News Content": "මිල අඩු වූ කිරිපිටි පළමුව බෙදා හරින්නේ බස්නාහිර පළාතට බව කිරිපිටි ආනයනකරුවන්ගේ සංගමය පවසනවා.\nඉන් අනතුරුව සෙසු පළාත්වලට බෙදා හැරීම ආරම්භ කිරීමටයි සැලසුම් කර ඇත්තේ.\nරුපියල් 200කින් අඩු කළ මිල ගණන් ඇතුළත් ලේබල් කිරිපිටි පැකට්ටුවෙහි අද (14) සටහන් කරන බව එම සංගමයේ සාමාජික ලක්ෂ්මන් වීරසූරිය ප්‍රකාශ කළා.\nවෙළඳ අමාත්‍ය නලින් ප්‍රනාන්දු පසුගියදා මාධ්‍ය හමුවක් කැඳවමින් කියා සිටියේ හෙට (15) සිට ආනයනික කිරිපිටි කිලෝග්‍රෑමයක මිල රුපියල් 200කින් අඩු කරන බවයි.\nකෙසේ වෙතත්, ඇණවුම් කළ කිරිපිටි නෞකාවක ප්‍රමාදයක් හේතුවෙන් නව මිල ගණන් යටතේ පාරිභෝගිකයින්ට කිරිපිටි නිකුත් කිරීම කල් යනු ඇති බව කිරිපිටි ආනයන සංගමය ද පසුගියදා සඳහන් කළා.\nමේ අතර, ආනයනික කිරිපිටි මිල අඩු කිරීමට සාපේක්ෂව දේශීය කිරිපිටි නිෂ්පාදකයින් මිල සංශෝධනයක් සිදුකරන්නේ ද යන්න සම්බන්ධයෙන් මිල්කෝ සමාගමෙන් අප කළ විමසීමක් කළා.\nඑහිදී සඳහන් කළේ ආනයනික කිරිපිටි මිලට සාපේක්ෂව තවදුරටත් සිය නිෂ්පාදන වල මිල ගණන් පවතින්නේ පහළ මට්ටමක බවයි.\nදේශීය කිරිපිටි ග්‍රෑම් 400 පැකට්ටුවක් වෙළඳපොලේ රුපියල් 950ක මිලකට අලෙවි කෙරෙන අතර ආනයනික කිරිපිටි ග්‍රෑම් 400ක මිල පවතින්නේ රුපියල් 1160ක් ලෙසයි.\nඑහි කිලෝග්‍රෑම් එකක කිරිපිටි පැකට්ටුවක් රුපියල් 2895කට අලෙවි වෙනවා.",
       "URL": "https://www.hirunews.lk/335156/කිරිපිටි-මිල-අඩු-වීමේ-වාසිය-පළමුව-බස්නාහිරට",
       "Category": "Local News",
       "Parent URL": "https://www.hirunews.lk/local-news.php?pageID=344"
}