{
       "Source": "hirunews",
       "Timestamp": "Sunday, 18 June 2023 - 10:29",
       "Headline": "කතරගම ඇසළ උත්සවයට පැමිණෙන බැතිමතුන්ට, මධ්‍යම පරිසර අධිකාරියෙන් ඉල්ලීමක්",
       "News Content": "වගකීමෙන් යුතුව නිසි පරිදි කසළ බැහැර කරන ලෙස රුහුණු මහ කතරගම දේවාලයේ ඇසළ උත්සවයට සහභාගිවීම සඳහා පැමිණෙන බැතිමතුන්ගෙන් මධ්‍යම පරිසර අධිකාරිය ඉල්ලීමක් කරනවා.\nහෙට (19) දිනයෙන් ආරම්භ වන ඇසළ උත්සවය ලබන මස 4වනදා දක්වා පැවැත්වීමට නියමිතයි.\nමෙම කාලසීමාව තුළ බැතිමතුන් ලක්ෂ 15 කට ආසන්න පිරිසක් කතරගමට පැමිණෙන අතර, අක්‍රමවත් කසළ බැහැරකිරීම හේතුවෙන් කතරගම නගරය, පූජා භූමිය සහ මැණික් ගඟ ආදී ප්‍රදේශවල ඝන අපද්‍රව්‍ය ටොන් 1,700 ක් පමණ එක්රැස්වන බවයි මධ්‍යම පරිසර අධිකාරිය පෙන්වා දෙන්නේ.\nමෙම තත්වය පාලනයට කතරගම දිස්ත්‍රික් ලේකම් කාර්යාලය සහ පෙරහැර කමිටුව සමඟ ඒකාබද්ධව මධ්‍යම පරිසර අධිකාරිය විවිධ වැඩසටහන් ක්‍රියාත්මක කරනු ලබනවා.\nඒ අනුව පූජා භූමියට පිවිසෙන ප්‍රධාන පිවිසුම් මාර්ගවල ගමන් මලු පරීක්ෂා කර ඒ වෙනුවට හිතකාමී ආදේශක මලු ලබාදීම, බැතිමතුන් ප්‍රවාහනය කරන රථවල දැනුවත් කිරීමේ ස්ටිකර් ප්‍රදර්ශනය, දැන්වීම් පුවරු සහ අත්පත්‍රිකා මගින් ජනතාව දැනුවත් කිරීමද සිදුකරන බවයි මධ්‍යම පරිසර අධිකාරිය වැඩිදුරටත් සඳහන් කළේ.",
       "URL": "https://www.hirunews.lk/338289/කතරගම-ඇසළ-උත්සවයට-පැමිණෙන-බැතිමතුන්ට-මධ්‍යම-පරිසර-අධිකාරියෙන්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=258"
}