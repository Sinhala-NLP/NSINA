{
       "Source": "hirunews",
       "Timestamp": "Thursday, 28 July 2022 - 13:05",
       "Headline": "ජලය නැතිව බිසෝපුර ගොවී වගා අනතුරේ! (වීඩියෝ)",
       "News Content": "මැදිරිගිරිය - බිසෝපුර ගම්මානයේ ගොවි ජනතාව සිය වගාවන් සඳහා ජලය සපයා ගැනීමට නොහැකිවීමෙන් දැඩි පීඩාවට පත්ව සිටිනවා.\nඔවුන් බලධාරීන්ගෙන් ඉල්ලා සිටින්නේ තම වගාවන් විනාශ වී යාමට පෙර මෙම ගැටලුවලට කඩිනමින් විසඳුමක් ලබා දෙන ලෙසයි.\nමේ මැදිරිගිරිය ප්‍රාදේශිය ලේකම් කොට්ඨාසයේ බිසෝපුර, කිරිල්ලිවැව යටතේ වගා කරන අක්කර 250 ක පමණ කුඹුරු යායයි.\nතම ගොවිබිම්වලට අවශ්‍ය ජලය සපයා ගැනීමට නොහැකිව ගොවීන් දැඩි අපහසුතාවට පත්ව ඇත්තේ ගම්මානයේ පිහිටි වැවෙන් ජලය සපයා ගැනීමට නිසි ක්‍රමවේදයක් නොමැති වීම හේතුවෙන්.\nගොවිබිම්වලට ජලය සැපයීම සඳහා කවුඩුල්ල වැවෙන් ඇළ මාර්ග සකස් කර තිබුණද ඉන් නිසි ප්‍රයෝජනයක් ගත නොහැකි බවයි ගොවීන් පෙන්වා දෙන්නේ.\nගොවීන් මැසිවිලි නගන්නේ මහවැලි ඉංජිනේරුවන් විසින් කිරිල්ලි වැවෙන් වගාබිම්වලට ජලය නිකුත් කෙරෙන සොරොව්ව නිසි පරිදි සකස් කර නොමැතිවීම මේ ගැටලුවට හේතුව බවයි.\nමේ නිසා ගොවිතැන ජීවනෝපාය කරගත් ගොවි ජනතාව පත්ව ඇත්තේ දැඩි අසීරුතාවකටයි.\nගොවීන් බලධාරීන්ගෙන් ඉල්ලා සිටින්නේ තම ගැටලුවලට කඩිනමින් විසඳුම් ලබා දෙන ලෙසයි.",
       "URL": "https://www.hirunews.lk/311174/ජලය-නැතිව-බිසෝපුර-ගොවී-වගා-අනතුරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=986"
}