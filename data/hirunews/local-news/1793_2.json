{
       "Source": "hirunews",
       "Timestamp": "Tuesday, 27 July 2021 - 11:42",
       "Headline": "නිශ්ශංක සේනාධිපති සහ විශ්‍රාමික මේජර් ජනරාල් පාලිත ප්‍රනාන්දු ඇවන්ගාඩ් අල්ලස් නඩුවෙන් නිදහස් කෙරේ",
       "News Content": "රුපියල් ලක්ෂ 355 ක මුදලක් අල්ලස් වශයෙන් දීම සහ ලබා ගැනීම සම්බන්ධයෙන් චෝදනා එල්ල වී සිටි ඇවන්ගාඩ් සමාගමේ සභාපති නිශ්ශංක සේනාධිපති සහ විශ්‍රාමික යුධ හමුදා මේජර් ජෙනරාල් පාලිත ප්‍රනාන්දු නිදහස් කරන ලෙස කොළඹ මහාධිකරණය නියෝග කළා.\nඒ එම නඩුව අද කොළඹ මහාධිකරණ විනිසුරු අමල් රණරාජා ඉදිරියේ කැඳවනු ලැබූ අවස්ථාවේදීයි.\nඑහිදී විත්තිකරුවන් වෙනුවෙන් පෙනී සිටි නීතිඥවරයා කියා සිටියේ තම සේවාදායකයින් අභියාචනාධිකරණය හමුවේ ගොනුකළ ප්‍රතිශෝධන පෙත්සම පසුගිය 15 වනදා කැඳවනු ලැබූ අවස්ථාවේදී අල්ලස් කොමිසම විසින් මෙම නඩුව ඉල්ලා අස්කර ගන්නා බව දැනුම්දුන් බවයි.\nඑහිදී අල්ලස් කොමිසම වෙනුවෙන් පෙනී සිටි එහි සහකාර අධ්‍යක්ෂ ජනරාල්වරිය, නැවත නඩු පැවරීමේ අයිතිය රඳවා ගනිමින් මෙම අධිචෝදනා පත්‍රය ඉල්ලා අස්කරගන්නා ලෙස අල්ලස් කොමිසමෙන් තමන්ට උපදෙස් ලැබී ඇති බව සඳහන් කළා.\nඒ අනුව අදාළ අදාල අධිචෝදනා පත්‍රය ඉල්ලා අස්කර ගැනීමට අවසර දුන් මහාධිකරණ විනිසුරුවරයා විත්තිකරුවන් දෙදෙනා නිදහස් කිරීමටද නියෝග කරනු ලැබුවා.",
       "URL": "https://www.hirunews.lk/278128/නිශ්ශංක-සේනාධිපති-සහ-විශ්‍රාමික-මේජර්-ජනරාල්-පාලිත-ප්‍රනාන්දු-ඇවන්ගාඩ්-අල්ලස්-නඩුවෙන්-නිදහස්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1793"
}