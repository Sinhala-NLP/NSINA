{
       "Source": "hirunews",
       "Timestamp": "Friday, 10 August 2018 - 13:54",
       "Headline": "භික්ෂු කථිකාවත් පනත ගැන මහානාහිමිවරුන්ගේ ප්‍රධානත්වයෙන් සාකච්ඡාවක්",
       "News Content": "සංවාදයට ලක්ව ඇති භික්ෂු කථිකාවත් ලියාපදිංචි කිරීමේ පනත් කෙටුම්පත සම්බන්ධයෙන් මහානායක හිමිවරුන්ගේ ප්‍රධානත්වයෙන් විශේෂ සාකච්ඡාවක් එළැඹෙන 13 වැනිදා පැවැත්වීමට නියමිතයි.\nබුද්ධශාසන අමාත්‍ය ගාමිණී ජයවික්‍රම පෙරේරා මේ බව සඳහන් කළේ අදාළ පනත් කෙටුම්පත සම්මත නොකිරීමට රජය තීරණය කර ඇති බවට පළ වී ඇති ඇතැම් වාර්තා සම්බන්ධයෙන් අප කළ විමසීමකට ප්‍රතිචාර දක්වමින්.\nමේ අතර, මෙම භික්ෂු කථිකාවත් ලියාපදිංචි කිරීමේ පනත සම්බන්ධයෙන් ඉදිරිපත් වී ඇති මතවාදයන් පිළිබඳව මල්වතු සහ අස්ගිරි කාරක සංඝ සභා ඉදිරිපත් කර ඇති යෝජනා අමාත්‍ය ලක්ෂ්මන් කිරිඇල්ල වෙත භාරදී ඇති අතර, එය තවදුරටත් අධ්‍යයනය කරමින් පවතින බවයි වාර්තා වන්නේ.\nබුද්ධශාසන විෂය භාර අමාත්‍ය ගාමිණී ජයවික්‍රම පෙරේරා වැඩිදුරටත් සඳහන් කළේ එළැඹෙන 13 වැනිදා පැවැත්වෙන සාකච්ඡාවේදී මහානායක හිමිවරුන් සමඟ පවතින මතවාදයන් සම්බන්ධයෙන් දීර්ඝ ලෙස සාකච්ඡා කිරීමට බලාපොරොත්තු වන බවයි.\nමෙම පනත් කෙටුම්පත සම්බන්ධයෙන් පසුගිය දිනවල ගිහි පැවිදි විවිධ පාර්ශව අදහස් පළ කළ අතර, ඇතැම් පාර්ශව මහානායක හිමිවරුන් හමුවී ඒ සම්බන්ධයෙන් දැනුම්වත් කිරීමටද පියවර ගත්තා.",
       "URL": "https://www.hirunews.lk/197216/භික්ෂු-කථිකාවත්-පනත-ගැන-මහානාහිමිවරුන්ගේ-ප්‍රධානත්වයෙන්-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=3805"
}