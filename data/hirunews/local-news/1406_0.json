{
       "Source": "hirunews",
       "Timestamp": "Sunday, 23 January 2022 - 10:17",
       "Headline": "බූස්ටර් එන්නත ලබාගත් සංඛ්‍යාව 50 ලක්ෂයට ආසන්නයි",
       "News Content": "බූස්ටර් එන්නත ලබාදුන් මෙරට පුද්ගලයින්ගේ සංඛ්‍යාව පනස් ලක්ෂයට ආසන්න වී තිබෙනවා.\nමෙරට කොරෝනා එන්නත්කරණ වැඩසටහන යටතේ බූස්ටර් හෙවත් වර්ධක එන්නත් මාත්‍රාව ලෙස ෆයිසර් එන්නත 49 ලක්ෂ 16,430කට ලබා දී තිබෙනවා.\nසෞඛ්‍ය අංශ ජනතාවගෙන් ඉල්ලා සිටින්නේ වැරදි සහගත ප්‍රචාරයන්ට නොරැවටී බූස්ටර් එන්නත් මාත්‍රාව කඩිනමින් ලබාගන්නා ලෙසයි.\nමේ අතර සිය රජය මගින් පනවනු ලැබූ කොරෝනා පාලනය කිරීමේ සීමාවන්ට අනුකූල වෙමින් තමාගේ විවාහ මංගල උත්සවය කල් දැමීමට තීරණය කළ බව නවසීලන්ත අග්‍රාමාත්‍යවරිය වන ජසින්ඩා ආඩ්න් ප්‍රකාශ කළා.\nනව රෙගුලාසිවලට අනුව නවසීලන්තයේ උත්සව කටයුතු පූර්ණ එන්නත්කරණය ලැබූ සිය දෙනෙකුගේ උපරිමයකට සීමා වනවා.\nගෝලීය වසංගතය හේතුවෙන් මෙම තත්වයට පත්වූ සියල්ලන් මෙන් තමා ද විවාහ මංගලෝත්සවය කල් දැමූ බවත්, එම තත්වයට මුහුණදුන් සියල්ලන්ට කනගාටුව පළ කරන බවත් ඇය සඳහන් කළා.\nවිවාහ උත්සවයක් සඳහා නවසීලන්තයේ නගර අතර ගමන් කරමින් සිටි පුද්ගලයන් 9 දෙනෙකුට සහ ඔවුන් ගමන් ගත් ගුවන් යානාවක කාර්ය මණ්ඩල සාමාජිකයෙකුට ඔමික්‍රොන් කොරෝනා ප්‍රභේදය ආසාදනය වීම හේතුවෙනුයි නවසීලන්තය මෙලෙස නව කොරෝනා පාලන සීමාවන් පනවා ඇත්තේ.",
       "URL": "https://www.hirunews.lk/294845/බූස්ටර්-එන්නත-ලබාගත්-සංඛ්‍යාව-50-ලක්ෂයට-ආසන්නයි",
       "Category": "Local News",
       "Parent URL": "https://www.hirunews.lk/local-news.php?pageID=1406"
}