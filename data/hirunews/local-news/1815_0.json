{
       "Source": "hirunews",
       "Timestamp": "Saturday, 17 July 2021 - 13:22",
       "Headline": "මල්වතුඔය ගංවතුර පාලන ව්‍යාපෘතිය අවසන් අදියරට (වීඩියෝ)",
       "News Content": "සුලු වර්ෂාවකදී පවා මල්වතු ඔය පිටාර ගැලීමෙන් අනුරාධපුර නගරය ඇතුලු ප්‍රදේශ රැසක් ජලයෙන් යටවී ජනතාව පත්වන දැඩි පීඩාව සම්බන්ධයෙන් හිරු ප්‍රවෘත්ති අනාවරණය කළේ වරක් දෙවරක් නොවේ.\nඊට ප්‍රතිචාර ලෙස ඇරඹුණු, මල්වතු ඔය ප්‍රතිසංස්කරණය කර ගංවතුර කළමනාකරණ කිරීමේ වැඩසටහන අවසන් අදියරට පැමිණ තිබෙනවා.\nමෙරට දෙවැනියට දිගින් වැඩිම ගඟ ලෙස මල්වතු ඔය සැලකෙනවා.\nඅනුරාධපුර නගරය අතීතයේ සිට ගොඩ නැගුණේ මල්වතු ඔය ආශ්‍රිතවයි.\nනමුත් දීර්ඝ කාලයක් රොන් මඩ පිරීම සහ ආක්‍රමණශීලී ශාක වර්ධනය වීමෙන් සුලු වර්ෂා තත්ත්වයකදී පවා මල්වතු ඔය පිටාර ගලා පූජා නගරය අවට පහත්බිම් යටවීමෙන් එම ජනතාව දැඩි පීඩාවන්ට පත්වුණා.\nඒ අනුව මල්වතු ඔය ප්‍රතිසංස්කරණය කොට ගංවතුර පාලන ව්‍යාපෘතියක් ආරම්භ වන්නේ 2018 වසරේදී.\nනමුත් අවස්ථා කිහිපයකදීම විවිධ හේතු මත මෙම ව්‍යාපෘතිය අතරමග ඇණ හිටියේ ජනතා අපේක්ෂා බිඳ දමමින්.\nකෙසේ වෙතත් පසුගිය මාර්තු මාසයේදී යළි ආරම්භ කෙරුණු ව්‍යාපෘතිය මේ වනවිට අවසන් අදියරට පැමිණ තිබෙනවා.\nඑහි කටයුතු නිරීක්ෂණය කිරීම සඳහා රාජ්‍ය අමාත්‍ය දුමින්ද දිසානායක මහතාද එහි සංචාරයක නිරත වුණා.",
       "URL": "https://www.hirunews.lk/277219/මල්වතුඔය-ගංවතුර-පාලන-ව්‍යාපෘතිය-අවසන්-අදියරට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1815"
}