{
       "Source": "hirunews",
       "Timestamp": "Sunday, 19 September 2021 - 6:09",
       "Headline": "ස්පුට්නික් මාත්‍රා 120,000ක් දිවයිනට (වීඩියෝ)",
       "News Content": "ස්පුට්නික් එන්නතේ දෙවන මාත්‍රාව ලබාදීම සදහා එම එන්නත් මාත්‍රා 120,000ක අද අලුයම කටුනායක ගුවන් තොටුපළ වෙත රැගෙන එනු ලැබුවා.\nකිලෝග්‍රෑම් 1450ක බරින් යුත් එන්නත් තොගය පෙට්ටි කිහිපයක අසුරා තිබූ බවයි ගුවන් තොටුපළ හිරු වාර්තාකරු සදහන් කළේ.\nමේ අතර අද අලුයම දිවයිනට රැගෙන ආ ස්පුට්නික් එන්නත් 120,000 මහනුවර ජනතාවට දෙවන මාත්‍රාව ලෙස ලබාදීම අනිද්දා සිට ආරම්භ කරන බව ඖෂධ නිෂ්පාදනය, සැපයුම් හා නියාමන රාජ්‍ය අමාත්‍ය මහාචාර්ය චන්න ජයසුමන ප්‍රකාශ කළා.\nඒ අනුව ස්පුට්නික් එන්නතේ පළමු මාත්‍රාව ලැබූ සියළු දෙනා පූර්ණ එන්නත්කරණයට ලක් කර අවසන් වන බවයි රාජ්‍ය අමාත්‍යවරයා කියා සිටියේ.\nමහනුවර දිස්ත්‍රික්කයේ එක්ලක්ෂ 50,000ක පිරිසකට ස්පුට්නික් එන්නත ලබාදී ඇති අතර අවුරුදු 60ට වැඩි ජ්‍යෙෂ්ඨ පුරවැසියන් සදහා අවස්ථා දෙකකදී එහි දෙවන මාත්‍රාව ලෙස මෙරටට ලැබුණු 30,000ක එන්නත් ලබාදී පූර්ණ එන්නත්කරණයට ලක් කර තිබෙනවා.\nමේ අතර දින 51 කට පසු ඊයේ මෙරට දෛනික ආසාදිත සංඛ්‍යාව දෙදහසකට අඩුවෙන් වාර්තාවුණා. ඒ, 1,986 ක් ලෙසයි.\nඊයේ මෙරටින් හඳුනා ගත් නව ආසාදිතයින් 1986 දෙනාත් සමඟ මෙරට සමස්ත ආසාදිතයින් සංඛ්‍යාව දැක්වුණේ 500,758 ක් ලෙසයි.\nනව ආසාදිතයන්ගෙන් 1983 දෙනෙකු අලුත් අවුරුදු කොවිඩ් පොකුරේ ආශ්‍රිතයින් වන අතර විදේශයන්හි සිට පැමිණි 3 දෙනෙකු ද ආසාදිතයින් ලෙස හඳුනා ගැණුනා.\nඒ අනුව මෙරට සක්‍රීය ආසාදිතයින් සංඛ්‍යාව 59700ක් වන අතර සුවය ලැබූ මුළු සංඛ්‍යාව 431,036 ක්.\nමෙරටින් දෛනිකව ආසාදිතයින් 2,000ට අඩුවෙන් මීට පෙර අවසන් වරට වාර්තාවුණේ පසුගිය ජූලි මස 28 වනදායි.\nඑම සංඛ්‍යාව 1,940ක්.\nසෞඛ්‍ය සේවා අධ්‍යක්ෂ ජනරාල්වරයා විසින් පෙරේදා (17) සිදුවූ බවට ඊයේ (18) තහවුරු කරන ලද නව මරණ 84ත්  සමග මෙරට සමස්ත මරණ සංඛ්‍යාව දැක්වුණේ 12,022ක් ලෙසයි.\nමෙලෙස මෙරට දෛනික මරණ 100 සීමාවට අඩුවෙන් වාර්තා වූයේ දින 41කට පසුවයි.\nපසුගිය අගෝස්තු 8 වන දා තහවුරු කළ මරණ 98න් පසුව දිගින් දිගටම මෙරට මරණ සංඛ්‍යාව 100යේ සීමාව ඉක්මවා ගියා.\nමේ අතර පසුගිය සතියේ කොරෝනා සතිපතා වාර්තාවට අනුව ගම්පහ දිස්ත්‍රික්කයේ මරණ සංඛ්‍යාව කොළඹ අභිබවා ගොස් තිබෙනවා.\nසැප්තැම්බර් 4 වනදා සිට 10 වනදා තෙක් කාලය තුළ ගම්පහ දිස්ත්‍රික්කයේ මරණ සංඛ්‍යාව සියයට 18.9 සිට සියයට 23.5 දක්වා ඉහළ ගොස් ඇති බවයි රජයේ හෙද නිලධාරීන්ගේ සංගමයේ සභාපති සමන් රත්නප්‍රිය පෙන්වා දෙන්නේ.\nඑමෙන්ම සෞඛ්‍ය වෘත්තිය සමිති එකමුතුව ඊයේ මාධ්‍ය හමුවක් පවත්වමින් සෞඛ්‍ය කාර්ය මණ්ඩල සඳහා ලබාදුන් කොරෝනා විශේෂ දීමනාව කප්පාදු කිරීමට පියවර ගෙන ඇති බවට චෝදනා කළා.\nතම ඉල්ලීම් මුල් කරගනිමින් වර්ජන ක්‍රියාමාර්ගයකට අවතීර්ණ නොවුනද ලබන 22 වනදා දහවල් 12 ට සෞඛ්‍ය වෘත්තිය සමිති එකමුතුවේ සහභාගීත්වයෙන් විරෝධතාවක් සංවිධාන කර ඇති බවයි අදාළ මාධ්‍ය හමුවේදී අදහස් දක්වමින් රජයේ සෞඛ්‍ය කළමනාකරණ සහකාර නිලධාරීන්ගේ සංගමයේ සභාපති නාමල් ජයසිංහ සහ වෛද්‍ය රසායනාගාර විද්‍යාඥ වෘත්තියවේදීන්ගේ විද්වත් සංගමයේ සභාපති රවී කුමුදේශ් කියා සිටියේ.",
       "URL": "https://www.hirunews.lk/282603/ස්පුට්නික්-මාත්‍රා-120000ක්-දිවයිනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1682"
}