{
       "Source": "hirunews",
       "Timestamp": "Friday, 29 April 2022 - 17:38",
       "Headline": "රඹුක්කන වෙඩි තැබීමට අනුබල දුන් SSP රිමාන්ඩ් (වීඩියෝ)",
       "News Content": "රඹුක්කන සිද්ධියේ වෙඩි තැබීමට නියෝග කළ එස්.එස්.පී රිමාන්ඩ්\nරඹුක්කන සිද්ධියේදී වෙඩි තැබීමට නියෝග කළ කෑගල්ල ප්‍රදේශය භාර හිටපු ජ්‍යෙෂ්ඨ පොලිස් අධිකාරී කේ.බී. කීර්තිරත්න ලබන 6 වනදා දක්වා රක්ෂිත බන්ධනාගාරගත කර තිබෙනවා.\nඒ අපරාධ පරීක්ෂණ දෙපාර්තමේන්තුව විසින් ඊයේ අත්අඩංගුවට ගත් ඔහු නාරාහේන්පිට පොලිස් රෝහලේ දී කොළඹ අතිරේක මහේස්ත්‍රාත් ශලනි පෙරේරා නිරීක්ෂණය කිරීමෙන් අනතුරුවයි.\nඅතිරේක මහේස්ත්‍රාත්වරිය ජ්‍යෙෂ්ඨ පොලිස් අධිකාරිවරයාගේ වෛද්‍ය වාර්තා පරීක්ෂා කිරීමෙන් අනතුරුව ඔහු රක්ෂිත බන්ධනාගාර ගත කළ බවයි එහි සිටින හිරු වාර්තාකරු සඳහන් කළේ.\nරඹුක්කන සිද්ධියට අදාළව නඩුව අද කැඳවූ අවස්ථාවේදී කෑගල්ල මහේස්ත්‍රාත් වාසනා නවරත්න කොළඹ අධිකරණ වෛද්‍යවරයාට නියෝග කරනු ලැබුවේ අත්අඩංගුවට ගත් කෑගල්ල හිටපු ජ්‍යෙෂ්ඨ පොලිස් අධිකාරිවරයාගේ වෛද්‍ය වාර්තා කොළඹ අංක 3 මහේස්ත්‍රාත් අධිකරණයට ඉදිරිපත් කරන ලෙසයි.\nඒ අනුවයි, කොළඹ අතිරේක මහේස්ත්‍රාත්වරිය නාරාහේන්පිට පොලිස් රෝහලට ගොස් අත්අඩංගුවට ගෙන සිටින කෑගල්ල හිටපු ජ්‍යෙෂ්ඨ පොලිස් අධිකාරිවරයා පරීක්ෂා කළේ.\nඑසේම, මහනුවර - කුණ්ඩසාලේ පිහිටි පොලිස් රෝහලේ ප්‍රතිකාර ලබමින් සිටියදී රඹුක්කන සිද්ධියට අදාළව අත්අඩංගුවට ගත් අනෙක් පොලිස් කොස්තාපල්වරුන් 03 දෙනා සම්බන්ධයෙන් ද වෛද්‍ය වාර්තාවක් සකස් කර තෙල්දෙණිය අධිකරණට ඉදිරිපත් කරන ලෙසට කෑගල්ල මහේස්ත්‍රාත්වරිය මහනුවර රෝහලේ අධිකරණ වෛද්‍යවරයාට නියෝග කරනු ලැබුවා.\nඅද නඩුව කැඳවු අවස්ථාවේදි, අපරාධ පරික්ෂණ දෙපාර්තමේන්තුවේ මීනිමැරුම් විමර්ශන අංශයේ ස්ථානාධිපතිවරයා සහ එහි උප පොලිස් පරික්ෂකවරයෙකු විසින් අත්අඩංගුවට ගැනිම් සම්බන්ධයෙන් අධිකරණයට කරුණු ඉදිරිපත් කළා.\nපැමිණිලි පාර්ශ්වය වෙනුවෙන් නිතීඥවරුන් අධිකරණයට කරුණු ඉදිරිපත් කරමින් දන්වා සිටියේ වෙඩි තැබිම් සිදු කළ තවත් පොලිස් නිලධාරින් දෙදෙනෙකු සිටින බැවින් ඔවුන් ද අත්අඩංගුවට ගැනිමට කටයුතු කරන ලෙසයි.\nඒ අනුව, කෑගල්ලේ සහකාර පොලිස් අධිකාරිවරයෙකු සහ පොලිස් සැරයන්වරයෙකු සිද්ධියට සම්බන්ධව අත්අඩංගුවට ගත යුතු බව ඔවුන් අධිකරණයට දන්වා සිටියා.\nඑසේම අදාළ පොලිස් සැරයන්වරයා සිද්ධියට පසු දින මහේස්ත්‍රාත්වරිය සිදුකළ ස්ථානීය පරික්ෂණයේදී තමන් අහසට වෙඩි උණ්ඩ දෙකක් තැබූ බවට සාක්ෂි ලබා දුන් බව ද නිතීඥයින් අධිකරණයට දන්වනු ලැබුවා.\nදේශපාලන ප්‍රභුවරුන්ට නිතීමය කටයුතු වලදී අසනීප වී රෝහල් ගත විම, පොලිස් නිළධාරින්ට ද වැළදි ඇති බවයි අගතියට පත් පාර්ශවය වෙනුවෙන් පෙනී සිටි නිතීඥවරුන් අධිකරණය හමුවේ කියා සිටියේ.\nපසුව කෑගල්ල මහේස්ත්‍රාත් වාසනා නවරත්න නියෝග කළේ රඹුක්කනදී වෙඩි තැබීමට නියෝග කළ සහ වෙඩි තැබූ නිලධාරින් තවත් සිටිනම් අත්අඩංගුවට ගෙන අධිකරණයට ඉදිරිපත් කරන ලෙසයි.\nමේ අතර, රඹුක්කන සිද්ධියෙන් ජිවිතක්ෂයට පත් වූ චමින්ද ලක්ෂාන්ගේ බිරිඳ පවසන්නේ සමාජයෙන් එල්ලවන චෝදනා හේතුවෙන් තම දරුවා පාසල් යාම පවා ප්‍රතික්ෂේප කරන බවයි.",
       "URL": "https://www.hirunews.lk/303105/රඹුක්කන-වෙඩි-තැබීමට-අනුබල-දුන්-ssp-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1202"
}