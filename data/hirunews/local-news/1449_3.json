{
       "Source": "hirunews",
       "Timestamp": "Tuesday, 04 January 2022 - 20:20",
       "Headline": "ගෑස් සිලින්ඩරයක් සොයා කිලෝමීටර 315ක් දුර ගිය හික්කඩුවේ ව්‍යාපාරිකයා (වීඩියෝ)",
       "News Content": "මෙරට පවතින උග්‍ර ගෑස් හිගය අද වන විට රටම බරපතළ අර්බුදකාරී තත්ත්වයකට ඇද දමා තිබෙනවා.\nදිනපතා ගෑස් නියෝජිත ආයතන ඉදිරිපිට පෙළගැසෙන ජනතාව පැය ගණනක් ගෑස් සිලින්ඩරයක් ලබා ලබා ගැනීමේ අරමුණින් අව්වැසි නොතකා රැඳී සිටින අයුරු අප දිනපතා දකින සහ වාර්තා කරන සිදුවීමක් බවට මේ වන විට පත්ව අවසන්.\nමේ වන විට ගෑස් හිගය මෙරට සමාජයේ බරපතළ සමාජීය ආර්ථික ගැටලු මතු කරන්නක් බවට පත්ව ඇත්තේ ඒ හරහා නිර්මාණය වී ඇති අනෙකුත් ගැටලු නිසාවෙන්.\nකුඩා පරිමාණයේ හෝටල් ආපන ශාලා ආදිය මෙම ගෑස් හිඟය හේතුවෙන් බරපතළ ලෙස පීඩා විඳිනවා.\nඑමෙන්ම මේ වන විටත් වෙළඳපලේ ඇති ගෑස් වල ප්‍රමිතිය සම්බන්ධයෙන් මතුව ඇති ප්‍රශ්නකාරී තත්ත්වය තවමත් පහව ගිහින් නෑ.\nතත්ත්වය මෙසේ තිබිය දී සිය කුඩා ව්‍යාපාරය සිදු කරගෙන යෑමට අවශ්‍ය කරන ගෑස් සිලින්ඩරයක් සොයා ගැනීමට කිලෝමීටර් 315 ක දුර ගෙවා ගිය ව්‍යාපාරිකයකු පිළිබඳ තොරතුරක් අපට හික්කඩුව ප්‍රදේශයෙන් වාර්තා වනවා.\nඅදාල ව්‍යාපාරිකයා මෙලෙස කිලෝ මීටර 315ක දුරක් ගෑස් සිලින්ඩරයක් ලබා ගැනීම සඳහා ගොස් තිබුණේ පොලොන්නරුව ප්‍රදේශයටයි.\nඒ ඔහු සතුව තිබූ කුඩා ප්‍රමාණයේ ගෑස් සිලින්ඩර තුනක් ද සමගින්.\nකිලෝග්‍රෑම් 12 ගෑස් සිලින්ඩර දෙකක් සහ කිලෝ ග්රෑම් පහේ හිස් ගෑස් සිලින්ඩරයක් ඔහු රැගෙන ගොස් තිබුණේ අදාළ විශාල ප්‍රමාණයේ ගෑස් සිලින්ඩරයට හිලව් ලෙස ව්‍යාපාරිකයාට ලබාදීමටයි.\nකිලෝමීටර් 315ක ගමනක් අවසානයේ කිලෝග්‍රෑම් 37ක විශාල ප්‍රමාණයේ ගෑස් සිලින්ඩරයක් ලබා ගත් අදාළ ව්‍යාපාරිකයා එය ත්‍රීරෝද රථයක පටවාගෙන නැවතත් හික්කඩුව බලා පිටත්ව ගියේ රටක් රාජ්‍යයක් දිනා ගත්තෙක් විලසින්.",
       "URL": "https://www.hirunews.lk/293036/ගෑස්-සිලින්ඩරයක්-සොයා-කිලෝමීටර-315ක්-දුර-ගිය-හික්කඩුවේ-ව්‍යාපාරිකයා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1449"
}