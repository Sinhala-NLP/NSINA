{
       "Source": "hirunews",
       "Timestamp": "Monday, 25 January 2016 - 16:12",
       "Headline": "දඹුල්ල පොහොර ගබඩාවේ ව්‍යාපාරිකයින් සහ ගොවීන් අතර උණුසුම් තත්ත්වයක්-(ඡායාරූප)",
       "News Content": "රජය විසින් ගොවීන්ට සහනාධාර ලෙස නිකුත් කරන පොහොර ඔවුන්ට නිකුත් නොකොට ව්‍යාපාරිකයින්ට පමණක් නිකුත් කිරීම නිසා දඹුල්ල පොහොර ගබඩාවේ අද (25) උණුසුම් තත්ත්වයක් ඇති වුණා. පොහොර ලබා ගැනීම සඳහා එම ස්ථානයට පැමිණි ගොවීන් චෝදනා කළේ පෞද්ගලික අංශයේ ව්‍යාපාරිකයින්ට පොහොර දීම නිසා තමන්ට පොහොර ලබාදීම සීමා කර ඇති බවයි. එහිදී පොහොර ලබා ගැනීමට පැමිණි ගොවීන් සහ බලධාරීන් අතර උණුසුම් තත්ත්වයක් ද හට ගත්තා.\nපසුගිය දා නිවේදනයක් නිකුත් කරමින් කෘෂිකර්ම අමාත්‍යාංශය සදහන් කළේ පෙබරවාරි 29 වන දා දක්වා ගොවිජන සේවා මධ්‍යස්ථාන හරහා සහන මිලට පොහොර, ගොවීන්ට ලබා ගත හැකි බවයි. ඒ අනුව කිසිදු වෙනසකින් තොරව යූරියා, ටී.එස්.පී. සහ එම්. ඕ.පී. යන පොහොර, කිලෝග්‍රෑම් 50ක මිටියක් රුපියල් 350කට ලබාගත හැකි බව එහි සදහන් වුණා.\nඑමෙන්ම අනෙකුත් භෝග සඳහා නිකුත් කරන කිලෝග්‍රෑම් 50ක ඍජු පොහොර මිටියක් රුපියල් 1200කට ද, මිශ්‍ර පොහොර මිටියක් රුපියල් 1300කට ද ලබන මස 29 වන දා දක්වා ගොවිජන සේවා මධ්‍යස්ථාන හරහා නිකුත් කිරීමට පියවර ගෙන ඇති බවයි කෘෂිකර්ම අමාත්‍යාංශය සදහන් කළේ.\nකෙසේ වෙතත්, ගොවීන් සදහන් කරන්නේ තමන්ට ලබාදෙන සහනාධාර පොහොර වැඩි මිලට පෞද්ගලික අංශයට ලබාදීමට බලධාරීන් පියවර ගෙන ඇති බවයි. මේ අතර, දිවයින පුරා පොහොර හිඟයක් පවතින බවට ද ගොවීන් චෝදනා කළා.\nකෙසේ වෙතත්, කෘෂිකර්ම අමාත්‍ය දුමින්ද දිසානායක හිරු ප්‍රවෘත්ති අංශයට සදහන් කළේ හිඟයකින් තොරව පොහොර ගොවීන්ට ලබාදීමට කටයුතු කර ඇති බවයි.\nඡායාරූප- කාංචන කුමාර ආරියදාස",
       "URL": "https://www.hirunews.lk/124725/දඹුල්ල-පොහොර-ගබඩාවේ-ව්‍යාපාරිකයින්-සහ-ගොවීන්-අතර-උණුසුම්-තත්ත්වයක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=5196"
}