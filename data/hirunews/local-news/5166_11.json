{
       "Source": "hirunews",
       "Timestamp": "Tuesday, 16 February 2016 - 12:44",
       "Headline": "වෙල්ගමට ඇප",
       "News Content": "ශ්‍රී ලංගමයේ දුෂණ සිද්ධියක් සම්බන්ධයෙන් අල්ලස් කොමිසම පවරා තිබූ නඩුවකට කොළඹ ප්‍රධාන මහේස්ත්‍රාත් අධිකරණයේ පෙනීසිටි හිටපු ප්‍රවාහන අමාත්‍ය කුමාර වෙල්ගම, අද ඇප මත මුදා හැරුණා.\nහිටපු අමාත්‍යවරයා රුපියල් 25,000ක මුදල් ඇපයක් සහ රුපියල්  ලක්ෂ 10 බැගින් වූ ශරීර ඇප දෙකක් මත මුදා හැරීමටයි කොළඹ ප්‍රධාන මහෙස්ත්‍රාත් ගිහාන් පිලපිටිය නියෝග කළේ.\nකුමාර වෙල්ගම හිටපු ප්‍රවාහන අමාත්‍යවරයාව සිටියදී නීතිවිරෝධී ලෙස ශ්‍රී ලංගමයට උප සභාපති තනතුරක් ස්ථාපිත කර ඔහුට වැටුප් ගෙවීම තුලින් අල්ලස් පණතේ දුෂණයක් සිදුකර ඇති බව මොහුට විරුද්ධව එල්ල වන චෝදනාවයි.\nමෙම නඩුව මාර්තු මස 24 වැනිදා යලි කැදවනු ඇති.\nමේ අතර, අල්ලස් කොමිසමේ විමර්ශන නිලධාරීවරයාට මැයි මස 31 වැනිදා කොළඹ ප්‍රධාන මහෙස්ත්‍රාත් අධිකරණයේ පෙනී සිටින ලෙසටද අද නොතීසි නිකුත් කෙරුණා.\nඒ රුපියල් මිලියන 125ක අල්ලස් මුදලක් ලබා ගැනීමේ සිද්ධියක් සම්බන්ධයෙන් රේගු නිලධාරීන් තිදෙනෙකුට එරෙහිව පවරා ඇති ඇති නඩුව අද ප්‍රධාන මහේස්ත්‍රාත් ගිහාන් පිලපිටිය හමුවේ කැදවූ අවස්ථාවේදීයි.\nඑහිදී එක් සැකකරුවෙකු වෙනුවෙන් පෙනී සිටි නීතිඥවරයා අධිකරණයට කියා සිටියේ මෙම සිද්ධිය සම්බන්ධයෙන් සිදු කරන විමර්ශණ සඳහා තවත් රේගු නිලධාරීන් අත්අඩංගුවට ගැනීමට සිටින බව අල්ලස් කොමිසම ප්‍රකාශ කර ඇති නමුත් මෙතෙක් එවැනි අත්අඩංගුවට ගැනීමක් සිදුව නොමැති බවයි.\nඒ අනුව ඉදිරිපත් වූ කරුණු සලකා බැලූ විනිසුරුවරයා අල්ලස් කොමිසමේ විමර්ශන නිලධාරියාට අධිකරණයේ පෙනී සිටින ලෙස නොතීසි නිකුත් කළා.\nශ්‍රී ලංගමයට අමතර කොටස් ලබා ගැනීමේදී ගණුදෙනුවකට අදාලව කොළඹ පංචිකාවත්ත ප්‍රදේශයේදී අල්ලස් ලබා ගැනීමේ සිද්ධියකට අදාලව රේගු අධිකාරිවරයෙකු, නියෝජ්‍ය රේගු අධිකාරිවරයෙකු සහ සහකාර රේගු අධිකාරිවරයෙකු අත්අඩංගුවට ගනු ලැබුවේ පසුගිය වසරේ ඔක්තොම්බර් මස 15 වැනිදායි.",
       "URL": "https://www.hirunews.lk/126392/වෙල්ගමට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=5166"
}