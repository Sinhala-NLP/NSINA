{
       "Source": "hirunews",
       "Timestamp": "Thursday, 15 August 2019 - 12:41",
       "Headline": "එජාපය ලබන සදුදා විශේෂ කෘත්‍යාධිකාරි රැස්වීමක් කැඳවයි",
       "News Content": "එක්සත් ජාතික පක්ෂ විශේෂ කෘත්‍යාධිකාරී මණ්ඩල රැස්වීමක් ලබන 19 වන සදුදා පස්වරුවේ අරලියගහ මන්දිරයේදී පැවැත්වෙනවා.\nඑහිදී ජනාධිපතිවරණ අපේක්ෂකයා සහ නව සන්ධානය සම්බන්ධයෙන් පුළුල් ලෙස සාකච්ජා කරනු ඇති බවයි පක්ෂයේ ජේ්‍යෂ්ඨ අමාත්‍යවරයෙකු හිරු ප්‍රවෘත්ති අංශය කළ විමසීමකදී සඳහන් කළේ.\nඑමෙන්ම එදිනම පාර්ලිමේන්තු මන්ත්‍රී කණ්ඩායමද රැස් කළ යුතු බවට යෝජනාවී ඇති බවද පක්ෂ ආරංචි මාර්ග ප්‍රකාශ කළා.\nමේ අතර එක්සත් ජාතික පෙරමුණේ පක්ෂ නායකයන් අතර විශේෂ හමුවක් අනිද්දා පැවැත්වෙනවා. එහිදී නව සන්ධානය අත්සන් කිරීම සහ ජනාධිපතිවරණ අපේක්ෂකත්වය සම්බන්ධයෙන් ඉදිරිපත්ව ඇති යෝජනා, අවසන් අධ්‍යයනයකට ලක් කරන බවයි අමාත්‍ය මනෝ ගනේෂන් කියා සිටියේ.\nකෙසේ වෙතත් ඉදිරි ජනාධිපතිවරණය සඳහා එක්සත් ජාතික පක්ෂයේම අපේක්ෂකයෙකු ඉදිරිපත් කිරීම පිළිබඳව එකඟතාවකට පැමිණ ඇති බවයි අමාත්‍යවරයා වැඩිදුරටත් සඳහන් කළේ.\nමීට පෙර එක්සත් ජාතික පක්ෂයේ පසුපෙළ මන්ත්‍රී කණ්ඩායම, අග්‍රාමාත්‍යවරයා හමුවූ අතර, එහිදී ඉල්ලා සිටියේ ජනාධිපතිවරණ අපේක්ෂයා තීන්දු කිරීම සඳහා පක්ෂයේ මන්ත්‍රී කණ්ඩායම සහ කෘත්‍යාධිකාරී මණ්ඩලය එකවර රැස් කරන ලෙසටයි.\nඑමෙන්ම ජනාධිපතිවරණ අපේක්ෂකයා තෝරාගැනීම සඳහා රහස් ඡන්දයක් ඉල්ලා සිටීමේ යෝජනාවකටද අත්සන් තබමින් සිටින බවට ජාතික පුවත්පතක් අද වාර්තා කළා.\nකෙසේ වෙතත් එක්සත් ජාතික පක්ෂයේ මන්ත්‍රීවරුන් කිහිපදෙනෙකු අප කළ විමසීමකදී සඳහන් කළේ එම අත්සන් ලේඛනය ලබාගත්තේ රහස් ඡන්දයක් සඳහා නොව මන්ත්‍රී කණ්ඩායම සහ කෘත්‍යාධිකාරී මණ්ඩලය එකවර රැස් කරන ලෙස නායකත්වයෙන් ඉල්ලා සිටීමට බවයි.\nඑමෙන්ම එක්සත් ජාතික පක්ෂයේ ජ්‍යෙෂ්ඨයන් අතර හමු කිහිපයක් ගතවූ දින දෙක තුළ පවත්වා තිබෙනවා.\nමීට අමතරව රාජ්‍ය සහ නියෝජ්‍ය අමාත්‍ය ධුර දරණ පාර්ලිමේන්තු මන්ත්‍රීවරුන් මෙන්ම පසුපෙළ මන්ත්‍රීවරුන්ද අවස්ථා කිහිපයකදී හමුවී මතුව ඇති අර්බුදය පිළිබඳව සාකච්ඡා කර ඇති බවයි වාර්තා වන්නේ.",
       "URL": "https://www.hirunews.lk/222280/එජාපය-ලබන-සදුදා-විශේෂ-කෘත්‍යාධිකාරි-රැස්වීමක්-කැඳවයි",
       "Category": "Local News",
       "Parent URL": "https://www.hirunews.lk/local-news.php?pageID=3197"
}