{
       "Source": "hirunews",
       "Timestamp": "Tuesday, 01 November 2022 - 15:24",
       "Headline": "මේ මාසය අවසානයේ චීනයෙන් ඩීසල් තොගයක්",
       "News Content": "මේ මාසය අවසානය වනවිට චීනයෙන් ඩීසල් තොගයක් දිවයිනට ලැබීමට නියමිතව ඇති බව විදුලිබල හා බලශක්ති අමාත්‍ය කංචන විජේසේකර ප්‍රකාශ කළා.\nඅබුඩාබියේ පැවැත්වෙන බලශක්ති සමුළුවකට එක්වෙමිනුයි අමාත්‍යවරයා මේ බව කියා සිටියේ.\nශ්‍රී ලංකාව මේ වනවිට මුහුණදෙන ආර්ථික අර්බුදය හමුවේ කිසියම් සහයක් ලැබී ඇත්දැයි නැගුණු පැනයකට ප්‍රතිචාර දක්වමිනුයි අමාත්‍යවරයා මේ බව ප්‍රකාශ කළේ.\nඉතා තීරණාත්මක මාස දහයක කාලයක් ශ්‍රී ලංකාව ගත කළ බවත් ඒ හේතුවෙන් බලශක්ති ක්‍ෂේත්‍රයේ අර්බුද හටගත් බවත් මෙහි දී අමාත්‍යවරයා පෙන්වා දී තිබෙනවා.\nඒ සමඟ අවස්ථා නිර්මාණය වූ බව සඳහන් කළ අමාත්‍ය කංචන විජේසේකර පෞද්ගලික සැපයුම්කරුවන්ට ක්‍ෂේත්‍රයට පැමිණීම සඳහා තිබූ නීති සහ ප්‍රතිපත්ති රාමුව සංශෝධනයට ලක් කළ බවද කියා සිටියා.\nඑසේම 2030 වසර වනවිට පුනර්ජනනීය බලශක්තිය සියයට 70ක් දක්වා වර්ධනය කරගැනීම අපේක්ෂාව බවද මෙහිදී ඔහු පෙන්වා දී තිබුණා.",
       "URL": "https://www.hirunews.lk/319386/මේ-මාසය-අවසානයේ-චීනයෙන්-ඩීසල්-තොගයක්",
       "Category": "Local News",
       "Parent URL": "https://www.hirunews.lk/local-news.php?pageID=763"
}