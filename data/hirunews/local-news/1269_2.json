{
       "Source": "hirunews",
       "Timestamp": "Sunday, 27 March 2022 - 7:57",
       "Headline": "දුඹුරු සීනි ආනයනකරුවන් ප්‍රමිති ආයතනයේ අනුමැතිය ලබාගෙන නොමැති බව හෙළි වේ",
       "News Content": "2019 වසරේ ජනවාරි සිට 2021 ජූනි දක්වා ආයතන 89 කින් අවස්ථා 1014ක දී දුඹුරු සීනි ආනයනය කර ඇති බව ජාතික විගණන කාර්යාලය පවසනවා.\nඑම කිසිදු ආනයනකරුවෙකු ප්‍රමිති ආයතනයේ ලියාපදිංචි වී අනුකූලතා සහතිකයක් ලබාගෙන නොමැති බවයි, ශ්‍රී ලංකා ප්‍රමිති ආයතනයේ කාර්ය භාරය පිළිබඳව සිදුකළ විගණනයේ දී අනාවරණ වී ඇත්තේ.\nප්‍රමිති ආයතනය විසින් ආනයනික භාණ්ඩ සඳහා ක්‍රියාත්මක කරනු ලබන තත්ත්ව ආරක්ෂණ පරීක්ෂණ ක්‍රමය යටතේ අනිවාර්යයෙන් පරීක්ෂා කර අනුමත කළ යුතු ආනයන භාණ්ඩ පිළිබඳ නිර්දේශ ලබා දී තිබෙනවා.\nඒ අනුව ප්‍රමිති ආයතනය විසින් ආනයනික භාණ්ඩ සම්බන්ධයෙන් මාර්ගෝපදේශ සංග්‍රහයක් පිළියෙල කිරීමටයි කටයුතු කර ඇත්තේ.\nඒ අනුව යම් නිෂ්පාදන ආයතනයක් යම් තොගයක් ආනයනය කිරීමේදී ඊට අදාළව අනුකූලතා සහතික ලබා ගන්නා ආයතනය මගින් නියැදි පරීක්ෂාවක් සිදුකළ යුතු වනවා.\nකෙසේ වෙතත්, 2019 ජනවාරි සිට 2021 ජූනි දක්වා දුඹුරු සීනි ආනයනයේදී විස්තරාත්මක නියැදි පරීක්ෂාවන් සිදුකර ඇත්තේ අවස්ථාව 49ක දී පමණක් බවයි ජාතික විගණන කාර්යාලය සිදුකළ විගණනයේ දී අනාවරණ වී ඇත්තේ.\nඑහිදී මාර්ගෝපදේශයේ සඳහන් තොගය පරීක්ෂා කිරීමකින් තොරව විකිණීමට හෝ භාවිතයට ඉඩදෙනු ලබන අවස්ථා 04ට ම අනුකූල නොවී දුඹුරු සීනි තොග ගෙන්වා තිබූ අවස්ථා 31ක දී අමෙරිකානු ඩොලර් විසිතුන් ලක්ෂ 91,388 ක් වටිනා මෙට්‍රික් ටොන් 6323.3 ක දුඹුරු සීනි නියැදි පරීක්ෂාවකින් තොරව නිදහස් කර තිබෙනවා.\nඑසේම, ආනයනික භාණ්ඩ වෙළඳපොලට නිකුත් කරනු ලබන්නේ ශ්‍රී ලංකා ප්‍රමිති ආයතනයේ අනුමැතිය මතවන බැවින් එහි පරීක්ෂණ වාර්තාව ලැබෙන තෙක් ආනයනික භාණ්ඩ වෙළඳපොලට නිකුත් නොවන බවට තහවුරු කර ගැනීම අධීක්ෂණය කිරීමට සුදුසු මාර්ගෝපදේශයක් හෝ ක්‍රමවේදයක් ආයතනය සතුව නොමැති බවද මෙහිදී නිරීක්ෂණය වී තවත් කරුණක්.\nමෙම විගණනයේදී අනාවරණ වී ඇති තවත් කරුණක් වන්නේ ප්‍රමිති ආයතනය සඳහා 393 ක කාර්ය මණ්ඩලයක් අනුමත කර ඇතත්, එහි කාර්යයන් ඉටු කිරීමෙහිලා ඍජුව දායක වන තනතුරු 106 ක් 2021 ජූලි 31 වැනිදා වනවිටත් පුරප්පාඩුව පවතින බවයි.\nමේ හේතුවෙන් රසායනාගාර පරීක්ෂණ කඩිනමින් සිදුකර වාර්තා ලබාදීම, ප්‍රමිති සකස් කිරීම, වෙළඳපොල පරීක්ෂාවන් යනාදී ආයතනික අරමුණු ඉටු කිරීම ප්‍රමාදවීම් හා අවම වීම් නිරීක්ෂණය වී ඇති බව ද ජාතික විගණන කාර්යාල වාර්තාවේ දැක්වෙනවා.",
       "URL": "https://www.hirunews.lk/300484/දුඹුරු-සීනි-ආනයනකරුවන්-ප්‍රමිති-ආයතනයේ-අනුමැතිය-ලබාගෙන-නොමැති-බව-හෙළි-වේ",
       "Category": "Local News",
       "Parent URL": "https://www.hirunews.lk/local-news.php?pageID=1269"
}