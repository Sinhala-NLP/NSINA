{
       "Source": "hirunews",
       "Timestamp": "Wednesday, 16 October 2019 - 11:06",
       "Headline": "අසත්‍ය ප්‍රචාරවලට නොරැවටෙන්නැයි ඉල්ලීමක්",
       "News Content": "මට්ටක්කුලිය ප්‍රදේශයේ කතෝලික දේවස්ථානයක් අසල නතර කර තිබූ සැකකටයුතු මෝටර් රථයක් සහ ගම්පහ මිරිස්වත්ත ප්‍රදේශයේ පාසලක් අසල සැකකටයුතු පාර්සලක් ඇති බවට පැතිර ගිය ආරංචි අසත්‍යයක් බව පොලීසිය පවසනවා.\nමෙවැනි අසත්‍ය ප්‍රචාරවලට නොරැවටෙන ලෙසයි ඔවුන් ජනතාවගෙන් ඉල්ලා සිටින්නේ.\nමට්ටක්කුලිය ප්‍රදේශයේ කතෝලික දේවස්ථානයක් සහ ඊට යාබදව ඇති පාසලක් අසළ සැකකටයුතු වාහනයක් තිබෙන බවට ලද තොරතුරක් අනුව පරීක්ෂා කිරීම් සිදුකළ බව පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර සඳහන් කළා.\nඑම මෝටර් රථය කාර්මික දෝෂයකට ලක්ව අයිතිකරු විසින් ඊයේ රාත්‍රියේ එම ස්ථානයේ නවතා ගොස් ඇති බවයි පරීක්ෂණවලදී අනාවරණය වී ඇත්තේ.\nඑමෙන්ම ගම්පහ මිරිස්වත්ත ප්‍රදේශයේ පාසලක් අසල සැකකටයුතු පාර්සලක් පවතින බවට ලද තොරතුරක් මත යුධ හමුදාව ගොස් පරීක්ෂා කිරීම සිදුකළ බව හමුදා මාධ්‍ය ප්‍රකාශ මේජර් ජෙනරාල් සුමිත් අතපත්තු කියා සිටියා.\nඑහෙත් එම පාර්සලයේ කිසිවක් නොතිබුණු බවයි ඔහු සඳහන් කළේ.",
       "URL": "https://www.hirunews.lk/226355/අසත්‍ය-ප්‍රචාරවලට-නොරැවටෙන්නැයි-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=3095"
}