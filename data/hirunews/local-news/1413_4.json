{
       "Source": "hirunews",
       "Timestamp": "Thursday, 20 January 2022 - 9:57",
       "Headline": "රාමඤ්ඤ මහා නිකායේ 72 වැනි උපසම්පදා මහෝත්සවය ජනපති ප්‍රධානත්වයෙන්(වීඩියෝ)",
       "News Content": "මහාවිහාර වංශික ශ්‍රී ලංකා රාමඤ්ඤ මහා නිකායේ 72 වැනි උපසම්පදා පුණ්‍යෝත්සවය ජනාධිපති ගෝඨාභය රාජපක්ෂගේ සහභාගීත්වයෙන් පැවැත්වුණා.\nඒ ඊයේ (19) පස්වරුවේ වැලිවේරිය - නාරංවල ශ්‍රී සුමනකීර්ති පිරිවෙන් මූල මහා විහාරස්ථානයේදී යි.\nවිහාරස්ථානය වෙත පැමිණි ජනාධිපතිවරයා උපසම්පදා මහා විනය කර්මය මෙම වර්ෂයේ සිදු කරන්නට යෙදුණු බව සංකේතවත් කරමින් සමරු ඵලකය නිරාවරණය කිරීම ද සිදු කරනු ලැබුවා.\nශ්‍රී ලංකා රාමඤ්ඤ මහා නිකායේ මහා නායක අග්ගමහා පණ්ඩිත අතිපූජ්‍ය මකුළෑවේ ශ්‍රී විමල ස්වාමීන් වහන්සේ ඇතුළු මහා සංඝරත්නය පෙරහරින් වැඩම\nකරවීමෙන් අනතුරුවයි, උපසම්පදා මහෝත්සවය ආරම්භ කෙරුණේ.\nශ්‍රී ලංකා රාමඤ්ඤ මහා නිකායේ උපසම්පදා පුණ්‍යෝත්සවය දෙවසරකට වරක් දිවයිනේ තෝරාගත් එක් ප්‍රදේශයක දී සිදු කෙරෙන අතර, මෙවර උපසම්පදා පුණ්‍ය කර්මය නාරංවල ශ්‍රී සුමනකීර්ති පිරිවෙන් මූල මහා විහාරස්ථානය කේන්ද්‍ර කරගනිමින් පසුගිය 14 වන දා ආරම්භ කෙරුණා.\nඑය එළඹෙන 22 වැනිදා දක්වා පැවැත්වීමට තීරණය නියමිතයි.\nඑම කාලය තුළ භික්ෂූන් වහන්සේ පන්සිය නමක් බියගම කල්‍යාණි නදිය උදකුක්ඛේප සීමා මාලකයේදී උපසම්පදා ලබන අතර, අමරපුර ස්වේජින් නිකායේ මහානායක අතිපූජ්‍ය ඉගුරුවත්තේ පියනන්ද, ඓතිහාසික අත්තනගල්ල අරහන්ත රාජමහා විහාරාධිපති ආචාර්ය අතිපූජ්‍ය පන්විල ආනන්ද, මානෙල්වත්ත ශ්‍රී නාගානන්ද විශ්වවිද්‍යාලයේ උපකුලපති ආචාර්ය අතිපූජ්‍ය බෝදාගම චන්දිම, දකුණු කොරියාවේ ඩොන්ගුක් විශ්වවිද්‍යාලයේ සහාය මහාචාර්ය පූජ්‍ය තල්ගමුවේ ධම්මකිත්ති, නාරංවල ශ්‍රී සුමනකීර්ති මහා පිරිවෙන් මූලමහා විහාරාධිපති පූජ්‍ය ඌරුවල වීනිත යන භික්ෂූන් වහන්සේලා පස්නම වෙත යෝජිත ගෞරව නාම සන්නස් පත්‍ර ප්‍රදානය කිරීම ද ජනාධිපතිවරයාගේ සුරතින් සිදු කෙරුණා.\nඑන්නත ලබා දී කොවිඩ් වසංගතයෙන් ජනතාව බේරා ගැනීමට ජනාධිපතිවරයා කඩිනමින් සහ දූරදර්ශීව ක්‍රියා කළ බවයි ශ්‍රී ලංකා රාමඤ්ඤ මහා නිකායේ මහා නායක අතිපූජ්‍ය මකුළෑවේ ශ්‍රී විමල නාහිමියෝ උත්සව සභාව අමතමින් සඳහන් කළේ.",
       "URL": "https://www.hirunews.lk/294536/රාමඤ්ඤ-මහා-නිකායේ-72-වැනි-උපසම්පදා-මහෝත්සවය-ජනපති-ප්‍රධානත්වයෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1413"
}