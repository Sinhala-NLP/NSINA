{
       "Source": "hirunews",
       "Timestamp": "Tuesday, 02 May 2017 - 20:23",
       "Headline": "කටුනායකට පැමිණෙමින් සිටි ගුවන් යානයකදී කාන්තාවක් මරුට",
       "News Content": "සෞදි අරාබියේ සිට ඉන්දුනීසියාව බලා යෑමට කටුනායක ගුවන් තොටුපළ වෙත පැමිණෙමින් සිටි විදේශීය කාන්තාවක් හදිසියේ හෘදයාබාධයක් වැලදීමෙන් අද පස්වරුවේ ගුවන් යානය තුළම මියගොස් ඇතැයි කටුනායක ගුවන් තොටුපළ කාර්යයභාර නිලධාරීවරයා පවසනවා.\nමෙසේ මියගොස් ඇත්තේ 61 හැවිරිදි ඉන්දුනීසියානු ජාතික කාන්තාවක්.\nඇය තම ස්වාමිපුරුෂයා ද සමග සෞදි අරාබි ගුවන් සේවයේ එස්.වී. - 780  දරන යානයෙන් සෞදි අරාබියේ ජෙඩා නුවර සිට කටුනායක ගුවන් තොටුපළ වෙත පැමිණෙමින් සිටියේ , කටුනායක ගුවන් තොටුපළ සිට තවත් වෙනත් ගුවන් යානයකින් ඉන්දුනීසියාව බලා යෑමටයි.\nඑහෙත් මෙම කාන්තාව අදාළ යානය කටුනායක ගුවන් තොටුපළට ළඟා වීමට පෙර , හදිසියේ හෘදයාබාධයක් වැලදීමෙන් එම ගුවන් යානය තුළම මියගොස් තිබුණා.\nපසුව මෙම ගුවන් යානය අද පස්වරු 3.30 ට පමණ කටුනායක ගුවන් තොටුපළ වෙත ළඟා වී තිබුණා.\nමේ වනවිට මෙම මෘත දේහය මීගමුව මහ රෝහල වෙත යොමු කිරීමට පියවර ගෙන ඇති අතර මෙම මළ සිරුර පිලිබඳ සියලු ඉදිරි පියවරයන් ශ්‍රී ලංකාවේ සෞදි අරාබි මහ කොමසාරිස් කාර්යාලයේ උපදෙස් මත සිදු කිරීමට නියමිත බව කටුනායක ගුවන් තොටුපළ කාර්යයභාර නිලධාරීවරයා වැඩිදුරටත් සඳහන් කළා.",
       "URL": "https://www.hirunews.lk/160462/කටුනායකට-පැමිණෙමින්-සිටි-ගුවන්-යානයකදී-කාන්තාවක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=4536"
}