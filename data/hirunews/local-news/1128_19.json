{
       "Source": "hirunews",
       "Timestamp": "Wednesday, 01 June 2022 - 7:54",
       "Headline": "බදු නැංවීමෙන් භාණ්ඩ මිල තවත් ඉහළට",
       "News Content": "රජය මගින් ඊයේ දින සිදු කළ බදු සංශෝධන රට තුල උද්ධමනය සහ භාණ්ඩ මිල තවදුරටත් ඉහළ යාමට හේතුවන බව ආර්ථික විශේෂඥයන් පවසනවා.\nඔවුන් පෙන්වා දෙන්නේ රට තුල පවතින ආර්ථික තත්වය හමුවේ මෙම බදු සංශෝධනය ජනතාවට අහිතකර බලපෑම් රැසක් ගෙන එනු ඇති බවයි.\nඅදාළ බදු සංශෝධනය අනුව එකතු කළ අගය මත බද්ද හෙවත් වැට් බද්ද සියයට අටේ සිට සියයට 12 දක්වා වැඩි කිරීමට යෝජනා කර තිබෙනවා.\nවිදුලි සංදේශ බද්ද සියයට 11.25 සිට සියයට 15 දක්වා වැඩි කිරීමටයි යෝජනා කර ඇත්තේ.\nවැට් බදු සංශෝධනය පාර්ලිමේන්තු අනුමැතියට යටත්ව ගැසට් නිවේදනයක් නිකුත් කර ක්‍රියාත්මක කිරීමට සැළසුම් කර තිබෙනවා.\nමීට අමතරව ඔක්තෝම්බර් 1 වනදා සිට සහ ලබන වසරේ අප්‍රේල් 1 වනදා සිට ක්‍රියාත්මක කිරීමට නියමිත ක්‍රියාමාර්ග කිහිපයක්ද ප්‍රකාශයට පත් කෙරුණා.\nඒ යටතේ පුද්ගල ආදායම් බදු සහනය රුපියල් මිලියන තුනේ සිට මිලියන 1.8 දක්වා අඩු කිරීමට යෝජිතයි. ආදායම් මත බදු කාණ්ඩ මිලියන තුනේ සිට මිලියන 1.2 දක්වා අඩු කිරීම සහ එක් බදු කාණ්ඩයකට සියයට හතරේ සිට 32 දක්වා බදු අනුපාත පැනවීමටත් යෝජනා කර තිබෙනවා.\nවෘත්තිකයන් වැනි පුද්ගලයන් වෙත සිදුකරන මසකට රුපියල් ලක්ෂය ඉක්මවන සේවා ගෙවීම් මත රඳවාගැනීමේ බද්දක් පැනවීමටද අපේක්ෂා කරන බව අදාළ නිවේදනයේ සඳහන්. සූදු ව්‍යාපාර ක්‍රියාත්මක කිරීම සම්බන්ධ වාර්ෂික බද්ධ රුපියල් මිලියන 200 සිට රුපියල් මිලියන 500 දක්වා වැඩි කිරීමටයි යෝජනා කර ඇත්තේ.\nඔට්ටු ව්‍යාපාර සම්බන්ධයෙන් වන වාර්ෂික බද්ද අනු නියෝජිතයෙකු මගින් සිදු කරන අවස්ථාවකදී අය කරන වාර්ෂික බදු මුදල රුපියල් මිලියන පහ දක්වා ඉහළ දැමීමට යෝජනා කර තිබෙනවා.\nමේ අතර ලබන වසරේ අප්‍රේල් 1 වනදා සිට ක්‍රියාත්මක කිරීමට අපේක්ෂා කරන ක්‍රියාමාර්ග ද ඊයේ ප්‍රකාශයට පත් කෙරුණු අතර, ඒ යටතේ වාසික සමාගමක් විසින් නිර්වාසික තැනැත්තෙකු වෙත ගෙවන ලාභාංශ ආදායම් බද්දට යටත් කිරීමට යෝජනා කෙරෙනවා.",
       "URL": "https://www.hirunews.lk/305853/බදු-නැංවීමෙන්-භාණ්ඩ-මිල-තවත්-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=1128"
}