{
       "Source": "hirunews",
       "Timestamp": "Thursday, 07 December 2017 - 15:44",
       "Headline": "සාකච්ඡා අසාර්ථකයි - දුම්රිය වර්ජනය අඛණ්ඩව",
       "News Content": "ආරම්භ කර ඇති වර්ජනය අඛණ්ඩව පවත්වාගෙන යාමට දුම්රිය එන්ජින් රියදුරු සංගමය තීරණය කර තිබෙනවා.\nඒ ප්‍රවාහන අමාත්‍යංශ ලේකම්වරයා සමග පැවති සාකච්ඡාව අසාර්ථක වීම හේතුවෙන්.\nමෙම සාකච්ඡාව සඳහා අමාත්‍යාංශ ලේකම් ජී.එස්. විතානගේ සහ දුම්රිය සාමාන්‍යාධිකාරී මහනාම අබේවික්‍රම ඇතුලූ නිලධාරීන් එක්වන බව එම අමාත්‍යාංශය නිකුත් කළ නිවේදනයක දැක්වුණා.\nමෙම වර්ජනය හේතුවෙන් මගීන් රැසක් ද දුෂ්කරතාවට පත්ව සිටිනවා.\nබඳවා ගැනීමේ පටිපාටියෙන් බැහැරව දුම්රිය රියදුරු සහයකයින් බඳවා ගැනීමට විරෝධය පළ කරමිනුයි ඊයේ මධ්‍යම රාත්‍රියේ සිට දුම්රිය රියදුරන් වර්ජනයක් ආරම්භ කළේ.\nමේ නිසා දෛනික ගමන් වාර 150 ක් පමණ අවලංගු කිරීමට සිදුවනු ඇති බවයි හිරු ප්‍රවෘත්ති අංශය කළ විමසීමකදී පාලක මැදිරිය ප්‍රකාශ කළා.\nඉන් බහුතරයක් දුර ගමන් සේවා බවද පාලක මැදිරියේ ප්‍රකාශකයෙකු කියා සිටියා.\nමේ අතර වර්ජනය හේතුවෙන් මගීන්ට සිදුවන අපහසුතා මගහරවා ගැනීම සඳහා ශ්‍රී ලංකා ගමනාගමන මණ්ඩලයද විශේෂ බස් රථ යොදවා ඇති බව එහි සභාපති රමාල් සිරිවර්ධන ප්‍රකාශ කළා.\nමේ අතර, දුම්රිය ස්ථානාධිපතිවරුන්, පාලකවරුන් සහ නියාමකවරුන් ඇතුලූ තවත් ශ්‍රේණි කිහිපයක දුම්රිය වෘත්තීය සමිති අද මධ්‍යම රාත්‍රියේ සිට වැටුප් ගැටලූ මුල් කර ගනිමින් වර්ජනයක් ආරම්භ කිරීමට සූදානම් බව ද එම වෘත්තීය සමිති නියෝජිතයින් හිරු ප්‍රවෘත්ති අංශයට සදහන් කළා.",
       "URL": "https://www.hirunews.lk/177837/සාකච්ඡා-අසාර්ථකයි-දුම්රිය-වර්ජනය-අඛණ්ඩව",
       "Category": "Local News",
       "Parent URL": "https://www.hirunews.lk/local-news.php?pageID=4182"
}