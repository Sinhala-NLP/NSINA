{
       "Source": "hirunews",
       "Timestamp": "Friday, 18 September 2020 - 18:52",
       "Headline": "ත්‍රිරෝද සහ යතුරුපැදිකරුවන්ට මංතීරු නීතියේදී සහනයක්",
       "News Content": "බස් මංතීරුවේ ත්‍රිරෝද රථ සහ යතුරුපැදි ගමන් කළ යුතු බවට වූ නීතිය හෙට සිට ක්‍රියාත්මක නොවන බව පොලීසිය ප්‍රකාශ කළා.\nඑම ක්‍රමය අසාර්ථක වීම හේතුවෙන් මෙම තීරණය ගෙන තිබෙනවා.\nබස් ප්‍රමුඛතා මංතීරු පෙරහුරුව ආරම්භ කිරීමෙන් පසු පසුගිය 15 වනදා පොලීසිය නිවේදනය කළේ ත්‍රිරෝද රථ සහ යතුරුපැදි බස් රථ සඳහා වෙන් කර ඇති මංතීරුවේ පමණක් ධාවනය කළ යුතු බවටයි.\nමේ හේතුවෙන් මංතීරු පෙරහුරුව ක්‍රියාත්මක වූ මාර්ගවල රථ වාහන තදබදයක් ඇති වූ අතර ඒ සම්බන්ධයෙන් ජනතාව සමාජ මාධ්‍ය ඔස්සේ විවිධ අදහස් පළ කර තිබුණා.\nඑම කරුණු සැලකිල්ලට ගැනීමෙන් පසු ඊයේ පස්වරුවේ සිට එම නීතිය ක්‍රියාත්මක නොකිරීමට පොලීසිය තීරණය කළ බවයි බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් සඳහන් කළේ.\nඒ අනුව, නව නීතිය යටතේ ත්‍රිරෝද රථ සහ යතුරුපැදිවලට මංතීරු 3 ක් සහිත මාර්ගවල දෙවන මංතීරුවේ ද ධාවනය කළ හැකි වනවා.\nකෙසේ වෙතත්, නියෝජ්‍ය පොලිස්පති දේශබන්දු තෙන්නකෝන් සඳහන් කළේ ලබන සතියේ සිට නව නීතිය යටතේ මංතීරු ක්‍රමවේදය ක්‍රියාත්මක වන අතර එය උල්ලංඝනය කරන පිරිස් පළමු අවස්ථාවේ පමණක් අත්අඩංගුවට ගෙන උපදෙස් පන්ති වලට ගෙන්වා අවවාද කිරීමට කටයුතු කරන බවයි.",
       "URL": "https://www.hirunews.lk/250546/ත්‍රිරෝද-සහ-යතුරුපැදිකරුවන්ට-මංතීරු-නීතියේදී-සහනයක්",
       "Category": "Local News",
       "Parent URL": "https://www.hirunews.lk/local-news.php?pageID=2445"
}