{
       "Source": "hirunews",
       "Timestamp": "Wednesday, 20 September 2017 - 7:48",
       "Headline": "විස්ස වෙනුවට පළාත් පාලන කෙටුම්පතක් අද පාර්ලිමේන්තුවට",
       "News Content": "පළාත් පාලන මැතිවරණය සම්බන්ධයෙන් වන සංශෝධන කිහිපයක් ඇතුළත් කෙටුම්පතක් අද පාර්ලිමේන්තුවට ඉදිරිපත් කරන බව සභානායක අමාත්‍ය ලක්ෂ්මන් කිරිඇල්ල පවසනවා.\n20 වන සංශෝධනය ආණ්ඩුක්‍රම ව්‍යවස්ථාට අනුකුල නොවන බවට ශ්‍රේෂ්ඨාධිකරණය තීරණය කර ඇති බව කථානායක කරු ජයසුරිය ඊයේ පාර්ලිමේන්තුවට දැනුම් දුන්නා.\nකෙටුම්පතේ ඇතැම් වගන්ති ආණ්ඩුක්‍රම ව්‍යවස්ථාවට අනුකුල නොවන බැවින් එය පාර්ලිමේන්තුවේ තුනෙන් දෙකක බහුතරයකින් සහ ජනමත විචාරණයකින් සම්මත කර ගත යුතු බවටයි ශ්‍රේෂ්ඨාධිකරණය දැනුම් දී තිබුණේ.\nශ්‍රේෂ්ඨාධිකරණයේ තීරණයත් සමඟ අද දිනයේදී විසිවන සංශෝධන පනත් කෙටුම්පත පාර්ලිමේන්තුවේදී විවාදයට ගැනීම සම්බන්ධයෙන් සභානායක අමාත්‍ය ලක්ෂ්මන් කිරිඇල්ලගෙන් හිරු ප්‍රවෘත්ති අංශය විමසීමක් කළා.\nඑහිදී අමාත්‍යවරයා සඳහන් කළේ අදාළ පනත වෙනුවට පළාත් පාලන මැතිවරණය සම්බන්ධයෙන් වෙනත් පනත් කෙටුම්පතක් පාර්ලිමේන්තුවට අද ඉදිරිපත් කරන බවයි.\nකෙසේ වෙතත්, කොළඹ ඊයේ පැවැති මාධ්‍ය හමුවකට එක්වෙමින් අමාත්‍ය එස්.බී. දිසානායක කියා සිටියේ එය අද දිනයේදී පාර්ලිමේන්තුවට ගෙන එන බවයි.\nමේ අතර කෝප් කමිටුවේ කාර්යයන් පිළිබඳව එහි සභාපති සුනිල් හඳුන්නෙත්ති මන්ත්‍රීවරයා පුවත්පත් ප්‍රකාශ නිකුත් කරන බවට පාර්ලිමේන්තු මන්ත්‍රී මහාචාර්ය ආශු මාරසිංහ ඊයේ පාර්ලිමේන්තුවේදී ප්‍රකාශ කළා.",
       "URL": "https://www.hirunews.lk/171345/විස්ස-වෙනුවට-පළාත්-පාලන-කෙටුම්පතක්-අද-පාර්ලිමේන්තුවට",
       "Category": "Local News",
       "Parent URL": "https://www.hirunews.lk/local-news.php?pageID=4313"
}