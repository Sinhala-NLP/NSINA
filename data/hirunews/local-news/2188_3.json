{
       "Source": "hirunews",
       "Timestamp": "Tuesday, 26 January 2021 - 13:19",
       "Headline": "සෞඛ්‍ය නිර්දේශ අනුව කටයුතු කිරීම ස්ථාවරය බවට රජයෙන් පිළිතුරු (වීඩියෝ)",
       "News Content": "ඉන්දියාවෙන් ලැබෙන කොරෝනා එන්නත් බෙදා හැරීම සම්බන්ධයෙන් කඩිනමින් ජනතාව දැනුවත් කිරීමට පියවර ගන්නා බව කැබිනට් ප්‍රකාශක, අමාත්‍ය කෙහෙළිය රඹුක්වැල්ල ප්‍රකාශ කළා.\nඔහු මේ බව කියා සිටියේ රජයේ ප්‍රවෘත්ති දෙපාර්තමේන්තුවේ අද (26) පැවති කැබිනට් තීරණ දැනුම්දීමේ මාධ්‍ය හමුවට එක්වෙමින්.\nමේ අතර, තමන් නිරෝධායනය මධ්‍යස්ථානයක් වෙත යෑමට අපේක්ෂාවෙන් පසුවන බව කොරෝනා වෛරසය ආසාදනය වී ඇති බවට ඊයේ (25) තහවුරු වූ පාර්ලිමේන්තු මන්ත්‍රී වසන්ත යාපා බණ්ඩාර ප්‍රකාශ කළා.\nඔහු කියා සිටියේ වෛරසයට එරෙහිව ක්‍රියාකිරීමේදී අදාළ පරිපාලන කටයුතු කාර්යක්ෂම කළ යුතු බවයි.\nමෙරටින් ඊයේ හඳුනාගත් කොරෝනා ආසාදිතයින් 737 දෙනා අතරින් වැඩිම සංඛ්‍යාව වූ 227 දෙනෙකු කොළඹ දිස්ත්‍රික්කයෙන් වාර්තා වී තිබුණා.\nඒ අතර කොළඹ කොටුවෙන් හඳුනාගත් ආසාදිතයින් 21 දෙනෙකු සහ කොල්ලුපිටියෙන් හඳුනාගත් ආසාදිතයින් 14 දෙනෙකුද වනවා.\nඊට අමතරව කළුතර දිස්ත්‍රික්කයෙන් ඊයේ ආසාදිතයින් එකසිය දෙදෙනෙකු සහ ගම්පහ දිස්ත්‍රික්කයෙන් ආසාදිතයින් 96 දෙනෙකු හඳුනා ගැණුනා.\nමේ අතර, දෙහිඅත්තකණ්ඩිය - මැදගම මහා විද්‍යාලයේ නියෝජ්‍ය විදුහල්පතිවරයාට කොරෝනා වෛරසය ආසාදනය වී තිබෙනවා.\nඉන් අනතුරුව අද දිනයේදී පාසලේ සිදුකළ රැපිඩ් ඇන්ටිජන් පරීක්ෂණවලදී අනාවරණ වී ඇත්තේ පාසලේ විදුහල්පතිවරයාටද කොරෝනා වෛරසය ආසාදනය වී ඇති බවයි.\nඒ අනුව පාසල තවදුරටත් පවත්වාගෙන යෑම සම්බන්ධයෙන් ඉදිරියේදී සෞඛ්‍ය බලධාරීන් තීරණයක් ගැනීමට නියමිතයි.\nපී.සී.ආර්. පරීක්ෂණ සඳහා යොමුවන සියලුම පුද්ගලයින් ඒවායේ ප්‍රතිඵල ලැබෙන තුරු අනිවාර්යයෙන්ම ස්වයං නිරෝධායනය විය යුතු බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ පවසනවා.\nමේ අතර, බස්නාහිර පළාත තුළ රාජ්‍ය සහ රාජ්‍ය නොවන ආයතන තුළ නිසි සෞඛ්‍ය ක්‍රමවේද ක්‍රියාත්මක කිරිම සම්බන්ධයෙන් සොයා බලන මෙහෙයුමේදී ආයතන 88 කට එරෙහිව නිතීමය පියවර ගැනිමට පොලිසිය කටයුතු කර තිබෙනවා.",
       "URL": "https://www.hirunews.lk/260758/සෞඛ්‍ය-නිර්දේශ-අනුව-කටයුතු-කිරීම-ස්ථාවරය-බවට-රජයෙන්-පිළිතුරු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2188"
}