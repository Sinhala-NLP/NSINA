{
       "Source": "hirunews",
       "Timestamp": "Wednesday, 22 September 2021 - 9:33",
       "Headline": "ආනන්දසංගරීගේ පුත්‍රයා යළිත් කැනඩා පාර්ලිමේන්තුවට",
       "News Content": "ද්‍රවිඩ එක්සත් විමුක්ති පෙරමුණ නියෝජනය කළ මෙරට සුප්‍රකට දෙමළ දේශපාලනඥයෙකු වූ වී.ආනන්දසංගරීගේ පුත්‍රයා වන ගැරී ආනන්දසංගරී කැනඩා මහ මැතිවරණයෙන් නැවතත් එරට පාර්ලිමේන්තුවට තේරී පත් වී තිබෙනවා.\nකුඩා කලදී ම විදෙස්ගත වූ ඔහු පළමුව අයර්ලන්තයටත් පසුව කැනඩාවටත් සංක්‍රමණය වූ අතර, මුල්වරට කැනඩා පාර්ලිමේන්තුවට තේරී පත් වූයේ 2015 වසරේදී යි.\nඉන් පසු 2019 වසරේ නැවතත් ස්කාබරෝහි අසුනකට තරග වැදුණු ගැරී ආනන්දසංගරී සියයට 62.2ක ඡන්ද ප්‍රතිශතයක් ලබමින් ජයග්‍රහණය හිමිකර ගත්තා.\nමෙවර ද අගමැති ජස්ටින් ටෲඩෝගේ ලිබරල් පක්ෂය නියෝජනය කරමින් ඔහු මහ මැතිවරණයට තරග වැදුණා.\nඉන් ලද ජයග්‍රහණය පිළිබඳ ව සටහනක් තබමින් ගැරී ආනන්දසංගරී කියා සිටියේ, වත්මන් ප්‍රතිපත්ති මත ඉදිරියට යා යුතු බවට සිය අසුනේ මෙන්ම කැනඩාවේ සමස්ත ජනතාව පැහැදිලි ප්‍රකාශයක් සිදුකර ඇති බවයි.\nමේ අතර, මෙවර කැනඩා මහ මැතිවරණයට ඉදිරිපත් වූ තවත් ශ්‍රී ලාංකිකයෙකු වන ධර්මසිරි යකන්දාවල සිය අසුන ජයග්‍රහණය කිරීමට සමත් වූයේ නැහැ.\nබි්‍රටිෂ් කොලොම්බියා ප්‍රාන්තයේ ඇබට්ස්ෆෝඩ්හි අසුනකට ඔහු තරග වැදුණා.\nකෙසේ නමුත්, එම අසුන පාලක ලිබරල් පක්ෂය විසින් ජයග්‍රහණය කර ඇති අතර, යකන්දාවලට හිමි ව ඇත්තේ 03 වන ස්ථානය යි.\nඒ, ඡන්ද 7186 ක් ලබාගනිමින්.\nමෙරට මහේස්ත්‍රාත්වරයෙකු ලෙස කටයුතු කළ ධර්මසිරි යකන්දාවල කැනඩාවේ සංක්‍රමණික නීතිඥයෙකු ලෙස කටයුතු කරනවා.\nකැනඩාවේ ශ්‍රී ලාංකික සංක්‍රමණික ජනතාව වෙනුවෙන් එරට පාර්ලිමේන්තුව තුළ හඬක් නැංවීම සඳහා තමා මැතිවරණයට ඉදිරිපත් වූ බවයි ඔහු ප්‍රකාශ කළේ.",
       "URL": "https://www.hirunews.lk/282895/ආනන්දසංගරීගේ-පුත්‍රයා-යළිත්-කැනඩා-පාර්ලිමේන්තුවට",
       "Category": "Local News",
       "Parent URL": "https://www.hirunews.lk/local-news.php?pageID=1676"
}