{
       "Source": "hirunews",
       "Timestamp": "Friday, 22 April 2022 - 12:51",
       "Headline": "රඹුක්කන සිද්ධියේදී T56 ගිනි අවි හතරක් සහ උණ්ඩ 35ක් භාවිත කර ඇති බව අධිකරණයේදී හෙළිවෙයි",
       "News Content": "රඹුක්කන සිදුවීමට අදාළව පොලිස්පතිවරයා පත් කළ කණ්ඩායම සිදුකළ විමර්ශන වාර්තාවක් අද කෑගල්ල මහේස්ත්‍රාත් අධිකරණයට ඉදිරිපත් කරනු ලැබුවා.\nඒ, සිද්ධියට අදාළ නඩුව දෙවන දිනටත් කැඳවූ අවස්ථාවේදියි. සිද්ධිය වූ පසුගිය 19 වනදා පොලිසිය විසින් ටී 56 ගිනි අවි හතරක් භාවිත කර ඇති බව එම වාර්තාව මගින් දක්වා තිබෙනවා.\nඑහිදී එම ගිනි අවි හතරෙන් උන්ඩ 35 ක් භාවිත කර ඇති බවද විමර්ශන වාර්තාවේ දැක්වෙනවා.\nසිද්ධියට අදාළව මේ වනවිට පුද්ගලයින් 51 දෙනෙකුගෙන් ප්‍රකාශ සටහන් කරගෙන ඇති බවද අධිකරණයට ඉදිරිපත් කළ විමර්ශන වාර්තාවේ දැක්වෙන බව හිරු වාර්තාකරු සඳහන් කළා.\nරඹුක්කන ප්‍රදේශයේදී විරෝධතාකරුවන් සහ පොලීසිය අතර ඇති වූ ගැටුම්කාරි සිද්ධියට අදාළ නඩු විභාගය ඊයේ (21) යළිත් වරක් කෑගල්ල මහේස්ත්‍රාත් අධිකරණයේදී කැඳවනු ලැබුවා. ඒ කෑගල්ල මහේස්ත්‍රාත් වාසනා නවරත්න හමුවේයි.\nඅදාළ සිද්ධිය සම්බන්ධයෙන් ස්ථානීය පරීක්ෂණ සිදුකරන ලෙස අධිකරණයට ඉදිරිපත් කළ බී වාර්තාවේ කරුණක් ටිපෙක්ස් කර මකා දැමීම සම්බන්ධයෙන් පොලීසිය අධිකරණයෙන් සමාව ගනු ලැබුවා.\nඒ, මීට අදාළ නඩුව ඊයේ කෑගල්ල මහේස්ත්‍රාත්වරිය හමුවේ කැඳවූ අවස්ථාවේ අගතියට පත් නීතිඥවරුන් කළ කරුණු දැක්වීමක් සැලකිල්ලට ගනිමින්.\nමේ අතර රඹුක්කන සිද්ධිය සම්බන්ධයෙන් මහේස්ත්‍රාත් පරීක්ෂණය කෑගල්ල මහේස්ත්‍රාත් වාසනා නවරත්න මහත්මිය ඉදිරියේ දෙවන දිනටත් කැඳවනු ලැබුවා.\nඑහිදී ඇසින් දුටු සාක්ෂිකaරුවන් 6 දෙනෙකුගෙන් විවෘත අධිකරණයේදී සාක්ෂි සටහන් කර ගැණුනා\nඅගතියට පත් පාර්ශ්වය වෙනුවෙන් නීතිඥයින් 43 දෙනෙක් අධිකරණය හමුවේ පෙනී සිටි අතර සිද්ධිය සම්බන්ධයෙන් රස පරීක්ෂක වාර්තාවක් කැඳවා නැතැයි නීතිඥවරු අධිකරණයට දැනුම් දුන්නා.\nඑමෙන්ම අවිස්සාවේල්ල ජ්‍යෙෂ්ඨ පොලිස් අධිකාරී වසන්ත කන්දවත්ත මහතාගේ අධීක්ෂණය යටතේ සිදු කෙරෙන විමර්ශන පිළිබඳ විශ්වාසයක් නොමැති බැවින් සිද්ධිය පිළිබඳ විමර්ශන අපරාධ පරීක්ෂණ දෙපාර්තමේන්තුවට භාර දෙන ලෙස නියෝගයක් ලබා දෙන ලෙසද අගතියට පත් පාර්ශ්වයේ නීතිඥයින් අධිකරණයෙන් ඉල්ලා සිටියා.\nකරුණු සලකා බැලූ මහේස්ත්‍රාත්වරිය සියලු විමර්ශන කටයුතු අපරාධ පරීක්ෂණ දෙපාර්තමේන්තුවට පවරන ලෙස නියෝග කළා.\nඑමෙන්ම හෙට දිනම රජයේ රස පරීක්ෂකවරයා කැඳවා විමර්ශන කටයුතු සිදු කරන ලෙස නියෝග කල මහේස්ත්‍රාත්වරිය සිද්ධියට අදාල ගිනිඅවි පිළිබඳ රස පරීක්ෂක වාර්තාව අධිකරණයට ඉදිරිපත් කරන ලෙසද නියෝග කළා.\nසිද්ධිය පිළිබඳ විමර්ශන මීට වඩා කාර්යක්ෂමව සිදු විය යුතු බවයි මහේස්ත්‍රාත්වරිය විවෘත අධිකරණයේදී කියා සිටියේ.\nමේ අතර අදාළ ගැටුම සම්බන්ධ ස්ථානීය පරීක්ෂණය සදහා ඉල්ලීමක් කරමින් අධිකරණය වෙත ඉදිරිපත් කරන ලද අනෙක් බී වාර්තාවේ තිබූ දණ්ඩ නීති සංග්‍රහයේ 298 වගන්තිය යටතේ වරදක් කරන ලදැයි වූ චෝදනාව මහේස්ත්‍රාත්වරිය ස්ථාන පරීක්ෂණයේ යෙදී සිටින අතරවාරයේ පොලිසිය විසින් ටිපෙක්ස් කර මකා දමා තිබෙනු අධිකරණයේ දී නිරීක්ෂණයට ලක්වුණා.\nඑම වගන්තියේ ඇතුලත් වන්නේ නොසැළකිලිමත් ලෙස සාවද්‍ය මනුශ්‍ය ඝාතනයක් සිදු කිරීමේ වරදයි.\nඑම සිද්ධිය සම්බන්ධයෙන් අගතියට පත් පාර්ශවය වෙනුවෙන් පෙනී සිටි නීතිඥ මණ්ඩලයේ දැඩි අප්‍රසාදය හා විරෝධය පළ වූ අතර අධිකරණය භාරයේ තිබූ එම බී වාර්තාව අවසරයකින් තොරව වෙනස් කිරීම සම්බන්ධයෙන් පොලිසිය අධිකරණයෙන් සමාව අයැද සිටියා.\nමේ සම්බන්ධයෙන් පොලිස්පතිවරයාට වාර්තා කර අවශ්‍ය විනය ක්‍රියා මාර්ග ගන්නා බවට ද පොලිසිය පොරොන්දු වුණා.",
       "URL": "https://www.hirunews.lk/302525/රඹුක්කන-සිද්ධියේදී-t56-ගිනි-අවි-හතරක්-සහ-උණ්ඩ-35ක්-භාවිත-කර-ඇති-බව-අධිකරණයේදී-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1216"
}