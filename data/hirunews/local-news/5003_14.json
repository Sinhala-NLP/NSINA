{
       "Source": "hirunews",
       "Timestamp": "Thursday, 16 June 2016 - 16:11",
       "Headline": "කැළණි සරසවි සිසුන් තුන්දෙනාට ඇප",
       "News Content": "අධිකරණ නියෝගය නොතකා කොළඹ - කොටුව ජනාධිපති  ලේකම් කාර්යාලය ආසන්නයේදී විරෝධතාවක නිරතවීම හේතුවෙන් ඊයේ අත්අඩංගුවට ගත් කැළණි විශ්වවිද්‍යාලයේ සිසුන් තුන්දෙනා අද ඇප මත මුදා හැරුණා.\nරුපියල් ලක්ෂ 2 බැගින් වූ ශරීර ඇප 3 ක් මත ඔවුන් හැරීමටයි කොටුව අතිරේක මහේස්ත්‍රාත් ලංකා ජයරත්න නියෝග කළේ.\nඑහිදී එම සිසුන් තුන්දෙනාට දැඩි ලෙස අවවාද කළ අතිරේක මහේස්ත්‍රාත්වරිය පොලිසියට නියෝග කළේ අධිකරණය නියෝග නොතකා විරෝධතාවයේ යෙදුණු සිසුන් සිටී නම් වහාම අත්අඩංගුවට ගෙන අධිකරණයට ඉදිරිපත් කරන ලෙසයි.\nනවක වදය ලබාදීමේ සිද්ධියකට අදාළව රක්ෂිත බන්ධනාගාර කර සිටින සිසු සිසුවියන් හත්දෙනා නිදහස් කරන ලෙස ඉල්ලා කැළණි විශ්වවිද්‍යාලයීය මහා ශිෂ්‍ය සංගමය ඊයේ පාගමනක නිරත වුණා.\nඔවුන් ජනාධිපති ලේකම් කාර්යාලය දෙසට ගමන් කරන අවස්ථාවේදී එය විසුරුවා හැරීමට පොලිසිය ජල සහ කදුලූ ගෑස් ප්‍රහාරයක් ද එල්ල කළා.\nමේ අතර ජනාධිපති ලේකම් කාර්යාලය අසළ ඊයේ විරෝධතාවක නිරතව සිටි තම සහෝදර සිසුන් තිදෙනෙකු අත්අඩංගුවට ගැනීමට විරෝධය පළ කරමින් කැලණිය විශ්වවිද්‍යාලයේ සිසුන් පිරිසක් අද යළිත් විරෝධතාවක නිරත වුණා.\nඒ එම විශ්වවිද්‍යාලය ඉදිරිපිටදීයි.",
       "URL": "https://www.hirunews.lk/135742/කැළණි-සරසවි-සිසුන්-තුන්දෙනාට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=5003"
}