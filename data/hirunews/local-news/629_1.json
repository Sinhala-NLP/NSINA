{
       "Source": "hirunews",
       "Timestamp": "Monday, 02 January 2023 - 13:45",
       "Headline": "රාජකාරි කාලයේදී ජංගම දුරකථනයට වැට බඳින්නැයි ඉල්ලීමක් (වීඩියෝ)",
       "News Content": "ණය අර්බුදයේ ගැටළු නිරාකරණය කරමින් රට සාමාන්‍ය තත්වයට පත් කිරීම සඳහා නව ක්‍රමවේදයක් හඳුන්වාදෙමින් සමස්ත රජයම එක් යාන්ත්‍රණයකට ගෙන එන බව ජනාධිපති රනිල් වික්‍රමසිංහ ප්‍රකාශ කළා.\nඒ නව වසරේ ජනාධිපති කාර්යාලයේ නිල කටයුතු ආරම්භ කිරීමේ අවස්ථාවට අද (02) පෙරවරුවේ එක්වෙමින්.\nසියවසක පියවරක් යන රජයේ දැක්ම පෙරදැරිව ප්‍රතිපත්ති මත පදනම්ව වැඩ කරන රටක් ඇති කිරීමේ අරමුණින් නව වසරේ රාජකාරි කටයුතු ඇරඹුනු බවයි ජනාධිපති මාධ්‍ය අංශය සඳහන් කළේ.\nඊට සමගාමීව දිවයින පුරා රාජ්‍ය ආයතනවල සේවක සේවිකාවන් ප්‍රතිඥාවක් ද ලබාදුන්නා.\nරාජ්‍ය පරිපාලන අමාත්‍යාංශයේ නව ලේකම් නීල් බණ්ඩාර හපුහින්න අද නව වසර සඳහා රාජකාරි කටයුතු ආරම්භ කරන සමස්ත රාජ්‍ය සේවකයන්ගෙන් ඉල්ලා සිටියේ ගන්නා වැටුපට සාධාරණයක් ඉටුකරන ලෙසයි.\nඑමෙන්ම රාජකාරියේ නිරතව සිටින අවස්ථාවේ සිය ජංගම දුරකථනය භාවිතය අත්‍යවශ්‍යම කාර්යයක් සඳහා පමණක් යොදාගන්නා ලෙසද ඔහු ඉල්ලීමක් කළා.\nරාජ්‍ය සේවය යනු සේවයට වාර්තා කිරීම සහ වැටුප් ලබාගැනීම පමණක් නොවන බව ද ඔහු එහිදී අවධාරණය කරනු ලැබුවා.\nමේ අතර 2022 වසරේ තුන්වන වාරයේ දෙවන අදියර යටතේ පාසල් අද ආරම්භ කෙරුණු අතර, ළමයින් සාමාන්‍ය පරිදි පාසල්වලට පැමිණ සිටි බවයි ඒ සම්බන්ධයෙන් සොයාබැලීමක නිරතවූ හිරු වාර්තාකරුවන් සඳහන් කළේ.\nඑමෙන්ම නව විභාග කොමසාරිස් ජනරාල් ලෙස පත්වූ එච්.ජේ.එම්.සී. අමිත් ජයසුන්දර අද වැඩ භාරගනු ලැබුවා.\nහිටපු විභාග කොමසාරිස් ජනරාල් එල්.එම්.ඩී. ධර්මසේන විශ්‍රාම යාමෙන් පසුවයි ඔහු මෙම තනතුරට පත්වුණේ.",
       "URL": "https://www.hirunews.lk/324089/රාජකාරි-කාලයේදී-ජංගම-දුරකථනයට-වැට-බඳින්නැයි-ඉල්ලීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=629"
}