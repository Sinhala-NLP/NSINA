{
       "Source": "hirunews",
       "Timestamp": "Thursday, 28 July 2022 - 17:29",
       "Headline": "ධානීෂ් අලී ඇතුලු 21කට විදෙස් ගමන් තහනම්",
       "News Content": "ධානීෂ් අලී නම් සැකකරු ඇතුලු 21 දෙනෙකුට විදෙස් ගමන් තහනම් කරමින් කොටුව මහේස්ත්‍රාත් අධිකරණයෙන් නියෝගයක් නිකුත් කර තිබෙනවා.\nකටුනායක ගුවන් තොටුපලින් විදෙස් ගතවීම සඳහා ගුවන් යානයක රැඳි සිටිය දී අත්අඩංගුවට ගත් ධානීෂ් අලී නම් සැකකරු අගෝස්තු 05 වැනිදා රක්ෂිත බන්ධනාගාර ගත කිරීමට ඊයේ නියෝග කෙරුණා.\nඒ ඔහු පස්වරුවේ කොටුව මහේස්ත්‍රාත් තිලිණ ගමගේ මහතා හමුවට ඉදිරිපත් කළ අවස්ථාවේදියි.\nඔහු පොලිස් භාරයට ගැනුණේ ජාතික රූපවාහිනියට ඇතුළු වී ප්‍රචණ්ඩකාරීව හැසිරෙමින් එහි විකාශන කටයතුවලට බාධා එල්ල කිරිම ඇතුළු තවත් චෝදනා කිහිපයක් යටතේයි.\nකොටුව සහ ගාලුමුවදොර ප්‍රදේශවල ප්‍රචණ්ඩකාරීව සිදුකළ විරෝධතාවන්ට සමගාමීව ඊට සම්බන්ධ විරෝධතාකරුවන් පිරිසක් පසුගිය 13 වැනිදා ජාතික රූපවාහනියට ඇතුළු වී එහි සජීවීව පෙනී සිටිමින් තර්ජනාත්මකව ප්‍රකාශ සිදුකිරිම හේතුවෙන් ජාතික රූපවාහිනි සංස්ථාවේ විකාශන කටයුතු පසුගිය 13 වැනිදා යම් කාල සීමාවකට අත්හිටුවීමට සිදුවුණා.\nමේ සිදුවිමට සම්බන්ධ ප්‍රධාන සැකකරුවෙකු ලෙස හදුනා ගත් ධානිෂ් අලී නැමැත්තා කටුනායක ගුවන් තොටුපළෙන් ශ්‍රී ලංකන් ගුවන් සේවයට අයත් යානයකින් ඩුබායි බලා පිටත්ව යාමට උත්සහ කරන බවට ලද තොරතුරකට අනුව ඔහු ගුවන් යානයේ අසුන් ගෙන සිටියදී ආගමන විගමන නිලධාරීන් විසින් අත්අඩංගුවට ගැණුනා.",
       "URL": "https://www.hirunews.lk/311209/ධානීෂ්-අලී-ඇතුලු-21කට-විදෙස්-ගමන්-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=985"
}