{
       "Source": "hirunews",
       "Timestamp": "Tuesday, 26 October 2021 - 12:25",
       "Headline": "බුද්ධි මාරම්ඹේ සියලු තනතුරුවලින් නෙරපයි",
       "News Content": "වහාම ක්‍රියාත්මක වන පරිදි පේරාදෙණිය විශ්වවිද්‍යාලයේ කෘෂි විද්‍යා පීඨයේ මහාචාර්ය බුද්ධි මාරඹේ කෘෂිකර්ම අමාත්‍යාංශයේ සියළු තනතුරුවලින් ඉවත් කිරීමට එම අමාත්‍යාංශය තීරණය කර තිබෙනවා.\nඔහු මෙතෙක් ජාතික කෘෂිකර්ම ප්‍රතිපත්ති සම්පාදක කමිටුවේ, කෘෂි නව්‍යකරණ ව්‍යාපෘති කමිටුවේ සාමාජිකයෙකු ලෙස මෙන්ම කුඩා ව්‍යාපාර කෘෂි සහභාගීත්ව වැඩසටහනේ උපදේශක ධුරයේ කටයුතු කළා.\nකෘෂිකර්ම අමාත්‍යාංශය නිවේදනය කළේ රසායනික පොහොර ආනයනය කරන පෞද්ගලික සමාගමක අධ්‍යක්ෂවරයෙකු ලෙස මහාචාර්යවරයා වසර ගණනාවක් කටයුතු කර ඇති බවයි.\nඑසේම පසුගිය රජය ග්ලයිෆොසෙට් ආනයනය නතර කිරීමේදී ඊට එරෙහිව වැඩසටහන් ක්‍රියාත්මක කළ බවට ඔහුට චෝදනා එල්ල වී තිබූ බව ද කෘෂිකර්ම අමාත්‍යාංශය නිකුත් කළ නිවේදනයක සඳහන්.\nඑසේම රජය පරිසර හිතකාමී කෘෂිකර්මාන්තය දිරිමත් කිරීමට කටයුතු කිරීමේදී මහාචාර්ය බුද්ධි මාරඹේ ඊට එරෙහිව විශ්වවිද්‍යාල ප්‍රජාව, ප්‍රජා සංවිධාන හා ජනතාව පෙළ ගස්වන ආකාරයේ ප්‍රකාශ සිදුකරන බවට ද කෘෂිකර්ම අමාත්‍යාංශය නිකුත්කළ නිවේදනයේ තවදුරටත් දැක්වෙනවා.\nමීට අමතරව රාජ්‍ය අමාත්‍යාංශ කිහිපයක විවිධ තනතුරු දරමින් රජයේ ප්‍රතිපත්ති විවේචනය කිරීම සම්බන්ධයෙන්ද රජයේ අවධානය යොමුවූ බවයි එහි වැඩිදුරටත් සඳහන් වන්නේ.\nකෙසේ වෙතත් තමන් දැරූ තනතුරුවලින් ඉවත්කිරීම පිළිබඳව මහාචාර්ය බුද්ධි මාරඹේ අද මහනුවරදී මාධ්‍ය වෙත අදහස් දක්වමින් කියා සිටියේ තමන් ද ඒ සම්බන්ධයෙන් දැනුවත් වූයේ මාධ්‍ය හරහා බවයි.\nපසුගිය කාලය තුළ කෘෂිකර්ම අමාත්‍යාංශයේ ලේකම්වරුන් දෙදෙනෙකු, වී අලෙවි මණ්ඩලයේ හිටපු සභාපතිවරයා මෙන්ම ගොවිජන සේවා කොමසාරිස්වරයා සහ ගොවිජන සේවා කොමසාරිස් ජනරාල්වරයෙකු ද ඉල්ලා අස්වුණා.",
       "URL": "https://www.hirunews.lk/286089/බුද්ධි-මාරම්ඹේ-සියලු-තනතුරුවලින්-නෙරපයි",
       "Category": "Local News",
       "Parent URL": "https://www.hirunews.lk/local-news.php?pageID=1605"
}