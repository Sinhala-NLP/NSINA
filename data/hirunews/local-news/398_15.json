{
       "Source": "hirunews",
       "Timestamp": "Saturday, 22 April 2023 - 12:37",
       "Headline": "දලයි ලාමා තුමන් ප්‍රඥාවේ වැදගත්කම පහදයි",
       "News Content": "දලයි ලාමා තුමා මෛත්‍රිය සහ ප්‍රඥාවේ වැදගත්කම ගැන සහ බෞද්ධ දර්ශනයේ සහ සාරධර්මවල වැදගත්කම පිළිබඳව අවධාරණය කරමින් දේශනයක් පවත්වනු ලැබුවා.\nඒ ගෝලීය බෞද්ධ සමුළුවේ ඊයේ(21) පැවති දේශනයකදී යි.\nටිබෙටය, මොංගෝලියාව, නේපාලය, වියට්නාමය, ශ්‍රී ලංකාව, ඉන්දියාව සහ මියන්මාරය ඇතුළු රටවල් 30කට ආසන්න ප්‍රමාණය සහභාගීත්වයෙන් ඉන්දියාවේ නවදිල්ලි නුවර මෙම සමුළුව පැවැත්වෙනවා.\nඑහිදී ලාමා තුමා පැවසුවේ “මෙවැනි අභ්‍යන්තර සංවර්ධනයක නිරත වීමෙන් සහ විශේෂයෙන් ප්‍රඥාව සහ දයානුකම්පාව කෙරෙහි අවධානය යොමු කිරීමෙන්, එය අපගේ ධෛර්යය වැඩි කර ගැනීමටද උපකාරී වන බව මට ඔබ සමඟ බෙදා ගත හැකිය,” යනුවෙනි.\nඑමෙන්ම ජාත්‍යන්තර බෞද්ධ සම්මේලනයේ සභාපති ජෙට්සන් ටෙන්සින් පැල්මෝ පැවසුවේ මෙම සමුළුව “විවිධ සම්ප්‍රදායන්, සංස්කෘතික පසුබිම්වලින් පැමිණෙන මිනිසුන්ගේ මෙම ඒකරාශි වීම ලෝකයට හොඳ ආදර්ශයක්” බවයි.\nපෙබරවාරි 28 වන දින උතුරු ඉන්දියාවේ පැවති ශිෂ්‍ය උත්සවයක දී පිරිමි ළමයෙකුගේ මුව සිප ගන්නා වීඩියෝවක් සමාජ මාධ්‍යවල ප්‍රචලිත වීමෙන් පසුව දලයි ලාමා මෙලෙස සමාජයට පැමිණි පළමු අවස්ථාව ද මෙය වනවා.",
       "URL": "https://www.hirunews.lk/333144/දලයි-ලාමා-තුමන්-ප්‍රඥාවේ-වැදගත්කම-පහදයි",
       "Category": "Local News",
       "Parent URL": "https://www.hirunews.lk/local-news.php?pageID=398"
}