{
       "Source": "hirunews",
       "Timestamp": "Monday, 11 July 2022 - 12:38",
       "Headline": "තවමත් වැලනොකැඩී මහමැදුර බලන්න එන ජනයා - ජනපති මැදුරේ පෞරාණික භාණ්ඩවලටත් හානි (වීඩියෝ)",
       "News Content": "'ගෝඨා ගෝ ගම' අරගලකරුවන් විසින් පසුගියදා ජනාධිපති ලේකම් කාර්යාලය සහ කොටුව ජනාධිපති මන්දිරය අත්පත් කරගැනීමෙන් අනතුරුව කොටුව ජනාධිපති මන්දිරය නැරඹීම සඳහා අතිවිශාල ජනකායක් කොටුව ජනාධිපති මන්දිරයට පැමිණෙමින් සිටිනවා.\nමෙලෙස පැමිණෙන ඇතැම් පිරිස් ජනාධිපති මන්දිරයේ ඇති පෞරාණික වටිනාකමකින් යුත් ගෘහ භාණ්ඩ සහ ජනාධිපති මන්දිරයේ දේපළවලට හානි සිදුකර ඇති බවට වාර්තා පළ වුණා.\nඑලෙස හානි කරන ලද බඩුමුට්ටු දර්ශනය කෙරෙන ඡායාරූප ගණනාවක් මේ වන විට සමාජ මාධ්‍ය ඔස්සේ සංසරණය වනවා.\nජූලි 09 - රොඳ බඳිමු - පන්නමු යන පාඨය තේමාව කරගනිමින් නන්දෙසින් විශාල ජනකායක් දුම්රිය මගින් මෙන්ම පොදු ප්‍රවාහනය සහ පෞද්ගලික ප්‍රවාහන පහසුකම් මගින් ද කොළඹ ගෝල්ෆේස් අරගල භූමියට පැමිණියා.\nඑහිදී මහජන අරගලකරුවන් විසින් එක්ව ආරක්ෂක මාර්ග බාධක යොදා අවහිර කර තිබූ ජනාධිපති නිල නිවස හා ජනාධිපති ලේකම් කාර් යාලයට ඇතුල්වූයේ ආරක්ෂක අංශවල බලය අඩපණ කරමින්.\nඔවුන් එයට ඇතුල් වී ගීත ගායනා කරමින්, පිහිනුම් තටාකයේ ජල ස්නානය කරමින් මෙන්ම මුළුතැන්ගෙය තුළ ආහාර පිසිමින් නිදහසේ ඔබමොබ ගමන් කරන්නට වුණා.\nතවමත් වැල නොකැඩී විශාල ජනකායක් මෙම පරිශ්‍රයන් නැරඹීමට පැමිණෙන අතර, මෙලෙස පැමිණෙන ඇතැම් පිරිස් විසිනුයි මෙම දේපළවලට හානි පමුණුවා ඇත්තේ.",
       "URL": "https://www.hirunews.lk/309688/තවමත්-වැලනොකැඩී-මහමැදුර-බලන්න-එන-ජනයා-ජනපති-මැදුරේ-පෞරාණික-භාණ්ඩවලටත්-හානි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1029"
}