{
       "Source": "hirunews",
       "Timestamp": "Friday, 03 February 2023 - 0:00",
       "Headline": "දර කඩන්න කැලයට ගිය පුද්ගලයෙකු වනඅලි පහරදීමකින් මරුට",
       "News Content": "මහවිලච්චිය - සූරියදමන ප්‍රදේශයේ දී වනඅලියෙකු සිදු කළ පහරදීමකින් පුද්ගලයෙකු ජීවිතක්ෂයට පත්ව තිබෙනවා.\nමෙලෙස මියගොස් ඇත්තේ කිරල්පැටියාව - මහවිලච්චිය ප්‍රදේශයේ පදිංචි 54 හැවිරිදි රංජිත් බණ්ඩාර නමැති අයෙක්.\nමරණකරු විසින් ගව ගාලක් පවත්වාගෙන යන අතර, වන අලි පැමිණීම හේතුවෙන් රාත්‍රියට ඒ අසල ගිනි මැළ ගැසීමට අවශ්‍ය දර කැඩීම සඳහා කැලයට ගිය අවස්ථාවේදියි ඔහු මෙම වන අලි පහරදීමට ගොදුර ව ඇත්තේ.\nපොලිසියට ලද තොරතුරකට අනුව මියගිය පුද්ගලයාගේ සිරුර සොයාගෙන ඇති අතර, ඔහුගේ බිරිඳ පැමිණ අදාළ සිරුර හඳුනාගැනීම සිදු කර බවයි අප ප්‍රාදේශීය වාර්තාකරු පැවසුවේ.\nප්‍රදේශවාසීන් පැවසුවේ මහවිලච්චිය ප්‍රදේශයේ වන අලි පහරදීමෙන් සිදු වූ දෙවැනි මරණය මෙය බවයි.\nවනජීවී නිලධාරින් ඔවුන්ගේ රාජකාරිය නිසි අයුරින් සිදු නොකිරීම හේතුවෙන් මෙවැනි ඛේදවාචක සිදුවන බවට ප්‍රදේශවාසීන් චෝදනා කළා.",
       "URL": "https://www.hirunews.lk/326536/දර-කඩන්න-කැලයට-ගිය-පුද්ගලයෙකු-වනඅලි-පහරදීමකින්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=561"
}