{
       "Source": "hirunews",
       "Timestamp": "Tuesday, 05 November 2019 - 13:54",
       "Headline": "ආණ්ඩුව, ඉලංගෙයි තමිල් අරසු පක්ෂයට මුදල් ලබාදී සහය ගත් බව විග්නේෂ්වරන් කියයි",
       "News Content": "ඉලංගෙයි තමිල් අරසු පක්ෂය ඉදිරි ජනාධිපතිවරණයේදී ආණ්ඩුවට සහය දීමට තීරණය කළේ ආණ්ඩුවෙන් මුදල් ලබාගෙන බවට විශ්වාස කරන බව උතුර පළාත් හිටපු ප්‍රධාන අමාත්‍ය සී.වී. විග්නේෂ්වරන් පවසනවා.\nඔහු මේ බව කියා සිටියේ යාපනයේ අද පැවති මාධ්‍ය හමුවකට එක්වෙමින්.\nමේ අතර දෙමළ ජාතික සන්ධානයෙන් ඉවත් වූ හිටපු පාර්ලිමේන්තු මන්ත්‍රී සුරේෂ් ප්‍රේමචන්ද්‍රන් නායක්තවය දරණ ඊ.පී.ආර්.එල්.එෆ්. සංවිධානය ඉදිරි ජනාධිපතිවරණය සම්බන්ධයෙන් පක්ෂයේ මතය පැහැදිලි කරමින් අද මාධ්‍ය වෙත නිවේදනයක් නිකුත් කළා.\nඔවුන් එමගින් පෙන්වා දී තිබුණේ ප්‍රධාන අපේක්ෂකයන් දෙදෙනාටම ඡුන්දය ලබාදෙන ලෙසට තම පක්ෂයට දැනුම් දිය නොහැකි බවයි.\nපසුගිය වසර 5ක කාලය තුළ නව ව්‍යවස්ථාවක් සම්බන්ධයෙන් සහ දෙමළ ජනතාවගේ ගැටළු සම්බන්ධයෙන් රජය විධිමත් ක්‍රියාමාර්ගයක් ගෙන නොමැති බව ද එම සංවිධානය නිකුත් කළ නිවේදනයේ දැක්වුණා.\nඑසේම හිටපු පාර්ලිමේන්තු මන්ත්‍රී සුරේෂ් ප්‍රේමචන්ද්‍රන් අද යාපනයේදී මාධ්‍ය හමුවක් කැඳවමින් තවදුරටත් ඒ පිළිබඳ මෙලෙස අදහස් පළ කළා.\n‘‘ අපි ඇතුලු පක්ෂ 5 ක් ඉදිරිපත් කරලා තිබුණු ඉල්ලීම් 13 ජනාධිපති අපේක්ෂකයන්ගේ ප්‍රතිපත්ති ප්‍රකාශ නිකුත් කිරීමෙන් පසු තීන්දුවක් ගන්න තමා තිබුණේ.\nනමුත් ඉලංගෙයි තමිල් අරසු පක්ෂය තනිවම රැස්වෙලා කාටද සහය දෙන්නේ කියලා ඒගොල්ල තීරණය කළා. මෙවැනි වාතාවරණයකදී අපේ ස්ථාවරය කාටද ඡන්දේ දෙන්නේ කියලා තීන්දු කළ යුතු නැහැ. ජනතාව ඒක තීන්දු කරයි.’’\nමේ යාපනයේ අද පැවති මාධ්‍ය හමුවකදි අදහස් දැක්වූ උතුර පළාත් හිටපු ප්‍රධාන අමාත්‍ය සී.වී. විග්නේෂ්වරන්.\n‘‘ඉලංගෙයි තමිල් අරසු පක්ෂයට ගොඩක් වගකීම් තියෙනවා. කලින් අවුරුද්ද ගැන කථා කරද්දී රජයෙන් ගොඩක් සල්ලි දීලා තියෙනවා ඒ කට්ටියට ජනතාවට සේවය කරන්න කියලා. ඒ අනුව පාරවල් වගේ පොඩි පොඩි වැඩ ටිකක් කළා. අපිත් එක්ක එකට වැඩ කරනවා කියලා තමා හිටියේ. රජය දීපු පොරොන්දු නිසා අපිට එරෙහිව බැහැරවෙලා වැඩ කළා. මේ අය රජය විසින් සල්ලිදීලා අරගෙනයි කියලා හිතනවා. මේක කොච්චර කල් තියේද කියලා දන්නේ නැහැ. අනාගතයේ අපි අතර එකඟතාවක් එයිද කියලා සැකයක් තියෙනවා. ඉලංගෙයි තමිල් අරසු පක්ෂය ගැන කණගාටුයි. සුරේෂ් ප්‍රේමචන්ද්‍රන් කිව්වා වගේ ඡන්දයේදී අපි කාගෙවත් අපේක්ෂකයෙකුගේ පැත්තක් ගන්නේ නැහැ. අපි ප්‍රසිද්ධියේ කියන්නේ නැහැ මේ මේ කෙනාට ඡන්දේ දෙන්න කියලා.’’",
       "URL": "https://www.hirunews.lk/227690/ආණ්ඩුව-ඉලංගෙයි-තමිල්-අරසු-පක්ෂයට-මුදල්-ලබාදී-සහය-ගත්-බව-විග්නේෂ්වරන්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3063"
}