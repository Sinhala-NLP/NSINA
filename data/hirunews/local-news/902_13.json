{
       "Source": "hirunews",
       "Timestamp": "Tuesday, 30 August 2022 - 13:30",
       "Headline": "අතුරු අයවැය පාර්ලිමේන්තුවට ඉදිරිපත් කෙරේ (සජීවීව)",
       "News Content": "ජනාධිපති රනිල් වික්‍රමසිංහ 2022 අතුරු අයවැය පාර්ලිමේන්තුවට ඉදිරිපත් කිරීම මීට ටික වේලාවකට පෙර පාර්ලිමේන්තුවේදී ආරම්භ කළා.\nඑහිදී ඔහු අයවැය කතාව මූලික කාරණා හතරක් යටතේ ගොනු කරගෙන සිදුකරන බවයි පාර්ලිමේන්තුවට ප්‍රකාශ කළේ.\nඒ අනුව ඔහු අතුරු අයවැය ඉදිරිපත් කිරීමේ පළමු කාරණය ලෙස දැක්වූයේ ආර්ථික අර්බුදයයි.\nඒ අනුව ජනාධිපතිවරයා විග්‍රහ කළේ දීර්ඝකාලීන නිවැරදි දැක්මක් නොමැති ආර්ථික ප්‍රතිපත්ති හේතුවෙන් අද වන විට ශ්‍රී ලංකාව බරපතල ආර්ථික ආගාධයට වැටී ඇති බවයි.\nජනසතුකරණය ට මුවා වී රාජ්‍ය සම්පත් විනාශ කිරීම මේ අතරින් ප්‍රමුඛ කාරණයක් ලෙස ඔහු විග්‍රහ කළා.\nඑක් එක් අවස්ථාවල තම තමන්ගේ වාසිය සඳහා සටන් පාඨ දේශපාලනය ඉදිරියට ගෙනඒම ආර්ථිකය කඩා වැටීමට මූලික හේතුවක් ලෙස ඔහු පෙන්වා දුන්නා.\nජනසතු කිරීම් යන වැකියට මුවාවී රජය ව්‍යාපාර කිරීම තමන් අතට ගත් පසු මේ මොහොත වන තුරු ම රටේ ජනතාවගේ බදු ආදායමෙන් වැඩි කොටසක් මෙම ව්‍යාපාරවල පාඩු පියවීම් සඳහා වෙන් කෙරෙන බවයි ජනාධිපතිවරයා අවධාරණය කළේ.\nඑමෙන්ම රාජ්‍ය ව්‍යවසාය මෙන්ම විදේශ ආයෝජන සම්බන්ධවයෙන් ද ඉතිහාසය පුරා සිදු කරේ නිවැරදි දැක්මකින් යුත් වැඩපිළිවෙළක් නොවන බව ඔහුගේ ඉදිරිපත් කිරීමේ දී පැහැදිලි කළා.\nමෙම ආර්ථික අර්බුදය විසඳීම සඳහා පළමුව සිදු කළ යුත්තේ සම්ප්‍රදායික දේශපාලන මතිමතාන්තර වලින් මිදී මහ පොලොවේ යථාර්ථයත්, ගෝලීය මැදිහත් වීමත් සම්බන්ධයෙන් මැදිහත් සිතින් විමසීම බවයි.\nඑකිනෙකාට චෝදනා කරමින් හෝ අතීතයට දොස් නගමින් මේ අර්බුදය විසඳිය නොහැකි බවත් මේ අර්බුධයෙන් ගොඩ ආ හැකි එකම මාර්ගය කෙටිකාලීන හා දීර්ඝකාලීන ස්ථාවර ආර්ථික සැලසුම් මත රට ක්‍රියාත්මක වීම බව ඔහු වැඩිදුරටත් කියා සිටියා.\nඒ සඳහා අවම තරමින් වසර 25ක් හෝ අඛණ්ඩවව ක්‍රියාත්මක වන ආර්ථික ප්‍රතිපත්තියක් හඳුන්වා දී එය අඛණ්ඩව ක්‍රියාත්මක කිරීම ආරම්භ කළ යුතු බවත් ඔහු සඳහන් කළා.",
       "URL": "https://www.hirunews.lk/314126/අතුරු-අයවැය-පාර්ලිමේන්තුවට-ඉදිරිපත්-කෙරේ-සජීවීව",
       "Category": "Local News",
       "Parent URL": "https://www.hirunews.lk/local-news.php?pageID=902"
}