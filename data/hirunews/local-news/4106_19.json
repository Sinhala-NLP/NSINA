{
       "Source": "hirunews",
       "Timestamp": "Friday, 26 January 2018 - 20:13",
       "Headline": "තිස් වසරකට පසු මතු වූ ඉඩමේ අයිතිය",
       "News Content": "වසර 30 කට පමණ පෙර මිලදී ගත් ඉඩමක් සම්බන්ධයෙන් ඇතිවූ ආරවුලක් දුරදිග ගොස් කුරුණෑගල බමුණුගෙදර ප්‍රදේශයේ නිවසකට එල්ලවූ ප්‍රහාරයක් පිළිබඳ තොරතුරක් වාර්තා වනවා.\nමෙහිදී එම නිවසේ කාන්තාවකට පුද්ගලයන් පිරිසක් පහරදීමට ගොස් ඇති අතර එය වැලැක්වීමට මැදිවූ එම නිවසේ 17 හැවිරිදි තරුණයෙකුට තුවාල සිදුව ඇති බවයි වාර්තා වන්නේ.\nඑම තරුණයා මේ වනවිට කුරුණෑගල රෝහලට ඇතුලත් කර තිබෙනවා.\nමීට වසර 30 කට පෙර, මෙම ඉඩමේ වර්තමාන පදිංචිකරුගේ පියා විසින් අදාළ ඉඩම අයිතිකරුවන්ගෙන් මිලදීගත් බව ඔවුන් ප්‍රකාශ කළා.\nතම පියා ඉඩම මිලදීගත් පුද්ගලයාගේ පුත්‍රයා විසින් වසර 30 කට පසුව නැවත පැමිණ එම ඉඩම නැවත ලබාදෙන ලෙස තර්ජනය කර ඇති අතර එහිදී ඇතිවූ ආරවුලකින් අදාළ 17 හැවිරිදි තරුණයා තුවාල ලබා ඇතැයි සඳහන්.\nමීට පෙර අවස්ථාවක එම පුද්ගලයා පැමිණ තම ඉඩමේ වැට කඩා දැමූ බවත් ඒ පිළිබඳව කුරුණෑගල පොලිසියට පැමිණිලි කළ බවත් ඔවුන් පවසනවා.\nපසුව එම පුද්ගලයා තවත් පිරිසක් සමඟ පසුගිය 23 වනදා පැමිණ නිවසට අලාභහානි සිදුකරමින් මෙම පහරදීම සිදුකල බවයි චෝදනා එල්ල වන්නේ.\nතම ගැටලුවට නිසි විසඳුමක් නොලැබීමෙනුයි මොවුන් නැවතත් කුරුණෑගල වැහැර ජ්‍යෙෂ්ඨ පොලිස් අධිකාරි කාර්යාලයට මේ සම්බන්ධයෙන් පැමිණිලි කර ඇත්තේ.",
       "URL": "https://www.hirunews.lk/182137/තිස්-වසරකට-පසු-මතු-වූ-ඉඩමේ-අයිතිය",
       "Category": "Local News",
       "Parent URL": "https://www.hirunews.lk/local-news.php?pageID=4106"
}