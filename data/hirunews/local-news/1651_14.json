{
       "Source": "hirunews",
       "Timestamp": "Monday, 04 October 2021 - 7:30",
       "Headline": "මින්නේරියේ ඒ.ටී.එම්. යන්ත්‍රය උණුකර මුදල් සොරකම් කළ සැකකරු අල්ලයි",
       "News Content": "මින්නේරිය - මිනිහිරිගම ප්‍රදේශයේ වෙළද සංකීර්ණයකට අයත් ගොඩනැගිල්ලක පිහිටා තිබූ රාජ්‍ය බැංකුවක ඒ.ටී.එම්.යන්ත්‍රයක් කඩා එහි තිබූ රුපියල් ලක්ෂ 76කට වැඩි මුදලක් සොරාගැනීමේ සිද්ධියේ සැකකරු දින 05කට පසු අත්අඩංගුවට ගෙන තිබෙනවා.\nපසුගිය 28 වැනි දා අදාළ ඒ.ටී.එම්. යන්ත්‍රය ක්‍රියා විරහිත වීම හේතුවෙන් බැංකුවෙහි නිලධාරීන් එය පරීක්ෂා කිරීමේ දී අනාවරණ වූයේ, ඒ.ටී.එම්. යන්ත්‍රයට හානි සිදුකර ඇති බවට යි.\nමින්නේරිය පොලිසිය මේ සම්බන්ධයෙන් සිදු කරන ලද විමර්ශනවල දී අනාවරණ වී ඇත්තේ, බැංකු නිලධාරියෙකු බව පවසමින් එම යන්ත්‍රය අලුත්වැඩියා කිරීම සඳහා කිසියම් පුද්ගලයෙකු එම ස්ථානයට පැමිණ ඇති බවයි.\nඔහු බැංකු නිලධාරියෙකු නො වෙන බවත් ඒ.ටී.එම්. යන්ත්‍රය උණුකර කපා මුදල් රැගෙන ගොස් ඇති බවත් විමර්ශනවල දී අනාවරණ වුණා.\nවිමර්ශනවලින් පසු එප්පාවල ප්‍රදේශයේ පදිංචි 31 හැවිරිදි සැකකරු අනුරාධපුර පොලිසිය විසින් ඊයේ අත්අඩංගුවට ගනු ලැබුවා.\nපොලීසිය සඳහන් කළේ, ඔහු විසින් මීට පෙර ද මෙවැනිම ආකාරයට ඒ.ටී.එම්. යන්ත්‍ර කඩා මුදල් සොරකම් කර ඇති බවට තොරතුරු අනාවරණ වූ බවයි.",
       "URL": "https://www.hirunews.lk/283989/මින්නේරියේ-ඒ-ටී-එම්-යන්ත්‍රය-උණුකර-මුදල්-සොරකම්-කළ-සැකකරු-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1651"
}