{
       "Source": "hirunews",
       "Timestamp": "Thursday, 25 May 2023 - 20:32",
       "Headline": "විදේශ අමාත්‍යංශයේ ලියකියවිලි සහතික කිරීමේදී කූඨ ජාවාරමක් (වීඩියෝ)",
       "News Content": "විවිධ රාජ්‍ය ආයතන කේන්ද්‍ර කර ගනිමින් ක්‍රියාත්මක මුදල් ගැරීමේ ජාවාරම් සම්බන්ධයෙන් හිරු CIA මීට පෙර බොහෝ අවස්ථාවලදී අනාවරණ කර තිබෙනවා.\nඑලෙස බත්තරමුල්ල ආගමන විගමන කාර්යාලයේ ක්‍රියාත්මක වූ ජාවාරම අනාවරණ කර සතියක් ඉක්ම යද්දී තවත් එවැනිම වූ ජාවාරමක් හෙළි කර ගැනීමට හිරු CIA කණ්ඩායම සමත් වුණා.\nඒ, කොළඹ කොටුවේ පිහිටි විදේශ කටයුතු අමාත්‍යාංශයේ කොන්සියුලර් කාර්යාලය කේන්ද්‍ර කරගනිමින් ක්‍රියාත්මක වන මුදල් ජාවාරමක්.\nසිංහල හෝ දෙමළ භාෂාවෙන් තිබෙන උප්පැන්න, විවාහ, අධ්‍යාපන ඇතුළු සහතික, රැකියාවක් සඳහා හෝ පදිංචිය සඳහා විදේශගත වීමේදී ඉංග්‍රීසි භාෂාවට පරිවර්තනය කර විදේශ කටයුතු අමාත්‍යාංශයෙන් සහතික කරවා ගැනීම අනිවාර්ය කරුණක්.\nඒ යටතේ භාර දුන් දින සිට දින 3ත් 7ත් අතර කාලයක් තුළ සහතික කළ ඉංග්‍රීසි පිටපත අදාළ පාර්ශ්වයට හිමි වන අතර එක් සහතිකයක් සඳහා රජයේ නියමිත ගාස්තුව රුපියල් 1,200ක්.\nනමුත් කොළඹ කොටුවේ පිහිටි විදේශ කටයුතු අමාත්‍යාංශයේ කොන්සියුලර් කාර්යාලය අවට සැරිසරන, ත්‍රිරෝද රථ රියදුරන් ලෙසින් පෙනී සිටින තැරැව්කරුවන්, රුපියල් 1,200ක් වන එක් සහතිකයක් පැය දෙකකදී සකසා ගෙනැවිත් දීමට රුපියල් 6,000ක මුදලක් අය කරනවා.\nමෙම ජාවාරම තහවුරු කර ගැනීම සඳහා හිරු CIA කණ්ඩායමේ අප, රුපියල් 6,000කුත් සමග ඔවුන්ට සහතිකයක් ලබාදුන්නා.\nතැරැව්කරුවන් පැය දෙකක් ඉක්ම යන්නට මත්තෙන් එම සහතිකය සකසා භාර දුන්නේ ජනතා සේවයට කැපවිය යුතු රාජ්‍ය ආයතනයක් අල්ලසට යට වී ඇති අයුරු මනාව පසක් කර දෙමින්.",
       "URL": "https://www.hirunews.lk/336220/විදේශ-අමාත්‍යංශයේ-ලියකියවිලි-සහතික-කිරීමේදී-කූඨ-ජාවාරමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=317"
}