{
       "Source": "hirunews",
       "Timestamp": "Sunday, 13 June 2021 - 6:57",
       "Headline": "නිරෝධායන නීති කැඩූ 1353ක් අත්අඩංගුවට",
       "News Content": "නිරෝධායන නීති කඩ කිරීමේ චෝදනාව මත ගතවූ පැය 24ක කාලය තුල පොලිසිය විසින් සැකකරුවන් 1353 දෙනෙකු අත්අඩංගුවට ගෙන තිබෙනවා.\nනිරෝධායන නීති ක්‍රියාත්මක වීම ආරම්භ වූ පසුගිය 2020 වසරේ මාර්තු මස 20 වනදායින් පසු එක් දිනක් තුලදී අත්අඩංගුවට ගත් වැඩිම පිරිස මෙය බවයි පොලිසිය කියාසිටියේ.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළේ නිරෝධායන නීති කඩ කිරීමේ චෝදනා මත ඊයේ දිනය දක්වා අත්අඩංගුවට ගෙන ඇති සමස්ත සංඛ්‍යාව 31395ක් බවයි.\nමේ අතර රාජගිරිය බණ්ඩාරනායකපුර ප්‍රදේශයේදී පොලිසිය විශේෂ ඩ්‍රෝන මෙහෙයුමක් සිදුකර ඇති අතර එහිදී ද පුද්ගලයන් 9 දෙනෙකු අත්අඩංගුවට ගෙන තිබෙනවා.\nමේ අතර බස්නාහිර පළාත තුල ඊයේ පැය 4ක් තුල සිදුකළ විශේෂ මෙහෙයුමකින් නිරෝධායන නීති උල්ලංඝණය කළ 354 දෙනෙකු ද අත්අඩංගුවට ගෙන තිබෙනවා.\nඊයේ උදෑසන 10 සිට 12 දක්වා සහ සවස 3 සිට 5 දක්වායි මෙහෙයුම සිදුකර ඇත්තේ.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියාසිටියේ පුද්ගලයන් 11723ක් මෙහිදී පරීක්ෂාවට ලක්කර බවයි.\nඅත්අඩංගුවට ගත් පිරිසගෙන් වැඩිම සංඛ්‍යාවක් අත්අඩංගුවට පත්වී ඇත්තේ කැළණිය ප්‍රදේශයෙන් වන අතර එම සංඛ්‍යාව 75ක්.\nගම්පහ ප්‍රදේශයෙන් 68ක් සහ මැද කොළඹ ප්‍රදේශයෙන් 56ක් අත්අඩංගුවට පත්වී තිබෙනවා.\nවාහන 218ක් ද මෙහිදී පොලිස් භාරයට ගෙන තිබෙනවා.\nඅද දිනයේදීත් බස්නාහිර පළාත ආවරණය කරමින් මෙම මෙහෙයුම සිදු කිරීමට නියමිතයි.\nනිරෝධායන නීති උල්ලංඝණය කරමින් කොළඹ ප්‍රදේශයේ අනවසරයෙන් සැරිසරන පුද්ගලයන් අත්අඩංගුවට ගැනීම මෙහි අරමුණ බවයි පොලිසිය කියාසිටියේ.",
       "URL": "https://www.hirunews.lk/274145/නිරෝධායන-නීති-කැඩූ-1353ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1888"
}