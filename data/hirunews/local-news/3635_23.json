{
       "Source": "hirunews",
       "Timestamp": "Sunday, 25 November 2018 - 6:15",
       "Headline": "අදත් ප්‍රදේශ රැසකට වැසි",
       "News Content": "අද දිනයේත් දිවයිනේ ප්‍රදේශ රැසකට වැසි සහිත කාලගුණ තතත්වයක් පැවතිය හැකි බව කාලගුණ විද්‍යා දෙපාර්තමේන්තුව පවසනවා.\nසවස 2න් පමණ පසු මෙම වැසි අපේක්ෂා කරන අතර, මධ්‍යම, සබරගමුව, ඌව, වයඹ සහ බස්නාහිර පළාත්වල මෙලෙස වැසි ඇතිවිය හැකියි.\nඇතැම්විට මිලිමීටර 75 ත් 100 ත් අතර තදවැසි ඇතිවීමේ හැකියාවද පවතින බව කාලගුණ විද්‍යා දෙපාර්තමේන්තුව ප්‍රකාශ කළා.\nහම්බන්තොට සිට පොතුවිල් ත්‍රිකුණාමලය, කන්කසන්තුරය සහ මන්නාරම හරහා පුත්තලම දක්වා වෙරළට ඔබ්බෙන් වූ මුහුදු ප්‍රදේශ වැසි ඇතිවනවිටදී තාවකාලිකව රළු විය හැකි බවයි කාලගුණ විද්‍යා දෙපාර්තමේන්තුව නිකුත් කළ නිවේදනයේ වැඩිදුරටත් දැක්වෙන්නේ.\nමේ අතර පවතින වැසි සහිත කාලගුණ තත්ත්වයත් සමඟ කෑගල්ල, රත්නපුරය, කළුතර සහ කොළඹ දිස්ත්‍රික්කවල නායයෑම් සහ පස් කඳු කඩාවැටීම් ඇතිවිය හැකි බැවින් ඒ පිළිබඳව අවධානයෙන් පසුවන ලෙස ජාතික ගොඩනැගිලි පර්යේෂණ සංවිධානය දැනුම්දීමක් සිදුකළා.",
       "URL": "https://www.hirunews.lk/204859/අදත්-ප්‍රදේශ-රැසකට-වැසි",
       "Category": "Local News",
       "Parent URL": "https://www.hirunews.lk/local-news.php?pageID=3635"
}