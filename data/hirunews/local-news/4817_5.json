{
       "Source": "hirunews",
       "Timestamp": "Saturday, 29 October 2016 - 18:17",
       "Headline": "නඬේ කපන තැරැව්කරුවන් නිසා කතරගමදී බැතිමතුන්ට හිරිහැර",
       "News Content": "මෙරට ප්‍රධාන පූජා නගරයක් ලෙස සලකන කතරගමට පිවිසෙන බැතිමතුන් කිසියම් සංවිධානාත්මක තැරැව්කාර කණ්ඩායම්වල ක්‍රියාකාරීත්වය හේතුවෙන් අපහසුතාවට ලක්වන බවට හිරු ප්‍රවෘත්ති අංශයට වාර්තාවුණා.\nපූජා භාණ්ඩ අලෙවිසැල් පිහිටි ප්‍රදේශවලදී පවතින මෙම තත්ත්වය හේතුවෙන් බැතිමතුන් අපහසුතා රැසකට මුහුණදෙන බවයි පූජා භාණ්ඩ අලෙවිසැල් හිමියන් ප්‍රකාශ කළේ.\nකතරගම ප්‍රධාන රථගාල් තුනක් ක්‍රියාත්මක වන බවයි ප්‍රදේශයේ හිරු වාර්තාකරු සඳහන් කළේ.\nකෙසේ වෙතත් මේ වනවිට එහි පාලනයද අදාළ සංවිධානාත්මක තැරැව්කාර කණ්ඩායම් විසින් නතුකර ගෙන ඇති බවයි ප්‍රදේශවාසීන්ද චෝදනා කළේ.\nකතරගම පූජා නගරයක් ලෙස ගැසට් නිවේදනයක් මගින් ප්‍රකාශයට පත් කෙරුණේ 1969 වසරේදියි.\nඅනතුරුව වෙළඳසැල් පූජා නගරයෙන් පිටත ස්ථාපනය කිරීමට පියවර ගනු ලැබුවා.\nවෙළඳසැල් ආසන්නයේ ඉදිකර ඇති රථගාල් තුළ තැරැව්කාර කණ්ඩායම්වල ක්‍රියාකාරීත්වය මේ වනවිට ඉහළ ගොස් ඇති අතර, 300 කට අධික පූජා භාණ්ඩ අලෙවිසැල් අතරින් මහ පරිමාණයෙන් අදාළ ව්‍යාපාරයේ නිරතවන කිහිපදෙනෙකු මොවුන් යොදවා ඇති බව සඳහන්.\nතැරැව්කාර කණ්ඩායම්, බැතිමතුන් බලහත්කාරයෙන් මෙම රථගාල් වෙත යොමුකරවන අතර, ඔවුන් නියම කරන අලෙවිසැලෙන් පූජා භාණ්ඩ ලබාගැනීමටද බලපෑම් කරන බවයි වාර්තාවන්නේ.\nඑසේ නොමැති විට ඔවුන් පැමිණි වාහන රථගාලෙන් ඉවත් කරන ලෙස බලපෑම් සිදු කරන බවටද වාර්තාවනවා.\nමෙම තත්ත්වය නිසා කතරගම පුදබිමට පැමිණෙන බැතිමතුන් අපහසුතාවට ලක්වන බැවින් එය තම ව්‍යාපාර කෙරෙහිද බලපෑම් එල්ල කර ඇති බවටයි පූජා භාණ්ඩ අලෙවිසැල් හිමියන් චෝදනා කළේ.",
       "URL": "https://www.hirunews.lk/146368/නඬේ-කපන-තැරැව්කරුවන්-නිසා-කතරගමදී-බැතිමතුන්ට-හිරිහැර",
       "Category": "Local News",
       "Parent URL": "https://www.hirunews.lk/local-news.php?pageID=4817"
}