{
       "Source": "hirunews",
       "Timestamp": "Saturday, 22 June 2019 - 19:46",
       "Headline": "රිෂාඩ් බදියුදීන්ට එරෙහි විමර්ශණවලට අගමැති අත පොවන බවට චෝදනාවක්",
       "News Content": "රිෂාඩ් බදියුදීන් හිටපු අමාත්‍යවරයාගේ වංචා දූෂණ සෙවීමට අදාළ විමර්ශන කටයුතු සඳහා අග්‍රාමාත්‍යවරයා අතපොවන බවට සුරකිමු ශ්‍රී ලංකා ජාතික ව්‍යාපාරයේ සභාපති පූජ්‍ය පාහියංගල ආනන්ද සාගර හිමියන් චෝදනා කරනවා.\nඋන්වහන්සේ මේ බව සඳහන් කළේ රිෂාඩ් බදියුදීන් අමාත්‍යවරයාට එරෙහිව පොලිස් මූල්‍ය අපරාධ විමර්ශන කොට්ඨාසයට සිදුකර ඇති පැමිණිල්ලකට අදාළව ප්‍රකාශයක් ලබා දීම සඳහා පැමිණි අවස්ථාවේදී.\nසුරකිමු ශ්‍රී ලංකා ජාතික ව්‍යාපාරයේ සභාපති පූජ්‍ය පාහියංගල ආනන්ද සාගර හිමියන් ඊයේ පොලිස් මූල්‍ය අපරාධ විමර්ශන කොට්ඨාසයට කැඳවා තිබුණේ ලංකා සතොස ආයතනයේ සිදුවූ බව කියන රුපියල් බිලියන 1.5 කට ආසන්න මූල්‍ය  වංචාවක් සම්බන්ධයෙන් කළ පැමිණිල්ලකට අදාළව ප්‍රකාශයක් ලබාගැනීම සඳහායි.\nඑහිදී උන්වහන්සේගෙන් පැය 3 කට වැඩි කාලයක් ප්‍රකාශ සටහන් කරගෙන තිබුණා.\nමේ අතර, වයඹ පළාත් සභාවේ හිටපු සභානායක චින්තක අමල් මායාදුන්න මහතාද හිටපු අමාත්‍ය රිෂාඩ් බදියුදීන් මහතාට එරෙහිව කර ඇති පැමිණිල්ලකට\nඅදාළව අද මූල්‍ය අපරාධ විමර්ශන කොට්ඨාසය හමුවේ පැය 4 කට වැඩි කාලයක් ප්‍රකාශ ලබාදුන්නා.",
       "URL": "https://www.hirunews.lk/218914/රිෂාඩ්-බදියුදීන්ට-එරෙහි-විමර්ශණවලට-අගමැති-අත-පොවන-බවට-චෝදනාවක්",
       "Category": "Local News",
       "Parent URL": "https://www.hirunews.lk/local-news.php?pageID=3286"
}