{
       "Source": "hirunews",
       "Timestamp": "Tuesday, 20 February 2018 - 13:56",
       "Headline": "බැඳුම්කර හා බරපතල වංචා කොමිසම් වාර්තා පිළිබඳ විවාදය කල් යයි",
       "News Content": "බරපතල වංචා හා දූෂණ පිළිබඳ ජනාධිපති කොමිසන් වාර්තාවේ ඉංගී‍්‍රසි සහ දෙමළ පිටපත් නොමැතිවීම හේතුවෙන් ඒ පිළිබඳව අද පස්වරුවේ පැවැත්වීමට නියමිතව තිබූ කල්තැබීමේ විවාදය නොපවත්වා පාර්ලිමේන්තුව හෙට දක්වා කල් තැබුණා.\nබැඳුම්කර කොමිසමේ වාර්තාවේ දෙමළ පිටපතද ලබාදී නොමැති බවයි මෙහිදී අනාවරණ වුණේ.\nදෙමළ ජාතික සන්ධාන පාර්ලිමේන්තු මන්ත්‍රී එම්.ඒ.සුමන්දිරන් ඒ පිළිබඳව සභාවේ අවධානය යොමුකළ අතර, එහිදී ඒකාබද්ධ විපක්ෂයේ නායක පාර්ලිමේන්තු මන්ත්‍රී දිනේෂ් ගුණවර්ධන සහ වාසුදේව නානායක්කාර මන්ත්‍රීවරයා අදහස් පළ කළා.\nඉන් අනතුරුව සභානායක අමාත්‍ය ලක්ෂ්මන් කිරිඇල්ල සභාව කල් තැබීම සඳහා එකඟත්වය පළ කළ අතර, ඒ අනුවයි කතානායක කරූ ජයසූරිය පාර්ලිමේන්තුව කල් තැබීමට පියවර ගත්තේ.\nමේ අතර, ජාතික ආණ්ඩුව දීර්ඝ කිරීම සම්බන්ධයෙන් මෙතෙක් තමන්ට දැනුම්දීමක් සිදුකර නොමැති බව කතානායක කරූ ජයසූරිය ප්‍රකාශ කළා.\nපාර්ලිමේන්තු මන්ත්‍රී ඩලස් අලහප්පෙරුම කතානායකවරයාගෙන් විමසා සිටියේ ජාතික ආණ්ඩුව දීර්ඝ කිරීම සම්බන්ධයෙන් දැනුවත් ද යන්න පිලිබදවයි.\nඊට පිළිතුරු ලෙසයි කතානායකවරයා මේ බව සදහන් කළේ.\nඑමෙන්ම හෙට දිනයේදී ඒ පිළිබද ප්‍රකාශයක් සිදුකරන බව ද කතානායකවරයා පාර්ලිමේන්තුව හමුවේ කියා සිටියා.",
       "URL": "https://www.hirunews.lk/184096/බැඳුම්කර-හා-බරපතල-වංචා-කොමිසම්-වාර්තා-පිළිබඳ-විවාදය-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=4072"
}