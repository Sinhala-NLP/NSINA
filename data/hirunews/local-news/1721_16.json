{
       "Source": "hirunews",
       "Timestamp": "Monday, 30 August 2021 - 21:56",
       "Headline": "අත්‍යාවශ්‍ය ආහාර සැපයීමට අදාළ හදිසි නීති රෙගුලාසි අද මධ්‍යම රාත්‍රියේ සිට ප්‍රකාශයට පත් කෙරේ",
       "News Content": "අද (30) මධ්‍යම රාත්‍රියේ සිට බලපැවැත්වෙන පරිදි අත්‍යවශ්‍ය ආහාර ද්‍රව්‍ය සැපයීමට අවශ්‍ය හදිසි නීති රෙගුලාසි ජනාධිපති ගෝඨාභය රාජපක්ෂ විසින් ප්‍රකාශයට පත්කර තිබෙනවා.\nවී, සහල්, සීනි, ඇතුළු අත්‍යවශ්‍ය ආහාර තොග සැඟවීම්, අධික මිල ගණන් අය කිරීම මගින් පාරිභෝගික ජනතාව අපහසුතාවට පත්කරන වෙළඳපොළ අක්‍රමිකතා වැළැක්වීම එහි අරමුණයි.\nඒ අනුව රජයේ සහතික මිලට හෝ රේගුවේදී ආනයනය කළ මිල ගණන් පදනම් කරගෙන වී, සහල්, සීනි ඇතුළු ආහාර තොග මිලදී ගෙන ජනතාවට සාධාරණ මිල ගණන්වලට ලබාදීමට බලය ලත් නිලධාරීන් කටයුතු කිරීමටත් රාජ්‍ය බැංකුවලින් තොග මිලදී ගැනීමට ලබා දී ඇති ණය, ණය ලබාගත් අයගෙන් අය කර\nගැනීමටත් හැකිවන පරිදි මෙය ක්‍රියාත්මකයි.\nවී, සහල්, සීනි ඇතුළු අනෙකුත් පාරිභෝගික ද්‍රව්‍ය බෙදා හැරීම සම්බන්ධීකරණය සඳහා අත්‍යවශ්‍ය සේවා කොමසාරිස් ජනරාල්වරයා වශයෙන් මේජර් ජෙනරාල් එම්.ඩී.එස්.පී. නිවුන්හැල්ල පත්කර ඇති බව ද ජනාධිපති මාධ්‍ය ඒකකය සදහන් කළා.",
       "URL": "https://www.hirunews.lk/280970/අත්‍යාවශ්‍ය-ආහාර-සැපයීමට-අදාළ-හදිසි-නීති-රෙගුලාසි-අද-මධ්‍යම-රාත්‍රියේ-සිට-ප්‍රකාශයට-පත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1721"
}