{
       "Source": "hirunews",
       "Timestamp": "Tuesday, 17 August 2021 - 11:41",
       "Headline": "ලෝක කුසලානය පළමු වටයේ තරග කාලසටහන නිකුත් කෙරේ",
       "News Content": "එළඹෙන ලෝක කුසලාන පන්දුවාර 20 ක්‍රිකට් තරගාවලියේ තරග කාල සටහන අද ජාත්‍යන්තර ක්‍රිකට් කවුන්සලය විසින් එළිදැක්වූවා.\nශ්‍රී ලංකාව ඇතුළුව රටවල් 8 තරගාවලියේ සුදුසුකම් ලබාගැනීමේ වටයට එක්වීමට නියමිත අතර එම තරග ලබන ඔක්තෝම්බර් මස 17වැනිදා සිට 23වැනිදා දක්වා ක්‍රියාත්මක වනු ඇති.\nශ්‍රී ලංකා කණ්ඩායම එම වටයේදී A කාණ්ඩයෙන් තරගවදින අතර ඊට ඇතුළත් සෙසු කණ්ඩායම් වන්නේ නැමීබියාව,අයර්ලන්තය සහ නෙදර්ලන්තයයි.\nඑම වටයේ ශ්‍රී ලංකාව මුහුණ දෙන පළමු තරගයේදී නැමීබියාව සමඟින් ඔක්තෝම්බර් මස 18වැනිදා අබුඩාබිහිදී තරග වැදීමට නියමිතයි.\nඔක්තෝම්බර් මස 20වැනිදා නෙදර්ලන්තය සමග තරගයට ශ්‍රී ලංකාව එක්වන අතර ඉන් අනතුරුව අයර්ලන්තය සමඟින් තරග වදින්නේ ඔක්තෝම්බර් මස 22වැනිදායි.\nසුදුසුකම් ලබාගැනීමේ වටයේ එක් එක් කාණ්ඩයන්ගේ මුල් ස්ථාන දෙක දිනා ගන්නා කණ්ඩායම් 4ක් ලෝක කුසලාන පන්දුවාර 20 තරගාවලිය සඳහා සුදුසුකම් ලබනු ඇති.\n2021 ලෝක කුසලාන පන්දුවාර 20 තරගාවලියේ සමාරම්භය ඔක්තෝම්බර් මස 23වැනිදා සනිටුහන්වීමට නියමිත අතර එදින තරග 2ක් පැවැත්වීමට නියමිතයි.",
       "URL": "https://www.hirunews.lk/279912/ලෝක-කුසලානය-පළමු-වටයේ-තරග-කාලසටහන-නිකුත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1749"
}