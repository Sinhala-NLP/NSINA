{
       "Source": "hirunews",
       "Timestamp": "Sunday, 20 December 2020 - 16:12",
       "Headline": "හයකෝටියක මුදල් සහ, හෙරොයින් සමඟ අත්අඩංගුවට ගත් සැකකරුවන් අතර, සොත්ති උපාලිගේ දියණියත් (වීඩියෝ)",
       "News Content": "රුපියල් පන්කෝටි අනූ ලක්ෂයක මුදල් සහ හෙරොයින් තොගයක් සමඟ ඊයේ (19) අත්අඩංගුවට ගත් සැකකරුවන් අතර සිටින කාන්තාව හිටපු පාතාල කල්ලි නායකයෙකු වන අරඹවෙලගේ දොන් උපාලි හෙවත් සොත්ති උපාලිගේ දියණිය බවට හෙළි වී තිබෙනවා.\nකොළඹ අද (20) පැවති මාධ්‍ය හමුවකට එක්වෙමින් පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියා සිටියේ එම කාන්තාව ඇතුළු අත්අඩංගුවට ගත් සැකකරුවන් තුන් දෙනා සතියක කාලයක් රදවාගෙන ප්‍රශ්න කිරීමට පොලිස් මත්ද්‍රව්‍ය නාශක කාර්යාංශයට අධිකරණය විසින් අද අවසර ලබාදුන් බවයි.\nඑමෙන්ම, මොවුන් හෙරොයින් කිලෝග්‍රෑම් 6කට ආසන්න ප්‍රමාණයක් අලෙවි කර ඇති බවට ද හෙළි වී තිබෙනවා.\nකඩුවෙල, මාළඹේ සහ වැලිවිට යන ප්‍රදේශවලදී පොලිස් මත්ද්‍රව්‍ය කාර්යාංශය විසින් ඊයේ අදාළ කාන්තාව ඇතුළු සැකකරුවන් අත්අඩංගුවට ගත් අතර, කඩුවෙල - හේවාගම ප්‍රදේශයේ පදිංචි එක් සැකකරුවෙකුගේ නිවසේ තිබියදී අදාළ මුදල් තොගය සහ හෙරොයින් ග්‍රෑම් 300ක් සොයා ගැනුණා.\nමෙලෙස අත්අඩංගුවට ගත් රුපියල් පන්කෝටි අනූ ලක්ෂයක මුදල් සහ හෙරොයින් ග්‍රෑම් 300 දැනට ඩුබායි රාජ්‍යයේ රැඳී සිටින සංවිධානාත්මක අපරාධකරුවෙකු මෙන්ම මත්ද්‍රව්‍ය ජාවාරම්කරුවෙකු වන නදුන් චින්තක වික්‍රමරත්න හෙවත් හරක් කටාට අයත් බවට අනාවරණ වී තිබෙනවා.",
       "URL": "https://www.hirunews.lk/257476/හයකෝටියක-මුදල්-සහ-හෙරොයින්-සමඟ-අත්අඩංගුවට-ගත්-සැකකරුවන්-අතර-සොත්ති-උපාලිගේ-දියණියත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2263"
}