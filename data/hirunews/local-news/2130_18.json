{
       "Source": "hirunews",
       "Timestamp": "Monday, 22 February 2021 - 19:56",
       "Headline": "රජය සහතික මිලට වී මිලදී ගැනීමේ අරමුණ අමාත්‍ය මහින්දානන්ද අලු‍ත්ගමගේ ප්‍රකාශ කරයි(වීඩියෝ)",
       "News Content": "ගොවීන් සහ පාරිභෝගිකයින් සහල් මාෆියාවෙන් නිදහස් කර ගැනීමේ අරමුණින් රජය සහතික මිලට වී මිලදි ගැනීමට කටයුතු කර ඇති බව කෘෂිකර්ම අමාත්‍ය මහින්දානන්ද අලු‍ත්ගමගේ පවසනවා.\nකෙසේ වෙතත්, ගොවීන් පෙන්වා දෙන්නේ සහතික මිලට වී ලබාදෙන ලෙස රජය දැනුම්දී තිබුණ ද අස්වැන්න අඩුවීම හේතුවෙන් එම මිල ගණන් යටතේ වී ලබාදීමට නොහැකි බවයි.\nමෙවර මහ කන්නයේදී සහතික මිලක් යටතේ වී මෙටි්‍රක් ටොන් ලක්ෂ 03 ක් මිලදී ගැනීමට රජය  පසුගියදා තීරණය කළා.\nඒ, යටතේ ප්‍රමිතිගත නාඩු තෙතමනය 14%ක් සහිත වී කිලෝග්‍රෑමයක් රුපියල් 50කට ද, තෙත බර ඉවත් නොකළ නාඩු වී කිලෝග්‍රෑමයක් රුපියල් 44කට ද මිලදී ගැනීමට සැලසුම් කර තිබුණා.\nඑසේම, ප්‍රමිතිගත සම්බා තෙතමනය 14%ක් සහිත වී කිලෝග්‍රෑමයක් රුපියල් 52කට සහ තෙතබර ඉවත් නොකළ සම්බා කිලෝග්‍රෑමයක් රුපියල් 46කට ද මිලදී ගැනීමට ද රජය තීරණය කළා.\nමේ වනවිට මහ කන්නයේ වී අස්වැන්න නෙලීම ආරම්භ කර ඇති අතර ගොවීන් පවසන්නේ පෙර කන්නයට සාපේක්ෂව මෙවර අස්වැන්නේ අඩුවක් පවතින බවයි.\nකෙසේ වෙතත්, තම අස්වැන්න අඩුවීමත් සමඟ රජයට වී ලබාදීමට හැකියාවක් නොමැති බවත් රජය ලබා දී ඇති සහතික මිල ඉක්මවා පෞද්ගලික අංශය වී මිලදී ගැනීමට කටයුතු කරන බවත් ගොවීන් පෙන්වා දෙනවා.\nමේ අතර, ගොවි අරගල ව්‍යාපාරය මාධ්‍ය හමුවක් කැඳවමින් මේ සම්බන්ධයෙන් කරුණු ඉදිරිපත් කළා.\nපොහොර සහනාධාරය යටතේ මෙරට වී වගා කරන ගොවින් ගණන දසලක්ෂ 41,923 ක්.\nරජයේ වී මිලදි ගැනීමේ වැඩපිළිවෙළ යටතේ එක් ගොවියෙකුගෙන් වී කිලෝග්‍රෑම් 1000 බැගින් මිලදී ගනු  ලබන්නේ කුඹුරු හෙක්ටයාර 1ත්, 1.5ත් අතර වගා කරන ගොවීන්ගෙන් පමණයි.\nඑවැනි භූමි ප්‍රමාණයක වී වගා කරන ගොවීන් සිටින්නේ 266,291 දෙනෙකු පමණයි.\nකෙසේ වෙතත්, පොහොර සහනාධාරය අහිමි වන්නේ එම පිරිස අතරින් වී ලබා නොදෙන ගොවීන්ට පමණක් බව කෘෂිකර්ම අමාත්‍ය මහින්දානන්ද අලු‍ත්ගමගේ සඳහන් කළා.",
       "URL": "https://www.hirunews.lk/263369/රජය-සහතික-මිලට-වී-මිලදී-ගැනීමේ-අරමුණ-අමාත්‍ය-මහින්දානන්ද-අලු‍ත්ගමගේ-ප්‍රකාශ-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2130"
}