{
       "Source": "hirunews",
       "Timestamp": "Wednesday, 02 February 2022 - 20:46",
       "Headline": "මුහුදු සීමා උල්ලංඝනය කළ ඉන්දීය ධීවරයින් රිමාන්ඩ් (වීඩියෝ)",
       "News Content": "මෙරට මුහුදු සීමා උල්ලංඝනය කිරීමේදී නාවික හමුදා භාරයට ගැණුනු ඉන්දීය ධීවරයින් 21 දෙනා ලබන7 වැනිදා දක්වා රක්ෂිත බන්ධනාගාර ගත කෙරුණා.\nඅදාළ ඉන්ධීය ධීවරයින් වහා නිදහස් කරන ලෙස තමිල්නාඩු මහ ඇමති MK ස්ටාලින් ඉන්දීය විදේශ අමාත්‍ය එස්. ජයිශංකර් මහතා වෙත ලිපියක්ද යොමු කරමින් ඉල්ලා තිබෙනවා.\nමේ අතර ඉන්දීය ධීවරයින් මෙරට මුහුදු සීමාවට පැමිණීමට එරෙහිව සහ මෙරට ධීවරයින් දෙදෙනෙකු මියයාමේ සිදුවීමට විරෝධය පළ කරමින් අද තෙවැනි දිනටත් යාපනයේ ස්ථාන දෙකකදී විරෝධතා පැවැත්වුණා.\nමෙරට මුහුදු සීමා උල්ලංඝනය කරමින් සිටි ඉන්ධීය ධීවරයින් 21 දෙනෙකු මෙරට ධීවරයින් පිරිසක් විසින් පෙරේදා රාත්‍රියේ සිය ග්‍රහණයට ගනු ලැබුවේ යාපනය - කෝවිලන් සහ පේදුරුතුඩුව ප්‍රදීපාගාරයට ඔබ්බෙන් වූ ශ්‍රී ලංකාවට අයත් මුහුදු තීරයේදී.\nඉන්දීය ධීවරයින්, මෙරට ධීවරයින් විසින් ග්‍රහණයට ගැනීමත් සමඟ උණුසුම් තත්ත්වයක්ද ඇති වුණා.\nකෙසේ වෙතත් අවසානයේ එම ඉන්දීය ධීවරයින් පිරිස මෙරට නාවික හමුදා භාරයට ගැනුණු අතර ඔවුන් පලායාමට උත්සහ කිරීමේදී නාවික හමුදා වේග ප්‍රහාරක යාත්‍රාවක්ද අනතුරට ලක්වුණා.\nධීවර අමාත්‍ය ඩග්ලස් දේවානන්දා මහතා ද එම ස්ථානයට පැමිණි අතර අමාත්‍යවරයාට ද ධීවරයින්ගෙන් එල්ලවූයේ දැඩි විරෝධයක්.\nපොලිසියට භාර දුන් ඉන්දීය ධීවරයින් 21 දෙනා අනතුරුව අධිකරණයට ඉදිරිපත් කිරීමෙන් පසු ලබන 7 වැනිදා දක්වා රක්ෂිත බන්ධනාගාරගත කිරීමටයි නියෝග කෙරුණේ.\nමේ අතර මුහුදු සීමා උල්ලංඝනය කරමින් ධීවර කටයුතුවල නිරතව සිටියදී අත්අඩංගුවට ගත් ඉන්දීය ධීවරයින් පිරිස වහා නිදහස් කිරීමට පියවර ගන්නා ලෙස සඳහන් කරමින් තමිල්නාඩු මහ ඇමති එම්කේ ස්ටාලින් ඉන්දීය විදේශ අමාත්‍ය එස්. ජයිශංකර් මහතා වෙත ලිපියක් යොමුකර ඇත්තේ එවන් පසුබිමකයි.\nමේ අතර ඉන්දීය ධීවරයින් මෙරට මුහුදු සීමාවට පැමිණීම වළක්වන්නැයි ඉල්ලා මෙරට ධීවරයින් අද තෙවැනි දිනටත් විරෝධතාවල නිරත වුණා.\nමේ අතරල තත්ත්වය සම්බන්ධයෙන් සාකච්ඡා කිරීම සඳහා නාවික හමුදාව සහ පොලිසිය ඇතුළු ආරක්ෂක අංශවල සහභාගීත්වයෙන් අද පැවති රැස්වීමකදී ධීවරයින් විරෝධය පළ කිරීමත් සමඟ උණුසුම් තත්ත්වයක් ඇති වුණා.",
       "URL": "https://www.hirunews.lk/296001/මුහුදු-සීමා-උල්ලංඝනය-කළ-ඉන්දීය-ධීවරයින්-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1380"
}