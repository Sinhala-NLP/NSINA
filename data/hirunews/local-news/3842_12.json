{
       "Source": "hirunews",
       "Timestamp": "Thursday, 19 July 2018 - 7:31",
       "Headline": "කරාපිටිය හෘද සැත්කම් යළි ඇරඹේ",
       "News Content": "කරාපිටිය ශික්ෂණ රෝහලේ හෘද සැත්කම් යළි ආරම්භ කළ බව එම රෝහලේ හෘද හා උරස් කුහර පිළිබද විශේෂඥ ශල්‍ය වෛද්‍ය නාමල් ගමගේ ප්‍රකාශ කළා.\nහිරු ප්‍රවෘත්ති අංශය කළ විමසීමකදී ඔහු කියා සිටියේ දැඩි සත්කාර ඒකකයේ මධ්‍යම වායු සමීකරණ පද්ධතිය අලූත්වැඩියා කිරීමේ කටයුතු ආරම්භ කිරීමත් සමඟ හෘද සැත්කම් සිදුකිරීමට තමන් තීරණය කළ බවයි.\nවායු සමීකරණ පද්ධතිය අලූත්වැඩියා නොකිරීමට විරෝධය පළ කරමින් කරාපිටිය ශික්ෂණ රෝහලේ හෘද සැත්කම් නතර කෙරුණේ පසුගිය මස 14 වනදායි.\nහෘද රෝගීන් සැත්කම්වලට භාජනය කිරීමෙන් අනතුරුව, රෝගීන් ඇතුළත් කෙරෙන්නේ මෙම දැඩි සත්කාර ඒකකයට වන අතර, එලෙස ඇතුළත් කෙරුණු රෝගින් කිහිපදෙනෙකු පසුගිය මාසයේදී විෂබීජ ශරීර ගතවීම නිසා මියගියා.\nමෙම මරණවලට හේතුව රෝහලේ මධ්‍යම වායු සමීකරණ පද්ධතිය අක්‍රිය වීම බව පසුව අනාවරණ වුණා.\nමේ අතර කොළඹ ජාතික රෝහලේ හෘද සැත්කම් ඒකකයේද අලූත්වැඩියා කටයුතු නිරන්තරයෙන් සිදුවන බවට වාර්තාවනවා.",
       "URL": "https://www.hirunews.lk/195525/කරාපිටිය-හෘද-සැත්කම්-යළි-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=3842"
}