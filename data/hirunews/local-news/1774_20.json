{
       "Source": "hirunews",
       "Timestamp": "Wednesday, 04 August 2021 - 19:41",
       "Headline": "ගුරු විරෝධයට එක්වූ 44ක් අත්අඩංගුවට - රැපිඩ් ඇන්ටිජන් පරීක්ෂණවලටත් යොමු කරයි (වීඩියෝ)",
       "News Content": "ජනාධිපති ලේකම් කාර්යාලය අසල පැවති ගුරු උද්ඝෝෂණයේදී අත්අඩංගුවට ගත් සංඛ්‍යාව 44 දක්වා ඉහළ ගොස් තිබෙනවා.\nපොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ කියාසිටියේ මෙම පිරිස අතර ගුරුවරුන් 22ක්, ගුරුවරින් 16ක් සහ විරෝධතාවට සහභාගී වූ පිටස්තර පුද්ගලයන් 6 දෙනෙකු වන බවයි.\nමෙම 44 දෙනාට කොළඹ මහ නගර සභාවේ සෞඛ්‍ය වෛද්‍ය නිලධාරි කාර්යාලය විසින් රැපිඩ් ඇන්ටිජන් පරීක්ෂණ සිදු කෙරෙමින් පවතිනවා.\nඅත්අඩංගුවට ගත් පිරිස හෙට අධිකරණයට ඉදිරිපත් කිරීමට නියමිත බවයි පොලිස් මාධ්‍ය ප්‍රකාශකවරයා කියාසිටියේ.\nවිශේෂ පොලිස් කණ්ඩායම් දෙකක් යොදවා රටේ පවතින වාතාවරණය හේතුවෙන් මෙලෙස උද්ඝෝෂණ නොකරන ලෙසට දැනුම්දීමට කටයුතු කළ බව පොලිස් මාධ්‍ය ප්‍රකාශකවරයා ප්‍රකාශ කළා.\nකෙසේවෙතත් එම දැනුම්දීමට උද්ඝෝෂකයින් යහපත් ප්‍රතිචාරයක් නොදැක්වීම හේතුවෙන් තවත් පොලිස් කණ්ඩායම් කිහිපයක් යොදවා ඔවුන් අත්අඩංගුවට ගැනීමට කටයුතු කර තිබෙනවා.\nඔවුන් පැමිණී වාහන 10ක් ද පොලිස් භාරයට ගෙන තිබෙනවා.\nඒ, ජනාධිපති කාර්යාලය අසළ පැවති විරෝධතාව නිම කර යළි ගමන් කරමින් සිටියදියි.\nඅයුතු අවහිරය, නීති විරෝධී රැස්වීමක සාමාජිකයන් වීම, ජාතික මංමාවත් පනත යටතේ ප්‍රධාන මාර්ගයක් අවහිර කිරීම සහ ක්‍රියාත්මක වන නිරෝධායන නීති රීතින් උල්ලංඝණය කිරීම යන චෝදනා යටතේ ඔවුන් අධිකරණයට ඉදිරිපත් කෙරෙනු ඇති.\nගුරු - විදුහල්පති වැටුප් විෂමතා ගැටළුවට විසඳුම් ඉල්ලා අද උදෑසන කොට්ටාව, වැලිසර, කඩවත සහ මොරටුව යන ප්‍රදේශවලින් ගමන් ආරම්භ කළ මෙම විරෝධතා රථ පෙළපාලිය මාර්ග හතරක් ඔස්සේ අද දහවල් ජනාධිපති ලේකම් කාර්යාලය අසළට ළඟාවුණා.\nඒ  හේතුවෙන් ගාලු මුවදොර මාර්ගය මෙන්ම අවට මාර්ගවලද ඇතිවූයේ දැඩි රථවාහන තදබදයක්.\nවිරෝධතාකරුවන් ජනාධිපති කාර්යාලය ඉදිරිපිටට පැමිණි පසු වාහනවල නළා හඬවමින් විරෝධතාවයේ නිරතවුණා.\nපසුව විරෝධතාව පැවැත්වෙන ස්ථානයට ජනාධිපති කාර්යාලයේ නිලධාරීන් දෙදෙනෙකු පැමිණි අතර, එහිදි ඔවුන් සහ ලංකා ගුරු සංගමයේ ප්‍රධාන ලේකම් ජෝෂප් ස්ටාලින් හා ලංකා ගුරු සේවා සංගමයේ ලේකම් මහින්ද ජයසිංහ අතර සංවාදයක්ද ඇතිවුණා.\nමීට අමතරව ගුරු හා විදුහල්පති වෘත්තිය සමිති කිහිපයක් අද උදෑසන මහනුවර සිට කොළඹ බලා විරෝධතා පා ගමනක් ආරම්භ කළා.\nමහනුවර පොදු වෙළඳපොල අසළින් ආරම්භ කළ එම පා ගමන ලබන සඳුදා කොළඹට ළඟාවීමට නියමිතව තිබෙනවා.\nඊට සමගාමීව අත්සන් දස ලක්ෂයක පෙත්සමකට අත්සන් ලබාගැනීමද සිදුකරනවා.",
       "URL": "https://www.hirunews.lk/278875/ගුරු-විරෝධයට-එක්වූ-44ක්-අත්අඩංගුවට-රැපිඩ්-ඇන්ටිජන්-පරීක්ෂණවලටත්-යොමු-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1774"
}