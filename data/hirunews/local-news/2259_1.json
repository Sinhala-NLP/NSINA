{
       "Source": "hirunews",
       "Timestamp": "Wednesday, 23 December 2020 - 7:45",
       "Headline": "හදිසි මරණ පරීක්ෂක පුරප්පාඩු කඩිනමින් සම්පූර්ණ කිරීමට අවධානය",
       "News Content": "දැනට හදිසි මරණ පරීක්ෂණ කොට්ඨාස 302 ක පවතින පුරප්පාඩු කඩිනමින් සම්පූර්ණ කිරීමට පියවර ගන්නා ලෙස අධිකරණ අමාත්‍ය ජනාධිපති නීතීඥ අලි සබ්රි බලධාරීන්ට දැනුම් දී තිබෙනවා.\nදැනට දිවයින පුරා හදිසි මරණ පරීක්ෂණ කොට්ඨාස 824 ක් ක්‍රියාත්මකයි.\nපවතින තත්වයත් සමඟ හදිසි මරණ පරීක්ෂකවරුන් සඳහා ආරක්ෂක ඇඳුම් කට්ටල ලබාදීම හා ඔවුන්ගේ ගැටළු පිළිබඳව සාකච්ඡා කිරීමට එම අමාත්‍යාංශයේදී ඊයේ සාකච්ඡාවක් පැවති අතර එහිදීයි විෂය භාර අමාත්‍යවරයා මෙම උපදෙස් ලබාදීම සිදු කර ඇත්තේ.\nඒ අනුව අදාළ පුරප්පාඩු ගැසට් පත්‍රයේ පළ කොට කඩිනමින් සම්මුඛ පරීක්ෂණ පවත්වා බඳවා ගැනීම් සිදු කරනු ඇති.\nමේ අතර සමථ මණ්ඩල කොමිෂන් සභාවේ සභාපති විශ්‍රාමික ශ්‍රේෂ්ඨාධිකරණ විනිසුරු හෙක්ටර් එස්.\nයාපා ඇතුලු එහි නිලධාරීන් සමගද අධිකරණ අමාත්‍යවරයා සාකච්ඡාවක් පවත්වා තිබෙනවා.\nඑහිදී සෞඛ්‍ය සේවා අධ්‍යක්ෂ ජනරාල්වරයාගේ මාර්ගෝපදේශ ලබාගනිමින් දිවයින පුරා සමථ මණ්ඩල ලබන වසරේ ජනවාරි මාසයේ සිට ක්‍රියාත්මක කරන ලෙසටයි උපදෙස් ලබාදී ඇත්තේ.\nසමථ මණ්ඩලය දැනට රැස්වන්නේ මසකට දින හතරක් වන අතර එය හය දක්වා වැඩි කිරීමටද තීරණය කර තිබෙනවා.\nමූල්‍ය ආරවුල් සම්බන්ධයෙන් වන විශේෂ සමථ මණ්ඩල කඩිනමින් ස්ථාපිත කිරීමටද තීරණය කළ බවයි අධිකරණ අමාත්‍යාංශය සඳහන් කළේ.\nදැනට පිහිටුවා ඇති සමථ මණ්ඩල සංඛ්‍යාව 329 ක්. පසුගිය වසර තුළ සාකච්ඡා කර ඇති මුළු ආරවුල් සංඛ්‍යාව එක් ලක්ෂ 55,975 ක් වන අතර, ඉන් විසඳුම් ලබාදී ඇති ආරවුල් සංඛ්‍යාව එක්ලක්ෂ 9,141 ක්.",
       "URL": "https://www.hirunews.lk/257717/හදිසි-මරණ-පරීක්ෂක-පුරප්පාඩු-කඩිනමින්-සම්පූර්ණ-කිරීමට-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=2259"
}