{
       "Source": "hirunews",
       "Timestamp": "Wednesday, 26 January 2022 - 17:11",
       "Headline": "දකුණු කොරියාවේ රැකියා ලැබීම ක්‍රමයෙන් ඉහළට",
       "News Content": "දකුණු කොරියාවේ රැකියා සඳහා ගිවිසුම් ලැබීම මේ වනවිට ක්‍රමයෙන් වර්ධනය වී ඇති බව විදේශ සේවා නියුක්ති කාර්යාංශය ප්‍රකාශ කළා.\n80 දෙනෙකුගෙන් යුත් කණ්ඩායමක් ඊයේ රාත්‍රියේ දකුණු කොරියාව බලා පිටත්ව ගිය අතර, ඒ අනුව මෙම මාසය තුල පමණක් පුද්ගලයින් 169 දෙනෙකු එරට රැකියා සඳහා ගොස් තිබෙනවා.\nමේ අතර රැකියා, වෘත්තීය පුහුණු සහ ආයෝජන අවස්ථා ප්‍රවර්ධනයට දකුණු කොරියානු රජයේ සහාය ලබාදෙන බව එරට ජාතික සභාවේ කථානායක පාර්ක් බ්යෝන්ග් - සියෝග් (Park Byeong-Seug) මහතා පසුගියදා ප්‍රකාශ කළා.\nපාර්ක් බ්යෝන්ග් - සියෝග් මහතා සහ ජනාධිපති ගෝඨාභය රාජපක්ෂ අතර පසුගිය (20) වනදා පෙරවරුවේ ජනාධිපති කාර්යාලයේ දී පැවති හමුවේ දීයි මේ බව සඳහන් කෙරුණේ.\nපාර්ක් බ්යෝන්ග් -සියෝග් (Park Byeong-Seug)  කොරියානු ජනරජයේ 21 වන ජාතික සභාවේ කතානායකවරයා යි.\nආසියාවේ කේන්ද්‍රස්ථානයක් ලෙස ආයෝජන අවස්ථා සඳහා ශ්‍රී ලංකාව තුළ පුළුල් අවකාශයක් පවතින අතර එම අවස්ථාව උදාකරගැනීමට කොරියාවේ ප්‍රධාන පෙළේ සමාගම් දිරිගන්වන ලෙසටයි ජනාධිපතිවරයා පාර්ක් බ්යෝන්ග් -සියෝග්ගෙන් ඉල්ලා තිබෙනවා.\nශ්‍රී ලාංකිකයින් 22,000කට ආසන්න සංඛ්‍යාවක් දකුණු කොරියාවේ රැකියාවල නිරත වන අතර  ඔවුන් ඉතා සතුටින් ඉහළ ශ්‍රම දායකත්වයක් ලබා දෙනවා.\nඑම ශ්‍රම වෙළෙඳපොළෙහි වැඩි අවස්ථාවක් ශ්‍රී ලංකාවේ ශ්‍රමිකයන්ට ලබාදෙන ලෙස කළ ඉල්ලීම ඉටු කිරීමට පියවර ගන්නා බවයි සියෝග් මහතා ජනාධිපතිවරයා සමග ප්‍රකාශ කර ඇත්තේ.\nමෙරට වෘත්තීය පුහුණු අවස්ථා දියුණු කරගැනීමට කොරියානු රජයේ ආධාර ලබාදීමට ද දකුණු කොරියානු කථානායකවරයා එකඟතාව පළ කර තිබෙනවා.\nඑමෙන්ම මෙරට අවශ්‍යතාව අනුව එය ඉටුකර දීමට ඉතා කැමැත්තෙන් ඉදිරිපත් වන බවයි  කථානායකවරයා සඳහන් කර ඇත්තේ.\nජාතික සභාවේ මන්ත්‍රී ජුන්ග් පිල්මෝ (JUNG Pilmo), ශ්‍රී ලංකාවේ කොරියානු තානාපති ජොන්ග් වුන්ජින්ග් (JEONG Woonjin), විදේශ අමාත්‍ය මහාචාර්ය ජී.එල්. පීරිස්, ජනාධිපති ලේකම් ගාමිණී සෙනරත් සහ විදේශ ලේකම් අද්මිරාල් මහාචාර්ය ජයනාත් කොළඹගේ මෙම අවස්ථාවට එක්ව සිටියා.",
       "URL": "https://www.hirunews.lk/295264/දකුණු-කොරියාවේ-රැකියා-ලැබීම-ක්‍රමයෙන්-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=1396"
}