{
       "Source": "hirunews",
       "Timestamp": "Wednesday, 28 December 2016 - 16:10",
       "Headline": "සංවර්ධන විශේෂ විධිවිධාන පනත් කෙටුම්පත වයඹ පළාතෙනුත් පරාදයි",
       "News Content": "සංවර්ධන විශේෂ විධි විධාන පනත් කෙටුම්පත අද වයඹ සහ මධ්‍යම පළාත් සභාවලදීද  පරාජයට පත්වුණා.\nවයඹ පළාත් සභාවේදී පනත් කෙටුම්පත වැඩි ඡන්ද විස්සකින් පරාජයට පත්වූ අතර, යෝජනාවට පක්ෂව ඡන්ද 11 ක් ද, විපක්ෂව ඡන්ද 31 ක්ද ලැබුණු බවයි එහි සිටි හිරු වාර්තාකරු ප්‍රකාශ කළේ.\nප්‍රධාන අමාත්‍ය ධර්මසිරි දසනායක ඇතුලූ එක්සත් ජනතා නිදහස් සන්ධානයේ මන්ත්‍රීවරුන් එහිදී විපක්ෂව ඡන්දය භාවිත කර ඇති අතර, එක්සත් ජාතික පක්ෂයේ මන්ත්‍රීවරුන් ඊට පක්ෂව ඡන්දය භාවිත කර තිබෙනවා.\nමෙම පනත් කෙටුම්පත අද මධ්‍යම පළාත් සභාවේදී පරාජයට පත්වුණේ ඡන්ද 32කින්.\nමධ්‍යම පළාත් සභාවේ එක්සත් ජනතා නිදහස් සන්ධාන මන්ත්‍රීවරුන් තිස් දෙදෙනෙකු පනත් කෙටුම්පතට විරුද්ධව ඡන්දය භාවිතා කර ඇති අතර එක්සත්  ජාතික පක්ෂ මන්ත්‍රීවරුන් එම අවස්ථාවේ සභා ගර්භයෙන් පිටව ගිය බවයි එම ස්ථානයේ සිටි හිරු වාර්තාකරු සඳහන් කළේ.\nඒ අනුව දැනට මෙම පනත් කෙටුම්පත අනුමැතිය සඳහා පළාත් සභා 05 කට ඉදිරිපත් කරනු ලැබූ අතර එම පළාත් සභා පහේදීම මෙම කෙටුම්පත පරාජයට පත්වීම විශේෂත්වයක්.\nඑමෙන්ම, උතුරු පළාත් සභාවට එය ඉදිරිපත් කළ අවස්ථාවේදී මන්ත්‍රීවරුන් යෝජනාවට එරෙහිව යෝජනාවක් සම්මත කර ගනු ලැබුවේ ඒකමතිකවයි.\nමේ අතර වයඹ පළාත් සභාවේ ආණ්ඩු පක්ෂ ප්‍රධාන සංවිධායක ධුරය දැරූ පාර්ලිමේන්තු මන්ත්‍රී ජොන්ස්ටන් ප්‍රනාන්දුගේ පුත් ජොහාන් ප්‍රනාන්දු එම තනතුරෙන් ඉවත් කර තිබෙනවා.\nතනතුරේ වගකීම් පැහැර හැරීමේ චෝදනාව මත ඔහුව එම තනතුරෙන් ඉවත් කිරීමට අද පෙරවරුවේ රැස්වූ ආණ්ඩු පක්ෂ මන්ත්‍රීවරුන් තීරණය කළ බවයි හිරු වාර්තාකරු සදහන් කළේ.\nඑසේම එම තනතුර සදහා නිදහස් සන්ධාන මන්ත්‍රී බණ්ඩාර රාජපක්ෂ පත් කිරීමට ද එහිදී තීරණය කෙරුණා.",
       "URL": "https://www.hirunews.lk/150770/සංවර්ධන-විශේෂ-විධිවිධාන-පනත්-කෙටුම්පත-වයඹ-පළාතෙනුත්-පරාදයි",
       "Category": "Local News",
       "Parent URL": "https://www.hirunews.lk/local-news.php?pageID=4734"
}