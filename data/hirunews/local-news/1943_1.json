{
       "Source": "hirunews",
       "Timestamp": "Wednesday, 19 May 2021 - 17:10",
       "Headline": "චීනයෙන් තවත් සයිනොෆාම් එන්නත් මාත්‍රා ලක්ෂ 5ක ප්‍රදානයක්",
       "News Content": "තවත් සයිනොෆාම් එන්නත් ලක්ෂ පහක තොගයක් ප්‍රදානයක් ලෙස මෙරටට  ලබාදීමට චීන රජය කැමැත්ත පළ කර තිබෙනවා.\nඒ අනුව එම එන්නත් තොගය මේ මාසයේදීම මෙරටට රැගෙන ඒමට කටයුතු කරන බවයි ඖෂධ නිෂ්පාදනය සැපයුම් හා නියාමන රාජ්‍ය අමාත්‍ය මහාචාර්ය චන්න ජයසුමන කියා සිටියේ.\nකොරෝනා වෛරසය මර්දනයට ජාත්‍යන්තර වශයෙන් නිෂ්පාදනය කරන ඖෂධ සහ ප්‍රතිකාර ක්‍රම පිළිබඳව සොයා බලා කඩිනම් වාර්තාවක් ලබාගැනීමට සහ ඇණවුම් කිරීමට අදාළව විශේෂඥ වෛද්‍යවරුන්ගෙන් සමන්විත කමිටුවක් පත් කර තිබෙනවා.\nඑම කමිටුවට විශේෂඥ වෛද්‍යවරුන් වන ආනන්ද විජේවික්‍රම, හසිත තිසේරා සහ ප්‍රසන්න ගුණසේන ඇතුළත් බවයි සෞඛ්‍ය ඇමතිනි පවිත්‍රා වන්නිආරච්චි කියා සිටියේ.\nඑමෙන්ම කොරෝනා වෛරසයට එරෙහි ප්‍රතිශක්තිකරණ එන්නත් ලබාගැනීමේදී ඔක්ස්ෆර්ඩ් ඇස්ට්‍රාසෙනෙකා කොවිෂීල්ඩ් එන්නත පළමු මාත්‍රාව ලෙස ගත් පුද්ගලයන් සයිනොෆාම් එන්නත ලබාගැනීම සඳහා පැමිණීමෙන් වළකින ලෙස සෞඛ්‍ය අමාත්‍යාංශය දැනුම් දෙනවා.\nඑවැනි සිද්ධීන් ඇතැම් ප්‍රදේශවලින් වාර්තාවී ඇති බවයි නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය එස්.එම් ආනල්ඩ් කියා සිටියේ.\nකිරිදෙන සහ ගර්භනී මව්වරුන්ට එන්නත් ලබාදීමට ද අනුමැතිය ලබාදී ඇති බවයි  මෙම මාධ්‍ය හමුවට එක්වූ පවුල් සෞඛ්‍ය කාර්යාංශයේ අධ්‍යක්ෂිකා විශේෂඥ වෛද්‍ය චිත්‍රමාලි ද සිල්වා සදහන් කළේ.\nඑමෙන්ම, ගර්භනී මව්වරුන්ට හදිසි තත්වයකදී සංචරණ සීමා පනවා ඇති අවස්ථාවක වුවද ගර්භනී සටහන් පොත ඉදිරිපත් කර රෝහල් කරා යාමට හැකියාව පවතින බවයි ඇය වැඩිදුරටත් කියා සිටියේ.",
       "URL": "https://www.hirunews.lk/271849/චීනයෙන්-තවත්-සයිනොෆාම්-එන්නත්-මාත්‍රා-ලක්ෂ-5ක-ප්‍රදානයක්",
       "Category": "Local News",
       "Parent URL": "https://www.hirunews.lk/local-news.php?pageID=1943"
}