{
       "Source": "hirunews",
       "Timestamp": "Sunday, 15 August 2021 - 11:16",
       "Headline": "නීතිඥ සංගමයෙන් අගවිනිසුරුවරයා වෙත කෝවිඩ් මර්දන යෝජනා මාලාවක්",
       "News Content": "රට තුළ වර්ධනය වෙමින් පවත්නා කෝවිඩ් 19 වසංගත ව්‍යාප්තියත් සමඟ මෙරට අධිකරණ පද්ධතිය ක්‍රියාත්මක විය යුතු ආකාරය පිළිබඳව ශ්‍රී ලංකා නීතිඥ සංගමය විසින් අටවැදෑරුම් යෝජනා මාලාවක් අගවිනිසුරුවරයා වෙත ඉදිරිපත් කර තිබෙනවා.\nදිනකට කොරෝනා මරණ සියයකට වැඩි සංඛ්‍යාවක් වාර්තාවන තත්ත්වයක් යටතේ මෙරට අධිකරණ පද්ධතියේ ක්‍රියාකාරිත්වය දැඩි අනතුරකට ලක්ව ඇති බවයි මෙම ලිපියෙන් පෙන්වා දෙන්නේ.\nමේ වන විටත් නීති වෘත්තියේ නිරත සාමාජිකයින් දහයකට ආසන්න සංඛ්‍යාවක් කොරෝනා වෛරසය ආසාදනය වීම හේතුවෙන් මියගොස් ඇති බවත් මෙම ලිපියේ සඳහන්.\nඒ අනුව මෙරට අධිකරණ පද්ධතිය ක්‍රියාත්මක වීමේ දී සිය සංගමය ඉදිරිපත් කරන යෝජනා සම්බන්ධයෙන් අධිකරණ සේවා කොමිසමේ සාමාජිකයන් සමඟ ද සාකච්ඡා කර තීරණයක් ගන්නා ලෙස ඔවුන් අගවිනිසුරුවරයාගෙන් ඉල්ලා සිටිනවා.\nරට තුළ දැන් පවතින තත්ත්වය අනුව ඉදිරි සති කිහිපයේ දී මෙරට අධිකරණ පද්ධතිය ක්‍රියාත්මක කිරීමේ අතිශය තීරණාත්මක අවධියකට පැමිණ ඇති බවටයි ඔවුන් පෙන්වා දෙන්නේ.\nශ්‍රී ලංකා නීතීඥ සංගමය අගවිනිසුරුවරයාට යෝජනා කරන්නේ අධිකරණ පද්ධතිය තුළ කෝවිඩ් 19 රෝග ව්‍යාප්තිය වැළැක්වීමට නම් අධිකරණ තදබදය වළක්වා ගැනීම අනිවාර්යයෙන්ම සිදුකළ යුතු කාරණයක් බවයි.\nඅධිකරණ සේවා කොමිෂන් සභාව විසින් නිකුත් කර ඇති සෞඛ්‍ය මාර්ගෝපදේශ අනුව කටයුතු කරන්නේ නම් මෙම තදබදය අවම කරග ගත හැකි බවත් ඔවුන් පෙන්වා දෙනවා.\nකෙසේ වෙතත් අධිකරණ තුළ පවතින තදබදය සම්බන්ධයෙන් එතරම් තැකීමක් නොකරන විනිසුරුවරුන් පිළිබඳව දිවයිනේ විවිධ අධිකරණවලින් වාර්තා වන බවයි නීතිඥ සංගමය පවසන්නේ.\nමේ තත්ත්වය සම්බන්ධයෙන් අදාල විනිසුරුවරුන්ට උපදෙස් නිකුත් කරන ලෙසත්, උසාවි තුළ පුද්ගල ධාරිතාවන් ඉක්මවා කටයුතු නොකරන ලෙසත්, උසාවි කාලසටහනට දැඩිව අනුගතවීමට උපදෙස් ලබා දෙන ලෙසත්, නීතිඥ සංගමය අගවිනිසුරුවරයාගෙන් ඉල්ලා සිටිනවා.\nනීතිඥ සංගමය අගවිනිසුරුවරයාගෙන් තවදුරටත් ඉල්ලා සිටින්නේ දිවයින පුරා පිහිටා ඇති විවිධ උසාවි සංකීර්ණ තුළට ප්‍රවිෂ්ට විය හැකි උපරිම පුද්ගල සංඛ්‍යාව පිළිබඳ තීරණයක් ගත් යුතු බවයි.\nඒ ඒ උසාවිවල ඇති ඉඩ පහසුකම් සලකා බලා අදාල පුද්ගල සංඛ්‍යාව තීරණය කළහොත් උසාවිය කළමනාකරණයට එය මහත් පහසුවක් වන බවයි අගවිනිසුරුවරයා වෙත යොමු කරන සංදේශයේ සටහන් වන්නේ.\nඑමෙන්ම පවත්නා තත්ත්වයන් යටතේ ප්‍රායෝගිකව විභාග කළ නොහැකි නඩු කල් දැමීම සහ අත්‍යවශ්‍ය සාක්ෂිකරුවන් පමණක් උසාවි වෙත කැඳවීමත් සුදුසු බව ශ්‍රී ලංකා නීතිඥ සංගමය අගවිනිසුරුවරයාට කරන තවත් නිර්දේශ‍යක්.\nඑම පියවර හරහා ද උසාවි තුළ තදබදය කැපී පෙනෙන ලෙස අවම කරගත හැකි බව ඔවුන් පෙන්වා දෙනවා.\nඑමෙන්ම මෙරට සියලු අධිකරණයන්හි විනිසුරුවරුන් සිය සංගමයේ ප්‍රාදේශීය සංගම් නිලධාරීන් සමඟ නිරන්තර සංවාදයක් පවත්වා ගැනීමේ වැදගත්කම අවධාරණය කරන නීතිඥ සංගමය පෙන්වා දෙන්නේ බොහෝ විනිසුරුවරුන් මෙම සංවාදය පවත්වා ගන්නා අතර ඒ පිළිබඳව උනන්දු නොවන විනිසුරුවරුන් පිළිබඳව ද තමන්ට දැනගන්නට ලැබී ඇති බවයි.\nඑලෙස සාධනීය සංවාදයකට එක් නොවන විනිසුරුවරුන් පිළිබඳ අවශ්‍ය නම් තොරතුරු පවා තමන්ට ලබා දිය හැකි බව ශ්‍රී ලංකා නීතිඥ සංගමය අගවිනිසුරුවරයාට දන්වා තිබෙනවා.\nඑමෙන්ම දිවයිනේ සෑම අධිකරණයක් තුළම ප්‍රමාණවත් වාතාශ්‍රය ලැබෙන පරිදි පරිසරය සැකසීමේ අවශ්‍යතාව අවධාරණය කරන ශ්‍රී ලංකා නීතිඥ සංගමය පෙන්වා දෙන්නේ මෙරට බොහෝ අධිකරණ වායුසමීකරණය කර නොමැති තත්ත්වයක් යටතේ මෙලෙස ස්වභාවික වාතාශ්‍රය හොඳින් ලැබෙන සේ පරිසරය සැකසීම එතරම් අප අපහසු කරුණක් නොවන බවටයි.\nමෙරට අධිකරණ පද්ධතිය තුළ රෝග ව්‍යාප්තියට ඇති සියලුම ඉඩකඩ අහුරා නීතියේ ඉහළම ස්ථානයෙන් රටට පූර්වාදර්ශයක් ලබා දිය හැකි වැඩපිළිවෙළක් කරා යොමු වන්නේ නම් එයට හැකි සියලුම ආකාරයෙන් සහයෝගය දීමට සිය සංගමය බැඳී සිටින බව මෙම ලිපියේ වැඩිදුරටත් සඳහන්.",
       "URL": "https://www.hirunews.lk/279747/නීතිඥ-සංගමයෙන්-අගවිනිසුරුවරයා-වෙත-කෝවිඩ්-මර්දන-යෝජනා-මාලාවක්",
       "Category": "Local News",
       "Parent URL": "https://www.hirunews.lk/local-news.php?pageID=1753"
}