{
       "Source": "hirunews",
       "Timestamp": "Tuesday, 03 March 2020 - 19:11",
       "Headline": "හිඟයකින් තොරව පොහොර ලබාදෙන්නැයි ජනපතිගෙන් නියෝග",
       "News Content": "හිඟයකට ඉඩ නොතබා ලබන යල කන්නයට අවශ්‍ය පොහොර ගොවින්ට කඩිනමින්  සපයන්නැයි ජනාධිපති ගෝඨාභය රාජපක්ෂ නිලධාරීන්ට නියෝග කර තිබෙනවා.\nඒ, පොහොර ගෙන්වීමේ සහ බෙදාහැරීමේ වත්මන් තත්ත්වය සම්බන්ධයෙන් අද පස්වරුවේ ජනාධිපති කාර්යාලයේ පැවති සාකච්ඡාවකදියි.\nපොහොර ආනයනයේදී මතුව ඇති ගැටළු මෙහිදී දීර්ඝ ලෙස සාකච්ඡා වී තිබෙනවා.\nබෙදාහැරීමට පෙර සිදුකරන ප්‍රමිති පරීක්ෂණ වාර්තා දින 10 ක් ඇතුළත ලබාදෙන්නැයිද ජනාධිපතිවරයා මෙහිදී නිලධාරීන්ට උපදෙස් ලබාදී ඇති බවයි ජනාධිපති මාධ්‍ය අංශය නිවේදනය කළේ.\nරසායනික පොහොර භාවිතයේදි මතුවන ගැටළු පිළිබඳව ගොවීන් දැනුවත් කරන ලෙසද, ඔවුන් කාබනික පොහොර වෙත ක්‍රමානුකූලව යොමු කරන ලෙසටද, එහිදි ජනාධිපතිවරයා ප්‍රකාශ කර තිබෙනවා.\nඑමෙන්ම ලෝකයේ උසස්ම පොහොර නිෂ්පාදනය කරන රටවල්  හඳුනාගෙන එම රටවලින් පොහොර ආනයනය කළ යුතු බවත්, ප්‍රමාණවත් පරිදි පොහොර ආනයනයට පියවර ගන්නා ලෙසත්, ජනාධිපතිවරයා එම සාකච්ඡාවේදි වැඩිදුරටත් සඳහන් කළා.",
       "URL": "https://www.hirunews.lk/235711/හිඟයකින්-තොරව-පොහොර-ලබාදෙන්නැයි-ජනපතිගෙන්-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=2871"
}