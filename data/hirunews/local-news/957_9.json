{
       "Source": "hirunews",
       "Timestamp": "Sunday, 07 August 2022 - 19:09",
       "Headline": "හදිසි නීතිය සංශෝධනය වේ",
       "News Content": "හදිසි අවස්ථා නියෝග ජනාධිපති රනිල් වික්‍රමසිංහ විසින් යළි සංශෝධනය කර තිබෙනවා.\nඒ පෙරේදා නිකුත් කළ අති විශේෂ ගැසට් නිවේදනයක් මගින්.\nජූලි මස 18 වනදා අතිවිශේෂ ගැසට් පත්‍රයක් මගින් ප්‍රකාශිත හදිසි අවස්ථා නියෝග ජූලි මස 21 වනදා යළි සංශෝධනය කරනු ලැබුවා.\nපෙරේදා නිකුත් කළ සංශෝධිත ගැසට් නිවේදනය අනුව පොලිස් නිලධාරීන් හා සන්නද්ධ හමුදා වෙත සෝදිසි කිරීම් සහ අත්අඩංගුවට ගැනීමට අදාළව හදිසි නීති රෙඟුලාසි යටතේ බලය පවරා තිබූ දණ්ඩ නීති සංග්‍රහයේ 365, 365 (අ), සහ 365 (ආ) හි දැක්වෙන අස්වාභාවික, දරුණු ලිංගික අපචාර යන වැරදි ඉන් ඉවත් කර තිබෙනවා.\nකෙසේ වෙතත් නව සංශෝධිත ගැසට් පත්‍රය මගින් අදාළ ආරක්ෂක නිලධාරීන් වෙත සෝදිසි කිරීමට හා අත්අඩංගුවට ගැනීම සම්බන්ධයෙන් කටයුතු කළ හැකි දණ්ඩ නීති සංග්‍රහයේ වැරදි කිහිපයක් අලුතින් ඇතුළත් කර ඇති බව සඳහන්.\nඒ දණ්ඩ නීති සංග්‍රහයේ 408 සහ 410යේ සිට 420 දක්වා වන මහජනතාවට සහ මහජන දේපල වලට අලාභහානි සිදු කිරීමට අදාළ වැරදියි.",
       "URL": "https://www.hirunews.lk/312183/හදිසි-නීතිය-සංශෝධනය-වේ",
       "Category": "Local News",
       "Parent URL": "https://www.hirunews.lk/local-news.php?pageID=957"
}