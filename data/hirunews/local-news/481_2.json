{
       "Source": "hirunews",
       "Timestamp": "Sunday, 12 March 2023 - 15:07",
       "Headline": "ඕලු මුවෙකු මස් කළ අයෙකු අල්ලයි",
       "News Content": "දැඩි ආරක්ෂිත සත්ත්වයෙකු ලෙස හැඳින්වෙන ඕලු මුවෙකු ඝාතනය කර, මස් සඳහා සූදානම් කර සිටි පුද්ගලයෙකු අත් අඩංගුවට ගෙන තිබෙනවා.\nඊයේ (11) මෙම සැකකරුව අත් අඩංගුවට ගැනුනේ රිටිගල ආසිරිගම ප්‍රදේශයේදියි.\nමෙලෙස අත් අඩංගුවට ගත් 31 හැවිරිදි සැකකරුගේ නිවසෙහි ශීතකරණයක සඟවා තිබී ඕලු මස් කිලෝග්‍රෑම් 03ක් පමණ වනජීවී නිලධාරින් විසින් සොයා ගනු ලැබුවා.\nමෙම සැකකරුව ඝාතනය කිරීමට යොදාගෙන ඇත්තේ පොරවක් බවත්, දඩයම් බල්ලන් යොදාගනිමින් මුවා පසුපස පන්නා ගොස් සත්ත්වයාගේ හිසට පොරොවෙන් පහර දී ඇති බවයි සැකකරු පාපොච්චාරණය කර ඇත්තේ.\nමුව මස් කිරීමේ දී සත්ත්වයාගේ වලිගය ද මුළුතැන්ගෙයි තිබී සොයාගෙන තිබෙනවා.\nසාමාන්‍ය ව්‍යවහාරයේ දී ඕලු මුවා ව Barking deer යන ඉංග්‍රීසි බසින් හඳුන්වන අතර, එම සත්ත්වයා Cervidae කුලයට අයත්වන සත්ත්වයෙක්.\nවිද්‍යාවේ දී ඕලු මුවා හඳුන්වන්නේ Muntiacus muntjac ලෙසින්.\nරිටිගල වනසත්ව අඩවි ආරක්ෂක පී.එම්.බී.විජේකොන්ගේ මෙහෙයවීමෙන් යුතුව රිටිගල හා මොරගොඩ වනජීවී කාර්යාලවල නිලධාරීන් පිරිසක් එක්ව මෙම මෙහෙයුම සිදු කර තිබෙනවා.\nඅත් අඩංගුවට ගත් සැකකරු කැකිරාව වැඩ බලන මහේස්ත්‍රාත් පී.එම් ගස්සාලි හමුවට ඉදිරිපත් කිරීමෙන් පසු ලත් නියෝගය අනුව රුපියල් ලක්ෂයක ශරීර ඇප මත මුදාහැරී බව‍යි වනජීවී නිලධාරීන් සඳහන් කළේ.",
       "URL": "https://www.hirunews.lk/329732/ඕලු-මුවෙකු-මස්-කළ-අයෙකු-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=481"
}