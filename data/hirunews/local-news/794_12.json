{
       "Source": "hirunews",
       "Timestamp": "Tuesday, 18 October 2022 - 19:55",
       "Headline": "ලබන අයවැයේ රාජ්‍ය වියදම බිලියන 7,885 යි",
       "News Content": "ලබන වසර සඳහා වන විසර්ජන කෙටුම්පත අද පාර්ලිමේන්තුවට ඉදිරිපත් කෙරුණා.\nසභානායක අමාත්‍ය සුසිල් ප්‍රේමජයන්ත විසින් එය පාර්ලිමේන්තුවට ඉදිරිපත් කළ අතර විසර්ජන පනත් කෙටුම්පතින් ඇස්තමේන්තු ගත කර ඇති වියදම රුපියල් බිලියන 7,885ක්.\nමෙවර විසර්ජන කෙටුම්පතින් වැඩිම මුදලක් වෙන්කර ඇත්තේ රාජ්‍ය පරිපාලන හා ස්වදේශ කටයුතු අමාත්‍යංශයටයි. එම ප්‍රමාණය රුපියල් බිලියන 2,442ක්. වැටුප් සහ විශ්‍රාම වැටුප් සහ විශ්‍රාම සහනාධාර සඳහා එම මුදල් වෙන්කර තිබෙනවා.\nමීට අමතරව මැතිවරණ කොමිෂන් සභාව සඳහාද රුපියල් බිලියන 10ක් වෙන් කිරීම විශේෂත්වයක්.\nමේ අතර මේ වසරේ රාජ්‍ය ණය ලබා ගැනීමේ සීමාව තවත් රුපියල් බිලියන 663කින් ඉහළ නැංවීම සඳහා මුදල් අමාත්‍යවරයා ලෙස ජනාධිපති රනිල් වික්‍රමසිංහ ඉදිරිපත් කළ අමාත්‍ය මණ්ඩල සංදේශයකට අනුමැතිය හිමි වූ බව කැබිනට් ප්‍රකාශක අමාත්‍ය ආචාර්ය බන්දුල ගුණවර්ධන ප්‍රකාශ කළා.\nඒ කැබිනට් තීරණ දැනුම්දීමේ මාධ්‍ය හමුවට කොළඹදී අද එක්වෙමින්.",
       "URL": "https://www.hirunews.lk/318213/ලබන-අයවැයේ-රාජ්‍ය-වියදම-බිලියන-7885-යි",
       "Category": "Local News",
       "Parent URL": "https://www.hirunews.lk/local-news.php?pageID=794"
}