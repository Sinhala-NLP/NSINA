{
       "Source": "hirunews",
       "Timestamp": "Saturday, 18 March 2017 - 20:41",
       "Headline": "මිතුරන් සමග දිය නෑමට ගිය පාසැල් සිසුවෙකුට දිවි අහිමි වෙයි",
       "News Content": "මහා ක්‍රිකට් තරග උණුසුමෙන් පාසල් ක්‍රීඩා පිටිය මේ දිනවල උණුසුම් වී තිබෙනවා.\nනමුත්, එම උණුසුමට කඳුලක් එක්කළ පුවතක් මහනුවරින් වාර්තා වුණා.\nඒ, මහනුවර ධර්මරාජ විද්‍යාලයේ සිසුවෙකු පාසල් මහා ක්‍රිකට් තරගය පැවැත්වෙන අතරතුරදී මහවැලි ගඟේ දිය නෑමට ගොස් ජීවිතක්ෂයට පත්වීමෙන්.\nමහනුවර ධර්මරාජ සහ කිංග්ස්වුඩ් විද්‍යාලය අතර වාර්ෂික මහා ක්‍රිකට් තරගය ඊයේ පල්ලෙකැළේ ක්‍රීඩාංගණයේදී ආරම්භ වුණා.\nමේ තරගය නැරඹීමේ බලාපොරොත්තුවෙන් නිවසින් පැමිණි ඩිලංගගේ ගමනාන්තය වූයේ අන් තැනක්.\nඔහුගේ මිතුරන් සිව් දෙනෙකු සමග එක්වූ ඩිලංග තරගය නැරඹීට පසෙක දමා මහවැලි ගඟේ දිය නෑමට තීරණය කරනවා.\nඒ, හල්ලොලුව - වරාතැන්න සීමාමාලකය අසලයි.\nඑම ස්ථානයේ දිය නෑම අනතුරුදායක බවට පුවරුද සවිකර තිබෙනවා.\nපොලිසිය සඳහන් කළේ පස්වරු 3.20 ට පමණ  ඩිලංග දියේ ගිලී අතුරුදන් වී ඇති බවයි.\nතලාතුඔය නාවික හමුදා කඳවුරේ කිමිදුම් කණ්ඩායමක ඊයේ පස්වරුවේ අතුරුදන් වූ සිසුවා සොයා අදාළ ප්‍රදේශයේ මෙහෙයුමක් සිදුකළා.\nඅතුරුදන් සිසුවාගේ මව පියා සහ සහෝදර සහෝදරයින්ද එම ස්ථානයට පැමිණ සිටියා.\nඅද පෙරවරුවේ අතුරුදන් වූ ඩිලංග සොයා යළිත් සෝදිසි මෙහෙයුම් ක්‍රියාත්මක කෙරුණු අතර පෙරවරු 11.30 ට පමණ ඩිලංගගේ නිසල දේහය සොයා ගැණුනා.\nමහනුවර කීර්ති ශ්‍රී රාජසිංහ මාවතේ පදිංචිව සිටි ඩිලංග රන්දික මුදලිගේ මියයන විට 17 වන වියේ පසුවූ අතර, පවුලේ දෙවැනියාවූ ඔහුට වැඩිමහල් සහෝදරියක සහ බාල සහෝදරයෙකු ද වනවා.",
       "URL": "https://www.hirunews.lk/157188/මිතුරන්-සමග-දිය-නෑමට-ගිය-පාසැල්-සිසුවෙකුට-දිවි-අහිමි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4607"
}