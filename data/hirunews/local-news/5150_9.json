{
       "Source": "hirunews",
       "Timestamp": "Saturday, 27 February 2016 - 19:14",
       "Headline": "මහනුවරිනුත් පොලිසියට චෝදනාවක්",
       "News Content": "මහනුවර දළඳා මාලිගාව ඉදිරිපිට පසුගියදා ඇති වූ ගැටුමේදී පොලිසිය පක්ෂග්‍රාහීව ක්‍රියා කළ බවට ශ්‍රී දළඳා මාලිගාව සුරැකීමේ ඒකාබද්ධ සංවිධානය පවසනවා.\nපසුගිය 19 වනදා මහනුවර - මහියංගණය ඒ 26 මාර්ගයේ වසා දමා ඇති ශ්‍රී දළදා මාළිගාව ඉදිරිපිටින් වැටී ඇති කිලෝමීටරයක පමණ කොටස යළි විවෘත කරන ලෙස ඉල්ලමින්.\nමහනුවර සෞඛ්‍ය හා පරිසරය සුරැකීමේ සංගමය විරෝධතාවක් සංවිධාන කර තිබුණා.\nඊට එරෙහිව ශ්‍රී දළඳා මාලිගාව සුරැකීමේ ඒකාබද්ධ සංවිධානය විරෝධතාවක්ද පවත්වනු ලැබූ අතර, දෙපිරිස අතර එහිදී උණුසුම් වචන හුවමාරුවකින් අනතුරුව ගැටුමක් ද සිදුවුණා.\nඅනතුරුව මහනුවර මූලස්ථාන පොලිසිය මේ සම්බන්ධයෙන් ශ්‍රී දළඳා මාලිගාව සුරැකීමේ ඒකාබද්ධ සංවිධානයේ පූජ්‍ය හෙට්ටිපොල ධීරානන්ද හිමියන් අත්අඩංගුවට ගත් අතර පසුව උන්වහන්සේ මහනුවර මහේස්ත්‍රාත් අධිකරණය රුපියල් ලක්ෂ 2 ක ශරීර ඇපයක් මත මුදා හැරියා.\nකෙසේ වෙතත් අද (27) මහනුවරදී මාධ්‍ය හමුවක් කැඳවමින් ශ්‍රී දළඳා මාලිගාව සුරැකීමේ ඒකාබද්ධ සංවිධානයේ කැඳවුම්කරු තුෂාර ස්වර්ණතිලක කියා සිටියේ මෙම සිද්ධියට සම්බන්ධ අනෙක් පාර්ශවයේ පුද්ගලයන් ද අත්අඩංගුවට ගත යුතු බවයි.",
       "URL": "https://www.hirunews.lk/127298/මහනුවරිනුත්-පොලිසියට-චෝදනාවක්",
       "Category": "Local News",
       "Parent URL": "https://www.hirunews.lk/local-news.php?pageID=5150"
}