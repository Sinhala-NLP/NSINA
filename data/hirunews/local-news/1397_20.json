{
       "Source": "hirunews",
       "Timestamp": "Wednesday, 26 January 2022 - 8:16",
       "Headline": "පානදුර වෙන්දේසිවත්තේ නිවෙස්වලට ගල් ගැසූ පුද්ගලයා අත්අඩංගුවට",
       "News Content": "පානදුර - නල්ලුරුව - දිබ්බැද්ද - වෙන්දේසිවත්ත ප්‍රදේශයේ නිවෙස්වලට රාත්‍රී කාලයේ ගල් ගසා නිවැසියන් භීතියට පත් කළ පුද්ගලයා අත්අඩංගුවට ගෙන රක්ෂිත බන්ධනාගාර ගත කර තිබෙනවා.\nවෙන්දේසිවත්ත ප්‍රදේශයේ නිවෙස්වලට රාත්‍රී කාලයේදී ගල් ගසන බවට නිවැසියන් නගන චෝදනාව පිළිබඳව හිරු ප්‍රවෘත්ති අංශය මීට පෙර අනාවරණ කළා. සිද්ධිය සම්බන්ධයෙන් පොලීසියද පරීක්ෂණයක් ආරම්භ කර තිබුණේ ප්‍රදේශවාසීන් සිදුකරන ලද පැමිණිලිවලට අනුවයි.\nමාස එක හමාරකට අධික කාලයක සිට රාත්‍රී කාලයේදී සිය නිවාසවලට ගල් සහ බෝතල් ප්‍රහාර එල්ල වීම නිසා නිවෙස්වල වහලවලට හානි සිදුව ඇති බව ද ප්‍රදේශවාසීන් එහිදී චෝදනා කළා.\nකෙසේ වෙතත් පොලීසිය මේ සම්බන්ධයෙන් සිදුකරන ලද පරීක්ෂණවලට අදාළව සැකකරුවෙකු අත්අඩංගුවට ගෙන තිබෙනවා.\nඔහු පානදුර දිබ්බැද්ද ප්‍රදේශයේම පදිංචි 22 හැවිරිදි තරුණයෙක්.",
       "URL": "https://www.hirunews.lk/295200/පානදුර-වෙන්දේසිවත්තේ-නිවෙස්වලට-ගල්-ගැසූ-පුද්ගලයා-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1397"
}