{
       "Source": "hirunews",
       "Timestamp": "Wednesday, 04 December 2019 - 13:26",
       "Headline": "හිටපු ජනාධිපති කාර්ය මණ්ඩල අයි.කේ. මහානාමට එරෙහි නඩුවේ තීන්දුව 19 වනදා",
       "News Content": "රුපියල් කෝටි 2ක අල්ලසක් ලබාගත් බවට චෝදනා එල්ල වී සිටින හිටපු ජනාධිපති මෛත්‍රීපාල සිරිසේනගේ හිටපු කාර්ය මණ්ඩල ප්‍රධානී ආචාර්ය අයි.කේ. මහානාමට සහ රාජ්‍ය දැව සංස්ථාවේ හිටපු සභාපති පියදාස දිසානායකට එරෙහිව අල්ලස් කොමිසම ගොනු කර තිබෙන නඩුවේ තීන්දුව මේ මස 19 වනදා ලබාදෙන බව පළමු ත්‍රිපුද්ගල විශේෂ මහාධිකරණය අද දැනුම් දුන්නා.\nමෙම නඩුව කැදවනු ලැබුවේ සම්පත් අබේකෝන්, සම්පත් විජේරත්න, චම්පා ජානකී රාජරත්න යන ත්‍රිපුද්ගල විනිසුරු මඩුල්ල හමුවේයි.\n2018 වසරේ මැයි මස 09 වනදා හෝ ඊට ආසන්න දිනයක කන්තලේ සීනි සමාගමට අයත් අබලි ද්‍රව්‍ය විකිණීමට අදාල කටයුතු ඉටු කර දීම සඳහා ඉන්දියානු ව්‍යාපාරිකයෙකුගෙන් රුපියල් මිලියන 54ක මුදලක් අල්ලස් වශයෙන් ඉල්ලා ඉන් රුපියල් කෝටි 2ක මුදලක් අල්ලස් ලෙස ලබා ගනිද්දී මොවුන් අත්අඩංගුවට ගනු ලැබුවා.\nමේ අතර හිටපු මහ බැංකු අධිපති අර්ජුන් මහේන්ද්‍රන් මෙරටට ගෙන්වා ගැනීම සඳහා ශ්‍රී ලංකා රජය මඟින් යොමුකරන ලද ලිපි ලේඛණ සිංගප්පූරු නීතිපති දෙපාර්තමේන්තුව විසින් අධ්‍යයනය කරමින් සිටින බව නීතිපති දෙපාර්තමේන්තුව කොළඹ ත්‍රිපුද්ගල විශේෂ මහාධිකරණයට අද දැනුම් දුන්නා.\nඒ මෙම නඩුව සම්පත් අබේකෝන්, සම්පත් විජේරත්න හා චම්පා ජානකී රාජරත්න යන ත්‍රිපුද්ගල විනිසුරු මඩුල්ල හමුවේ කැදවූ අවස්ථාවේදීයි.\nමෙහිදී නිතිපතිවරයා වෙනුවෙන් පෙනී සිටි නියෝජ්‍ය සොලිසිටර් ජෙනරාල් පාරින්ද රණසිංහ අධිකරණය හමුවේ කරුණු දක්වමින් දැනට අධිකරණය මඟහැර විදේශගතව සිටින හිටපු මහ බැංකු අධිපතිවරයා උදර්පණ නීතිය යටතේ මෙරටට ගෙන්වා ගැනීම සඳහා ඊට අදාල ලිපි ලේඛණ නීතිපති දෙපාර්තමේන්තුව විසින් සිංගප්පූරු රජය වෙත යොමුකළ බව දන්වා සිටියා.\nඉන් අනතුරුව සිංගප්පූරු නීතිපති දෙපාර්තමේන්තුව අර්ජුන මහේන්ද්‍රන් මෙරටට පිටුවහල් කිරීම සඳහා සුදුසු නීතිමය ක්‍රියාමාර්ග ගනු ඇති බවයි වැඩිදුරටත් කියා සිටියේ.\nමෙම නඩුවේ දහවන විත්තිකරු වන අජාන් ගාර්දිය පුංචිහේවා නමැත්තා මේ වනවිට අධිකරණය මගහැර විදේශගතව සිටින අතර ඔහුට අධිකරණය හමුවේ පෙනී සිටින්නැයි අද යලිත් සිතාසි නිකුත් කෙරුණා.\nඑමෙන්ම නඩුවේ 06 වන විත්තිකරු වන පර්පචුවෙල් ටේ‍රෂරීස් සමාගමේ සභාපති ජෙෆ්රි ජෝසප් ඇලෝසියස්ට අනිද්දා සිට ලබන මස 06 වනදා දක්වා වෛද්‍ය ප්‍රතිකාර ලබාගැනීමට විදේශගතවීමට ද විනිසුරු මඩුල්ල අවසර ලබාදුන්නා.",
       "URL": "https://www.hirunews.lk/229550/හිටපු-ජනාධිපති-කාර්ය-මණ්ඩල-අයි-කේ-මහානාමට-එරෙහි-නඩුවේ-තීන්දුව-19-වනදා",
       "Category": "Local News",
       "Parent URL": "https://www.hirunews.lk/local-news.php?pageID=3018"
}