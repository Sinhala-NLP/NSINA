{
       "Source": "hirunews",
       "Timestamp": "Sunday, 25 June 2017 - 19:36",
       "Headline": "ජනපති ලේකම් කාර්යාලයේ සයිටම් නිවේදනය අන්තරේ පිළි නොගනී",
       "News Content": "මාළඹේ සයිටම් පෞද්ගලික වෛද්‍ය විද්‍යාලය සම්බන්ධයෙන් ජනාධිපති ලේකම් කාර්යාලය අද නිකුත් කළ නිවේදනය පිළිගත නොහැකි බව අන්තර් විශ්වවිද්‍යාල ශිෂ්‍ය බල මණ්ඩලය පවසනවා.\nකොළඹ දී අද පැවැති මාධ්‍ය හමුවකට එක්වෙමින් එහි වැඩබලන කැදවුම්කරු මංගල මද්දුමගේ මේ බව කියා සිටියා.\nඑමෙන්ම පොලීසිය සරසවි ශිෂ්‍ය නායකයින්ගේ නිවෙස්වලට ගොස් තර්ජනය කරන බවට ද එම මාධ්‍ය හමුවේදී ඔවුන් චෝදනා කළා.\nමේ සම්බන්ධයෙන් හිරු ප්‍රවෘත්ති අංශය පොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකරගෙන් විමසීමක් කළ අතර ඔහු කියා සිටියේ සෞඛ්‍ය අමාත්‍යාංශයට බලහත්කාරයෙන් ඇතුළු වී කලහකාරී ලෙස හැසිරුණු සිසුන් සම්බන්ධයෙන් විමර්ශන සිදුකරන බවයි.\nමේ අතර, සයිටම් පෞද්ගලික වෛද්‍ය විද්‍යාලය අහෝසි කරන ලෙස ඉල්ලමින් මාතලේ දිස්ත්‍රික් වෛද්‍ය පිඨ ශිෂ්‍ය දෙමාපිය එකමුතුව අද දහවල් මාතලේ නගරයේදී උද්ඝොෂණයක නිරත වුණා.\nමේ අතර, මාළඹේ සයිටම් පෞද්ගලික වෛද්‍ය විද්‍යාලය සම්බන්ධයෙන් ජනාධිපති ලේකම් කාර්යාලය අද නිකුත් කළ නිවේදනය පිළිබදව සාකච්ඡා කිරීම සඳහා හෙට දිනයේදී හදිසි මධ්‍යම කාරක සභා රැස්වීමක් කැදවීමට රජයේ වෛද්‍ය නිලධාරීන්ගේ සංගමය තීරණය කර තිබෙනවා.\nඑහිදී ඒ පිළිබදව තීරණයක් ගන්නා බවයි එම සංගමයේ මාධ්‍ය ප්‍රකාශක වෛද්‍ය සමන්ත ආනන්ද හිරු ප්‍රවෘත්ති අංශයට සදහන් කළේ.\nරජයේ වෛද්‍ය නිළධාරීන්ගේ සංගමය පසුගිය දා ක්‍රියාත්මක කළ වැඩ වර්ජනය පාවාදීමකට ලක් කළ බව අධ්‍යාපනයේ නිදහස සඳහා වූ ජාතික ව්‍යාපාරයේ කැදවුම්කරු සමන් රත්නප්‍රිය ප්‍රකාශ කළා.\nඒ, කොළඹ අද පැවැති මාධ්‍ය හමුවකට එක්වෙමින්.\nඑහිදී ඔහු වැඩිදුරටත් අදහස් දක්වමින් රජයේ වෛද්‍ය නිලධාරීන්ගේ සංගමයේ සභාපති වෛද්‍ය අනුරුද්ධ පාදෙනියගේ ක්‍රියා කලාපය ද විවේචනය කළා.\nකෙසේ වෙතත්, රජයේ වෛද්‍ය නිලධාරීන්ගේ සංගමයේ නිළවරණය ඊයේ කොළඹ දී පැවැත්වුණා.\nඑහිදී එම සංගමයේ සභාපතිවරයා ලෙස නිතරඟයෙන් වෛද්‍ය අනුරුද්ධ පාදෙනිය යළි තේරී පත්වුණා.\nඑහි ලේකම් ලෙස පත් වුණේ වෛද්‍ය හරිත අලුත්ගේ.",
       "URL": "https://www.hirunews.lk/164387/ජනපති-ලේකම්-කාර්යාලයේ-සයිටම්-නිවේදනය-අන්තරේ-පිළි-නොගනී",
       "Category": "Local News",
       "Parent URL": "https://www.hirunews.lk/local-news.php?pageID=4452"
}