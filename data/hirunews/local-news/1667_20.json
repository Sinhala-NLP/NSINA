{
       "Source": "hirunews",
       "Timestamp": "Sunday, 26 September 2021 - 14:57",
       "Headline": "මෘදුකාංග ඉංජිනේරුවරියක් වෙන්න සිහින දකින දිරිය දියණිය (වීඩියෝ)",
       "News Content": "ජීවිතයට පැමිණෙන බාධක ද අභියෝගයට ලක් කරමින් අධිෂ්ඨානය සහ කැපවීමෙන් සිය ජීවිතය දිනන්ට වෙහෙසෙන දිරිය තරුණියක් පිළිබඳ තොරතුරු අපට වාර්තා වුණේ කුරුණෑගල වදාකඩ ප්‍රදේශයෙන්.\nචන්ද්‍රකාන්ති සිරිල් රාජපක්ෂ සහ මව්පිය යුවළට දාව මෙලොව එළිය දුටු සඳුනි කාවින්ද්‍යා උපතින්ම අස්ථි වර්ධනය නොවීමේ රෝගයකින් පෙළෙන තරුණියක්.\nවසර ගණනාවක් තිස්සේ බටහිර සහ ආයුර්වේද ප්‍රතිකාර සඳහා යොමු වූවද එය සුව කළ නොහැකි රෝගයක් බවට වෛද්‍යවරුන් පවසා තිබෙනවා.\nඑතැන් පටන් සඳුනි මේ දක්වා තම සියළුම දෛනික කටයුතු සිදුකරගන්නේ සිය මව්පියන්ගේ නොමද උපකාර සහ උපස්ථාන මධ්‍යයේයි.\nකෙතරම් බාධක පැමිණියත් මෙම තරුණිය සිය අධ්‍යාපනයට එය බාධාවක් කරගත්තේ නැහැ.\nවගාකඩ විමලසුරේන්ද්‍ර විද්‍යාලයෙන් අධ්‍යාපනය ලැබූ සඳුනි කාවින්ද්‍යා පසුගිය වසරේ පැවති අධ්‍යන පොදු සහතික පත්‍ර සාමාන්‍ය පෙළ විභාගය ඒ සාමාර්ථ 1ක්, බී සාමාර්ථ 4ක් සහ සී සාමාර්ථ 3ක් සමඟ ඉහළින්ම සමත් වෙමින්.\nකලක් යුද හමුදා සේවයේ නිරත වූ සඳුනිගේ පියා ඉන් ඉවත්ව දෛනිකව අතට මුදලක් ලැබෙන කුලී රැකියාවක නිරත වන්නේ තම දියණියගේ අනාගතය\nවෙනුවෙන්.\nදෑතේ දෙපයේ වීරිය නැතත් හදවතින් ශක්තිමත් සඳුනි කාවින්ද්‍යා අනාගතයේදී මෘදුකාංග ඉංජිනේරුවරියක් වීමට සිහින දකින්නේ, බාධක යනු ජීවිත ගමනට ඇති තවත් ශක්තිමත් අත්වැලක් බවට මොනවට පසක් කරමින්.",
       "URL": "https://www.hirunews.lk/283288/මෘදුකාංග-ඉංජිනේරුවරියක්-වෙන්න-සිහින-දකින-දිරිය-දියණිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1667"
}