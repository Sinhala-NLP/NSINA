{
       "Source": "hirunews",
       "Timestamp": "Tuesday, 30 May 2023 - 6:50",
       "Headline": "පෙම්වතාට පහර දුන් පෙම්වතියගේ පියා ඇතුළු පිරිස අත්අඩංගුවට",
       "News Content": "කටුගස්තොට ප්‍රදේශයේ මාර්ගයක් අයිනේ කතා කරමින් සිටි පෙම් යුවළක පෙම්වතා නිවෙසට රැගෙන ගොස් පෙම්වතියගේ පියා ඇතුළු පිරිසක් විසින් පහර දී තිබෙනවා.\nමෙම පෙම් යුවළේ පෙම්වතාගේ වයස අපුරුදු 17 ක් වන අතර පෙම්වතියගේ වයස අවුරුදු 18 ක්.\nපෙරේදා (28) කටුගස්තොට නගරයට ආසන්න වීදියක මෙම යොවුන් පෙම් යුවළ කතා කරමින් සිටියදී එම ස්ථානයට පැමිණ ඇති තරුණියගේ පියා සහ ඔහුගේ මිතුරකු මෙම 17 හැවිරිදි පෙම්වතාට පහර දී පසුව ඔහුව කටුගස්තොට ප්‍රදේශයේ නිවෙසට රැගෙන ගොස් නිවසේදී ද පියා, මව සහ පියාගේ මිතුරා එක්ව පහර දී සිසුවාගේ නිවෙසට රැගෙන ගොස් භාර දී තිබෙනවා.\nසිය පුතාට පහර දී ඇති බව දැන ගැනීමෙන් පසුව ඔහුගේ මවුපියන් ඔහු පේරාදෙණිය රෝහලට ඇතුළු කිරිමෙන් පසුව කටුගස්තොට පොලිසියට පැමිණිලි කර ඇති බවයි වාර්තා වන්නේ.\nමෙම සිද්ධිය සම්බන්ධයෙන් පරීක්ෂණ පැවැත්වූ පොලිසිය පෙම්විතියගේ පියා, මව සහ පියාගේ මිතුරා ද අත්අඩංගුවට ගෙන ඇති අතර ඔවුන් තිදෙනා ඊයේ (29) අධිකරණය වෙත ඉදිරිපත් කිරිමට නියමිතව තිබුණා.\nකටුගස්තොට පොලිස් ස්ථානාධිපති ප්‍රධාන පොලිස් පරීක්ෂක ආර්.සී.රාජපක්ෂ මහතාගේ උපදෙස් මත විවිධ පැමිණිලි අංශයේ ස්ථානාධිපති ප්‍රධාන පොලිස් පරීක්ෂක කුලසේන මහතා සමඟ ළමා හා කාන්තා කාර්යාංශයේ උප පොලිස් පරීක්ෂක තිලකරත්න, කාඋපොප තක්ෂිලා යන මහත්ම මහත්මීහු වැඩිදුර පරීක්ෂණ සිදු කළ බව පොලිසිය සඳහන් කරනවා.",
       "URL": "https://www.hirunews.lk/336554/පෙම්වතාට-පහර-දුන්-පෙම්වතියගේ-පියා-ඇතුළු-පිරිස-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=308"
}