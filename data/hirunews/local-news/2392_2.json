{
       "Source": "hirunews",
       "Timestamp": "Tuesday, 13 October 2020 - 16:43",
       "Headline": "බූවැලිකඩ කඩාවැටුණු ගොඩනැගිල්ලේ හිමිකරු යළි රිමාන්ඩ් - CCTV දර්ශන මකා දමා ඇත්දැයි පොලිසියට සැක",
       "News Content": "මහනුවර බුවැලිකඩ ප්‍රදේශයේදී මාස එකහමාරක් වයසැති කුඩා බිළිඳියක් ඇතුළු තුන් දෙනෙකුට මරු කැදවූ සිද්ධියට අදාළව අත්අඩංගුවට ගත් කඩාවැටුනු ගොඩනැගිල්ලේ හිමිකරු වන අනුර ලෙව්කේ නැමැත්තා ලබන 27 වනදා දක්වා අද යළි රක්ෂිත බන්ධනාගාර ගත කෙරුනා.\nඒ ඔහු මහනුවර අතිරේක මහේස්ත්‍රාත් සම්පත් ගමගේ හමුවට ඉදිරිපත් කිරිමෙන් අනතුරුවයි.\nමෙහිදී විමර්ශන සිදුකරන මහනුවර පොලීසිය කරුණු දක්වමින් කියා සිටියේ කඩාවැටුණු ගොඩනැගිල්ලට යාබදව පිහිටා ඇති නිවෙස්වල ගොඩනැගිල්ල කඩා වැටෙන අවස්ථාව සහිත CCTV දර්ශණ මකා දමා ඇති බවට සැක මතුවී ඇති බවයි.\nවිත්තිකාර පාර්ශවය වෙනුවෙන් ජනාධිපති නීතිඥ මෛත්‍රි ගුණරත්න ඇතුලු නීතීඥ මඩුල්ලක් පෙනී සිටි අතර, අදාළ ගොඩනැගිල්ල නෛතික රාමුවක් තුළ ඉදිකළ බවට සනාථ කළ හැකි ලියකියවිලි අධිකරණය වෙත ඉදිරිපත් කරනු ලැබුවා.\nඅගතියට පත් පාර්ශවය වෙනුවෙන් මහනුවර නීතිඥ සංගමයේ සමස්ත නීතිඥවරුන් සමග ජනාධිපති නීතිඥ සාලිය පීරිස් පෙනී සිටියා.\nඅගතියට පත් පාර්ශවය සහ විත්තිය පාර්ශවයේ නීතිඥවරුන්ගේ දිර්ඝ වාද විවාදයන්ට සවන්දීමෙන් අනතුරුව මහේස්ත්‍රාත්වරයා නියෝග කළේ නිවස මහල් දෙකකට ගොඩනැගීම සඳහා අවසර ගෙන එය මහල් 5 කට ඉදිකිරිමෙන් බරපතල ගැටළු රැසක් මතු වී ඇති හෙයින් ඒ පිළිබඳව පුළුල් විමර්ශනයක් සිදුකර වගකිව යුතු පාර්ශව අධිකරණයට ඉදිරිපත් කරන ලෙසයි.",
       "URL": "https://www.hirunews.lk/252472/බූවැලිකඩ-කඩාවැටුණු-ගොඩනැගිල්ලේ-හිමිකරු-යළි-රිමාන්ඩ්-cctv-දර්ශන-මකා-දමා-ඇත්දැයි-පොලිසියට-සැක",
       "Category": "Local News",
       "Parent URL": "https://www.hirunews.lk/local-news.php?pageID=2392"
}