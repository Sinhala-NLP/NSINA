{
       "Source": "hirunews",
       "Timestamp": "Friday, 08 April 2016 - 12:47",
       "Headline": "සරත් ආබෲට එරෙහි පැමිණිල්ල ගැන කම්කරු දෙපාර්තමේන්තුවෙන් විමර්ශනයක්",
       "News Content": "හිටපු ශ්‍රේෂ්ඨාධිකරණ විනිසුරු සරත් ද ආබෲට එරෙහිව කම්කරු දෙපාර්තමේන්තුවට  ඉදිරිපත් වී ඇති පැමිණිල්ල සම්බන්ධයෙන් විමර්ශනයක් ආරම්භ කර තිබෙනවා.\nවිනිසුරු සරත් ආබෲට අයත් රබර් වත්තක සේවය කළ කම්කරුවෙකු මෙම පැමිණිල්ල ඉදිරිපත් කළ බවයි වාර්තා වන්නේ.\nඇල්පිටිය - අවිත්තාව - කැටපොල ප්‍රදේශයේ විනිසුරු සරත් ද ආබෲට අයත් රබර් වත්තක සේවයට මොහු පැමිණ ඇති අතර, එහි මාස 11 ක් සේවය කර තිබෙනවා.\nඑහෙත් අදාළ කාලසීමාවේ සේවය සඳහා තමාට ගෙවන ලද්දේ රුපියල් 20,000 ක් පමණක් බවයි 66 හැවිරිදි මෙම කම්කරුවා ඉදිරිපත් කළ පැමිණිල්ලේ සඳහන්ව ඇත්තේ.\nසිද්ධිය සම්බන්ධයෙන් විමර්ශනයක් සිදුකර තමාට සාධාරණයක් ඉටු කරන ලෙස 66 හැවිරිදි මෙම කම්කරුවා ඉල්ලා සිටිනවා.\nහිරු ප්‍රවෘත්ති අංශය කම්කරු දෙපාර්තමේන්තුවේ ඇල්පිටිය උප කාර්යාලයේ ජ්‍යෙෂ්ඨ කම්කරු නිලධාරියෙකුගෙන් සිදුකළ විමසීමකදී ඔහු කියා සිටියේ අදාළ සිදුවීම පිළිබඳ විමර්ශන සිදුකෙරෙන බවයි.\nහිටපු ශ්‍රේෂ්ඨාධිකරණ විනිසුරුවරයා සිය නිවසේ සේවයට පැමිණි මෙහෙකාරියකට අතවර කළ බවට එල්ල වූ චෝදනාවක් සම්බන්ධයෙන් මේ වනවිට ඇප මත නිදහස්ව සිටිනවා.",
       "URL": "https://www.hirunews.lk/130406/සරත්-ආබෲට-එරෙහි-පැමිණිල්ල-ගැන-කම්කරු-දෙපාර්තමේන්තුවෙන්-විමර්ශනයක්",
       "Category": "Local News",
       "Parent URL": "https://www.hirunews.lk/local-news.php?pageID=5097"
}