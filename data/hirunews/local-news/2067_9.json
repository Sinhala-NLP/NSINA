{
       "Source": "hirunews",
       "Timestamp": "Wednesday, 24 March 2021 - 10:42",
       "Headline": "බස්නාහිර පළාතේ  පාසැල්වල සියලු ශ්‍රේණි මාර්තු 29 වනදා ආරම්භ කිරීමට, සෞඛ්‍ය අමාත්‍යංශ නිර්දේශ",
       "News Content": "බස්නාහිර පළාතේ පාසැල්වල සියලු ශ්‍රේණි මාර්තු 29 වන සඳුදා සිට ආරම්භ කිරීමට අදාළ සෞඛ්‍ය අමාත්‍යංශ නිර්දේශ අධ්‍යාපන අමාත්‍යංශ ලේකම් වරයා වෙත මේ වන විටත් භාර දී ඇති බව සෞඛ්‍ය සේවා අධ්‍යක්‍ෂ ජනරාල් වෛද්‍ය අසේල ගුණවර්ධන සඳහන් කළා.\nඑම නිර්දේශයන්ට අනුව බස්නාහිර පළාතේ මෙතෙක් වසා දමා තිබූ පෙර පාසැල්ද ආරම්භ කිරීමට අවසර ලැබෙනවා.\nකෙසේ වෙතත් සෞඛ්‍ය සේවා අධ්‍යක්‍ෂ ජනරාල් වරයා වැඩි දුරටත් සඳහන් කලේ බස්නාහිර පළාතේ පාසැල්වල, සියලු ශ්‍රේණි විවෘත කිරීම සඳහා වන අවසන් තීරණය ගත යුතුව ඇත්තේ අධ්‍යාපන අමාත්‍යංශය විසින් බවයි.\nඒ අනුව අදාළ ශ්‍රේණිවල අධ්‍යයන කටයුතු ආරම්භ වන දිනය සම්බන්ධයෙන් අද දිනයේ මාධ්‍ය වෙත විශේෂ ප්‍රකාශයක් සිදුකරන බවයි හිරු ප්‍රවෘත්ති අංශයට අදහස් දක්වමින් අධ්‍යාපන අමාත්‍ය මහාචාර්ය ජී.එල්. පීරිස් කියා සිටියේ.\nමීට පෙර බස්නාහිර පළාතේ රජයේ පාසැල්වල 05, 11 සහ 13 ශ්‍රේණිවල අධ්‍යයන කටයුතු ඉකුත් 15 වනදා ආරම්භ කෙරුණු අතර සෙසු ශ්‍රේණි ආරම්භ කිරීමට නියමිතව තිබුණේ අප්‍රේල් මස 19 වනදායි.",
       "URL": "https://www.hirunews.lk/266358/බස්නාහිර-පළාතේ-පාසැල්වල-සියලු-ශ්‍රේණි-මාර්තු-29-වනදා-ආරම්භ-කිරීමට-සෞඛ්‍ය-අමාත්‍යංශ-නිර්දේශ",
       "Category": "Local News",
       "Parent URL": "https://www.hirunews.lk/local-news.php?pageID=2067"
}