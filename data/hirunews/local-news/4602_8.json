{
       "Source": "hirunews",
       "Timestamp": "Tuesday, 21 March 2017 - 20:52",
       "Headline": "කිසිදු රණවිරුවෙකුගේ විශ්‍රාම වැටුප් කප්පාදු කර නැහැ - විශ්‍රාම වැටුප් දෙපාර්තමේන්තුව",
       "News Content": "කිසිදු රණවිරුවකුගේ විශ්‍රාම වැටුපෙහි කප්පාදුවක් සිදු කර නැතැයි විශ්‍රාම වැටුප් දෙපාර්තමේන්තුව පවසනවා.\nඑහි අධ්‍යක්ෂ ජනරාල් ජගත් ඩී ඩයස් මහතා පැවසුවේ ඔවුන්ගේ ප්‍රධාන දීමනාවලට පරිබාහිරව ලබා ගත් දීමනාවක් පමණක් නතර කිරීමට පියවර ගත් බවයි.\nමෙතෙක් කලක් තමන්ට හිමිවු රුපියල් 6000 ක දීමනාවක් වත්මන් රජය විසින් 2017-02-09 දින සිට අහිමි කර ඇති බව පවසමින් ආබාධිත හා විශ්‍රාමික  රණවිරුවන් පසුගියදා විරෝධතාවක නිරත වුණා.\nඔවුන් පසුගිය බදාදා විශ්‍රාම වැටුප් දෙපාර්තමේන්තුවට පැමිණ ඉල්ලා සිටියේ තම වැටුපෙන් කප්පාදු කළ මුදල් යළි ලබාදෙන ලෙසයි.\nකෙසේවෙතත් විශ්‍රාම වැටුප් අධ්‍යක්ෂ ජනරාල් ජගත් ඩී ඩයස් මහතා පවසන්නේ රනවිරුවන්ගේ විශ්‍රාම වැටුප කප්පාදු කර නොමැති බවයි.\nමේ අතර විශ්‍රාමික රණවිරුවන් මෙම ගැටලුව සම්බන්ධයෙන් සාකච්ඡා කිරීම සදහා හෙට දිනයේත් විශ්‍රාම වැටුප් දෙපාර්තමේන්තුවට පැමිණීමට නියමිතයි.",
       "URL": "https://www.hirunews.lk/157410/කිසිදු-රණවිරුවෙකුගේ-විශ්‍රාම-වැටුප්-කප්පාදු-කර-නැහැ-දෙපාර්තමේන්තුව",
       "Category": "Local News",
       "Parent URL": "https://www.hirunews.lk/local-news.php?pageID=4602"
}