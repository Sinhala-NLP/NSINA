{
       "Source": "hirunews",
       "Timestamp": "Sunday, 27 September 2020 - 11:46",
       "Headline": "ශ්‍රාවස්තිපුර අනතුරකින් පියෙක් සහ දියණියක් මරුට (වීඩියෝ)",
       "News Content": "අනුරාධපුර කුරුණෑගල ප්‍රධාන මාර්ගයේ ශ්‍රාවස්තිපුර ප්‍රදේශයේදී අද අලුයම සිදුවූ රිය අනතුරකින් පියෙකු සහ දියණියක් මියගොස් තිබෙනවා.\nවෛද්‍යවරයෙකු පැදවූ මෝටර් රථයක් ඔවුන් දෙදෙනා ගමන් කළ ත්‍රී රෝද රථයේ ගැටීමෙන් අනතුර සිදුව ඇති බවයි අප වාර්තාකරු සඳහන් කළේ.\nඅද අලුයම 1.20ට පමණ අනතුර සිදුවී ඇති අතර මියගොස් ඇත්තේ 60 හැවිරිදි පුද්ගලයෙක් සහ ඔහුගේ 28 හැවිරිදි දියණියයි.\nමෙම අනතුරින් ත්‍රී රෝද රථයේ ගමන් කළ කුඩා දැරියක් සහ තවත් කාන්තාවක් ද තුවාල ලබා තිබෙනවා.\nමියගිය කාන්තාව ත්‍රී රෝද රථය පදවා ඇති අතර ඇය අනතුර සිදුවූ ස්ථානයේදීම මියගොස් ඇතැයි සඳහන්.\nබරපතල තුවාල ලැබූ ඇයගේ පියා මියගොස් ඇත්තේ අනුරාධපුර ශික්ෂණ රෝහලට ඇතුලත් කිරීමෙන් අනතුරුවයි.\nත්‍රී රෝද රථයේ ගමන් කර ඇත්තේ අනුරාධපුර තලාව ප්‍රදේශයේ පදිංචිකරුවන් පිරිසක්.\nඅනතුරට සම්බන්ධ මෝටර් රථයේ ගමන් කළ වෛද්‍යවරයා සහ ඔහුගේ බිරිඳ ද සුලු තුවාල ලබා තිබෙනවා.\nඑම අවස්ථාවේ වෛද්‍යවරයාගේ දරුවන් දෙදෙනා ද මෝටර් රථයේ පිටුපස අසුනේ සිට ඇති අතර ඔවුන්ට හානියක් සිදුවී නැහැ.\nසැකකාර වෛද්‍යවරයා ද අනුරාධපුර රෝහලේ ප්‍රතිකාර ලබන අතර ඔහු පොලිස් අත්අඩංගුවට ගෙන තිබෙනවා.",
       "URL": "https://www.hirunews.lk/251209/ශ්‍රාවස්තිපුර-අනතුරකින්-පියෙක්-සහ-දියණියක්-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2427"
}