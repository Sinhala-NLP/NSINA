{
       "Source": "hirunews",
       "Timestamp": "Tuesday, 05 July 2022 - 8:46",
       "Headline": "ගාලු කොටුවේ විරෝධතාව පිළිබඳ සිදු කරන ප්‍රකාශය අසත්‍ය බවට ඔස්ට්‍රේලියාවෙන් ප්‍රකාශයක්",
       "News Content": "සංචාරක ඕස්ට්‍රේලියානු කණ්ඩායම සහ ශ්‍රී ලංකා කණ්ඩායම අතර ගාල්ල ජාත්‍යන්තර ක්‍රිකට් ක්‍රීඩාංගණයේ දී පැවති පළමු ටෙස්ට් තරගය අතරතුර ගාලු කොටුව මත විරෝධතාවයේ නිරත වූ පිරිස තමන්ගේ පිතිකරණයට කිසිසේත් බාධාවක් නොවූ බව ඔස්ට්‍රේලියානු ක්‍රිකට් කණ්ඩායම පවසනවා.\nක්‍රික් ඉන්ෆෝ වෙබ් අඩවිය පවසන්නේ මෙම විරෝධතා කරුවන් ඉවත් කළේ එම අවස්ථාවේ පන්දුවට පහරදෙමින් සිටි ඔස්ට්‍රේලියානු කණ්ඩායමේ ක්‍රීඩකයින්ට ගාලුකොටුව මත සිදුකරන ලද මෙම විරෝධතාව බාධාවක් වූ නිසා බව හමුදාව පැවසූ බවයි.\nමේ තරගය අතරතුර රජයට එරෙහි විරෝධතා පුවරු සහ බැනර් රැගත් පිරිසක් ගාලුකොටුව මත විරෝධතාවයේ නිරත වෙමින් සිටිය දී යුද හමුදාව සහ පොලිසිය එක්ව ඔවුන්ව බලහත්කාරයෙන් එතනින් ඉවත් කරනු ලැබුවා.\nපසුව මෙම විරෝධතාවයන් ට යුද හමුදාව මැදිහත් වීම සම්බන්ධයෙන් සමාජය තුළ සහ නීතිඥ ප්‍රජාව තුළ බරපතළ ගැටලුවක් පැන නැගුණු අතර ඔවුන් චෝදනා කළේ යුද හමුදාවට සිවිල් විරෝධතා මර්දනය කිරීමේ හෝ ඒවාට මැදිහත් වී ඒවා නැවැත්වීමට කිසිදු බලයක් නොමැති බවයි.",
       "URL": "https://www.hirunews.lk/309065/ගාලු-කොටුවේ-විරෝධතාව-පිළිබඳ-සිදු-කරන-ප්‍රකාශය-අසත්‍ය-බවට-ඔස්ට්‍රේලියාවෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=1046"
}