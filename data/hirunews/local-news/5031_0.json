{
       "Source": "hirunews",
       "Timestamp": "Thursday, 26 May 2016 - 18:38",
       "Headline": "නැගෙනහිර මහඇමතිගේ නිවසට පැමිණි භික්ෂුන් වහන්සේලා විරෝධය පළ කරයි",
       "News Content": "නාවික හමුදා නිලධාරියෙකුට බැන වැදීම සම්බන්ධයෙන් නැගෙනහිර පළාත් ප්‍රධාන අමාත්‍ය නසීර් අහමඩ්ගේ නිවසට ගොස් භික්ෂුන් වහන්සේලා පිරිසක් අද (26) සිය විරෝධය පළ කළා.\nනැගෙනහිර පළාත් උප ප්‍රධාන සංඝනායක මඩකලපුව මංගලරාමාධිපති පූජ්‍ය අම්පිටියේ සුමනරතන හිමියන් ඇතුළු භික්ෂුන් වහන්සේලා පිරිසක් මෙලෙස විරෝධය පළ කළ බවයි හිරු වාර්තාකරු සදහන් කළේ.\nමේ අතර, නැගෙනහිර පළාත් ප්‍රධාන අමාත්‍යවරයාට දිවයිනේ කිසිදු හමුදා කදවුරකට ඇතුළු වීමට ඉඩ ලබා නොදීමට තීරණය කර ඇති බව ආරක්ෂක ලේකම් කරුණාසේන හෙට්ටිආරච්චි ප්‍රකාශ කළා.\nනාවික හමුදා නිලධාරියාට ප්‍රසිද්ධියේ බැන වැදීමේ සිද්ධියට විරෝධය පළ කිරීමක් ලෙස මෙම තීරණය ගත් බවයි ආරක්ෂක ලේකම්වරයා සදහන් කළේ.\nනාවික හමුදාව ත්‍රිකුණාමලය - සාම්පූර් මහා විද්‍යාලයේ සංවිධානය කළ ත්‍යාග ප්‍රදානෝත්සවයක් අතරතුරදී නැගෙනහිර පළාත් ප්‍රධාන  අමාත්‍ය නසීර් අහමඩ් වේදිකාවේ සිටි නාවික හමුදා නිලධාරියෙකුට අශෝභන ලෙස බැණ වැදුණේ පසුගිය 20 වනදායි.\nඒ කාර්ය පටිපාටිය අනුව නිසි සැලකීමක් නොලැබුණු බවට චෝදනා කරමින්.\nප්‍රධාන අමාත්‍යවරයා එලෙස බැණ වැදෙන අවස්ථාවේදී නැගෙනහිර පළාත් ආණ්ඩුකාර ඔස්ටින් ප්‍රනාන්දු සහ  ශ්‍රී ලංකාවේ ඇමරිකානු තානාපතිවරයා ද වේදිකාවේ සිටීම විශේෂත්වයක්.\nකෙසේ වෙතත්, මෙම සිද්ධිය සම්බන්ධයෙන් වාර්තාවක් ජනාධිපතිවරයාට සහ අග්‍රාමාත්‍යවරයාට ලබාදී ඇති බව ආරක්ෂක ලේකම් කරුණාසේන හෙට්ටිආරච්චි සදහන් කළා.\nමේ අතර, මෙම සිද්ධිය හෙළා දකිමින් හිටපු ජනාධිපති මහින්ද රාජපක්ෂ ද අද නිවේදනයක් නිකුත් කළා.\nඑහි දැක්වෙන්නේ ආණ්ඩුව, නැගෙනහිර පළාත් මහඇමතිවරයාගේ මෙම ක්‍රියා කලාපය පිළිබදව විමර්ශනක් සිදුකළ යුතු බවයි.\nමීට පෙර අවස්ථාවකදී දෙමළ ජාතික සන්ධානයේ දේශපාලනඥයින් පිරිසක් හමුදා කදවුරකට ඇතුළු වූ විට ආණ්ඩුව එය සුළු සිද්ධියක් ලෙස හුවා දක්වමින් පියවර නොගත් බවයි හිටපු ජනාධිපතිවරයා චෝදනා කළේ.\nනැගෙනහිර පළාත් ප්‍රධාන අමාත්‍යවරයා, නාවික හමුදා නිලධාරියෙකුට බැණ වැදීමේ සිද්ධිය පසුගිය වසරේ ජනවාරි සිට ආරම්භ වූ රණවිරුවන්ගේ ජීව ගුණය බිද දැමීමේ වැඩපිළිවෙලේ තවත් අදියරක් දැයි සැකයක් මතුවන බව හිටපු ජනාධිපතිවරයා සිය නිවේදනය මගින් දක්වා තිබෙනවා.\nමේ අතර, මඩකලපුව - මංගලාරාමාධිපති පූජ්‍ය අම්පිටියේ සුමනරතන හිමියන් එරාවුර් හි පිහිටි නැගෙනහිර පළාත් ප්‍රධාන අමාත්‍යවරයාගේ නිවසට ගොස් ඔහුගෙන් ප්‍රශ්න කළේ මෙම සිද්ධියට සමාව ගැනීමට සූදානම් ද යන්නයි.\nකෙසේ වෙතත් මහඇමතිවරයාගෙන් ඊට ඍජු පිළිතුරක් නොලැබුණු බව එහි සිටි හිරු වාර්තාකරු ප්‍රකාශ කළා.\nඡායාරූප - වසන්ත චන්ද්‍රපාල",
       "URL": "https://www.hirunews.lk/134101/නැගෙනහිර-මහඇමතිගේ-නිවසට-පැමිණි-භික්ෂුන්-වහන්සේලා-විරෝධය-පළ-කරයි",
       "Category": "Local News",
       "Parent URL": "https://www.hirunews.lk/local-news.php?pageID=5031"
}