{
       "Source": "hirunews",
       "Timestamp": "Sunday, 28 August 2016 - 6:50",
       "Headline": "ව්‍යාජ ලේඛන සකසා ඉන්දියාවෙන් සහනාධාර ලබාගත් ශ්‍රී ලාංකික යුවලක් අත්අඩංගුවට",
       "News Content": "ව්‍යාජ ලේඛන සකස් කොට ඉන්දීය ගමන් බලපත්‍ර ලබාගෙන එරට රජයෙන්  සහනාධාර ලැබූ ශ්‍රී ලාංකික දෙමළ යුවළක් තමිල්නාඩුවේ කොයිම්බතූර් හිදී අත්අඩංගුවට ගෙන තිබෙනවා.\nමෙම යුවළ ඔවුන්ගේ දරුවන්් දෙදෙනාද සමඟ මදුරෙයි ගුවන් තොටුපලෙන් ශ්‍රී ලංකාව බලා පැමිණීමට උත්සාහ කරද්දී ඔවුන් පිළිබඳ සැකය යොමුවී ඇති බවයි ඉන්දීය මාධ්‍ය වාර්තා කළේ.\nවයස අවුරුදු 29 ක් සහ 27 ක් වන මෙම යුවළ ප්‍රකාශ කර ඇත්තේ තමන් තමිල්නාඩුවේ තිරුපූර් හි උපත ලැබූවන් බවයි.\nඔවුන්ගේ දියණිය පෞද්ගලික පාසලක නේවාසිකාගාරයක නැවතී අධ්‍යාපනය ලබා ඇති බව සඳහන්.\nකෙසේ නමුත් මෙම යුවළ පිළිබඳ තමිල්නාඩු පොලීසිය සිදුකළ පරීක්ෂණවලදී අනාවරණ වී ඇත්තේ ඔවුන් ශ්‍රී ලංකාවේ පුත්තලම් දිස්ත්‍රික්කයේ තිල්ලියාඩි ගම්මානයේ පදිංචිව සිටි අය බවයි.\n2011 වසරේදී සංචාරක වීසා මත ටි‍්‍රචි හරහා ඉන්දියාවට පැමිණියද නැවත ශ්‍රී ලංකාවට පැමිණ නැහැ.\nඔවුන් තිරූපූර් ප්‍රදේශයේ නිවසක් කුලියට ගෙන රෙදිපිලි ව්‍යාපාරයක නිරතවී ඇති අතර, පසුව චෙන්නායි නුවරට පැමිණ එහිද වසරක් සිටි බව පොලීසිය අනාවරණ කරගෙන තිබෙනවා.\nව්‍යාජ ගමන් බලපත්‍ර ලබාගැනීමෙන් පසු ඔවුන් ඉන්දීය රජය මගින් ලබාදෙන සහනාධාර ලබාගත හැකි සලාක කාඞ්පත්ද හිමි කරගැනීමට සමත්වී ඇති බවයි වාර්තාවන්නේ.\nව්‍යාජ ලේඛන මත ඔවුන් නිවසක්ද මිලදී ගෙන ඇති අතර, බැංකු ගිණුමක්ද පවත්වාගෙන ගොස් ඇත්තේ ව්‍යාජ ලේඛන භාවිතා කරමින්.\nපසුගිය බ්‍රහස්පතින්දා අත්අඩංගුවට ගැනුනු මෙම ශ්‍රී ලාංකික යුවළට එරෙහිව ඉන්දීය අපරාධ නඩු විධිවිධාන සංග්‍රහයේ සහ ඉන්දීය ගමන් බලපත්‍ර පනත යටතේ නඩු පැවරීමට පියවර ගෙන ඇති බව ටයිම්ස් ඔෆ් ඉන්දියා පුවත්පත අනාවරණ කළා.",
       "URL": "https://www.hirunews.lk/141626/ව්‍යාජ-ලේඛන-සකසා-ඉන්දියාවෙන්-සහනාධාර-ලබාගත්-ශ්‍රී-ලාංකික-යුවලක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4905"
}