{
       "Source": "hirunews",
       "Timestamp": "Monday, 10 December 2018 - 10:04",
       "Headline": "කථානායකට එරෙහිව ශ්‍රේෂ්ඨාධිකරණයට තවත් පෙත්සමක්",
       "News Content": "කථානායක කරූ ජයසූරියට එරෙහිව නීතීඥ අරුණ ලක්සිරි ශ්‍රේෂ්ඨාධිකරණයට අද (10) මූලික අයිතිවාසිකම් පෙත්සමක් ගොනු කළා.\nපෙත්සම්කරු කියා සිටියේ පාර්ලිමේන්තුව විසුරුවා හැරීමට අදාලව ශ්‍රේෂ්ඨාධිකරණයේ නඩුවක් විභාග වෙමින් පවතින අවස්ථාවකදී එනම් අතුරු තහනම් නියෝගයක් පමණක් නිකුත් කර තිබියදී පාර්ලිමේන්තුව කැදවීමට කටයුතු කිරීමෙන් එම නඩු කටයුතුවලට බලපෑමක් ඇති කිරීමට කථානායකවරයා කටයුතු කර ඇති බවටයි.\nඒ අනුව ආණ්ඩුක්‍රම ව්‍යවස්ථාවේ 105/3 ව්‍යවස්ථාව යටතේ අධිකරණයට අපහාස කිරීමේ චෝදනාවට කථානායකවරයාට එරෙහිව පියවර ගන්නා ලෙසට පෙත්සම්කරු ඉල්ලා සිටිනවා.\nමෙම පෙත්සමේ වගඋත්තරකරුවන් ලෙස නීතිපතිවරයා සහ මැතිවරණ කොමිසමේ සාමාජිකයන් නම් කර තිබෙනවා.\nපසුගිය නොවැම්බර් මස 13 වනදා පාර්ලිමේන්තුව විසුරුවා හැරීමට ජනාධිපතිවරයා නිකුත් කළ ගැසට් පත්‍රය සම්බන්ධයෙන් ශ්‍රේෂ්ඨාධිකරණය අතුරු තහනම් නියෝගයක් නිකුත් කර තිබුණා.\nඉන් අනතුරුව නොවැම්බර් මස 14 වනදා සිට පාර්ලිමේන්තුව කැදවීටම කථානාකවරයා කටයුතු කර තිබුණු බවයි පෙත්සම්කරු කියා සිටියේ.",
       "URL": "https://www.hirunews.lk/205843/කථානායකට-එරෙහිව-ශ්‍රේෂ්ඨාධිකරණයට-තවත්-පෙත්සමක්",
       "Category": "Local News",
       "Parent URL": "https://www.hirunews.lk/local-news.php?pageID=3612"
}