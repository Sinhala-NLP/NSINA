{
       "Source": "hirunews",
       "Timestamp": "Friday, 02 December 2022 - 9:40",
       "Headline": "මෛත්‍රීගේ හා මහින්දගේ කාර්‍යමණ්ඩල වියදම් ගැන හෙළිදරවුවක්",
       "News Content": "හිටපු ජනාධිපති මහින්ද රාජපක්ෂ සිය පෞද්ගලික කාර්ය මණ්ඩලය සඳහා ජනාධිපති ප්‍රතිපාදනවලින් සියයට 43ක් යොදවා ඇති අතර හිටපු ජනාධිපති මෛත්‍රීපාල සිරිසේන මහතා සියයට 57ක් යොදවා ඇති බව වාර්තා වනවා.\nතොරතුරු දැනගැනීමේ අයිතිවාසිකම කොමිසමේ නියෝගය හරහා යි මෙම තොරතුරු ලබාගෙන ඇත්තේ.\nඑම වාර්තාවලට අනුව හිටපු ජනාධිපති මහින්ද රාජපක්ෂ 2010 සිට 2014 දක්වා රුපියල් මිලියන 630කට අධික මුදලක් වැය කර 2,578ක පෞද්ගලික කාර්ය මණ්ඩලයක් යොදවා තිබෙනවා.\nහිටපු ජනාධිපති මෛත්‍රීපාල සිරිසේනට 1,317ක පෞද්ගලික කාර්ය මණ්ඩලයක් සිට ඇති අතර, 2015 සිට 2019 දක්වා රුපියල් මිලියන 850කට වැඩි වියදමක් ඊට දරා ඇති බව සඳහන්.\nජනාධිපති ලේකම් කාර්යාලය තොරතුරු දැනගැනීමේ අයිතිය පිළිබඳ පනත යටතේ ලබා දී ඇති තොරතුරුවලින් හෙළි වී ඇත්තේ, අනුප්‍රාප්තික ජනාධිපතිවරුන් දෙදෙනා තම පෞද්ගලික කාර්ය මණ්ඩලය නඩත්තු කිරීම සඳහා රුපියල් මිලියන 1480කට අධික මුදලක් වැය කර ඇති බව යි.\nරාජ්‍ය මුදල් අවභාවිතයෙන් වළකින බව යළිත් අවධාරණය කරමින් බලයට පැමිණි හිටපු ජනාධිපති මෛත්‍රීපාල සිරිසේන අධික වියදමක් දරා පෞද්ගලික කාර්ය මණ්ඩලයක් පවත්වාගෙන යාමේ දී තමාට පෙර සිටි කාර්ය මණ්ඩලය අභිබවා ගොස් ඇති බව ජනාධිපති ලේකම් කාර්යාලයේ තොරතුරුවලින් අනාවරණය වනවා.\nවිකල්ප ප්‍රතිපත්ති කේන්ද්‍රයේ ජ්‍යෙෂ්ඨ පර්යේෂක ලයනල් ගුරුගේ 2019 වසරේ අදාළ තොරතුරු ඉල්ලා තිබුණ ද ජනාධිපති ලේකම් කාර්යාලය එය ප්‍රතික්ෂේප කර ඇති බව යි වාර්තා වන්නේ.\nකෙසේ වෙතත් ජනාධිපති ලේකම් කාර්යාලයේ තීරණයට එරෙහි අභියාචනයක් සලකා බැලූ තොරතුරු දැනගැනීමේ අයිතිය පිළිබඳ කොමිසමේ නියෝගය මත බලධාරීන් 2022 නොවැම්බර් 14 වැනි දින අදාළ තොරතුරු නිකුත් කිරීමට කටයුතු කර ඇති බව සඳහන්.",
       "URL": "https://www.hirunews.lk/321772/මෛත්‍රීගේ-හා-මහින්දගේ-කාර්‍යමණ්ඩල-වියදම්-ගැන-හෙළිදරවුවක්",
       "Category": "Local News",
       "Parent URL": "https://www.hirunews.lk/local-news.php?pageID=694"
}