{
       "Source": "hirunews",
       "Timestamp": "Friday, 02 December 2022 - 13:34",
       "Headline": "අතරමං වූ රුසියානු දැරිය භාර ගන්න ඉක්මනින් ම පියා මෙරටට",
       "News Content": "ගාල්ල උණවටුන ප්‍රදේශයේ දී ඊයේ (01) ත්‍රිරෝද රථයක් දුම්රියක ගැටීමෙන් සිදු වූ අනතුරින් මියගිය රුසියානු ජාතික කාන්තාවගේ කුඩා දියණිය මේ වනවිට භාරගැනීම සඳහා කිසිවෙකුත් ඉදිරිපත් වී නොමැති බවට තොරතුරු වාර්තා වුණා.\nඑම තොරතුරු අනුව හිරු නිවුස් අප හබරාදූව පොලිස් ස්ථානාධිපති අශෝක කරුණාරත්න ගෙන් විමසීමක් කළ අතර ඔහු පැවසූවේ, අදාල දැරිය ඇය සිටි දිවා රැඳවුම් මධ්‍යස්ථානයේ ම මේ වන විට රඳවා සිටින බවයි.\nඅනතුරින් මිය ගිය රුසියානු ජාතික කාන්තාව සහ ඇයගේ කුඩා දියණිය උණවටුන ප්‍රදේශයේ නවාතැන් ගෙන සිට ඇති බව පැවසූ පොලිස් ස්ථානාධිපතිවරයා පවසා සිටියේ මේ වන විටත් මවගේ මරණය සහ දැරියගේ තත්ත්වය රුසියානු තානාපති කාර් යාලය හරහා රුසියාවට දැනුම් දීමට කටයුතු කර ඇති බවයි.\nඑසේ ම හෙට හෝ අනිද්දා දිනයේ දී දැරියගේ පියා ශ්‍රී ලංකාව බලා පැමිණෙන බව තමාට තොරතුරු වාර්තා වූ බවත් අප සමග පැවසුවා.\nඊයේ දිනයේ ඇය සිය සිව් හැවිරිදි දියණිය දිවා සුරැකුම් මධ්‍යස්ථානය වෙත ඇරලවා නැවත පැමිණෙමින් සිටිය දී රුසියානු ජාතික කාන්තාව මෙම අවාසනාවන්ත අනතුරට මුහුණ දී තිබෙනවා.\nඊයේ උදෑසන උණවටුන ප්‍රදේශයේ දී බෙලිඅත්ත සිට වවුනියාව බලා ධාවනය වූ රජරට රැජින දුම්රියේ ත්‍රිරෝද රථයක් ගැටීමෙන් රුසියානු ජාතික කාන්තාව සහ එහි රියදුරු එම ස්ථානයේදීම ජීවිතක්ෂයට පත් වුණා.",
       "URL": "https://www.hirunews.lk/321793/අතරමං-වූ-රුසියානු-දැරිය-භාර-ගන්න-ඉක්මනින්-ම-පියා-මෙරටට",
       "Category": "Local News",
       "Parent URL": "https://www.hirunews.lk/local-news.php?pageID=693"
}