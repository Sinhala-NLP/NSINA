{
       "Source": "hirunews",
       "Timestamp": "Wednesday, 21 June 2023 - 17:21",
       "Headline": "ගානියා බැනිස්ටර්ට එරෙහි පූර්ව නඩු විභාගය ජූලි 06 වෙනි දා",
       "News Content": "අසත්‍ය පැමිණිල්ලක් සිදු කළේ යැයි චෝදනා එල්ල වී සිටින කොළඹ පිහිටි ස්විස්ටර්ලන්ත තානාපති කාර්යාලයේ නිලධාරිනියක වන ගානියා බැනිස්ටර් ප්‍රැන්සිස් නමැත්තියට එරෙහිව ගොනුකර තිබෙන නඩුවේ පූර්ව නඩු විභාග සම්මන්ත්‍රණය ජූලි මස 6 වැනිදා පවත්වන බව කොළඹ මහාධිකරණය නියෝග කළා.\nඑම නඩුව කොළඹ මහාධිකරණ විනිසුරු නාමල් බළල්ලේ ඉදිරියෙහි කැඳවනු ලැබුවා.\nඑම අවස්ථාවේදී නඩුවේ පූර්ව නඩු විභාග සම්මන්ත්‍රණය ජුලි මස 6 වනදා පැවැත්වීමට ද අධිකරණය දින නියම කලා.\nවිත්තිකාරිය ගේ සැමියා සහ දරුවන් ස්විස්ටර්ලන්තයේ සිටින හෙයින් ඔවුන් දැක බලා ගැනීම සඳහාත් වෛද්‍ය ප්‍රතිකාර ලබා ගැනීම සඳහාත් ඇයට විදේශ ගත වීමට අවසර දෙන ලෙස විත්තියේ නීතිඥවරයා අධිකරණයෙන් ඉල්ලා සිටියා.\nඑම ඉල්ලීමට නීතිපතිවරයා වෙනුවෙන් පෙනී සිටි නියෝජ්‍ය සොලිසිටර් ජෙනරාල් ජනක බණ්ඩාර මහතා විරුද්ධ වුණා.\nඑම ඉල්ලීම පිළිබඳ නියෝගය ද ජුලි මස 6 වනදා ප්‍රකාශයට පත් කරන බවයි විනිසුරුවරයා නියෝග කළේ.\n2019 වසරේ නොවැම්බර් මස 25 වන දා හෝ ඊට ආසන්න දිනයකදී කොළඹ ශාන්ත බ්‍රිජට් කන්‍යාරාමය අසළදී ආයුධ සන්නද්ධ පිරිසක් තමන්ව පැහැරගෙන ගොස් ලිංගික හිරිහැර සිදු කළ බවට අසත්‍ය පැමිණිල්ලක් පොලිසියට ඉදිරිපත් කිරීම සම්බන්ධයෙන් මෙම විත්තිකාරිය ට එරෙහිව නීතිපතිවරයාට නඩු පවරා තිබෙනවා.",
       "URL": "https://www.hirunews.lk/338631/ගානියා-බැනිස්ටර්ට-එරෙහි-පූර්ව-නඩු-විභාගය-ජූලි-06-වෙනි-දා",
       "Category": "Local News",
       "Parent URL": "https://www.hirunews.lk/local-news.php?pageID=248"
}