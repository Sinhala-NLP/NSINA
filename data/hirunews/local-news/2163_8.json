{
       "Source": "hirunews",
       "Timestamp": "Sunday, 07 February 2021 - 9:24",
       "Headline": "බදුල්ලෙන් පළමු වරට වැඩිම දෛනික කොරෝනා ආසාදිතයින් (වීඩියෝ)",
       "News Content": "ඊයේ දිනය තුළදී හඳුනා ගැනුණු කොරෝනා ආසාදිතයින්ගෙන් වැඩිම පිරිසක් බදුල්ල දිස්ත්‍රික්කයෙන් වාර්තා වන බව කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය පවසනවා.\nඑම පිරිස 197 ක් වන අතර, එය ඌව පළාතෙන් කොරෝනා ආසාදිතයින් වැඩිම පිරිසක් වාර්තා වූ පළමු අවස්ථාවයි.\nඊට අමතරව කොළඹින් 116 ක්, ගම්පහින් 101 ක් සහ තවත් ආසාදිතයින් 312 දෙනෙකු දිවයිනේ සෙසු දිස්ත්‍රික්කවලින් ඊයේ වාර්තා වී තිබෙනවා.\nකොවිඩ් 19 පැතිරීම වැළැක්වීමේ ජාතික මධ්‍යස්ථානය නිවේදනය කළේ ඊයේ (06) දිනය තුල මෙරටින් කොරේනා ආසාදිතයන් 726 දෙනෙකු හඳුනාගෙන ඇති බවයි.\nඅද (07) උදෑසන 7 වන විට මිනුවන්ගොඩ බ්‍රැන්ඩික්ස් පොකුර සහ පෑලියගොඩ මත්ස්‍ය වෙළඳපොලට සම්බන්ධ පොකුරෙන් වාර්තා වී ඇති කොවිඩ් ආසාදිතයන් සංඛ්‍යාව 64580ක්.\nඉන් පුද්ගලයන් 61180ක් මේවන විට පූර්ණ සුවය ලබා රෝහල්වලින් පිටව ගොස් තිබෙනවා.\nඑමෙන්ම අද උදෑසන වන විට ශ්‍රී ලංකාවෙන් හමුවී ඇති කොවිඩ් ආසාදිතයන් සංඛ්‍යාව 68575ක් වන අතර ඉන් පුද්ගලයන් 62593ක් පූර්ණ සුවය ලබා රෝහල්වලින් බැහැරව ගොස් තිබෙනවා.\nතවදුරටත් රෝහල්ගතව ප්‍රතිකාර ලබන පුද්ගලයන් සංඛ්‍යාව 5631ක්.\nගතවූ පැය 24ක කාලය තුල පමණක් සුවය ලබා පිටව ගොස් ඇති සංඛ්‍යාව 1133ක්.\nඊයේ දිනයේදී මෙරටින් කොරෝනා මරණ 8ක් ද වාර්තා වුණා.\nඒ අනුව ශ්‍රී ලංකාවේ සමස්ත මරණ සංඛ්‍යාව 351ක්.\nඅද වන විට ත්‍රිවිධ හමුදාව මගින් පාලනය කරනු ලබන නිරෝධායන මධ්‍යස්ථාන 87ක් තුල පුද්ගලයන් 8063 දෙනෙකු නිරෝධායනය වෙමින් සිටිනවා.\nඑමෙන්ම කොවිඩ් 19 පැතිරීම වැළැක්වීමේ ජාතික මධ්‍යස්ථානය ප්‍රකාශ කළේ ඊයේ දිනය තුල පරීක්ෂණ 14749ක් සිදුකර ඇති බවයි.",
       "URL": "https://www.hirunews.lk/261877/බදුල්ලෙන්-පළමු-වරට-වැඩිම-දෛනික-කොරෝනා-ආසාදිතයින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2163"
}