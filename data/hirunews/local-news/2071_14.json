{
       "Source": "hirunews",
       "Timestamp": "Monday, 22 March 2021 - 12:37",
       "Headline": "රන්ජන්ගේ පෙත්සම ශ්‍රේෂ්ඨාධිකරණය ප්‍රතික්ෂේප කරයි",
       "News Content": "අධිකරණයට අපහාස කිරීමේ චෝදනාව මත රන්ජන් රාමනායකට ලබාදුන් සිර දඬුවම නැවත සළකා බලන ලෙස ගොනුකළ පෙත්සමක් ශ්‍රේෂ්ඨාධිකරණය අද ප්‍රතික්ෂේප කර තිබෙනවා.\nහිරු අධිකරණ වාර්තාකරු සඳහන් කළේ රන්ජන් රාමනායකගේ නීතීඥයින් විසින් අදාළ පෙත්සම ගොනුකර තිබූ බවයි.\nඒ, පූර්ව නඩු තීන්දු සලකා බැලීමෙන් අනතුරුවයි.\nඅධිකරණයට අපහාස කිරීම සම්බන්ධයෙන් වරදකරු වී බරපතල වැඩ සහිතව වසර 4ක සිර දඬුවම් නියම වූ රන්ජන් රාමනායක සිය නීතිඥයන් මාර්ගයෙන් මෝසමක් ඉදිරිපත් කරමින් ඉල්ලා තිබුණේ තමන්ට අභියාචනයක් ඉදිරිපත් කිරීමට අවස්ථාව ලබාදෙන ලෙසයි.\nසිවිල් හා දේශපාලන අයිතිවාසිකම් පිළිබද සම්මුති පනත යටතේ යම් පුද්ගලයෙකුට නියම වන දඬුවමකට එරෙහිව අභියාචනයක් ඉදිරිපත් කිරීමට නීතිමය හිමිකම පවතින බව එමගින් පෙන්වා දී තිබුණා.\nඑම මෝසම සලකා බැලුවේ රන්ජන් රාමනායකට සිර දඬුවම් නියම කළ සිසිර ද ආබෲ, විජිත් මලල්ගොඩ සහ ප්‍රීති පද්මන් සූරසේන යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල විසින්.\nශ්‍රේෂ්ඨාධිකරණය මගින් මීට පෙර ප්‍රකාශයට පත් කළ පූර්ව නඩු තීන්දු කිහිපයක් සලකා බැලීමේදී මෙම මෝසම භාර ගැනීමට හැකියාවක් නොමැති බැවින් එය ප්‍රතික්ෂේප කිරීමට ත්‍රිපුද්ගල විනිසුරු මඩුල්ල නියෝග කර තිබෙනවා.",
       "URL": "https://www.hirunews.lk/266141/රන්ජන්ගේ-පෙත්සම-ශ්‍රේෂ්ඨාධිකරණය-ප්‍රතික්ෂේප-කරයි",
       "Category": "Local News",
       "Parent URL": "https://www.hirunews.lk/local-news.php?pageID=2071"
}