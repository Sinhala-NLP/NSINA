{
       "Source": "hirunews",
       "Timestamp": "Monday, 23 August 2021 - 12:41",
       "Headline": "මිනිස් පරිභෝජනයට නුසුදුසු සහල් තොගයක් වෙළෙඳපොළට  මුදා හැරීමේ සූදානම ගැන තොරතුරු",
       "News Content": "2019 වසරේ දී මෙරටට ආනයනය කළ මිනිස් පරිභෝජනයට නුසුදුසු බවට තහවුරු වූ සහල් තොගයක් වෙළෙඳපොළට මුදා හැරීමේ සූදානමක් පවතින බවට තොරතුරු වාර්තා වනවා.\nපාකිස්ථානයේ සිට මෙලෙස ආනයන කර ඇත්තේ බාස්මතී සහල් තොගයක් වන අතර, බහාලුම් 100කට ආසන්න ප්‍රමාණයක් කොළඹ වරායේ ගුදම්වල පවතින බවයි වාර්තා වන්නේ.\nමෙම සහල් සාම්පල සෞඛ්‍ය අමාත්‍යාංශයේ ආහාර පාලන ඒකකය, රජයේ රස පරීක්ෂක දෙපාර්තමේන්තුව සහ තවත් රසායනාගාර කිහිපයක් වෙත යොමුකරනු ලැබුවා.\nඑහි දී අනාවරණය වී ඇත්තේ, කෘමි සතුන් බහුල මෙම සහල් මිනිස් පරිභෝජනයට නුසුදුසු බවයි.\nඒ අනුව, අදාළ සහල් තොගය වෙළඳපොළට නිකුත් කිරීමෙන් වළකින ලෙසට සෞඛ්‍ය අමාත්‍යාංශය රේගු දෙපාර්තමේන්තුවට නිර්දේශ කර තිබෙනවා.\nවත්තල ප්‍රදේශයේ ආනයනකරුවකු මෙලෙස රැගෙන ආ බහාලුම් 9ක් තිබූ ගුදමකට රේගු නිලධාරින් පසුගියදා මුද්‍රා තැබීමට කටයුතු කරනු ලැබුවේ ඒ අනුව යි.\nකෙසේ වෙතත්, ආරංචි මාර්ග ප්‍රකාශ කළේ දැනට වරායේ පවතින මෙම සහල් තොගය දූමායනය කර වෙළඳපලට නිකුත් කිරීමට සැලසුමක් පවතින බවයි.",
       "URL": "https://www.hirunews.lk/280410/මිනිස්-පරිභෝජනයට-නුසුදුසු-සහල්-තොගයක්-වෙළෙඳපොළට-මුදා-හැරීමේ-සූදානම-ගැන-තොරතුරු",
       "Category": "Local News",
       "Parent URL": "https://www.hirunews.lk/local-news.php?pageID=1736"
}