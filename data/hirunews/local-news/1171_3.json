{
       "Source": "hirunews",
       "Timestamp": "Friday, 13 May 2022 - 20:23",
       "Headline": "ඩීසල් නැවක් හෙට දිවයිනට (වීඩියෝ)",
       "News Content": "ඉන්ධන බෙදාහැරීම සහ නිකුත් කිරීම ඇතුළු අත්‍යවශ්‍ය සේවා බාධාවකින් තොරව පවත්වා ගැනීම සඳහා අදාළ අංශ වෙත උපදෙස් ලබාදී ඇති බව අත්‍යවශ්‍ය සේවා කොමසාරිස් ජනරාල් කේ.ඩී.එස් රුවන්චන්ද්‍ර පවසනවා.\nනිවේදනයක් නිකුත් කරමින් ඔහු සඳහන් කළේ කෘෂිකර්ම ක්ෂේත්‍රයට අවශ්‍ය පොහොර බෙදා දීමේ ගැටලු විසඳා ගැනීම සම්බන්ධයෙන්ද අදාළ බලධාරීන් සමඟ සාකච්ඡා කර ඇති බවයි.\nමේ අතර, හෙට ඩීසල් රැගත් නෞකාවක් මෙරටට ළඟා වීමට නියමිත බවට ලංකා ඛනිජ තෙල් සංස්ථාව දැනුම් දී ඇතැයි ඛනිජ තෙල් පෞද්ගලික ටැංකි රථ හිමියන්ගේ සංගමය ප්‍රකාශ කළා. එහි සභාපති ශාන්ත සිල්වා කියා සිටියේ අදාළ නෞකාව හෙට මෙරටට ගෙන්වා ගැනීමට නොහැකි වුවහොත් එය ලබන 17 වනදා මෙරටට පැමිණෙනු ඇති බවයි.\nමේ වනවිට ඩීසල් නිකුත් කෙරෙන්නේ රෝහල්, ආරක්ෂක අංශ ඇතුලු අත්‍යවශ්‍ය සේවා සඳහා පමණක් වන අතර පිරවුම් හල් වෙත බෙදා හැරීම් සිදුවන්නේ පෙට්‍රල් පමණයි.\nඉදිරි සතියක කාලය සඳහා ප්‍රමාණවත් පෙට්‍රල් තොග පවතින බවද ඛනිජ තෙල් පෞද්ගලික ටැංකි රථ හිමියන්ගේ සංගමයේ සභාපතිවරයා සඳහන් කළා.\nඒ අනුව සීමා සහිතව පෙට්‍රල් නිකුත් කිරීමේ පදනම මත ඇනවුම් කරන ලද පිරවුම්හල් සඳහා පෙට්‍රල් බෙදා හැරීමේ කටයුතු අඛණ්ඩව සිදු කෙරෙන බවයි ඔහු කියා සිටියේ.\nකෙසේ වෙතත්, අදත් දිවයින පුරා ඉන්ධනහල් රැසක් වසා තිබු අතර විවෘතව පැවති ඉන්ධන පිරවුම්හල්වල මෙන්ම වසා තැබුණු ඇතැම් ඉන්ධනහල්වලද ඇඳිරිනීතිය ලිහිල් කල කාලසීමාවේදී ජනතාව පෝලිම්වල රැඳී සිටියේ පෙට්‍රල් රැගත් බවුසරයක් පැමිණෙනු ඇතැයි අපේක්ෂාවෙන්.\nඇඳිරි නීතිය ලිහිල් කිරීමත් සමග විදුලි ඉල්ලුම ඉහළ යාමත්, බලාගාරවලට ප්‍රමාණවත් ඉන්ධන නොමැති වීමත් හේතුවෙන් අද මෙන්ම හෙටත් පැය 5ක විදුලිය කප්පාදු කිරීමට සිදුවන බව ලංකා විදුලි බල මණ්ඩලය නිවේදනය කළා.\nකෙසේ වෙතත් වෙසක් පොහොය යෙදී ඇති අනිද්දා දිනයේ දිවයිනේ කිසිදු ප්‍රදේශයකට විදුලි කප්පාදුවක් සිදු නොකරන බවයි එම මණ්ඩලය සඳහන් කළේ.\nමේ අතර, ගෑස් නොමැතිව අපහසුතාවයට පත් ජනතාව අදත් ඇඳිරි නීතිය ලිහිල් කල කාලසීමාවේදී තලවතුගොඩ, මහාබාගේ ඇතුලු දිවයිනේ ඇතැම් ප්‍රදේශවල විරෝධතාවයේ නිරත වුණා.\nඇතැම් ගෑස් අලෙවි මධ්‍යස්ථානයන් හි උණුසුම් තත්වයන්ද ඇති වූ අතර ඒවා පාලනය කිරීම සඳහා පොලීසිය කැඳවීමටයි සිදුවුණේ.",
       "URL": "https://www.hirunews.lk/304271/ඩීසල්-නැවක්-හෙට-දිවයිනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1171"
}