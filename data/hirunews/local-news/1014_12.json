{
       "Source": "hirunews",
       "Timestamp": "Sunday, 17 July 2022 - 13:16",
       "Headline": "තවත් ඩීසල් නෞකාවක් පැමිණෙයි - පෝලිම් මැද සිවිල් වැසි‍යන් හා හමුදාව ගැටෙයි (වීඩියෝ)",
       "News Content": "සිය ව්‍යාපාරික කටයුතු සඳහා රථවාහන කිහිපයක් භාවිත කරන ආයතනවලට ඔවුන්ගේ ව්‍යාපාර ලියාපදිංචි අංකය භාවිත කර, ජාතික ඉන්ධන බලපත්‍රය ලබාගත හැකි බව විදුලිබල හා බලශක්ති අමාත්‍ය කංචන විජේසේකර පවසනවා.\nඅමාත්‍යවරයා මේ බව සඳහන් කළේ ට්විටර් පණිවුඩයක් නිකුත් කරමින්.\nමෙහි අමාත්‍යවරයා වැඩිදුරටත් සඳහන් කර ඇත්තේ මතුව ඇති තාක්ෂණික දෝෂ නිරාකරණය කරමින් පවතින බවයි.\nමහජනතාවට ඉන්ධන ලබාගැනීම සඳහා ජාතික ඉන්ධන අවසර පත්‍රය හදුන්වාදීම ඊයේ සිදු කෙරුණු අතර, fuelpass.gov.lk වෙබ් අඩවියට පිවිසීමෙන් අදාළ ලියාපදිංචිය ලබාගත හැකියි.\nමේ අතර ඩීසල් මෙටි්‍රක් ටොන් 47,000 ක් රැගත් තවත් නෞකාවක් ඊයේ රාත්‍රියේ දිවයිනට පැමිණියා.\nඑම ඉන්ධන නෞකාවේ තොග ගොඩබෑම අද දිනයේ සිදුකරන බවයි ඛනිජ තෙල් නීතිගත සංස්ථාව සඳහන් කළේ.\nඅදාළ තොගවල ප්‍රමිතිය පරීක්ෂා කිරීමේ කටයුතු මේ වනවිට සිදුවෙමින් පවතින බවයි වාර්තාවන්නේ.\nඑමෙන්ම අනිද්දා වනවිට පෙට්‍රල් නෞකාවක් ද මෙරටට ළඟාවීමට නියමිතයි.\nමෙම සතිය තුළ ඉන්ධන බෙදාහැරීමේ කටයුතු යළි ආරම්භ කිරීමට හැකිවනු ඇති බව ලංකා ඛනිජ තෙල් පෞද්ගලික ටැංකි රථ හිමියන්ගේ සංගමයේ සම ලේකම් ශාන්ත සිල්වා හිරු ප්‍රවෘත්ති අංශය සිදුකළ විමසීමක දී සඳහන් කළා.\nකෙසේ වෙතත් තවදුරටත් ඉන්ධන ලබාගැනීමේ අරමුණින් පැමිණි ජනතාව අයි.ඕ.සී. පිරවුම්හල් අසළ දිගු පෝලිම්වල රැඳී සිටිනවා.\nබණ්ඩාරගම අයි.ඕ.සී. ඉන්ධන පිරවුම්හලට සතියකට පසු ඊයේ දිනයේ ඉන්ධන ලැබී තිබූ අතර, පොලිස් නිලධාරීන් ඉන්ධන ලබාගැනීමට යාමේදී මහජනතාව සහ පොලිසිය අතර ඇතිවූයේ උණුසුම් තත්වයක්.\nමේ අතර මිද්දෙණිය - මුරුංගස්යාය සිපෙට්කෝ ඉන්ධන පිරවුම්හලේ සිදු වූ ගැටුමකින් සිවිල් වැසියන් දෙදෙනෙකු සහ යුද හමුදා සෙබළෙකු තුවාල ලබා ඇති බව වාර්තාවුණා.\nප්‍රදේශවාසීන්ගෙන් එල්ල වූ විරෝධයක් සමථයකට පත් කිරීමට යාමේදී මෙම ගැටුම හටගත් බවටයි අනාවරණ වී ඇත්තේ.\nඩීසල් ලබා නොදීම හේතුවෙන් ත්‍රිකුණාමලය ප්‍රධාන බස් නැවතුම්පලේ පෞද්ගලික බස්රථ රියදුරන් සහ කොන්දොස්තරවරුන් මේ වනවිට උද්ඝෝෂණය නිරතව සිටිනවා.\nඒ, ඩීසල් ලබාදෙන බවට ත්‍රිකුණාමලය ඩිපෝව ලබාදුන් පොරොන්දුවක් කඩකළ බවට චෝදනා කරමින්.\nවිරෝධතාවයේ නිරත බස් රථ සේවකයන් බස් නැවතුම්පලට කිසිදු බස්රථයක් ඇතුල් කිරිමට හෝ පිටවීමට නොහැකිවන පරිදි උද්ඝෝෂණයක නිරතව සිටින බවයි අප වාර්තාකරු සඳහන් කළේ.\nමේ අතර අයි.ඕ.සී. බෙදුම්කරුවන්ගේ සංගමය සඳහන් කළේ අයි.ඕ.සී. සමාගම මගින් ලැබෙන ඉන්ධන සංචිතවලින් සියයට 10 ක් නිෂ්පාදන සහ සේවා අංශ වෙත ලබාදීමට තීරණය කර ඇති බවයි.\nවැඩිමිලට අලෙවි කිරීමේ අරමුණින් ඉන්ධන තොග රැස් කළ පුද්ගලයන් අත්අඩංගුවට ගැනීමේ සිද්ධීන් කිහිපයක් ඊයේ දිනයේත් වාර්තා වුණා.",
       "URL": "https://www.hirunews.lk/310197/තවත්-ඩීසල්-නෞකාවක්-පැමිණෙයි-පෝලිම්-මැද-සිවිල්-වැසි‍යන්-හා-හමුදාව-ගැටෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1014"
}