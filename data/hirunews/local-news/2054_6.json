{
       "Source": "hirunews",
       "Timestamp": "Monday, 29 March 2021 - 19:46",
       "Headline": "යාපනයේ කොරෝනා ව්‍යාප්තිය ඉහළ යාමක් (වීඩියෝ)",
       "News Content": "මාර්තු මාසයේ මේ දක්වා කාලය තුළ පමණක් යාපනය දිස්ත්‍රික්කයෙන් කොරෝනා ආසාදිතයින් 300ට අධික සංඛ්‍යාවක් වාර්තා වී තිබෙනවා.\nදිස්ත්‍රික් ලේකම් කේ. මහේෂන් සඳහන් කළේ විවිධ කාණ්ඩ ඉලක්ක කරගෙන කොරෝනා පරීක්ෂණ තවදුරටත් සිදුකෙරෙන බවයි.\nපවතින අවදානම සැලකිල්ලට ගෙන යාපනය නගරයේ කොටසකට සහ තිරුනෙල්වේලි ප්‍රදේශයේ කොටසකට ද සංචරණ සීමා පනවා තිබෙනවා.\nඊයේ වැඩිම ආසාදිතයින් පිරිසක් තුන්වන දිනටත් වාර්තා වූයේ යාපනය දිස්ත්‍රික්කයෙන් වන අතර, එම සංඛ්‍යව 63ක්.\nකොරෝනා ව්‍යාප්තිය සැලකිල්ලට ගනිමින් යාපනය අධ්‍යාපන කලාපයේ සියලු පාසල් අද සිට සතියක් වසා දැමීමට ද බලධාරීන් පියවර ගත්තා.\nයාපනය දිස්ත්‍රික්කයේ සිට වෙනත් දිස්ත්‍රික්ක වෙත ගමන් කරන මගී ජනතාවට කොරෝනා පරීක්ෂණ සිදුකිරීමට ද සෞඛ්‍ය අංශ පියවර ගෙන තිබෙනවා.\nමේ අතර, තලාව ප්‍රාදේශීය සභාවේ සභාපති, උප සභාපති ඇතුලු මන්ත්‍රීවරුන් 7දෙනෙකු, සහ කාර්ය මණඩලයේ 20 දෙදෙනෙකුට මෙන්ම ඔවුන්ගේ ආශ්‍රිතයින් ඇතුළු 29 දෙනෙකුට කොරෝනා වෛරසය ආසාදනය වී ඇති බව අද තහවුරු වී තිබෙනවා.\nඑමෙන්ම, බස්නාහිර පළාතේ සියලු ශ්‍රේණි වල  අධ්‍යන කටයුතු සෞඛ්‍ය මාර්ගෝපදේෂ යටතේ අද ආරම්භ කෙරුණා. ඒ අනුව පළාතේ පාසල් වල සියලු ශ්‍රේණි වල සිසු සිසුවියන් පැමිණිම ප්‍රශස්ථ මට්ටමක පැවති බවයි බස්නාහිර පළාත් අධ්‍යාපන අධ්‍යක්ෂ ශ්‍රී ලාල් නෝනිස් සඳහන් කළේ.",
       "URL": "https://www.hirunews.lk/266925/යාපනයේ-කොරෝනා-ව්‍යාප්තිය-ඉහළ-යාමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2054"
}