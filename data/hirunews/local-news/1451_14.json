{
       "Source": "hirunews",
       "Timestamp": "Monday, 03 January 2022 - 19:19",
       "Headline": "කිඹුලාගේ ග්‍රහණයට හසු වූ සිය සගයාගේ ප්‍රාණය බේරා ගැනීමට ගිය මිතුරන් (වීඩියෝ)",
       "News Content": "දෙහිවල ප්‍රදේශයේ මුහුදු තීරයේදී කරදිය කිඹුලෙකුගේ ප්‍රහාරයකට ලක්වූ විසිතුරු මසුන් ඇල්ලීමේ නියැලෙන කිමිදුම්කරුවකු ජීවිතක්ෂයට පත්වූ පුවතක් වාර්තා වූයේ අද පෙරවරුවේ දීයි.\nඅද පෙරවරු 11.30 පමණ සිදු වූ මෙම ප්‍රහාරය හේතුවෙන් ජිවිතක්ෂයට පත් වූයේ රත්මලාන ප්‍රදේශයේ පදිංචිව සිටි 57 හැවිරිදි කිමිදුම්කරුවෙකුයි.\nමෙම සිද්ධිය වාර්තා වූ සැනින් ඔහුගේ ජීවිතය බේරා ගැනීම සඳහා පළමු මෙහෙයුම දියත් කළ කොළඹ විසිතුරු මසුන් අල්ලන්නන් ගේ සංගමයේ සාමාජිකයින් කිහිප පළක් වහාම බෝට්ටු කිහිපයක් රැගෙන මෙම ප්‍රහාරය එල්ල වූ මුහුදු සීමාව දෙසට ගොස් තිබෙනවා.\nඑහිදී මෙම කිමිදුම්කරුවා සිය ග්‍රහණයට ගත් කිඹුලා මුහුදේ පිහිනා යන ආකාරය දුටු මෙම කණ්ඩායම කිමිදුම්කරු කිඹුලාගේ ග්‍රහණයෙන් මුදා ගැනීමට ගත් උත්සාහය සම්බන්ධයෙන් අදහස් පළ කළා.\nඑහිදී කොළඹ දිස්ත්‍රික් විසිතුරු මසුන් අල්ලන්නන්ගේ සංගමයේ සභාපතිවරයා කියා සිටියේ ඔහුගේ එකම අභිප්‍රාය වූයේ කිඹුලාගේ ග්‍රහණයට හසු වූ සිය සගයාගේ ප්‍රාණය නිරුද්ධ වූ සිරුර බේරා ගැනීම බවයි.\nඒ සඳහා ඔහු උත්සාහ කළ ආකාරය අප වාර්තාකරුට පවසා සිටියේ මෙලෙසින්.\n\"මේ ආරංචිය ලැබුණු ගමන් අපි බෝට්ටු කිහිපයක් දියත් කර ගෙන මුහුදට ගියා. එතකොට අපි දැක්කා කිඹුලා මෙයාව අල්ලගෙන යන විදිහ. මට කිඹුලාව අල්ලන්න හෝ මරන්න වුවමනාවක් තිබුණේ නෑ. මගේ එකම උවමනාව තිබුණේ අපේ සාමාජිකයාගේ බොඩි එක කොහොමද ගන්නෙ කියන එක ගැනයි. ඒ වෙලාවේ මට හොඳ අදහසක් ආවා අපේ බෝට්ටුවල තියෙනවා ඇන්කර් එකක්, අපි හෙමින් බෝට්ටුව කිඹුලාට කිට්ටු කරලා ඇන්කර් එක උගේ ඇඟ උඩට දාලා රේස් කරල බෝට්ටුව ඇද්දා. එතකොට ඇන්කර් එක කිඹුලා ගේ ඇගේ පැටලිලා ඌ හොඳටම කලබල වුණා. ඊට පස්සේ ඌ ගොදුර අත ඇරලා වෙන පැත්තකට ගියා, ටික වෙලාවකට පස්සෙේ බොඩි එක උඩට ආවා අපි ටක් ගාලා බොඩි එක ඇරගෙන ගොඩට ඇවිත් ඉස්පිරිතාලෙට ගෙනිච්චා. කිඹුලා අල්ලලා තිබුණේ එයාගේ දකුණු උරහිස ඒක නිසා තමයි එයාට මොකුත් කරගන්න බැරි වෙලා තියෙන්නේ. නැත්නම් කිමිදුම්කරුවෝ කියන්නේ වතුර ඇතුලේ විනාඩි ගණනාවක සටනක් දෙන්න පුළුවන් අය, වයස අවුරුදු 57ක් උනාට එයා හරි ශක්තිමත්.\nඅපි වනජීවී එකට කියන්නේ පුළුවන් තරම් ඉක්මනින් මේ කිඹුලා මෙතනින් ඉවත් කරලා දාන්න. අල්ලන්න ඕනෙ කරන සහයෝගය අපි දෙන්නම්, බෝට්ටුව අරවා මේවා අපට දෙන්න පුළුවන්. කිඹුලා මරන්න කියල අපි කියන්නේ නැහැ, අපිට එක කරන්න අවශ්‍ය නෑ.  අනිවාර්යයෙන් මූ හෙට අනිද්දා තව බිල්ලක් ගන්න එක ගන්නවා මයි. ඊට කලින් ඌව අයින් කරන්න කියලා තමයි අපි ඉල්ලා සිටින්නේ. මේක සීසන් එක, මේ කාලෙට විතරයි කීයක් හරි හම්බ කරගන්න පුළුවන්. ඒක නිසා අපට මේක කරල දෙන්න කියල තමයි අපි බලධාරීන්ගෙන් ඉල්ලා සිටින්නේ.",
       "URL": "https://www.hirunews.lk/292933/කිඹුලාගේ-ග්‍රහණයට-හසු-වූ-සිය-සගයාගේ-ප්‍රාණය-බේරා-ගැනීමට-ගිය-මිතුරන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1451"
}