{
       "Source": "hirunews",
       "Timestamp": "Wednesday, 23 August 2023 - 20:17",
       "Headline": "පරිපූරක සේවා හෙට සංකේත වැඩවර්ජනයක",
       "News Content": "බදවා ගැනීම් ප්‍රමාද කිරීම සහ උසස් වීම් විෂමතා ඉවත් කිරීමේ ප්‍රමාදය ඇතුළු ඉල්ලීම් 7 ක් මුල් කර ගනිමින් හෙද පරිපූරක වෛද්‍ය සේවා බල මණ්ඩලය හෙට දිවයින පුරා රෝහල්වල සංකේත වැඩවර්ජනයක් ආරම්භ කිරීමට නියමිතයි.\nපෙරවරු 8 සිට වර්ජනය ක්‍රියාත්මක වන අතර ඊට විකිරණ තාක්ෂණවේදීන්, රසායනාගාර විද්‍යාඥ වෘත්තීකයන්, ඖෂධවේදීන්, භෞත චිකිත්සකවරුන් ඇතුළු තවත් ක්ෂේත්‍ර කිහිපයකට අදාළ නිලධාරින් එක්වන බවයි එම බලමණ්ඩලය කියා සිටියේ.\nඑසේම, අයිසොප්ලෝරීන් සහ සියොප්ලෝරීන් නමැති නිර්වින්දන ඖෂධ වර්ග හිගවීම හේතුවෙන් නුවරඑළිය දිස්ත්‍රික් මහරෝහලේ අද සිට සාමාන්‍ය ශල්‍යකර්ම සිදුනොකරන බව සෞඛ්‍ය වෘත්තීය සමිති ප්‍රකාශ කළා.\nයුක්තිය උදෙසා කාන්තාවෝ සංවිධානයද අද සෞඛ්‍ය අමාත්‍යාංශය ඉදිරිපිට විරෝධතාවක නිරත වුණේ ඖෂධ හිගය සම්බන්ධයෙන් සෞඛ්‍ය අමාත්‍ය කෙහෙළිය රඹුක්වැල්ලගෙන් කරුණු විමසීමට සහ ඊට අදාළ ලිපියක් භාරදීමට අවශ්‍ය බව පවසමින්.\nඑහිදී විරෝධතාකරුවන් සහ අමාත්‍යාංශයේ ආරක්ෂක නිලධාරින් අතර උණුසුම් ත්ත්වයක් ඇතිවුණා.\nකෙසේ වෙතත් පසුව ඔවුන් අදාළ ලිපිය සෞඛ්‍ය අමාත්‍යංශයේ ලේකම්වරයා වෙත භාරදුන්නා.\nමේ අතර සෞඛ්‍ය අමාත්‍ය කෙහෙලිය රඹුක්වැල්ලට එරෙහි පෙත්සමකට අත්සන් ලබාගැනීමේ ව්‍යාපාරයක් සමගි ජනබලවේගය අද මොණරාගල මහ රෝහල ඉදිරිපිට සංවිධානය කර තිබුණා.",
       "URL": "https://www.hirunews.lk/345855/පරිපූරක-සේවා-හෙට-සංකේත-වැඩවර්ජනයක",
       "Category": "Local News",
       "Parent URL": "https://www.hirunews.lk/local-news.php?pageID=78"
}