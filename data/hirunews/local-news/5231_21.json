{
       "Source": "hirunews",
       "Timestamp": "Monday, 28 December 2015 - 10:52",
       "Headline": "ධීවරයන් පස්දෙනෙකු සමඟින් බහුදින යාත්‍රාවක් අනතුරක",
       "News Content": "ධීවරයින් 5 දෙනෙකු සමග මුහුදු ගිය බහුදින ධීවර යාත්‍රාවක් දෙවුන්දරට ආසන්න මුහුදු ප්‍රදේශයේදී අනතුරට ලක්වීමෙන් පුද්ගලයෙකු මියගොස් තවත් පුද්ගලයෙකු අතුරුදන්ව තිබෙනවා.\nපොලිස් මාධ්‍ය ප්‍රකාශක කාර්යාලය සදහන් කළේ පසුගිය 25 වනදා අදාළ බහුදින යාත්‍රාව ධීවර කටයුතු සදහා දෙවුන්දර වරායෙන් මුහුදුගොස් ඇති බවයි.\nපසුව, මෙම යාත්‍රාව හදිසි අනතුරකට ලක්වීමෙන් පෙරලී තිබෙනවා.\nකෙසේ වෙතත්, ඊට ආසන්නයෙන් ගමන් කළ තවත් ධීවර යාත්‍රාවක් විසින් එහි සිටි පිරිසෙන් තුන්දෙනෙකු බේරාගෙන ඇති බවයි පොලිසිය සදහන් කළේ.\nඑම අවස්ථාවේදී එක් පුද්ගලයෙකු මියගොස් ඇති අතර අනෙක් පුද්ගලයා අතුරුදන්වී තිබෙනවා.\nඅනතුරට ලක්වූ බහුදින යාත්‍රාවේ සිටි අනෙක් ධීවරයින් තිදෙනා ඊයේ රාත්‍රියේ දෙවුන්දර වරායට රැගෙන ඒමෙන් අනතුරුව ප්‍රතිකාර සදහා රෝහල් ගත කර ඇති බවයි වාර්තා වන්නේ.",
       "URL": "https://www.hirunews.lk/122924/ධීවරයන්-පස්දෙනෙකු-සමඟින්-බහුදින-යාත්‍රාවක්-අනතුරක",
       "Category": "Local News",
       "Parent URL": "https://www.hirunews.lk/local-news.php?pageID=5231"
}