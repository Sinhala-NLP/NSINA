{
       "Source": "hirunews",
       "Timestamp": "Friday, 28 January 2022 - 8:35",
       "Headline": "ශ්‍රී ලංකා යෞවනයන්ට නො සිතූ විරූ පරාජයක්",
       "News Content": "වයස අවුරුදු 19 න් පහළ ලෝක කුසලාන තරගාවලියේ වසන් පූර්ව වටයට පිවිසීමට තිබූ අවස්ථාව ශ්‍රී ලංකා කණ්ඩායම වෙතින් ගිළිහී ගියා.\nඒ ඔවුන් ඇෆ්ගනිස්ථාන කණ්ඩායම හමුවේ ලකුණු හතරක තියුණු පරාජයක් ලැබීම හේතුවෙන්.\nඅර්ධ අවසන් පූර්ව වටයේ තරගයේ කාසියේ වාසිය දිනාගත් ශ්‍රී ලංකා කණ්ඩායමේ නායක දුනිත් වෙල්ලාලගේ ඇෆ්ගනිස්ථාන කණ්ඩායමට පළමුව පන්දුවට පහරදීමට ආරාධනා කළා.\nඔවුන් පන්දු වාර 47.1ක් පන්දුවක් තුළ දී රැස්කර ගත්තේ ලකුණු 134ක් පමණයි.\nඇෆ්ගනිස්ථාන ක්‍රීඩකයින්ට දැඩි පීඩනයක් එල්ල කළ ශ්‍රී ලංකා පන්දු යැවීමේ බලඇණියේ මූලිකත්වය ගත්තේ වේග පන්දු යවන ක්‍රීඩක විනුජ රම්පාල්.\nඔහු පන්දු වාර 9.1 පන්දුවක් තුළ දී ලකුණු දහයකට ඇෆ්ගනිස්ථාන කණ්ඩායම කඩුලු 5ක් බිඳ හෙලුවා.\nනායක දුනිත් වෙල්ලාලගේ ද කඩුලු 3ක් දවා ගනිමින් ඇෆ්ගනිස්ථාන ඉනිම අඩු ලකුණු සංඛ්‍යාවකට සීමා කරන්නට දායක වුණා.\nබැලූ බැල්මට පහසු ඉලක්කයක් ලෙස පෙනුනද ලකුණු 135ක ජයග්‍රහි ඉලක්කය හඹා යාමේ දී ශ්‍රී ලංකා කණ්ඩායමේ පළමු කඩුලු හතර ලකුණු 24ක් ව තිබිය දී බිඳවැටෙන්නේ පන්දු ඕවර 12ක් තුළ දී.\nඉන් අනතුරුව ආරම්භක පිතිකරු චමින්ද වික්‍රමසිංහ එක් අන්තයක් රැකගනිමින් ශ්‍රී ලංකා ඉනිම ගොඩනගන්නට උත්සාහ කළ ද 17 වැනි පන්දුවාරයේදී අවාසනාවන්ත ලෙස දුවද්දී දැවී යාමකට හසුවීම හේතුවෙන් ඔහුගේ උත්සාහය අපතේ යනවා.\nමේ අනුව එක්තරා අවස්ථාවකදී ශ්‍රී ලංකා කණ්ඩායමේ ලකුණු පූවරුව දැක්වෙන්නේ කඩුලු 6කට ලකුණු 49ක් වශයෙන්.\nකෙසේ වෙතත් නායකත්වයේ වගකීම කරට ගත් දුනිත් වෙල්ලාලගේ රවිඳු ද සිල්වා සමග අට වැනි කඩුල්ලට අගනා ලකුණු 69 ක සම්බන්ධතාවක් ගොඩනැඟුව ද එය බිඳ වැටීමත් සමග ශ්‍රී ලංකා කණ්ඩායම අවසන් පූර්ව වටයට පිවිසීමේ බලාපොරොත්තු සුන් වී ගියා.\nදනිත් වෙල්ලාලගේ ලකුණු 34ක් ලබාගත් අතර රවිඳු ද සිල්වා ලකුණු 21ක් ලබා ගත්තා.\nනව වැනි කඩුල්ල ලෙස පිටියට පිවිසි විනුජ රන්පාල් පන්දු 14කදී ලකුණු 11ක් ලබාගෙන නොදැවී සිටියද ඔහුගේ උත්සාහයත් ශ්‍රී ලංකා කණ්ඩායම අවසන් පූර්ව වටයට ඔසවා තැබීමට සමත් වුණේ නැහැ.\nමේ අනුව ශ්‍රී ලංකා කණ්ඩායම පන්දුවාර 46ක් තුළ දී ලකුණු 130කට දැවී ගියේ ඇෆ්ගනිස්ථාන කණ්ඩායමට ලකුණු හතරක තියුණු ජයග්‍රහණයක් අත්කර දෙමින්.\nමෙම තරගාවලිය පුරා උසස් වෘත්තීය මට්ටමේ ක්‍රීඩා දක්ෂතා ප්‍රකට කළ ශ්‍රී ලංකා වයස අවුරුදු 19න් පහළ කණ්ඩායම මේ තරගයේ දී පෙන්නුම් කළේ අතිශය දුර්වල ක්‍රීඩා රටාවක්.\nඇෆ්ගනිස්ථාන කණ්ඩායමට ලකුණු 134ක් පමණක් ලබාදුන්නද එම ලකුණු 134 අතර ලකුණු 32ක්ම වයිඩ් පන්දු හේතුවෙන් වාර්තා වූ ලකුණු වීම විශේෂත්වයක්.\nඑමෙන්ම පන්දුවට පහර දීමේ දී අනවශ්‍ය ලෙස කලබල වීම හේතුවෙන් දුවද්දී දැවී යාම් හතරක කටුක අත්දැකීම විඳින්නටත් ශ්‍රී ලංකා කණ්ඩායමට සිදුවුණා.\nඇෆ්ගනිස්ථාන කණ්ඩායම තරගයේ මුල සිට දැඩි පීඩනයකට ලක් කළ ශ්‍රී ලංකා කණ්ඩායම මේ තරඟය පහසුවෙන් ජය ගන්නා තැනකට ගෙන ආවද එය නිසි පරිදි කළමනාකරණය කර ගැනීමට නොහැකි වීම අවාසනාවන්ත කරුණක්.\nකෙසේ වෙතත් මෙම කණ්ඩායම තුළ ශ්‍රී ලංකා ක්‍රිකට් ක්‍රීඩාවේ පැහැබර අනාගතයක් දැකගත හැකිවීම යම් අස්වැසිල්ලට කරුණක්.\nනායක වෙල්ලාලගෙ ප්‍රකට කළ නායකත්වයේ ගති ලක්ෂණ ද විනුජ රම්පාල ප්‍රකට කළ පන්දු යැවීමේ දක්ෂතා ද අනාගතයේ මතුයම් දවසක ශ්‍රී ලංකා කණ්ඩායමට මහෝපකාරී වනු ඇති.",
       "URL": "https://www.hirunews.lk/295411/ශ්‍රී-ලංකා-යෞවනයන්ට-නො-සිතූ-විරූ-පරාජයක්",
       "Category": "Local News",
       "Parent URL": "https://www.hirunews.lk/local-news.php?pageID=1392"
}