{
       "Source": "hirunews",
       "Timestamp": "Monday, 06 May 2019 - 7:25",
       "Headline": "විශේෂ ආරක්ෂාවක් මැද දෙවන පාසල් වාරය අද ඇරඹේ",
       "News Content": "6 ශ්‍රේණියේ සිට 13 වන ශ්‍රේණිය දක්වා පන්තිවල සිසුන්ගේ දෙවන පාසල් වාරය අද (06) ආරම්භ කෙරෙනවා.\nඑමෙන්ම, ඊයේ (05) දිනයේදී දිවයින පුරා පාසල් සහ පාසල් අවට විශේෂ මෙහෙයුමක් ආරක්ෂක අංශ ක්‍රියාත්මක කරනු ලැබුවා.\nකෙසේ වෙතත්, පළමු ශ්‍රේණියේ සිට 5 ශ්‍රේණිය දක්වා වූ පන්තිවල සිසුන්ගේ දෙවන පාසල් වාරය ආරම්භ වන්නේ ලබන 13 වනදා සඳුදායි.\nඑමෙන්ම, පාසල් ළමයින් ප්‍රවාහනය කරන වාහන ගාල් කිරීම සඳහා වෙන් වූ ස්ථාන හඳුන්වා දී ඇති බව පොලිසිය ප්‍රකාශ කළා.\nකෙසේ වෙතත් ආරක්ෂාව තහවුරු වන තෙක් පාසල් විවෘත කිරීම තවත් සති කිහිපයකින් කල් දමන්නැයි අස්ගිරි සහ මල්වතු මහ නාහිමිවරුන් ඊයේ (05) රජයෙන් ඉල්ලීමක් ද කළා.\nමේ අතර, පාසල් දරුවන්ගේ ආරක්ෂාව උපරිමයෙන් තහවුරු කිරීම සඳහා රජය විශේෂ සැලසුමක් ද ක්‍රියාවට නංවා ඇති බවයි රජයේ ප්‍රවෘත්ති දෙපාර්තමේන්තුව නිවේදනයක් නිකුත් කරමින් සඳහන් කළේ.\nඑමෙන්ම යුද හමුදා මාධ්‍ය ප්‍රකාශක බ්‍රිගේඩියර් සුමිත් අතපත්තු කියා සිටියේ පාසල්වල ආරක්ෂක අවශ්‍යතාව තක්සේරු කර අවශ්‍ය පරිදි සියලුම පාසල් සඳහා ආරක්ෂාව ලබාදීමට කටයුතු කර ඇති බවයි.",
       "URL": "https://www.hirunews.lk/215826/විශේෂ-ආරක්ෂාවක්-මැද-දෙවන-පාසල්-වාරය-අද-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=3366"
}