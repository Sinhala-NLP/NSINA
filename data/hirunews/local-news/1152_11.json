{
       "Source": "hirunews",
       "Timestamp": "Sunday, 22 May 2022 - 7:56",
       "Headline": "ප්‍රථම වරට ශ්‍රී ලාංකික කාන්තාවක් කැන්ගරු පාර්ලිමේන්තුවට",
       "News Content": "ඊයේ (21) පැවති ඔස්ට්‍රෙලියානු මැතිවරණයෙන් එරට කම්කරු පක්ෂය ජයග්‍රහණය කළ අතර ප්‍රවීණ දේශපාලනඥයෙකු වන ඇන්තනී ඇල්බනීස් නව අග්‍රාමාත්‍යවරයා ලෙස තේරී පත්වුණා.\nස්කොට් මොරිසන්ගේ ලිබරල් සන්ධානය පරදවා මෙලෙස ඔස්ට්‍රෙලියාවේ කම්කරු පක්ෂ රජයක් බිහි වී ඇත්තේ දශකයකින් පමණ පසුවයි.\nජයග්‍රාහී කම්කරු පක්ෂ නායක ඇන්තනී ඇල්බනීස් කියා සිටියේ ජනතාව වෙනසක් උදෙසා ඡන්දය ප්‍රකාශ කර ඇති බවයි.\nමධ්‍ය වාමාංශික අදහස් දරණ කම්කරු පක්ෂ නායකයා ඔස්ට්‍රෙලියානු ජනතාව එක්සත් කිරීමටත්, සමාජ සේවාවන්හි ආයෝජනය කිරීමටත්, කාලගුණ වෙනසට එරෙහි සටන් අවසන් කිරීමටත් ප්‍රතිඥා ලබාදුන්නා.\nසිය පරාජය පිළිගත් හිටපු අග්‍රාමාත්‍ය ස්කොට් මොරිසන් ඔස්ට්‍රෙලියානු ජනතාවට තුති පුද කළේ ඔවුන් විස්මිත ජන කොටසක් ලෙස හඳුන්වමින්.\nමැතිවරණයේ ප්‍රතිඵල අනුව කම්කරු පක්ෂයට ආසන 72 ක් හිමි වී ඇති අතර, ලිබරල් සන්ධානයට හිමිව ඇත්තේ ආසන 55 ක් පමණයි.\nකෙසේ නමුත් රජයක් පිහිටුවීම සඳහා අවශ්‍ය ආසන 76 ලබාගැනීමට ඔවුන්ට හරිත පක්ෂය, ස්වාධීන සහ අනෙකුත් සුළු පක්ෂවල සහාය ලබාගත යුතු වනවා.\nමෙවර ඔස්ට්‍රෙලියානු මහ මැතිවරණයට ශ්‍රී ලාංකිකයන් තුන්දෙනෙකු තරග වැදුණු අතර, ඔවුන් තුන්දෙනාම ශ්‍රී ලාංකිකයන් බහුතරයක් වෙසෙන වික්ටෝරියා ප්‍රාන්තයෙන් තරග වැදීම විශේෂත්වයක්.\nඑහිදී හෝල්ට් අසුනට කම්කරු පක්ෂයෙන් තරග වැදුණු ශ්‍රී ලංකාවේ උපත ලද කැසෙන්ඩ්‍රා ප්‍රනාන්දු එම අසුන ජයග්‍රහණය කළේ ලිබරල් සන්ධානය නියෝජනය කළ රාන්ජ් පෙරේරා පරාජයට පත් කරමින්.\nඔහු ද ශ්‍රී ලාංකිකයෙකු වීම විශේෂත්වයක්.\nඑහිදී කැසෙන්ඩ්‍රා ප්‍රනාන්දු ඡන්ද 39,185 ක් එනම් මුළු ඡන්ද සංඛ්‍යාවෙන් සියයට 57.09 ක් ලබාගත් අතර, රාන්ජ් පෙරේරාට ඡන්ද 28,777 ක් එනම්, මුළු ඡන්ද සංඛ්‍යාවෙන් සියයට 42.91 ක් හිමිවුණා.\n34 හැවිරිදි කැසෙන්ඩ්‍රා ප්‍රනාන්දු ඔස්ට්‍රෙලියානු පාර්ලිමේන්තුවට තේරී පත්වූ ශ්‍රී ලාංකික සම්භවයක් සහිත ප්‍රථම කාන්තාවයි.\nඇය වයස අවුරුදු 11 ක්ව සිටියදී සිය දෙමාපියන් සමඟ 1999 වසරේ ඔස්ට්‍රෙලියාවට සංක්‍රමණය වී ඇති අතර, සත්කාරක සේවා සහ අධ්‍යාපන සහාය පිළිබඳ උසස් අධ්‍යාපනය ලබා තිබෙනවා.\nවික්ටෝරියා ප්‍රාන්තයේ ස්කොලින් අසුනට ලිබරල් සන්ධානයෙන් තරග වැදුණු ශ්‍රී ලාංකික විරෝෂ් පෙරේරා ඡන්ද 12,543 ක් එනම්, මුළු ඡන්ද සංඛ්‍යාවෙන් සියයට 34.86 ක් ලබාගනිද්දී කම්කරු පක්ෂයේ ප්‍රතිවාදියා වූ ඇන්ඩෲ ජයිල්ස් ඡන්ද 26,252 ක් එනම්, සියයට 65.14 ක් ලබමින් එම අසුන ජයග්‍රහණය කළා.\n59 හැවිරිදි නව අග්‍රාමාත්‍ය ඇන්තනී ඇල්බනීස්, නව අග්‍රාමාත්‍යවරයා ලෙස අද (22) උදෑසන දිවුරුම් දීමට නියමිත අතර, ජපානය, ඉන්දියාව සහ ඇමරිකා එක්සත් ජනපදයේ නායකයන් සමඟ පැවැත්වෙන සමුළුවක් සඳහා හෙට (23) ටෝකියෝ බලා නික්මීමට නියමිතයි.",
       "URL": "https://www.hirunews.lk/304961/ප්‍රථම-වරට-ශ්‍රී-ලාංකික-කාන්තාවක්-කැන්ගරු-පාර්ලිමේන්තුවට",
       "Category": "Local News",
       "Parent URL": "https://www.hirunews.lk/local-news.php?pageID=1152"
}