{
       "Source": "hirunews",
       "Timestamp": "Sunday, 01 January 2017 - 13:22",
       "Headline": "ඉකුත් වසරට සාපේක්ෂව 2017 වර්ෂය ආරම්භයේ ගිනි කෙළි අනතුරුවල ඉහළයාමක්",
       "News Content": "පෙර වසරට සාපේක්ෂව පසුගිය දින දෙක තුළදී ගිනිකෙළි අනතුරු හේතුවෙන් කොළඹ ජාතික රෝහලට ඇතුළත් කළ රෝගීන්ගේ සංඛ්‍යාව ඉහළ ගොස් තිබෙනවා.\nඑහෙත් අනෙකුත් අනතුරු හේතුවෙන් රෝහල්ගතවූ පුද්ගලයින්ගේ සංඛ්‍යාවේ අඩුවක් පෙන්නුම් කරන බවයි එම රෝහලේ හදිසි අනතුරු අංශයේ පුහුණු කිරීමේ හෙද නිලධාරීනී පුෂ්පා රම්‍යානි සොයිසා කියා සිටියේ.\nමේ අතර ඊයේ දිනයේ දිවයින පුරා සිදුවූ රිය අනතුරුවලින් පුද්ගලයින් හත්දෙනෙකු ජීවිතතක්ෂයට පත්ව තිබෙනවා.\nඉන් හයදෙනෙකුම යතුරුපැදිකරුවන් බවයි පොලිස් රථවාහන මූලස්ථානය ප්‍රකාශ කළේ.\nඑමෙන්ම පසුගිය වසරේ මාරක අනතුරු 2754 ක් වාර්තාවී ඇති අතර, ඉන් මියගිය පුද්ගලයින්ගේ සංඛ්‍යාව 2913 ක්.\nඑය 2015 වසර හා සැසඳීමේදී සියයට 3.4 ක වැඩිවීමක්.\nඉන් බහුතරයක් මියගොස් ඇත්තේ යතුරුපැදිකරුවන් වන අතර එම සංඛ්‍යාව 920 ක් බව සඳහන්.\nඑමෙන්ම පදිකයින් 854 ක්, මගීන් 443 ක්, පසුපැදිකරුවන් 202 ක්ද මියගිය සංඛ්‍යාවට අයත්.",
       "URL": "https://www.hirunews.lk/151029/ඉකුත්-වසරට-සාපේක්ෂව-2017-වර්ෂය-ආරම්භයේ-ගිනි-කෙළි-අනතුරුවල-ඉහළයාමක්",
       "Category": "Local News",
       "Parent URL": "https://www.hirunews.lk/local-news.php?pageID=4729"
}