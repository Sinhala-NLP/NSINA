{
       "Source": "hirunews",
       "Timestamp": "Friday, 10 June 2022 - 7:00",
       "Headline": "සහල් හිඟ තොග ආනයනයටත් පියවර",
       "News Content": "මෙම වසරේ දෙසැම්බර් මාසය දක්වා ප්‍රමාණවත් සහල් තොග රට තුළ පවතින බව කෘෂිකර්ම අමාත්‍ය මහින්ද අමරවීර පවසනවා.\nඔහු කියා සිටියේ හිඟවන සහල් ප්‍රමාණය ද දැනටමත් වෙළඳ අමාත්‍යාංශය මගින් ඇණවුම් කර ඇති බවයි.\nමෙරට වාර්ෂික සහල් පරිභෝජනය මෙටි්‍රක් ටොන් ලක්ෂ 24 ක් වන අතර, වසරේ සහල් නිෂ්පාදනය මෙට්‍රික් ටොන් ලක්ෂ 16 ක් ලෙසයි පවතින්නේ.\nඒ අනුව එම අස්වනු ප්‍රමාණය ප්‍රමාණවත් වන්නේ මාස 08කට පමණක් වන අතර, මාස 04 ක කාලයකට සහල් හිඟවීමේ අවදානමක් පැවතුණා.\nකෙසේ වෙතත්, මෙවර යල කන්නයේදී සැලසුම් කළ වගා බිම් ප්‍රමාණයට වඩා මේ වනවිට වගා කිරීමට ජනතාව පෙළඹී තිබෙනවා.\n2020 වසරේ යල කන්නයේ වගා කර ඇත්තේ හෙක්ටයාර 403,362 ක් වන අතර, 2021 වසරේ එම බිම් ප්‍රමාණය හාරලක්ෂ 45,000 ක් බවයි අමාත්‍ය මහින්ද අමරවීර සඳහන් කළේ.\nඑම වසර දෙකේ වගා කළ බිම් ප්‍රමාණය ඉක්මවමින් හෙක්ටයාර හාරලක්ෂ 47,000 ක් මේ වනවිට වගා කර තිබෙනවා.\nකෘෂිකර්ම අමාත්‍ය මහින්ද අමරවීර මෙම අදහස් පළ කළේ විපක්ෂ නායක සජිත් ප්‍රේමදාස යොමුකර තිබූ ප්‍රශ්න කිහිපයකට ඊයේ පාර්ලිමේන්තුවේදී පිළිතුරු ලබාදෙමින්.",
       "URL": "https://www.hirunews.lk/306707/සහල්-හිඟ-තොග-ආනයනයටත්-පියවර",
       "Category": "Local News",
       "Parent URL": "https://www.hirunews.lk/local-news.php?pageID=1106"
}