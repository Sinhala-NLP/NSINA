{
       "Source": "hirunews",
       "Timestamp": "Friday, 02 October 2020 - 10:35",
       "Headline": "ශානි යළි රිමාන්ඩ් - අර්ජුන රණතුංගට වරෙන්තු (වීඩියෝ)",
       "News Content": "ව්‍යාජ සාක්ෂි නිර්මාණය කිරීම සම්බන්ධයෙන් අත්අඩංගුවට ගෙන සිටින අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂ ශානි අබේසේකර ඇතුලු තුන්දෙනා ලබන 16 වනදා දක්වා යළි රක්ෂිත බන්ධනාගාර ගත කෙරුණා.\nඒ, සැකකරුවන් අද ගම්පහ ප්‍රධාන මහේස්ත්‍රාත් මංජුල කරුණාරත්න හමුවට ඉදිරිපත් කිරීමෙන් අනතුරුවයි.\nශානි අබේසේකර, මෙම නඩුවේ පළමු සැකකරු වන අතර, දෙවැනි සැකකරු ඇඹිලිපිටිය පොලිසියට අනුයුක්තව සේවය කළ උප පොලිස් පරික්ෂකවරයෙක්.\nමෙම නඩුවේ 03 වන සැකකරු වන රටින් පළාගොස් සිටින අපරාධ පරීක්ෂණ දෙපාර්තමේන්තුවේ හිටපු පොලිස් පරීක්ෂක නිශාන්ත සිල්වා අත්අඩංගුවට ගැනීම සඳහා, රතු වරෙන්තුවක්  ද නිකුත් කර තිබෙනවා.\nඅදාළ නඩුවේ සිව්වැනි සැකකරු පසුගියදා නීතීඥවරයෙකු මාර්ගයෙන් අධිකරණයට භාරවීමෙන් අනතුරුව අත්අඩංගුවට ගෙන රක්ෂිත බන්ධනාගාර ගත කෙරුණා.\nපසුගිය 17 වනදා නඩුව කැඳවු අවස්ථාවේදී මහේස්ත්‍රාවරයා වැලිකඩ බන්ධනාගාර අධිකාරිවරයාට නියෝග කළේ නඩුවට අදාළව මරණ දඩුවම නියම වී සිටින හිටපු නියෝජ්‍ය පොලිස්පති වාස් ගුණවර්ධනගෙන් ප්‍රකාශයක් ලබා ගැනිම සඳහා කොළඹ අපරාධ කොට්ඨාශ නිලධාරීන්ට අවසර ලබා දෙන ලෙසටයි.\nඑසේම, නඩුවේ සිව්වන සැකකරුගෙන්ද ප්‍රකාශයක් සටහන් කර ගැනීම සඳහා කොළඹ අපරාධ කොට්ඨාශයේ නිලධාරින්ට අවසර ලබා දෙන ලෙසට මහර බන්ධනාගාර අධිකාරිවරයාටද මහේස්ත්‍රාවරයා එදින නියෝග කළා.\nමේ අතර දෙමටගොඩ ලංකා ඛනිජතෙල් නීතිගත සංස්ථා මූලස්ථානයට අයුතු ලෙස ඇතුලුවීම ඇතුලු චෝදනා යටතේ කොළඹ මහ නගර සභාවේ හිටපු නාගරික මන්ත්‍රී කුලතිස්ස ගීකියනගේ ඇතුලු 10 දෙනෙකුට එරෙහිව ගොනුකර ඇති නඩුව සඳහා පෙනී නොසිටීම හේතුවෙන් හිටපු අමාත්‍ය අර්ජුන රණතුංගට  කොළඹ ප්‍රධාන මහේස්ත්‍රාත් මොහොමඞ් මිහාර් අද වරෙන්තු නිකුත් කළා.\nඅර්ජුන රණතුංග හිටපු අමාත්‍යවරයා අදාළ නඩුවේ පැමිණිල්ලේ පළමු සාක්ෂිකරු ලෙසයි  නම් කර ඇත්තේ.\n2018 වසරේ ඔක්තෝම්බර් 28 වනදා එවකට ඛනිජ තෙල් සම්පත් සංවර්ධන අමාත්‍යවරයා වූ අර්ජුන රණතුංග, ඛනිජ තෙල් සංස්ථා පරිශ්‍රයට පැමිණෙද්දී එල්ලවූ ප්‍රහාරයක් හේතුවෙන් ඔහුගේ ආරක්ෂකයෙකු විසින් වෙඩි තැබීමක් සිදුකළා. එහිදී 34 හැවිරිදි පුද්ගලයෙකු ජීවිතක්ෂයට පත්වූ අතර, තවත් තුන්දෙනෙකු තුවාල ලැබුවා.",
       "URL": "https://www.hirunews.lk/251610/ශානි-යළි-රිමාන්ඩ්-අර්ජුන-රණතුංගට-වරෙන්තු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2416"
}