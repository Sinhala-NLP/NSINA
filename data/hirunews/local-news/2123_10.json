{
       "Source": "hirunews",
       "Timestamp": "Friday, 26 February 2021 - 15:13",
       "Headline": "හිටපු ජ්‍යෙෂ්ඨ නියෝජ්‍ය පොලිස්පති අනුර සේනානායක අභාවප්‍රාප්ත වෙයි",
       "News Content": "හිටපු ජ්‍යෙෂ්ඨ නියෝජ්‍ය පොලිස්පති අනුර සේනානායක අභාවප්‍රාප්ත වී තිබෙනවා.\nපිළිකා රෝගී තත්ත්වයක් හේතුවෙන් ඔහු කලක සිට ප්‍රතිකාර ලබමින් සිටින අතර අද මෙලෙස අභාවප්‍රාප්ත වී ඇති බවයි වාර්තා වන්නේ.\nපොලිස් සේවයට අමතරව, ජනප්‍රිය ගීත කිහිපයක් ද ඔහු විසින් ගායනා කර තිබෙනවා.\nසඳ කිඳුරු කිඳුරියන්, මාගේ කිරිල්ලී, කුරුළු පොඩිත්තෝ,  ඔහු විසින් එලෙස ගායනා කළ එවැනි ගීත කිහිපයක්.\nඔහුගේ දේහය මේවන විට රාජගිරිය මාදින්නාගොඩ පාර ප්‍රදේශයේ පිහිටි නිවසේ තැන්පත් කර තිබෙනවා.\nවසර 43 කට ආසන්න කාලයක් ඔහු පොලිස් දෙපාර්තමේන්තුවේ සේවය කර තිබෙනවා.\n1953 ජනවාරි මස 7 වනදා අනුරාධපුරයේදී උපත ලබා ඇති අනුර සේනානායක මහතා මාතර සර්වේසස් විද්‍යාලයේ ආදි ශිෂ්‍යයෙක්.\n1973 ඔක්තෝම්බර් 15 වනදා ආධුනික උප පොලිස් පරීක්ෂකවරයෙකු ලෙසට පොලිස් සේවයට එක්වන අනුර සේනානයක මහතා ශ්‍රී ලංකාවේ විවිධ ප්‍රදේශවල රාජකාරී කර තිබෙනවා.\nවීරගුල, වේයන්ගොඩ, කිලිනොච්චි, රාගම සහ වැලිකඩ පොලිස් ස්ථානවල ස්ථානාධිපතිවරයා ලෙසට ද කටයුතු කර ඇති ඔහු මිරිහාන මූලස්ථාන පොලිස් පරීක්ෂකවරයා ලෙසට ද සේවය කර තිබෙනවා.\n1989 වසරේදී සහකාර පොලිස් අධිකාරී තනතුරට උසස්වීම් ලැබූ අනුර සේනානායක මහතා පසුව පොලිස් අධිකාරී සහ ජ්‍යෙෂ්ඨ පොලිස් අධිකාරී තනතුරු ලබා 2010 වසරේදී නියෝජ්‍ය පොලිස්පති ධුරයට උසස්වීම් ලබා තිබෙනවා.\nඔහු ජ්‍යෙෂ්ඨ නියෝජ්‍ය පොලිස්පති තනතුරට පත්වී ඇත්තේ 2012 වසරේදීයි.\nබස්නාහිර පළාත් ජ්‍යෙෂ්ඨ නියෝජ්‍ය පොලිස්පති ලෙසට රාජකාරී කිරීම හේතුවෙන් අවස්ථා තුනකදී සේවා දිගුවක් ලැබුනු අතර 2015 වසරේදී පොලිස් සේවයෙන් විශ්‍රාම ගනු ලැබුවා.\nඅනුර සේනානායක මහතාගේ දේහය පිළිබඳ අවසන් කටයුතු ලබන ඉරිදා පස්වරුවේ බොරැල්ල කනත්ත පොදු සුසාන භූමියේදී සිදු කිරීමට නියමිතයි.",
       "URL": "https://www.hirunews.lk/263742/හිටපු-ජ්‍යෙෂ්ඨ-නියෝජ්‍ය-පොලිස්පති-අනුර-සේනානායක-අභාවප්‍රාප්ත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2123"
}