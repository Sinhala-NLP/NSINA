{
       "Source": "hirunews",
       "Timestamp": "Friday, 06 May 2022 - 14:19",
       "Headline": "19 වන ආසියානු ක්‍රීඩා උළෙල කල් දැමේ",
       "News Content": "ලබන සැප්තැම්බර් මාසයේ චීනයේ හැංෂු නගරයේ පැවැත්වීමට නියමිතව තිබූ 19 වැනි ආසියානු ක්‍රීඩා උළෙල දින නියමයක් නොමැතිව කල් දමා ඇති බව එහි සංවිධායකයින් ප්‍රකාශ කරනවා.\nමේ වනවිට නැවතත් චීනය පුරා හිස ඔසවන කොවිඩ් 19 වසංගත රෝගී තත්ත්වය හේතුවෙන් මෙම තීරණයට එළඹීමට සිදු වූ බවයි තරග සංවිධායකයින් මේ සම්බන්ධයෙන් නිවේදනයක් නිකුත් කරමින් සඳහන් කරන්නේ.\nතරගාවලිය නැවත පැවැත්වෙන නව කාල වකවානු පිළිබඳව ඉදිරියේ දී දැනුම් දෙන බවත් එම නිවේදනයේ සඳහන්.\nආසියානු ක්‍රීඩා පිටියේ ඔලිම්පික් උළෙල ලෙස සැලකෙන ආසියානු ක්‍රීඩා උළෙල \"2022 සැප්තැම්බර් 10 සිට 25 දක්වා චීනයේ හැංෂු (Hangzhou) හි දී පැවැත්වීමටයි සැලසුම් කර තිබුනේ.\nආසියානු ක්‍රීඩා උළෙලේ මෙවර සත්කාරක නගරය වන හැංෂු නගරය පිහිටා ඇත්තේ චීනයේ විශාලතම නගරය වන ෂැංහයි නගරය ආසන්නයේයි.\nමේ වන විට ෂැන්හයි නගරය පුරා ශීඝ්‍රයෙන් පැතිර යන කොවිඩ් - 19 වෛරස රෝගී තත්ත්වය හේතුවෙන් නගරයේ කොටස් ගණනාවක් අගුළු දමා තිබෙනවා.\nනැගෙනහිර චීනයේ මිලියන 12 ක් වාසය කරන නගරයක් වන හැංෂු නගරය මේ වන විටත් ආසියානු ක්‍රීඩා සහ ආසියානු පැරා ක්‍රීඩා සඳහා තරග පැවැත්වෙන ස්ථාන 56 ක් පමණ ඉදිකර අවසන් කර ඇති බව සංවිධායකයින් පසුගිය මාසයේ ප්‍රකාශ කළා.\n1990 දී බීජිං,2010 දී ගුවැන්ෂෝ නගරවලින් පසු මහාද්වීපික තරගාවලියට සත්කාරකත්වය දක්වන චීනයේ තුන්වන නගරය හැංෂු නගරයයි.",
       "URL": "https://www.hirunews.lk/303649/19-වන-ආසියානු-ක්‍රීඩා-උළෙල-කල්-දැමේ",
       "Category": "Local News",
       "Parent URL": "https://www.hirunews.lk/local-news.php?pageID=1188"
}