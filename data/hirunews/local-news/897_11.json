{
       "Source": "hirunews",
       "Timestamp": "Thursday, 01 September 2022 - 18:58",
       "Headline": "ආර්ථික අර්බුදයේ දී මුලින්ම ආරක්ෂා කර ගත යුත්තේ කවු ද? මහබැංකු අධිපති පාර්ලිමේන්තුවට කියයි",
       "News Content": "ආර්ථික අර්බුදයක දී ප්‍රථමයෙන් ම ආරක්ෂා කරගත යුතු වන්නේ අඩු ආදායම්ලාභීන් බවත්, එබැවින් ඔවුන් ආරක්ෂා කිරීමට සමාජ ආරක්ෂණ ජාල සඳහා මුදල් වෙන් කළයුතු බවත් මහ බැංකු අධිපති, ආචාර්ය නන්දලාල් වීරසිංහ පවසනවා.\nඔහු මේ බව සඳහන් කළේ කථානායක මහින්ද යාපා අබේවර්ධන, විපක්ෂ නායක සජිත් ප්‍රේමදාස, විපක්ෂයේ ප්‍රධාන සංවිධායක ලක්ෂ්මන් කිරිඇල්ල ඇතුළු ඇමතිවරුන් සහ පාර්ලිමේන්තු මන්ත්‍රීවරයන් රැසකගේ සහභාගිත්වයෙන් ඊයේ (31) පාර්ලිමේන්තු සංකීර්ණයේ දී පැවති “ශ්‍රී ලංකාවේ වර්තමාන ආර්ථික තත්ත්වය සහ ඉදිරි දැක්ම” යන මැයෙන් පැවති සාකච්ඡාවේ දී යි.\nඑහි දී මහබැංකු අධිපතිවරයා කියා සිටියේ, ආර්ථිකය ස්ථාවර කිරීමට ආර්ථික සංවර්ධන වේගය ධන මට්ටමකට ගෙනඒම සහ උද්දමනය පාලනය කිරීම සිදුකළ යුතු බවත්, ආනයනය සීමා කොට ඛණිජ තෙල්, බෙහෙත් සහ ගෑස් වැනි අත්‍යවශ්‍ය දේ මිල දී ගැනීම සිදුකළ යුතු බවත්, 14%ක හෝ 15%ක මට්ටමකට රාජ්‍ය ආදායම වැඩි කළයුතු බවයි.\nමේ අතර ආර්ථික අර්බුදය නිසා ඇතිවන අපහසුතාව අඩු ආදායම් ලබන පාර්ශවවලට පමණක් නො ව වැඩි ආදායම් ලබන පාර්ශ්ව අතර ද බෙදාහැරීම කළයුතු බවත් මහ බැංකු අධිපතිවරයා මෙහි දී කියා සිටියා.",
       "URL": "https://www.hirunews.lk/314310/ආර්ථික-අර්බුදයේ-දී-මුලින්ම-ආරක්ෂා-කර-ගත-යුත්තේ-කවු-ද-මහබැංකු-අධිපති-පාර්ලිමේන්තුවට-කියයි",
       "Category": "Local News",
       "Parent URL": "https://www.hirunews.lk/local-news.php?pageID=897"
}