{
       "Source": "hirunews",
       "Timestamp": "Thursday, 09 September 2021 - 7:17",
       "Headline": "ඊයේ දිනයේත් කොරෝනා ආසාදිතයින් 2,917 ක්",
       "News Content": "නව කොරෝනා ආසාදිතයින් 2,917 දෙනෙකු ඊයේ හමුවීමත් සමඟ මෙරට මුළු ආසාදිතයින් සංඛ්‍යාව 474,132 දක්වා ඉහළ ගියා.\nපසුගිය 07 වැනිදා සිදුවූ තවත් කොරෝනා ආසාදිත මරණ 185 ක්ද සෞඛ්‍ය සේවා අධ්‍යක්ෂ ජනරාල්වරයා විසින් ඊයේ තහවුරු කළා.\nඊට පිරිමි පුද්ගලයන් 102 ක් සහ කාන්තාවන් 83 ක් ඇතුළත්. මියගිය පිරිස අතර, 140 දෙනෙක් අවුරුදු 60 වැඩි පුද්ගලයින් වන අතර ඊට පිරිමි පුද්ගලයින් 76 ක් ඇතුළත්.\nඅවුරුදු 30 ත් 59 ත් අතර පුද්ගලයන් 44 දෙනෙක් ජීවිතක්ෂයට පත්ව ඇති අතර එහි කාන්තාවන් 19 දෙනෙක් සිටින බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඅවුරුදු 30 අඩු එක් පුද්ගලයෙක් කොරෝනා ආසාදනය වීමෙන් මියගොස් තිබෙනවා.\nඒ අනුව මෙරට සමස්ත කොරෝනා ආසාදිත මරණ සංඛ්‍යාව දැක්වෙන්නේ 10,689 ක් ලෙසින්.\nමේ අතර, පසුගිය දින කිහිපය තුළදි රිජ්වේ ආර්යා ළමා රෝහලට කොරෝනා වෛරසය ආසාදනය වූ කුඩා දරුවන් ඇතුළත් කිරිමේ යම් අඩුවක් දක්නට ලැබෙන බව රිජ්වේ ආර්යා ළමා රෝහලේ අධ්‍යක්ෂ විශේෂඥ වෛද්‍ය ජී.විජේසුරිය ප්‍රකාශ කළා.\nඑමෙන්ම, එන්නත්කරණ වැඩසටහනට සමගාමීව මාතර දිස්ත්‍රික්කයේ වයස අවුරුදු 20 ත් 30 ත් අතර තරුණ තරුණියන් වෙනුවෙන් ෆයිසර් එන්නත ලබා දීම අද දිනයේත් ක්‍රියාත්මකයි. ඊයේ දිනයේදී මෙම එන්නත්කරණ වැඩසටහන ආරම්භ වු අතර, එය ඉදිරි දින දෙක තුළද ක්‍රියාත්මක වනවා.\nබස්නාහිර පළාතේද අවුරුදු 20ත් 30ත් අතර තරුණ තරුණියන් වෙනුවෙන් එන්නත් ලබාදීම ස්ථාන 109 කදී අද දිනයේත් සිදු කෙරෙනවා.",
       "URL": "https://www.hirunews.lk/281737/ඊයේ-දිනයේත්-කොරෝනා-ආසාදිතයින්-2917-ක්",
       "Category": "Local News",
       "Parent URL": "https://www.hirunews.lk/local-news.php?pageID=1703"
}