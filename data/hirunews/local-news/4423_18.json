{
       "Source": "hirunews",
       "Timestamp": "Thursday, 13 July 2017 - 14:10",
       "Headline": "update: හාඩි උසස් තාක්ෂණික විද්‍යාල යළි දැනුම්දෙන තෙක් වැසේ (ඡායාරූප)",
       "News Content": "අම්පාර හාඩි උසස් තාක්ෂණික විද්‍යාලය යළි දැනුම්දෙන තෙක් වසා දමා තිබෙනවා.\nඒ අද දහවල් එහි සිසුන් සහ පාලනාධිකාරිය අතර ඇතිවු උණුසුම් තත්වය හේතුවෙන්.\nදහවල් සිසුන් විසින් හාඩි උසස් තාක්ෂණික විද්‍යාලයේ පරිපාලන ගොඩගැනිල්ල සිය භාරයට ගනු ලැබුවා.\nඒ පරිපාලන අධ්‍යක්ෂවරයා සිසුන්ගේ ආරක්ෂාව සඳහා කටයුතු නොකිරීම සම්බන්ධයෙන් විරෝධය පළ කරමින්.\nපසුව සිසුන් ආයතනයේ අධ්‍යක්ෂවරයා ග්‍රහණයට ගෙන තිබෙනවා.\nඅනතුරුව, පොලිසිය මැදිහත්වී ඔවුන්ට සාකච්ඡාවක් ලබාදුන් අතර, ඊට සිසුන් මෙන්ම ආචාර්ය මණ්ඩලයේ සාමාජිකයින්ද එක්ව සිටියා.\nසාකච්ඡාවට පෙර උසස් තාක්ෂණ ආයතනය තාවකාලිකව වසා දැමීමට පාලනාධිකාරිය තීරණය කර තිබූ අතර, ඊට සිසුන්ගෙන් එල්ල වුණේ විරෝධයක්.\nපසුගිය 10 වනදා අම්පාර හාඩි උසස් තාක්ෂණ ආයතනයේ නේවාසිකාගාරවල සිටින සිසුන් පිරිසකට, තවත් සිසුන් කණ්ඩායමක් පහරදීමෙන් සිසුන් 9 දෙනෙකු තුවාල ලැබුවා.\nඉන් අනතුරුවයි නේවාසිකාගාරවල සිටින සිසුන් පිිරිසක් සිය ආරක්ෂාව තහවුරු කරන ලෙස ඉල්ලා අද (13) මෙලෙස විරෝධතාවයක නිරත වුණේ.\nඑහිදී සිසු ග්‍රහණයට පත්වූ අධ්‍යක්ෂවරයා පොලිසිය මැදිහත් වී ගොඩනැගිල්ලෙන් පිටතට රැගෙන ආ අතර, එම අවස්ථාවේදී සිසුන් කලහකාරී ලෙස හැසිරුණු බවයි වාර්තා වන්නේ.\nඅද (13) ඇති වූ තත්ත්වය පිළිබදව හිරු ප්‍රවෘත්ති අංශය අම්පාර හාඩි උසස් තාක්ෂණ ආයතනයේ අධ්‍යක්ෂ ඒ. බාරොන්ගෙන් ද විමසීමක් කළ අතර, ඔහු කියා සිටියේ සිසුන්ගේ ආරක්ෂාව තහවුරු කිරීම සදහා උසස් තාක්ෂණ ආයතනය තාවකාලිකව වසා දැමීමට පියවර ගත් බවයි.\nupdate: Thursday, 13 July 2017 - 15.33\n-----------------------------------------------------------\nඅම්පාර හාඩි උසස් තාක්ෂණික විද්‍යාලයේ පරිපාලන ගොඩනැගිල්ල එහි සිසුන් සිය ග්‍රහණයට ගෙන තිබෙනවා.\nඒ එහි පරිපාලන අධ්‍යක්‍ෂවරයා සිසුන්ගේ ආරක්ෂාව සඳහා කටයුතු නොකිරීම සම්බන්ධයෙන් විරෝධය පළ කරමින්.\nමේ වනවිට තත්ත්වය පාලනය කිරීම සදහා පොලීසියද එම ස්ථානයට පැමිණ තිබෙනවා.\nඡායාරූප - අම්පාර වසන්ත චන්ද්‍රපාල",
       "URL": "https://www.hirunews.lk/165798/update-හාඩි-උසස්-තාක්ෂණික-විද්‍යාල-යළි-දැනුම්දෙන-තෙක්-වැසේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4423"
}