{
       "Source": "hirunews",
       "Timestamp": "Monday, 11 October 2021 - 16:49",
       "Headline": "උතුරු පළාත් ආණ්ඩුකාර ධුරය අර්බුදයක (වීඩියෝ)",
       "News Content": "උතුරු පළාත් නව ආණ්ඩුකාර වරයා වශයෙන් ජීවන් ත්‍යාගරාජා මීට ටික වේලාවකට පෙර ජනාධිපතිවරයා ඉදිරියේ දිවුරුම් දුන්නා.\nමැතිවරණ කොමිෂන් සභා සාමාජිකයෙකු වූ ජීවන් ත්‍යාගරාජා උතුරු පළාත් ආණ්ඩුකාර ධුරය සඳහා නිර්දේශ කරනුයේ පසුගිය සතියේ මැද භාගයේදීයි.\nඉන් අනතුරුව පසුගිය සිකුරාදා ඔහු එතෙක් දැරූ මැතිවරණ කොමිසමේ සාමාජික ධුරයෙන් ඉල්ලා අස් වුණා.\nමේ අතර අද උදෑසන උතුරු පළාත් ආණ්ඩුකාර පී එම් එස් චාල්ස් කොළඹ ගල්කිස්සේ පිහිටි උතුරු පළාත් ආණ්ඩුකාර, කොළඹ කාර්යාලයේදී දී ප්‍රවෘත්ති සාකච්ඡාවක් පැවැත්වූවා.\nඑහිදී ආණ්ඩුකාරවරිය කියා සිටියේ උතුරු පළාත් පාසල් විවෘත කිරීම සඳහා සියලු කටයුතු සූදානම් කර ඇති බවයි.\nමෙහිදී වැඩිදුරටත් අදහස් දැක්වූ උතුරු පළාත් ආණ්ඩුකාරවරිය නව සාමාන්‍යකරණය යටතේ උතුරු පළාතේ පාසල් විවෘත කිරීමට අනුගමනය කරනු ලබන ක්‍රියාමාර්ග පිළිබඳව දීර්ඝ පැහැදිලි කිරීමක් ද සිදු කළා.\nකෙසේ වෙතත් මෙහිදී ඇය ආණ්ඩුකාර ධුරයෙන් ඉල්ලා අස්වීමක් හෝ ඒ පිළිබඳ කිසිදු සඳහනක් නො කිරීම විශේෂත්වයක්.\nකෙසේ වෙතත් ජීවන් ත්‍යාගරාජා උතුරු පළාත් නව ආණ්ඩුකාරවරයා ලෙස දිවුරුම් දුන් බව ජනාධිපති ලේකම් කාර්යාලය නිල වශයෙන් දැනුම් දුන් පසු අප උතුරු පළාත් ආණ්ඩුකාරවරිය සම්බන්ද කරගැනීමට උත්සාහ දැරුවා.\nඑහිදී අප සමග අදහස් දැක්වූ උතුරු පළාත් ආණ්ඩුකාර සම්බන්ධීකරණ නිලධාරියා කියාසිටියේ මෙවන් තනතුරු මාරුවක් පිළිබඳව මෙතෙක් කිසිදු නිල දැනුම් දීමක් පළාත් ආණ්ඩුකාර කාර්යාලයට හෝ ආණ්ඩුකාරවරියට නිල වශයෙන් දැනුම් දී නැති බවයි.\nඔහු වැඩිදුරටත් කියා සිටියේ තවදුරටත් උතුරු පළාත් ආණ්ඩුකාරවරිය වශයෙන් පී එම් එස් චාල්ස් කටයුතු කරනු ඇති බවයි.\nසරෝජනී චාල්ස් උතුරු පළාත් ආණ්ඩුකාරවරිය ලෙස දිවුරුම් දුන්නේ 2019 නොවැම්බර් 02 වැනිදායි.\nකීර්තිමත් පරිපාලන නිලධාරිනියක වන ඇය ශ්‍රී ලංකා රේගුවේ අධ්‍යක්ෂ ජනරාල් ලෙස කටයුතු කළ අතර ඉන් අනතුරුව සෞඛ්‍ය අමාත්‍යාංශයේ ලේකම්වරිය ලෙසත් කෙටි කලක් සේවය කළා.",
       "URL": "https://www.hirunews.lk/284714/උතුරු-පළාත්-ආණ්ඩුකාර-ධුරය-අර්බුදයක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1635"
}