{
       "Source": "hirunews",
       "Timestamp": "Friday, 10 June 2022 - 23:18",
       "Headline": "ඉදිරියේදී ඉන්ධන සලාක ක්‍රමයට (වීඩියෝ)",
       "News Content": "ඉදිරියේදී මහජනතාවට ඉන්ධන සැපයීම සලාක ක්‍රමයට සිදුකිරීමට සිදුවන බව විදුලිබල හා බලශක්ති අමාත්‍ය කංචන විජේසේකර මහතා පවසනවා.\nපොදු ප්‍රවාහනයට සහ කර්මාන්තවලට මූලිකත්වය ලැබෙන ආකාරයෙන් එය ක්‍රියාවට නංවන බවයි අමාත්‍යවරයා කියාසිටියේ.\nමේ අතර ඉන්දීය ණය යෝජනා ක්‍රමය යටතේ මෙරටට ආනයනය කරනු ලබන අවසන් ඉන්ධන නෞකාව ලබන 16 වැනිදා දිවයිනට පැමිණීමට නියමිත අතර විදුලිබල හා බලශක්ති අමාත්‍ය කංචන විජේසේකර මහතා අද සඳහන් කළේ.\nඉන්දීය ණය යෝජනා ක්‍රමය යටතේ මෙරටට ඉන්ධන සැපයීම සඳහා ඩොලර් මිලියන 500ක් හිමි වූ අතර පසුගිය දිනවල පෙට්‍රල් හා ඩීසල් සැපයීම සිදුකෙරුණේ එම ණය යෝජනා ක්‍රමය යටතේයි.\nමේ අතර ප්‍රදේශ රැසක ජනතාව ඉන්ධන මිලදී ගැනීම සඳහා දිගු පෝලිම්වල රැදී සිටියා.\nපවතින ඩීසල් අර්බුධය හේතුවෙන් බණ්ඩාරවෙල ප්‍රදේශයේ ඉදිකිරීම් කර්මාන්තය ආශ්‍රීත යන්ත්‍ර සහ වාහන ක්‍රියාකරුවන් අපහසුතාවට පත්ව ඇත්තේ ඩීසල් ලබා ගැනීම සඳහා දින කිහිපයක් දිගු පෝලිම්වල රැදී සිටීමට සිදු වීම හේතුවෙන්.\nඩීසල් නොමැතිවීම හේතුවෙන් පුත්තලම සිය ගොවිතැන් කටයුතු කර ගැනීමේ බාධාවක් මතුව ඇති බව පවසමින් එළුවන්කුලම ප්‍රදේශයේ ජනතාව විරෝධතාවක නිරත වුණා.\nගොවීන් පෙන්වා දෙන්නේ ඉන්ධන නොමැතිව මෙම කන්නයේ ගොවිතැන් සිදු කිරීමට නොහැකි වුවහොත් කුඹුරු අක්කර 700ක් පමණ පුරන් වීමට ඉඩ ඇති බවයි.\nවැලිමඩ සමූපකාර ඉන්ධන පිරවුම්හලට ඉන්ධන පැමිණීමෙන් පසු පාසල් බස් රථ සඳහා ඉන්ධන ලබා නොදුන් බවට චෝදනා කිරීමත් සමග එම ස්ථානයේ ඇති වුණේ මෙවන් තත්ත්වයක්.",
       "URL": "https://www.hirunews.lk/306794/ඉදිරියේදී-ඉන්ධන-සලාක-ක්‍රමයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1104"
}