{
       "Source": "hirunews",
       "Timestamp": "Wednesday, 08 June 2022 - 19:51",
       "Headline": "21 ගැන අදහස් දෙන්න සිවිල් සංවිධාන, වෘත්තිය සමිති නියෝජිතයින් අධිකරණ ඇමති හමුවට",
       "News Content": "යෝජිත 21 වන ව්‍යවස්ථා සංශෝධන පනත් කෙටුම්පත සම්බන්ධව අදහස් හා යෝජනා ඉදිරිපත් කිරීමට සිවිල් සංවිධාන නියෝජිතයින් වෘත්තීය සමිති නායකයින් හා අධිකරණ අමාත්‍ය විජයදාස රාජපක්ෂ මහතා අතර සාකච්ඡාවක් අද පස්වරුවේ අධිකරණ අමාත්‍යාංශයේදී පැවැත් වුණා.\nයෝජිත 21 වන ව්‍යවස්ථා සංශෝධන පනත් කෙටුම්පත ගෙන ඒම තුළින් මෙරට ප්‍රජාතන්ත්‍රවාදය ශක්තිමත්වී දේශපාලන හා ආර්ථික ස්ථාවරත්වය ඇති වන ආකාරය, පනත් කෙටුම්පත සම්මත වීම තුළින් ඇති වන ප්‍රතිලාභයන් පිළිබදව අමාත්‍යවරයා විසින් සිවිල් සංවිධාන හා වෘත්තීය සමිති නායකයින් දැනුවත් කළ බවයි එම අමාත්‍යංශය නිවේදනය කළේ.\nමෙහිදී අදහස් පළ කරමින් අධිකරණ අමාත්‍වරයා සඳහන් කළේ මෙම පනත් කෙටුම්පත පිළිබදව පාර්ලිමේන්තුව නියෝජනය කරනු ලබන සියලු දේශපාලන පක්ෂ නායකයින් සමග සාකච්ඡා කර ඇති අතර විවිධ සංවිධාන 50 කට අධික සංඛ්‍යාවක් සමග මේ වන විට සාකච්ඡා කර ඇති බවයි.\nරටක් ලෙස ඉදිරියට යාමට නම් නව ආණ්ඩුක්‍රම ව්‍යවස්ථාවක් ගෙන ආ යුතු බවත්, නව ව්‍යවස්ථාවක් ගෙන ඒම කඩිනමින් සිදු කළ නොහැකි බැවින් ඒ පිළිබදව ජනතාව සමග සංවාදයක් ඇති කර ගත යුතු බවත් ඔහු ප්‍රකාශ කර තිබෙනවා.\nදූෂණ හා වංචා සිදුවීම වැළැක්වීම සදහා යෝජිත නව 21 ව්‍යවස්ථා පනත් කෙටුම්ත තුළින් විගණන කොමිසම හා ප්‍රසම්පාදන කොමිසම නැවත ස්ථාපිත කරනු ලබන බව ද අමාත්‍යවරයා කියසිටියා.\nනව ව්‍යවස්ථා පනත් කෙටුම්පත පිළිබදව සිවිල් හා වෘත්තීය සමිති නායකයින් තමන්ට පවතින ගැටළු ඉදිරිපත් කළ අතර අධිකරණ අමාත්‍යතුමා විසින් ඔවුන්ට පවතින ගැටළු සදහා පිළිතුරු ලබාදීම සිදු කළේය.\nරජයේ හෙද නිලධාරීන්ගේ සංගමයේ සභාපති සමන් රත්නප්‍රිය, පැෆරල් සංවිධානයේ විධායක අධ්‍යක්ෂක රෝහණ හෙට්ටිආරච්චි, ශ්‍රී ලංකා ජාතික සාම කවුන්සිලයේ විධායක අධ්‍යක්ෂක ආචාර්ය ජොහාන් පෙරේරා, රජයේ පවුල් සෞඛ්‍ය සේවා සංගමයේ සභාපතිනී දේවිකා කොඩිතුවක්කු, වෛද්‍ය රසායනාගාර වෘත්තියවේදීන්ගේ සංගමයේ සභාපති රවී කුමුදේශ් යන මහත්ම මහත්මීන් ඊට එක්ව සිටියා.\nරජයේ කර්මාන්ත ශාලීය සේවක සංගමය, ආපන ශාලා සංගමය, ජාතික නීති ශිෂ්‍ය සංගමය, දුම්රිය කලමණාකරණ නිලධාරීන්ගේ සංගමය, ජාතික ජන සභාව, ශ්‍රි ලංකා රාජ්‍ය නිලධාරීන්ගේ වෘත්තීය සමිති සම්මේලනය, ශ්‍රී ලංකා නිදහස් සෞඛ්‍ය සේවා සංගමය, සමගි සේවක සංගමය ඇතුළු වෘත්තීය සමිති සංගම් නියෝජිතයින් හා සිවිල් සංවිධාන නායකයින් ද මෙම සාකච්ඡාව සඳහා එක්ව සිටියහ.",
       "URL": "https://www.hirunews.lk/306610/21-ගැන-අදහස්-දෙන්න-සිවිල්-සංවිධාන-වෘත්තිය-සමිති-නියෝජිතයින්-අධිකරණ-ඇමති-හමුවට",
       "Category": "Local News",
       "Parent URL": "https://www.hirunews.lk/local-news.php?pageID=1109"
}