{
       "Source": "hirunews",
       "Timestamp": "Monday, 08 May 2023 - 7:32",
       "Headline": "අතුරුගිරිය ද්විත්ව ඝාතන සැකකරු අත්අඩංගුවට",
       "News Content": "අතුරුගිරිය ද්විත්ව මනුෂ්‍ය ඝාතනයක් සඳහා පොලිසියට අත්‍යාවශ්‍යව සිටි සැකකරුවෙකු ඊයේ(07) සවස කොරලවැල්ල ප්‍රදේශයේ දී පොලිසිය විසින් අත්අඩංගුවට ගෙන තිබෙනවා.\nමෙලෙස අත්අඩංගුවට ගත් සැකකරු පසුගිය 02වැනි දා පස්වරුවේ අතුරුගිරිය, ගොඩගම ප්‍රදේශයෙ පිහිටි ලී වෙළඳසැලක හිමිකාරිය එම වෙළඳසැලේ කාර්‍යාල කාමරය අසල ඝාතනය කර තිබෙන අතර, වයස අවුරුදු 51ක් වූ අතුරුගිරිය ප්‍රදේශයේ ම පදිංචි තවත් පුද්ගලයෙකුට පහර දී බරපතල තුවාල ලබා කොළඹ ජාතික රෝහලට ඇතුළත් කර ප්‍රතිකාර ලබමින් සිටිය දී මියගොස් තිබෙනවා.\nඅත්අඩංගුවට ගත් සැකකරු වයස අවුරුදු 29ක් වූ කොරලවැල්ල, මොරටුව ප්‍රදේශයේ පදිංචිකරුවෙක් වෙනවා.\nඑමෙන්ම මෙම සැකකරු විසින් මාදුපිටිය, පානදුර යන ලිපිනයද භාවිතා කර ඇති බව විමර්ශන වලදී අනාවරණය වූ බව පොලිසිය පවසනවා.\nමෙම සැකකරුගෙන් කරන ලද ප්‍රශ්න කිරීමේ දී, මියගිය කාන්තාවගේ රුපියල් 450,000ක් වටිනා රන් මාලය කොල්ලකා උගස් කරන ලද රිසිට් පත, ඝාතනය අවස්තාවේ දී සැකකරු ඇඳ සිටි ඇඳුම් මෙන්ම පාවහන් යුගලද පොලිසිය විසින් අත්අඩංගුවට ගෙන තිබෙනවා.\nසැකකරුව අද දින කඩුවෙල මහේස්ත්‍රාත් අධිකරණය වෙත ඉදිරිපත් කිරීමට නියමිත අතර, සිදුවීම සම්බන්ධයෙන් අතුරුගිරිය පොලිසිය වැඩිදුර විමර්ශන සිදුකරනු ලබයි.",
       "URL": "https://www.hirunews.lk/334557/අතුරුගිරිය-ද්විත්ව-ඝාතන-සැකකරු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=361"
}