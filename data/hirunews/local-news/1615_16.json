{
       "Source": "hirunews",
       "Timestamp": "Thursday, 21 October 2021 - 10:47",
       "Headline": "දකුණේ මහ පරිමාණ අවි ආයුධ හා මත්ද්‍රව්‍ය ජාවාරම්කරුවෙකු STF අත්අඩංගුවට",
       "News Content": "විශේෂ කාර්ය බලකායේ දකුණු පළාත් විශේෂ මෙහෙයුම් ඒකකයට ලද තොරතුරකට අනුව ඊයේ (20) දින තිහගොඩ, යටියන, කැකණඳුර මාර්ගයේදී පුද්ගලයෙකු අත්අඩංගුවට ගෙන තිබෙනවා.\nඅත්අඩංගුවට ගත් සැකකරු සන්තකයේ තිබී හෙරොයින් මිලිග්‍රෑම් 7760ක්, බෝර 12 ගිනි අවියක්, ගිනිඅවියට යෙදිය හැකි උණ්ඩ 10ක් විශේෂ කාර්ය බලකායේ නිලධාරීන් විසින් සිය භාරයට ගනු ලැබුවා.\nනීතිවිරෝධී මත්ද්‍රව්‍ය අලෙවි කර, උපයන ලද රුපියල් 20,000ක මුදලක් සහ විවිධ අපරාධ සිදු කිරීමට යොදා ගත් බවට සැක කෙරෙන මෝටර් රථයක් ද පොලීසිය සොයා ගෙන තිබෙනවා.\nමෙම සැකකරු විවිධ අපරාධ රැසකට සම්බන්ධ වූවෙකු බවත්, සැකකරුට එරෙහිව ඇති චෝදනා අතර, පුද්ගලයෙකු කපා කොටා ඝාතනය කිරීමට තැත් කිරීම, පුද්ගලයින්ට පහරදීම හා කාන්තාවන් බලෙන් පැහැරගෙන යාමට අදාළව මීට පෙර ද අධිකරණයෙහි නඩු පවරා ඇති බවයි පොලිස් විමර්ශනවලදී හෙළි වී ඇත්තේ.\nකෝට්ටවත්ත, යටියන ප්‍රදේශයේ පදිංචි මෙම සැකකරු 26 හැවිරිදි වන අතර, මීට ඉහත අවස්ථා කිහිපයකදී ද තිහගොඩ පොලීසිය, පොලිස් විශේෂ කාර්යාංශය හා කොට්ඨාස බුද්ධි ඒකකය මගින් මෙන්ම අපරාධ අංශය හා දූෂණ මර්දන ඒකකය විසින් ද අදාළ සැකකරුගේ නිවස සෝදිසි කිරීම්වලට ලක් කර තිබෙනවා.\nමෙම සැකකරු විසින් ඔහු පිළිබඳ පොලිස් ස්ථාන වෙත තොරතුරු ලබාදෙන පුද්ගලයින් හට පහර දීම් ද සිදු කර ඇති අතර, මීට ඉහත දී ඔහුගේ වැඩිමහල් සහෝදරයෙකු අයිස් මත්ද්‍රව්‍ය ළඟ තබාගෙන සිටියදී ද විශේෂ කාර්ය බලකා නිලධාරීන් විසින් අත්අඩංගුවට ගනු ලැබුවා.\nසිද්ධිය සම්බන්ධයෙන් වැඩිදුර විමර්ශන ක්‍රියාත්මකයි.",
       "URL": "https://www.hirunews.lk/285597/දකුණේ-මහ-පරිමාණ-අවි-ආයුධ-හා-මත්ද්‍රව්‍ය-ජාවාරම්කරුවෙකු-stf-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1615"
}