{
       "Source": "hirunews",
       "Timestamp": "Wednesday, 31 May 2017 - 18:56",
       "Headline": "රාජ්‍ය සහ නියෝජ්‍ය ඇමතිවරුන් 8 දෙනෙක් දිවුරුම් දෙයි",
       "News Content": "නව රාජ්‍ය අමාත්‍යවරුන් හතරදෙනෙකු සහ නියෝජ්‍ය අමාත්‍යවරුන් හතරදෙනෙකු ජනාධිපති මෛත්‍රීපාල සිරිසේන ඉදිරියේ අද දිවුරුම් දුන්නා.\nඅග්‍රාමාත්‍ය රනිල් වික්‍රමසිංහ, අමාත්‍ය ධුරය හොබවන ජාතික ප්‍රතිපත්ති සහ ආර්ථික කටයුතු අමාත්‍යාංශයේ නියෝජ්‍ය අමාත්‍යවරයා ලෙස දිවුරුම් දුන්නේ විදේශ කටයුතු නියෝජ්‍ය අමාත්‍ය ධුරය දැරූ ආචාර්ය හර්ෂ ද සිල්වායි.\nඑහි රාජ්‍ය අමාත්‍යවරයා ලෙස නිරෝෂන් පෙරේරා කටයුතු කරනවා.\nමුදල් රාජ්‍ය අමාත්‍යවරයා ලෙස, රාජ්‍ය ව්‍යවසාය සංවර්ධන නියෝජ්‍ය අමාත්‍ය ධුරය දැරූ ඉරාන් වික්‍රමරත්න දිවුරුම් දුන්නා.\nඑසේම මුදල් හා ජනමාධ්‍ය නියෝජ්‍ය අමාත්‍යවරයා ලෙස අද පස්වරුවේ දිවුරුම් දුන්නේ මහා නගර සහ බස්නාහිර සංවර්ධන නියෝජ්‍ය අමාත්‍ය ධුරය දැරූ ලසන්ත අලගියවන්නයි.\nමුදල් විෂයට නියෝජ්‍ය අමාත්‍යවරයෙක් නොසිටි අතර, ලසන්ත අලගියවන්න දිවුරුම් දීමත් සමග මහා නගර සහ බස්නාහිර සංවර්ධන නියෝජ්‍ය අමාත්‍ය ධුරය ද මේ වනවිට පුරප්පාඩුව පවතිනවා.\nමෙතෙක් මුදල් රාජ්‍ය අමාත්‍ය ධුරය දැරූ ලක්ෂ්මන් යාපා අබේවර්ධන, රාජ්‍ය ව්‍යවසාය සංවර්ධන රාජ්‍ය අමාත්‍යවරයා ලෙස දිවුරුම් දුන්නා.\nනව විදේශ කටයුතු රාජ්‍ය අමාත්‍යවරයා වන්නේ වාරිමාර්ග රාජ්‍ය අමාත්‍ය ධුරය දැරූ වසන්ත සේනානායකයි.\nවිදේශ කටයුතු සහ රාජ්‍ය ව්‍යවසාය සංවර්ධන විෂයන් සඳහා මීට පෙර රාජ්‍ය අමාත්‍යවරුන් පත් කර සිටියේ නැහැ.\nමෙවර විදේශ කටයුතු නියෝජ්‍ය අමාත්‍යවරයෙකු පත් කර නොතිබීමද විශේෂත්වයක්.\nනිපුණතා සංවර්ධන හා වෘත්තිය පුහුණු රාජ්‍ය අමාත්‍යවරයා ලෙස කටයුතු කළ පාලිත රංගේ බණ්ඩාර, වාරිමාර්ග රාජ්‍ය අමාත්‍යවරයා ලෙස ජනාධිපතිවරයා ඉදිරියේ දිවුරුම් දුන්නා.\nපාර්ලිමේන්තු ප්‍රතිසංස්කරණ සහ ජනමාධ්‍ය නියෝජ්‍ය අමාත්‍ය ධුරය දැරූ කරුණාරත්න පරණවිතාන දිවුරුම් දුන්නේ නිපුණතා සංවර්ධන සහ වෘත්තිය පුහුණු නියෝජ්‍ය අමාත්‍යවරයා ලෙසයි.\nපසුගියදා සිදු කෙරුණු අමාත්‍ය මණ්ඩල සංශෝධනයේදී සමාජ සවිබල ගැන්වීම් සහ සුබසාධන යන විෂයන්ට කන්ද උඩරට උරුමය පිළිබද විෂය ඒකාබද්ධ කෙරුණා.\nඒ අනුව, සමාජ සවි බල ගැන්වීම් සහ සුබසාධන නියෝජ්‍ය අමාත්‍යවරයා ලෙස කටයුතු කළ රන්ජන් රාමනායක කන්ද උඩරට උරුමය පිළිබද නියෝජ්‍ය අමාත්‍ය ධුරයේ ද දිවුරුම් දුන්නා.\nනව සංශෝධනයත් සමග 25 ක්ව පැවති නියෝජ්‍ය අමාත්‍ය ධුර සංඛ්‍යාව 24 දක්වා අඩු වී ඇති අතර, 21 ක්ව පැවති රාජ්‍ය අමාත්‍ය ධුර සංඛ්‍යාව 22 ක් දක්වා ඉහළ ගොස් තිබෙනවා.\nමීට අමතරව, අමාත්‍යාංශ ලේකම්වරුන්ගේ සංශෝධනයක් ද ඉදිරියේදී සිදුවීමට නියමිත බවයි රජයේ ජ්‍යෙෂ්ඨ අමාත්‍යවරයෙකු හිරු ප්‍රවෘත්ති අංශයට කියා සිටියේ.\nපසුගියදා සිදුකෙරුණු කැබිනට් සංශෝධනයේදී අමාත්‍යවරුන්ට විෂයන් පැවරීමට අදාළ ගැසට් නිවේදනය ද මෙම සතිය තුළ නිකුත් වීමට නියමිත බව එම අමාත්‍යවරයා කියා සිටියා.",
       "URL": "https://www.hirunews.lk/162549/රාජ්‍ය-සහ-නියෝජ්‍ය-ඇමතිවරුන්-8-දෙනෙක්-දිවුරුම්-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=4490"
}