{
       "Source": "hirunews",
       "Timestamp": "Monday, 05 December 2022 - 19:23",
       "Headline": "ඩයනා බ්‍රිතාන්‍ය පුරවැසියෙක් බව ආගමන විගමන පාලක ජනරාල් කියලා තියෙන්නේ ගිය අවුරුද්දේ",
       "News Content": "රාජ්‍ය අමාත්‍ය ඩයනා ගමගේ හට රාජ්‍ය තාන්ත්‍රික ගමන් බලපත්‍රයක් නිකුත් කිරීම සම්බන්ධයෙන් ඉකුත් වසරේ දෙසැම්බර් මස 15 වැනි දින ආගමන විගමන දෙපාර්තමේන්තුවේ, ආගමන හා විගමනික පාලක ජනරාල් ලෙස එවක දී කටයුතු කළ යූ.වී සරත් රූපසිරි විසින් රාජ්‍ය ආරක්ෂක, ස්වදේශ කටයුතු හා ආපදා කළමණාකරණ රාජ්‍ය අමාත්‍යංශයේ ලේකම්වරයා වෙත ලිපියකින් දැනුම් දී තිබුණා.\nඋක්ත ලිපිය යටතේ, එවක සිටි ආගමන හා විගමන පාලක ජනරාල්වරයා විසින් මෙම මන්ත්‍රීවරිය හට රාජ්‍ය තාන්ත්‍රික විදේශ ගමන් බලපත්‍රයක් නිකුත් කිරීම සම්බන්ධයෙන් කාරණා 4ක් අනාවරණය කර තිබෙනවා.\nඒ අනුව අදාල රාජ්‍ය අමාත්‍යවරිය 2004 වසරේ සිට බ්‍රිතාන්‍ය පුරවැසියෙකු ලෙස බ්‍රිතාන්‍ය පුරවැසි භාවය ලබාගෙන ඇති බවත්, 521398876 අංක දරණ බ්‍රිතාන්‍ය ගුවන් බලපත්‍රයට ඇය හිමිකම් කියන බවත් ආගමන හා විගමන පාලක ජනරාල්වරයා විසින් අනාවරණය කර තිබෙනවා.\nඑසේ ම අදාල කාලයේ සිට ඩයනා ගමගේ රාජ්‍ය අමාත්‍යවරිගේ ලාංකීය පුරවැසි භාවය අහෝස් වී ඇති බව පවසන ආගමන හා විගමන පාලක ජනරාල්වරයා විසින් වැඩිදුරටත් අනාවරණය කරන්නේ, ඇය විසින් තම බ්‍රිතාන්‍ය පුරවැසිභාවය පිළිබඳ තොරතුරු හෙළි නොකොට 2014 වසරේ ජනවාරි මස 24 වැනි දා ශ්‍රී ලංකා ගුවන් ගමන් බලපත්‍රයක් ලබාගෙන ඇති බවයි.\nතව ද ඇය විසින් 2018 වසරේ නොවැම්බර් මස 05 වැනි දා නැවත වතාවක් විදෙස් පුරවැසිභාවය හෙළි නොකොට රාජකාරි ගුවන් ගමන් බලපත්‍රයක් ලබාගෙන ඇති බවත් ආගමන හා විගමන පාලක ජනරාල්වරයා විසින් රාජ්‍ය ආරක්ෂක, ස්වදේශ කටයුතු හා ආපදා කළමණාකරණ රාජ්‍ය අමාත්‍යංශයේ ලේකම්වරයා වෙත දන්වා තිබෙනවා.\nමෙම අනාවරණයන් සමග උක්ත කරුණ සම්බන්ධයෙන් තම නිරීක්ෂණය රාජ්‍ය ආරක්ෂක, ස්වදේශ කටයුතු හා ආපදා කළමණාකරණ රාජ්‍ය අමාත්‍යංශයේ ලේකම්වරයා වෙත යොමු කරන ආගමන හා විගමන පාලක ජනරාල්වරයා කියා සිටින්නේ, රාජ්‍ය අමාත්‍යවරිය විසින් නැවත වතාවක් ගුවන් ගමන් බලපත්‍රයක් ලබා ගැනීමට අයදුම් කිරීමේ දී ඇයගේ බ්‍රිතාන්‍ය පුරවැසිභාවය ඉවත් කර ගත් බවට ලිඛිත තොරතුරු තම දෙපාර්තමේන්තුව වෙත ඉදිරිපත් කර නැති බවයි.\nමෙම සියලු කරුණු සලකා බලා රාජ්‍ය අමාත්‍යවරියට රාජ්‍ය තාන්ත්‍රික විදේශ ගමන් බලපත්‍රයක් ලබා දිය නොහැකි බවට නිරීක්ෂණය වන බව පවසමින් ආගමන විගමන පාලක ජනරාල්වරයා ඒ සම්බන්ධයෙන් අවශ්‍ය උපදෙස් ලබා දෙන ලෙස රාජ්‍ය ආරක්ෂක, ස්වදේශ කටයුතු හා ආපදා කළමණාකරණ රාජ්‍ය අමාත්‍යංශයේ ලේකම්වරයාගෙන් ඉල්ලා තිබෙනවා.\nමේ සියලු කරුණු අනාවරණය කෙරෙන 2021-12-21 දිනැති ලිපිය අද (05) පාර්ලිමේන්තුවේ සභාගත කරමින් මුජිබර් රහුමාන් පාර්ලිමේන්තු මන්ත්‍රීවරයා රාජ්‍ය අමාත්‍ය ඩයනා ගමගේගේ බ්‍රිතාන්‍ය පුරවැසිභාවය පිළිබඳ තොරතුරු සභාවට අනාවරණය කළා.",
       "URL": "https://www.hirunews.lk/322032/ඩයනා-බ්‍රිතාන්‍ය-පුරවැසියෙක්-බව-ආගමන-විගමන-පාලක-ජනරාල්-කියලා-තියෙන්නේ-ගිය-අවුරුද්දේ",
       "Category": "Local News",
       "Parent URL": "https://www.hirunews.lk/local-news.php?pageID=686"
}