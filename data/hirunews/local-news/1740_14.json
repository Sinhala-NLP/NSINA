{
       "Source": "hirunews",
       "Timestamp": "Saturday, 21 August 2021 - 11:29",
       "Headline": "වසර 13කට පසු මැතිව්ස් ගැලවෙයි - තරග දිනුවොත් සල්ලි ලැබෙන අලුත් ක්‍රිකට් ගිවිසුමට ක්‍රීඩකයින් 18ක් කැමැත්තෙන්",
       "News Content": "ශ්‍රී ලංකා ක්‍රිකට් ජාතික කණ්ඩායමේ ක්‍රීඩකයන් 18 දෙනෙකු මේ මස පළමු වැනිදා සිට මෙම වසරේ දෙසැම්බර් දක්වා මාස 05කට අදාළ නව කොන්ත්‍රාත් ගිවිසුම් අත්සන් කිරීමට තීරණය කර තිබෙනවා.\nඒ අනුව ධනංජය ද සිල්වා, කුසල් පෙරේරා, දිමුත් කරුණාරත්න, සුරංග ලක්මාල්, දසුන් ශානක, වනිඳු හසරංග, ලසිත් ඇඹුල්දෙණිය, පැතුම් නිස්සංක, ළහිරු තිරිමාන්න, දුෂ්මන්ත චමීර, දිනේෂ් චන්දිමාල්, ලක්ෂාන් සඳකැන්, විශ්ව ප්‍රනාන්දු, ඕෂධ ප්‍රනාන්දු, රමේෂ් මෙන්ඩිස්, ළහිරු කුමාර, අශේන් බණ්ඩාර සහ අකිල ධනංජය නව කොන්ත්‍රාත් ගිවිසුම් අත්සන් කිරීමට තීරණය කළ ක්‍රීඩකයන්.\nශ්‍රී ලංකා කණ්ඩායමේ හිටපු නායකයෙකු වන ඇන්ජලෝ මැතිව්ස් වසර 13කට පසු ශ්‍රී ලංකා ක්‍රිකට් කොන්ත්‍රාත් ගිවිසුමෙන් ඉවතට යෑම මෙහිදී කැපී පෙනෙන සිදුවීමක්.\nඑමෙන්ම ක්‍රිකට් තහනමකට ලක්ව සිටින ධනුෂ්ක ගුණතිලක, නිරෝෂන් දික්වැල්ල සහ කුසල් මෙන්ඩිස් ද මෙයට ඇතුළත්ව නැහැ.\nමෙම නව කොන්ත්‍රාත් ගිවිසුම් අනුව තරග ජයග්‍රහණයේ දී ක්‍රීඩකයන්ට විශාල බෝනස් මුදලක් හිමිවනවා.\nටෙස්ට්, එක්දින සහ පන්දුවාර විස්සයි විස්ස තරගවල දී පිතිකරුවන් රැස් කරන ලකුණු අනුව මුදල් ගෙවීම් වැඩි වන අතර, එම ජාත්‍යන්තර තරගවල දී පන්දු යවන්නන් වැඩි කඩුලු ගණනක් දවාගෙන දක්වන පෞද්ගලික දක්ෂතාවලදී ද ලබාදෙන මුදල ඉහළ යාම මෙම නව කොන්ත්‍රාත් ගිවිසුම අනුව සිදුවනවා.",
       "URL": "https://www.hirunews.lk/280248/වසර-13කට-පසු-මැතිව්ස්-ගැලවෙයි-තරග-දිනුවොත්-සල්ලි-ලැබෙන-අලුත්-ක්‍රිකට්-ගිවිසුමට-ක්‍රීඩකයින්-18ක්-කැමැත්තෙන්",
       "Category": "Local News",
       "Parent URL": "https://www.hirunews.lk/local-news.php?pageID=1740"
}