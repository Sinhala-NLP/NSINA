{
       "Source": "hirunews",
       "Timestamp": "Wednesday, 13 July 2022 - 23:33",
       "Headline": "අගමැතිට එරෙහිව විශ්වාසභංගයක් ? (වීඩියෝ)",
       "News Content": "උද්ගතව ඇති තත්ත්වය සම්බන්ධයෙන් සාකච්ඡා කිරීමට අද පස්වරුවේ කථානායකවරයාගේ ප්‍රධානත්වයෙන් විශේෂ පක්ෂ නායක රැස්වීමක් පාර්ලිමේන්තු සංකීර්ණයේදී පැවැත්වුණා.\nඊට ආරක්ෂක මාණ්ඩලික ප්‍රධානීල ත්‍රිවිධ හමුදාපතිවරු මෙන්ම පොලිස්පතිවරයාද එක්ව සිටීම විශේෂත්වයක්.\nකෙසේ වෙතත් එම සාකච්ඡාව සඳහා ශ්‍රී ලංකා පොදුජන පෙරමුණ නියෝජනය කරමින් නියෝජිතයෙකු සහභාගී වී නැහැ.\nරට තුළ පවතින තත්ත්වය සම්බන්ධයෙන් එහිදී ගැඹුරින් සාකච්ඡා කළ බවයි වාර්තා වන්නේ.\nඅග්‍රාමාත්‍ය කාර්යාලය නිවේදනය කළේ, සර්වපාක්ෂික ආණ්ඩුවක් පිහිටුවීමට ආණ්ඩුපක්ෂය හා විපක්ෂය යන දෙපාර්ශවය පිලිගන්නා අග්‍රාමාත්‍යවරයකු නම් කරන ලෙස වැඩබලන ජනාධිපති හා අග්‍රාමාත්‍ය රනිල් වික්‍රමසිංහ මහතා කතානායක මහින්ද යපා අබේවර්ධන මහතා වෙත එහිදී දැනුම් දී ඇති බවයි.\nපසුගිය 11 වැනිදා අග්‍රාමාත්‍ය කාර්යාලය දී පැවති සාකච්ඡාවට සහභාගී වූ සියලුම අමාත්‍යවරුන්ගේ අදහස වූයේ සර්ව පාක්ෂික රජයක් පිහිටුවීමට එකඟත්වයක් ඇතිවූ වහාම, එම රජයට වගකීම් භාර දීමට සූදානම් බව යැයි ද අදාළ නිවේදනයේ\nසඳහන්.\nපක්ෂ නායක රැස්වීමේදී ඇති වූ එකඟතාවයන් සම්බන්ධයෙන් ශ්‍රී ලංකා නිදහස් පක්ෂයේ මහ ලේකම් පාර්ලිමේන්තු මන්ත්‍රී දයාසිරි ජයසේකර මහතා මෙලෙස අදහස් පළ කළා.\nමේ වෙලාවේ බොහොම පැහැදිළිව කියන්නේ ජනාධිපතිතුමාටල රනිල් වික්‍රමසිංහ මහත්මයාට ඉල්ලා අස්වෙන්න කියන කාරණය. ඒක අපි පක්ෂ නායකයෝ විදිහට අපි කියලා තියෙනවා. ඊට අමතරව අපි කියනවා වහාම පාර්ලිමේන්තුව කැඳවන්න කියලා. නැතිනම් අග්‍රමාත්‍යවරයා මේ රටේ අරගලකරුවන් මේ රටේ බහුතර ජනතාවක්මේ විනාශයට හේතුවෙලා තියෙන\nඅග්‍රාමාත්‍යවරයාට ඉල්ලා අස්වෙන්න බැරිනම් අනිවාර්යයෙන් පාර්ලිමේන්තුව කැඳවන්න කියලා. මොකද අපි ඉතාම ඉක්මණින් බලාපොරොත්තු වෙනවා ඔහුට විරුද්ධව විශ්වාසභංගයක් පාර්ලිමේන්තුවේ ගේන්න. ඒක එක දවසින් ගන්න කියලා අපි කියනවා. එක දවසින් අපිට ඔහුව ගෙදර යවන්න පුළුවන්. එතකොට ඔහුට අග්‍රාමාත්‍ය ධුරයත් නැහැ, වැඩ බලන ජනාධිපතිකමත් නැහැ. ජනබලයකින් තොරව රැඳිලා ඉන්න අග්‍රාමාත්‍යවරයාත්, ඒ වගේම ජනාධිපතිවරයාත් කියන දෙකම අහෝසි කිරීම සඳහාවන වැඩපිළිවෙලක අපි අනිවාර්යයෙන් පෙරමුණ ගත යුතුයි.",
       "URL": "https://www.hirunews.lk/309931/අගමැතිට-එරෙහිව-විශ්වාසභංගයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1023"
}