{
       "Source": "hirunews",
       "Timestamp": "Monday, 13 April 2020 - 20:23",
       "Headline": "මුළු රටම නිවසේ සිට සමරන සිංහල, දෙමළ අලුත් අවුරුද්ද උදාවෙයි (වීඩියෝ)",
       "News Content": "පවතින වසංගත  තත්ත්වය හමුවේ මුළු රටම නිවසේ සිට චාරිත්‍ර වාරිත්‍ර සපුරමින් සැමරෙන මෙවර සිංහල දෙමළ අලුත් අවුරුද්ද මීට සුළු මොහොතකට පෙර උදාවුනා .\nඒ අපරභාග 08.23ට යෙදුනු සුබ මොහොතින්.\nඅලුත් අවුරුදු නැකැත් සීට්ටුව අනුව පුණ්‍ය කාලය යෙදී තිබුනේ (අප්‍රේල් මස 13 වන සඳුදා) අපර භාග 01.59 සිට 14 වැනි අඟහරුවාදා එනම් හෙට අළුයම 2.47 දක්වායි.\nආහාර පිසීමේ චාරිත්‍රය යෙදී ඇති අද (13) අපරභාග 10.05ට සුදු පැහැති වස්ත්‍රාභරණයෙන් සැරසී නැගෙනහිර දිශාව බලා ලිප් බැඳ ගිනි මොළවා දී කිරි මිශ්‍ර කිරිබතක් ද, තල මිශ්‍ර කැවිලි වර්ගයක් සහ අග්ගලා පිළියෙල කිරීම මැනවි යනුවෙන් නැකැත් සීට්ටුවේ සඳහන්.\nවැඩ ඇල්ලීම, ගණුදෙනු කිරීම හා ආහාර අනුභවය සදහා වන නැකත අද (13) අපරභාග 10.43 යෙදී තිබෙනවා.\nඒ අනුව නැකැත් සීට්ටුවේ සඳහන් වන්නේ එකී නැකතට සුදු පැහැති වස්ත්‍රාභරණයෙන් සැරසී නැගෙනහිර දිශාව බලා සියලු වැඩ අල්ලා, ගනුදෙනු කොට, ආහාර අනුභව කිරීම මැනවි යනුවෙන්.\nහිසතෙල්ගෑමේ නැකැත අප්‍රේල් මස 17 වැනි බදාදා පූර්වභාග 09.17 ට යෙදී ඇති අතර පළාවන් පැහැති වස්ත්‍රාභරණයෙන් සැරසී නැගෙනහිර දිශාව බලා හිසට කොහොඹ පත් ද, පයට කොළොන් පත් ද තබා කොහොඹ පත් යුෂ නානු ද තෙල් ද ගා ස්නානය කිරීම මැනවි යනුවෙන් නැකැත් සීට්ටුවේ සඳහන්.\nඅලුත් අවුරුද්දේ රැකී රක්ෂා සඳහා පිටත්ව යෑම අප්‍රේල් මස 17 වැනි සිකුරාදාට යෙදී තිබෙනවා.\nඑදින ලා නිල් පැහැති වස්ත්‍රාභරණයෙන් සැරසී තල හා හකුරු මිශ්‍ර කිරිබත් අනුභව කර පූර්වභාග 07.56 ට නැගෙනහිර දිශාව බලා රැකී රක්ෂා සදහා පිටත්ව යාම සුදුසු බව නැකැත් සීට්ටුවේ සඳහන්.\nමීට අමතරව අප්‍රේල් මස 19 වන ඉරිදා පූර්වභාග 11.38ට තඹ වර්ණය හෙවත් රතු, කහ මිශ්‍ර වර්ණයෙන් සැරසී දකුණු දිශාව බලා පැල සිටුවීමේ චාරිත්‍රය ඉටුකිරීම මැනවි යනුවෙන් ද නැකැත් සීට්ටුවේ සඳහන්.\nකෙසේ වෙතත් කොඩිඩ් 19 හෙවත් කොරෝනා වෛරසය පාලනයට ගෙන ඇති ක්‍රියාමාර්ග හේතුවෙන් මෙවර සිංහල සහ දෙමළ අලුත් අවුරුදු චාරිත්‍ර පවුලේ සාමාජිකයන්ට පමණක් සීමා වෙමින් සමරන ලෙසය රජය සහ සෞඛ්‍ය අංශ ඉල්ලා සිටින්නේ.",
       "URL": "https://www.hirunews.lk/238576/මුළු-රටම-නිවසේ-සිට-සමරන-සිංහල-දෙමළ-අලුත්-අවුරුද්ද-උදාවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2798"
}