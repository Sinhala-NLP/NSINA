{
       "Source": "hirunews",
       "Timestamp": "Friday, 29 May 2020 - 22:30",
       "Headline": "අනුරාධපුර රෝහලේ සායනික අපද්‍රව්‍ය අක්‍රමවත් ලෙස බැහැර කිරීම තවමත් (වීඩියෝ)",
       "News Content": "අනුරාධපුර ශික්ෂණ රෝහලේ සායනික අපද්‍රව්‍ය අක්‍රමවත් ලෙස බැහැර කිරීම හේතුවෙන් රෝහල අවට සිටින ජනතාව දැඩි අසීරුතාවකට පත්ව සිටීම සම්බන්ධයෙන් අප හිරු ප්‍රවෘත්ති ඔස්සේ කළ අනාවරණය පිළිබඳ රෝහල් අධ්‍යක්ෂකවරයාගේ අවධානය යොමුව තිබෙනවා.\nඋතුරුමැද පළාතේ විශාලතම රෝහල වන අනුරාධපුර ශික්ෂණ රෝහලේ සායනික අපද්‍රව්‍ය අක්‍රමවත් ලෙස පරිසරයට බැහැර කරන අතර ඒවා පිළිස්සීමට ලක්කරන්නේද පරිසරයට නිරාවරණය කරමින් බව අප ඊයේ දින හිරු ප්‍රවෘත්ති ඔස්සේ වාර්තා කළා.\nමේ හේතුවෙන් රෝහල අවට ජීවත්වන ජනතාව සෞඛ්‍ය ගැටලු රැසකට මුහුණපා සිටින අතර මෙම බලපෑම් අත්විඳීමට නොහැකිව ප්‍රදේශවාසීන් කිහිපදෙනෙක්ම මේ වන විට තම නිවාස අතහැර දමා ගොස් අවසන්.\nඑමෙන්ම මෙම සායනික අපද්‍රව්‍ය මල්වතු ඔයට ගලාබසින කුඩා ඇළ මාර්ගයකටද බැහැර කිරීමට අනුරාධපුර ශික්ෂණ රෝහල කටයුතු කර තිබෙන ආකාරය අප පෙන්වා දුන්නා.\nඊයේ අප කළ වාර්තා කිරීමත් සමඟ අනුරාධපුර ශික්ෂණ රෝහලේ අධ්‍යක්ෂකවරයා අද ඊට ප්‍රතිචාර දැක්වුවා.\nකෙසේ වෙතත් එම ස්ථානයට ගිය අපට අද දිනයේදීත් දැකගන්නට ලැබුණේ ඊයේ දිනයේදී මෙන්ම අදත් එම සායනික අපද්‍රව්‍ය අක්‍රමවත් ලෙස බැහැර කර ඇති ආකාරයයි.\nරෝහලක අපද්‍රව්‍ය යනු කැලිකසල නොවේ.\nඒවා නිසි ක්‍රමවේදයක් සහිතව බැහැර කළ යුතු වන්නේ ඒ තුළින් මතුවන පාරිසරික ගැටලු බරපතළ නිසාවෙන්.\nතම වගකිම හරිහැටි ඉටු නොකරන බලධාරින් ඒ වෙනුවෙන් බොළඳ තර්ක ගොඩනගන්නේ නම් පීඩාවට පත්වන සාමාන්‍ය ජනතාවට වගකියන්නේ කවුද ?\nඅප ඉදිරියේ ඇති ප්‍රශ්නාර්ථය මෙයයි.",
       "URL": "https://www.hirunews.lk/241825/අනුරාධපුර-රෝහලේ-සායනික-අපද්‍රව්‍ය-අක්‍රමවත්-ලෙස-බැහැර-කිරීම-තවමත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2697"
}