{
       "Source": "hirunews",
       "Timestamp": "Friday, 21 September 2018 - 15:26",
       "Headline": "රවී කරුණානායකට එරෙහි නියෝග ගැන අවසන් තීන්දුව 28",
       "News Content": "මහබැංකු බැඳුම්කර වංචාව සෙවූ ජනාධිපති කොමිෂන් සභාව හමුවේ අසත්‍ය ප්‍රකාශ සිදුකිරීමේ චෝදනාවට අදාළව පාර්ලිමේන්තු මන්ත්‍රී රවී කරුණානායක සැකකරුවෙකු ලෙස නම් කර, ලබාගත් නියෝග තාවකාලිකව අත්හිටුවීමට කොළඹ ප්‍රධාන මහේස්ත්‍රාත් රංග දිසානායක අද තීරණය කළා.\nකෙසේ වෙතත්, පසුගිය 14 වන දා ලබාදුන් එම නියෝග සම්පූර්ණයෙන්ම අවලංගු කිරීම සම්බන්ධයෙන් මේ මස 28 වන දා තීරණය කරන බවයි මහේස්ත්‍රාත්වරයා කියා සිටියේ.\nඊට අදාළ ලිඛිත දේශන ලබන 26 වන දා ගොනු කරන ලෙස ද කොළඹ ප්‍රධාන මහේස්ත්‍රාත්වරයා, නීතිපතිවරයාට සහ වගඋත්තරකාර පාර්ශව වෙත නියෝග කර තිබෙනවා.\nපාර්ලිමේන්තු මන්ත්‍රී රවී කරුණානායකට අයත් ග්ලෝබල් ට්‍රාන්ස්පොටේෂන් ලොජිස්ටික් සමාගම වෙනුවෙන් පෙනී සිටි ජනාධිපති නීතිඥවරයා එහිදී කියා සිටියේ විමර්ශන කොමිෂන් සභාවක් හමුවේ අනාවරණ වූ කරුණු වලට මිස ඊට පරිබාහිර කරුණු විමර්ශනය කර නඩු පැවරීමේ හැකියාවක් නීතිපතිවරයාට නොමැති බවයි.\nකෙසේ වෙතත්, නීතිපති දෙපාර්තමේන්තුව වෙනුවෙන් පෙනී සිටි රජයේ ජ්‍යෙෂ්ඨ අධිනීතිඥ ලක්මිණී ගිරිහාගම එය ප්‍රතික්ෂේප කළා.\nඒ අනුව දෙපාර්ශවයේම කරුණු අධ්‍යයනය කර තීන්දුව මේ මස 28 වන දා ලබාදෙන බවයි එහිදී මහේස්ත්‍රාත්වරයා සඳහන් කළේ.\nනීතිපතිවරයාගෙන් ලැබුණු උපදෙස් මත අපරාධ පරීක්ෂණ දෙපාර්තමේන්තුව පසුගිය දා හිටපු මුදල් අමාත්‍ය පාර්ලිමේන්තු මන්ත්‍රී රවී කරුණානායකට එරෙහිව නඩු පැවරුවේ කොළඹ ප්‍රධාන මහේස්ත්‍රාත් අධිකරණයේදියි.\nඒ අනුව\n· බැඳුම්කර වංචාව සිදුවූ කාල සීමාව තුළ දැනට හඳුනාගෙන ඇති දුරකතන අංක කිහිපයක් සම්බන්ධයෙන් අදාළ දුරකතන සමාගම්වලින් වාර්තා කැඳවීම.\n· ජාතික හැඳුනුම්පත් අංක කිහිපයකට අදාළ ජංගම දුරකතන සම්බන්ධතා පිළිබඳ වාර්තාවක් ලබා ගැනීම.\n·  රවී කරුණානායකට සබඳතා ඇති ග්ලෝබල් ට්‍රාන්ස්පොටේෂන් ඇන්ඞ් ලොජිස්ටික් සමාගම විසින් බැඳුම්කර වංචාව සිදුවු කාල සීමාව තුළ කරන ලද ගණුදෙනු පිළිබඳ සහ එහි අධ්‍යක්ෂ මණ්ඩලය පිළිබඳ සවිස්තර තොරතුරු ලබා ගැනීම.\n· අදාළ සමාගමේ අධ්‍යක්ෂ මණ්ඩල පත්‍රිකා ලබා ගැනීම\nසහ\n·  අර්ජුන් ඇලෝසියස්ට අයත්ව තිබූ ‘‘වෝල්ට් ඇන්ඩ් රෝ’’ නැමැති සමාගම සමඟ රවී කරුණානායක සහ ඔහුගේ පවුලේ සාමාජිකයන් කළ ගණුදෙනු පිළිබඳව වාර්තාවක් ලබා ගැනීම සඳහා අපරාධ පරීක්ෂණ දෙපාර්තමේන්තුව අධිකරණයෙන් අවසර ඉල්ලා සිටි අතර, ඊට අධිකරණය අවසර ලබාදුන්නා.",
       "URL": "https://www.hirunews.lk/200418/රවී-කරුණානායකට-එරෙහි-නියෝග-ගැන-අවසන්-තීන්දුව-28",
       "Category": "Local News",
       "Parent URL": "https://www.hirunews.lk/local-news.php?pageID=3737"
}