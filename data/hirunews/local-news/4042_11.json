{
       "Source": "hirunews",
       "Timestamp": "Monday, 12 March 2018 - 10:04",
       "Headline": "බාලවයස්කාර දැරියක් අපයෝජනය කළ තරුණයෙක් අත්අඩංගුවට",
       "News Content": "බාල වයස්කාර දැරියක් අපයෝජනය කිරීමේ චෝදනා මත 24 හැවිරිදි තරුණයෙකු පොලිස් අත්අඩංගුවට ගෙන තිබෙනවා.\nමෙලෙස අත්අඩංගුවට පත්වී ඇත්තේ කටුවන ප්‍රදේශයේ පදිංචිකරුවෙක්.\nබාලවයස්කාර දැරියගේ මව විදේශගතවී සිටින බැවින් ඇය සිය මිත්තණිය භාරයේයි හැදි වැඩී ඇත්තේ.\nදැරිය අතුරුදන්ව ඇති බවට මිත්තණිය පසුගිය වසරේ අප්‍රේල් මස 27 වනදා කටුවන පොලිසියට පැමිණිලි කර තිබෙනවා.\nඒ වන විට 14 හැවිරිදි වියෙහි පසුවූ දැරිය සැකකාර තරුණයා සමග ඇතිකර ගත් ප්‍රේම සම්බන්ධතාවක් මත  පාසල්යාම අත්හැර තරුණයා සමග අතුරුගිරිය ප්‍රදේශයේ ඥාති නිවසකට ගොස් ඇතැයි සඳහන්.\nඑම නිවසේ ඔවුන් දෙදෙනා වසරකට ආසන්න කාලයක් ජීවත්ව ඇති අතර ඊයේ ඔවුන් මිත්තණියගේ සුවදුක් විමසීම සඳහා කටුවන ප්‍රදේශයට පැමිණ තිබෙනවා.\nදැරියගේ අතුරුදන්වීම පිළිබඳ කටුවන පොලිසිය නිරන්තරයෙන් මිත්තණියගේ නිවසට පැමිණ පරීක්ෂණ සිදු කිරීම හේතුවෙන් ඊයේ මිත්තණිය ඔවුන්ගේ පැමිණිම පිළිබඳ පොලිසිය දැනුවත් කර තිබෙනවා.\nඒ අනුවයි සැකකාර තරුණයා අත්අඩංගුවට ගෙන ඇත්තේ.\nදැරිය වෛද්‍ය පරීක්ෂණයක් සඳහා ඇඹිලිපිටිය රෝහලට ඇතුලත් කර ඇති අතර තරුණයා අද වලස්මුල්ල මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/185683/බාලවයස්කාර-දැරියක්-අපයෝජනය-කළ-තරුණයෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4042"
}