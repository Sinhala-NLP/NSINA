{
       "Source": "hirunews",
       "Timestamp": "Saturday, 27 April 2019 - 14:22",
       "Headline": "අම්පාරේ නිවසකින් මරාගෙන මැරෙන ඇඳුම්වලට යොදා ගන්නා උපකරණ තොගයක් සොයා ගැනේ (ඡායාරූප)",
       "News Content": "අම්පාර - නින්දවූර් ප්‍රදේශයේ නිවසකින් මරාගෙන මැරෙන ඇඳුම් කට්ටල නිෂ්පාදනය කිරීම සඳහා යොදා ගන්නා යකඩ බෝල සවි කළ තහඩුවක් සහ තවත් උපකරණ තොගයක් සොයා ගෙන තිබෙනවා.\nලියාපදිංචි නොකළ වෑන් රථයක්, තියුණු ආයුධයක් ඇතුලු උපකරණ රැසක් මෙහිදී සොයාගෙන ඇති බවයි පොලිසිය සඳහන් කළේ.\nපොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර කියා සිටියේ ඊයේ සිදුකළ මෙහෙයුමේදී අත්අඩංගුවට ගත් පුද්ගලයින්ගෙන් ලද තොරතුරු අනුව මෙම මෙහෙයුම සිදුකළ බවයි.\nමේ අතර, ත්‍රිකුණාමලය - නිලාවේලි - ඉරක්කන්ඩි ප්‍රදේශයේ නාවික හමුදාව සිදුකළ සෝදිසි මෙහෙයුමකදී ද යුධෝපකරණ තොගයක් සොයා ගෙන තිබෙනවා.\nනාවික හමුදා මාධ්‍ය ප්‍රකාශක ලුතිනන් කමාන්ඩර් ඉසුරු සූරියබණ්ඩාර ප්‍රකාශ කළේ යතුරුපැදියකින් එම ප්‍රදේශයේ ගමන් කරමින් සිටි පුද්ගලයෙකු පරීක්ෂා කිරීමේදී ජෙලට්නයිට් කූරු 8 ක්, ඩෙටනේටර් 160 ක් සහ ෆියුස් කොටසක් සොයා ගත් බවයි.\nපසුව, ඔහුගෙන් ලද තොරතුරු මත එම ප්‍රදේශයේ වෙරළ තීරය ආශ්‍රිතව තවදුරටත් සිදුකළ සෝදිසි මෙහෙයුම් වලදී ජෙලට්නයිට් කූරු 43 ක් සහ ඩෙටනේටර් 55 ක් සොයා ගෙන තිබෙනවා.\nමේ අතර, මාතලේ - කෝබිලිවල ප්‍රදේශයේ සිදුකළ මෙහෙයුමකදී මිලිමීටර 9 වර්ගයේ ජීව උණ්ඩ 7 ක් සොයා ගැනීමට පොලීසියට හැකිවුණා.\nප්‍රදේශයේ ලැඟුම් හලක් ආසන්නයේ දමාගොස් තිබූ මෙම උණ්ඩ කිහිපය පිළිබඳව පොලීසිය මේ වනවිටත් පරීක්ෂණ සිදුකරන අතර, සිද්ධිය සම්බන්ධයෙන් කිසිවෙකුත් අත්අඩංගුවට ගෙන නැහැ.",
       "URL": "https://www.hirunews.lk/215290/අම්පාරේ-නිවසකින්-මරාගෙන-මැරෙන-ඇඳුම්වලට-යොදා-ගන්නා-උපකරණ-තොගයක්-සොයා-ගැනේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3381"
}