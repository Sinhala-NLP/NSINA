{
       "Source": "hirunews",
       "Timestamp": "Wednesday, 20 December 2017 - 19:26",
       "Headline": "දේශපාලන ප්‍රහාරයක්",
       "News Content": "මැතිවරණ ප්‍රචාරක පත්‍රිකා අලවමින් සිටි දේශපාලන පක්ෂයක ආධාරකරුවන් පිරිසක් විසින් සිදුකළ පහරදීමකින් මහිංයගනය මුලික රෝහලේ වෛද්‍යවරයෙකු තුවාල ලබා තිබෙනවා.\nහසලක, වේරගංතොට, පාලම හන්දිය ප්‍රදේශයේ රාත්‍රී අවන් හලක් ආසන්නයේ ඊයේ රාත්‍රී වෛද්‍යවරුන් පිරිසකගේ මෝටර් රථයක් නවත්වා තිබී ඇති අතර, එම ස්ථානයට පැමිණ ඇති දේශපාලන පක්ෂ ආධාරකරුවන් පිරිස මෝටර් රථය ඉවත් කරගන්නා ලෙසට පවසා තිබෙනවා.\nඔවුන් අදාළ වෛද්‍යවරයාට පහර දී ඇත්තේ, එහිදී ඇතිවූ බහින්බස්වීම දුරදිගයාම හේතුවෙන්.\nඑම සිද්ධිය වෙළෙඳ සලේ සවි කර තිබූ ආරක්ෂක කැමරාවක සටහන්ව තිබුණා.\nමේ අතර, අදාළ පහර දීමට විරෝධය පළකරමින් මහියංගනය මහ රෝහලේ වෛද්‍යවරුන් අද පෙරවරු 10 සිට පස්වරු 1 දක්වා වැඩ වර්ජනයක නිරත වූයේ පහරදීමට සම්බන්ධ පුද්ගලයින් අත්අඩංගුවට ගන්නා ලෙසට බලකරමින්.\nඅප වාර්තාකරු පැවසුවේ අද දහවල් සිද්ධියට සම්බන්ධ බව කියන පුද්ගලයින් තිදෙනෙකු මහියංගනය පොලීසියට භාරවීමෙන් අනතුරුව අත්අඩංගුවටගෙන ඇති බවයි.\nඔවුන් අධිකරණයට ඉදිරිත් කිරීමෙන් පසු ලබන 2 වැනිදා දක්වා රක්ෂිත බන්ධනාගාරගත කර තිබෙනවා.\nමේ අතර, මැතිවරණ සමයේ දේශපාලන බලය යොදා ගනිමින් මැති ඇමතිවරුන් විසින් පදික වෙළෙඳුන් සඳහා තැනූ වෙළෙඳ කුටි අයථා ලෙස දේශපාලන අපේක්ෂකයින්ට සහ දේශපාලන හිතවතුන්ට ලබාදෙන බවට චෝදනා කරමින් ලංකා ස්වයං රැකියා වෘත්තිකයින්ගේ ජාතික සම්මේලනය අද මැතිවරණ කොමසම වෙත පැමිණිල්ලක් ඉදිරිපත් කළා.",
       "URL": "https://www.hirunews.lk/178907/දේශපාලන-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=4163"
}