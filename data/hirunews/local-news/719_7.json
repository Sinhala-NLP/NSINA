{
       "Source": "hirunews",
       "Timestamp": "Monday, 21 November 2022 - 14:57",
       "Headline": "ඕමාන් සහ එක්සත් අරාබි එමීර් රාජ්‍යයන් වෙත වීසා ලියාපදිංචිය නැවතෙයි",
       "News Content": "රැකියා සඳහා ඕමානයට ගොස් සිටින කාන්තාවන් ලිංගික කටයුතු සඳහා අලෙවි කිරීමේ ජාවාරම සම්බන්ධයෙන් අත්අඩංගුවට ගත් තැරැව්කාරිය ඇප මත මුදා හැර තිබෙනවා.\nඒ කොළඹ ප්‍රධාන මහේස්ත්‍රාත් අධිකරණයට ඉදිරිපත් කිරීමෙන් අනතුරුවයි.\nහිරු ප්‍රවෘත්ති හරහා මෙම තැරැව්කාරිය සම්බන්ධයෙන් දිගින් දිගටම කරුණු අනාවරණය කළ අතර අපරාධ පරීක්ෂණ දෙපාර්තමේන්තුවේ තැනැත්තන් වෙළඳාම, ජාවාරම් විමර්ශන හා සමුද්‍රිය අපරාධ විමර්ශන කොට්ඨාසය වෙත භාරවීමෙන් අනතුරුවයි ඇය මෙලෙස අත්අඩංගුවට ගනු ලැබුවේ.\n49 හැවිරිදි ආශා දිසානායක නැමැති මෙම කාන්තාව දඹුල්ල පොහොරන්වැව ප්‍රදේශයේ පදිංචිකාරිනියක්. ඇය ඩුබායි සුද්දා සමඟ ද සබඳතා පවත්වා ඇති බවට තොරතුරු අනාවරණ වී තිබෙනවා.\nසැකකාරියගෙන් ප්‍රකාශ සටහන් කරගැනීමෙන් අනතුරුව ඇය අද පස්වරුවේ අධිකරණයට ඉදිරිපත් කෙරුණා.\nඑහි දී අපරාධ පරික්ෂණ දෙපාර්තමේන්තුව අධිකරණයෙන් ඉල්ලා සිටියේ විමර්ශන අවසන් වී නොමැති බැවින් ඇය රක්ෂිත බන්ධනාගාර ගතකරන ලෙසයි.\nකෙසේ වෙතත් සැකකාරිය වෙනුවෙන් පෙනී සිටි නිතිඥවරයා අධිකරණයට කියා සිටියේ තම සේවා දායකයා ඕමානයේ භාෂා පරිවර්තිකාවක් ලෙස පමණක් සේවය කර ඇති අතර ඇය මෙම අපරාධ වලට සම්බන්ධ නොමැති බවයි.\nසිද්ධියට සම්බන්ධ ප්‍රධාන පුද්ගලයින් වසන් කිරීම සඳහා තම සේවාදායිකාව අත්අඩංගුවට ගෙන අධිකරණයට ඉදිරිපත් කර ඇති බවයි නිතිඥවරයා අධිකරණය හමුවේ ප්‍රකාශ කළේ.\nකරුණු සළකා බැලූ කොළඹ අතිරේක මහේස්ත්‍රාත් කේමින්ද පෙරේරා, සැකකාරිය රුපියල් ලක්ෂ 3 බැගින් වූ ශරීර ඇප 2ක් මත මුදා හැරීමටත් නඩුව යලි ලබන මස පළමු වැනිදා කැඳවීමටත් නියෝග කළා.\nඕමාන මිනිස් ජාවාරම සම්බන්ධයෙන් අප සිදුකළ අනාවරණයෙන් පසුව එහි ප්‍රධාන තැරැව්කරු පසුගිය 19 වනදා අත්අඩංගුවට ගනු ලැබුවේ කටුනායක ගුවන්තොටුපළේදීයි.\nඑමෙන්ම මෙම සිද්ධිය සම්බන්ධයෙන් උප තැරැව්කරුවෙකුද පෙරේදා අවිස්සාවේල්ල - පුවක්පිටිය ප්‍රදේශයේදී අත්අඩංගුවට ගනු ලැබුවා.\nඔවුන් මේ වන විට රක්ෂිත බන්ධනාගාර ගතකර තිබෙනවා.\nමෙම මිනිස් ජාවාරම සම්බන්ධයෙන් තොරතුරු ආනාවරණය වෙමින් පවතින් පසුබිමක් තුළ රජයේ ප්‍රවෘත්ති දෙපාර්තමේන්තුවේ දී අද මේ පිළිබඳව පැහැදිළි කිරීම සඳහා විශේෂ මාධ්‍ය හමුවක් පවත්වනු ලැබුවා.\nඑහිදී අදහස් දැක්වූ විදේශ සේවා නියුක්ති කාර්යාංශයේ විමර්ශන කළමනාකරු කපිල කරුණාරත්න සඳහන් කළේ 2022 වසරේ ජනවාරී සිට මේ දක්වා විදේශ රැකියා ජාවාරම් සම්බන්ධයෙන් 69 දෙනෙකු අත්අඩංගුවට ගෙන ඔවුන්ට අදාළව අධිකරණ වල නඩු 199ක් පවරා ඇති බවයි.\nකෙසේ වෙතත් මාධ්‍ය හමුවට එක්වූ පොලිස් මාධ්‍ය ප්‍රකාශක ජේ්‍යෂඨ පොලිස් අධිකාරී නිහාල් තල්දූව කියා සිටියේ අපරාධ පරික්ෂණ දෙපාර්තමේන්තුවේ නිලධාරීන් කණ්ඩායමක් ඕමානයේ සුරක්ෂා නිවෙස්නය වෙත ගොස් එහි රඳවා සිටි ලාංකික කාන්තාවන් 45 දෙනෙකුගෙන් ලබාගත් ප්‍රකාශ මත අනාවරණ වූ කරුණු ඔස්සේ මෙම ජාවාරම පිළිබඳ වැඩිදුර විමර්ශන ආරම්භ කළ බවයි.\nමේ අතර මෙරට කාන්තාවන් ඕමානය සහ එක්සත් අරාබි එමීර් රාජ්‍යයන් වෙත නුපුහුණු සහ ගෘහ සේවයේ රැකියාවලට පෞද්ගලිකව ලියාපදිංචි වීම අද සිට තාවකාලිකව අත්හිටුවීමට පියවර ගත් බවයි විදේශ සේවා නියුක්ති කාර්යාංශයේ සාමාන්‍යාධිකාරී ඊ. ඩී .පී සේනානායක මෙම මාධ්‍ය හමුවේ දී කියා සිටියේ.",
       "URL": "https://www.hirunews.lk/320927/ඕමාන්-සහ-එක්සත්-අරාබි-එමීර්-රාජ්‍යයන්-වෙත-වීසා-ලියාපදිංචිය-නැවතෙයි",
       "Category": "Local News",
       "Parent URL": "https://www.hirunews.lk/local-news.php?pageID=719"
}