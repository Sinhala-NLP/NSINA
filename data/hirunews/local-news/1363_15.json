{
       "Source": "hirunews",
       "Timestamp": "Friday, 11 February 2022 - 7:35",
       "Headline": "'හිරු නිවුස්' තවත් පරිච්ඡේදයක් අරඹයි (වීඩියෝ)",
       "News Content": "ශ්‍රී ලාංකීය ප්‍රවෘත්ති කලාව නව මානයක් කරා ඔසවා තැබූ මෙරට වැඩි ම පිරිසක් නරඹන ප්‍රවෘත්ති විකාශය වන හිරු නිව්ස් අද සිට නව පරිච්ඡේදයක් අරඹනවා.\nඒ අනුව, නවීන තාක්ෂණයෙන් සන්නද්ධ ව ජනතා කේන්ද්‍රීය ප්‍රවෘත්තිකරණයේ පුරෝගාමියා බවට පත්වෙමින් ජාත්‍යන්තර මට්ටමේ ප්‍රවෘත්ති විකාශයක් සුවහසක් හිරු ප්‍රේක්ෂකයන් වෙත සමීප කරන්නට හිරු ටී.වී අද සිට සූදානම්.\nදශක ගණනාවක් ඈතට දිව යන ශ්‍රී ලාංකීය රූපවාහිනි ප්‍රවෘත්ති කලාව විප්ලවීය වෙනසකට මුල පුරන්නේ, හිරු ප්‍රේක්ෂක ජනතාවට ගෙන ආ නවමු අත්දැකීම සමඟ යි.\nතොරතුරු සන්නිවේදනයේ ප්‍රමිතිගත සහ නිවැරැදි ම ක්‍රමවේදය හඳුනා ගනිමින් රාත්‍රී 6.55ටත් රාත්‍රී 9.55ටත් හිරු නිව්ස් ජනතාව අතරට පැමිණියේ, සිය ඍජු ප්‍රතිපත්තිවලට මුල්තැන ලබාදෙමින්.\nනිරවද්‍යතාව සහ ආකර්ශනීය බව සමඟ ජනතා පුවත් පිපාසය සංසිඳුවීම හේතුවෙන් නොබෝ කලකින් ම ප්‍රේක්ෂක ජන මනස තුළ ලැගුම් ගන්නට අපට හැකි වුණා.\nදේශපාලන මතිමතාන්තරවලින් ඔබ්බට ගොස් ජනතා ගැටලු රට හමුවේ තබමින් අප නිරන්තරයෙන් ප්‍රදර්ශනය කළේ, ජනතාවගේ අභිවෘද්ධිය වෙනුවෙන් ඉටු විය යුතු යුතුකම් සහ වගකීම්වල වටිනාකම යි.\nනගරයෙන් ඈත හුදෙකලා ජිවිත ගෙවන ජනතාවගේ ගැටලු වෙනුවෙන් අප හඬ නැගුවේ වරක් දෙවරක් නො වේ.\nමෙරට අංක එකේ ප්‍රවෘත්ති විකාශය බවට හිරු නිවුස් විරුදාවලි ලබන්නේ, එකී මෙහෙවරට ලැබෙන වටිනාකමක් වශයෙන්.\nඉන් පසු මධ්‍යාහ්න පුවත් විකාශයක් ද අරඹමින් හිරු නිව්ස් සිය ප්‍රවෘත්ති මෙහෙයුම පුළුල් කළා.\nඑතැන් පටන් මෙරට සෑ ම ප්‍රවෘත්ති විකාශයක ම අප පෙරමුණේ පසුවන්නේ, නිරන්තර ව ජනතා සුබ සිද්ධිය වෙනුවෙන් රට හමුවේ බොහෝ දේ හෙළිකරමින්.\nජනතාවගේ බත්පතට වැලි දැමූ ජාවාරම් රටේ ආරක්ෂාව අනතුරේ හෙළිය හැකි අවදානම් තත්ත්වයන්වල බැරෑරුම්කම මෙන්ම, ලක් මව ලැබූ ජයග්‍රහණවල විශිෂ්ටත්වය ද ඒ අතර වුණා.\nජනතා කේන්ද්‍රීය ප්‍රවෘත්ති ප්‍රකාශයක ගුණ සුවඳ සුරකිමින් අප ඔවුන්ගේ හඬට කන් දුන්නා පමණක් නො ව, ඒ හඬට වටිනාකමක් දෙමින් අදාළ පාර්ශවයන්ගේ අවධානය ඒ වෙත යොමු කරවීමටත් අපට නිබඳ ව හැකි වුණා.",
       "URL": "https://www.hirunews.lk/296706/හිරු-නිවුස්-තවත්-පරිච්ඡේදයක්-අරඹයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1363"
}