{
       "Source": "hirunews",
       "Timestamp": "Friday, 28 July 2023 - 22:20",
       "Headline": "වෛද්‍යවරුන්ගේ අත්වැරදීමකින් පුංචි හම්දි ෆස්ලිම්ට දිවි අහිමි වෙයි",
       "News Content": "වෛද්‍යවරුන්ගේ අත්වැරදීමකින් වකුගඩු දෙකම අහිමිව පීඩා විඳි වයස අවුරුදු තුනහමාරක දරුවකු අවසානයේ ජීවිතයෙන් ද වන්දි ගෙවූ පුවතක් කොළඹ රිජ්වේ ආර්යා ළමා රෝහලින් වාර්තා වුණා.\nමවුපියන් පවසන්නේ වෛද්‍යවරුන්ගේ නොසැලකිල්ල හේතුවෙන් සිය පුතුට දිවි අහිමි වූ බවයි.\nමෙම දරුවාගේ වම් වකුගඩුව උපතේදීම අක්‍රීය වී තිබූ බැවින් එය ඉවත් කිරීමේ සැත්කමේදී වෛද්‍යවරු දකුණු වකුගඩුව ද ඉවත් කර ඇති බවයි ඔවුන් පැවසුවේ.\nවයස අවුරුදු තුනහමාරක් වන පුංචි හම්දි ෆස්ලිම්ගේ හද කම්පා කරන පුවත වාර්තා වන්නේ මෙහෙමයි;\nකොළඹ කොටහේන ප්‍රදේශයේ පදිංචි පුංචි හම්දි අසනීප තත්ත්වයක් හේතුවෙන් මීට වසරකට පමණ පෙර කොළඹ රිජ්වේ ආර්යා ළමා රෝහලට ඇතුළත් කරනවා.\nඑහිදි ඔහුගේ වම් වකුගඩුව අක්‍රීය බව තහවුරු වීමත් සමඟ වෛද්‍යවරු නිර්දේශ කරන්නේ ඔහුගේ එම වකුගඩුව ඉවත් කරන ලෙසටයි.\nඒ වන විට ඔහු වයස අවුරුද්දක පුංචි දරුවෙක්.\nඒ අනුව පසුගිය වසරේ දෙසැම්බර් මාසයේ හම්දිගේ වම් වකුගඩුව ඉවත් කිරීමේ සැත්කම සිදුකරනු ලබන අතර සැත්කමෙන් පසු දරුවාගේ මූත්‍රා පිටවීමේ යම් ගැටලුවක් මතු වී තිබෙනවා.\nමෙලෙස දැඩි සත්කාර ඒකකයේ ප්‍රතිකාර ලබමින් සිටි හම්දි සම්බන්ධයෙන් වෛද්‍යවරු ප්‍රකාශ කර ඇත්තේ අදාළ සැත්කම සිදුකරන අවස්ථාවේ අත්වැරදීමකින් වකුගඩු දෙකම ඉවත් කර ඇති බවයි.\nරුධිර කාන්දුකරණය කරමින් මාස ගණනක් දිවි රැක ගත්තත් පුංචි හම්දි ෆස්ලීම්ට දෛවය යළිත් සරදම් කරන්නට පටන් ගත්තා.\nවිෂබීජයක් ඇතුළුවීමෙන් යළි රෝහල්ගත කරන හම්දි ඊයේ (27) දින සදහටම මෙලොවින් සමුගත්තේ සියලු දෙනාගේ හදවත් කම්පා කරමින්.",
       "URL": "https://www.hirunews.lk/342882/වෛද්‍යවරුන්ගේ-අත්වැරදීමකින්-පුංචි-හම්දි-ෆස්ලිම්ට-දිවි-අහිමි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=143"
}