{
       "Source": "hirunews",
       "Timestamp": "Saturday, 14 May 2022 - 13:46",
       "Headline": "ඊශ්‍රායල පොලිසිය, පලස්තීන මාධ්‍යවේදිනියගේ මළගමටත් පහරදෙයි",
       "News Content": "දශක දෙකකට අධික කාලයක් පලස්තීන කටයුතු ඇතුලු මැද පෙරදිග පුවත් වාර්තා කළ අල්ජසීරා මාධ්‍යවේදිනි ෂිරීන් අබු අකිලේ ගේ අවමංගල්‍යය උත්සවයටද ඊශ්‍රායල පොලිසිය විසින් පහර දී තිබෙනවා.\nජෙරුසලමේ පැරණි නගරයේදී ඊයේ (13) පැවති ඇගේ අවමංගල්‍ය උත්සවය සඳහා දහස් සංඛ්‍යාත පලස්තීනුවන් ධජ අතැතිව එක්වූ අතර, ඊශ්‍රායල පොලිසිය බැටන් ප්‍රහාරයක් එල්ල කර ඇති බව සඳහන්.\nඑක් අවස්ථාවක මාධ්‍යවේදිනියගේ දෙණ බිම පතිත වීම වැළැක්වීමට එය රැගෙන ගිය පවුලේ සාමාජිකයන්ට සහ හිතවතුන්ට දැඩි පරිශ්‍රමයක් දැරීමට සිදුවුණා.\nඊශ්‍රායල පොලිසිය පලස්තීන - ඇමරිකානු මාධ්‍යවේදිනියක වන ෂිරීන් අබු අකිලේගේ අවමගුලේදී කටයුතු කළ ආකාරය පිළිබඳ ඇමරිකානු රාජ්‍ය ලේකම් ඇන්තනී බ්ලින්කන් අප්‍රසාදය පළ කළ අතර, එක්සත් ජාතීන්ගේ සංවිධානය සහ යුරෝපා සංගමය ද එය හෙළා දුටුවා.\nෂිරීන් අබු අකිලේ ජීවිතක්ෂයට පත්වූයේ බටහිර ඉවුරේ ජෙනින්හි ක්‍රියාත්මක වූ ඊශ්‍රායල සෝදිසි මෙහෙයුමක් ආවරණය කරමින් සිටියදියි.\nඇයට වෙඩි වැදී ඇත්තේ කුමන පාර්ශවයකින්ද යන්න තහවුරු වී නොමැති බව මුලදී ඊශ්‍රායලය ප්‍රකාශ කළද පසුව ඒ පිළිබඳ විමර්ශනයක් සිදුකරන බව කියා සිටියා.\nකෙසේ නමුත් පලස්තීන පාර්ශ්වය ප්‍රකාශ කළේ ඇය නියත වශයෙන් ඊශ්‍රායල පොලිසියේ වෙඩි පහරින් මියගිය බවයි.",
       "URL": "https://www.hirunews.lk/304329/ඊශ්‍රායල-පොලිසිය-පලස්තීන-මාධ්‍යවේදිනියගේ-මළගමටත්-පහරදෙයි",
       "Category": "Local News",
       "Parent URL": "https://www.hirunews.lk/local-news.php?pageID=1169"
}