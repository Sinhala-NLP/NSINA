{
       "Source": "hirunews",
       "Timestamp": "Friday, 17 February 2023 - 23:41",
       "Headline": "පාකිස්ථානයේ කරච්චි නුවර පොලිස් මූලස්ථානයට ප්‍රහාරයක්",
       "News Content": "පාකිස්ථානයේ කරච්චි නුවර පොලිස් මූලස්ථානය වෙත ප්‍රහාරයක් එල්ල වී තිබෙනවා.\nප්‍රහාරකයින් සහ පොලිසිය අතර වෙඩි හුවමාරුවක් ද සිදුවෙමින් පවතින බවයි එරට ආරක්ෂ අංශ තහවුරු කරන්නේ.\nකරච්චි නුවර පිහිටි පොලිස් මූලස්ථාන ගොඩනැගිල්ලට ප්‍රහාරකයින් 10කට ආසන්න සංඛ්‍යාවක් ඇතුළු වී ඇති බවටයි තොරතුරු වාර්තා වන්නේ.\nප්‍රහාරකයින් විසින් ආරක්ෂක අංශ වෙත වෙඩි ප්‍රහාර එල්ල කර ඇති අතර තත්ත්වය පාලනය කිරීම සඳහා පොලිසිය ප්‍රති ප්‍රහාර එල්ල කිරීමත් සමඟ වෙඩි හුවමාරුවක් සිදුව තිබෙනවා.\nඑහිදී ප්‍රහාරකයින් විසින් අත් බෝම්බ ප්‍රහාරයක්ද එල්ල කර ඇති බව එරට මාධ්‍ය වාර්තා කරනවා.\nමේ වන විටත් ප්‍රහාරකයින් සහ ආරක්ෂක අංශ අතර වෙඩි හුවමාරුවක් සිදුවන අතර ප්‍රහාරකයින් දෙදෙනෙකු මියගොස් ආරක්ෂක අංශ සාමාජිකයින් දෙදෙනෙකු තුවාල ලබා ඇති බව එරට ආරක්ෂක අංශ තහවුරු කරනවා.\nකෙසේ වෙතත් මේ වන විට ආරක්ෂක අංශ විසින් පොලිස් මූලස්ථානය වටලා ඇති අතර ප්‍රදේශයේ ආරක්ෂාව තහවුරු කර ඇති බව ද වාර්තාවනවා.",
       "URL": "https://www.hirunews.lk/327667/පාකිස්ථානයේ-කරච්චි-නුවර-පොලිස්-මූලස්ථානයට-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=529"
}