{
       "Source": "hirunews",
       "Timestamp": "Sunday, 15 April 2018 - 19:47",
       "Headline": "ජනපති ලන්ඩන් නුවරට",
       "News Content": "මෙවර පොදුරාජ්‍ය මණ්ඩලීය රාජ්‍ය නායක සමුළුව හෙට ලන්ඩන් නුවර දී ආරම්භ වනවා.\nපොදු අනාගතයක් වෙත යන තේමාව යටතේ හෙට (16) ආරම්භ වන මෙම සමුළුව ලබන 21 වන දා දක්වා පැවැත්වීමට නියමිතයි.\nමෙවර සමුළුවේදී සෞභාග්‍යය, සුරක්ෂිත බව, සාධාරණත්වය සහ තිරසර බව යන අංශ යටතේ පොදුරාජ්‍ය මණ්ඩල රටවල අරමුණු සාක්ෂාත් කරගැනීම පිළිබඳ විශේෂ අවධානයක් යොමුවනු ඇති.\nමේ අතර, එක්සත් රාජධානියේදී පැවැත්වෙන පොදු රාජ්‍ය මණ්ඩලීය රාජ්‍ය නායක සමුළුවට සහභාගි වීම සඳහා ජනාධිපති මෛත්‍රීපාල සිරිසේන ද අද (15) පෙරවරුවේ දිවයිනෙන් පිටත්ව ගියා.\nකටාර් ගුවන් සේවයට අයත් යානයකින් ජනාධිපතිවරයා ඇතුලු 10 දෙනෙකුගෙන් සමන්විත දූත පිරිසක් එම සංචාරය සඳහා එක්ව සිටිනවා.\nජනාධිපතිවරයාගේ සංචාරය අතරතුරදී බ්‍රිතාන්‍ය අග්‍රාමාත්‍යවරිය වන තෙරේසා මේ හමුවීමටද නියමිතයි.\nජනාධිපති මෛත්‍රීපාල සිරිසේන එළඹෙන 19 වනදා රාජ්‍ය නායක සමුළුවට සහභාගි වන අතර, 18 වනදා පොදු රාජ්‍ය මණ්ඩල ව්‍යාපාරික සංසදයේ ප්‍රධාන දේශකයා ලෙසද එක්වන බවයි ජනාධිපති මාධ්‍ය අංශය සඳහන් කළේ.",
       "URL": "https://www.hirunews.lk/188464/ජනපති-ලන්ඩන්-නුවරට",
       "Category": "Local News",
       "Parent URL": "https://www.hirunews.lk/local-news.php?pageID=3989"
}