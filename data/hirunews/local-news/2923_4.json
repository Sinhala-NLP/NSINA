{
       "Source": "hirunews",
       "Timestamp": "Saturday, 01 February 2020 - 19:55",
       "Headline": "වූහාන් සිට දියතලාවට පැමිණි සිසුවෙකු හිරුට කතා කරයි",
       "News Content": "චීනයේ වූහාන්  නගරයේ රැදී සිටි ශ්‍රී ලාංකික සිසුන් 33 දෙනෙකු අද පෙරවරුවේ ශ්‍රී ලංකාව වෙත රැගෙන ඒම රටක් ලෙස රාජ්‍ය තාන්ත්‍රික මැදිහත්වීම මත ශ්‍රී ලංකාව ලබා ගත් සුවිශේෂී ජයග්‍රහණයක් බව රජය පවසනවා.\nමේ සම්බන්ධයෙන් නිවේදනයක් නිකුත් කරමින් රජයේ ප්‍රවෘත්ති දෙපාර්තමේන්තුව ප්‍රකාශ කළේ එය ශ්‍රී ලංකාව සහ චීනය අතර පවතින සමීප මෙන්ම විශ්වාසදායක විදේශ ප්‍රතිපත්තිය මනාව පිළිබිඹු කරන්නක් බවයි.\nනව කොරෝනා වෛසරය හේතුවෙන් දින 9 ක් චීනයේ වූහාන් නගරයේ සිරවී සිටි මෙම ශ්‍රී ලාංකික සිසුන් 33 දෙනා අද පෙරවරුවේ මත්තල ජාත්‍යන්තර ගුවන්තොටුපලෙන් දිවයිනට පැමිණියා.\nඒ ශ්‍රී ලංකා යුද හමුදාව, ශ්‍රී ලංකා ගුවන් හමුදාව සහ ශ්‍රී ලංකන් ගුවන් සේවය එක්ව සිදුකළ විශේෂ මෙහෙයුමකින් අනතුරුවයි.\nදිවයිනට පැමිණි සියලුදෙනා දියතලාව යුද හමුදා මූලික රෝහලේ ස්ථාපිත විශේෂ නිරෝධායන මධ්‍යස්ථානය වෙත යොමු කිරීමට පියවර ගැණුනා.\nනව කොරෝනා වෛරය ව්‍යාප්තිය හේතුවෙන් චීනයේ හුබෙයි ප්‍රාන්තයේ වූහාන් නගරය පසුගිය ජනවාරි 24 වනදා සිට සම්පූර්ණයෙන්ම වසා දැමීමටයි එරට රජය පියවර ගත්තේ.\nඒ අනුව එම නගරයේ වාසය කරන මිලියන 11 ක් පමණ වූ ජනතාව දින 9 ක පමණ කාලයක් සිරවී සිටින අතර, ශ්‍රී ලාංකිකයින් 33 දෙනෙකු ද ඒ අතර සිටියා.\nපසුගිය දින 9 පුරාවට ශ්‍රී ලංකා රජය චීන රජය සමඟ සිදුකළ, රාජ්‍ය තාන්ත්‍රික සාකච්ඡාවල ප්‍රතිඵලයක් ලෙස, වූහාන් හි සිරවී සිටි ශ්‍රී ලාංකිකයින් මුදා ගැනීමට ශ්‍රී ලංකාවට අවසරය හිමිවුණා.\nඒ එම අවසරය හිමිවූ ලෝකයේ සිව්වන රට ලෙසයි.\nඇමරිකාව, ජපානය සහ ඉන්දියාව මීට පෙර සිසුන් සිය රටට රැගෙන ගිය සෙසු රටවල් බවයි ජනාධිපති මාධ්‍ය අංශය නිවේදනය කළේ.\nජනාධිපති ගෝඨාභය රාජපක්ෂ සහ වත්මන් රජය කෙරෙහි චීන රජය තබා ඇති දැඩි විශ්වාසය හේතුවෙන් සිසුන් කඩිනමින් ගෙන්වා ගැනීමට හැකි වූ බව, විදේශ සබඳතා අමාත්‍යාංශය උපුටා දක්වමින් ජනාධිපති මාධ්‍ය අංශය වැඩිදුරටත් නිවේදනය කළා.\nමෙම ශ්‍රී ලාංකිකයින් රැගෙන ඒම සදහා ශ්‍රී ලංකන් ගුවන් සේවයට අයත් විශේෂ යානය ඊයේ (31) පස්වරු 3.56 ට කටුනායක ජාත්‍යන්තර ගුවන්තොටුපලෙන් වූවාන්හි - ටියැංහේ ජාත්‍යන්තර ගුවන්තොටුපල බලා පියාසර කළේ\nඒ අනුවයි. අදාළ ගුවන් යානයේ කාර්ය මණ්ඩලය ද මෙම තත්ත්වය සඳහා මුහුණදීමට විශේෂ පුහුණුවක් ලබාදී තිබුණා.\nඒ අනුව ඔවුන් සිය ගුවන් ගමන සඳහා විශේෂ නිරෝධායන ඇඳුමකින් සැරසී සිටි අතර ප්‍රධාන නියමුවා ලෙස කටයුතු කළේ කපිතාන් චමින්ද සොයිසායි.\nශ්‍රී ලංකන් ගුවන් සේවයේ 8 දෙනෙකු ඇතුළුව 16 දෙනෙකුගෙන් යුත් කාර්ය මණ්ඩලයක් සහිතව එම යානය පිටත්ව ගියා.\nපැය 5 ක පමණ ගුවන් ගමනකින් පසු අදාළ ගුවන් යානය වූහාන් හි ටියැංහේ ජාත්‍යන්තර ගුවන්තොටුපලට ලගා වුණේ මෙරට වේලාවෙන් රාත්‍රී 9ට පමණයි.\nවූහාන් හි සිරවී සිටි සියලූ ශ්‍රී ලාංකිකයින් චීනයේ ශ්‍රී ලංකා තානාපති කාර්යාලය මැදිහත් වීමෙන් විශේෂ බස් රථ දෙකකින් ටියැංහේ ජාත්‍යන්තර ගුවන්තොටුපල වෙත රැගෙන ආවා.\nපසුව ඔවුන් විශේෂ ගුවන් යානයෙන් ශ්‍රී ලංකාවට රැගෙන එනු ලැබුවා.\nමෙරට වේලාවෙන් අලුයම 1.30 ට පමණ ගුවන් ගත වූ යානය පෙරවරු 7.42 ට මත්තල ජාත්‍යන්තර ගුවන්තොටුපලට ගොඩබැස්වූවා.\nඅනතුරුව සියලුදෙනා ගුවන්තොටුපලේදීම විශේෂ නිරෝධායන ක්‍රියාවලියකට යොමුකරනු ලැබුවේ මෙවැනි ජීව හෝ රසායනික ප්‍රහාර වැනි ව්‍යසන තත්ත්වයන් සදහා ක්‍රියාත්මක වීමට පිහිටවූ ශ්‍රී ලංකා ගුවන් හමුදාවේ රසායනික න්‍යෂ්ටික, ජීව විද්‍යාත්මක සහ විකිරණශීලි ප්‍රතිචාර බලගණයේ මූලිකත්වයෙන්.\nගුවන් ගමනට එක්වූ කාර්ය මණ්ඩලය ද එම නිරෝධායන ක්‍රියාවලියට භාජනය කළ බව සඳහන්.\nවූහාන්හි සිට පැමිණි ගුවන් යානය නැවත කටුනායක ජාත්‍යන්තර ගුවන්තොටුපල වෙත පිටත් කර ඇත්තේ විෂබීජ නාශක දියරවලින් පිරිසිදු කිරීමෙන් අනතුරුව බව අප වාර්තාකරු සදහන් කළා.\nවූහාන්හි සිට පැමිණි ශ්‍රී ලාංකිකයින් දියතලාව යුද හමුදා මූලික රෝහල වෙත රැගෙන යාම සදහා විශේෂිත බස් රථයක් ඒ වනවිටත් සූදානම් කර තිබූ අතර, නිරෝධායන ක්‍රියාවලියෙන් අනතුරුව ඔවුන් එම බස් රථය වෙත රැගෙන ගියේ විශේෂිත ඇඳුමකින් සැරසවීමෙන් අනතුරුවයි.\nමෙම ශ්‍රී ලාංකිකයින් 33 දෙනා අතර, කුඩා ළමයින් සිව් දෙනෙකු, කාන්තාවන් 16 දෙනෙකු ද ඇතුළත්.\nමත්තල ජාත්‍යන්තර ගුවන්තොටුපලෙන් පෙරවරු 9.30ට පමණ පිටත් වූ පිරිස පැය 2 ක් ඇතුළත දියතලාව යුද හමුදා නිරෝධායන මධ්‍යස්ථානය වෙත ළඟා වුණා.\nඑහිදී මෙම පිරිස දින 14 ක අධීක්ෂණයෙන් පසු සිසුන් දෙමව්පියන්ට භාරදීමට අවශ්‍ය කටයුතු සැලසුම් කර ඇති බවයි ජනාධිපති මාධ්‍ය අංශය සදහන් කළේ.\nමෙම විශේෂ නිරෝධායන ක්‍රියාවලියකට භාජනය කිරීම සදහා දියතලාව යුද හමුදා මූලික රෝහලේ නව ගොඩනැගි දෙකකින් සමන්විත විශේෂ ඒකකය ඉදිකලේ පැය 48 ක් වැනි කෙටි කාලයක් තුළයි.\nයුද හමුදාව විසින් ඉදිකළ එම ඒකකය සියලූ පහසුකම් වලින් සමන්විත කාමර 34 කින් යුක්ත වනවා.\nමේ අතර, චීනයේ - වූහාන් නගරයේ රැදී සිටි ශ්‍රී ලාංකික සිසුන් රැගෙන ඒම සදහා ගිය ශ්‍රී ලංකන් ගුවන් සේවයේ ගුවන් නියමුවන් ඇතුළු කාර්ය මණ්ඩලයට එම සමාගම ස්තුතිය පළ කර තිබෙනවා.\nශ්‍රී ලංකන් ගුවන් සේවයේ සභාපති අශෝක් පතිරගේ සදහන් කළේ අර්බුදකාරි අවස්ථාවලදී අභියෝගය කුමක් වුවත්, ඊට මුහුණදිමට ශ්‍රී ලංකන් ගුවන් සේවය සූදානම් බවයි.\nදියතලාව යුද හමුදා මූලික රෝහලේ ස්ථාපිත විශේෂ ඒකකය රඳවා සිටින චීනයේ සිට පැමිණි ශ්‍රී ලාංකික සිසුවෙකු හිරු ප්‍රවෘත්ති අංශයට අදහස් දක්වමින් කියා සිටියේ ශ්‍රී ලංකාවට පැමිණීමට සහය දුන් සියලුදෙනාට ස්තූතිය පළ කරන බවයි.",
       "URL": "https://www.hirunews.lk/233518/වූහාන්-සිට-දියතලාවට-පැමිණි-සිසුවෙකු-හිරුට-කතා-කරයි",
       "Category": "Local News",
       "Parent URL": "https://www.hirunews.lk/local-news.php?pageID=2923"
}