{
       "Source": "hirunews",
       "Timestamp": "Saturday, 19 September 2020 - 20:16",
       "Headline": "පළාත් දෙකකට මිලිමීටර් 100 ට වැඩි වැසි",
       "News Content": "සබරගමුව සහ මධ්‍යම පළාත්වලට මිලිමීටර් 100 කට වැඩි තද වැසි අපේක්ෂා කරන බව කාලගුණ විද්‍යා දෙපාර්තමේන්තුව පවසනවා.\nඑසේම, ගාල්ල, මාතර සහ කළුතර දිස්ත්‍රික්කවලට මිලිමීටර් 50 කට වැඩි තරමක තද වැසි ඇතිවිය හැකියි.\nදිවයින හරහා නිරිත දිග මෝසම් තත්ත්වය සක්‍රියව පවතින බැවින් පවතින වැසි සහ සුළං තත්ත්වය අද දිනයේදී තවදුරටත් පවතිනු ඇතැයි අපේක්ෂා කෙරෙනවා.\nමේ අතර, මඩකලපුව සිට ත්‍රිකුණාමලය, කන්කසන්තුරේ සහ පුත්තලම හරහා කොළඹ දක්වා සහ ගාල්ල සිට හම්බන්තොට හරහා පොතුවිල් දක්වා වෙරළට ඔබ්බෙන් වන මුහුදු ප්‍රදේශවල සුළඟේ වේගය විටින් විට පැයට කිලෝමීටර් 60 ත් 70 ත් අතර අගයක් දක්වා ඉහළ යා හැකි බව කාලගුණ විද්‍යා දෙපාර්තමේන්තුව පවසනවා.\nඒ හේතුවෙන් එම මුහුදු ප්‍රදේශ විටින් විට රළු හෝ ඉතා රළු විය හැකි බවයි එම දෙපාර්තමේන්තුව නිවේදනය කළේ.\nඑසේම, කොළඹ සිට ගාල්ල දක්වා වෙරළට ඔබ්බෙන් වන ගැඹුරු සහ නොගැඹුරු මුහුදු ප්‍රදේශවල සුළගේ වේගය ද පැයට කිලෝමීටර් 50 ත් 60 ත් අතර අගයක් දක්වා ඉහළ යා හැකියි.\nධීවර සහ නාවික ප්‍රජාව මේ පිළිබඳව අවධානයෙන් කටයුතු කළ යුතු බව ද කාලගුණ විද්‍යා දෙපාර්තමේන්තුව දැනුම් දෙනවා.",
       "URL": "https://www.hirunews.lk/250628/පළාත්-දෙකකට-මිලිමීටර්-100-ට-වැඩි-වැසි",
       "Category": "Local News",
       "Parent URL": "https://www.hirunews.lk/local-news.php?pageID=2443"
}