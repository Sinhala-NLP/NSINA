{
       "Source": "hirunews",
       "Timestamp": "Tuesday, 26 January 2016 - 18:36",
       "Headline": "වෙන් නොවන බව නිදහස් පක්ෂය කියයි",
       "News Content": "ශ්‍රී ලංකා නිදහස් පක්ෂයේ විශේෂ විධායක සභා රැස්වීමක් අද පක්ෂයේ සභාපති, ජනාධිපති මෛත්‍රීපාල සිරිසේනගේ ප්‍රධානත්වයෙන් පැවැත්වුණා.\nඑහිදී ඉදිරි පළාත් පාලන මැතිවරණය සහ නව ව්‍යවස්ථා සංශෝධනය පිළිබඳ සාකච්ඡා කළ බවයි පක්ෂ මහ ලේකම් අමාත්‍ය දුමින්ද දිසානායක කියා සිටියේ.\nඉදිරි පළාත්පාලන මැතිවරණයේදී පක්ෂයේ සියලූදෙනාම එකතුවී පක්ෂය ජයග්‍රහණය කරවීම සඳහා කටයුතු කිරීමට මෙහිදී එකඟ වූ බව මහ ලේකම්වරයා වැඩිදුරටත් සඳහන් කළා.\nමෙම විධායක සභා රැස්වීමට ජනාධිපති මෛත්‍රීපාල සිරිසේන පාර්ශවය නියෝජනය කරන අමාත්‍යවරුන් මෙන්ම හිටපු ජනාධිපති මහින්ද රාජපක්ෂට සහය පළ කරන ශ්‍රී ලංකා නිදහස් පක්ෂ පාර්ලිමේන්තු මන්ත්‍රීවරුන්ද එක්ව සිටියා.\nමේ අතර නව දේශපාලන පක්ෂයක් නිර්මාණය කිරීමේ අවශ්‍යතාවක් නොමැති බව ඒකාබද්ධ විපක්ෂය නියෝජනය කරන ශ්‍රී ලංකා නිදහස් පක්ෂයේ මන්ත්‍රීවරුන් ප්‍රකාශ කළා.\nකොළඹ අද පැවති මාධ්‍ය හමුවකට එක්වෙමින් ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රී රොෂාන් රණසිංහ සහ රමේෂ් පතිරණ සඳහන් කළේ පළාත් පාලන මැතිවරණයේදී ජනාධිපති මෛත්‍රිපාල සිරිසේනගේ නායකත්වය යටතේ, හිටපු ජනාධිපති මහින්ද රාජපක්ෂගේ මෙහෙයවීමෙන් ඉදිරියට යාම තම බලාපොරොත්තුව බවයි.\nශ්‍රී ලංකා නිදහස් පක්ෂයේ මන්ත්‍රීවරුන් මෙවැනි ප්‍රකාශ සිදුකළත්, ඒකාබද්ධ විපක්ෂය නියෝජනය කරන ජාතික නිදහස් පෙරමුණ ඇතුලූ පාර්ශව කිහිපයක් සඳහන් කරන්නේ පළාත්පාලන මැතිවරණයට නව පක්ෂයකින් තරඟ කරන බවයි.\nඒ සඳහා සියලූ කටයුතු සූදානම් බව නාරාහේන්පිට අභයාරාමයේ අද පැවති ආගමික වැඩසටහනකින් පසුවද මාධ්‍ය වෙත අදහස් දැක්වූ ජාතික නිදහස් පෙරමුණේ නායක විමල් වීරවංශ ප්‍රකාශ කළා.",
       "URL": "https://www.hirunews.lk/124803/වෙන්-නොවන-බව-නිදහස්-පක්ෂය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=5194"
}