{
       "Source": "hirunews",
       "Timestamp": "Saturday, 07 January 2023 - 16:09",
       "Headline": "ජැක් මා, තවත් තීරණයක් ගනී",
       "News Content": "චීන බිලියනපතියෙකු වන ජැක් මා දැවැන්ත පරිගණක තාක්ෂණ සමාගම් සමූහයක් වන ඈන්ට් හි පාලනය අතහැරීමට සූදානම් වනවා.\nඈන්ට් ව්‍යාපාර සමූහය නිකුත් කළ නිවේදනයක දැක්වෙන්නේ, ව්‍යාපාරයේ පාලනය තනි හෝ හවුල් කොටස්කරුවකු සතුව නොපවතින ආකාරයට සමාගමේ පාලන සැකැස්ම සකස් කෙරෙනු ඇති බවයි.\nඈන්ට් සමාගමේ පවතින පාලන ව්‍යහුයට අනුව ජැක් මා හට සමාගමේ කොටස්වලින් සියයට 53.46 ක් වක්‍රව පාලනය කිරීමේ හැකියාව පවතිනවා.\nප්‍රකාශිත සංශෝධනයෙන් අනතුරැව ඔහුට හිමිවන්නේ සියයට 6.2 ක කොටස් සංඛ්‍යාවක් පමණක් බව සදහන්.\nසුප්‍රකට අලිබබා සමාගමේ නිර්මාතෘවරයා ද වන ජැක් මා ඉංග්‍රීසි ගුරුවරයෙකුව සිට දැවැන්ත ව්‍යාපාර ජාලයක් ගොඩනැගූ සාර්ථක ව්‍යවසායකයෙකු ලෙසයි සැලකෙන්නේ.\nකෙසේවෙතත්, 2020 වර්ෂයේ හොංකොංහි පැනවූ මර්දනකාරී නීති විවේචනය කරමින් ප්‍රසිද්ධියේ අදහස් පළකිරීමත් සමග ඔහු චීන බලධාරීන්ගේ උදහසට ලක්වුණා.\nඉන් අනතුරැව චීන බලධාරීන් හදුන්වා දුන් විවිධ නීති හමුවේ ඔහුගේ ව්‍යාපාර අධිරාජ්‍ය බිද වැටීම ඇරඹුණු අතර එම ඇතැම් නීති පැනවුණේ ඔහු ඇතුළු තවත් ව්‍යාපාරිකයන් සහ සමාගම් පාලනයට බවටයි චෝදනා එල්ල වුණේ.\nමෙම තත්වය හමුවේ ජැක් මා ප්‍රසිද්ධියේ පෙනී සිටිමෙන් පවා වැළකී සිටින අතර මේ වන විට ඔහු ජීවන්වන්නේ ජපානයේ බවට ද වාර්තා පළවනවා.",
       "URL": "https://www.hirunews.lk/324497/ජැක්-මා-තවත්-තීරණයක්-ගනී",
       "Category": "Local News",
       "Parent URL": "https://www.hirunews.lk/local-news.php?pageID=617"
}