{
       "Source": "hirunews",
       "Timestamp": "Sunday, 17 January 2021 - 8:06",
       "Headline": "ආයතන තුළ නිරෝධායන නීති උල්ලංඝනය කරන්නේද යන්න පිළිබඳ සෙවීමට අද සිට මෙහෙයුම්",
       "News Content": "නව ආසාදිතයන් 719 දෙනෙකු ඊයේ හඳුනාගැනීමත් සමඟ මෙරට සමස්ත කොරෝනා රෝගීන් සංඛ්‍යාව 52,313ක් දක්වා ඉහළ ගියා.\nඊයේ වාර්තාවූවන්ගෙන් 697 දෙනෙකු පෑලියගොඩ කොවිඩ් පොකුරේ ආශ්‍රිතයන් වන අතර, බන්ධනාගාර පොකුරේ ආශ්‍රිතයන් 18 දෙනෙකුද හඳුනාගෙන තිබෙනවා.\nඒ අනුව මිනුවන්ගොඩ බ්‍රැන්ඩික්ස්, පෑලියගොඩ සහ බන්ධනාගාර කොවිඩ් පොකුරුවල ආසාදිතයන් 48,525 ක් දක්වා ඉහළ යනවා.\nඊට අමතරව කුවේට්, රුසියාව, එක්සත් අරාබි එමීර් සහ ඉතියෝපියාවේ සිට පැමිණි හතරදෙනෙකුද ආසාදිතයන් ලෙස හඳුනාගෙන ඇති බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඒ අනුව තවදුරටත් ආසාදිතයන් 7,311ක් රෝහල්ගතව ප්‍රතිකාර ලබන අතර, සුවය ලැබූ සංඛ්‍යාව 44,746ක්.\nඑමෙන්ම ඊයේ වාර්තාවූ කොරෝනා මරණයත් සමඟ මෙරට සමස්ත මරණ සංඛ්‍යාව 256 ක් දක්වා ඉහළ ගියා.\nඇතුල්කෝට්ටේ ප්‍රදේශයේ පදිංචි 82 හැවිරිදි කාන්තාවක් මෙලෙස ඊයේ මියගොස් ඇත්තේ ජාතික බෝවන රෝග විද්‍යායතනයේ ප්‍රතිකාර ලබමින් සිටියදියි.\nඇය ජාතික රෝහලේ ප්‍රතිකාර ලබමින් සිටියදී කොවිඩ් ආසාදිතයෙකු ලෙස හඳුනාගැනීමෙන් පසු අයි.ඩී.එච්. රෝහල වෙත මාරුකර යැවුණා.\nකොවිඩ් 19 සමඟ උග්‍රවූ හෘද රෝගී තත්වයක් මරණයට හේතුවී තිබෙනවා.\nමේ අතර පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියා සිටියේ පසුගිය ඔක්තෝම්බර් මස 15 වනදා නිකුත් කළ ගැසට් නිවේදනයට අනුව ආයතන තුළ නිරෝධායන නීති උල්ලංඝනය කරන්නේද යන්න පිළිබඳ සෙවීමට පොලිස් පරිසර කොට්ඨාසයේ නිලධාරීන් සහ සෞඛ්‍ය බලධාරීන් එක්ව අද සිට බස්නාහිර පළාතේ මෙහෙයුම් ආරම්භ කරන බවයි.",
       "URL": "https://www.hirunews.lk/259898/ආයතන-තුළ-නිරෝධායන-නීති-උල්ලංඝනය-කරන්නේද-යන්න-පිළිබඳ-සෙවීමට-අද-සිට-මෙහෙයුම්",
       "Category": "Local News",
       "Parent URL": "https://www.hirunews.lk/local-news.php?pageID=2207"
}