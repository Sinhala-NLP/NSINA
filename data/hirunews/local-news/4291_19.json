{
       "Source": "hirunews",
       "Timestamp": "Tuesday, 03 October 2017 - 7:22",
       "Headline": "‍සීගිරියේ නව ව්‍යාපෘති කළමනාකරුට විරෝධය",
       "News Content": "ගංවතුරින් පීඩාවට පත් ජනතාවට බෙදාදීම සඳහා සීගිරිය අවට ජනතාවගෙන් එක් රැස් කළ පානීය ජල බෝතල් තොගයක් මධ්‍යම සංස්කෘතික අරමුදලේ සීගිරිය කාර්යාලය තුළ විනාශ වෙමින් පවතිනවා.\nඅදාළ ජල බෝතල් තොගය එක්රැස් කර තිබුණේ මීට මාස 03 කට පමණ පෙර ප්‍රදේශ රැසක ඇති වූ ගංවතුර තත්වයෙන් පීඩාවට පත් ජනතාවට බෙදා දීමට බව පවසමින්.\nමධ්‍යම සංස්කෘතික අරමුදලේ සීගිරිය කාර්යාලය තුළ ජල බෝතල් තොගයක් ගොඩගසා ඇති බවට ලද තොරතුරක් අනුව දඹුල්ල හිරු ප්‍රාදේශීය වාර්තාකරු ඇතුළු පිරිසක් එය නිරීක්ෂණය කිරීම සදහා ඊයේ එහි ගියා.\nඑහිදී ගැන ගැනීමට ලැබුණේ අදාළ කාර්යාලයේ ව්‍යාපෘති කළමනාකාරවරයා ලෙස අද දිනයේදී විශ්‍රාමික යුද හමුදා මේජර්වරයෙකු පත් වීම් ලබා පැමිණ ඇති බවයි.\nමේ අතර සීගිරි ව්‍යාපෘති කළමනාකාර ලෙස විශ්‍රාමික යුද හමුදා මේජර්වරයෙකු පත් කිරීම නීත්‍යානුකූල නොවන බව පුරා විද්‍යා නිලධාරින්ගේ සංගමය පවසනවා.\nඊට හේතුව ලෙස ඔවුන් පෙන්වා දෙන්නේ පුරා විද්‍යාව පිළිබද අධ්‍යයනක් නොමැතිව පුරා විද්‍යා උපාධියක් හෝ අවම තරමින් මධ්‍යම සංස්කෘතික අරමුදලේ සේවා පළපුරුද්දක් නොමැතිව මෙවැනි පත්වීමක් සිදුකළ නොහැකි බවයි.\nඅදාළ නිලධාරියාගේ පත්වීමත් සමග මෙවැනි ගැටලු ඉස්මතු වී ඇති බවද පුරා විද්‍යා නිලධාරීන්ගේ සංගමය චෝදනා කරනවා.\nමේ සම්බන්ධයෙන් මධ්‍යම සංස්කෘතික අරමුදලේ අධ්‍යක්ෂ ජනරාල්වරයගෙන් කළ විමසීමකදී එවැනි පත්වීමක් සම්බන්ධයෙන් තමා නොදන්නා බවත් ඒ පිළිබදව මධ්‍යම සංස්කෘතික අරමුදලේ පරිපාලන අධ්‍යක්ෂවරයාගෙන් විමසන ලෙසත් ඔහු සඳහන් කළා.\nකෙසේ වෙතත් අදාළ පරිපාලන අධ්‍යක්ෂ ජනරාල්වරයා සඳහන් කළේ අධ්‍යක්ෂ ජනරාල්වරයාගේ අනුදැනුම නොමැතිව කිසිදු පත්වීමක් සිදු නොවන බවයි.",
       "URL": "https://www.hirunews.lk/172416/‍සීගිරියේ-නව-ව්‍යාපෘති-කළමනාකරුට-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=4291"
}