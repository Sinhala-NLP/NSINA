{
       "Source": "hirunews",
       "Timestamp": "Monday, 21 October 2019 - 8:21",
       "Headline": "නීතිවිරෝධීව ඉන්දියාවේ සිට පැමිණි පස්දෙනෙකු අල්ලයි",
       "News Content": "නීතිවිරෝධී ලෙස මුහුදු මාර්ගය ඔස්සේ ඉන්දියාවේ සිට මෙරටට පැමිණි පුද්ගලයින් පස්දෙනෙකු තලෙයිමන්නාරම - පියර් මුහුදු ප්‍රදේශයේදී නාවික හමුදා භාරයට ගෙන තිබෙනවා.\nඊයේ අලුයම අදාළ පිරිස බෝට්ටුවකින් මෙරටට පැමිණෙමින් සිටියදී තලෙයිමන්නාරම නාවික හමුදා කඳවුරේ මුර සංචාරයේ නිරත නාවිකයන් පිරිසකට නිරීක්ෂණය වී ඇති බවයි නාවික හමුදාව සඳහන් කළේ.\nඒ අනුව ඔවුන් සිය භාරයට ගෙන තලෙයිමන්නාරම පොලීසියට භාරදී තිබෙනවා.\nපොලීසිය සිදුකළ මූලික විමර්ශනවලදී අනාවරණ වී ඇත්තේ 1990 සහ 2007 වසරවල මෙරටින් ඉන්දියාවට සංක්‍රමණය වූ පුද්ගලයින් දෙදෙනෙකුද එලෙස අත්අඩංගුවට ගත් අය අතර වන බවයි.\nතවත් පුද්ගලයෙකු මෑත කාලයේ ඉන්දියාවට සංක්‍රමණය වී ඇති අතර, අනෙක් දෙදෙනා යාත්‍රාව පැදවූවන් බවටයි අනාවරණ වී ඇත්තේ.",
       "URL": "https://www.hirunews.lk/226662/නීතිවිරෝධීව-ඉන්දියාවේ-සිට-පැමිණි-පස්දෙනෙකු-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=3087"
}