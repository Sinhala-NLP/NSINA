{
       "Source": "hirunews",
       "Timestamp": "Friday, 22 October 2021 - 18:41",
       "Headline": "ශ්‍රී ලංකාව සහ බහරේන් අතර දේශපාලන උපදේශන සැසි පැවැත්වේ",
       "News Content": "ශ්‍රී ලංකාව සහ බහරේනය අතර පළමු දේශපාලන උපදේශන සැසිය සූම් තාක්ෂණය ඔස්සේ ඊයේ දින පැවැත්වුණා.\nඒ විදේශ ලේකම් මහාචාර්ය ජයනාත් කොළඹගේ සහ බහරේන් විදේශ කටයුතු අමාත්‍යාංශයේ දේශපාලන කටයුතු පිළිබඳ උප ලේකම් ආචාර්ය ෂෙයික් අබ්දුල්ලා බින් අහමඩ් අලි කලීෆාගේ ප්‍රධානත්වයෙන්.\nදෙරට අතර පවත්නා ද්විපාර්ශ්වික සබඳතා තවදුරටත් වර්ධනය කර ගැනීමට සහ පොදු අවශ්‍යතා සම්බන්ධයෙන් වන කලාපීය හා ජාත්‍යන්තර කරුණු පිළිබඳ අදහස් හුවමාරු කර ගැනීමේ අරමුණින් යුත් දේශපාලන උපදේශන පිළිබඳ අවබෝධතා ගිවිසුම සඳහා 2009 වර්ෂයේදී දෙරට අත්සන් තැබුණා.\nදෙරට අතර පවත්නා සබඳතා නව සහයෝගිතා සහිත අංශ ඔස්සේ තවදුරටත් වර්ධනය කර ගැනීම පිළිබඳව නියෝජිත පිරිස මෙහිදී සාකච්ඡා කළා.\nමෙම සාකච්ඡාවේ දී දෙරටෙහි අන්‍යෝන්‍ය වාසි සඳහා වෙළෙඳාම, ආයෝජනය, මිනිස් බලය, අධ්‍යාපනය, සංස්කෘතිය, සංචාරක ව්‍යාපාරය, සෞඛ්‍ය, කෘෂිකර්මාන්තය, නිපුණතා සංවර්ධනය සහ වෘත්තීය පුහුණුව යනාදී අංශ ඇතුළු අංශ කිහිපයක් කෙරෙහි අවධානය යොමු කෙරුණා.\nඑමෙන්ම හඳුනාගත් අංශවල පවතින මෙවැනි සහයෝගීතා විධිමත් කිරීම සඳහා නව ද්විපාර්ශ්වික ගිවිසුම්වලට එළඹීමට මෙන්ම අත්සන් කළ ගිවිසුම් නැවත සලකා බැලීමටයි මෙම හමුවේදී තීරණය කෙරුණේ.\nබහරේනයේ වෙසෙන ශ්‍රී ලාංකික සංක්‍රමණික සේවකයන් බහරේනය සඳහා ලබාදෙන දායකත්වයත්, ඔවුන්ට නොමිලයේ එන්නත් ලබාදීමට මෙන්ම ඔවුන්ගේ සුබසිද්ධිය තහවුරු කිරීම සඳහා බහරේනය ඉටු කරන කැපවීම පිළිබඳවත් බහරේන නියෝජිත පිරිස මෙහිදී විස්තර කරනු ලැබුවා.\nබහරේනයේ වෙසෙන ශ්‍රී ලාංකික ශ්‍රමිකයන්ට නොමිලයේ එන්නත් ලබාදීම සඳහා පහසුකම් සැලසීම ඇගයූ විදේශ ලේකම් මහාචාර්ය ජයනාත් කොළඹගේ බහරේන් රජයට සිය ස්තුතිය පළ කළ අතර, ශ්‍රී ලාංකිකයන් සඳහා බහරේනය තුළ පවත්නා රැකියා අවස්ථා ගවේෂණය කිරීමට උනන්දු වන බව ද ප්‍රකාශ කළා.\nශ්‍රී ලංකාව සහ බහරේනය අතර දෙවන දේශපාලන උපදේශන සැසිය 2022 වර්ෂයේ කොළඹ දී පැවැත්වීමට නියමිතයි.\nමෙම අවස්ථාවට නවදිල්ලියේ වෙසෙන බහරේන් රාජධානියේ ශ්‍රී ලංකා තානාපති අබ්දුල්රහ්මාන් අල්-කවූඩ්, අප්‍රිකානු-ආසියානු කටයුතු අංශයේ ප්‍රධානී තානාපති ෆාතිමා අබ්දුල්ලා අල්-ධාන් ඇතුළු බහරේන් විදේශ කටයුතු අමාත්‍යාංශයේ නිලධාරීන් සහ විදේශ අමාත්‍යාංශයේ ජ්‍යෙෂ්ඨ නිලධාරීන් පිරිසක් එක්ව සිටියා.",
       "URL": "https://www.hirunews.lk/285765/ශ්‍රී-ලංකාව-සහ-බහරේන්-අතර-දේශපාලන-උපදේශන-සැසි-පැවැත්වේ",
       "Category": "Local News",
       "Parent URL": "https://www.hirunews.lk/local-news.php?pageID=1612"
}