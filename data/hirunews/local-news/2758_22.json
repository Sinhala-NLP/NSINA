{
       "Source": "hirunews",
       "Timestamp": "Saturday, 02 May 2020 - 17:29",
       "Headline": "සුවය ලැබූ ජා-ඇල ආසාදිතයෙකුට යළි කොරෝනා වැළදී ඇතැයි මහජන සෞඛ්‍ය පරීක්ෂකවරයා කියයි",
       "News Content": "කොරෝනා වෛරසය වැළඳී සුවය ලබා පැමිණි පුද්ගලයෙකු යළිත් වරක් ආසාදිතයෙකු බවට පත්වීමේ පුවතක් ජා-ඇල ප්‍රදේශයෙන් වාර්තා වනවා.\nජා-ඇල නගර සභාවේ මහජන සෞඛ්‍ය පරීක්ෂක අනුර අබේරත්න හිරු ප්‍රවෘත්ති අංශයට සඳහන් කළේ ජා-ඇල - කපාල කන්ද පාරේ පදිංචි 64 හැවිරිදි මෙම පුද්ගලයා පසුගිය මාර්තු මාසයේ කොරෝනා වෛරසය ආසාදනය වී ඇති බවට තහවුරු වීමෙන් පසු අයි.ඩී.එච්.රෝහලට ඇතුළත් කර තිබූ බවයි.\nමාසයක කාලයක් එහි ප්‍රතිකාර ලබා ඔහු පසුගිය මස 17 වනදා යළි නිවස වෙත පැමිණ ඇති බව ද, මහජන සෞඛ්‍ය පරීක්ෂකවරයා ප්‍රකාශ කළා.\nනිවසට පැමිණීමෙන් පසු ස්වයං නිරෝධායනයකට ලක්වෙමින් සිටි මොහු පසුගිය මස 30 වනදා පපුවේ ඇති වූ අසනීප තත්ත්වයක් හේතුවෙන් ජාතික රෝහලට ඇතුළත් කර තිබෙනවා.\nඑහිදී සිදුකළ පී.සී.ආර්. පරීක්ෂණයකින් මෙම පුද්ගලයාට යළිත් කොරෝනා වෛරසය වැළදී ඇති බව ප්‍රකාශ කළ මහජන සෞඛ්‍ය පරීක්ෂකවරයා වැඩිදුරටත් පැවසුවේ පසුව රෝගියා යළිත් අයි.ඩී.එච්. රෝහල වෙත යොමුකරනු ලැබූ බවයි.\nමෙම පුද්ගලයාට මීට පෙර වකුගඩු සැත්කමක් සිදුකර ඇති අතර ඔහු දියවැඩියාව රෝගයෙන් පෙලෙන බවට අනාවරණ වී ඇතැයි ද ජා-ඇල නගර සභාවේ මහජන සෞඛ්‍ය පරීක්ෂක අනුර අබේරත්න වැඩිදුරටත් සඳහන් කළා.\nකෙසේ වෙතත්, යළි ඔහුට කොරෝනා වැළඳුනේ ද යන්න පිළිබඳව වෛද්‍ය පර්යේෂණවලින් මෙතෙක් නිල වශයෙන් තහවුරු වී නොමැති බවයි හිරු ප්‍රවෘත්ති අංශය සිදුකල විමසීමකදී ජ්‍යෙෂ්ඨ සෞඛ්‍ය බලධාරින් කිහිපදෙනෙකු කියා සිටියේ.\nමේ වනවිටත් වැඩිම ආසාදිතයන් සංඛ්‍යාවක් වාර්තා වන්නේ කොළඹ දිස්ත්‍රික්කයෙන්.\nවසංගත රෝග විද්‍යා අංශය අද පෙරවරුවේ නිකුත් කළ වාර්තාවට අනුව නාවික හමුදා සාමාජිකයින් සහ ඔවුන්ගේ ආශ්‍රිතයන් 296 දෙනෙකු ද කොරෝනා ආසාදිතයින් ලෙස තහවුරු වී තිබෙනවා.\nමේ අතර, ජා-ඇල ප්‍රදේශයේ කොරෝනා ආසාදිතයන් ආශ්‍රිතව රාජකාරි සිදුකළ මහජන සෞඛ්‍ය පරීක්ෂකවරුන්, හමුදා බුද්ධි අංශ නිලධාරින් සහ පොලිස් නිලධාරින්ගේ පී.සී.ආර්. පරීක්ෂණ ජා-ඇල නගර සභා ක්‍රීඩාංගනයේදී අද ලබා ගැණුනා.\nනිවාඩු ලබා සිය නිවසට පැමිණ සිටි ගාල්ල - පොද්දල ප්‍රදේශයේ නාවික සෙබලෙකුට කොරෝනා වෛරසය ආසාදිත බවට හඳුනා ගැනීමත් සමග ඔහු සමීපව ඇසුරු කළ එම ප්‍රදේශයේ පවුල් 11 ක පිරිසක් නිරෝධායනය කිරීමටයි ප්‍රාදේශීය සෞඛ්‍ය බලධාරින් කටයුතු කර ඇත්තේ.\nයටියන්තොට - පාරවත්ත ප්‍රදේශයේ පදිංචි සෙබලෙකුට කොරෝනා ආසාදනය වූ බවට හඳුනා ගැනීමත් සමග එම සෙබලා සමීපව ඇසුරු කළ පිරිස නිරෝධායනය කිරීමට ද ප්‍රදේශයේ මහජන සෞඛ්‍ය පරීක්ෂකවරුන් කටයුතු කරනු ලැබුවා.\nමේ අතර, මීට දින 10 කට පෙර මසුන් ඇල්ලීම සඳහා බේරුවල ධීවර වරායෙන් පිටත්වූ ධීවරයින් 5 දෙනෙකු උණ, සෙම්ප්‍රතිශ්‍යාව සහ කැස්ස ආදී රෝග ලක්ෂණයන්ගෙන් පෙලීම හේතුවෙන් අද කළුතර දිස්ත්‍රික් මහරෝහල වෙත ඇතුළත් කර තිබෙනවා.\nයුද හමුදාපති ලූතිනන් ජනරාල් ශවේන්ද්‍ර සිල්වා හිරු ප්‍රවෘත්ති අංශයට කියා සිටියේ ත්‍රිවිධ හමුදාවට අයත් නිරෝධායන මධ්‍යස්ථාන 31ක 4665ක සංඛ්‍යාවක් තවදුරටත් නිරෝධායනයට ලක්වෙමින් සිටින බවයි.\nමේ අතර, කොරෝනා වෛරසයේ බලපෑමත් සමග එංගලන්තයේ සහ ඕස්ට්‍රේලියාවේ රැදී සිටින ශ්‍රී ලාංකික සිසුන් දිවයිනට ගෙන්වා ගැනීම සඳහා ශ්‍රී ලංකන් ගුවන් සේවය විශේෂ ගුවන් ගමන්වාර කිහිපයක් ක්‍රියාත්මක කිරීමට පියවර ගෙන තිබෙනවා.\nඒ අනුව, එංගලන්තයේ ලන්ඩන් නුවර වෙත මැයි මස 3, 4 සහ 5 යන දිනවලදී විශේෂ ගුවන් යානා යෙදවීමට පියවර ගෙන ඇති බවයි ශ්‍රී ලංකන් ගුවන් සේවය නිවේදනය කළේ.\nඑසේම,  ඕස්ට්‍රේලියාවේ මෙල්බන් නුවර වෙත මැයි මස 8 වනදා, ශ්‍රී ලංකන් විශේෂ ගුවන් යානයක් පිටත්ව යනවා.",
       "URL": "https://www.hirunews.lk/239921/සුවය-ලැබූ-ජා-ඇල-ආසාදිතයෙකුට-යළි-කොරෝනා-වැළදී-ඇතැයි-මහජන-සෞඛ්‍ය-පරීක්ෂකවරයා-කියයි",
       "Category": "Local News",
       "Parent URL": "https://www.hirunews.lk/local-news.php?pageID=2758"
}