{
       "Source": "hirunews",
       "Timestamp": "Wednesday, 29 November 2017 - 15:56",
       "Headline": "නීතිපති ඉල්ලුවත් පළාත් පාලන ගැසට් නිවේදනය ගැන පෙත්සම හෙට කැඳවන්නේ නැහැ",
       "News Content": "පළාත් පාලන ආයතන සීමානිර්ණ ගැසට් නිවේදනය අභියෝගයට ලක් කර ඇති පෙත්සම හෙට සළකා බලන ලෙස නීතිපතිවරයා කළ ඉල්ලීම අභියාචනාධිකරණය  අද ප්‍රතික්ෂේප කළා.\nනීතිපතිවරයා මෙම ඉල්ලීම සිදුකළේ මෝසමක් මගින්. මීට පෙර අදාළ පෙත්සම විභාගයට ගැනුනු අවස්ථාවේදී එය දෙසැම්බර් 4 වනදා යළි කැඳවීමට අභියාචනාධිකරණය තීන්දු කර තිබුණා.\nපසුගිය 22 වන දා, අභියාචනාධිකරණය පළාත් සභා හා පළාත් පාලන අමාත්‍යවරයාගේ අදාළ ගැසට් නිවේදනය ක්‍රියාත්මක වීම අත්හිටුවමින් වාරණ නියෝගයක් නිකුත් කළා.\nඑය දෙසැම්බර් 04 දක්වා බලපවත්වෙනවා.\nපසුව පසුගිය 27 වන දා නීතිපතිවරයා මෝසමක් ගොනු කරමින් ඉල්ලා සිටියේ මෙම පෙත්සම 04 වන දා නොව හෙට(30) කැඳවන ලෙසයි.\nඑහෙත් හිරු අධිකරණ වාර්තාකරුට අභියාචනාධිකරණ ප්‍රධාන ලේඛකාධිකාරීවරයා පවසා ඇත්තේ විනිසුරුවරුන් නියම කළ පරිදි අදාළ පෙත්සම දෙසැම්බර් 04 වන දා කැඳවන බවයි.\nපළාත් පාලන අායතන සීමා නිර්ණ ගැසට් නිවේදනය ක්‍රියාත්මක කිරීම අත්හිටුවන ලෙසයි අදාළ එත්සමෙන් ඉල්ලා තිබුනේ.",
       "URL": "https://www.hirunews.lk/177224/නීතිපති-ඉල්ලුවත්-පළාත්-පාලන-ගැසට්-නිවේදනය-ගැන-පෙත්සම-හෙට-කැඳවන්නේ-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=4195"
}