{
       "Source": "hirunews",
       "Timestamp": "Monday, 12 December 2022 - 13:45",
       "Headline": "LPL ඉතිහාසයේ කණ්ඩායමක් රැස්කළ ඉහළ ලකුණු සංඛ්‍යාව ජැෆ්නා කිංග්ස් වෙතින්",
       "News Content": "දඹුල්ල අවුරා කණ්ඩායම සමඟ පැවති අනෙක් තරගයේදී ලංකා ප්‍රීමියර් ලීග් තරග ඉතිහාසයේදී කණ්ඩායමක් රැස්කළ ඉහළම ලකුණු සංඛ්‍යාවේ වාර්තාව තම සතු කර ගැනීමට ජැෆ්නා කිංග්ස් කණ්ඩායමට හැකියාව ලැබුණා.\nඒ ජැෆ්නා කිංග්ස් කණ්ඩායම පන්දුවාර 20 අවසානයේ කඩුලු 4ක් පමණක් දැවී ලකුණු 240ක් රැස්කර ගනිමින්.\nරහ්මානුල්ලා ගුර්බාස් ලකුණු 73ක් සහ අවිශ්ක ප්‍රනාන්දු 54ක් ලබා ගත්තා.\nපිළිතුරු ඉනිම ක්‍රීඩා කල දඹුල්ල අවුරා කණ්ඩායමට පන්දුවාර 20 අවසානයේ කඩුලු 8ක් දැවී ලබා ගැනීමට හැකිවුණේ ලකුණු 189ක් පමණයි.\nබිනුර ප්‍රනාන්දු කඩුලු 4ක් බිඳ හෙලුවා.\nමේ අතර දඹුල්ල අවුරා කණ්ඩායමේ නායක දසුන් ශානකට එරෙහිව අමෙරිකානු ඩොලර් 3,000 ක දඩයක් නියම කල බව ශ්‍රී ලංකා ක්‍රිකට් ආයතනය පවසනවා.\nපසුගිය 8 වැනිදා කලම්බෝ ස්ටාර්ස් කණ්ඩායමට එරෙහිව පැවැති තරගයේ දී විනිසුරු තීරණයකට විරුද්ධත්වය පළ කිරීම නිසයි දසුන්ට මෙලෙසින් දඩය නියම කර ඇත්තේ.\nඑය ශ්‍රී ලංකා මුදලෙන් රුපියල් ලක්ෂ 11 පමණ වන අතර එය ඔහුගේ තරග ගාස්තුවෙන් 40% ක මුදලක් වනවා.\nඊට අමතරව දසුන්ගේ විනය නීති පොතට දඩුවම් ලකුණු 2 ක් ද එක් කර තිබෙනවා.\nLPL තරගාවලියේ තවත් තරග දෙකක් අද පැවැත්වීමට නියමිතයි.",
       "URL": "https://www.hirunews.lk/322511/lpl-ඉතිහාසයේ-කණ්ඩායමක්-රැස්කළ-ඉහළ-ලකුණු-සංඛ්‍යාව-ජැෆ්නා-කිංග්ස්-වෙතින්",
       "Category": "Local News",
       "Parent URL": "https://www.hirunews.lk/local-news.php?pageID=671"
}