{
       "Source": "hirunews",
       "Timestamp": "Wednesday, 23 March 2022 - 7:57",
       "Headline": "අවැසි තරම් ඉන්ධන ලබා දී ඇති බව තෙල් සංස්ථාව කියයි",
       "News Content": "ජනතාවට අවශ්‍ය ඉන්ධන සියල්ල නිසි පරිදි ලබාදීමට අවශ්‍ය කටයුතු සළසා ඇති බව ලංකා ඛනිජ තෙල් නීතිගත සංස්ථාව අවධාරණය කරනවා.\nඒ අනුව අවශ්‍ය ඉන්ධන ප්‍රමාණයන් ඊයේ සහ පෙරේ දා දිනවල දී පිරවුම්හල් වෙත යැවීමට පියවර ගත් බවයි එහි සභාපති සුමිත් විජේසිංහ සඳහන් කළේ.\nමේ අතර ලෝක වෙළඳපොළේ ඉන්ධන මිල විශාල ලෙස අඩු වුව හොත් මෙරට ඉන්ධන මිල ද අඩු කිරීමට සූදානම් බව බලශක්ති අමාත්‍ය ගාමිණී ලොකුගේ ඊයේ පාර්ලිමේන්තුවේ දී ප්‍රකාශ කළේ, පවතින තත්ත්වය සම්බන්ධයෙන් අදහස් දක්වමින්.\nකෙසේ වෙතත් තමන්ට අවශ්‍ය ගෑස් ලබාගැනීමට නො හැකි වීම නිසා ඊයේ දිනයේ ද ප්‍රදේශ රැසක ම ගෑස් පාරිභෝගිකයින් දැඩි පීඩාවකට පත්වුණා.\nමේ අතර අද දිනයේ දී පී, කිව්, ආර්, එස්, ටී, යූ, වී සහ ඩබ්ලිව් කලාපවලට උදෑසන 10.30ත් සවස 4.30ත් අතර පැයක කාලයක් මෙන්ම පස්වරු 4.30ත් රාත්‍රී 9.30ත් අතර පැයකුත් මිනිත්තු 40ක් විදුලිය කප්පාදු කිරීමට අවසර ලබාදුන් බවයි මහජන උපයෝගීතා කොමිසම පැවසුවේ.\nඑසේම ඒ, බී, සී, ඩී, ඊ, එෆ්, ජී, එච්, අයි, ජේ, කේ සහ එල් යන කලාපවලට අද පෙරවරු අටත් සවස හයත් අතර පැය තුනයි මිනිත්තු විස්සක් සහ සවස හයත් රාත්‍රී 11ත් අතර පැයකුත් මිනිත්තු 40ක් විදුලිය කප්පාදු කිරීම ද සිදු වනු ඇති.",
       "URL": "https://www.hirunews.lk/300154/අවැසි-තරම්-ඉන්ධන-ලබා-දී-ඇති-බව-තෙල්-සංස්ථාව-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1277"
}