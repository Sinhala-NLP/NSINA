{
       "Source": "hirunews",
       "Timestamp": "Thursday, 02 June 2022 - 22:25",
       "Headline": "21 ගැන මෙතෙක් සාකච්ඡාවූ කරුණු සඳුදා කැබිනට් මණ්ඩලයට (වීඩියෝ)",
       "News Content": "21වැනි ආණ්ඩුක්‍රම ව්‍යවස්ථා සංශෝධනය සම්බන්ධයෙන් මෙතෙක් සාකච්ඡාවූ කරුණු එළැඹෙන සඳුදා කැබිනට් මණ්ඩලයට ඉදිරිපත් කිරීමට බලාපොරොත්තු වන බව අධිකරන හා ව්‍යවස්ථා ප්‍රථිසංස්කරණ අමාත්‍ය විජේදාස රාජපක්ෂ මහතා පවසනවා.\nකොළඹදී පැවති ප්‍රවෘත්ති සාකච්ඡාවකදී ඔහු වැඩිදුරටත් සඳහන් ක‍ළේ දිවිත්ව පුරවැසිභාවය සම්බන්ධයෙන් ව්‍යවස්ථා සංශෝධනයට ඇතුළත් කර ඇති කරුණු සම්බන්ධයෙන් මෙතෙක් කිසිඳු පාර්ශ්වයකින් සැළකිය යුතු විරෝධයක් ඉදිරිපත්වී නොමැති බවයි.\n21 වැනි ආණ්ඩුක්‍රම ව්‍යවස්ථා සංශෝධනයේ අන්තර්ගත කරුණු සම්බන්ධයෙන් ආණ්ඩු පක්ෂයේ මන්ත්‍රීවරුවන් සමඟ විශේෂ සාකච්ඡාවක් පාර්ලිමේන්තු සංකීර්ණයේදී පැවැත්වුණා.\nපසුගිය 30වනදා ජනාධිපතිවරයාගේ ප්‍රමුඛත්වයෙන් ආණ්ඩුපක්ෂ මන්ත්‍රීවරුන්ගේ සහභාගීත්වයෙන් සාකච්ඡාවක් පැවති අතර එහිදී තීරණය කෙරුණේ 21 වැනි ආණ්ඩුක්‍රම ව්‍යවස්ථා සංශෝධනය සම්බන්ධයෙන් තව දුරටත් ගැටලු ඇත්නම් එම\nගැටලු ඉදිරිපත් කිරීම සඳහා නැවත රැස්වී සාකච්ඡා කළ හැකි බවයි.\nඅද දින පාර්ලිමේන්තු සංකීර්ණයේ මෙම හමුව පැවැත්වු‍ණේ ඒ අනුවයි.\nආචාර්ය විජේදාස රාජපක්ෂ,මහාචාර්ය ජී.එල්.පීරිස් සහ දිනේෂ් ගුණවර්ධන යන අමාත්‍යවරුන් මෙම හමුවේ මුලසුන හොබවා ඇති අතර එහිදී ද්විත්ව පුරවැසිභාවය සහ ජනාධිපතිවරයාගේ බලතල සම්බන්ධයෙන් දීර්ඝ ලෙස සාකච්ඡා වී තිබෙනවා.\nව්‍යවස්ථා සංශෝධන සහ අධිකරණ අමාත්‍ය විජේදාස රාජපක්ෂ මහතා විසින් ප්‍රවෘත්ති සාකච්ඡාවක්ද කැඳවා තිබුණේ මෙම සාකච්ඡාවෙන් අනතුරුවයි.\nමේ අතර 21වැනි ව්‍යවස්ථා සංශෝධනය පිළිබඳ සාකච්ඡා කිරීමේ සම්මන්ත්‍රණයක් ඊයේ කොළඹදී පැවැත්වුණු අතර ඒ සඳහා පක්ෂ විපක්ෂ දේශපාලනඥයින් සහ සිවිල් සංවිධාන නියෝජිතයින් පිරිසක් එක්ව සිටියා\nමේ අතර, යෝජිත 21 වැනි ආණ්ඩුක්‍රම ව්‍යවස්ථා සංශෝධනය සහ ශ්‍රී ලංකාව වර්තමානයේ මුහුණදී සිටින ආර්ථික තත්ත්වය සම්බන්ධයෙන් දැනුවත් කිරීම සඳහා අධිකරණ අමාත්‍ය විජේදාස රාජපක්ෂ මහතා මෙරට නවසීලන්ත මහ කොමසාරිස්වරයා සහ අමෙරිකානු තානාපතිවරිය හමුවුණා.\nඑහිදී මෙරට ආර්ථික සංවර්ධන කටයුතු සඳහා මෙන්ම වර්තමානයේ මුහුණදී ඇති දුෂ්කර තත්ත්වයෙන් ගොඩඒම සඳහා සහයෝගය අපේක්ෂා කරන බවයි ඔවුන්ට පවසා ඇත්තේ.",
       "URL": "https://www.hirunews.lk/306058/21-ගැන-මෙතෙක්-සාකච්ඡාවූ-කරුණු-සඳුදා-කැබිනට්-මණ්ඩලයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1123"
}