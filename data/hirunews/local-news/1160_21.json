{
       "Source": "hirunews",
       "Timestamp": "Wednesday, 18 May 2022 - 16:30",
       "Headline": "පිරවුම්හල් අසල දිගු පෝලිම් - ප්‍රදේශ රැසක විරෝධතා",
       "News Content": "පෙට්‍රල් බෙදාහැරීමේ කටයුතු සිදු නොවන බැවින් පෝලිම් වල රැඳී නොසිටින ලෙස ලංකා ඛණිජ තෙල් සංස්ථාව නිවේදනය කළ ද අදත් දිවයින පුරා ඉන්ධන හල්වල පෙට්‍රල් ලබා ගැනීම සඳහා ඉතා දිගු පෝලිම් පැවතියා.\nඅප වාර්තාකරුවන් සඳහන් කළේ ඇතැම් ප්‍රදේශවල ජනතාව ඉන්ධන ඉල්ලා මාර්ග හරස් කර විරෝධතාවයේ නිරත වීම හේතුවෙන් වාහන ගමනාගමනයට දැඩි බාධා මතු වූ බවයි.\nඑවැනි විරෝධතා හේතුවෙන් හයිලෙවල් මාර්ගය ගොඩගම මංසන්ධියෙන් ද, මාර්ග අංක 120 හොරණ - කොළඹ මාර්ගය කැස්බෑව මංසන්ධියෙන් ද, හොරණ පානදුර මාර්ගයේ උඩවත්ත මංසන්ධියෙන් ද සම්පූර්ණයෙන්ම අවහිර වුණා.\nපෙට්‍රල් ලබා ගැනීම සඳහා පෝලිම් වල රැඳී සිටිමින් ජනතාව අපහසුතාවයට පත් වුණා.\nලංකා ඛණිජ තෙල් ටැංකි රථ හිමියන්ගේ සංගමයේ සම ලේකම් ශාන්ත සිල්වා ද අද කොළඹ පැවති මාධ්‍ය හමුවකදී කියා සිටියේ අද දිනයේ දිවයිනේ කිසිදු ඉන්ධන හලකට සාමාන්‍ය නිකුත් කිරීම් සඳහා පෙට්‍රල් බෙදා හැරීමක් සිදු නොකල බවයි.\nකෙසේ වෙතත් ඩීසල් බෙදාහැරීමේ කටයුතු සාමාන්‍ය පරිදි අඛණ්ඩව සිදු කෙරෙන බව ඔහු ප්‍රකාශ කළා.\nමේ අතර, වගා කටයුතු අඛන්ඩව පවත්වාගෙන යාමට අවශ්‍ය ඉන්ධන කඩිනමින් ගොවීන්ට ලබාදීමට අත්‍යාවශ්‍ය සේවා කොමසාරිස් ජනරාල් කේ.ඩී.එස්. රුවන් චන්ද්‍ර තීරණය කර තිබෙනවා.\nඒ අනුව කෘෂිකාර්මික කටයුතු අත්‍යාවශ්‍ය සේවාවක් ලෙස නම් කරමින් වගා කටයුතු සඳහා යොදා ගනු ලබන යන්ත්‍ර හා වාහන සඳහා විධිමත් සැලැස්මක් අනුව ඉන්ධන ලබාදීමට නියමිත බවයි රජයේ ප්‍රවෘත්ති දෙපාර්තමේන්තුව නිවේදනය කළේ.\nමේ අතර, ලංකා අයි.ඕ.සී සමාගමේ ඉන්ධන බෙදා හැරීම මුල් කර ගනිමින් සමාජ මාධ්‍යයේ සංසරණය වන නිවේදනය අසත්‍යයක් බව එම සමාගම ප්‍රකාශ කළා.\nසමාගම සතු සීමිත පෙට්‍රල් සංචිත අද සහ හෙට දිනවලදී පිරවුම්හල් වෙත නිකුත් කරන බවත්, තොග සීමා වීම නිසා එලෙස ඉන්ධන නිකුත් කරනු ලබන්නේ වාහන අංකය අදාළ ප්‍රදේශයන්හි ලියාපදිංචි වී තිබේ නම් පමණක් බවත් මෙලෙස සංසරණය වන නිවේදනයේ දැක්වෙනවා.\nදිස්ත්‍රික්ක කිහිපයකට වෙන් කළ දුරකථන අංක ද එමගින් දක්වා ඇති අතර, අදාළ අංකවලට විස්තර ලබාදුන් පසු ඉන්ධන සංචිත පිරවුම්හල් වෙත පැමිණි විගස කෙටි පණිවුඩයක් මගින් දැනුම් දෙන බවයි එහි සඳහන් වන්නේ.\nකෙසේ වෙතත්, පාරිභෝගිකයින් නොමග යවන මෙම නිවේදනය අසත්‍යයක් බව ලංකා අයි.ඕ.සී සමාගම සඳහන් කළා.\nපවතින තත්වය හමුවේ එළඹෙන සති අන්තය තෙක් පිරවුම්හල් වල පෙට්‍රල් නිකුත් කිරීමේ කටයුතු ආරම්භ කිරීමට නොහැකි වනු ඇති බව බලශක්ති අමාත්‍ය කාංචන විජේසේකර අද පාර්ලිමේන්තුවේදී ප්‍රකාශ කළා.\nමේ අතර, අද සිට ගෑස් සිලින්ඩර 80,000 බැගින් නිකුත් කිරීමට සැලසුම් කර තිබුනද අද නිකුත් කිරීමට හැකියාව ලැබී ඇත්තේ සිලින්ඩර 8,000ක් පමණක් බව ලිට්‍රෝ සමාගම ප්‍රකාශ කළා.\nඑම සමාගම සඳහන් කළේ උස්වැටකෙයියාව, තල්දියවත්ත මුහුදු සීමාවේ නැංගුරම්ලා ඇති ගෑස් නෞකාවට මුදල් ගෙවා තිබුණද පවතින අයහපත් කාළගුණ තත්වය හමුවේ ගෑස් ගොඩබෑමේ කටයුතු වලට බාධා එල්ල වී ඇති බවයි.\nමේ අතර, හෙට, අනිද්දා සහ 21 වනදා පැය 3 යි මිනිත්තු 40 ක කාලයක් විදුලිය කප්පාදු කෙරෙන බව මහජන උපයෝගිතා කොමිෂන් සභාව ප්‍රකාශ කළා.",
       "URL": "https://www.hirunews.lk/304668/පිරවුම්හල්-අසල-දිගු-පෝලිම්-ප්‍රදේශ-රැසක-විරෝධතා",
       "Category": "Local News",
       "Parent URL": "https://www.hirunews.lk/local-news.php?pageID=1160"
}