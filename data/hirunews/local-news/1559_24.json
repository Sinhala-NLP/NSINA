{
       "Source": "hirunews",
       "Timestamp": "Monday, 15 November 2021 - 15:44",
       "Headline": "කොව්ඩ් වෛරසයට එරෙහිව මෙරට තුළ භාවිත කළ හැකි ඖෂධයට අවසර හිමි වේ",
       "News Content": "මොල්නුපිරවීර් නැමති කොරෝනා රෝගීන්ට ප්‍රතිකාර සඳහා යොදා ගැනෙන මුඛයෙන් ලබාදෙන ඖෂධය, මෙරට භාවිත කිරීම සඳහා කොවිඩ් 19 තාක්ෂණික කමිටුවේ අනුමැතිය හිමිවූ බව ඖෂධ නිෂ්පාදන සැපයුම් සහ නියාමනය පිළිබඳ රාජ්‍ය අමාත්‍ය මහාචාර්ය චන්න ජයසුමන ප්‍රකාශ කළා.\nමෙම ඖෂධය මෙරට භාවිතය සඳහා යොදාගත යුතු ද, යන්න විමසමින් අමාත්‍යවරයා, සෞඛ්‍ය සේවා අධ්‍යක්ෂ ජනරාල්වරයා වෙත පසුගියදා ලිපියක් යොමුකර තිබුණා.\nඖෂධය මෙරට භාවිතය සඳහා අනුමැතිය ලබාදී ඇත්තේ ඊට ප්‍රතිචාර දක්වමින්. ඒ අනුව මෙම ඖෂධය ශ්‍රී ලංකාව තුළ ලියාපදිංචි කිරීමටත්, රෝගීන්ට ලබාදීමටත් ඉදිරියේදී කටයුතු කරන බවයි රාජ්‍ය අමාත්‍ය මහාචාර්ය චන්න ජයසුමන ප්‍රකාශ කළේ.\nමර්ක් නැමති ඖෂධ සමාගම මගින් නිපදවනු ලබන මොල්නුපිරවීර් ඖෂධය මේ වනවිට ලොව රටවල් රැසක කොරෝනා රෝගීන්ට ප්‍රතිකාර සඳහා යොදාගනු ලබනවා.\nඑමඟින් කොරෝනා ආසාදිතයන් රෝහල් ගත වීම සහ මරණය සියයට 50 කින්වත් වළක්වන බවයි තහවුරු වී ඇත්තේ.",
       "URL": "https://www.hirunews.lk/288080/කොව්ඩ්-වෛරසයට-එරෙහිව-මෙරට-තුළ-භාවිත-කළ-හැකි-ඖෂධයට-අවසර-හිමි-වේ",
       "Category": "Local News",
       "Parent URL": "https://www.hirunews.lk/local-news.php?pageID=1559"
}