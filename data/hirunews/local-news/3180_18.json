{
       "Source": "hirunews",
       "Timestamp": "Sunday, 25 August 2019 - 12:30",
       "Headline": "පාස්කු ප්‍රහාරය ගැන සොයන තේරීම් කාරක සභාවෙන්, ජනපතිට ලිපියක්",
       "News Content": "පාස්කු ඉරිදා ප්‍රහාරය සම්බන්ධයෙන් සොයා බලන පාර්ලිමේන්තු තේරීම් කාරක සභාව හමුවේ පෙනී සිටින ලෙස එම කාරක සභාව ජනාධිපතිවරයාගෙන් ලිඛිතව ඉල්ලා තිබෙනවා.\nඑහි සාමාජිකයෙකු සඳහන් කළේ පසුගිය බ්‍රහස්පතින්දා ජනාධිපති මෛත්‍රිපාල සිරිසේන වෙත මෙම ඉල්ලීම යොමුකළ බවයි.\nඑම ලිපිය මගින් සඳහන් කර ඇත්තේ ඒ සඳහා ජනාධිපතිවරයාට පහසු දිනයක් පිළිබඳ දන්වා එවන ලෙසයි.\nපාස්කු ඉරිදා ප්‍රහාරය සම්බන්ධයෙන් සොයා බලන පාර්ලිමේන්තු තේරීම් කාරක සභාව යළි රැස්වන දිනය තීරණය වන්නේද ජනාධිපතිවරයාගේ ප්‍රතිචාරය ලැබීමෙන් පසුව බව සඳහන්.\nපාස්කු ඉරුදින ප්‍රහාරය සම්බන්ධයෙන් සොයා බැලෙන මෙම පාර්ලිමේන්තු විශේෂ තේරීම් කාරක සභාවේ නිල කාලය පසුගිය සිකුරාදා දිනයෙන් අවසන් වීමටයි නියමිතව තිබුණේ.\nකෙසේ වෙතත් එහි කාලසීමාව එළඹෙන සැප්තැම්බර් මස 30 වනදා දක්වා දීර්ඝ කර තිබෙනවා.\nපාස්කු ඉරුදින ත්‍රස්ත ප්‍රහාරය එල්ලවී අදට මාස 4 කුත් දින 4 ක් ගතවනවා.\nමෙම කාරක සභාව හමුවේ අග්‍රාමාත්‍යවරයා, හිටපු නීතිය හා සාමය අමාත්‍යවරුන්, යුද හමුදාපතිවරයා, ආරක්ෂක ලේකම්වරුන්, හිටපු පොලිස්පතිවරයා, බුද්ධි අංශ ප්‍රධානීන් ඇතුලූ තවත් ප්‍රභූවරුන් රැසක් පෙනී සිටියා.\nකාරක සභාවේ සභාපති නියෝජ්‍ය කථානායක ආනන්ද කුමාරසිරි පසුගියදා  සඳහන් කළේ ජනාධිපතිවරයාගේ ප්‍රතිචාර ලැබීමෙන් පසු අවසන් වාර්තාව සකස් කිරීමට කටයුතු කරන බවයි.",
       "URL": "https://www.hirunews.lk/222911/පාස්කු-ප්‍රහාරය-ගැන-සොයන-තේරීම්-කාරක-සභාවෙන්-ජනපතිට-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=3180"
}