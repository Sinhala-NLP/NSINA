{
       "Source": "hirunews",
       "Timestamp": "Tuesday, 12 July 2022 - 16:00",
       "Headline": "රට නවතින ලකුණු! - රහස් ප්‍රකාශකයෙක්ගෙන් විශේෂ හෙළිදරව්වක්",
       "News Content": "කැබිනට් මණ්ඩලය රැස් නොවීම නිසා ඉන්ධන ඇතුළු හදිසි මිලදී ගැනීම් කිසිවක් වෙනුවෙන් මුදල් වෙන් කිරීමට නොහැකිව ආර්ථික කටයුතු ඇණහිට ඇතැයි රජයේ ආරංචි මාර්ග පවසනවා.\nජනාධිපතිවරයා සහභාගී නො වීම නිසා සඳුදා(11) දින පැවැත්වීමට නියමිතව තිබූ අමාත්‍ය මණ්ඩල රැස්වීම දින නියමයක් නැතිව කල් යාමෙනුයි මෙම අර්බුදය උද්ගත වී තිබෙන්නේ.\nමෙම තත්වය යටතේ පක්ෂ නායක රැස්වීම හරහා ඉන්ධන ඇතුළු අත්‍යවශ්‍ය මිලදී ගැනීම් සඳහා විදුලිබල හා බලශක්ති අමාත්‍යවරයාට බලය පැවරීමට අග්‍රාමාත්‍ය රනිල් වික්‍රමසිංහ ඉදිරිපත් කළ යෝජනාව ද ප්‍රතික්ෂේප වී තිබෙනවා.\nඅදාළ යෝජනාවට, විපක්ෂ නායක සජිත් ප්‍රේමදාස සහ විපක්ෂයේ පාර්ලිමේන්තු මන්ත්‍රීවරුන් වන රවුෆ් හකීම් සහ එම්.ඒ.සුමන්තිරන් යන මන්ත්‍රීවරුන් විරෝධය පළ කර ඇත්තේ, කැබිනට් අනුමැතියකින් තොරව කිසිදු සහතිකයක් ලබාදිය නො හැකි බව සඳහන් කරමින් යනුවෙනුයි රජයේ ආරංචි මාර්ග සඳහන් කළේ.\nමෙම තත්ත්වය නිසා අත්‍යවශ්‍ය සේවා සියල්ල දින නියමයක් නැතිව ඇණ හිටීමෙන්, ජනතාව ඉදිරියේ දී අර්බුද රැසකට මුහුණ දීමේ අවදානමක් මතුව ඇතැයි අදාළ රජයේ ප්‍රකාශකයා කියා සිටියා.\nමේ අතර, ශ්‍රී ලංකා මහ බැංකුව සහ මුදල් අමාත්‍යාංශය සමඟ සාකච්ඡා කර දේශීය බැංකු විසින් ප්‍රාග්ධන වෙළෙඳපොළෙන් ඩොලර් මිලියන 128ක් ලබා ගැනීමට අදාල කැබිනට් පත්‍රිකාව ඉදිරිපත් කර තිබුණා.\nඑසේ ම, ජූලි මස 12 වැනිදා සිට ජූලි 18 වැනිදා දක්වා කාලයේ ශ්‍රී ලංකාවට පැමිණීමට නියමිතව තිබූ ඔටෝ ඩීසල්, ඉන්ධන තෙල් සහ බොරතෙල් තොග තුනක් සඳහා මෙම ගෙවීම් වෙන්කර තිබු බවයි රජයේ ප්‍රකාශකයා කියා සිටියේ.\nඑම නෞකා තුන සඳහා ජූලි මස 12 දින ඩොලර් මිලියන 61.72ක් (රුපියල් බිලියන 22,650ක්) ද, එදින ම තවත් ඩොලර් මිලියන 28.26ක් (රුපියල් බිලියන 10,371ක්) ද සහ ජූලි මස 17 දින ඩොලර් මිලයන 89.04ක් (රුපියල් බිලියන 32,678ක්) ගෙවීමටයි නියමිතව තිබුණේ.\nඅදාළ ගෙවීම් කිරීමට නොහැකි වුවහොත් තෙල් නැව් සඳහා ඉදිරිපත් කළ ඇණවුම් අවලංගු වන අතර තෙල් සැපයුම ද තවදුරටත් ප්‍රමාද වනු ඇතැයි ද, මීට අමතරව නොරොච්චෝලේ බලාගාරය සඳහා අවශ්‍ය ගල් අඟුරු ලබා ගැනීමට කැබිනට් අනුමැතිය අවශ්‍යව තිබෙන බව ද එම රජයේ ප්‍රකාශකයා සඳහන් කර සිටියා.\nඑමෙන් ම දැනටමත් පවත්නා පැය තුනක විදුලිය කපා හැරීම, දිර්ඝ කිරීමකින් තොරව එලෙස ම පවත්වා ගැනීම සඳහා මෙම තෙල් තොගය ලබා ගැනීම ද අත්‍යවශය බවයි ඔහු වැඩි දුරටත් කියා සිටියේ.",
       "URL": "https://www.hirunews.lk/309805/රට-නවතින-ලකුණු-රහස්-ප්‍රකාශකයෙක්ගෙන්-විශේෂ-හෙළිදරව්වක්",
       "Category": "Local News",
       "Parent URL": "https://www.hirunews.lk/local-news.php?pageID=1026"
}