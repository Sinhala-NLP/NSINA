{
       "Source": "hirunews",
       "Timestamp": "Saturday, 03 October 2020 - 12:46",
       "Headline": "වාසු මහජන දිනය වෙනස් කරයි",
       "News Content": "ජලසම්පාදන අමාත්‍ය වාසුදේව නානායක්කාර මහජන දිනය පවත්වන දිනය සම්බන්ධයෙන් තම ෆේස්බුක් ගිණුමේ සටහනක් තබා තිබෙනවා.\nඋපුටා ගැනීම:\n“සඳුදා මහජන දිනය නැත. මහජන දිනය 30 වන බදාදා සිට පාර්ලිමේන්තුව නොමැති සෑම බදාදා දිනකම පැවැත්වේ”\nඋපුටාගැනීම අවසන්.\nකෙසේ වෙතත් පසුගියදා අමාත්‍ය මණ්ඩලය ගත් තීරණයක් අනුව බදාදා දිනයේ පැවති මහජන දිනය සඳුදා දිනයේදී පැවැත්වීමට තීරණය කළා.\n1960 වසරේ සිට අඛන්ඩව මහජනතාවට අමාත්‍යාංශ හරහා තම සේවා ඉටුකරගැනීමේදී මුහුණදෙන ගැටළුවලට විසඳුම් සෙවීමට මහජන දිනය ලෙස බදාදා වෙන් කෙරුණා.\nබදාදා දිනය පාර්ලිමේන්තු දිනයක්ද වන බැවින් එම දිනයේදී මැති ඇමතිවරුන් පාර්ලිමේන්තු පැමිණීමේ අඩුවක් දක්නට ලැබුණු නිසා ඊට විසඳුමක් ලෙස මහජන දිනය සඳුදා පැවැත්වීමටයි අමාත්‍ය මණ්ඩලය තීරණය කරනු ලැබුවේ.\nඑමෙන්ම මහජන දිනයේදී වෙනත් රැස්වීම් හෝ සම්මුඛ පරීක්ෂණ පැවැත්වීම රජයේ නිලධාරීන්ට තහනම් වන අතර, ඔවුන්ට කාර්යාලයේ රැඳී සිටීම අනිවාර්ය කරමින් ජනාධිපති ලේකම්වරයා විසින් චක්‍රලේඛයක්  නිකුත් කිරීමටද  තීරණය කර තිබුණා.",
       "URL": "https://www.hirunews.lk/251700/වාසු-මහජන-දිනය-වෙනස්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=2414"
}