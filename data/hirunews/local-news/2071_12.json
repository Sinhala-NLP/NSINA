{
       "Source": "hirunews",
       "Timestamp": "Monday, 22 March 2021 - 13:23",
       "Headline": "තෙල් පිරිපහදුවේ සේවකයින් අතර කොරෝනා ව්‍යාප්තිය සොයාබැලීමට පංච පුද්ගල කමිටුවක් (වීඩියෝ)",
       "News Content": "සපුගස්කන්ද තෙල් පිරිපහදුවේ සේවකයින් අතර කොරෝනා වෛරසය ව්‍යාප්තවීම සම්බන්ධයෙන් සොයා බැලීමට බලශක්ති අමාත්‍ය උදය ගම්මන්පිල පංච පුද්ගල කමිටුවක් පත් කර තිබෙනවා.\nතෙල් පිරිපහදුවේ සේවකයන් 474 දෙනෙකු කොරෝනා ආසාදිතයන් බවටයි මේ වනවිට හඳුනාගෙන ඇත්තේ.\nබලශක්ති අමාත්‍ය කාර්යාලය අද නිවේදනයක් නිකුත් කරමින් සඳහන් කළේ එම අමාත්‍යාංශයේ අතිරේක ලේකම් චන්දිකා ඇතුගල ගේ සභාපතිත්වයෙන් මෙම පංච පුද්ගල කමිටුව පත් කර ඇති බවයි.\nවසර තුනකට වරක් සිදු කෙරෙන පිරිපහදුවේ නඩත්තු කටයුතු ඉකුත් දිනවලදි සිදු කෙරුණු අතර, ඒ සඳහා වෙනත් දිනවලට සාපේක්ෂව වැඩි සේවක සංඛ්‍යාවක් යොදවා තිබෙනවා.\nඒ හේතුවෙන් සෞඛ්‍ය උපදෙස් නිසි ලෙස ක්‍රියාත්මක නොවීමක් හෝ කළමනාකාරීත්වයේ අතපසුවීමක් හෝ වෙනයම් හේතුවක් මෙලෙස කොරෝනා ව්‍යාප්තියට බලපා ඇත්ද යන්න සොයාබැලීම මෙම පංච පුද්ගල කමිටුවට පැවරී තිබෙනවා.\nඊයේ (21) දිනයේ මෙරටින් අලුතින් හඳුනාගැනුනු ආසාදිතයන් 354 දෙනා අතරින් වැඩිම ආසාදිතයන් සංඛ්‍යාවක් එනම්, 197 දෙනෙකු වාර්තාවී ඇත්තේ ගම්පහ දිස්ත්‍රික්කයෙන්.\nඑම දිස්ත්‍රික්කයේ කොරෝනා රෝගීන් ඉහළ යාමේ ප්‍රවණතාවක් දක්නට ලැබෙන බව සෞඛ්‍ය අමාත්‍යාංශය සඳහන් කළා.\nකෙසේ වෙතත් පසුගිය දිනවල ආසාදිතයන් වැඩි වශයෙන් වාර්තා වූ කොළඹ දිස්ත්‍රික්කයෙන්\nඊයේ දිනයේ වාර්තාවී ඇත්තේ ආසාදිතයන් 58 ක් පමණයි.",
       "URL": "https://www.hirunews.lk/266143/තෙල්-පිරිපහදුවේ-සේවකයින්-අතර-කොරෝනා-ව්‍යාප්තිය-සොයාබැලීමට-පංච-පුද්ගල-කමිටුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2071"
}