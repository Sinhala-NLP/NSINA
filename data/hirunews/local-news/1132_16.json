{
       "Source": "hirunews",
       "Timestamp": "Monday, 30 May 2022 - 13:00",
       "Headline": "පාලනයෙන් තොර මිලෙන් අර්බුද රැසකට හකුරු කර්මාන්තය ඇදවැටෙයි (වීඩියෝ)",
       "News Content": "රට තුළ පවතින වත්මන් ආර්ථික අර්බුදය හමුවේ පාලන මිලකින් තොරව අමුද්‍රව්‍ය මිල ඉහළ යාම හේතුවෙන් සීනි ආශ්‍රිත හකුරු නිෂ්පාදනකරුවන් මේ වන විට දැඩි පීඩාවකට පත්ව සිටිනවා.\nඑලෙස පීඩාවට පත්ව සිටින හංවැල්ල - තුන්නාන ප්‍රදේශයේ සීනි ආශ්‍රිත හකුරු නිෂ්පාදනකරුවන් පිළිබඳව විමසා බැලුවා.\nහංවැල්ල - තුන්නාන ප්‍රදේශයේ බොහෝ පිරිසක් සිය ආදායම් මාර්ගය බවට පත් කර ගෙන ඇත්තේ සීනි ආශ්‍රිත හකුරු නිෂ්පාදනයයි.\nඒ නිසාම මෙම ගම්මානය රසකැවිලි ගම්මානයක් ලෙස හැඳින්වීමටත් ජනතාව හුරු වී සිටිනවා.\nමෙම ගම්මානයේ පවුල් 50ක් පමණ හකුරු නිෂ්පාදනය කර්මාන්තයක් ලෙසින් පවත්වාගෙන යන අතර ඒ ආශ්‍රිත සෘජු සහ වක්‍ර රැකියාවල යෙදෙන පවුල් සංඛ්‍යාව 200කට අධිකයි.\nවසර ගණනාවක සිට සීනි ආශ්‍රිත හකුරු නිෂ්පාදනයේ යෙදෙන මෙම කර්මාන්තරුවන් මේ වන විට ගැටළු රාශියකට මුහුණ දී ඇත්තේ සිය කර්මාන්තය\nසඳහා අවශ්‍ය අමුද්‍රව්‍යවල මිල ශීඝ්‍රයෙන් ඉහළයාම හේතුවෙන්.\nනිසි පාලන මිලක් නොමැතිව අමුද්‍රව්‍ය මිල ඉහළ යාම නිසා හකුරු මිල ද ඉහළ දැමීමට සිදුව ඇති බව කර්මාන්තකරුවන් පවසනවා.\nනමුත් ඒ හේතුවෙන් හකුරු සඳහා ඇති ඉල්ලුම පහළ ගොස් ඇති බවයි ඔවුන් පෙන්වා දෙන්නේ.\nමෙම දුෂ්කරතා මධ්‍යයේ සිය කර්මාන්තය පවත්වාගෙන යාම අභියෝගයක් වීම හේතුවෙන් පවුල් 200කට පමණ රැකියා අහිමිවීමේ අවදානමක්ද මේ වන විට මතුව තිබෙනවා.\nරටට බරක් නොවී සිදු කරන මෙවැනි පාරම්පරික කර්මාන්ත අභාවයට යාමට ඉඩනොදී ඒවායේ ගැටලු වීසඳීමට නිසි ක්‍රමවේද සැකසීම බලධාරීන් සතු වගකීමක්.",
       "URL": "https://www.hirunews.lk/305698/පාලනයෙන්-තොර-මිලෙන්-අර්බුද-රැසකට-හකුරු-කර්මාන්තය-ඇදවැටෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1132"
}