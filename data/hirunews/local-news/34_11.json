{
       "Source": "hirunews",
       "Timestamp": "Tuesday, 12 September 2023 - 20:47",
       "Headline": "ඉන්දු ඔස්ට්‍රේලියානු තල මායිමේ භූ කම්පන",
       "News Content": "පේරාදෙණිය විශ්වවිද්‍යාලයේ හිටපු ජ්‍යෙෂ්ඨ මහාචාර්ය, භූ විද්‍යාඥ අතුල සේනාරත්න ප්‍රකාශ කළේ ශ්‍රී ලංකාව පිහිටි ඉන්දු ඔස්ට්‍රේලියානු තල මායිමේ තවත් විශාල භූ කම්පන ප්‍රමාණයක් ඉදිරියේදී සිදුවිය හැකි බවයි.\nඊයේ 11 අලුයම 1.30ට පමණ මඩකළපුවට ඔබ්බෙන් කිලෝමීටර 310ක පමණ දුරින් ඊසානදිග ගැඹුරු මුහුදේ සිදුවූ රිච්ටර් මාපක ඒකක 4.65ක් වූ භූ කම්පනය සම්බන්ධයෙන් අදහස් දක්වමින් ඔහු මේ බව සඳහන් කළා.\nඑමෙන්ම මහාචාර්යවරයා පැවසුවේ පසුගිය පැය 10 තුළ ඉන්දු-ඔස්ට්‍රේලියානු භූ තලයේ මෙන් ම ඉන්දුනීසියාව හා ජපානය අතර භූ තලයේ රිච්ටර් මාපක 4ට වැඩි භූ කම්පන 8ක් සිදුව ඇති බවයි.\nමෙම ගැඹුරු මුහුදේ සිදු වන භූ කම්පන තත්ත්වයන් නිසා ලංකාවට සුනාමි අවදානමක් නොමැති නමුත් නැගෙනහිර වෙරළට ආසන්න මුහුදේ මේ අයුරින් භූ කම්පන සිදුවුවහොත් සුනාමි අවදානමක් උද්ගත විය හැකි බවත් ඔහු සඳහන් කරනවා.\nදකුණු අර්ධගෝලයේ කිසියම් රටාවකට අනුව සිදුවන එම භූ කම්පන අනුව ඉදිරියේදී භූ කම්පන රැසක් සිදු විය හැකි බවයි මහාචාර්ය අතුල සඳහන් කළේ.\nභූ විද්‍යාඥවරයා පැවසුවේ මේ පිළිබඳව අනිසි ලෙස බියට පත් විය යුතු නොමැති බවත් විශාල විභව ශක්තියක් පිට කරමින් මහා පරිමාණ කම්පන සිදුවුවහොත් ලංකාවට බලපෑමක් එල්ලවිය හැකි බවත් ය.",
       "URL": "https://www.hirunews.lk/348076/ඉන්දු-ඔස්ට්‍රේලියානු-තල-මායිමේ-භූ-කම්පන",
       "Category": "Local News",
       "Parent URL": "https://www.hirunews.lk/local-news.php?pageID=34"
}