{
       "Source": "hirunews",
       "Timestamp": "Monday, 06 February 2023 - 14:07",
       "Headline": "කෝටිපති ව්‍යාපාරිකයා ඝාතනයේ ඝාතකයින්ගෙන් ‍රඳවා ප්‍රශ්න කිරීමට අවසර (වීඩියෝ)",
       "News Content": "පැලවත්ත නිවසක නාන තටාකයේ තිබී සොයාගත් නිමි ඇදුම් ව්‍යාපාරිකයාගේ මරණය සම්බන්ධයෙන් අත්අඩංගුවට ගත් අඹුසැමි යුවළ තවත් පැය විසි හතරක කාලයක් රඳවාගෙන ප්‍රශ්න කිරීමට කඩුවෙල මහේස්ත්‍රාත් අධිකරණය අවසර ලබා දී තිබෙනවා.\nඒ අත්අඩංගුවට ගත් සැකකරු සහ ඔහුගේ බිරිඳ අද (06) අධිකරණයට ඉදිරිපත් කිරීමෙන් අනතුරුවයි.\nඑහිදී පශ්චාත් මරණ පරීක්ෂණය සිදුකිරීමටද නියම කර තිබෙනවා.\nසිද්ධිය සම්බන්ධයෙන් 27 හැවිරිදි ප්‍රධාන සැකකරු සහ 23 හැවිරිදි ඔහුගේ බිරිඳ ඊයේ අත්අඩංගුවට ගත් අතර ප්‍රශ්න කිරීම්වලදී අනාවරණ වී ඇත්තේ මෙම ඝාතනය අදාළ පුද්ගලයා විසින් සිදු කර ඇති බවටයි.\nබත්තරමුල්ල, පැලවත්ත ප්‍රදේශයේ ඉදිකෙරෙමින් පවතින නිවසක පිහිනුම් තටාකයේ තිබී එහි හිමිකරු වන අදාළ නිමි ඇඳුම් ව්‍යාපාරිකයාගේ මළ සිරුර සොයාගනු ලැබුවේ පසුගිය 02 වනදායි.\n49 හැවිරිදි මෙම ව්‍යාපාරිකයා වැල්ලම්පිටිය ප්‍රදේශයේ පදිංචිකරුවෙක්.",
       "URL": "https://www.hirunews.lk/326810/කෝටිපති-ව්‍යාපාරිකයා-ඝාතනයේ-ඝාතකයින්ගෙන්-‍රඳවා-ප්‍රශ්න-කිරීමට-අවසර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=554"
}