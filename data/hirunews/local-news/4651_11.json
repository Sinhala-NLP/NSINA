{
       "Source": "hirunews",
       "Timestamp": "Tuesday, 21 February 2017 - 7:22",
       "Headline": "Update : බැඳුම්කර කොමිසමේ සාක්ෂි විමසීම පමා වෙයි",
       "News Content": "මහ බැංකු බැඳුම්කර  පිළිබද සොයා බැලීම සදහා පත් කළ ජනාධිපති පරීක්ෂණ කොමිෂන් සභාවේ සාක්ෂි විමසීම සදහා අද මහ බැංකු අධිපති ආචාර්ය ඉන්ද්‍රජිත් කුමාරස්වාමි වෙත දැනුම් දී තිබෙනවා.\nඑම සාක්ෂි විමසීම උදෑසන 10ට ආරම්භ වීමට නියමිතව තිබු අතර එය පැය භාගයකින් පමා වන බව වාර්තා වනවා.\nමහබැංකු අධිපතිවරයා තම පුද්ගලික කරුණක් සම්බන්ධයෙන් කොමිසම වෙත පැමිණීම පැය භාගයකින් පමා වන බවයි වාර්තා වෙන්නේ.\nඒ සම්බන්ධයෙන් මහ බැංකු අධිපතිවරයා කොමීසම දැනුම් දී ඇති බව වාර්තා වනවා.\nUpdate - Tuesday, February 21, 2017 9.50 am\n-------------------------------------------------------\nවත්මන් රජය යටතේ නිකුත් කළ බැඳුම්කර පිළිබද සොයා බැලීම සදහා පත් කළ ජනාධිපති පරීක්ෂණ කොමිෂන් සභාවේ මහජන අදහස් සහ සාක්ෂි විමසීම අද ආරම්භ වීමට නියමිතයි.\nඒ අනුව ඊට ප්‍රථමයෙන් සාක්ෂි ලබාදීම සඳහා පැමිණෙන ලෙස වත්මන් මහබැංකු අධිපති ආචාර්ය ඉන්ද්‍රජිත් කුමාරස්වාමි වෙත දැනුම් දී තිබෙනවා.\nකොළඹ - 12 අධිකරණ මාවතේ පිහිටි අංක 94 දරණ අධිකරණ කාර්යාල පරිශ්‍රයේදී අදාළ සාක්ෂි විමසීම සිදුකෙරෙනු ඇති.\nමහබැංකු බැඳුම්කර වංචාව පිළිබදව විමර්ශනය කිරීම සදහා පත් කළ ජනපති කොමිසම පසුගිය 6 වනදා ප්‍රථම වරට රැස් වුණා.\nශ්‍රේෂ්ඨාධිකරණ විනිසුරුවරුන් වන කේ.ටී. චිත්‍රසිරි, ප්‍රසන්න ජයවර්ධන සහ හිටපු නියෝජ්‍ය විගණකාධිපති කන්දසාමි වේලුපිල්ලේ යන අය මෙහි සාමාජිකයින් වනවා.",
       "URL": "https://www.hirunews.lk/155010/update-බැඳුම්කර-කොමිසමේ-සාක්ෂි-විමසීම-පමා-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4651"
}