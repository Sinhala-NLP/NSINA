{
       "Source": "hirunews",
       "Timestamp": "Saturday, 30 October 2021 - 16:51",
       "Headline": "පොලිස් නිලධාරීන් දෙදෙනෙකුට පහරදුන් කාන්තාවන් ඇතුලු 18 ක් අත්අඩංගුවට (වීඩියෝ)",
       "News Content": "මොරටුව - මාදන්ගහවත්ත ප්‍රදේශයේදී පොලිස් නිලධාරීන් දෙදෙනෙකුට පහරදීමේ සිද්ධියකට අදාළව පුද්ගලයින් 18 දෙනෙකු අත්අඩංගුවට ගෙන තිබෙනවා. ඒ අතර කාන්තාවන් 10 දෙනෙකුද සිටින බවයි පොලීසිය සඳහන් කළේ.\nඊයේ රාත්‍රියේ පොලීසියට ලද තොරතුරකට අනුව අදාළ නිලධාරීන් දෙදෙනා මාදන්ගහවත්ත ප්‍රදේශයට ගොස් තිබුණේ දෙපාර්ශවයක් අතර ඇතිවූ ගැටුමක් නිරාකරණය කිරීමටයි.\nඑහිදී පිරිසක් පොලිස් නිලධාරීන්ට පහරදී ඇති අතර, හිසට බරපතල තුවාල සිදුවූ එක් පොලිස් නිලධාරියෙකු මේ වනවිට කොළඹ ජාතික රෝහලේ දැඩි සත්කාර ඒකකයේ ප්‍රතිකාර ලබනවා.\nඅනෙක් පොලිස් නිලධාරියාගේ පාදයකට බරපතල තුවාල සිදුව ඇති අතර, ඔහු කළුබෝවිල රෝහලට ඇතුළත් කර ඇති බව පොලිසිය සඳහන් කළා.\nමේ අතර, කළුතර - බෝම්බුවල ප්‍රදේශයේදී මත්පැන් වැටලීමකට ගිය පොලිස් නිලධාරීන් පිරිසකට පහරදුන් සිද්ධියකට අදාළවද කාන්තාවන් තුන්දෙනෙකු ඇතුලු හතරදෙනෙකු අත්අඩංගුවට ගෙන තිබෙනවා.",
       "URL": "https://www.hirunews.lk/286512/පොලිස්-නිලධාරීන්-දෙදෙනෙකුට-පහරදුන්-කාන්තාවන්-ඇතුලු-18-ක්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1595"
}