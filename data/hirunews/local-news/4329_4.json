{
       "Source": "hirunews",
       "Timestamp": "Sunday, 10 September 2017 - 14:53",
       "Headline": "වෙළදසැළක් ගිනිගෙන දරුවෙක් මරුට (ඡායාරූප)",
       "News Content": "කිලිනොච්චිය,කන්නගි නගර් ප්‍රදේශයේ වෙළදසැළක් ඊයේ(09) රාත්‍රියේ ගිනි ගැනීම හේතුවෙන් කුඩා දරුවෙකු ජිවිතක්ෂයට පත්ව ඇති බව කිලිනොච්චිය ධර්මපුරම් පොලිසිය පවසනවා.\nධර්මපුරම් පොලිසිය පැවසුවේ නිවසකට බද්ධව පැවති වෙළදසැළක් ගිනිගෙන ඇති අතර,අදාළ ගින්නට මැදිව තුවාල ලැබු රමේෂ්කුමාර් සුජිත් නමැති වයස අවුරුදු දෙකහමාරක කුඩා දරුවෙකු ජිවිතක්ෂයට පත්ව ඇති බවයි.\nගින්නෙන් තුවාල ලැබු දරුවා හා දරුවාගේ පියා කිලිනොච්චිය රෝහල වෙත ඇතුළත් කිරීමෙන් අනතුරුව දරුවා ජිවිතක්ෂයට පත්ව ඇති බවද පොලිසිය පවසනවා.\nගින්න හේතුවෙන් වෙළදසැළ තුළ තිබු භාණ්ඩද ගිනිගෙන ඇති අතර, ගින්නට හේතුව මෙතෙක් අනාවරණය කරගෙන නොමැති බවද පොලිසිය සඳහන් කරනවා.\nගින්න හට ගැනීමෙන් අනතුරුව ප්‍රදේශවාසීන්, පොලිස් නිළධාරීන් එක්ව ගින්න මැඩ පවත්වා ඇති අතර,ගින්නට හසුවු දරුවා රෝහල් ගත කිරීමෙන් අනතුරුව ජිවිතක්ෂයට පත්ව ඇති බවයි සඳහන් වන්නේ.\nමියගිය දරුවාගේ මෘත දේහය කිලිනොච්චිය රෝහල් මෘත ශරීරාගාරයේ තැන්පත් කොට ඇති අතර, සිද්ධිය සම්බන්ධයෙන් ධර්මපුරම් පොලිසිය වැඩිදුර පරීක්ෂණ මෙහෙයවයි.",
       "URL": "https://www.hirunews.lk/170579/වෙළදසැළක්-ගිනිගෙන-දරුවෙක්-මරුට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4329"
}