{
       "Source": "hirunews",
       "Timestamp": "Saturday, 03 July 2021 - 18:58",
       "Headline": "අන්තර්ජාලයෙන් විකිණූ දැරිය අපයෝජනය කළ ව්‍යාපාරිකයන්, සහ වෘත්තිකයන් රැසක් ගැන තොරතුරු හෙළිවේ (වීඩියෝ)",
       "News Content": "වයස අවුරුදු 18ට අඩු දැරියක් ලිංගික කටයුතු හෝ ගණිකා වෘත්තීය සඳහා අලෙවි කිරීමට වසර 20 ක් දක්වා සිර දඩුවම් ලබාදිය හැකි වරදක් බව ජාතික ළමා ආරක්ෂක අධිකාරිය පෙන්වා දෙනවා.\nඑසේම, ළමා අපයෝජකයන්ගෙන් තම දියණියන් ආරක්ෂා කර ගැනීම සම්බන්ධව ඉතා වගකීමෙන් හා අවධානයෙන් කටයුතු කරන ලෙසයි එම අධිකාරිය සියළු මව්වරුන්ගෙන්  ඉල්ලා සිටින්නේ.\nගල්කිස්ස ප්‍රදේශයේ අවුරුදු 15ක දැරියක් අපයෝජනය කිරිමේ සිද්ධිය සම්බන්ධයෙන් අදහස් පළ කරමින් ජාතික ළමා ආරක්ෂක අධිකාරියේ සභාපති මහාචාර්ය මුදිත විදානපතිරණ මේ බව කියා සිටියා.\nඑම දැරිය අන්තර්ජාලය හරහා ලිංගික කටයුතු වලට අලෙවි කරමින් මෙම අපයෝජනය සිදු කර තිබු අතර එම සිද්ධියට අදාළව මේ වනවිට පුද්ගලයින් 26ක් අත්අඩංගුවට ගෙන තිබෙනවා.\nඔවුන් අතර,මිහින්තලේ ප්‍රාදේශීය සභාවේ උප සභාපති ලලිත් එදිරිසිංහ, මැණික් ව්‍යාපාරිකයෙකු සහ නෞකා කපිතාන්වරයෙකු පසුවනවා.\nසිද්ධිය සම්බන්ධයෙන් තවත්  16ක් අත්අඩංගුවට ගැනිමට ද  නියමිත බවයි පොලිසිය පැවසුවේ.\nපොලිස් නිලධාරින්, ව්‍යාපාරිකයින් හා වෘත්තීකයන් කිහිපදෙනෙකු ද මෙම සිද්ධියට සම්බන්ධ බවයි පොලිස්, ළමා හා කාන්තා අපයෝජන නිවාරණ කාර්යාංශයේ උසස් නිලධාරියෙකු හිරු ප්‍රවෘත්ති අංශයට සඳහන් කළේ.",
       "URL": "https://www.hirunews.lk/275981/අන්තර්ජාලයෙන්-විකිණූ-දැරිය-අපයෝජනය-කළ-ව්‍යාපාරිකයන්-සහ-වෘත්තිකයන්-රැසක්-ගැන-තොරතුරු-හෙළිවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1843"
}