{
       "Source": "hirunews",
       "Timestamp": "Saturday, 04 September 2021 - 17:38",
       "Headline": "දකුණු මුහුදු ප්‍රදේශයේ දී අත් අඩංගුවට ගත් හෙරොයින් වල වටිනාකම මිලියන 3,100 ක්",
       "News Content": "ශ්‍රී ලංකාවට දකුණු මුහුදු ප්‍රදේශයේදී අත්අඩංගුවට ගත් විදේශීය ධීවර යාත්‍රාවෙහි තිබී සොයාගත් හෙරොයින් තොගයේ වටිනාකම රුපියල් මිලියන 3,100 කට අධික බව නාවික හමුදාව ප්‍රකාශ කළා.\nපොලිසිය, බුද්ධි අංශ සමඟ නාවික හමුදාව සිදුකළ මෙම මෙහෙයුමේදී අදාළ බහුදින ධීවර යාත්‍රාවේ හෙරොයින් මත්ද්‍රව්‍ය කිලෝග්‍රෑම් 336 කට අධික තොගය විදේශිකයින් හත්දෙනෙකු සමඟ අත්අඩංගුවට ගැනුනු අතර, මෙම මත්කුඩු තොගය අද කොළඹ වරාය වෙත රැගෙන එනු ලැබුවා.\nඑය නිරීක්ෂණය සඳහා ආරක්ෂක ලේකම් විශ්‍රාමික ජෙනරාල් කමල් ගුණරත්න, නාවික හමුදාපති වයිස් අද්මිරාල් නිශාන්ත උළුගෙතැන්නද පැමිණ සිටි බවයි   අප වාර්තාකරු කියා සිටියේ.\nමීට පෙර මෙරටට රැගෙන ඒමට උත්සාහ කළ කිලෝ 290 යි ග්‍රෑම් 200 ක පමණ හෙරොයින් තොගයක් සමඟ මාලදිවයින ආසන්න ගැඹුරු මුහුදේදී බහුදින ධීවර යාත්‍රාවක් ද සමඟ ඒකාබද්ධ මෙහෙයුමකින් අත්අඩංගුවට ගැනුනේ සැකකරුවන් පස්දෙනෙකු ද සමඟයි.\nඔවුන්ගෙන් ලද තොරතුරු හා පොලිසිය වෙත ලැබුණු තවත් බුද්ධි තොරතුරු මත අද මෙම හෙරොයින් මත්කුඩු කිලෝග්‍රෑම් 336 අත්අඩංවට ගෙන තිබෙනවා.\nඒ, නාවික හමුදාවට අයත් ගජබාහු සහ සමුදුර යන නෞකා මෙරටට කිලෝමීටර 1,370 ක් පමණ දකුණු දෙසින් වූ ජාත්‍යන්තර මුහුදේ සිදුකළ විශේෂ සෝදිසි මෙහෙයුමකදියි.\nඑහිදී සැකකටයුතු ලෙස යාත්‍රා කරමින් තිබූ අදාළ බහුදින ධීවර යාත්‍රාව නිරීක්ෂණය කර ඇති අතර, නෞකාව තුළ පාර්සල් 301 ක අසුරා තිබූ මෙම මත්කුඩු තොගය සොයාගනු ලැබුවා.\nමත්ද්‍රව්‍ය ජාවාරම්කරුවන් බහුදින ධීවර කටයුතු සිදුකරන මුවාවෙන් මත්ද්‍රව්‍ය ප්‍රවාහනය සඳහා යොදවනු ලබන ධීවර යාත්‍රාවන් වෙත ගැඹුරු මුහුදේදී මත්ද්‍රව්‍ය හුවමාරු කර ගොඩබිම වෙත රැගෙන ඒම සඳහා මෙම විදේශීය ධීවර යාත්‍රාව මෙලෙස ස්ථාන ගත කරන්නට ඇතැයි නාවික හමුදාව සැක කරනවා.\nඅත්අඩංගුවට ගත් සැකකරුවන්ගෙන් හතරදෙනෙකු පාකිස්ථාන ජාතිකයින් බවට මේ වනවිට හෙළිවී තිබෙනවා.\nඅදාළ මත්ද්‍රව්‍ය තොගය නිරීක්ෂණය කිරීමෙන් පසු කොළඹ වරායේදී මාධ්‍ය වෙත අදහස් දක්වමින් ආරක්ෂක ලේකම් විශ්‍රාමික ජෙනරාල් කමල් ගුණරත්න සඳහන් කළේ මාසයකට ආසන්න කාලයක පමණ සිට සිදුකළ මෙහෙයුමකින් පසු මෙම මත්ද්‍රව්‍ය තොගය අත්අඩංගුවට ගත් බවයි.",
       "URL": "https://www.hirunews.lk/281378/දකුණු-මුහුදු-ප්‍රදේශයේ-දී-අත්-අඩංගුවට-ගත්-හෙරොයින්-වල-වටිනාකම-මිලියන-3100-ක්",
       "Category": "Local News",
       "Parent URL": "https://www.hirunews.lk/local-news.php?pageID=1711"
}