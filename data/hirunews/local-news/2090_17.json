{
       "Source": "hirunews",
       "Timestamp": "Saturday, 13 March 2021 - 18:55",
       "Headline": "මිහින්තලේ මහා පරිමාණ පස් ජාවාරමක් සහ වන විනාශයක්",
       "News Content": "මිහින්තලේ ප්‍රාදේශීය ලේකම් කොට්ඨාශයට අයත් පලුගස්වැව - කටුකැලියාව වනාන්තරයේ මහා පරිමාණ පස් කැණීමේ ජාවාරමක් ක්‍රියාත්මක වන බවට පරිසරවේදීන් චෝදනා කරනවා.\nමේ වනවිට අක්කර 100 ක පමණ වනාන්තර ප්‍රදේශයක් සම්පූර්ණයෙන්ම හෙළිපෙහෙළි කර අඩි 50ක් පමණ වන වලවල් සැකසෙන පරිදි බැකෝ යන්ත්‍ර භාවිත කරමින් පස් කැණීම් සිදුවන බවයි වාර්තා වන්නේ.\nබලධාරින් ඒ සඳහා අවධානය යොමු නොකරන බවට ද ප්‍රදේශවාසීන් චෝදනා කරනවා.\nපළුගස්වැව - කටුකැලියාව වනාන්තරය අවට ගම්මානවල ගොවි පවුල් 600 ක් පමණ ජීවත් වන අතර, ඔවුන්ගේ ගොවිතැන්වලට අවශ්‍ය ජල මූලාශ්‍ර පවතින්නේ ද මෙම වනාන්තරය තුල බවටයි පරිසරවේදී සජීව චාමිකර සඳහන් කළේ.\nමෙම පස් කැණීම් කටයුතු ජාතික පාරිසරික පනතට වුව ද නීතිවිරෝධී බව පෙන්වා දෙන ඔහු වැඩිදුරටත් සඳහන් කළේ මෙලෙස සිදුවන කැණීම් සඳහා බලපත්‍ර නිකුත් කිරීමට භූවිද්‍යා සමීක්ෂණ හා පතල් කාර්යාංශයට ද හැකියාවක් නොමැති බවයි.",
       "URL": "https://www.hirunews.lk/265235/මිහින්තලේ-මහා-පරිමාණ-පස්-ජාවාරමක්-සහ-වන-විනාශයක්",
       "Category": "Local News",
       "Parent URL": "https://www.hirunews.lk/local-news.php?pageID=2090"
}