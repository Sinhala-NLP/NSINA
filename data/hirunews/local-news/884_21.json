{
       "Source": "hirunews",
       "Timestamp": "Wednesday, 07 September 2022 - 18:23",
       "Headline": "ඉරානය සමග වන රාජ්‍ය තාන්ත්‍රික සබඳතා අත්හිටවීමට රාමා තීරණය කරයි!",
       "News Content": "ඉරානය සමඟ වන රාජ්‍ය තාන්ත්‍රික සබඳතා අත්හිටවීමට ඇල්බේනියාව කටයුතු කළා.\nඒ අනුව ඉරාන රාජ්‍ය තාන්ත්‍රිකයින්ට සහ තානාපති කාර්යාල කාර්ය මණ්ඩලයට පැය 24 ක් ඇතුළත පිටව යන ලෙසයි ඇල්බේනියාව නියෝග කළේ.\nඉකුත් ජූලි මාසයේ දී රටට එල්ල වූ සයිබර් ප්‍රහාරයක් පිටුපස ඉරාන ඉස්ලාමීය ජනරජය සිටින බව පරීක්ෂණයකින් හෙළි වී තිබීම හේතුවෙන්, ඇල්බේනියාවේ අග්‍රාමාත්‍ය එඩි රාමා මාධ්‍ය වෙත කියා සිටියේ, \"ඉරාන ඉස්ලාමීය ජනරජය සමඟ රාජ්‍ය තාන්ත්‍රික සබඳතා අවසන් කිරීමට රජය වහා ම ක්‍රියාත්මක වන පරිදි තීරණය කර ඇත,\" යනුවෙන් ප්‍රකාශ කළා.\n\"මෙම ප්‍රතිචාරය, රාජ්‍ය සේවාවන් අඩාල කිරීමට, ඩිජිටල් පද්ධති මකා දැමීමට සහ රාජ්‍ය වාර්තාවලට අනවසරයෙන් ඇතුළු වීමට, රජයේ අභ්‍යන්තර විද්‍යුත් සන්නිවේදනය සොරකම් කිරීමට සහ රට තුළ අවුල් සහගත හා අනාරක්ෂිතභාවය ඇති කිරීමට තර්ජනය කළ සයිබර් ප්‍රහාරයේ අවදානමට සම්පූර්ණයෙන්ම සමානුපාතික වන බවයි\" අග්‍රාමාත්‍ය රාමා කියා සිටියේ.\nනමුත් අදාල සිද්ධියෙන් අනතුරුව ටිරානයේ ඉරාන තානාපති කාර්යාලයෙන් ක්ෂණික ප්‍රකාශයක් නොමැති බවයි විදෙස් මාධ්‍ය වාර්තා කරන්නේ.\nමේ අතර ඉකුත් ජූලි 15 වැනි දා එල්ල වූ මෙම සයිබර් ප්‍රහාරය පිටුපස ඉරානය සිටින බව සති ගනනාවක විමර්ශනවලින් පසුව නිගමනය කළ බව එක්සත් ජනපදය ප්‍රකාශ කළා.\nඑහි දී ධවල මන්දිර ජාතික ආරක්ෂක කවුන්සිලය නිවේදනයක් නිකුත් කරමින් කියා සිටියේ, \"එක්සත් ජනපද මිත්‍රයෙකුගේ ආරක්ෂාවට තර්ජනයක් වන සහ සයිබර් අවකාශය සඳහා කරදරකාරී පූර්වාදර්ශයක් තබන ක්‍රියාවන් සම්බන්ධයෙන් ඉරානය වගකිව යුතු බවත් ඒ සඳහා එක්සත් ජනපදය වැඩිදුර ක්‍රියාමාර්ග ගනු ඇත\" යනුවෙන්.",
       "URL": "https://www.hirunews.lk/314800/ඉරානය-සමග-වන-රාජ්‍ය-තාන්ත්‍රික-සබඳතා-අත්හිටවීමට-රාමා-තීරණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=884"
}