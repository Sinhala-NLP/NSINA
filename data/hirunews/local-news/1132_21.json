{
       "Source": "hirunews",
       "Timestamp": "Monday, 30 May 2022 - 12:50",
       "Headline": "අටළුගම දැරියගේ පශ්චාත් මරණ පරීක්ෂණයට අධිකරණ වෛද්‍ය නිලධාරින් තිදෙනකු පත් කෙරේ (වීඩියෝ)",
       "News Content": "අභිරහස් ලෙස මියගොස් සිටියදී සොයාගැනුනු බණ්ඩාරගම - අටලුගම ෆාතිමා අයීෂා අක්‍රම් දැරියගේ පශ්චාත් මරණ පරීක්ෂණය සිදුකිරීම සඳහා අධිකරණ වෛද්‍ය නිලධාරීන් තුන්දෙනෙකු පත් කර තිබෙනවා.\nඒ, අද පානදුර මහේස්ත්‍රාත් අධිකරණයට ඒ පිළිබඳව පොලිසිය කරුණු වාර්තා කර අවසර ලබාගැනීමෙන් අනතුරුවයි.\nඒ අනුව මේ වනවිට පානදුර මූලික රෝහලේදී දැරියගේ පශ්චාත් මරණ පරීක්ෂණය සිදුකිරීම ආරම්භ වී තිබෙනවා.\nදැනටමත් දැරියගේ මරණය සම්බන්ධයෙන් බණ්ඩාරගම පොලිසිය අධිකරණයට මූලික වාර්තාවක් ඉදිරිපත් කර ඇති අතර, වැඩිදුර වාර්තාවක් අද සිදුකරන පශ්චාත් මරණ පරීක්ෂණයෙන් අනතුරුව ඉදිරිපත් කිරීමට නියමිතයි.\nඅපරාධ පරීක්ෂණ දෙපාර්තමේන්තුව සහ තවත් පොලිස් කණ්ඩායම් 5ක් ඒකාබද්ධව දැරියගේ මරණය සම්බන්ධයෙන් මේ වන විට අංශ කිහිපයක් ඔස්සේ විමර්ශන ආරම්භ කර තිබෙනවා.\nඑමෙන්ම මෙම සිද්ධිය සම්බන්ධයෙන් සැකපිට ප්‍රශ්න කිරීම සඳහා ප්‍රදේශයේ එළවළු කොරටුවක් පවත්වාගෙන ගිය පුද්ගලයෙකු සහ තවත් අයෙකු පොලිස් භාරයට ගෙන තිබුණා.\n9 හැවිරිදි ෆාතිමා අයීෂා අක්‍රම් දැරිය අතුරුදන් වුණේ පසුගිය 27 වන දා නිවස ආසන්නයේ වෙළදසැලකට කුකුළු මස් මිලදී ගැනීම සඳහා ගොස් ආපසු පැමිණෙමින් සිටින අතරතුරයි.\nඊට පසුදින පස්වරුවේ දැරියගේ සිරුර, නිවසට යාබද වගුරු බිමක තිබී සොයාගැනුණා.\nමේ අතර මියගිය දැරියගේ බණ්ඩාරගම - අටළුගම නිවසට පාර්ලිමේන්තු මන්ත්‍රී රවුෆ් හකීම් සහ හිටපු පාර්ලිමේන්තු මන්ත්‍රී නීතීඥ අජිත් පී පෙරේරා ගොස් තිබුණා.\nමේ අතර අවිස්සාවේල්ල - ගුරුගල්ල ප්‍රදේශයේ පාසල් සිසුවෙකු පෙරේදා දිනයේ සිට අතුරුදන්වී ඇති බවට ඔහුගේ දෙමාපියන් අවිස්සාවේල්ල පොලිසියට පැමිණිලි කර තිබෙනවා.\nමෙලෙස අතුරුදන්ව ඇත්තේ 15 හැවිරිදි පාසල් සිසුවෙක් වන අතර, ඔහු මීට පෙරද නිවසින් පිටව ගොස් දින කිහිපයකට පසුයළි පැමිණ තිබුනේ මිතුරෙකුගේ නිවසේ රැඳී සිටීමෙන් අනතුරුවයි.\nකෙසේ වෙතත් පොලිසිය, පාසල් සිසුවා අතුරුදන්වීම සම්බන්ධයෙන් පොලිස් පණිවුඩ සහ රෝහල් පොලිසි දැනුවත් කිරීම් සිදුකර ඇති බවයි පොලිසිය සඳහන් කළේ.",
       "URL": "https://www.hirunews.lk/305693/අටළුගම-දැරියගේ-පශ්චාත්-මරණ-පරීක්ෂණයට-අධිකරණ-වෛද්‍ය-නිලධාරින්-තිදෙනකු-පත්-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1132"
}