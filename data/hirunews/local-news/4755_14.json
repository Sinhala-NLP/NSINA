{
       "Source": "hirunews",
       "Timestamp": "Tuesday, 13 December 2016 - 17:25",
       "Headline": "වරෙන්තුකරුවෙකු අත්අඩංගුවට ගැනීමට ගිය පොලිස් නිලධාරියෙකු හදිසියේ මියයයි",
       "News Content": "වරෙන්තුකරුවෙකු සමඟ පොර බැදීමේදී හදිසියේ අසනීප වූ මහනුවර පොලීසියේ උප පොලිස් පරීක්ෂකවරයෙකු ජීවිතක්ෂයට පත්වී තිබෙනවා.\nඅද අලුයම මුදල් වංචාවකට සම්බන්ධ වරෙන්තුකරුවෙකු අත්අඩංගුවට ගැනීම සඳහා මෙම උප පොලිස් පරීක්ෂකවරයා සහ තවත් පොලිස් නිලධාරීන් කිහිපදෙනෙකු මහනුවර - දවුලගල ප්‍රදේශයට ගොස් ඇති බවයි වාර්තාවන්නේ.\nඑම අවස්ථාවේදී සැකකරු පලායාමට උත්සාහ කර ඇති අතර, මියගිය පොලිස් පරීක්ෂකවරයා සමඟ ඔහු පොරබදා තිබෙනවා.\nඋප පොලිස් පරීක්ෂකවරයා සැකකරු රඳවාගැනීමට දැඩි ප්‍රයත්නයක් දරා ඇති අතර, ටික වේලාවකින් ඔහු හදිසියේ රෝගාතුර වීම නිසා සැකකරුද පොලිස් ග්‍රහණයෙන් මිදී පලාගොස් ඇති බව සඳහන්.\nඅසාධ්‍ය තත්ත්වයෙන් පේරාදෙණිය රෝහලට ඇතුළත් කළ උප පොලිස් පරීක්ෂකවරයා පසුව මියගිය බව පොලීසිය ප්‍රකාශ කළා. ඔහු මහනුවර - උඩපේරාදෙණිය ප්‍රදේශයේ පදිංචි 53 හැවිරිදි අයෙක්.",
       "URL": "https://www.hirunews.lk/149621/වරෙන්තුකරුවෙකු-අත්අඩංගුවට-ගැනීමට-ගිය-පොලිස්-නිලධාරියෙකු-හදිසියේ-මියයයි",
       "Category": "Local News",
       "Parent URL": "https://www.hirunews.lk/local-news.php?pageID=4755"
}