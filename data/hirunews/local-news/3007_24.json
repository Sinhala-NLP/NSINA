{
       "Source": "hirunews",
       "Timestamp": "Tuesday, 10 December 2019 - 20:35",
       "Headline": "මාධ්‍යවේදීයාට පහරදුන් කඩවත මැරයෝ",
       "News Content": "කඩවත ප්‍රදේශයේ ඉන්ධන හලක් පිටුපස  නිවෙස්වල ඇති ළිං ජලයට පෙට්‍රල් මුසුවීමක් සම්බන්ධව වාර්තා කිරීමට ගිය හිරු ප්‍රාදේශීය  වාර්තාකරුට ඉන්ධන හලේ සේවකයන් දෙදෙනෙකු පහර දී තිබෙනවා.\nකඩවත පොලීසිය ඉදිරිපිට ඇති මෙම ඉන්ධන පිරවුම්හලේ භූගත ගබඩා තුළින් ඉන්ධන කාන්දුවක් සිදුවන බවට ප්‍රදේශවාසීන් පැමිණිලි ඉදිරිපත් කර තිබුණා.\nඒ අනුව මහජන සෞඛ්‍ය පරීක්ෂකවරුන් ඇතුළු නිලධාරීන් පිරිසක් අදාළ ළිං ජලයේ සාම්පල ලබා ගත්තා.\nමෙම ළිං ජලය ක්ෂණිකව ගිනි ගන්නා තත්ත්වයකටම පෙට්‍රල් මුසුව තිබෙන අයුරු මෙලෙස දැකගත හැකි වුණා.\nමේ පිළිබඳව විමසීම සඳහා හිරු රාගම ප්‍රාදේශීය මාධ්‍යවේදී සමන් හෙට්ටආරච්චි මහතා ඇතුළු මාධ්‍යවේදීන් පිරිසක් අදාළ ඉන්ධන පිරවුම්හලට ගිය අවස්ථාවේ එහි සිටි සේවකයින් පිරිසක් මෙලෙස බාධා කළා.\nපසුව අප ප්‍රාදේශීය මාධ්‍යවේදීයාගේ කැමරාව පැහැර  ගැනීමට තැත් කළ සේවකයන් ඔහුට පහර දුන්නා.\nමේ පිළිබඳව කඩවත පොලීසියට පැමිණිලි  කළ අතර පහරදීම සම්බන්ධ ඉන්ධන හලේ සේවකයන් දෙදෙනා අත්අඩංගුවට ගැනුණා.\nඔවුන් හෙට අධිකරණය වෙත  ඉදිරිපත් කිරීමට නියමිතයි.",
       "URL": "https://www.hirunews.lk/229980/මාධ්‍යවේදීයාට-පහරදුන්-කඩවත-මැරයෝ",
       "Category": "Local News",
       "Parent URL": "https://www.hirunews.lk/local-news.php?pageID=3007"
}