{
       "Source": "hirunews",
       "Timestamp": "Sunday, 12 July 2020 - 10:19",
       "Headline": "ඉන්දියාව, ශ්‍රී ලාංකික ධීවරයන් හයදෙනෙකු මුදාගනී",
       "News Content": "ඉන්දීය සාගරයේ අන්දමන් සහ නිකොබාර් ආශ්‍රිතව සිය යාත්‍රාව අක්‍රියවී අතරමංව සිටි ශ්‍රී ලාංකික ධීවරයන් හයදෙනෙකු ඉන්දීය වෙරළාරක්ෂකයන් විසින් බේරාගෙන තිබෙනවා.\nඉන්දියාවට අයත් දිවයින්වලට නාවික සැතපුම් 190 ක් පමණ ඈතින් ශ්‍රී ලාංකික ධීවර යාත්‍රාව පාවෙමින් තිබූ බවයි ඉන්දීය වෙරළාරක්ෂක බලකාය සඳහන් කළේ.\nයාත්‍රාව සහ ධීවරයන් මුදාගැනීම සඳහා රාජ්කමාල් නැමති ඉන්දීය වෙරළාරක්ෂක යාත්‍රාව මෙන්ම ඩොරිනර් නිරීක්ෂණ ගුවන් යානයක්ද යොදාගෙන තිබෙනවා.\nශ්‍රී ලාංකික ධීවරයන් යහපත් සෞඛ්‍ය තත්ත්වයෙන් සිටින අතර, ඔවුන් සහ යාත්‍රාව පෝට් බ්ලෙයාර් වරාය වෙත රැගෙන යන බවයි ඉන්දීය වෙරළාරක්ෂක බලකාය වැඩිදුරටත් කියා සිටියේ.\nඊයේ මෙලෙස ඔවුන් මුදාගැනීමේදී කොවිඞ් 19 වසංගතය වැළැක්වීම සඳහා වන සෞඛ්‍යාරක්ෂණ නීති අනුව සියලු පූර්ව ක්‍රියාමාර්ග ගෙන ඇති බවද ඉන්දීය මාධ්‍ය සඳහන් කළා.",
       "URL": "https://www.hirunews.lk/245281/ඉන්දියාව-ශ්‍රී-ලාංකික-ධීවරයන්-හයදෙනෙකු-මුදාගනී",
       "Category": "Local News",
       "Parent URL": "https://www.hirunews.lk/local-news.php?pageID=2592"
}