{
       "Source": "hirunews",
       "Timestamp": "Sunday, 29 May 2022 - 10:32",
       "Headline": "ගෑස් රැගත් නෞකාවක් හෙට දිවයිනට - පෝලිම්වල නොසිටින්නැයි ඉල්ලීමක් (වීඩියෝ)",
       "News Content": "එල්.පී. ගෑස් මෙට්‍රික් ටොන් 3,500 ක් රැගත් නෞකාවක් හෙට මෙරටට ළඟා වීමට නියමිත බව ලිට්රෝ සමාගම පවසනවා.\nඑහි සභාපති විජිත හේරත් හිරු ප්‍රවෘත්ති අංශයට කියා සිටියේ එම නෞකාව මෙරටට පැමිණෙන අතරතුර කාලගුණයෙන් බාධාවක් නොවුණහොත්, බදාදා වනවිට ගෑස් බෙදාහැරීමේ කටයුතු සිදු කිරීමට හැකිවනු ඇති බවයි.\nඑතෙක් ගෑස් ලබා ගැනීම සඳහා පෝලිම්වල රැඳී නොසිටින ලෙසයි ලිට්රෝ සමාගම ජනතාවට දැනුම් දෙන්නේ.\nමේ අතර ගෑස් රැගත් තවත් නෞකා 2 ක් ලබන මස පළමු වනදා සහ පස් වනදා මෙරටට ළඟා වීමට නියමිත බව ද ලිට්රෝ සමාගම වැඩිදුරටත් ප්‍රකාශ කළා.\nමේ අතර නීතිවිරෝධී ලෙස ඉන්ධන තොග රැස් කිරීමේ සිද්ධීන් දෛනිකව දිවයිනේ විවිධ ප්‍රදේශවලින් වාර්තාවනවා.\nගතවූ පැය විසි හතර තුළත් මෙලෙස සඟවා ගෙන සිටි ඩීසල් ලීටර 4,000 කට ආසන්න ප්‍රමාණයක්, පෙට්‍රල් ලීටර 306 ක් සහ භූමිතෙල් ලීටර 1,670 ක් පොලිස් භාරයට ගනු ලැබුවා.\nචුන්නාකම්, පොල්ගහවෙල සහ ඇඹිලිපිටිය - කදුරුගස්ආර යන ප්‍රදේශවලදී මෙම වැටලීම් සිදුකළ අතර, සැකකරුවන් හතරදෙනෙකුද අත්අඩංගුවට ගෙන තිබෙනවා.\nමෙලෙස නීතිවිරෝධී ලෙස ඉන්ධන තොග රැස් කරනු ලබන්නේ වාහනවලට ඉන්ධන ලබාගැනීමෙන් පසු ඒවා නළ මාර්ගයෙන් ඉවතට ගැනීමෙන්.\nඒ සඳහා විවිධ වර්ගයේ නළ භාවිත කරන බවට අනාවරණ වී ඇති අතර, ඇතැම් විට මුඛයෙන් ඉන්ධන ඉවතට ගැනීමට උත්සාහ ගැනීම නිසා ඒවා ශරීරයට විෂවිය හැකි අතර, පිළිකා පවා වැළඳිය හැකි බවයි වෛද්‍යවරුන් පවසන්නේ.\nමේ අතර ඇල්පිටිය - කුරුඳුගහහැතැප්ම දක්ෂිණ අධිවේගී මාර්ග පිවිසුම ආසන්නයේ පිහිටි ඉන්ධන පිරවුම්හලට කඩාවැදී පොම්පකරුවන් දෙදෙනාට සහ උපකරණවලට පහර දී අලාභ සිදුකළ පුද්ගලයන් තුන්දෙනෙකු පොලිසිය, අත්අඩංගුවට ගෙන තිබෙනවා.",
       "URL": "https://www.hirunews.lk/305583/ගෑස්-රැගත්-නෞකාවක්-හෙට-දිවයිනට-පෝලිම්වල-නොසිටින්නැයි-ඉල්ලීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1135"
}