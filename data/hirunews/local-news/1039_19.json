{
       "Source": "hirunews",
       "Timestamp": "Thursday, 07 July 2022 - 18:08",
       "Headline": "කොරියානු රැකියා අවස්ථා ගැන ඇමති මනුෂ කොරියානු තානාපති සමග සාකච්ඡාවක",
       "News Content": "ශ්‍රි ලාංකික ශ්‍රමිකයින්ට කොරියාවේ වැඩි රැකියා අවස්ථා ප්‍රමාණයක් ලබාදීම පිළිබදව සහ මෙරට සිටින ශ්‍රම බලකායට ජාත්‍යන්තර මට්ටමේ තාක්ෂණික පුහුණු වැඩසටහන් ලබාදීම පිළිබද අවධානය යොමු කිරීම සඳහා වන සාකච්ඡාවක් මෙරට සිටින කොරියානු තානාපති සන්තෝෂ් වොන්ජිං ජියොං (Santhush Woonjin JEONG) සහ කම්කරු සහ විදේශ රැකියා අමාත්‍ය මනුෂ නානායක්කාර අතර අද (7) පැවැත්වුණා.\nමෙහිදී දෙරටේ කම්කරු ක්ෂේත්‍රය ගැන වැඩි අවධානයක් යොමුවූ බවයි එම අමාත්‍යංශය සඳහන් කළේ.\nවිශේෂයෙන්ම කොරියානු යුද්ධයෙන් පසුව සංවර්ධිත රටක් බවට දකුණු කොරියාව පත්ව ඇති ආකාරය ගැන මනුෂ නානායක්කාර ඇමැතිවරයා අවධානය යොමු කළ අතර එහිදී ආයෝජකයින් ආකර්ශණය කරගත හැකි ආකාරයට කම්කරු නීති සකස් කළ ආකාරය ගැන අධ්‍යනය කරමින් සිටින බව ප්‍රකාශ කළා.\nඒ සම්බන්ධයෙන් වන වැඩිදුර තොරතුරු ඇමැතිවරයා වෙත ලබාදෙන බවටයි තානාපතිවරයා සහතික වී ඇත්තේ.\nකොරියාවේ පවතින දියුණු තාක්ෂණය ලංකාවේ තරුණ ශ්‍රමිකයින්ට ලබාදීමේ වැදගත්කම මනුෂ නානායක්කාර ඇමැතිවරයා පැහැදිළි කළ අතර එයට තානාපතිවරයාගෙන් සුභවාදී ප්‍රතිචාරයක් හිමිවුණා.\nඒ අනුව කොරියාවේ ඉහළ තාක්ෂණයක් ඇති ආයතනවල ඉංජිනේරු සහ තාක්ෂණ ක්ෂේත්‍රයේ ප්‍රවීණයින් ලංකාවට පැමිණ පාසල් හැර ගිය සහ රැකියා අපේක්ෂිත තරුණ තරුණියන් සදහා පුහුණු වැඩසටහන් ක්‍රියාත්මක කිරීමට අවශ්‍ය පියවර ගන්නා බවට සහතික වී තිබෙනවා.\nමෙරට ශ්‍රමිකයින්ට කොරියානු රැකියා අවස්ථා වැඩි ප්‍රමාණයක් ලබාදීම සම්බන්ධයෙන් ඇමැතිවරයා අවධානය යොමු කළ අතර වසර දහයකට වඩා වැඩි කාලයක් කොරියාවේ සේවය කර මෙරටට පැමිණි ශ්‍රමිකයින්ට නැවත වරක් රැකියා අවස්ථා ලබාදීමට ඇති හැකියාව ගැන සලකා බලන ලෙසද ඉල්ලා තිබෙනවා. එවැනි ශ්‍රමිකයින්ට ලබාදිය යුතු E7 වර්ගයේ වීසා ලංකාවේ ශ්‍රමිකයින්ට ලබාදීමට කළ ඉල්ලීම සම්බන්ධයෙන් කොරියානු රජයේ අවධානය යොමු කිරීමටද තානාපතිවරයා සහතික වී තිබෙනවා.\nමේ වන විට රට මුහුණදී ඇති දුෂ්කර අවස්ථාවේදී කොරියානු රජය ලබාදෙන සහාය අගය කළ මනුෂ නානායක්කාර ඇමැතිවරයා නීත්‍යානුකූල ක්‍රම ඔස්සේ විදේශගත ශ්‍රමිකයින්ගේ ප්‍රේශණ ලංකාවට ගෙන්වා ගැනීම සදහා ගෙන ඇති පියවර ගැනද දැනුවත් කළා.\nඩොලර් මිලියන පන්සියයක මුදලක් මාසිකව රටට එවීම සදහා කොරියාවේ රැකියා කරන ශ්‍රමිකයින්ට වැඩි දායකත්වයක් ලබාදිය හැකි බවයි ඇමැතිවරයා මෙහිදී පෙන්වා දුන්නේ.",
       "URL": "https://www.hirunews.lk/309347/කොරියානු-රැකියා-අවස්ථා-ගැන-ඇමති-මනුෂ-කොරියානු-තානාපති-සමග-සාකච්ඡාවක",
       "Category": "Local News",
       "Parent URL": "https://www.hirunews.lk/local-news.php?pageID=1039"
}