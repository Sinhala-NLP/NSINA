{
       "Source": "hirunews",
       "Timestamp": "Sunday, 08 April 2018 - 14:49",
       "Headline": "කලා ඔයේ පාවෙමින් තිබූ පුද්ගල මළ සිරුර (ඡායාරූප)",
       "News Content": "සාලියවැව, කලා ඔයේ පාවෙමින් තිබූ මළ සිරුරක් ප්‍රදේශවාසියෙකු කළ දැනුම් දීමකට අනුව සාලියවැව පොලිසිය විසින් සොයාගෙන තිබෙනවා.\nසොයාගත් මළ සිරුර නීළබැම්ම ප්‍රදේශයේ පදිංචිව සිටි යුද හමුදා සෙබලෙකුගේ බවට අනාවරණය වී ඇති බවයි අප වාර්තාකරු පැවසුවේ.\nඅදාල පුද්ගලයාගේ සිරුර මසුන් ඇල්ලීමට යොදා ගන්නා දැලක පැටලී කලාඔයේ පාලමේ සිට මීටර 20ක් පමණ දුරින් ස්ථානයක තිබියදී සොයාගත් බවයි පොලිසිය පවසන්නේ.\nඅදාල යුධ හමුදා සෙබළා කුරුණෑගල, මල්කඩුවාවවැහැර, යුද හමුදා කඳවුරේ සේවයට අනුයුක්තව සිට නිවාඩු පැමිණ සිටියදී අතුරුදහන් ඇති බවට බිරිඳ විසින් පසුගිය 06 වනදා පොලිසියට පැමිණිල්ලක් කර ඇති බව සඳහන්.\nඑම පැමිණිල්ලේ වැඩිදුරටත් සඳහන්ව ඇත්තේ පසුගිය 05 වන දින යහළුවන් කිහිප දෙනකු සමඟ 42 හැවිරිදි තම සැමියා කලාඔයේ දිය නෑමට ගිය බවයි.\nමියගිය පුද්ගලයා සහ තවත් කිහිප දෙනකු පසුගිය 05 වන දින රාත්‍රියදී කලාඔයේ දැලක් එලා මසුන් මරා ඇති බවත් මිය ගිය පුද්ගලයාගේ සිරුර එම දැලේම පැටලී තිබූ බවත් පොලිසිය අනාවරණය කරගෙන තිබෙනවා.\nමියගිය පුද්ගලයාගේ යැයි සැකකරන ඇඳුම් කිහිපයක් ද සාලියවැව කලා නදිය ජල පොම්පාගාරය අසල ගසක රඳවා තිබියදී පොලිසිය විසින් සොයා ගැණුනා.\nකුමන හේතුවක් මත මෙම පුද්ගලයා මියගියා ද යන්න තවමත් නිශ්චිතවම අනවාරණය වී නොමැති අතර පුත්තලම අතිරේක දිසා විනිසුරුවරයාගේ නියෝග මත පශ්චාත් මරණ පරික්ෂණ කටයුතු සඳහා මෘත ශරීරය පුත්තලම මූලික රෝහල වෙත රැගෙන ගිය බව සාලිය වැව පොලිසිය පවසනවා.\nඡායාරූප - පුත්තලම, කේ. ප්‍රියංකර",
       "URL": "https://www.hirunews.lk/187917/කලා-ඔයේ-පාවෙමින්-තිබූ-පුද්ගල-මළ-සිරුර-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4000"
}