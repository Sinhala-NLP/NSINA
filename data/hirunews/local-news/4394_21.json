{
       "Source": "hirunews",
       "Timestamp": "Monday, 31 July 2017 - 6:54",
       "Headline": "34 හැවිරිදි තිදරු මවක් නිවසටම පැමිණ පැහැරගෙන යන හැටි CCTV කැමරාවේ සටහන් වෙයි",
       "News Content": "තම බිරිඳ පැහැරගැනීමට ලක් ව දින 3ක් ගතවුවද මෙතෙක් ඇය පිළිබඳව කිසිදු තොරතුරක් නොමැති බව රත්නපුර ප්‍රදේශයේ මැණික් ව්‍යාපාරිකයෙකු පවසනවා.\nපොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර පැවසුවේ අදාල කාන්තාව සොයා පොලිස් මෙහෙයුම් අඛණ්ඩව ක්‍රියාත්මක බවයි.\nමෙම පැහැරගැනීම සිදුව ඇත්තේ පසුගිය 27 වෙනිදා පෙරවරු 7.30ට පමණ රත්නපුර නව නගරයේ පිහිටි ඇගේ නිවස තුලදීයි.\nවිශාඛා සුදර්ශනී අබේරත්න නම් 34 හැවිරිදි තිදරු මවක් මෙලෙස පැහැර ගැනීමට ලක්ව ඇති අතර ඇයගේ ස්වාමි පුරුෂයා මැණික් ව්‍යාපාරිකයෙක්.\nඅදාල කාන්තාව සහ දරුවන් දෙදෙනෙකු පමණක් එම අවස්ථාවේ නිවස තුල සිට ඇති අතර ස්වාමියා සිය දියණියක් සමඟ ව්‍යාපාරික කටයුත්තකට රත්නපුර නගරයට ගොස් තිබෙනවා.\nනිවසට ඇතුළු වන පුද්ගලයෙකු කාන්තාව පැහැරගෙන යන ආකාරය නිවසේ සවි කර තිබු ආරක්ෂිත කැමරා වල සටහන් වී තිබුණා.\nකුඩා පිරිමි දරුවා මේ සම්බන්ධයෙන් අසල්වාසීන් දැනුවත් කළද ඔවුන් පැමිණීමට පෙර අදාල පුද්ගලයා කාන්තාව ත්‍රීරෝද රථයකින් රැගෙන ගොස් තිබෙනවා.\nපිරිමි දරුවා විසින් ලබා දුන් අදාල ත්‍රීරෝද රථයේ අංකය ඔස්සේ පරීක්ෂණ කර ත්‍රී රෝද රථය සහ එහි රියදුරු අත්අඩංගුවට ගැනීමට පොලීසිය සමත් වුණා.\nකෙසේවෙතත් පැහැරගැනීමට ලක් වු කාන්තාව පිළිබඳ තොරතුරක් මෙතෙක් ලැබී නැහැ.\nසිද්ධිය සම්බන්ධයෙන් ප්‍රදේශයේ කාන්තාවක් සහ තවත් පුද්ගලයෙකු සොයා පොලිස් මෙහෙයුම් ක්‍රියාත්මකයි.",
       "URL": "https://www.hirunews.lk/167176/34-හැවිරිදි-තිදරු-මවක්-නිවසටම-පැමිණ-පැහැරගෙන-යන-හැටි-cctv-කැමරාවේ-සටහන්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4394"
}