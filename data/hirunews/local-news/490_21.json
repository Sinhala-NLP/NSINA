{
       "Source": "hirunews",
       "Timestamp": "Wednesday, 08 March 2023 - 8:36",
       "Headline": "අයි.එම්.එෆ් එකඟතා පිළිබඳ ක්‍රිස්ටලිනා ජෝර්ජිවාගෙන් ට්විටර් පණිවිඩයක් (වීඩියෝ)",
       "News Content": "ජාත්‍යන්තර මූල්‍ය අරමුදල සමඟ ශ්‍රී ලංකාව ඇති කරගත් කාර්ය මණ්ඩල එකඟතාව ලබන 20 වනදා එහි විධායක මණ්ඩලය වෙත අනුමැතිය සඳහා ඉදිරිපත් කරන බව එහි කළමණාකරණ අධ්‍යක්ෂිකා ක්‍රිස්ටලීනා ජෝජියේවා පවසනවා.\nශ්‍රී ලංකාව සම්බන්ධයෙන් ටිවිටර් සටහනක් තබමින් ඇය කියා සිටියේ චීනය, ඉන්දියාව සහ පැරිස් සමාජය ඇතුළු ශ්‍රී ලංකාවේ ප්‍රධාන ණයහිමියන්ගෙන් මූල්‍ය සහතික ලබා ගැනීමේදී සහ තීරණාත්මක ප්‍රතිපත්තිමය ක්‍රියාමාර්ග ගැනීමේදී ශ්‍රී ලංකා බලධාරීන් ලබා ඇති ප්‍රගතිය පිළිබඳ තම ප්‍රශංසාව පළ කරන බවයි.\nඑමෙන්ම ශ්‍රී ලංකාවට මූල්‍ය සහාය ලබාදීමට ජතා්‍යන්තර මූල්‍ය අරමුදලේ අනුමැතිය හිමිවීමෙන් පසු අනෙකුත් පාර්ශව වලින් ශ්‍රී ලංකාවට ණය ලබා ගැනීමේ අවස්ථාව ලැබෙනු ඇති බව එම අරමුදල පවසනවා. ඔවුන් පෙන්වා දෙන්නේ ලෝක බැංකුව සහ ආසියානු සංවර්ධන බැංකුව ඇතුලු අනෙකුත් ණය හිමියන්ගේ සහාය එලෙස ශ්‍රී ලංකාවට හිමිවනු ඇති බවයි.\nඑමෙන්ම ශ්‍රී ලංකාවේ බලධාරීන් බලාපොරොත්තු වන ප්‍රතිසංස්කරණ ක්‍රියාවලිය සිදු කරගෙන යාමට අවස්ථාවක් හිමිවනු ඇති බවද එම අරමුදල පෙන්වා දෙනවා.\nපසුගිය වසරේ සැප්තැම්බර් 1 වනදා ඩොලර් බිලියන 2.9ක විස්තීර්ණ ණය පහසුකමක් ලබාගැනීම සඳහා ජාත්‍යන්තර මූල්‍ය අරමුදල සහ ලක් රජය කාර්ය මණ්ඩල මට්ටමේ එකඟතාවකට පැමිණියා.\nමූල්‍ය අරමුදල නිවේදනය කළේ ශ්‍රී ලංකාවේ අනෙකුත් ණය හිමියන් සහ ලෝක බැංකුව මෙන්ම ආසියානු සංවර්ධන බැංකුව ද මෙම ක්‍රියාවලිය හරහා උත්ප්‍රේරණයක් ලබනු ඇති බවයි.\nමේ අතර ද්විපාර්ශවික ණය හිමියන්ගෙන් මෙරට ණය ප්‍රතිව්‍යුහ ගත කිරීමට වසර 10ත් 15ත් අතර කාලයක සහනයක් ජාත්‍යන්තර මූල්‍ය අරමුදල අපේක්ෂා කරන බව එහි කොන්දේසිවල ඇතුළත් බවයි වාර්තාවන්නේ.\nඒ අනුව වසර 10ක කාලයක ණය අත්හිටුවීමට සහ වසර 15ක කාලයක් ණය ප්‍රතිව්‍යුහගත කිරීමටයි ඔවුන් ඉල්ලීම් ලබාගන්නා ලෙස දැනුම්දී ඇත්තේ.\nකෙසේ වෙතත් හින්දුස්ථාන් ටයිම්ස් පුවත්පත වාර්තා කළේ චීනයෙන් ශ්‍රී ලංකාවට හිමිව ඇත්තේ වසර 2ක ණය අත්හිටුවීමක් පමණක් බවයි.\nමෙවන් පසුබිමක චීන එක්සිම් බැංකුව විසින් නිකුත් කළ මූල්‍ය සහතික ලිපිය ශ්‍රී ලංකාවේ නියෝජ්‍ය තානාපති හූ වෙයි මුදල් අමාත්‍යාංශ ලේකම් මහින්ද සිරිවර්ධන වෙත ජනාධිපති කාර්යාලයේදී ඊයේ භාරදුන්නා.\nමෙරට ණය ප්‍රතිව්‍යුහගතකරණය සදහා චීනයේ සහතිකයට අදාළ එකඟතාව ජාත්‍යන්තර මුල්‍ය අරමුදල වෙත යොමු කළ බව ජනාධිපති රනිල් වික්‍රමසිංහ ඊයේ පාර්ලිමේන්තුවේදී ප්‍රකාශ කළා.\nඑසේම ජාත්‍යන්තර මූල්‍ය අරමුදල විසින් කොන්දේසියක් ලෙස පනවනු ලැබූ මහ බැංකුවට පරිපාලනමය සහ මූල්‍ය ස්වාධීනත්වයක් ලබාදීමට අදාළව සකස් කළ “ශ්‍රී ලංකා මහ බැංකුව පනත් කෙටුම්පත” සභානායක අමාත්‍ය සුසිල් ප්‍රේම්ජයන්ත ඊයේ පාර්ලිමේන්තුවට ඉදිරිපත් කළා.\nනව පනත් කෙටුම්පත අනුව ශ්‍රී ලංකා මහ බැංකුවේ ස්වාධීනත්වයට සෑම විටම ගරු කරනු ලැබිය යුතු වනවා.\nඑසේම කවර හෝ තැනැත්තෙකු විසින් මහබැංකු අධිපතිවරයාට හෝ පාලක මණ්ඩලයේ සහ මුදල් ප්‍රතිපත්ති මණ්ඩලයේ අනෙකුත් සාමාජිකයන්ට හෝ මහ බැංකුවේ සේවා නියුක්තියන්ට ඔවුන්ගේ බලතල කාර්ය සහ කර්තව්‍ය ක්‍රියාත්මක කිරීමේදී බලපෑමක් හෝ බාධා කිරීමක් සිදු නොකළ යුතුයි.\nමේ අතර ජාත්‍යන්තර මූල්‍ය අරමුදලේ ණය වාරිකය ඉදිරි සති දෙක ඇතුළත මෙරටට ලැබෙනු ඇති බව මුදල් රාජ්‍ය අමාත්‍ය රංජිත් සියඹලාපිටිය විශ්වාසය පළ කළා.\nඑමෙන්ම වසරේ මේ දක්වා කාලය තුළ ඇමෙරිකානු ඩොලරය හමුවේ ශක්තිමත්ම මුදල් ඒකකය ශ්‍රී ලංකා රුපියල බව සී.ඒ.එල් පර්යේෂණායතනය පවසනවා.\nඔවුන් පෙන්වා දෙන්නේ අදාළ කාල සීමාවේ ශ්‍රී ලංකා රුපියල ඩොලරයට සාපේක්ෂව සියයට 11යි දශම 8 කින් ශක්තිමත් වී ඇති බවයි.\nවසරේ ගෙවුණු කාලය තුළ ඩොලරය හමුවේ දෙවනුවට ශක්තිමත්ම මුදල් ඒකකය ඉරාක ඩිනාර් වන අතර මෙක්සිකෝවේ පෙසෝ ඩොලරය හමුවේ තෙවනුව ශක්තිමත් මුදල් ඒකකය බවද එම වාර්තාවේ දැක්වෙනවා.",
       "URL": "https://www.hirunews.lk/329306/අයි-එම්-එෆ්-එකඟතා-පිළිබඳ-ක්‍රිස්ටලිනා-ජෝර්ජිවාගෙන්-ට්විටර්-පණිවිඩයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=490"
}