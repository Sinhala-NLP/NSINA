{
       "Source": "hirunews",
       "Timestamp": "Wednesday, 23 November 2022 - 22:04",
       "Headline": "රටේ මූල්‍ය ස්ථාවරය ඇති කිරීමට නව වැඩපිළිවෙලක් - ශ්‍රී ලංකාව හිඟාකන රටක් බවට පත් කරන්නේ නැහැ",
       "News Content": "ශ්‍රී ලංකාව හිඟාකන රටක් බවට පත් කිරීමට තමන් කිසිලෙසක සූදානම් නොමැති බව ජනාධිපති රනිල් වික්‍රමසිංහ පවසනවා.\nබණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේ පැවති දිවංගත අමාත්‍ය ලලිත් ඇතුලත්මුදලි මහතාගේ 86 වැනි ජන්ම දින සැමරුම් උත්සවයට එක්වෙමින් ජනපතිවරයා මේ බව පැවසුවා.\nඑහිදී වැඩිදුරටත් අදහස් දැක්වූ ජනාධිපතිවරයා ප්‍රකාශ කළේ රටේ මූල්‍ය ස්ථාවරය ඇති කිරීම සඳහා බැංකු පද්ධතිය ශක්තිමත් කරමින් විධිමත් වැඩපිළිවෙළකට රජය අවතීර්ණ වී ඇති බවයි.\nලලිත් ඇතුලත්මුදලි මහතාගේ සංකල්පය, ශ්‍රී ලංකාව ජාත්‍යන්තරයේ ඉහළටම ඔසවා තැබීමට හැකි සංකල්පයක් බව පෙන්වා දුන් ජනාධිපතිවරයා වැඩිදුරටත් සඳහන් කර කළේ පශ්චාත් උපාධි පාඨමාලා හැදෑරීමට හැකි විශ්වවිද්‍යාලයක් ලලිත් ඇතුලත්මුදලි මහතා නමින් ඉදිරියේදී මෙරට ස්ථාපිත කිරීමට කටයුතු කරන බවයි.\nලලිත් ඇතුළත්මුදලි පදනම විසින් ශ්‍රී ලංකා තාරුණ්‍යයට ජාත්‍යන්තර වෙළෙඳපොළට ස්වාධීනව සම්බන්ධවීමේ පහසුකම ලබාදෙන ඩිජිටල් අවකාශයක් හඳුන්වාදීම ද මෙහිදී සිදු කෙරුණා.\nමෙම අවස්ථාවට මහාසංඝරත්නය ඇතුළු මැති ඇමතිවරුන් විශාල පිරිසක් එක්ව සිටියා.",
       "URL": "https://www.hirunews.lk/321115/රටේ-මූල්‍ය-ස්ථාවරය-ඇති-කිරීමට-නව-වැඩපිළිවෙලක්-ශ්‍රී-ලංකාව-හිඟාකන-රටක්-බවට-පත්-කරන්නේ-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=713"
}