{
       "Source": "hirunews",
       "Timestamp": "Sunday, 26 September 2021 - 11:01",
       "Headline": "ශ්‍රී ලංකා - බංග්ලාදේශ 19න් පහළ කණ්ඩායම් අතර එක්දින තරගාවලියක් පැවැත්වීමට සැලසුම්",
       "News Content": "ශ්‍රී ලංකා 19න් පහළ කණ්ඩායම සහ බංග්ලාදේශ 19න් පහළ කණ්ඩායම් අතර සීමිත පන්දුවාර තරගාවලියක් පැවැත්වීමට සැලසුම් කර තිබෙනවා.\nලබන 7 වනදා බංග්ලාදේශ කණ්ඩායම මෙරටට පැමිණීමට නියමිතව ඇති අතර මෙම තරගාවලිය තුල ඔවුන් ශ්‍රී ලංකා 19න් පහළ කණ්ඩායම සමග එක්දින තරග 5කට සහභාගී වීමට නියමිතයි.\nකොවිඩ් 19 හේතුවෙන් මෙම සියලු තරග පැවැත්වෙන්නේ ජෛව බුබුලක් යටතේයි.\nශ්‍රී ලංකා 19න් පහළ කණ්ඩායමේ ප්‍රධාන පුහුණුකරු අවිශ්ක ප්‍රනාන්දු සඳහන් කලේ එළඹෙන මෙම තරගාවලිය ශ්‍රී ලංකා කණ්ඩායමේ ක්‍රීඩකයන්ට කලකින් ජාත්‍යන්තර තරග අත්දැකීමක් ලබාගැනීමට මහගු පිටිවහලක් වනු ඇති බවයි.\nඑමෙන්ම 2022 වසරේ පැවැත්වීමට නියමිත 19න් පහළ ලෝක කුසලාන තරගාවලියට නම් කෙරෙන සංචිතය  හඳුනා ගැනීමට ද මෙම තරගාවලිය ඉවහල් වනු ඇති බවයි ඔහු කියාසිටියේ.\nසංචාරක බංග්ලාදේශ සහ ශ්‍රී ලංකා 19න් පහළ කණ්ඩායම් අතර එක්දින තරගාවලියේ පළමු තරගය ඔක්තෝම්බර් 15 වනදා ආරම්භ කිරීමට සැලසුම් කර තිබෙනවා.\nඉදිරි තරඟ සංචාර සඳහා සහභාගිවීමට ශ්‍රී ලංකා වයස අවුරුදු 19 න් පහල සංචිතය මේ වනවිට නේවාසික පුහුණු වැඩසටහනකට එක්ව සිටිනවා.\nසංචිතයේ පන්දු රැකීමේ පුහුණුකරු ලෙස උපුල් චන්දන කටයුතු කරන අතර, සචිත් පතිරණ දඟ පන්දු යවන පුහුණුකරු ලෙසත්, චමිල ගමගේ වේග පන්දු යවන පුහුණුකරු ලෙසත් කටයුතු කරන අතර, පිතිකරණ පුහුණුකරු ලෙස කටයුතු කරන්නේ ධම්මික සුදර්ශනයි.",
       "URL": "https://www.hirunews.lk/283268/ශ්‍රී-ලංකා-බංග්ලාදේශ-19න්-පහළ-කණ්ඩායම්-අතර-එක්දින-තරගාවලියක්-පැවැත්වීමට-සැලසුම්",
       "Category": "Local News",
       "Parent URL": "https://www.hirunews.lk/local-news.php?pageID=1668"
}