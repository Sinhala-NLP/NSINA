{
       "Source": "hirunews",
       "Timestamp": "Tuesday, 11 April 2023 - 20:25",
       "Headline": "උසස් පෙළ උත්තර පත්‍ර පරීක්ෂාව ගැන සරසවි ඇදුරන්ගේ අවසන් තීරණය අද රාත්‍රියේ (වීඩියෝ)",
       "News Content": "උසස් පෙළ පිළිතුරු පත්‍ර පරීක්ෂා කිරීම්වලින් ඉවත්ව ආරම්භ කර ඇති වෘත්තීය ක්‍රියාමාර්ගය තවදුරටත් ක්‍රියාත්මක කරන්නේ ද නැද්ද යන්න අද (11) පස්වරු 8ට පැවැත්වෙන සාකච්ඡාවේ දී තීරණය කරන බව විශ්වවිද්‍යාල ආචාර්යවරුන්ගේ සමිති සම්මේලනය පවසනවා.\n‍එහි සභාපති මහාචාර්ය ශ්‍යාම බන්නැහැක හිරු ප්‍රවෘත්ති අංශය කළ විමසීමක දී කියා සිටියේ අද (11), සම්මේලනයේ සාමාජිකයින් මාර්ගගත ක්‍රමය ඔස්සේ රැස්වන බවයි.\nරජයේ නව බදු ප්‍රතිපත්තියට විරෝධය පළ කරමින් විශ්වවිද්‍යාල ආචාර්යවරුන්ගේ සමිති සම්මේලනය පසුගිය මාර්තු මස 9 වැනිදා සිට වෘත්තීය ක්‍රියාමාර්ග ආරම්භ කළා.\nමේ අතර, ඇමරිකානු ඩොලරය හමුවේ රුපියල ශක්තිමත්වීමත් සමඟ පාසල් දරුවන්ගේ පාසල් බෑග් ඇතුළු උපකරණවල මිල අඩු කිරීම කෙරෙහි අවධානය යොමුකරන බවයි මුදල් රාජ්‍ය අමාත්‍ය රංජිත් සියඹලාපිටිය කොළඹ අද (11) කැදවා තිබූ මාධ්‍ය හමුවකට එක්වෙමින් කියා සිටියේ.",
       "URL": "https://www.hirunews.lk/332319/උසස්-පෙළ-උත්තර-පත්‍ර-පරීක්ෂාව-ගැන-සරසවි-ඇදුරන්ගේ-අවසන්-තීරණය-අද-රාත්‍රියේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=419"
}