{
       "Source": "hirunews",
       "Timestamp": "Sunday, 17 October 2021 - 7:35",
       "Headline": "ලෝක වෙළඳපොළේ  ඉන්ධන මිල වසර තුනකින් ඉහළම අගයට - බලශක්ති ඇමති විකල්ප සොයයි",
       "News Content": "මහා භාණ්ඩාගාරයෙන් සහනයක් ලබා නොදුන්න ද ඉන්ධන මිල ඉහළ නොදමා දැනට පවතින මිලටම පවත්වා ගෙන යාමට බලාපොරොත්තු වන බව බලශක්ති අමාත්‍ය උදය ගම්මන්පිල සඳහන් කරනවා.\nලෝක වෙළඳපොළේ බ්‍රෙන්ට් වර්ගයේ බොරතෙල් බැරලයක මිල මේ වනවිට ඇමරිකානු ඩොලර් 85 දක්වා වසර තුනකින් ඉහළම අගයට පැමිණ තිබෙනවා.\nඇමරිකානු ඩබ්ලිව්.ටී.අයි. තෙල් බැරලයක මිලද ඩොලර් 82.28 දක්වා ඉහළ ගියා.\nඒ අනුව ගතවූ සතිය තුළ පමණක් බ්‍රෙන්ට් වර්ගයේ තෙල් බැරලයක් සියයට 3 කින්ද, ඩබ්ලිව්.ටී.අයි. තෙල් බැරලයක මිල සියයට 3.5 කින් ද ඉහළ ගොස් තිබෙනවා.\nකොරෝනා වසංගතයේ අවදානම අඩුවීමත් සමඟ නිෂ්පාදන කටයුතු ඉහළ යාම මෙලෙස තෙල් මිල ඉහළ යාමට ප්‍රධාන හේතුවක්.\nබලශක්ති උත්පාදනය සඳහා ස්වභාවික වායු සහ ගල් අඟුරු යොදාගැනීම මිල අධිකවීම හේතුවෙන් දැවි තෙල් සහ ඩීසල් වෙත යොමුවීම ද ඉන්ධන මිල ඉහළ යාමට බලපා තිබෙනවා.\nඔපෙක් සංවිධානය ඇතුලු තෙල් නිපදවන කරන රටවල් නිෂ්පාදනය කප්පාදු කිරීම හේතුවෙන් තත්වය තවදුරටත් උත්සන්න වී ඇති බව සඳහන්.\nකෙසේ නමුත් මේ වනවිට පාරිභෝගික භාණ්ඩවල මිල කැපී පෙනෙන ලෙස ඉහළ යාම හේතුවෙන් ඉන්ධන මිලත් වැඩි වුවහොත් ජනතාව තවත් අසීරු තත්ත්වයකට පත්වන බවයි බලශක්ති අමාත්‍ය උදය ගම්මන්පිල වැඩිදුරටත් කියා සිටියේ.",
       "URL": "https://www.hirunews.lk/285219/ලෝක-වෙළඳපොළේ-ඉන්ධන-මිල-වසර-තුනකින්-ඉහළම-අගයට-බලශක්ති-ඇමති-විකල්ප-සොයයි",
       "Category": "Local News",
       "Parent URL": "https://www.hirunews.lk/local-news.php?pageID=1623"
}