{
       "Source": "hirunews",
       "Timestamp": "Wednesday, 15 March 2017 - 7:43",
       "Headline": "සෝමාලි කොල්ලකරුවන් පැහැරගත් නෞකාවේ සිටි ශ්‍රී ලාංකිකයෙකුගේ සොහොයුරියක් හිරුට කථා කරයි",
       "News Content": "සෝමාලි මුහුදු කොල්ලකරුවන් පැහැර ගත් නෞකාවේ සිටින තම සහෝදරයා ඇතුලු ශ්‍රී ලාංකිකයන් හත්දෙනා හැකි ඉක්මණින් බේරාගන්නා ලෙස එම නෞකාවේ සිටින නිලධාරියෙකුගේ සොහොයුරියක් ඉල්ලීමක් කරනවා.\nහිරු ප්‍රවෘත්ති අංශය වෙත අදහස් දක්වමින් ඇය මෙම ඉල්ලීම සිදුකරනු ලැබුවේ.\nසෝමාලි මුහුදු කොල්ලකරුවන් පැහැර ගත් නෞකාවේ කාර්යමණ්ඩල සාමාජිකයන් අතර කපිතාන්වරයෙකු ඇතුළු තවත් ශ්‍රී ලාංකිකයන් අට දෙනෙකු සිටින බව තහවුරු වී ඇතැයි වෙළද නාවික ලේකම් කාර්යාලයේ අධ්‍යක්ෂ ජනරාල් ඒ. ඩබ්ලිව් සෙනෙවිරත්න ඊයේ කියා සිටියා.\n2012 වසරෙන් පසු මුහුදු කොල්ලකරුවන් වාණිජ නෞකාවක් පැහැරගත් පළමු අවස්ථාව මෙය ලෙසයි සැලකෙන්නේ.\nඒරිස් 13 නැමති එක්සත් අරාබි එමිර් රාජ්‍යයට අයත් මෙම නෞකාව ජිබුටි රාජ්‍යයේ සිට සෝමාලියාවේ මොගඩිෂු දක්වා බොරතෙල් ප්‍රවාහනය කරමින් සිටියදි මෙලෙස පැහැර ගැනිමට ලක්ව ඇති බවට රොයිටර් පුවත් සේවය වාර්තා කළා.\nමුහුදු කොල්ලකෑම් වැලැක්විම සදහා වු සහන සංවිධානය කියා සිටියේ ඊට පෙර නෞකාව ආපදා සංඥා නිකුත් කර පසුව අතුරුදන් වී ඇති බවයි.\nමුහුදු කොල්ලකරුවන්ගේ ග්‍රහණයට ගත් ඉන්ධන නෞකාව සෝමාලියාවේ අලූලා වරාය වෙත ගෙනවිත් ඇති බව රොයිටර් පුවත් සේවය වාර්තා කළා.\nනෞකාව සොයා සෝමාලි මුහුදේ සහ ඉන්දියන් සාගරයේ මුහුදු කොල්ලකැම් වැලැක්විම සදහා ක්‍රියාත්මක යුරෝපා සංගම් නාවික බලකායද මේ වන විට මෙහෙයුමක් ආරම්භ කර තිබෙනවා.\nමෙම නෞකාව පැහැරගත් බවට තොරතුරු වාර්තා වීමෙන් අනතුරුව ඊයේ උදෑසනම එම නෞකාව පැවති ප්‍රදේශයට ගුවන් යානයක් පිටත් කර යැවු බව ඉන්දියන් සාගරයේ යුරෝපා නාවික බලකාය සදහන් කලා.\nසිද්ධිය සම්බන්ධයෙන් නිවේදනයක් නිකුත් කරමින් විදේශ කටයුතු අමාත්‍යාංශය ප්‍රකාශ කළේ නෞකාවේ සිටින ශ්‍රී ලාංකිය කාර්ය මණ්ඩලයේ ආරක්ෂාව සහ සුභසාධනය තහවුරු කිරීම සදහා නාවික නියෝජිත ආයතන සහ අදාල විදේශ රටවල පිහිටි දුත මණ්ඩල අඛණ්ඩව සම්බන්ධ වෙමින් පියවර ගනිමින් සිටින බවයි.\nමේ අතර මෙම ශ්‍රී ලාංකික කාර්ය මණ්ඩලය පිළිබද තොරතුරු ඉදිරියේදි මාධ්‍ය වෙත නිකුත් කිරීමට අපේක්ෂා කරන බව වෙළද නාවික ලේකම් කාර්යාලයේ අධ්‍යක්ෂ ජනරාල් ඒ.ඩබ්ලිව්.සෙනෙවිරත්න කියා සිටියා.",
       "URL": "https://www.hirunews.lk/156880/සෝමාලි-කොල්ලකරුවන්-පැහැරගත්-නෞකාවේ-සිටි-ශ්‍රී-ලාංකිකයෙකුගේ-සොහොයුරියක්-හිරුට-කථා-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4614"
}