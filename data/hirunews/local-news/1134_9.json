{
       "Source": "hirunews",
       "Timestamp": "Sunday, 29 May 2022 - 19:32",
       "Headline": "අටළුගම දැරිය ඝාතනයේ විමර්ශනවලට අදාලව 30කගෙන් ප්‍රකාශ ගනී (වීඩියෝ)",
       "News Content": "බණ්ඩාරගම - අටළුගමදී ෆාතිමා අයීෂා අක්‍රම් දැරිය ඝාතනය කිරීමේ සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුවට අමතරව තවත් පොලිස් කණ්ඩායම් 5ක් යොදවා විමර්ශන ආරම්භ කර තිබෙනවා.\nඒ අනුව දැනටමත් සිද්ධියට අදාළව පවුලේ සාමාජිකයන් හා අසල්වැසියන් ඇතුළු 30 දෙනෙකුගෙන් ප්‍රකාශ සටහන් කරගෙන ඇති බවයි වාර්තා වන්නේ.\nපොලිස්පතිවරයාගේ නියෝගයක් අනුව ෆාතිමා අයීෂා අක්‍රම් දැරියගේ ඝාතනය සම්බන්ධයෙන් පරීක්ෂණ අපරාධ පරික්ෂණ දෙපාර්තමේන්තුව වෙත අද සිට භාරදෙනු ලැබුවා.\nඒ අනුව දැනටමත් අපරාධ පරීක්ෂණ දෙපාර්තමේන්තුව යටතේ ක්‍රියාත්මක වන මනුෂ්‍ය ඝාතන හා සංවිධානාත්මක අපරාධ විමර්ශන ඒකකයේ නිලධාරීන් කණ්ඩායමක් අටළුගම දැරිය පදිංචිව සිටි ප්‍රදේශයට ගොස් විමර්ශන ආරම්භ කර තිබෙනවා.\nමෙම දැරිය පෙරේදා අතුරුදන් වී තිබුණේ නිවස ආසන්නයේ වෙළදසැලකට කුකුළු මස් මිලදී ගැනීම සඳහා ගොස් ආපසු නිවසට පැමිණෙමින් සිටින අතරතුරයි.\nඊයේ පස්වරුවේ දැරියගේ සිරුර, නිවසට යාබද වගුරු බිමක තිබී සොයාගැනුණේ ඉන් අනතුරුවයි.",
       "URL": "https://www.hirunews.lk/305634/අටළුගම-දැරිය-ඝාතනයේ-විමර්ශනවලට-අදාලව-30කගෙන්-ප්‍රකාශ-ගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1134"
}