{
       "Source": "hirunews",
       "Timestamp": "Thursday, 28 September 2017 - 11:53",
       "Headline": "තියුණු අවියකින් පහර දී ඝාතනයක් කළ අයෙකුට දඬුවම්",
       "News Content": "කඩු පහර දහ අටක් එල්ල කර බරපතල තුවාල සිදු කර පුද්ගලයෙකු ඝාතනය කිරීමේ චෝදනාවට වරදකරු වූ විත්තිකරුවෙකුට හලාවත මහාධිකරණ විනිසුරු රවීන්ද්‍ර අමල් රණරාජ ඊයේ (27) මරණ දඬුවම නියම කළා.\nමෙසේ මරණ දඩුවම නියම වූයේ කොස්වත්ත මොරකැලේ ප්‍රදේශයේ පදිංචිකරුවෙකු වන අල්පෙනෙයිලාගේ නිශාන්ත ජයලත් නොහොත් පොල්කටු නිශාන්ත නමැති එක්දරු පියෙකුටයි.\n2010 අගෝස්තු මස හය වන දින හෝ ඊට ආසන්න දිනයක දි හලාවත මහාධිකරණ බල සීමාවේ මොරකැලේ ඉහළ කොට්ටරාමුල්ල ක්‍රිඩා පිටියේ දී හාරඹාගේ සමන්ත කුමාර නැමැති අයට කඩුවකින් කොටා ඔහුගේ මරණය සිදු කිරීමේ චෝදනාව මත මෙම නඩුව පවරා තිබුණා.\nඅධිචෝදනා පත්‍රය ඉදිරිපත් කළ අවස්තාවේ දී විත්තිකරු තමන් නිවැරදිකරු බව පල කිරිම නිසා පැමිණිළි පාර්ශවය චෝදනාවන් සනාථ කිරීමේ අරමුණෙන් සාක්කි ඉදිරිපත් කර තිබෙනවා.\nමෙම විත්තිකරු වෘත්තිමය වශයෙන් පොල් කැඩීමේ වෘත්තියෙහි නියැලි සිටි අයෙකු වන අතර මිය ගිය සමන්ත කුමාර ප්‍රදේශයෙහි නිති විරෝධි මත්පැන් ජාවාරමක් පවත්වා ගෙන ගිය අයෙකු බවයි සඳහන් වන්නේ.\nඔහු විවිධ පුද්ගලයන්ට හිස රදයන් ඇති කළ අයෙකු බවත් මිය ගිය අය හා විත්තිකරු අතර නිතර ආරාවුල් පැවැති බවත් මියගිය අය නිතර විත්තිකරුට පහර දි ඇති බවත් සාක්කිවලින් අනාවරණය වී තිබෙනවා.\nමේ  අතර මෙම සිද්ධිය වූ දින සවස මිය ගිය අය විත්තිකරු හා තවත් මිතුරන් පිරිසක් සමග ක්‍රීඩා පිටිය තුළ සිටිමින් මත්පැන් පානය කර ඇති අතර එහිදි විත්තිකරු මිය ගිය පුද්ගලයාට සගවා තිබූ කඩුවක් අතට ගෙන කොටා බරපතල තුවාල කර ඇති අතර පසුව ඔහුව මාරාවිල මුලික රෝහලට ඇතුළත් කළ පසු මිය ගිය බව සඳහන්.\nවෛද්‍ය පරික්ෂණයේ දි මරණකරුගේ සිරුරෙහි දරුණු කඩු පහර 18 ක් තිබූ බව ද අනාවරණය වී තිබෙනවා.",
       "URL": "https://www.hirunews.lk/172038/තියුණු-අවියකින්-පහර-දී-ඝාතනයක්-කළ-අයෙකුට-දඬුවම්",
       "Category": "Local News",
       "Parent URL": "https://www.hirunews.lk/local-news.php?pageID=4299"
}