{
       "Source": "hirunews",
       "Timestamp": "Tuesday, 22 June 2021 - 7:46",
       "Headline": "ගම්මන්පිළට එරෙහි විශ්වාසභංගය අද කථානායකට - සමගි ජනබලවේගය තිරික්කලවලින් පාර්ලිමේන්තු එයි",
       "News Content": "අමාත්‍ය උදය ගම්මන්පිළට එරෙහිව සමගි ජන බලවේගය ගෙන එන විශ්වාසභංග යෝජනාව අද (22) කථානායකවරයා වෙත භාරදීමට නියමිතයි.\nඊට පෙර ඉන්ධන මිල ඉහළ දැමීමට විරෝධය පළ කරමින් තිරික්කල වලින් පාර්ලිමේන්තුවට පැමිණීමට තීරණය කර තිබෙනවා.\nපිටකෝට්ටේ පිහිටි පක්ෂ මූලස්ථානයේ සිට මෙම තිරික්කල පෙළපාලිය පැමිණීමට නියමිත බවයි පාර්ලිමේන්තු මන්ත්‍රී මුජිබර් රහුමාන් කියා සිටියේ.\nමේ අතර ඉන්ධන මිල ඉහළ දැමීමට විරෝධය පළ කරමින් ජනතා විමුක්ති පෙරමුණ අද, හෙට සහ මේ මස 25 වනදා විරෝධතා සංවිධාන කර තිබෙනවා.\nමේ අතර පාර්ලිමේන්තුව අද සහ හෙට පමණක් රැස්වීමට නියමිතයි.\nඅද දිනයේදී ඉඩම් සංවර්ධනය කිරීමේ සංස්ථා සංශෝධන පනත් කෙටුම්පත සහ ඉඩම් අත්කර ගැනීමේ පනත යටතේ නියෝග විවාදයට ගෙන සම්මත කිරීමට නියමිත බවයි පාර්ලිමේන්තුවේ මහලේකම් ධම්මික දසනායක ප්‍රකාශ කළේ.\nමේ අතර, මැතිවරණ හා ඡන්ද විමසීම් ප්‍රතිසංස්කරණ මිශ්‍ර ඡන්ද ක්‍රමයට අනුව සිදුකිරීමට මැතිවරණ හා ඡන්ද විමසීම් නීති රීති ප්‍රතිසංස්කරණය සඳහා වූ පාර්ලිමේන්තු විශේෂ කාරක සභාවේ දී එකඟතාවකට පැමිණ තිබෙනවා.\nඑම මූලධර්මය පදනම් කර ගනිමින් ඉදිරියේදී පළාත් පාලන, පළාත් සභා සහ පාර්ලිමේන්තු මැතිවරණ ක්‍රමයේ වෙනස්කම් සිදුකිරීම සඳහා ඉදිිරියේදී සාකච්ඡා පැවැත්වෙනු ඇති.\nඑසේම ඉදිරි දිනකදී සාක්ෂි හා අදහස් ලබා ගැනීම සඳහා මැතිවරණ කොමිෂන් සභාව මෙන්ම පැෆ්රල් සංවිධානය ද එම කාරක සභාව හමුවට පැමිණෙනු ඇති.\nඑමෙන්ම, මැතිවරණ හා ඡන්ද විමසීම් ව්‍යුහය හා මැතිවරණ නීති රීතිවලට යෝජිත ප්‍රතිසංස්කරණ සිදුකිරීම සඳහා පිළිගත් දේශපාලන පක්ෂවලට යෝජනා ඉදිරිපත් කිරීමට දී තිබූ කාලය ද දීර්ඝ කර තිබෙනවා.\nඒ අනුව ලබන මස 15 වන දා දක්වා අදාළ යෝජනා භාරදිය හැකි බවයි පාර්ලිමේන්තුවේ සන්නිවේදන අංශය සඳහන් කළේ.\nඒ සම්බන්ධයෙන් පත් කර ඇති විශේෂ කාරක සභාව ඊයේ රැස්වූ අවස්ථාවේදී අදාළ කරුණු ගැන අනුමැතිය හිමිව ඇත්තේ.\nඒ අනුව අදාළ යෝජනා ලබන මස 15ට පෙර ලිඛිතව දන්වා එවන ලෙසයි එම කාරක සභාවේ සභාපති සභානායක අමාත්‍ය දිනේෂ් ගුණවර්ධන ලියාපදිංචි දේශපාලන පක්ෂවලින් ඉල්ලා සිටියේ.\nමේ වන විට යෝජනා හා අදහස් 94ක් ලැබී ඇති බව එම කාරක සභාවේ ලේකම් හා පාර්ලිමේන්තුවේ කාර්ය මණ්ඩල ප්‍රධානී නියෝජ්‍ය මහලේකම් කුෂානි රෝහණධීර ප්‍රකාශ කර සිටියා.",
       "URL": "https://www.hirunews.lk/274980/ගම්මන්පිළට-එරෙහි-විශ්වාසභංගය-අද-කථානායකට-සමගි-ජනබලවේගය-තිරික්කලවලින්-පාර්ලිමේන්තු-එයි",
       "Category": "Local News",
       "Parent URL": "https://www.hirunews.lk/local-news.php?pageID=1869"
}