{
       "Source": "hirunews",
       "Timestamp": "Thursday, 14 December 2017 - 7:24",
       "Headline": "දුම්රිය අද සිට හරි පිල්ලේ; ගොඩගැසුණු ලිපි,පාර්සල්වලට වෙන දේ",
       "News Content": "අද සිට දුම්රිය ධාවන කටයුතු සාමාන්‍ය පරිදි සිදුකරන බව එන්ජින් රියදුරන්ගේ සංගමය පවසනවා.\nඑහි ලේකම් ඉන්දික  දොඩන්ගොඩ හිරු ප්‍රවෘත්ති අංශය කළ විමසීමකදී කියා සිටියේ අද දහවල් වනවිට සියලූම දුම්රිය සාමාන්‍ය පරිදි ධාවනය වනු ඇති බවයි.\nමේ අතර ඊයේ රාත්‍රියේ එක් තැපැල් දුම්රියක් ධාවනය කළ බවත් අද සිට සියලුම දුම්රිය නියමිත කාලසටහන්වලට අනුව ධාවනය කෙරෙන බවත් හිරු ප්‍රවෘත්ති අංශය කළ විමසීමකදී දුම්රිය පාලක මැදිරිය සඳහන් කළා.\nදුම්රිය දෙපාර්තමේන්තුවේ අතිරේක සාමාන්‍යාධිකාරී විජය සමරසිංහ සඳහන් කළේ ගොඩගැසී ඇති ලිපි සහ පාර්සල් අද දිනය තුළ බෙදාහැරීමට සියලූ කටයුතු සූදානම් කර ඇති බවයි.\nසතියක් පුරා ක්‍රියාත්මක වූ දුම්රිය වර්ජනය ඊයේ අවසන් වූයේ වෘත්තිය සමිති සහ මෙම ගැටළුව සම්බන්ධයෙන් සොයා බැලීමට ජනාධිපතිවරයා පත්කළ කැබිනට් අනුකමිටුවේ නියෝජිතයින් සමග පැවති සාකච්ඡාවකින් අනතුරුවයි.\nඑහිදී දුම්රිය සේවකයන්ගේ වැටුප් විෂමතා ගැටළුව සම්බන්ධ නිර්දේශ එළඹෙන අමාත්‍ය මණ්ඩල රැස්වීමට ඉදිරිපත් කරන බවට ලබාදුන් පොරොන්දුවත් සමඟ වර්ජනය අවසන්  කිරීමට වෘත්තිය සමිති පියවර ගත්තා.\nඑසේම දුම්රිය, සෞඛ්‍ය සහ අධ්‍යාපනය යන අංශ සංවෘත සේවාවන් බවට පත් කිරීමට රජය තීරණය කර තිබෙනවා.",
       "URL": "https://www.hirunews.lk/178334/දුම්රිය-අද-සිට-හරි-පිල්ලේ-ගොඩගැසුණු-ලිපිපාර්සල්වලට-වෙන-දේ",
       "Category": "Local News",
       "Parent URL": "https://www.hirunews.lk/local-news.php?pageID=4173"
}