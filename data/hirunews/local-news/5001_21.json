{
       "Source": "hirunews",
       "Timestamp": "Friday, 17 June 2016 - 19:04",
       "Headline": "සාලාව වෙනුවෙන් තවත් විශේෂ කමිටුවක්",
       "News Content": "විපතට පත් ජනතාවට සහන සැලසීමට රජය කටයුතු කළේ දේශපාලන න්‍යාය පත්‍ර මත ක්‍රියාත්මක වූ උද්ඝෝෂණ නිසා නොවන බව ජනාධිපති මෛත්‍රීපාල සිරිසේන ප්‍රකාශ කළා.\nඒ, කොස්ගම - සාලාව යුද හමුදා කදවුරේ පිපිරීමෙන් විපතට පත් ජනතාවට සහන සැලසීම සම්බන්ධයෙන් ජනාධිපති කාර්යාලයේ අද පැවැති විශේෂ සාකච්ඡාවක් අමතමින්.\nසහන සැලසීමේ කටයුතු විධිමත් කිරීමට විශේෂ කමිටුවක් පත් කරන ලෙස ද ජනාධිපතිවරයා මෙහිදී උපදෙස් ලබාදී තිබෙනවා.\nඑම කටයුතුවලට චක්‍රලේඛ බාධාවක් කර නොගන්නා ලෙසයි ජනාධිපති මෛත්‍රීපාල සිරිසේන වැඩිදුරටත් සදහන් කර ඇත්තේ.\nජනාධිපතිවරයාගේ ප්‍රධානත්වයෙන් පැවති මෙම සාකච්ඡාවට අග්‍රාමාත්‍ය රනිල් වික්‍රමසිංහ මහතා ඇතුළු පක්ෂ විපක්ෂ දේශපාලනඥයින් රැසක් සහභාගී වී සිටියා.\nඊට අමතරව අමාත්‍යංශ ලේකම්වරුන් සහ රාජ්‍ය නිලධාරීන් සහ සාලාව ප්‍රදේශයේ ව්‍යාපාරිකයින් මෙන්ම ජනතාවද මෙම සාකච්ඡාවට සහභාගි වුණා.\nජනාධිපති මාධ්‍ය අංශය නිවේදනය කළේ සාලාවේ විපතට පත් ජනතාවට සහන සැලසීම විධිමත් කිරීම සඳහා මුදල් අමාත්‍ය රවී කරුණානායක / ආපදා කළමනාකරණ අමාත්‍ය අනුර ප්‍රියදර්ශන යාපා / විද්‍යා තාක්ෂණ හා පර්යේෂණ අමාත්‍ය සුසිල් ප්‍රේම්ජයන්ත් යන මහත්වරුන්ගේ ප්‍රධානත්වයෙන් මෙම කමිටුව පත්කර ඇති බවයි.\nවිපතට පත් ජනතාවට සියළු සහන සැලසීමට රජය කටයුතු කළේ ඇතැම් දේශපාලන න්‍යායපත්‍ර අනුව ක්‍රියාත්මක වූ උද්ඝෝෂණ නිසා නොවන බව ජනාධිපතිවරයා මෙහිදී අවධාරණය කළා.\nනිවාස හා දේපළ හානි වූ පවුල් වෙනුවෙන් මාසිකව ලබාදෙන රුපියල් 50 000 දීමනාව කඩිනමින් සහ විධිමත් අයුරින් ලබාදෙන ලෙසට උපදෙස් දුන් ජනාධිපතිවරයා දේපළ තක්සේරු කිරීම් කඩිනම් කිරීමට තක්සේරු නිලධාරීන් ප්‍රමාණවත් නොවන්නේනම් ඒ සඳහා කාර්ය මණ්ඩල බඳවා ගන්නැයි ජනාධිපතිවරයා මෙහිදී අදාල අංශ වලට උපදෙස් දුන්නා.",
       "URL": "https://www.hirunews.lk/135833/සාලාව-වෙනුවෙන්-තවත්-විශේෂ-කමිටුවක්",
       "Category": "Local News",
       "Parent URL": "https://www.hirunews.lk/local-news.php?pageID=5001"
}