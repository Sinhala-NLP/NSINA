{
       "Source": "hirunews",
       "Timestamp": "Friday, 04 March 2022 - 7:36",
       "Headline": "යුරෝපයේ විශාලම න්‍යෂ්ටික බලාගාරයට ප්‍රහාරයක්",
       "News Content": "යුරෝපයේ විශාලතම න්‍යෂ්ටික බලාගාරය වන යුක්රේනයේ සපොරිෂියා බලාගාරය රුසියානු ෂෙල් වෙඩි ප්‍රහාරවලින් ගිනිගැනීමට ලක් වී තිබෙනවා.\nමේ හේතුවෙන් ජාත්‍යන්තර පරමාණු බලශක්ති අධිකාරියේ අවධානය ඊට යොමු ව ඇති බව වාර්තා වනවා.\nඒ සම්බන්ධයෙන් යුක්රේන බලධාරීන් සමඟ සාකච්ඡා කළ බවයි ජාත්‍යන්තර පරමාණු අධිකාරිය සඳහන් කළේ.\nබලාගාරයේ ප්‍රකාශකයෙකු ටෙලිග්‍රෑම් සමාජ මාධ්‍ය ඔස්සේ කියා සිටියේ, මෙමඟින් දැවැන්ත අනතුරුදායක බවක් මතුවන බවයි.\nකෙසේ නමුත් රුසියානු හමුදා බලාගාරය වෙත බර අවිවලින් පහරදීම මේ වනවිට නතර කර ඇති බව ඔහු කියා සිටියා.\nඑහෙත් ෂෙල් වෙඩි ප්‍රහාර සහ අවි ගැටුම් හේතුවෙන් ගින්න පවතින ස්ථානයට පිවිසීම දුෂ්කර වී ඇති බව සඳහන්.\nයුක්රේනයේ බලශක්ති අවශ්‍යතාවයෙන් සියයට 25ක් සපුරාලන සපොරිෂියා න්‍යෂ්ටික බලාගාරය පසුගිය දිනවල අලුත්වැඩියා කරමින් පැවති අතර, එහි විදුලි ජනනය තාවකාලිකව නතර කර තිබෙනවා.\nඑහෙත් එහි න්‍යෂ්ටික ඉන්ධන පැවතීම අනතුරුදායක තත්ත්වයක් ලෙසයි සැලකෙන්නේ.\nමේ අතර, රුසියානු ආක්‍රමණය හමුවේ අවතැන් වන යුක්රේන සිවිල් වැසියන් ඉවත් කිරීම සඳහා මානුෂීය කොරිඩෝවක් නිර්මාණය කිරීම සම්බන්ධයෙන් දෙපාර්ශ්වය ම අවබෝධයකට පැමිණ ඇතැයි වාර්තා වනවා.\nඊයේ පැවති දෙවන වටයේ සාකච්ඡාවලදී යි මෙම තීරණයට එළඹ ඇත්තේ.\nකෙසේ වෙතත් සාකච්ඡාවලට එක්වූ යුක්රේන නියෝජිතයෙක් ප්‍රකාශ කර ඇත්තේ, රුසියාව සමඟ දෙවන වටයේ සටන් විරාම සාකච්ඡාවලින් බලාපොරොත්තු වූ ප්‍රතිඵල නොලැබුණු බවයි.\nබලාපොරොත්තු වූ ප්‍රතිඵල නොලැබුණ ද සිවිල් වැසියන් ඉවත් කිරීම සම්බන්ධයෙන් දෙපාර්ශවය අවබෝධයකට පැමිණ ඇති බවයි ඔහු කියාසිටියේ.\nයුක්රේන ජනාධිපති උපදේශක Mykhailo Podolyak පැවසුවේ ගැටුම් හමුවේ අවතැන්වන සහ පීඩාවට පත්වන සිවිල් වැසියන් ඉවත් කිරීමට ඉඩ සැලසීම සඳහා දෙපාර්ශවය ම තාවකාලික සටන් විරාමයක් පිළිබඳ අවදානය යොමු කළ බවයි.\nඒ අනුව අදාළ මානුෂීය කොරිඩෝව පිහිටා ඇති ස්ථානවල දී, ජනතාව ඉවත් කිරීමට අවස්ථාව ලබාදීම වෙනුවෙන් ගැටුම් නැවැත්වීමට හැකි වනු ඇති.",
       "URL": "https://www.hirunews.lk/298608/යුරෝපයේ-විශාලම-න්‍යෂ්ටික-බලාගාරයට-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=1319"
}