{
       "Source": "hirunews",
       "Timestamp": "Wednesday, 27 July 2022 - 18:57",
       "Headline": "ගම්පහ උසාවිය අසලදී පස් පොඩ්ඩාට වෙඩි",
       "News Content": "ගම්පහ අධිකරණය ඉදිරිපිට අද සිදුවූ වෙඩි තැබීමකින් බරපතල තුවාල ලැබූ අපරාධකල්ලි සාමාජිකයෙකු වන සමන් රෝහිත පෙරේරා හෙවත් පස් පොඩ්ඩා නමැත්තා මේ වනවිට ගම්පහ රෝහලේ දැඩි සත්කාර ඒකකයේ ප්‍රතිකාර ලබනවා.\nඔහුගේ තත්ත්වය බරපතල බවයි රෝහල් අධ්‍යක්ෂ විශේෂඥ වෛද්‍ය සමන් පතිරණ සඳහන් කළේ.\nඅද දහවල් ඝාතන සිද්ධියකට අදාළ නඩුවකට ගම්පහ අධිකරණයේ පෙනී සිටීමෙන් අනතුරුව, සමන් රෝහිත පෙරේරා හෙවත් පස් පොඩ්ඩා නමැත්තා තවත් 5 දෙනෙකු සමග කැබ් රථයකින් එම ස්ථානයෙන් පිටව යන අවස්ථාවේදී මෙම වෙඩි තැබීම සිදුකර ඇති බවයි පොලීසිය සඳහන් කළේ.\nවෙඩි තැබීමෙන් කැබ් රථයේ සිටි සිව් දෙනෙකු තුවාල ලබා ගම්පහ රෝහලට ඇතුළත් කරනු ලැබුවා.\nඑහිදී බරපතල තත්ත්වයේ පසුවූ 50 හැවිරිදි පස් පොඩ්ඩා දැඩි සත්කාර ඒකකයට ඇතුළත් කළ අතර තවත් අයෙකු ශල්‍යකර්මයක් සඳහා යොමුකර තිබෙනවා.\nඅනෙක් දෙදෙනාගේ තත්ත්වය බරපතල නොවන බවයි රෝහල් අධ්‍යක්ෂ විශේෂඥ වෛද්‍ය සමන් පතිරණ වැඩිදුරටත් සඳහන් කළේ.\nමෝටර් රථයකින් පැමිණි පිරිසක් මෙම වෙඩි තැබීම සිදුකර පලාගොස් ඇති අතර, එම වෙඩි තැබීම ඉන්දියාවේ සිටින ගනේමුල්ල සංජීව නමැති පාතාල කල්ලි නායකයා විසින් මෙහෙයවා ඇති බවයි පොලීසිය සඳහන් කරන්නේ.\nපස් පොඩ්ඩා 2005 වසරේ ගම්පහ - අස්ගිරිය පාලම අසලදී බන්ධනාගාර බස් රථයකට වෙඩි තබා එහි සිටි බන්ධනාගාර නිලධාරින් තිදෙනෙකු සහ රැඳවියෙකු ඝාතනය කිරීමේ සිද්ධියේ ප්‍රධාන සැකකරු වනවා.\nඑමෙන්ම, ගිනි අවි ළඟ තබා ගැනීම සහ කප්පම් ලබා ගැනීම් මෙන්ම, පුද්ගලයින්ට මරණ තර්ජනය කිරීමේ චෝදනා රැසකට පස්පොඩ්ඩා අවස්ථා කිහිපයකදී බන්ධනාගාර ගතව සිටි බවයි පොලීසිය සඳහන් කළේ.\nවෙඩි තැබීම සිදුකළ සැකකරුවන් අත්අඩංගුවට ගැනීම සඳහා පොලිස් කණ්ඩායම් 4 ක් යොදවා තිබෙන බව ද පොලීසිය සඳහන් කළා.",
       "URL": "https://www.hirunews.lk/311122/ගම්පහ-උසාවිය-අසලදී-පස්-පොඩ්ඩාට-වෙඩි",
       "Category": "Local News",
       "Parent URL": "https://www.hirunews.lk/local-news.php?pageID=988"
}