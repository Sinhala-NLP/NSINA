{
       "Source": "hirunews",
       "Timestamp": "Friday, 17 March 2017 - 12:14",
       "Headline": "කලුතර බන්ධනාගාර බසයට වෙඩි තැබීමට අදාළව 2 ක් අත්අඩංගුවට",
       "News Content": "කලුතරදී බන්ධනාගාර බස් රථයකට වෙඩි තැබීමේ සිද්ධියට සම්බන්ධ වෙඩික්කරුවෙකුට නවාතැන් ලබාදීමේ චෝදනා මත කාන්තාවක් අත්අඩංගුවට ගෙන තිබෙනවා.\nවෙඩි තැබීමට සම්බන්ධ බවට හඳුනාගෙන ඇති පුද්ගලයෙකුට ඉඳුම් හිටුම් සපයා දී ඔහුව වසන් කල බවටයි ගාල්ල වලහන්දුව ප්‍රදේශයේ පදිංචි සැකකාරියට එල්ලවී ඇති චෝදනාව වන්නේ.\nවෙඩි තැබීම සිදුවු දිනට පසු ඊට සම්බන්ධ අපරාධකරුවෙකු සැකකාරියගේ නිවසේ දින කිහිපයක් සැගවී සිටි බවට විමර්ශණවලදී හෙළිවී තිබෙනවා.\nඊට අමතරව සිද්ධිය සම්බන්ධයෙන් ඔත්තු බැලු බවට සැක කරන පානදුර පිංවත්ත ප්‍රදේශයේ පුද්ගලයෙකු ද ප්‍රශ්ණ කිරීම සඳහා ඊයේ රාත්‍රී අපරාධ පරීක්ෂණ දෙපාර්තමේන්තුවේ අත්අඩංගුවට පත්වී තිබෙනවා.\nමෙම වෙඩි තැබීමේ සිද්ධියට අදාළව නියේජ්‍ය පොලිස්පතිවරයකුගේ අධීක්ෂණය  යටතේ පොලිස් කණ්ඩායම් 5 ක් විවිධ අංශ ඔස්සේ පරීක්ෂණ මෙහෙයවමින් සිටිනවා.\nඑමෙන්ම පොලිස්පතිවරයාගේ විශේෂ නියෝගයක් මත එම පරීක්ෂණ සඳහා අපරාධ පරීක්ෂණ දෙපාර්තමේන්තුවේ සහ විශේෂ කාර්ය බලකායේ නිලධාරීන් කණ්ඩායම් 2 ක් ද එක්ව සිටිනවා.\nපොලිසිය නිවේදනය කලේ අපරාධයට සම්බන්ධ ප්‍රධාන සැකකරුවන් සියලුදෙනා නිශ්චිතව හඳුනා ගැනීමට පොලිස් කණ්ඩායම් සමත්ව ඇති බවයි.\nඑම සියලු පුද්ගලයන් තමන් පදිංචි ප්‍රදේශවලින් ඉවත්වී විවිධ ප්‍රදේශවලට පළාගොස් සැගවී සිටින බවට ද පොලිසිය අනාවරණ කරගෙන තිබෙනවා.\nඑම සැකකරුවන්ගෙන් කිහිප දෙදෙනෙකු විදේශගතවීමේ සැලසුමක් පිළිබඳ ලැබී ඇති තොරතුරු අනුව කටුනායක සහ මත්තල ගුවන්තොටුපලවල ආගමන විගමන කටයුතු නිරීක්ෂණයට පොලිස් කණ්ඩායම් 2 ක් ද යොදවා තිබෙනවා.\nපොලිසිය සඳහන් කලේ සැකකරුවන් බෝට්ටු මගින් රටින් පළා යාමට ඇති අවස්ථා වැලැක්වීමට ද විශේෂ වැඩපිළිවෙලක් යොදා ඇති බවයි.\nපසුගිය 27 වනදා කලුතර බන්ධනාගාරයේ සිට රැඳවියන් ප්‍රවාහනය කරමින් තිබු බස් රථයකට එල්ලවු වෙඩි ප්‍රහාරයෙන් රැඳවියන් 5 දෙනෙකු සහ බන්ධනාගාර නිලධාරීන් දෙදෙනෙකු ඝාතනයට ලක්වුනා.\nසමයන් හෙවත් අරුණ උදය ශාන්ත ද මරණයට පත්වු රැඳවියන් අතර වනවා.",
       "URL": "https://www.hirunews.lk/157078/කලුතර-බන්ධනාගාර-බසයට-වෙඩි-තැබීමට-අදාළව-2-ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4609"
}