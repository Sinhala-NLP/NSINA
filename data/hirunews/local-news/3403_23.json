{
       "Source": "hirunews",
       "Timestamp": "Sunday, 14 April 2019 - 13:02",
       "Headline": "අලූත් අවුරුදු උදාව තවත් හෝරා කිහිපයකින්",
       "News Content": "නොනගතයේදී පුණ්‍ය කටයුත්තක නිරතවීම ජීවිතයේ අලූත් ආරම්භයකට හොඳ පදනමක් බව කොළඹ විශ්වවිද්‍යාලයේ සිංහල අධ්‍යයන අංශයේ මහාචාර්ය පූජ්‍ය අගලකඩ සිරිසුමන හිමියන්  පවසනවා.\nඋන්වහන්සේ මේ බව කියා සිටියේ ගතවන පුණ්‍ය කාලය සම්බන්ධයෙන්  අදහස් පළ කරමින්.\nමෙවර සිංහල දෙමළ අලූත් අවුරුදු උදාව අපරභාග 2.09 ට සිදුවනවා.\nමෙවර අලූත් අවුරුද්දේ ආහාර පිසීමේ නැකත අපරභාග 02.42 ට යෙදී තිබෙනවා.\nඑහිදී රතු සහ කහ මිශ්‍ර, තඹ පැහැති වස්ත්‍රාභරණයෙන් සැරසී නැගෙනහිර දිශාව බලා ලිප් බැඳ ගිනි මොලවා හකුරු මිශ්‍ර කිරි බතක්ද, ඉඟුරු, ගම්මිරිස්, තිප්පිලි යන කුළු බඩු ඇතුළත් අග්ගලා සහ කැවුම් පිළියෙළ කරගැනීම යෝග්‍ය බවයි නැකත් චාරිත්‍රවල දැක්වෙන්නේ.\nවැඩ ඇල්ලීම, ගණුදෙනු කිරීම සහ ආහාර අනුභවය අපරභාග 03.54 ට යෙදෙන සුබ මොහොතින් සිදුකළ යුතුයි.\nරතු සහ කහ මිශ්‍ර තඹ පැහැති වස්ත්‍රාභරණයෙන් සැරසී නැගෙනහිර දිශාව බලා සියලූ වැඩ අල්ලා ගණුදෙනු කොට ආහාර අනුභවය සිදු කළ යුතු බව නැකැත් චාරිත්‍රවල සඳහන්.\nමෙවර අලූත් අවුරුද්දේ හිසතෙල් ගෑමේ නැකත අප්‍රේල් 17 වැනිදා පූර්ව භාග 7.40 ට යෙදී ඇති අතර, රැකී රක්ෂා සඳහා පිටත්ව යෑමේ නැකත 18 වන බ්‍රහස්පතින්දා පූර්ව භාග 4.52ට යෙදී තිබෙනවා.",
       "URL": "https://www.hirunews.lk/214448/අලූත්-අවුරුදු-උදාව-තවත්-හෝරා-කිහිපයකින්",
       "Category": "Local News",
       "Parent URL": "https://www.hirunews.lk/local-news.php?pageID=3403"
}