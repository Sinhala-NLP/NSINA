{
       "Source": "hirunews",
       "Timestamp": "Friday, 05 August 2022 - 13:06",
       "Headline": "වසරක් ගත වුවත්, තවමත් සකස් නොවුණු පොළොන්නරුවේ විදුලි පහන් (වීඩියෝ)",
       "News Content": "පොළොන්නරුව පරාක්‍රම සමුද්‍රයේ වැම්බැම්ම ආසන්නයේ ශරීර සුවතා මංතීරුවක් සැකසීම සඳහා කඩා ඉවත් කළ විදුලි පහන් මෙතෙක් සවි නොකිරීම හේතුවෙන් ජනතාව දැඩි පීඩාවකට පත්ව තිබෙනවා.\nප්‍රදේශවාසීන් චෝදනා කරන්නේ අදාළ විදුලි ආලෝක කුළුණු කඩා ඉවත් කර වසරක් ගතවුව ද තවමත් බලධාරීන් ඒවා සකසා දීමට කටයුතු කර නොමැති බවයි.\nපොළොන්නරුව පුරවරය ඓතිහාසික වටිනාකමකින් යුතු මෙරට දෙවැනි රාජධානිය ලෙස පැවති භූමියයි.\nබොහෝ ප්‍රමාණයක් තවමත් නටබුන් දක්නට ලැබෙන මේ සුවිශේෂී ස්ථානය දෙස් විදෙස් සංචාරකයින්ගේ නොමද ආකර්ෂණය දිනාගත් ස්ථානයක්.\nඓතිහාසික පරාක්‍රම සමුද්‍ර ආසන්නයේ ඉදි කිරීමට යෝජිතවු ශරීර සුවතා මංතීරුවක් සඳහා වැව් බැම්ම පුළුල් කිරීමේ ව්‍යාපෘතියක් ආරම්භ කෙරුණේ පැවති රජය යටතේයි.\nමේ සඳහා පොළොන්රුව කෞතුකාගාරය අසළ සිට පොත්ගුල් විහාරය දක්වා වූ කිලෝ මීටර 2කට ආසන්න දුර ප්‍රමාණයක සවි කර තිබූ සූර්ය පැනල සහිත කුළුණු කඩා ඉවත් කිරීමට වාර්මාර්ග දෙපාර්තමේන්තුව පියවර ගත්තා.\nඒ අනුව එකක් රුපියල් ලක්ෂ 3ක වටිනාකමින් යුත් සූර්ය පැනල 25ත්-30ත් අතර ප්‍රමාණය ගළවා ඉවත් කිරීමට පියවර ගැනුනා.\nකෙසේ වුවත් ශරීර සුවතා මංතීරුවට එරෙහිව ප්‍රදේශවාසීන් දියත් කළ දැවැන්ත විරෝධය මධ්‍යයේ එම කටයුත්ත නතර කිරීමට බලධාරින් පියවර ගත්තේ කඩා ඉවත් කළ සූර්ය පැනල කුළුණු ද යළි සවිකර දෙන බවට පොරොන්දු වෙමින්.\nඅදාළ ඉදි කිරීම නතර කර මේ වනවිට වසරක් ගතවී ඇතත් තවමත් ආලෝක කුළුණු සවිකර දීමට අදාළ වගකිව යුතු පාර්ශ්ව පියවර ගෙන නොමැති බවටයි ප්‍රදේශවාසීන් චෝදනා කරන්නේ.",
       "URL": "https://www.hirunews.lk/311959/වසරක්-ගත-වුවත්-තවමත්-සකස්-නොවුණු-පොළොන්නරුවේ-විදුලි-පහන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=963"
}