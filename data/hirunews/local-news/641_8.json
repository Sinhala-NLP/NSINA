{
       "Source": "hirunews",
       "Timestamp": "Tuesday, 27 December 2022 - 7:55",
       "Headline": "සමෘද්ධි ප්‍රතිලාභීන් හඳුනා ගැනීමේ සමීක්ෂණ මාර්තුවේ අවසන් කළ නොහැකි බව ග්‍රාම නිලධාරී සංගමය කියයි",
       "News Content": "සමාජ සුබසාධක පනතේ 21 වන සහ 22 වන වගන්ති සංශෝධනය කරනතුරු නිවෙස් කරා ගොස් තොරතුරු එක්රැස් කරගැනීම ඉදිරියටත් සිදු නො කරන බව සමස්ත ලංකා එක්සත් ග්‍රාම නිලධාරී සංගමය පවසනවා.\nඑහි සභාපති කමල් කිත්සිරි මේ බව කියා සිටියේ සමෘද්ධි ප්‍රතිලාභීන් නිවැරදිව හදුනාගැනීමේ සමීක්ෂණ කටයුතු එළඹෙන මාර්තු මාසය වන විට අවසන් කිරීමට අපේක්ෂා කරන බවට මුදල් අමාත්‍යාංශය ඊයේ කළ ප්‍රකාශයට ප්‍රතිචාර දක්වමින්.\nසමෘද්ධිලාභීන් පිළිබද නිසි ඇස්තමේන්තුවක් නොමැති බවට ඉදිරිපත් වී ඇති කරුණු සැලකිල්ලට ගෙන පසුගියදා විවෘත අයදුම්පත් කැඳවීමට රජය පියවර ගත් අතර මේවන විට අයදුම්පත් සංඛ්‍යාව ලක්ෂ 38ක් ලැබි ඇති බව එහි දැක්වුණා.\nඑම අයදුම්පත් අතරින් සැබෑ ප්‍රතිලාභින් තෝරාගැනීමේ කටයුතු ග්‍රාම නිලධාරි මට්ටමින් ආරම්භ කර ඇති බවයි මුදල් අමාත්‍යාංශය සදහන් කළේ.\nකෙසේ වෙතත් ප්‍රතිලාභීන්ගේ තොරතුරු එක්රැස් කිරීමේ දී අසත්‍ය තොරතුරු ලබාදෙන ග්‍රාම නිලධාරීන් ඇතුළු රජයේ නිලධාරීන් වරදකරුවන් වන බවට සමාජ සුභසාධන පනතේ 21 සහ 22 වන වගන්ති කඩිනමින් සංශෝධනය කළ යුතු බවයි සමස්ත ලංකා එක්සත් ග්‍රාම නිලධාරී සංගමයේ සභාපති කමල් කිත්සිරි කියා සිටියේ.\nමේ අතර ඒකාබද්ධ සංවර්ධන නිලධාරී මධ්‍යස්ථානයේ ලේකම් ධම්මික මුණසිංහ ප්‍රකාශ කළේ, මෙම තොරතුරු රැස් කිරීමේ දී එක් නිවසක් වෙනුවෙන් ලබාදෙන රුපියල් 150ක මුදල ප්‍රමාණවත් නොවන බවයි.",
       "URL": "https://www.hirunews.lk/323642/සමෘද්ධි-ප්‍රතිලාභීන්-හඳුනා-ගැනීමේ-සමීක්ෂණ-මාර්තුවේ-අවසන්-කළ-නොහැකි-බව-ග්‍රාම-නිලධාරී-සංගමය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=641"
}