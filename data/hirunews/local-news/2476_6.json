{
       "Source": "hirunews",
       "Timestamp": "Friday, 04 September 2020 - 21:26",
       "Headline": "ඇමරිකාවේ, චීන තහනම Port City ව්‍යාපෘතියටත් බලපායිද ? (වීඩියෝ)",
       "News Content": "චීන ජනරජයට අයත් රාජ්‍ය ව්‍යාපාර කිහිපයකට සහ විධායක නිලධාරීන් පිරිසකට වීසා සීමා කිරීම් ඇතුළු තවත් සීමා පැනවීමට අමෙරිකාව තීරණය කර තිබෙනවා.\nමෙරට වරාය නගර ව්‍යාපෘතියේ ඉදිකිරීම් සමාගමේ මව් සමාගම වන සී.සී.සී.සී. සමාගම මගින් පාලනය වන සමාගම් කිහිපයක් ඇතුළුව චින ජනරජයට අයත් රාජ්‍ය ව්‍යාපාර 24ක් මෙම සීමා පැනවීමට ඇතුළත්.\nමෙම සීමා කිරීම් හරහා වරාය නගර ව්‍යාපෘතියට බලපෑමක් ඇද්ද යන්නත් අප සොයා බැලුවා.\nකොළඹ පිහිටි අමෙරිකානු තානාපති කාර්යාලය නිවේදනය කළේ දකුණු චීන මුහුදේ සිදුකරන අහිතකර ක්‍රියාකාරකම් සම්බන්ධයෙන් අවධානය යොමුකර අමෙරිකාව මෙම සීමා පැනවීමට තීරණය කළ බවයි.\nඒ අනුව එම පුද්ගලයින්ට අමෙරිකාවට ඇතුළුවීමට නොහැකිවන අතරල ඔවුන්ගේ ආසන්නතම පවුලේ සාමාජිකයින්ටද එම වීසා සීමාවන් බලපෑමට ඉඩ ඇති බව එම නිවේදනයේ සඳහන්.\nඒ අනුව චයිනා කමියුනිකේෂන් කන්ස්ට්‍රක්ෂන් කම්පනි හෙවත් සී.සී.සී.සී. සමාගමේ පරිපාලිත සමාගම් කිහිපයක් ඇතුළු රාජ්‍ය ව්‍යාපාර 24ක් අමෙරිකානු වානිජ දෙපාර්තමේන්තුව මගින් සම්බාධක පැනවෙන ලැයිස්තුවට ඇතුළත් කර තිබෙනවා.\nඒ අනුවල එම ලැයිස්තුගත සමාගමකට භාණ්ඩ ලබාදීමට පෙර විශේෂ බලපත්‍ර ලබාගැනීමට අවශ්‍ය විය හැකියි.\nඅමෙරිකානු තානාපති කාර්යාලය නිකුත් කළ නිවේදනයෙන් චීන ජනරජය වෙත චෝදනාවක්ද සිදුකර තිබෙනවා.\nඒ චීනය 2013 වසරේ පටන් තම රාජ්‍ය ව්‍යාපාර යොදාගනිමින් දකුණු චීන මුහුදේ අක්කර 3000ක් ඉක්මවන ප්‍රමාණයක මුහුදු පත්ලේ රොන් මඩ ඉවත් කිරීම සහ නීතිවිරෝධී අන්දමින් ගොඩකිරීම එම කලාපය අස්ථාවර කිරීමටත්, සිය  අසල්වාසීන්ගේ ස්වෛරී අයිතිවාසිකම් පාගා දැමීමටත් කටයුතු කර ඇති බවටයි.\nඑය විශාල පාරිසරික විනාශයක් බවයි ඔවුන් පෙන්වා දෙන්නේ.\nමීට නායකත්වය දෙන්නේ සීගසීගසීගසීග සමාගමට අනුබද්ධ ඉදිකිරීම් සමාගමක් බව පෙන්වා දෙන අමෙරිකාව ලොව පුරා දූෂණ ක්‍රියාල කොල්ලකාර මූල්‍යකරණය, පරිසරික විනාශය සහ අනෙකුත් අනිසි ක්‍රියා සඳහාද සී.සී.සී.සී. සමාගමට අනුබද්ධ ආයතන සම්බන්ධ වී ඇති බව පවසනවා.\nඒ අනුව, එවැනි සමාගම් සමග සිදුකරන ගනුදෙනු පරීක්ෂා කිරීමට අදාළ රටවල් ක්‍රියාකරනු ඇතැයි තමන් බලාපොරොත්තු වන බවද අමෙරිකාව නිකුත්\nකළ නිවේදනයේ වැඩිදුරටත් සඳහන්.\nකොළඹ වරාය සමීපයේ හෙක්ටයාර 269ක් පුරා ඉදිකෙරෙන කොළඹ වරාය නගර ව්‍යාපෘතිය සඳහා සම්බන්ධවී සිටින්නේ චයිනා කමියුනිකේෂන් කන්ස්ට්‍රක්ෂන් කම්පනි හෙවත් සී.සී.සී.සී. සමාගම බැවින් අමෙරිකාවේ මෙම නිවේදනය සම්බන්ධයෙන් ඔවුන්ගේ ප්‍රතිචාරය අප විමසා සිටියා.",
       "URL": "https://www.hirunews.lk/249437/ඇමරිකාවේ-චීන-තහනම-port-city-ව්‍යාපෘතියටත්-බලපායිද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2476"
}