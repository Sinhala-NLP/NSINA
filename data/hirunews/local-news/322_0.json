{
       "Source": "hirunews",
       "Timestamp": "Tuesday, 23 May 2023 - 20:57",
       "Headline": "පවුල් 436000ක් විදුලිය භාවිතයෙන් ඉවත් වෙයි  (වීඩියෝ)",
       "News Content": "විදුලි බිල අධික ලෙස ඉහළ දැමූ පසුගිය වසරේ අගෝස්තු මාසයේ සිට මේ දක්වා කාලය තුළදී පවුල් හාරලක්‍ෂ තිස්හයදහසක් විදුලි භාවිතයෙන් ඉවත් වී තිබෙන බව මහජන උපයෝගිතා කොමිෂම සඳහන් කරනවා.\nරට තුළ විදුලි පාරිභෝගික පවුල් ලක්‍ෂ හැටක් පමණ සිටින බවත්, එම පිරිසෙන් පවුල් 436,000ක් මේ වසරේ පෙබරවාරි මාසය වනවිට එක විදුලි ඒකකයක්වත් භාවිත නොකරන බවයි එම කොමිෂමේ සභාපති ජනක රත්නායක පවසන්නේ.\nමීට අමතරව ඒකක 90ට වැඩියෙන් විදුලිය භාවිත කළ ලක්‍ෂ හයක පමණ ප්‍රමාණයක් ඒකක 60ට අඩු වෙන් භාවිත කරන කාණ්ඩයට වැටී තිබෙන බවත්, පසුගිය අගෝස්තු මාසයේ සිට මේ දක්වා කාලය තුළදී අවස්ථා දෙකකදී අසාධාරණ ලෙස විදුලි ගාස්තු ඉහළ ගොස් තිබෙන අතර, ඊට සාපේක්‍ෂව මේ වනවිට බලශක්ති දරිද්‍රතාව ඉහළ ගොස් තිබෙන බවයි ඔහු වැඩිදුරටත් සඳහන් කර සිටියේ.\nජූලි 01වැනිදා සිට ක්‍රියාත්මක වන නව විදුලි ගාස්තුව ලබන මස 30වැනිදා ප්‍රකාශයට පත් කිරීමට සැලසුම් කර තිබෙන බවත්, විදුලිබල මණ්ඩලය විසින් ඉදිරිපත් කර තිබෙන විදුලි ගාස්තු යෝජනාව මහජනතාවට දැනගැනීම සඳහා ලබන මස 01වැනිදා ප්‍රසිද්ධියට පත් කරන බවත් සඳහන්.\nගල් අඟුරු හා ඉන්ධන මිල අඩුවීම හා ඩොලරයට සාපේක්‍ෂව රුපියල් ශක්තිමත් වීම යන කාරණා නිසා විදුලි ගාස්තුව 27%කින් පමණ අඩු විය යුතුව තිබෙන බවත්, පසුගිය පෙබරවාරි මාසයේදී සිදුකළ අසාධාරණ විදුලි බිල ඉහළ දැමීම නිසා අසාධාරණයට ලක් වූ ඒකක 120ට අඩුවෙන් විදුලිය පරිභෝජනය කරන විදුලි පාරිභෝගික ජනතාවට සාධාරණයක් ඉටුවිය යුතු බවත් සභාපතිවරයා වැඩිදුරටත් සඳහන් කර සිටියේ.",
       "URL": "https://www.hirunews.lk/336035/පවුල්-436000ක්-විදුලිය-භාවිතයෙන්-ඉවත්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=322"
}