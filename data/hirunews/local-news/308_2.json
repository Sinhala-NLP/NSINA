{
       "Source": "hirunews",
       "Timestamp": "Tuesday, 30 May 2023 - 9:03",
       "Headline": "මස්, මාළු, එළවළු, පොල් මිල සීග්‍රයෙන් ඉහලට (වීඩියෝ)",
       "News Content": "වෙළඳපොළේ මේ වනවිට කුකුළු‍ මස්, මාළු, බිත්තර, එළවළු සහ පොල් මිල සීග්‍රයෙන් ඉහල යමින් පවතින බව පාරිභෝගිකයන් පවසනවා.\nඒ අනුව රුපියල් 1,000 ත් 1,200 ත් අතර මිලකට අලෙවි වූ කුකුළු‍ මස් කිලෝවක මිල රුපියල් 1,500 ත් 1,600 ත් අතර අගයක් දක්වා ඉහළ ගොස් ඇති බවයි වාර්තා වන්නේ.\nඑමෙන්ම වෙළඳපොළේ මාළු මිලද සීග්‍රයෙන් ඉහල යමින් පවතිනවා. පෑළියගොඩ මත්ස්‍ය වෙළඳපොළේ ප්‍රකාශකයෙකු සඳහන් කළේ, කෙලවල්ලා කිලෝවක තොග මිල රුපියල් 1,900 දක්වාත්, බලයා කිලෝවක් රුපියල් 1,400 දක්වාත් ඉහළ ගොස් ඇති බවයි.\nමීට අමතරව තලපත් කිලෝවක් රුපියල් 2,700 කටත්, සාලයා කිලෝවක් රුපියල් 400 කටත් අලෙවි වනවා.\nමෙම මිල ගණන්වලට සාපේක්ෂව සිල්ලර වෙළඳපොළේ මාළු මිල ගණන්ද ඉහළ ගොස් තිබෙනවා.\nඑමෙන්ම බිත්තර සඳහා රජය පාලන මිලක් පනවනු ලැබුවත් සිල්ලර වෙළඳපොළේ බිත්තරයක් තවදුරටත් රුපියල් 53 ත් 55 ත් අතර මිලකට අළෙවි වනවා.\nමේ අතර සමස්ත ලංකා ආපන ශාලා හිමියන්ගේ සංගමයේ සභාපති අසේල සම්පත් කොළඹ ඊයේ(29) පැවති මාධ්‍ය හමුවකට එක්වෙමින් සඳහන් කළේ කුකළු මස්, මාළු සහ බිත්තර වලට අමතරව පොල් ගෙඩියක මිල ද රුපියල් 140 දක්වා ඉහළ ගොස් ඇති බවයි.",
       "URL": "https://www.hirunews.lk/336564/මස්-මාළු-එළවළු-පොල්-මිල-සීග්‍රයෙන්-ඉහලට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=308"
}