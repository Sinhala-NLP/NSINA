{
       "Source": "hirunews",
       "Timestamp": "Friday, 02 April 2021 - 19:55",
       "Headline": "පිළිකා කාරක අඩංගු පොල්තෙල් ආනයනකරුවන්ටනීතිය උපරිමයෙන් (වීඩියෝ)",
       "News Content": "පිළිකා කාරක අඩංගු බවට තුන්වරක්ම තහවුරු වූ පොල්තෙල් තොගය ආනයනය කළ පුද්ගලයින්ට එරෙහිව ගත හැකි උපරිම නීතිමය ක්‍රියාමාර්ග ගන්නා බව පාරිභෝගික ආරක්ෂණ රාජ්‍ය අමාත්‍ය ලසන්ත අලගියවන්න ප්‍රකාශ කළා.\nසෞඛ්‍ය අමාත්‍යාංශයේ ආහාර ආරක්ෂණ ඒකකය විසින් පිළිකා කාරක අඩංගු බැවින් ප්‍රතිඅපනයනය කරන ලෙස නිර්දේශ කර තිබියදී ආනයනකරුවන්ගේ ගබඩා වෙත අදාළ පොල්තෙල් මුදා හැර ඇති බවට හිරු ප්‍රවෘත්ති කළ අනාවරණයත් සමඟ පොල්තෙල්වල ප්‍රමිතිය සම්බන්ධයෙන් සමාජය තුල දැඩි කතාබහක් මතුවුණා.\nඑම පසුබිම හමුවේ ප්‍රශ්නගත පොල්තෙල් වෙළඳපොලට නිකුත් වී ඇති බවට ද පාරම්පරික පොල්තෙල් නිෂ්පාදකයින්ගේ සංගමය ඇතුළු පාර්ශව කිහිපයක් චෝදනා කළ අතර, ඒ අනුව පාරිභෝගික අධිකාරිය මගින් දිවයින පුරා පොල්තෙල් වල ප්‍රමිතිය පරීක්ෂා කිරීමට සාම්පල ලබා ගත්තා.\nඑලෙස ලබා ගත් සාම්පල අතරින් 55 ක වාර්තා ඊයේ ලැබී තිබූ අතර එහිදී තහවුරු වුණේ එම පොල්තෙල් වල පිළිකා කාරක අඩංගු නොවන බවටයි.\nඒ පිළිබඳව සහ පොල්තෙල් සම්බන්ධයෙන් මතුව ඇති ගැටලුකාරි තත්ත්වය පිළිබඳව පැහැදිලි කිරීම සඳහායි අද පාරිභෝගික ආරක්ෂණ රාජ්‍ය අමාත්‍යවරයා මාධ්‍ය හමුවක් පවත්වනු ලැබුවේ.\nඑම මාධ්‍ය හමුවේදී රාජ්‍ය අමාත්‍ය ලසන්ත අලගියවන්න කියා සිටියේ ප්‍රශ්න ගත පොල්තෙල් ආනයනය කළ එක් සමාගමක් ඉදිරි දින කිහිපය තුල තම පොල්තෙල් තොග ප්‍රතිඅපනයනය කරන බවට දැනුම් දී ඇති බවයි.\nරේගුවෙන් නිදහස් කළ පොල්තෙල් ප්‍රමාණයම අදාළ ගබඩා තුල ඇද්ද යන්න සම්බන්ධයෙන් මාධ්‍යවේදීන් එහිදී ප්‍රශ්න කළා.\nඊට පිළිතුරු ලබාදීමේදී රාජ්‍ය අමාත්‍යවරයා සහ පාරිභෝගික කටයුතු පිලිබඳ අධිකාරියේ වැටලීම් අධ්‍යක්ෂ අසේල බණ්ඩාර ද එක්වුණා.\nමේ අතර, දඹුල්ල ආර්ථික මධ්‍යස්ථානය අසලින් ඊයේ සොයා ගැණුනු සැක කටයුතු පොල්තෙල් කන්ටේනරයේ සාම්පල කාර්මික තාක්ෂණ ආයතනයට යොමුකර වාර්තාවක් ඉදිරිපත් කරන ලෙස දඹුල්ල මහේස්ත්‍රාත් අධිකරණය අද දඹුල්ල පොලීසියට සහ මහනගර සභාවට නියෝග කළා.\nදඹුල්ල මහනගර සභාවේ ප්‍රධාන මහජන සෞඛ්‍ය පරීක්ෂක ප්‍රියන්ත ද සිල්වා සඳහන් කළේ ලබන සඳුදා එම සාම්පල කාර්මික තාක්ෂණ ආයතනයට යොමුකරන බවයි.\nපිලිකා කාරක අඩංගු පොල්තෙල් ගෙන්වූ සමාගමකට අයත් පොල්තෙල් බවුසර් දෙකක් පසුගිය අඟහරුවාදා දංකොටුව ප්‍රදේශයෙන් හමුවූ අතර එහි තිබූ පොල්තෙල් ලීටර් ප්‍රමාණය 55,000ක්.",
       "URL": "https://www.hirunews.lk/267328/පිළිකා-කාරක-අඩංගු-පොල්තෙල්-ආනයනකරුවන්ටනීතිය-උපරිමයෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2045"
}