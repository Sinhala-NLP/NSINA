{
       "Source": "hirunews",
       "Timestamp": "Wednesday, 26 April 2017 - 18:57",
       "Headline": "මීතොටමුල්ල ගැන කරුණු සොයන්න ජනපති පරීක්ෂණ කමිටුව පත් කෙරේ",
       "News Content": "මීතොටමුල්ල සිද්ධිය ගැන කරුණු පිළිබඳ සොයා බලා වාර්තා කිරීමට පත් කළ ඒක පුද්ගල ජනාධිපති පරීක්ෂණ කමිටුවට විශ්‍රාමික මහාධිකරණ විනිසුරු චන්ද්‍රදාස නානායක්කාර නම් කර තිබෙනවා.\nමීතොටමුල්ල ඛේදවාචකය ඇති වීමට හේතු වූ කරුණු පිළිබඳව මෙහිදී විශේෂ අවධානයක් යොමුවන බවයි ජනාධිපති මාධ්‍ය අංශය ප්‍රකාශ කළේ.\nමේ අතර, කසළ කළමනාකරණයට අදාළ ගැසට් නිවේදන කිහිපයක් අනුමත කරගැනීම සඳහා ජනාධිපති මෛත්‍රීපාල සිරිසේන මහතා විසින් අනිද්දා හදිසි පාර්ලිමේන්තු සැසිවාරයක් කැඳවා තිබෙනවා.\nමීතොටමුල්ල කසළ කන්ද නායයාමෙන් ආපදාවට පත්වූ පවුල් සඳහා මූල්‍යාධාර ලබාදිම අදත් කොළොන්නාව ප්‍රාදේශිය ලේකම් කාර්යාලයේදී සිදුකෙරුණා.\nප්‍රාදේශිය ලේකම්වරයා පැවසුවේ මේවන විට පූර්ණ හානි සිදුවූ නිවාසවල ජීවත්වූ පවුල් සඳහා රුපියල් ලක්ෂ 4 බැගින් ලබාදී ඇති බවයි.\nඒ කුලී පදනම මත නිවාස ලබා ගැනිම සඳහා මසකට රුපියල් 50,000 බැගින් මාස 3 ක් සඳහා වූ මුදල හා නිවසට අවශ්‍ය භාණ්ඩ මිලදී ගැනිම සඳහා රුපියල් දෙලක්ෂ 50,000 ක් වශයෙන්.\nමේවන විට මුදල් ආධාර ලැබූ පවුල් සංඛ්‍යාව 95 ක්.\nමේ අතර, ආපදාවට ලක්වීමෙන් අනතුරුව ලක්සඳ සෙවණ නිවාස ව්‍යාපෘතියේ නිවාස හිමිවූ පවුල් කිහිපයක පිරිසක් අද එම නිවෙස්වලට පැමිණියා.\nමේ අතර, මීතොටමුල්ල කසළ කන්ද අවට අවදානම් කලාපය ලෙසින් නම් කෙරුණු ප්‍ර දේශවල තවදුරටත් පදිංචිව සිටින පුද්ගලයින් චෝදනා කරන්නේ තමන්ට එම නිවෙස්වලින් ඉවත් විම සඳහා රජය පහසුකම් සලසා නොමැති බවටයි.\nආපදාවට ලක්වූ නිවාසවල කුලී පදනම මත රැදී සිටි පවුල් කිහිපයක් තවදුරටත් කඳවුරුවල රැඳී සිටින අතර, තමන්ට ඉවත්වීම සඳහා මෙතෙක් පහසුකම් සලසා නොමැති බවට ඔවුන් චෝදනා කරනවා.\nනායයාමට ලක්වූ මීතොටමුල්ල කසළ කන්ද ස්ථාවර කිරීම සඳහා ත්‍රිවිධ හමුදාව එක්ව අදත් කටයුතු කළ අතර, ඉංජිනේරු කාර්යය පිළිබඳ මධ්‍යම උපදේශක කාර්යාංශය අද එම ස්ථානයේ පස් සාම්පල් රැගෙන ගියා.\nඒ, මේවන විට එම ප්‍ර දේශයේ තත්ත්වය පිළිබඳ පරීක්ෂණ පැවැත්වීමේ අරමුණින්.\nඅද පස්වරුවේ කොළඹදී පැවති ප්‍රවෘත්ති සාකච්ඡාවකදී හිටපු පළාත්පාලන නියෝජිතයින් චෝදනා කළේ කොළඹ මහනගර සභාවේ අවිධිමත් කසළ කළමනාකරණය මෙම තත්ත්වයට හේතුවී ඇති බවටයි.\nමේ අතර, අද පෙරවරුවේ කොළඹ පැවති ප්‍රවෘත්ති සාකච්ඡාවකදී මහනගර හා බස්නාහිර සංවර්ධන අමාත්‍ය පාඨලී චම්පික රණවක මහතා ඇතුළු නිලධාරීන්ද මේ සම්බන්ධයෙන් අදහස් පළ කළා.\nනායයාමට ලක්වූ කසළ කන්දේ වත්මන් තත්ත්වය සම්බන්ධයෙන්ද මෙහිදී අදහස් පළ වුණා.\nමේ අතර, මාතර පැවති ප්‍රවෘත්ති සාකච්ඡාවකදී ශ්‍රී ලංකා මානව හිමිකම් කොමිෂන් සභාවේ සභාපති ආචාරය දීපිකා උඩුගම මහත්මිය පැවසුවේ කසළ බැහැර කිරීමක් සම්බන්ධයෙන් ජාතික ප්‍රතිපත්තියක් අවශ්‍ය බවයි.",
       "URL": "https://www.hirunews.lk/160044/මීතොටමුල්ල-ගැන-කරුණු-සොයන්න-ජනපති-පරීක්ෂණ-කමිටුව-පත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4545"
}