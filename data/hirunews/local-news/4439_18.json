{
       "Source": "hirunews",
       "Timestamp": "Tuesday, 04 July 2017 - 9:10",
       "Headline": "කොල්ලකෑම්වලට සම්බන්ධ පුද්ගලයන් 03 දෙනෙකු අත්අඩංගුවට",
       "News Content": "ගල්කිස්ස - කොතලාවලපුර ප්‍රදේශයේදී ත්‍රිරෝද රථයක කුලී ගමනයක් යන මුවාවෙන් එහි රියදුරුට තියුණු ආයුධයකින් පහර දී බරපතල තුවාල සිදුකළ තරුණයන් දෙදෙනෙකු මිරිහාන විශේෂ අපරාධ මෙහෙයුම් ඒකකය විසින් අත්අඩංගුවට ගෙන තිබෙනවා.\nපොලීසිය සඳහන් කළේ ඊයේ අත්අඩංගුවට ගත් මෙම සැකකරුවන් කළුතර උතුර සහ රත්මලාන යන ප්‍රදේශවල පදිංචිකරුවන් බවයි.\nඔවුන් අදාළ ත්‍රිරෝද රථයේ රියදුරුට තුවාල සිදුකර ඔහු සතුව තිබූ රුපියල් 36,000ක් පමණ වටිනා ජංගම දුරකථන දෙකක් ද කොල්ල කා ඇති බව පොලීසිය සදහන් කළා.\n22 සහ 24 යන වයස්වල පසුවන මෙම සැකකරුවන් අද ගල්කිස්ස මහේස්ත්‍රාත් අධිකරණය වෙත ඉදිරිපත් කිරීමට නියමිතයි.\nමේ අතර, ඇතුල්කෝට්ටේ  ප්‍රදේශයේදී නිවාස කොල්ල කෑමේ නිරතව සිටි පුද්ගලයෙකු ද පොලීසිය ඊයේ අත්අඩංගුවට ගෙන තිබෙනවා.",
       "URL": "https://www.hirunews.lk/165036/කොල්ලකෑම්වලට-සම්බන්ධ-පුද්ගලයන්-03-දෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4439"
}