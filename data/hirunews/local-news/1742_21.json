{
       "Source": "hirunews",
       "Timestamp": "Friday, 20 August 2021 - 8:07",
       "Headline": "දෛනික ආසාදිතයින් 3,800 පනී - තෝර්ටත් සුවයි",
       "News Content": "මෙරට කොරෝනා ආසාදිතයින් සහ මරණ සංඛ්‍යාව දිනෙන් දින අලුත් කරමින් ඊයේ (19) වාර්තා කළ නව මරණ 186ක් සමඟ මෙරට සමස්ත මරණ සංඛ්‍යාව 6,790 දක්වා ඉහළ ගියා.\nඊයේ (19) හඳුනාගැනුණු ආසාදිතයින් සංඛ්‍යාව 3,806ක්.\nසෞඛ්‍ය සේවා අධ්‍යක්ෂ ජනරාල්වරයා විසින් පෙරේදා සිදු වූ බවට ඊයේ තහවුරු කරන ලද නව මරණ 186ට අවුරුදු 60ට වැඩි පුද්ගලයින් 147 දෙනෙකු ඇතුළත්.\nඅවුරුදු 30ත් 59ත් අතර වයසේ පසුවන 35 දෙනෙකු ද මියගොස් ඇති බවයි රජයේ ප්‍රවෘත්ති දෙපර්තමේන්තුව සඳහන් කළේ.\nඊයේ දිනයේ මෙරටින් ආසාදිතයන් 3,806 දෙනෙකු හඳුනාගැනීමත් සමඟ මෙරට සමස්ත ආසාදිතයන් සංඛ්‍යාව 372,079ක් දක්වා ඉහළ ගියා.\nරජයේ ප්‍රවෘත්ති දෙපාර්තමේන්තුව සඳහන් කළේ ඊයේ වාර්තා වූ නව ආසාදිතයන්ගෙන් 3,793 දෙනෙකු අලුත් අවුරුදු කොවිඩ් පොකුරේ ආශ්‍රිතයන් වන අතර, විදේශයන්හි සිට පැමිණි 13 දෙනෙකු ද ආසාදිතයන් ලෙස හඳුනාගෙන ඇති බවයි.\nමේ අතර දෙහිවල සත්වෝද්‍යානයේ කොවිඩ් ආසාදනය වීමෙන් අසාධ්‍ය තත්වයට පත් ව සිටි 'තෝර්' නමැති සිංහයා සම්පූර්ණයෙන් ම සුවය ලබා ඇති බව රාජ්‍ය අමාත්‍ය විමලවීර දිසානායක ප්‍රකාශ කළා.\nඑමෙන්ම කොවිඩ් ආසාදනය වී ඇති බවට හඳුනාගැනුණු කොටියාගේ තත්ත්වය ද සාමාන්‍ය අතට හැරී ඇතැ යි ඔහු කියා සිටියා.",
       "URL": "https://www.hirunews.lk/280156/දෛනික-ආසාදිතයින්-3800-පනී-තෝර්ටත්-සුවයි",
       "Category": "Local News",
       "Parent URL": "https://www.hirunews.lk/local-news.php?pageID=1742"
}