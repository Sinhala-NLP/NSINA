{
       "Source": "hirunews",
       "Timestamp": "Sunday, 22 December 2019 - 12:06",
       "Headline": "ප්‍රධාන ජලාශවල ජල මට්ටම සියයට 86 පනී - 41ක් තවදුරටත් වාන් මට්ටමේ",
       "News Content": "පැවති අයහපත් කාලගුණ තත්ත්වයත් සමඟ වාරිමාර්ග දෙපාර්තමේන්තුවට අයත් ජලාශ 75ක ජල මට්ටම සියයට 86 දක්වා ඉහළ ගොස් තිබෙනවා.\nඑමෙන්ම ජලාශ 41 ක් තවමත් වාන් දමමින් පවතින බවයි වාරිමාර්ග දෙපාර්තමේන්තුව සඳහන් කළේ.\nමේ අතර අයහපත් කාලගුණයත් සමඟ මාර්ග රැසක ගමනාගමන කටයුතු අවහිර වී තිබෙනවා.\nපොළොන්නරුව දිස්ත්‍රික්කයේ පොළොන්නරුව - මඩකලපුව මාර්ගය ජලයෙන් යටවීම හේතුවෙන් එහි ගමනාගමන කටයුතු සිදු නොවන බවයි ආපදා කළමනාකරණ මධ්‍යස්ථානය සඳහන් කළේ.\nඑමෙන්ම සෝමාවතිය පූජා භූමියට පිවිසෙන මාර්ගයද ස්ථාන කිහිපයකින් ජලයෙන් යටවීම හේතුවෙන් වාහන ගමනාගමනය සිදුවන්නේ නැහැ.\nමාතලේ දිස්ත්‍රික්කයේ ඒ 9 මාර්ගයේ ස්ථාන කිහිපයක් කැඞීයාම හේතුවෙන් පලාබද්දල ප්‍රදේශයේ එක් මංතීරුවක පමණක් ධාවන කටයුතු සිදුවන බවයි ආපදා කළමනාකරණ මධ්‍යස්ථානය නිවේදනය කර සිටියේ.\nමොණරාගල දිස්ත්‍රික්කයේ බිබිල - මොණරාගල මාර්ගය 17 කණුව අසළින් ජලයෙන් යටවීම හේතුවෙන් වාහන ගමනාගමනය අඩාලවී තිබෙනවා.\nඑමෙන්ම තවත් මාර්ග රැසක්ම ජලයෙන් යටවීම හේතුවෙන් සහ පස්කඳු කඩාවැටීම හේතුවෙන් අවහිර වී ඇති බව ආපදා කළමනාකරණ මධ්‍යස්ථානය නිවේදනය කළේ.\nමේ අතර මාතලේ, මහනුවර, නුවරඑළිය, බදුල්ල, මොණරාගල සහ රත්නපුර දිස්ත්‍රික්කවල ප්‍රදේශ කිහිපයකට තවදුරටත් නායයෑමේ අනතුරු ඇඟවීම් නිවේදනය තවදුරටත් ක්‍රියාත්මකයි.\nමේ අතර දිවයිනට බලපා ඇති අයහපත් කාලගුණය සමඟ මේ වනවිට පවුල් 9,962කට අයත් පුද්ගලයින් 34,842ක් පීඩාවට පත්ව තිබෙනවා.\nඑමෙන්ම පූර්ණ නිවාස හානි 49ක් ද වාර්තාවන අතර, අර්ධ හානි සිදුව ඇති නිවාස සංඛ්‍යාව 1,017ක්.\nමේ අතර අයහපත් කාලගුණ තත්ත්වයත් සමඟ පීඩාවට පත්වූ පවුල් 4,904කට අයත් පුද්ගලයින් 16,892ක් ආරක්ෂිත ස්ථාන 120ක රඳවා තැබීමට ආපදා කළමනාකරණ මධ්‍යස්ථානය මේ වනවිට පියවර ගෙන තිබෙනවා.\nඅයහපත් කාලගුණ තත්ත්වය හේතුවෙන් පුද්ගලයින් තුන්දෙනෙකු ජීවිතක්ෂයට පත්ව ඇති අතර, ඒ, කුරුණෑගල, උඩුදුම්බර සහ මැදගම ප්‍රදේශවලින්.\nතුවාල ලබා ඇති පුද්ගලයින් සංඛ්‍යාව 6 ක් බවයි ආපදා කළමනාකරණ මධ්‍යස්ථානය සඳහන් කළේ. ඒ, පස්සර සහ ඇල්ල යන ප්‍රදේශවලින්.\nඑමෙන්ම දිවයිනට බලපා ඇති වැසි තත්වය අද සහ හෙට දිනවලදී තවදුරටත් වැඩිවීමේ හැකියාවක් පවතින බව කාලගුණ විද්‍යා දෙපාර්තමේන්තුව ප්‍රකාශ කළා.\nවිශේෂයෙන් අනුරාධපුර, පොළොන්නරුව, ත්‍රිකුණාමලය සහ වවුනියාව දිස්ත්‍රික්කවල ඇතැම් ස්ථානවලට මිලිමීටර 150ත් 200ත් අතර, ඉතා තද වැසි ඇතිවිය හැකි බවයි එම දෙපාර්තමේන්තුවේ අධ්‍යක්‍ෂ ජනරාල් අතුල කරුණානායක කියා සිටියේ.",
       "URL": "https://www.hirunews.lk/230733/ප්‍රධාන-ජලාශවල-ජල-මට්ටම-සියයට-86-පනී-41ක්-තවදුරටත්-වාන්-මට්ටමේ",
       "Category": "Local News",
       "Parent URL": "https://www.hirunews.lk/local-news.php?pageID=2990"
}