{
       "Source": "hirunews",
       "Timestamp": "Friday, 20 May 2022 - 13:59",
       "Headline": "විසඳුම් නැති වනඅලි ගැටලුව (වීඩියෝ)",
       "News Content": "වනඅලි ගැටලුව යනු මෙරට ග්‍රාමීය ජනතාව නිරන්තරයෙන් මුහුණ දෙන බරපතළ ගැටලුවක්.\nඑහෙත් එම ගැටලුවලට බලධාරීන් විසින් ලබාදෙන ඇතැම් තාවකාලික පැලැස්තර විසඳුම්වලින් ද සාමාන්‍ය ජනතාවට තවදුරටත් පීඩා විඳීමට සිදුවීමත් කනගාටුවට කරුණක්.\nමේ තොරතුරු, තබ්බෝව ගොවි ව්‍යාපාරයට අයත් මයිලන්කුලම ගම්වැසියන් පීඩා විඳින වනඅලි ගැටලුව පිළිබඳවයි.\nතබ්බෝව ජලාශය කේන්ද්‍ර කරගනිමින් පවුල් 300කට අධික සංඛ්‍යාවක්, කුඹුරු අක්කර 200කට වැඩි ප්‍රමාණයක් අස්වද්දමින් සිය ජීවිකාව ගෙන යනවා.\nතම දිවි සරිකරගන්නට දිවා කාලයේ මහපොළොවත් සමඟ පොරබදිමින් ජීවන අරගලයක නිරතවන මයිලන්කුලම ගම්වැසියන්ට සිදු වී ඇත්තේ, තම වගා බිම් සහ නිවෙස් රැකගැනීම වෙනුවෙන් රාත්‍රී කාලයේ නිදි වර්ජිතව ගතකිරීමටයි.\nඒ ගම් වදින වනඅලින් රැයක් දවාලක් නොමැතිව සිය වගා බිම් මෙන්ම නිවාස සහ දේපළවලට සිදු කරන හානි වළකා ගැනීම හේතුවෙන්.\nඔවුන් නිරන්තරයෙන් මුහුණ පාන මෙම ගැටළුව සම්බන්ධයෙන් වගකිවයුතු පාර්ශ්ව කිහිපයක් දැනුවත් කළ ද, මේ වන තුරුත් ඊට ලැබී ඇත්තේ තාවකාලික විසඳුම් පමණක්ම බවයි, ගම්මානයේ ගොවීන් පෙන්වා දෙන්නේ.\nඑවන් පසුබිමක, රංචුව මඟහැරුණු වනඅලියෙකු සති කිහිපයක් තිස්සේ ගම්මානයේ ඔබමොබ සැරිසරමින් වගාබිම් රැසක් හානි කිරීම හේතුවෙන් තමන් කබලෙන් ළිපට වැටී ඇති බවටයි මයිලන්කුලම ගම්වාසීන් මැසිවිලි නඟන්නේ.\nප්‍රදේශවාසීන් එක්ව ඉදිකළ නව විදුලි වැට ද වනඅලි පහර දීමෙන් මේ වන විට අක්‍රිය වී තිබෙනවා.\nඑදිනෙදා වේල සපයාගනිමින් පීඩාකාරී ජීවන අරගලයක නිරත වන ඔවුන් බලධාරීන්ගෙන් ඉල්ලා සිටින්නේ ජීවිතයක් බිලිගන්නට ඉඩ නොදී, මෙම ගැටලුවට කඩිනමින් විසඳුමක් ලබාදෙන ලෙසයි.",
       "URL": "https://www.hirunews.lk/304828/විසඳුම්-නැති-වනඅලි-ගැටලුව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1155"
}