{
       "Source": "hirunews",
       "Timestamp": "Monday, 18 July 2022 - 9:57",
       "Headline": "අඩු කළ ඉන්ධන මිල සහනය ලබාදීමට බස් සංගම් සූදානම් - අවම බස් ගාස්තුව රුපියල් 30 ක් කරන්නැයි මගීන් ඉල්ලයි (වීඩියෝ)",
       "News Content": "පෞද්ගලික මගී ප්‍රවාහන බස් රථ සදහා දෛනික ඉන්ධන සැපයුම අඛන්ඩව සිදු කරන්නේ නම් අඩු කළ ඉන්ධන මිල සහනය ජනතාවට ලබාදීමට සූදානම් බව ලංකා පෞද්ගලික බස් හිමියන්ගේ සංගමය පවසනවා.\nඑහි සභාපති ගැමුණු විජේරත්න කියා සිටියේ දැනට ලංගම ඩිපෝ හරහා පෞද්ගලික බස් රථ සඳහා ඉන්ධන ලබාදීමේ වැඩපිළිවෙලක් ක්‍රියාත්මක කෙරුණද එම සැපයුම ප්‍රමාණවත් නොවන බවයි.\nලංගම හරහා ලබාදෙන ඉන්ධන මඟින් ධාවනයට එක් කළ හැකි වන්නේ බස් රථ 1,500 ත් 2,000 ත් අතර බස් රථ සංඛ්‍යාවක් පමණක් වන අතර, පෞද්ගලික බස් රථ සඳහා ඉන්ධන ලබාදීමට කඩිනමින් විකල්ප වැඩපිළිවෙලක් සකස් කිරීමේ අවශ්‍යතාව පවතින බව ඔහු පෙන්වා දෙනවා.\nමේ අතර සමස්ත ලංකා බස් මගීන්ගේ සංගමය නිවේදනයක් නිකුත් කරමින් අවම ගාස්තුව රුපියල් 30 ක් දක්වා පහත දමන ලෙස ජාතික ගමනාගමන කොමිෂන් සභාවෙන් ඉල්ලීමක් කළ බව එම සංගමයේ කැඳවුම්කරු විමුක්ති දුෂාන්ත කියා සිටියා.\nඑමෙන්ම ඉන්ධන මිල අඩු කිරීමත් සමඟ දෙවන කිලෝමීටරය සඳහා අය කළ රුපියල් 100 ක ගාස්තුව 90 දක්වා රුපියල් 10කින් අඩු කිරීමට තීරණය කළ බව සමස්ත ලංකා ත්‍රිරෝද රථ හිමියන්ගේ සහ රියදුරන්ගේ සංගමයේ සභාපති සුදිල් ජයරුක් ප්‍රකාශ කළා.\nදුම්රිය ධාවනය සහ ලංගම බස් රථ ධාවනය ද අද දිනයේ සාමාන්‍ය පරිදි සිදු කෙරුණා.\nකෙසේ වෙතත් මගීන් චෝදනා කරන්නේ පවතින පොදු ප්‍රවාහන සේවා ප්‍රමාණවත් නොවන බවටයි.\nබස් රථවල අදත් පාපුවරුවේ පවා මගීන්ට ගමන් ගැනීමට සිදු වූ අයුරු දක්නට ලැබුණු බවයි අප වාර්තාකරුවන් සඳහන් කළේ.\nමේ අතර ඉන්ධන ලබාගැනීම සඳහා සෞඛ්‍ය කාර්ය මණ්ඩල පිරවුම්හල්වල පෝලිම්වල රැඳී සිටීම හේතුවෙන් රෝහල් රැසක ප්‍රතිකාර සේවාවන් අඩාල වී තිබෙනවා.\nඅනුරාධපුර ශික්ෂණ රෝහලේ ප්‍රතිකාර සේවා හදිසි ප්‍රතිකාරවලට පමණක් අද සීමාවී තිබුණේ ද මෙම ඉන්ධන අර්බුදය හමුවේයි.",
       "URL": "https://www.hirunews.lk/310266/අඩු-කළ-ඉන්ධන-මිල-සහනය-ලබාදීමට-බස්-සංගම්-සූදානම්-අවම-බස්-ගාස්තුව-රුපියල්-30-ක්-කරන්නැයි-මගීන්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1012"
}