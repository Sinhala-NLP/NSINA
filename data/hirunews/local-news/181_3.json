{
       "Source": "hirunews",
       "Timestamp": "Saturday, 15 July 2023 - 23:13",
       "Headline": "මුදලට පුනුරුත්ථාපන මධ්‍යස්ථානයක් පවත්වාගෙන ගිය දේවගැතිවරයෙකු අත්අඩංගුවට (වීඩියෝ)",
       "News Content": "දෙහිවල මල්ලවත්ත පාරේ ලියාපදිංචියකින් තොරව පුනරුත්ථාපන මධ්‍යස්ථානයක් පවත්වාගෙන ගිය දේවගැතිවරයෙකු හා තවත් පුද්ගලයෙකු දෙහිවල පොලිස් නිලධාරීන් විසින් අත්අඩංගුවට ගැනුණා.\nඑම මධ්‍යස්ථානයේ නේවාසිකව සිටි පුද්ගලයින් 34 දෙනෙකු පොලිස් භාරයට ගෙන තිබෙන අතර ඔවුන්ව එහි රඳවා තබා තිබුණේ අවම පහසුකම්වත් නොමැතිව බවයි පොලිසය පැවසුවේ.\nආගමික සංවිධානයකට අයත් දේවගැතිවරයෙකු විසින් දෙහිවල මල්වත්ත පාරේ පවත්වාගෙන ගිය මෙම පුනරුත්ථාපන මධ්‍යස්ථානය දෙහිවල පොලිස් නිලධාරීන් විසින් වටලනු ලැබුවා.\nමෙහිදී අනාවරණ වුණේ මෙම මධ්‍යස්ථානය පවත්වාගෙන ගොස් ඇත්තේ, රජයේ ලියාපදිංචියකින් තොරව බවයි.\nඑහිදී නේවාසිකව පුනරුත්ථාපනය වන එක් පුද්ගලයෙකුගෙන් රුපියල් 30,000ක මුදලකුත්, ඖෂධ සඳහා තවත් රුපියල් 5,000ක මුදලකුත් මසකට අය කර තිබුණා.\nරැඳවියන් අතර විශේෂ අවශ්‍යතා සහිත පුද්ගලයින් 8 දෙනෙකුද සිටි අතර, ඔවුන්ට ප්‍රතිකාර ලබාදීමට කිසිදු වෛද්‍යවරයෙකු මෙහි නොසිටි බව දෙහිවල පොලිසිය ප්‍රකාශ කළා.\nපුනරුත්ථාපන මධ්‍යස්ථානයක් පවත්වාගෙන යන්නේ නම්, සෑම නේවාසික පුද්ගලයෙකු වෙනුවෙන් පෞද්ගලික ලිපි ගොනුවක්ද පවත්වාගෙන යා යුතු වුවද,\nමෙහි ලිපි ගොනු තිබී ඇත්තේ 34 දෙනාගෙන් 21 දෙනෙකුට පමණයි.\nදෙහිවල පොලිසිය මෙම ස්ථානයට යනවිටත් පුනරුත්ථාපනය වන පුද්ගලයින් සඳහා දහවල් ආහාරය පිළියෙල කරමින් තිබුණේ මෙලෙසින්.\nමධ්‍යස්ථානය තුළ පුද්ගලයින්ට සලසා දී තිබූ පහසුකම්වල තත්ත්වයයි මේ.\nමෙම පුනරුත්ථාපන මධ්‍යස්ථානයේ සිටි පුද්ගලයින් 34 දෙනා දෙහිවල පොලිස් නිලධාරීන් විසින් සිය භාරයට ගත්තා.\nමෙම මධ්‍යස්ථානය පවත්වාගෙන ගිය දේවගැතිවරයා සහ තවත් පුද්ගලයෙකු පොලිස් අත්අඩංගුවට ගෙන තිබෙනවා.\nපුනරුත්ථාපනයට යොමුව සිටි පුද්ගලයින් දෙහිවල සෞඛ්‍ය වෛද්‍ය නිලධාරීවරයා හමුවට ඉදිරිපත් කිරීමෙන් පසු ලබාගන්නා වාර්තා අනුව ඉදිරි ක්‍රියාමාර්ග ගන්නා බවද දෙහිවල පොලිසිය ප්‍රකාශ කළා.",
       "URL": "https://www.hirunews.lk/341348/මුදලට-පුනුරුත්ථාපන-මධ්‍යස්ථානයක්-පවත්වාගෙන-ගිය-දේවගැතිවරයෙකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=181"
}