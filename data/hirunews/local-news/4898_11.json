{
       "Source": "hirunews",
       "Timestamp": "Thursday, 01 September 2016 - 11:11",
       "Headline": "බිරිඳට වෙඩි තැබූ  ලුතිනන් කර්නල්ගේ තවත් ගිනි අවියක් දියවන්නාවෙන් සොයාගැනේ",
       "News Content": "මාළඹේ - ඉසුරුපුර ප්‍රදේශයේදී සිය බිරිඳට වෙඩි තැබූ බවට චෝදනා එල්ල වූ යුද හමුදා හිටපු ලුතිනන් කර්නල්වරයා විසින් දියවන්නා ඔයට විසි කළ බවට පැවසෙන අනෙක් ගිනි අවිය අද පෙරවරුවේ සොයාගත්තා.\nඒ, නාවික හමුදාව විසින් දියවන්නා ඔයේ අද උදෑසන සිදුකළ මෙහෙයුමකදියි.\nවිදේශ රටක නිෂ්පාදිත මයික්‍රෝ වර්ගයේ පිස්තෝලයක් වන මෙය මෙරට පොලීසිය හෝ හමුදා නිලධාරීන් භාවිතා නොකරන එකක් බවටයි පොලීසිය සඳහන් කළේ.\nගිනි අවියේ අංක මකා දමා ඇති බවත්, මෙය එල්.ටී.ටී.ඊ. සංවිධානයට අයත් ගිනි අවියක් බවට සැක කරන බවත් සිද්ධිය පිළිබඳ විමර්ශන සිදුකරන අතුරුගිරිය පොලීසියේ නිලධාරියෙකු සඳහන් කළා.\nමීට පෙර මෙම යුද හමුදා ලූතිනන් කර්නල්වරයා භාවිතා කළ මිලිමීටර 9 වර්ගයේ පිස්තෝලයක්ද දියවන්නා ඔයට විසිකර තිබියදී නාවික හමුදාව සොයාගනු ලැබුවා.\nතම පියා ගිනි අවි දෙකක් භාවිත කළ බවට හමුදා නිලධාරියාගේ දරුවන් පොලීිසියට ප්‍රකාශයක් ලබාදී තිබූ අතර, අනෙක්  ගිනි අවිය ද වෙඩි තැබීමට යොදාගත් ගිනි අවිය සමඟ දියවන්නා ඔයට විසිකළ බවට හමුදා නිලධාරියා පොලීසියට පාපොච්චාරණය කර තිබුණා.\nඒ අනුවයි මෙම ගිනි අවිය සොයා නාවික හමුදාව අද මෙහෙයුමක් සිදුකළේ. මෙම ගිනි අවිය සැකකරුට ලැබුණේ කෙසේද යන්න පොලීසිය විමර්ශනයක් ආරම්භ කර තිබෙනවා.\nමාළඹේ - ඉසුරුපුර ප්‍රදේශයේ නිවසේ දරුවන් සමඟ සිටියදී සැකකරු විසින් මෙම වෙඩි තැබීම සිදුකර තිබුණේ පසුගිය 27 වනදා රාත්‍රියේයි.\nසැකකාර ලුතිනන් කර්නල්වරයා ඊයේ කඩුවෙල මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන 9 වනදා දක්වා රක්ෂිත බන්ධනාගාර ගත කෙරුණා.",
       "URL": "https://www.hirunews.lk/141973/බිරිඳට-වෙඩි-තැබූ-ලුතිනන්-කර්නල්ගේ-තවත්-ගිනි-අවියක්-දියවන්නාවෙන්-සොයාගැනේ",
       "Category": "Local News",
       "Parent URL": "https://www.hirunews.lk/local-news.php?pageID=4898"
}