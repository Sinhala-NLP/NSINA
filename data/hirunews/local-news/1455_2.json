{
       "Source": "hirunews",
       "Timestamp": "Sunday, 02 January 2022 - 8:43",
       "Headline": "මෙරට අත්අඩංගුවේ පසුවන ඉන්දීය ධීවරයින් කඩිනමින් නිදහස් කරගැනීමට පියවර",
       "News Content": "ශ්‍රී ලංකා අත්අඩංගුවේ සිටින ඉන්දීය ධීවරයන් 68 දෙනා කඩිනමින් නිදහස් කර ගැනීමට අවශ්‍ය රාජ්‍ය තාන්ත්‍රික කටයුතු අඛණ්ඩව පවත්වාගෙන යන ලෙස මදුරෙයි මහාධිකරණය ඉන්දීය රාජ්‍ය තාන්ත්‍රික බලධාරීන්ට දන්වා තිබෙනවා.\nයාපනයේ ඉන්දීය කොන්සියුලර් කාර්යාලයේ නිලධාරීන් එම ධීවරයින් හමු වී අවශ්‍ය පහසුකම් සලසා ඇති බව අධිකරණයට දන්වා ඇති අතර, ඒ අනුව අදාළ උපදෙස් ලබාදී ඇති බව ඉන්දීය මාධ්‍ය වාර්තා කළා.\nමුහුදු සීමා උල්ලංඝනය කළ ඉන්දීය ධීවරයන් 68 දෙනෙකු දෙසැම්බර් 18 සිට 21 දක්වා කාලය තුළ මෙරට නාවික හමුදාව විසින් අත්අඩංගුවට ගෙන ඇති බවයි ඉන්දීය රජය අධිකරණයට දැනුම්දී ඇත්තේ.\n18 වනදා ඉන්දීය ධීවරයන් 43 දෙනෙකු සමග යාත්‍රා 6 ක් නාවික හමුදා අත්අඩංගුවට පත් වූ අතර, 19 වනදා තවත් ඉන්දීය ධීවරයන් 12 දෙනෙකු අත්අඩංගුවට ගැණුනේ යාත්‍රා දෙකක් සමගයි.\nදෙසැම්බර් 21 වැනිදාද ඉන්දීය ධීවරයන් 13 දෙනෙකු යාත්‍රා දෙකක් සමග අත්අඩංගුවට ගෙන තිබුණා.\nකෙසේ නමුත් මෙරට මුහුදු තීරයේ මත්ස්‍ය සම්පත විනාශ කරමින් බොටම් ට්‍රෝලින් ක්‍රමයට මසුන් මරණ ඉන්දීය ධීවරයන්ට එරෙහිව උතුරේ ධීවරයන් විරෝධතාවල ද නිරතවුණා.\nඑමෙන්ම පසුගිය කාලය තුළම අත්අඩංගුවට ගත් ඉන්දීය ධීවරයන් කඩිනමින් නිදහස් කිරිමටද පියවර ගෙන තිබුණා.",
       "URL": "https://www.hirunews.lk/292795/මෙරට-අත්අඩංගුවේ-පසුවන-ඉන්දීය-ධීවරයින්-කඩිනමින්-නිදහස්-කරගැනීමට-පියවර",
       "Category": "Local News",
       "Parent URL": "https://www.hirunews.lk/local-news.php?pageID=1455"
}