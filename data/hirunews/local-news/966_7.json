{
       "Source": "hirunews",
       "Timestamp": "Thursday, 04 August 2022 - 13:22",
       "Headline": "අද මධ්‍යම රාත්‍රියේ සිට සාමාන්‍ය බස් ගාස්තු 11.14% කින් පහළට (වීඩියෝ)",
       "News Content": "අද මධ්‍යම රාත්‍රියේ සිට ක්‍රියාත්මක වන පරිදි සාමාන්‍ය බස් ගාස්තු 11.14% කින් අඩු වීමට නියමිත බව ජාතික ගමනාගමන කොමිෂන් සභාව ප්‍රකාශ කරනවා.\nඒ අනුව අවම බස් ගාස්තුව රුපියල් 34 දක්වා අඩු වන බවයි ජාතික ගමනාගමන කොමිෂන් සභාව සඳහන් කරන්නේ.\nමීට පෙර අවස්ථාවකදී වැඩි වූ සියයට 20ක බස් ගාස්තුවෙන් සියයට 10ක් අඩු කිරීම සහ මෑතකදී සංශෝධනය වූ ඩීසල් මිල ගණන් සැලකිල්ලට ගෙන සියයට 11.14ක බස් ගාස්තු අඩුවීමක් සිදු කළ යුතු බව ගණනය කිරීමෙන් අනතුරුවයි මෙම පියවර ගෙන ඇත්තේ.\nසාමාන්‍ය සේවා ගාස්තු අවස්ථා 350ක අඩු කිරීම් සිදුකර තිබෙනවා. අද මධ්‍යම රාත්‍රියේ සිට නව සංශෝධිත ගාස්තු අය කළ යුතු බවට ශ්‍රී ලංකා ගමනාගමන මණ්ඩලය හා මාර්ගස්ථ මගි ප්‍රවාහන සේවා වෙත දැනුම්දී තිබෙනවා.\nසාමාන්‍ය බස් සේවා සඳහා පමණක් ගාස්තු සංශෝධනය වී ඇති අතර සිසු සැරිය, පළාත් බද බස් රථ, ගැමි සැරිය, උදෑසන හා රාත්‍රී විශේෂ සේවා බස් රථ හා මෑතක ආරම්භ කළ පොදු පාසල් සේවා බස් රථ සඳහා ද මෙම මිල අඩු කිරීම් අදාළ බවයි ගමනාගමන කොමිෂන් සභාවේ අධ්‍යක්ෂ ජනරාල්වරයා කියාසිටියේ.\nමිල ගණන් අනුව ගාස්තු අය කරන්නේදැයි පරීක්ෂා කිරීම සඳහා ජංගම පරීක්ෂකවරු යොදවා තිබෙනවා.\nයම් ආකාරයකින් ටිකට් පත් නිකුත් නොකිරීම හෝ වැඩි මුදලක් අය කිරීම හෝ සිදුකළ හොත් 1955 අංකය අමතා පැමිණිලි කරන ලෙසට සභාපතිවරයා මහජනතාවගෙන් ඉල්ලා සිටිනවා.\nමේ අතර කිව් ආර් ක්‍රමයට ප්‍රමාණවත් පරිදි ඩීසල් නො ලැබෙන බව පවසමින් පෞද්ගලික බස් සංගම් කිහිපයක් අද (04) මධ්‍යම රාත්‍රියේ සිට වර්ජනයක් ආරම්භ කිරීමට තීරණය කර තිබෙනවා.\nඒ අනුව සමස්ත ලංකා පෞද්ගලික බස් සමාගම් සම්මේලනය, අන්තර් පළාත් බස් හිමියන්ගේ සංගමය, පොදුජන එක්සත් බස් හිමියන්ගේ සංගමය සහ සමස්ත ලංකා එක්සත් බස් හිමියන්ගේ සංගමය මෙම වර්ජනයට එක්වන බවයි වාර්තා වන්නේ.\nසංශෝධනය වූ බස් ගාස්තු ලැයිස්තුව මෙතැනින්",
       "URL": "https://www.hirunews.lk/311867/අද-මධ්‍යම-රාත්‍රියේ-සිට-සාමාන්‍ය-බස්-ගාස්තු-11-14-කින්-පහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=966"
}