{
       "Source": "hirunews",
       "Timestamp": "Monday, 20 March 2023 - 11:19",
       "Headline": "නවසීලන්තයෙන් හිත පිරෙන්න ශ්‍රී ලංකාවට සත්කාර හිමිවෙයි",
       "News Content": "සංචාරක ශ්‍රී ලංකා කණ්ඩායම සහ නවසීලන්ත ක්‍රිකට් කණ්ඩායම අතර පැවති දෙවැනි ටෙස්ට් ක්‍රිකට් තරගයෙන් ඉනිමක ජයක් ලැබීමට නවසීලන්ත කණ්ඩායම මීට ටික වේලාවකට පෙර (20) සමත් වුණා.\nදෙරට අතර තරගයේ සිව්වැනි දිනය අවසාන වීමටත් පෙර ලකුණු 58කින් ඉනිමක ජයක් තමන් සතු කර ගැනීමටයි සත්කාරක නවසීලන්තය සමත් වුණේ.\nකාසියේ වාසිය දිනූ ශ්‍රී ලංකා කණ්ඩායමේ නායක දිමුත් කරුණාරත්නගේ ආරාධනය පරිදි පළමුව පන්දුවට පහරදීමට පිටියට පැමිණි කිවියන් ශ්‍රී ලංකා පිලෙහි ඇරයුමට වැඩියෙන් පිත්තෙන් සලකන්නට වුණා.\nඒ අනුව නවසීලන්ත ක්‍රිකට් ඉතිහාසය අලුත් කරමින් නායක විලියම්සන් සමග එක් වූ හෙන් රි නිකොල්ස් ද්විත්ව ශතකයක් ලබා ගත්තේ ශ්‍රී ලංකා කණ්ඩායමේ පන්දු යවන්නන්ට අනුකම්පා විරහිතව පහර දෙමින්.\nවිලියම්සන් 215ක් ලබා ගත් අතර නිකොල්ස් නොදැවී ලකුණු 200ක් රැස්කරගත්තා.\nකිවියන් සිය පළමු ඉනිම අවසානයට පෙර තිතක් තබමින් ලකුණු 580ක් රැස්කරගෙන සිටියදී ඉනිම අත් හිටවූයේ ශ්‍රී ලංකා පිලට පන්දුවට පහරදීමට අවස්ථාව ලබාදෙමින්.\nඒ අනුව සිය පළමු ඉනිම වෙනුවෙන් ලකුණු 580ක දැවැන්ත ඉලක්කයක් ප්‍රතිවාදීන්ගෙන් එල්ල වුව ද , එය හඹා යාමට පිටියට පිවිසි ශ්‍රී ලංකා ඉනිම බලා සිටියදී සුනුවිසුණු කරන්නට නවසීලන්ත පන්දු බලඇණිය සමත් වුණා.\nලකුණු 164කට පමණක් ශ්‍රී ලංකා පළමු ඉනිම ලියා අවසන් කරන්නටයි ශ්‍රී ලංකා කණ්ඩායමට සිදුවූයේ.\nකෙසේවෙතත් දෙවැනි ඉනිම වෙනුවෙන් ද පළමුව පන්දුවට පහරදීමට පිටියට පිවිසෙන විට ශ්‍රී ලංකා කණ්ඩායම නවසීලන්ත පළමු ඉනිමට වඩා ලකුණු 416ක් පසුපසින් සිටියේ තව තවත් ටෙස්ට් තරගයේ අසීරු අඩියකට ඇද වැටෙමින්.\nදෙවැනි ඉනිම සාර්ථක ව අරඹන්නට යයි සිතා පිටියට පිවිසි ශ්‍රී ලංකා කණ්ඩායමට එය සිතූ තරම් පහසු වූයේ නෑ.\nයළිත් සුපුරුදු රිද්මයට කඩුලු බිඳ වැටෙද්දී ශ්‍රී ලංකා ඉනිම යම් තාක් දුරකට ඉහළට ඔසවා තබන්නට නායක දිමුත් කරුණාරත්න, කුසල් මෙන්ඩිස්, දිනේෂ් චන්දිමාල් සහ ධනංජය ද සිල්වාට හැකිවුණා.\nනායක දිමුත් , මෙන්ඩිස් සහ චන්දිමාල් අර්ධ ශතක ලබා ගනිද්දී සිය 10 වැනි ටෙස්ට් ශතකය පෙනෙන මානයේ සිටියදී ක්‍රීඩාගාරයේ අසුනක් මතට ඇද වැටෙන්නට ධනංජය සිල්වාට සිදුවුණා.\nප්‍රවීණ ක්‍රීඩකයින් හැරුණු කොට පිතිකරණ ලැයිස්තුවට අලුතින් එක් වූ නිශාන් මධුෂ්ක පමණක් ශ්‍රී ලංකා කණ්ඩායම වෙනුවෙන් සිය මංගල ටෙස්ට් තරගයේ දී ලකුණු 39ක් දක්වා පරිස්සමින් ගමන් කරමින් සිටිය දී ද දැවී ගියේ එල්ල කළ පහර ටිම් සවුතිගේ අත රැඳීමෙන්.\nකිවියන්ගේ ජයග්‍රහණය පමා කිරීමට කඩුල්ලෙහි රැඳී සිටිමින් ඊට සිය උත්සාහය යොදූ වේග පන්දු යවන්නෙකු වන කසුන් රාජිත පන්දු 110ක දී ලකුණු 20ක් ලබා ගත්තා.\nපසුපෙළ පිතිකරුවන් කිසිවෙකුටත් සාර්ථක වීමට නොහැකි වූ අතර ලකුණු 358ක දී සියල්ලන් ම දැවී ගියේ සත්කාරක නවසීලන්ත කණ්ඩායමට තරගාවලියේ ජය අත් කර දෙමින්.\nනවසීලන්ත කණ්ඩායම වෙනුවෙන් වැඩිම කඩුලුලාභීන් වූයේ Tim Southee සහ Blair Tickner යි.\nඔවුන් අතරේ කඩුලු 03 බැගින් බිඳී ගියා.\nතරගයේ වීරයා සම්මානය හෙන්රි නිකොලස්ට හිමි වූ අතර විලියම්සන් තරගාවලියේ වීරයා සම්මානය දිනාගත්තා.\nමේ අතර දෙරට අතර එක්දින හා පන්දුවාර 20 - 20 තරගාවලියක් ද ඉදිරියේදී ඇරඹීමට නියමිතයි.",
       "URL": "https://www.hirunews.lk/330436/නවසීලන්තයෙන්-හිත-පිරෙන්න-ශ්‍රී-ලංකාවට-සත්කාර-හිමිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=465"
}