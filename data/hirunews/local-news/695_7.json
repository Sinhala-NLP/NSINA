{
       "Source": "hirunews",
       "Timestamp": "Thursday, 01 December 2022 - 16:10",
       "Headline": "ප්‍රියමාලිගේ මුදල් වංචාවට ආධාර අනුබල දුන් විධායක නිලධාරියෙක්ට ඇප",
       "News Content": "කෝටිපති ව්‍යාපාරිකයන් රවටා මුදල් වංචා කළ තිකෝ සමුහ ව්‍යාපාරයේ හිමිකාරිණි තිළිණි ප්‍රියමාලි සිදු කළ මුදල් වංචාවට ආධාර අනුබල දුන් එම ආයතනයේ විධායක නිලධාරියෙක් අධිකරණයට ඉදිරිපත් කිරීමෙන් අනතුරුව ඇප මත මුදා හැරුණා.\nරුපියල් 43100000.00ක මුදලක් තිළිණි ප්‍රියමාලිට ලබා දීමට ආධාර අනුබල දුන් සිද්ධියක් හේතුවෙන් එම ආයතනයේ සේවකයෙක් වන ජයවර්ධන ලියනගේ මධුක නෙරංජන් යන අයෙක් අපරාධ පරීක්ෂණ දෙපාර්තමේන්තුව අත්අඩංගුවට ගෙන තිබුණා.\nඒ, කිරිල්ලවල පදිංචි දොන් නුවන් අමරසේකර යන අය සිදු කළ පැමිණිල්ලකට අනුව සිදු කළ විමර්ශනයකින් අනතුරුවයි.\nපසුව ඔහු අධිකරණයට ඉදිරිපත් කිරීමෙන් අනතුරුව කොටුව මහේස්ත්‍රාත් තිළිණ ගමගේ විසින් ඇප මත මෙලෙස මුදා හරින ලෙස නියෝග කළා.\nසැකකරු මුදා හැරුණේ රුපියල් 25000ක මුදල් ඇපයක් සහ රුපියල් ලක්ෂ පහ බැගින් වූ ශරීර ඇප දෙකක් මතයි.\nඔහුගේ විදේශ ගමන් තහනම් කරන ලෙසත් ඒ බව ආගමන විගමන පාලකවරයාට දන්වා යවන ලෙසත් මහේස්ත්‍රාත්වරයා නියෝග කළා.",
       "URL": "https://www.hirunews.lk/321736/ප්‍රියමාලිගේ-මුදල්-වංචාවට-ආධාර-අනුබල-දුන්-විධායක-නිලධාරියෙක්ට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=695"
}