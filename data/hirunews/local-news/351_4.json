{
       "Source": "hirunews",
       "Timestamp": "Thursday, 11 May 2023 - 17:55",
       "Headline": "IMF කණ්ඩායම ජනපති හමුවෙයි",
       "News Content": "මෙරටට පැමිණි ජාත්‍යන්තර මූල්‍ය අරමුදලේ කණ්ඩායම අද පස්වරුවේ (11) ජනාධිපති රනිල් වික්‍රමසිංහ මහතා හමුවී සාකච්ඡා පවත්වා තිබෙනවා.\nඑම කණ්ඩායමේ ප්‍රධානියා ලෙස කටයුතු කරන්නේ ශ්‍රී ලංකාව හා ආසියා පැසිෆික් දෙපාර්තමේන්තුවේ ජේෂ්ඨ දූත මණ්ඩල ප්‍රධානී පීටර් බෲඅර් මහතායි.\nඑම ධූත කණ්ඩායම ජනාධිපතිවරයා සමඟ රටේ පවතින ආර්ථික තත්ත්වයන් සහ ඉදිරි ක්‍රියාමාර්ග පිළිබඳ සාකච්චා කර තිබෙන බවයි වාර්තා වන්නේ.\nමෙම හමුව සඳහා මුදල් රාජ්‍ය අමාත්‍ය ෂෙහාන් සේමසිංහ, මහ බැංකු අධිපති නන්දලාල් වීරසිංහ, මුදල් අමාත්‍යාංශයේ ලේකම් මහින්ද සිරිවර්ධන ඇතුළු ප්‍රධානීන් කිහිප දෙනෙක් සහභාගී වී තිබෙනවා.\nමෙම විස්තීරණ ණය පහසුකම සම්බන්ධ පළමු ඇගයීම මේ වසරේ සැප්තැම්බර් මාසයේ සිදු කිරීමට නියමිතයි.\nමෙම සංචාරයට ජාත්‍යන්තර මූල්‍ය අරමුදලේ ආසියානු පැසිෆික් කලාප අධ්‍යක්ෂ ක්‍රිෂ්ණා ශ්‍රීනිවාසන් ද හෙට සිට 15 වැනිදා දක්වා කාලය තුළ එක්වන බවයි ජාත්‍යන්තර මූල්‍ය අරමුදලේ සන්නිවේදන දෙපාර්තමේන්තුව නිවේදනය කළේ.\nජාත්‍යන්තර මූල්‍ය අරමුදලේ විස්තීරණ ණය පහසුකම සම්බන්ධ පළමු ඇගයීම මේ වසරේ සැප්තැම්බර් මාසයේ සිදු කිරීමට නියමිතව ඇති අතර, ඒ සඳහා ජුනි මාසයේ දත්ත පදනම්කර ගැනීමට නියමිතයි.\nශ්‍රී ලංකාව සඳහා ඩොලර් බිලියන 2.9ක විස්තීර්ණ ණය පහසුකමක් ජාත්‍යන්තර මූල්‍ය අරමුදල මගින් අනුමත කළේ පසුගිය මාර්තු මාසයේ දී.\nවාරික හතරකින් සමන්විත එම ණය මුදල ලබා දෙන්නේ එක් එක් අදියර සඳහා පසු විපරම් ක්‍රියාවලියකින් අනතුරුව වීම විශේෂත්වයක්.",
       "URL": "https://www.hirunews.lk/334911/imf-කණ්ඩායම-ජනපති-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=351"
}