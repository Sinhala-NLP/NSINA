{
       "Source": "hirunews",
       "Timestamp": "Sunday, 28 November 2021 - 9:58",
       "Headline": "ආසියා - පැසිෆික් කලාපයට ලෝක සෞඛ්‍ය සංවිධානයෙන් දැනුම්දීමක්",
       "News Content": "නව කොරෝනා ප්‍රභේදය, ඔමික්‍රොන් මගින් මෙතෙක් ප්‍රධාන සහලක්ෂණ පෙන්නුම් නොකරන අතර, සුළු රෝගී තත්වයක් පමණක් ඇති වී තිබෙන බව දකුණු අප්‍රිකානු වෛද්‍ය අංශ පවසනවා.\nදකුණු අප්‍රිකානු වෛද්‍ය සම්මේලනයේ ප්‍රධානී ඇන්ජලිකේ කෝට්සී ප්‍රකාශ කළේ දැනට එමගින් මස්පිඬු වේදනාව සහ වෙහෙසකාරී බව දින දෙකක් පමණ පවතින අතර, සුළු කැස්සක් ද පවතින බවයි.\nඑමෙන්ම ඔමික්‍රොන් ආසාදිතයන්ට රස සහ සුවඳ නොදැනීමේ තත්වයක් ද වාර්තා වී නැහැ.\nඑන්නත්කරණය ලැබූවන්ට ඔමික්‍රොන් ආසාදනය වූ බවක් ද මෙතෙක් වාර්තා වී නොමැති බවයි, දකුණු අප්‍රිකානු වෛද්‍ය සම්මේලනයේ ප්‍රධානී ඇන්ජලිකේ කෝට්සී කියා සිටියේ.\nකෙසේ නමුත් මෙය, සම්ප්‍රේෂණය වන අතර, දැනට හමුවූ පුද්ගලයන් වයස අවුරුදු 40ට අඩු අය බවත්, ඇය සඳහන් කළා.\nඑමෙන්ම ඔමික්‍රොන් වෛරසය ආසාදනය වීමේ ප්‍රතිඵල සියල්ල තවත් සති දෙකකින් පමණ මුළුමනින්ම දැනගත හැකිවනු ඇති බව ද ඇය අවධාරණය කළා.\nඔමික්‍රොන් කොරෝනා ප්‍රභේදය මුල්වරට දකුණු අප්‍රිකාවෙන් හඳුනා ගැනුණු අතර, එය විකෘතිතා වැඩි සංඛ්‍යාවක් සහිත ඩෙල්ටාවටත් වඩා ප්‍රබල ප්‍රභේදයක් ලෙසයි ලෝක සෞඛ්‍ය සංවිධානය හඳුන්වනු ලැබුවේ.\nවිශේෂයෙන් එන්නත්කරණය මගහැරීමට හැකියාවක් පැවතීම හේතුවෙන් එය, අවධානය යොමු කළ යුතු කොරෝනා ප්‍රභේදයක් ලෙස ද නම් කෙරුණා.\nමෙතෙක් සොයාගෙන ඇති ඔමික්‍රොන් කොරෝනා ප්‍රභේදය ආසාදිත වූවන් අතරින් වැඩිම සංඛ්‍යාවක් එනම්, 77 දෙනෙකු දකුණු අප්‍රිකාවෙන් සොයාගෙන ඇති අතර, බොට්ස්වානා, බ්‍රිතාන්‍ය, ජර්මනිය, බෙල්ජියම, ඊශ්‍රායලය, හොංකොං සහ චෙක් ජනරජයෙන්ද ආසාදිතයන් ද වාර්තා වුණා.\nමේ අතර ඔමික්‍රොන් කොරෝනා ප්‍රභේදය සම්බන්ධයෙන් අවධානයෙන් පසුවන්නැයි ලෝක සෞඛ්‍ය සංවිධානය අග්නිදිග ආසියාතික කලාපීය රටවලට දැනුම්දීමක් කරනවා.\nලොව රටවල් කිහිපයකින්ම මේ වනවිට නව වෛරසය ආසාදනය වූවන් සොයාගෙන ඇති අතර, ලෝක සෞඛ්‍ය සංවිධානය, ආසියා - පැසිෆික් කලාපයේ රටවලට දැනුම්දෙන්නේ මේ නිසා පරීක්ෂාවන් මෙන්ම සෞඛ්‍ය මාර්ගෝපදේශ ශක්තිමත් කොට එන්නත්කරණ ආවරණය ඉහළ නංවන ලෙසයි.\nකලාපයේ බොහෝ රටවල කොරෝනා ව්‍යාප්තිය අඩුවෙමින් පැවතුණ ද, ඔමික්‍රොන් නව කොරෝනා ප්‍රභේදය මගින් අප තවදුරටත් වෛරසයට එරෙහි ආරක්ෂාවක් ලැබිය යුතු බව පෙන්වා දෙනවා.\nමේ නිසා එම සෞඛ්‍යාරක්ෂණ පියවර තවදුරටත් අනුගමනය කළ යුතු බවයි ලෝක සෞඛ්‍ය සංවිධානය අවධාරණය කළේ.\nවිශේෂයෙන් වෛරසයට නිරාවරණය වීම වළක්වන මුව ආවරණ නිසි ලෙස පැළඳීම, සමාජ දුරස්ථභාවය පවත්වා ගැනීමත් ඒ අතරින් වැදගත් වනවා.\nශ්‍රී ජයවර්ධනපුර විශ්වවිද්‍යාලයේ ආසාත්මිකතා, ප්‍රතිශක්ති විද්‍යා හා සෛල ජෛව විද්‍යා ආයතනයේ අධ්‍යක්ෂ ආචාර්ය චන්දිම ජීවන්දර ප්‍රකාශ කළේ තුන්වන මාත්‍රාව හෙවත් වර්ධක එන්නත ලබාදීම ආරම්භ කිරීම හේතුවෙන් ශ්‍රී ලංකාව නව කොරෝනා ප්‍රභේදයට ද බොහෝදුරට සාර්ථකව මුහුණදෙනු ඇති බවයි.\nඑහෙත් ජනතාව තවදුරටත් සෞඛ්‍ය මාර්ගෝපදේශ පිළිපැදීමේ වැදගත්කම ඔහු අවධාරණය කළා.\nඔමික්‍රොන් කොරෝනා ප්‍රභේදයේ ප්‍රතිවිපාක හඳුනාගැනීම තවදුරටත් පවතින්නේ පර්යේෂණ මට්ටමේයි.\nඑමෙන්ම නව වෛරස් ප්‍රභේදය දිවයිනට පැමිණීම වළක්වාලීමට දැනට ගෙන ඇති පියවර ප්‍රමාණවත් බව ද ඔහු කියා සිටියා.\nමේ අතර ඔමික්‍රොන් කොරෝනා ප්‍රභේදය මෙරටට පැමිණීම වැළැක්විය නොහැකි වුවත්, ඒ සඳහා මුහුණදීමට අපට සූදානම් විය හැකි බව ශ්‍රී ලංකා වෛද්‍ය සංගමයේ සභාපති විශේෂඥ විශේෂඥ වෛද්‍ය පද්මා ගුණරත්න ප්‍රකාශ කළා.\nමෙරට කොවිඩ් මර්දන එන්නත්කරණ වැඩසටහන යටතේ ඊයේ (28) දිනයේ පමණක් පුද්ගලයින් 44,537 දෙනෙකුට තුන්වන හෙවත් වර්ධක තුන්වන මාත්‍රාව ලබා දී තිබෙනවා.\nඒ අනුව මෙරට තෙවැනි මාත්‍රාව ලෙස ෆයිසර් එන්නත ලබාගත් සමස්ත පුද්ගලයින් ගණන 458,685ක්.\nමේ අතර ශ්‍රී ලංකාව ඇතුළු රටවල් හයක පුරවැසියන්ට පූර්ණ එන්නත්කරණය ලබා ඇත්නම් දෙසැම්බර් 16 වනදා සිට නිරෝධායනයකින් තොරව සිංගප්පූරුවට ඇතුලළු විය හැකි බව එරට සිවිල් ගුවන් සේවා අධිකාරිය මගින් නිවේදනය කරනු ලැබුවා.",
       "URL": "https://www.hirunews.lk/289417/ආසියා-පැසිෆික්-කලාපයට-ලෝක-සෞඛ්‍ය-සංවිධානයෙන්-දැනුම්දීමක්",
       "Category": "Local News",
       "Parent URL": "https://www.hirunews.lk/local-news.php?pageID=1532"
}