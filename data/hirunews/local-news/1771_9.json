{
       "Source": "hirunews",
       "Timestamp": "Friday, 06 August 2021 - 17:28",
       "Headline": "රාජ්‍ය සේවකයන් සේවයට කැඳවීමට අදාළ චක්‍රලේඛය නිකුත් කෙරේ",
       "News Content": "රාජ්‍ය සේවකයන් සේවයට කැඳවීම සහ රාජ්‍ය සේවා පවත්වාගෙන යාමට අදාළ චක්‍රලේඛය නිකුත් කර තිබෙනවා.\nසෞඛ්‍ය බලධාරීන් මෙන්ම වෘත්තිකයන් ඇතුලු විවිධ පාර්ශව විසින් කරන ලද ඉල්ලීම් පිළිබඳ සලකා බැලීමෙන් අනතුරුවයි මෙම චක්‍රලේඛය නිකුත් කෙරුණේ.\nඒ අනුව වහාම ක්‍රියාත්මක වන පරිදි රාජ්‍ය ආයතන වෙත නිලධාරීන් කැඳවීමේදී මෙම විධිවිධාන අනුව කටයුතු කළ යුතුයි.\nමෙම චක්‍රලේඛයට අනුව සියලුම රාජ්‍ය ආයතනවල එක් නිලධාරියෙකු අවම වශයෙන් සතියකට දින 3ක් සේවයට වාර්තා කළ යුතු වන ආකාරයට කණ්ඩායම් සකස් කර එම කණ්ඩායම් ආයතනයේ සේවය අඛණ්ඩව සැපයීමට හැකි ආකාරයට සේවයට කැඳවිය යුතුයි.\nඑමෙන්ම මෙම සේවකයන් කැඳවීමේදී ගර්භණී නිලධාරිනියන් සහ වයස අවුරුදු 1ට අඩු ළදරුවන් සිටින මව්වරුන් සේවයට නොකැඳවීමට පියවර ගත යුතු වනවා.\nසැක කටයුතු රෝග ලක්ෂණයකින් පෙලෙන බවට අනුමාන කළ හැකි සහ වෙනත් විශේෂිත කරුණු හේතුවෙන් සේවයට කැඳවීමට යෝග්‍ය නොවන බවට සාධාරණ හේතු ඉදිරිපත් කරන සේවකයන් සේවයට කැඳවීම හෝ විකල්ප කාර්යාලයීය සේවාවන් යොදා ගැනීම, නිවසට ආසන්න ස්ථානයක සේවය කිරීමට ඉඩ ප්‍රස්ථා ලබාදීම, ආදී වශයෙන් අදාළ සේවකයාගේ සුබසිද්ධිය ද ඉටු වන පරිදි නම්‍යශීලීව තීරණය කිරීමේ වගකීම ආයතන හෝ අංශ ප්‍රධානීන් වෙත පැවරෙනවා.",
       "URL": "https://www.hirunews.lk/279035/රාජ්‍ය-සේවකයන්-සේවයට-කැඳවීමට-අදාළ-චක්‍රලේඛය-නිකුත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1771"
}