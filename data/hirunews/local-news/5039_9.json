{
       "Source": "hirunews",
       "Timestamp": "Friday, 20 May 2016 - 12:42",
       "Headline": "කාලගුණයෙන් සුභ ආරංචියක්",
       "News Content": "දිවයිනේ සහ දිවයින අවට මුහුදු ප්‍රදේශවල සුළගේ වේගය ක්‍රමයෙන් අඩුවනු ඇතැයි අපේක්ෂා කරන බව කාලගුණ විද්‍යා දෙපාර්තමේන්තුව පවසනවා.\nඑමෙන්ම දිවයිනේ පවතින වැසි තත්වයන් ද ඉදිරි දින දෙක තුලදී අඩුවනු ඇති බවයි දෙපාර්තමේන්තුව අනාවැකි පළකරන්නේ.\nබෙංගාල බොක්ක ප්‍රදේශයේ පවතින සුළි කුණාටුව මේවන විට කන්කසන්තුරය ප්‍රදේශයට ආසන්න වශයෙන් කිලෝමීටර් 950 ක් ඊසාන දෙසින් පවතිනවා.\nඑය තවදුරටත් දිවයිනෙන් ඉවතට ගමන් කරමින් පවතින බවයි කාලගුණ විද්‍යා දෙපාර්තමේන්තුව ප්‍රකාශ කලේ.\nකෙසේවෙතත් දිවයිනේ බස්නාහිර / වයඹ / මධ්‍යම සහ සබරගමුව පළාත්වල මෙන්ම ගාල්ල සහ මාතර දිස්ත්‍රික්වල වැසි වාර කිහිපයක් ඇතිවනවා.\nනැගෙනහිර පළාතේ ස්ථාන කිහිපයක සවස 2 න් පසු වැසි හෝ ගිගුරුම් සහිත වැසි ඇතිවන බව සඳහන්.\nදිවයින වටා වන මුහුදු ප්‍රදේශවල සුළං වේගය පැයට කිලෝමීටර් 50 ක් 60 ක් පමණ දක්වා ඉහළ යාහැකි බැවින් එම මුහුදු ප්‍රදේශ විටින් විට රලු වන බව ද කාලගුණ විද්‍යා දෙපාර්තමේන්තුව ප්‍රකාශ කලා.",
       "URL": "https://www.hirunews.lk/133619/කාලගුණයෙන්-සුභ-ආරංචියක්",
       "Category": "Local News",
       "Parent URL": "https://www.hirunews.lk/local-news.php?pageID=5039"
}