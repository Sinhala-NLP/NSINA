{
       "Source": "hirunews",
       "Timestamp": "Monday, 06 September 2021 - 22:38",
       "Headline": "මහාචාර්ය නීලිකා ගෙන් නැවතත් මාධ්‍යයට චෝදනාවක්",
       "News Content": "මෙරට ජනමාධ්‍ය දිගින් දිගටම තමන් සිදුකරන ප්‍රකාශ වැරදි ලෙස අර්ථ ගන්වමින් පළ කරන බවට ශ්‍රී ජයවර්ධනපුර විශ්ව විද්‍යාලයේ ප්‍රතිශක්තිකරණ විද්‍යාඥවරියක වන මහාචාර්ය නීලිකා මලවිගේ පවසනවා.\nඇය චෝදනා කරන්නේ තමන් අන්තර්ජාලය ඔස්සේ විනාඩි 40ක් පුරා සිදුකරන දේශනයක කුඩා වාක්‍ය ඛණ්ඩයක් පමණක් උපුටා දක්වමින් තමන් සිදුකරන සම්පූර්ණ දේශනයේ අර්ථය සහමුලින් විකෘති වන ලෙස මෙරට ජනමාධ්‍යය වාර්තාකරණයේ යෙදෙන බවයි.\nපසුගිය දිනෙක තමන් පාසල් නැවත විවෘත කිරීම සම්බන්ධයෙන් සිදුකල ප්‍රකාශයක් මෙලෙස වැරදි ලෙස උපුටා දක්වමින් සිදුකර තිබූ වාර්තාකරණයක් සම්බන්ධයෙන් අදහස් දැක්වූ ඇය එම සිදුවීම දැඩි ලෙස ප්‍රතික්ෂේප කර තිබෙනවා.\nසිය නිල ෆේස්බුක් ගිනුමේ සටහනක් තබමින් මහාචාර්ය නීලිකා මලවිගේ මෙරට ජනමාධ්‍යවේදීන්ගෙන් ඉල්ලා සිටින්නේ පුද්ගලයින් සිදු කරණ ප්‍රකාශ වැරදි ලෙස උපුටා දැක්වීම හෝ එහි අන්තර්ගතය විකෘති කිරීමෙන් වළකින ලෙසයි.\nඑම සම්පූර්ණ ප්‍රකාශය පහතින්\nමේ කාලය පුරාම මම නිහව සිටියෙමි, මම කිසි විටෙකත් නොකියූ දේ මා කල බවට සඳහන් කරමින්, මා කරනා විනාඩි 30-40 ක අන්තජාල දේශනයකින් එක වාක්‍යයක් පමනක් ගෙන සමස්ත දේශනයේ අර්ථය බැහැර කර, ශ්‍රී ලංකාවේ මාධ්‍ය මා වැරදි ලෙස උපුටා දක්වමින් සිටියදී මම නිහඬව සිටියෙමි.\nශ්‍රී ලංකාවේ මාධ්‍යය මෙය මාවම ඉලක්ක කර මෙය කිරීම ගැන මම බෙහෙවින් වෙහෙසට පත්ව සිටිමි.\nදැන්වත් මෙය නැවැත්විය යුතුයි! ඔවුන් මෙය කරන්නේ ඇයි? මේකට නැවතුමක් නැද්ද?\nඔවුන් වැරදි දේ උපුටා දැක්වීමෙන් හා ඊටත් වඩා නරක ලෙස මම කිසි දිනෙක නොකියූ දේ පළ කිරීමෙන් සිදු කරන හානිය ඔවුන් නොදන්නේද?\nඑසේම, මම විනාඩි 30-40 ක වෙබිනාර් එකක් කළ විට ඔබ මුළු වෙබිනාර් එකේම වාක්‍යයක් පමණක් ගෙන එය මාතෘකාවක් ලෙස තැබුවහොත් එය කෙතරම් නොමඟ යවන සුළුද?\nඅපි දැන් පාසල් විවෘත කළ යුතු යැයි මම කිසිවිටකත් කීවේ නැත.\nමේ වන විට රට අගුලු දමා ඇති අතර රෝගීන් වාර්තා වීම සහ මරණ අඩු වීමට පටන් ගෙන ඇත.\nගේට්වේ විද්‍යාලයේ වෙබිනාර් එකකදී මම ඇත්ත වශයෙන්ම පැවසූ දේ ගැන යමෙකු උනන්දුවක් දක්වන්නේ නම් කරුණාකර එම දිගුව බලන්න.\nඑවිට ඔබට මම මෙය පැවසුවාද නැද්ද යන්න පරීක්‍ෂා කර බැලිය හැකියි.\nසේ නොමැතිව මට උපහාස කරන්නන්ටත් නින්දා කරන්නන්ටත් කියන්නට වෙනත් දෙයක් නැත.",
       "URL": "https://www.hirunews.lk/281543/මහාචාර්ය-නීලිකා-ගෙන්-නැවතත්-මාධ්‍යයට-චෝදනාවක්",
       "Category": "Local News",
       "Parent URL": "https://www.hirunews.lk/local-news.php?pageID=1708"
}