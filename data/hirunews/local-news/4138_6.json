{
       "Source": "hirunews",
       "Timestamp": "Sunday, 07 January 2018 - 7:38",
       "Headline": "කල්ලාරු ඇතා ඝාතනය කර නොමැති බවට අනාවරණයක්",
       "News Content": "විල්පත්තු - පූක්කුලම ප්‍රදේශයේ තිබී සොයා ගත් කල්ලාරු හස්තියාගේ බවට සැක කෙරෙන අස්ථි කොටස් පරීක්ෂා කිරීමේදී එම හස්තියා ඝාතනය කර නොමැති බවට සාක්ෂි ලැබී ඇති බව වනජීවි හා තිරසර සංවර්ධන අමාත්‍ය ගාමිණී ජයවික්‍රම පෙරේරා පවසනවා.\nඑමෙන්ම, එම හස්තියාගේ දළ යුගලය මියගිය පසු ගලවාගෙන ඇති බව ද සනාථ වී තිබෙන බව හිරු ප්‍රවෘත්ති අංශය කළ විමසීමකදී අමාත්‍යවරයා වැඩිදුරටත් සදහන් කළා.\nවිල්පත්තු - පූක්කුලම ප්‍රදේශයේ තිබී අදාළ හස්තියාගේ බවට සැක කෙරෙන අස්ථි කොටස් සහ මීට පෙර සොයා ගත් ඇත් දළ යුගලයේ කොටස් ද ඩී.එන්.ඒ. පරීක්ෂාවට යොමු කර තිබෙනවා.\nපසුගිය 28 වනදා අනුරාධපුරය - තන්තිරිමලේ ප්‍රදේශයේදී අඩි 4 කට වඩා දිගින් යුතු ඇත් දළ යුගලය රුපියල් ලක්ෂ 50 කට අලෙවි කිරීමට සැලසුම් කර තිබියදී සැකකරුවන් තිදෙනෙකු සමග අත්අඩංගුවට ගනු ලැබුවා.\nඔවුන් ලබන 12 වන දා දක්වා රක්ෂිත බන්ධනාගාර ගත කර තිබෙනවා.\nමේ අතර, පරිසර සංවිධාන පෙන්වා දෙන්නේ විල්පත්තුව ආශ්‍රිතව සිටි තවත් ඇතුන් තුන්දෙනෙකු අතුරුදන්ව ඇති බවයි.\nමේ ඒ පිළිබදව වැඩිදුරටත් කරුණු පැහැදිලි කරන සුරකිමු ශ්‍රී ලංකා සංවිධානයේ ලේකම් පරිසරවේදී නයනක රන්වැල්ල.\n‘‘විල්පත්තුවට උතුරින් පූක්කුලම ඇතුළු ඒ ප්‍ර දේශවල සිදුවන වන විනාශය පිළිබඳව හිරු නාලිකාව හෙළිදරව් කලා ඒ සම්බන්ධයෙන්. කල්ලාරු ප්‍රදේශයේ ජීවත් වෙච්ච කල්ආරු ඇතා නමින් ප්‍රසිද්ධ ඇතාගේ ඇත්දල සහ අස්ථි කොටස් මේ වෙනාකටෙ හම්බවෙලා තියෙනවා. ඒ විතරක් නෙමේ මේ ප්‍රදේශයේ කල්ලාරු ඇතා සමඟ සැරි සැරූ තවත් කුඩා ප්‍රමාණයේ ඇතුන් දෙදෙනෙකු අතුරුදන් වෙලා ඉන්නවා. ඒ වගේම විල්පත්තුවේ ප්‍ර දේශ ගණනවාක සැරි සැරූ විශාල ඇතෙක් වාර්තා වුණා මේඝ කියලා ඒ මේඝ කියන ඇතත් අතුරුදන් වෙලා තියෙනවා. කල්ලාරු ඇතාටත් වාඩා විශාල දළ තියෙන ඉතා දැකුම්කළු ඇතෙක්. මේක තමයි අපි මුල ඉදන්ම කිව්වේ මේ දේවල් සිද්ද වුනොත් අවසාන ප්‍රතිඵලය මේ ආකාරයෙන් වෙන බව ’’\nමෙලෙස හස්තීන් ඝාතනය කිරීම සම්බන්ධයෙන් ඉදිරියේදී ගන්නා නීතිමය පියවර දැඩි කිරීම පිළිබඳව අවධානය යොමුව ඇති බවයි තිරසර සංවර්ධන අමාත්‍ය ගාමිණී ජයවික්‍රම පෙරේරා වැඩිදුරටත් හිරු ප්‍රවෘත්ති අංශයට කියා සිටියේ.",
       "URL": "https://www.hirunews.lk/180380/කල්ලාරු-ඇතා-ඝාතනය-කර-නොමැති-බවට-අනාවරණයක්",
       "Category": "Local News",
       "Parent URL": "https://www.hirunews.lk/local-news.php?pageID=4138"
}