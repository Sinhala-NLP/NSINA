{
       "Source": "hirunews",
       "Timestamp": "Saturday, 30 September 2017 - 19:39",
       "Headline": "කිරි කම්හලක අපද්‍රව්‍ය නිසා ගම්මාන කිහිපයක ජනතාවට පීඩා",
       "News Content": "අඹේවෙල පිහිටි කිරි කර්මාන්ත ශාලාවකින් ඉවතලන අපද්‍රව්‍ය ඇල මාර්ගයකට මුදා හැරීමට විරෝධය පළ කරමින් ප්‍රදේශයේ ගම්මාන කිහිපයක ජනතාව අද උද්ඝෝෂණයක නිරතවුණා.\nඔවුන් චෝදනා කලේ මේ හේතුවෙන් තමන් ගැටලු රැසකට මුහුණ දී ඇති බවයි.\nඅඹේවෙල පිහිටි කර්මාන්තශාලාවකින් ඉවතලන කිරි සහ අපද්‍රව්‍ය අඹේවෙල වාරි ඇලට මුදා හරින බවට ප්‍රදේශවාසීන් පෙන්වා දෙනවා.\nඑලෙස මුදා හරින කිරි ඇතුළු අපද්‍රව්‍ය වාරි ඇලෙහි පල්වීම හේතුවෙන් ප්‍රදේශය පුරා පවතින්නේ දැඩි දුර්ගන්ධයක්.\nමෙම ගැටලුකාරී තත්ත්වය සම්බන්ධයෙන් කර්මාන්ත ශාලා පාලනාධිකාරියෙන් සහ වගකිව යුතු බලධාරීන්ගෙන් විසඳුමක් නොලැබුණු පසුබිමක එම ගම්මාන වල ජනතාව අද උද්ඝෝෂනයක නිතර වුණා.\nඒ අදාළ කිරි කර්මාන්තශාලව ඉදිරිපිටදීයි.\nදැඩි පොලිස් ආරක්ෂාවක් කර්මාන්තශාල පරිශ්‍රයට යොදා තිබූ අතර උද්ඝෝෂණය සඳහා ගොවීන් විශාල පිරිසක් සහ ගොවි සංවිධාන නියෝජිතයින් එක්ව සිටියා.",
       "URL": "https://www.hirunews.lk/172259/කිරි-කම්හලක-අපද්‍රව්‍ය-නිසා-ගම්මාන-කිහිපයක-ජනතාවට-පීඩා",
       "Category": "Local News",
       "Parent URL": "https://www.hirunews.lk/local-news.php?pageID=4294"
}