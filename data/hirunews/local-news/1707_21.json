{
       "Source": "hirunews",
       "Timestamp": "Tuesday, 07 September 2021 - 7:06",
       "Headline": "කොරෝනා මරණ 10,320 දක්වා ඉහළට",
       "News Content": "නව කොරෝනා ආසාදිතයින් 3,182 ක් හමුවීමත් සමඟ මෙරට මුළු ආසාදිතයින් ගණන 465,949 දක්වා ඉහළ ගියා.\nඊයේ දිනයේ මෙරටින් වාර්තා වූ කොරෝනා ආසාදිතයින් 3,182 දෙනා අතරින් 3,173 දෙනෙකු  අලුත් අවුරුදු පොකුරේ ආසාදිතයින් වනවා.\nවිදේශයන් හි සිට පැමිණ නිරෝධායන වන පුද්ගලයින් 09 දෙනෙකුද ඊයේ හඳුනාගත් ආසාදිතයින් අතර වන බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඑසේම පසුගිය 05 වනදා සිදුවූ තවත් කොරෝනා ආසාදිත මරණ 180 ක්ද සෞඛ්‍ය සේවා අධ්‍යක්ෂ ජනරාල්වරයා විසින් ඊයේ තහවුරු කළා. ඊට පිරිමි පුද්ගලයන් 97 ක් සහ කාන්තාවන් 83 ක් ඇතුළත්.\nමිය ගිය පිරිස අතර, 133 දෙනෙක් අවුරුදු 60 වැඩි පුද්ගලයින් වන අතර ඊට පිරිමි පුද්ගලයින් 68 ක් ඇතුළත්.\nඅවුරුදු 30 ත් 59 ත් අතර පුද්ගලයන් 40 දෙනෙක් ජිවිතක්ෂයට පත්ව ඇති අතර එහි කාන්තාවන් 16 දෙනෙක් සිටින බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඅවුරුදු 30 අඩු පුද්ගලයන් 07 දෙනෙකුද කොරෝනා ආසාදනය වීමෙන් මිය ගොස් තිබෙනවා.\nඒ අනුව මෙරට සමස්ත කොරෝනා ආසාදිත මරණ සංඛ්‍යාව දැක්වෙන්නේ 10,320 ක් ලෙසින්.\nමේ අතර, දැනට පවතින ගිලන් රථ හිඟය සඳහා පිළියමක් ලෙස විවිධ තාක්ෂණික හේතූන් මත ධාවනයෙන් ඉවත් කර ඇති ගිලන් රථ කඩිනමින් අලු‍ත්වැඩියා කිරීමේ ව්‍යාපෘතියක් ප්‍රවාහන අමාත්‍යංශය මගින් ආරම්භ කර තිබෙනවා.\nඑසේම, කොරෝනා වසංගතය හමුවේ ජීවිත රැක ගනිමින් රටේහි ජනගහනය ආරක්ෂා කිරිම රජයේ ඉහළම ප්‍රමුඛතාවය බව සෞඛ්‍ය අමාත්‍ය කෙහෙළිය රඹුක්වැල්ල පවසනවා.\nඅමාත්‍යවරයා මේ බව කියා සිටියේ ලෝක සෞඛ්‍ය සංවිධානයේ 74 වෙනි අග්නිදිග ආසියානු කලාපීය සමුළුව සූම් තාක්ෂණය ඔස්සේ අමතමින්.\nඑහිදී වැඩිදුරටත් සමුළුව අමතමින් අමාත්‍යවරයා සඳහන් කළේ ලෝක සෞඛ්‍ය සංවිධානය සමඟ ඇති හවුල්කාරිත්වය හා එහි තාක්ෂණික මඟ පෙන්වීම හේතුවෙන් පසුගිය වසර කිහිපය  තුළ සෞඛ්‍ය ක්ෂේත්‍රයේ ජයග්‍රහණ රැසක් ශ්‍රී ලංකාව ලබා ගත් බවයි.\nමේ අතර, සෞඛ්‍ය ප්‍රවර්ධන කාර්යාංශයේ ඊයේ පැවැති මාධ්‍ය හමුවකදී කරාපිටිය ශික්ෂණ රෝහලේ ප්ලාස්ටික් විශේෂඥ ශල්‍ය වෛද්‍ය සතීෂ් විජේමාන්න කියා සිටියේ මේ දිනවල නිවෙස් ආශ්‍රිතව සිදු වන පිළිස්සුම් අනතුරු ඉහළ ගොස් ඇති බවයි.\nමේ අතර, ලබන 21 වනදා සිට 26 වනදා දක්වා පැවැත්විමට නියමිතව තිබු ගුරු විද්‍යාල අවසාන විභාගය කොරෝනා වසංගතය හේතුවෙන් දින නියමයක් නොමැතිව කල් දමා ඇති බව විභාග කොමසාරිස්  ජනරාල් සනත් පූජිත සඳහන් කළා.",
       "URL": "https://www.hirunews.lk/281551/කොරෝනා-මරණ-10320-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=1707"
}