{
       "Source": "hirunews",
       "Timestamp": "Thursday, 12 May 2016 - 19:18",
       "Headline": "උගන්ඩා ජනපතිගේ පදවි ප්‍රාප්තියට මහින්ද එක්වෙයි",
       "News Content": "හිටපු ජනාධිපති මහින්ද රාජපක්ෂ උගන්ඩා ජනාධිපති යොවේරි කජුටා මුසවේනිගේ 06 වන ජනපති පදවි ප්‍රාප්ති උත්සවයට අද (12) එක්වුණා.\nඔහුගේ මාධ්‍ය ලේකම් රොහාන් වැලිවිට කියා සිටියේ උගන්ඩා ජනරජයෙන් ලැබුණු නිල ආරාධනයකට අනුව හිටපු ජනාධිපතිවරයා මෙම උත්සවයට එක්ව ඇති බවයි.\nපසුගිය පෙබරවාරි මස පැවති උගන්ඩා ජනාධිපතිවරණයෙන් 61% ක ඡන්ද ප්‍රතිශතයක් ලබාගනිමින් යොවේරි කජුටා මුසවේනි එරට ජනාධිපතිවරයා ලෙස තේරී පත්වුණා.\nමෙම පදවි ප්‍රාප්ති උත්සවයට සිම්බාබ්වේ, දකුණු අප්‍රිකාව, කෙන්යාව, ටැන්සානියාව, නයිජර් සහ සුඩාන රාජ්‍යයන්හි රාජ්‍ය නායකයින් එක්ව සිටින බවයි විදෙස් මාධ්‍ය වාර්තා කළේ.\nමේ අතර, පසුගිය පෙබරවාරි මාසයේ පැවති උගන්ඩා ජනාධිපතිවරණයෙන් දෙවන ස්ථානයට පත්වු කිසා බෙසිග්යේ එරට පොලිසිය ඊයේ අත්අඩංගුවට ගෙන තිබෙනවා.\nකම්පාලා නුවර ඔහුගේ ආධාරකරුවන් පිරිසක් සමඟ සිටියදී ඔහු අත්අඩංගුවට ගෙන ඇති බවයි විදෙස් මාධ්‍ය වාර්තා කළේ.\nඅන්තර්ජාලය ඔස්සේ කිසා බෙසිග්යේ ජනාධිපති ධුරයේ දිවුරුම් දෙන වීඩියෝවක් ප්‍රසිද්ධියට පත්වීමත් සමඟයි ඔහුව අත්අඩංගුවට ගෙන ඇත්තේ.",
       "URL": "https://www.hirunews.lk/133065/උගන්ඩා-ජනපතිගේ-පදවි-ප්‍රාප්තියට-මහින්ද-එක්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=5048"
}