{
       "Source": "hirunews",
       "Timestamp": "Monday, 19 April 2021 - 19:35",
       "Headline": "කොළඹ වරාය නගර පෙත්සම් විභාගය හෙටට කල් යයි (වීඩියෝ)",
       "News Content": "කොළඹ වරාය නගරය ආර්ථික කොමිෂන් සභා පනත් කෙටුම්පත අභියෝගයට ලක් කරමින් ගොනුකර ඇති පෙත්සම් පිළිබඳ වැඩිදුර සලකා බැලීම හෙට දින දක්වා කල් තැබීමට  ශ්‍රේෂ්ඨාධිකරණය නියෝග කළා.\nඅදාල පෙත්සම් සලකා බැලීම අද පෙරවරුවේ  ආරම්භ කෙරුණේ අගවිනිසුරු ජයන්ත ජයසූරිය, බුවනෙක අලු‍විහාරේ, ප්‍රියන්ත ජයවර්ධන, මුර්දු ප්‍රනාන්දු, සහ ජනක් ද සිල්වාගෙන් සමන්විත පංච පුද්ගල ශ්‍රේෂ්ඨාධිකරණ විනිසුරු මඩුල්ලක් හමුවේයි.\nඊට පෙර විවෘත අධිකරණයේ කරුණු දැක්වූ අගවිනිසුරු ජයන්ත ජයසූරිය, මෙම පනත් කෙටුම්පත අභියෝගයට ලක් කරමින් නීතිඥවරුන් විශාල පිරිසක් පෙනී සිටින නිසා සෑම නීතිඥවරයෙකුම සිය වාචික දේශන ඉදිරිපත් කිරීම විනාඩි 20ත් 30 ත් අතර කාලයකට සීමා කර ගන්නා ලෙස ඉල්ලා සිටියා.\nඉන් අනතුරුව පෙත්සමක් ඉදිරිපත් කළ විකල්ප ප්‍රතිපත්ති කේන්ද්‍රය සහ එහි විධායක අධ්‍යක්ෂ පාක්‍යසෝති සරවනමුත්තු වෙනුවෙන් පෙනී සිටි ජනාධිපති නීතීඥ කේ.කනගීශ්වරන් කරුණු දැක්වීම ආරම්භ කල බවයි හිරු අධිකරණ වාර්තාකරු සඳහන් කළේ.\nඑහිදී ඔහු පෙන්වා දුන්නේ යෝජිත පනත් කෙටුම්පත තුළ අන්තර්ගත ප්‍රතිපාදන වලින්  රටේ භෞමික අඛණ්ඩතාවය මෙන්ම ජනතා පරමාධිපත්‍යය බරපතල ලෙස උල්ලංඝනය වන බවයි.\nමුහුද ගොඩ කර නිර්මාණය කරන ලද හෙක්ටයාර 46 යි දශම 5යි 3 කින් යුත් කොළඹ වරාය නගර භුමිය ශ්‍රී ලංකාවේ දේශසීමාව තුළට ඇතුළත් වන භූමි ප්‍රදේශයක් බව පැහැදිලි යැයිද ඔහු පෙන්වා දුන්නා.\nමෙම පනත් කෙටුම්පතේ 65 - 3 වගන්තිය මගින් කොළඹ වරාය නගර කලාපයට අයත් භූමි භාගයේ අයිතිය මෙම පනත් කෙටුම්පත තුළින් ස්ථාපිත කෙරෙන කොමිසම වෙත පැවරීමට යෝජනා කර තිබෙනවා.\nයෝජිත කොමිසම වෙත මෙවැනි ඉඩම් ප්‍රදානයක් සිදු කිරීමට ජනාධිපතිවරයාට නීතිමය බලයක් නොමැති අතර ඒ තුළින් ආණ්ඩුක්‍රම ව්‍යවස්ථාවේ 05 වන වගන්තිය උල්ලංඝනය වන බවත් ජනාධිපති නීතිඥ කණගීස්වරන් තර්ක කළා.\nයෝජිත පනත් කෙටුම්පත හරහා වරාය නගර කලාපය තුළ මෙරට තුළ පොදුවේ ක්‍රියාත්මක බැංකු නීති ඇතුළු මුල්‍ය නීති ක්‍රියාත්මක නොවන තත්ත්වයක් දක්නට ලැබෙන අතර ඒ හරහා වරාය නගර කලාපය ”‍මුදල් විශුද්ධිකරණය”‍ සිදුකිරීමට මග පාදන පාරාදීසයක් බවට පත් වනු ඇතැයි ද ඔහු අනතුරු අඟවා සිටියා.\nතවත් පෙත්සමක් ඉදිරිපත් කර තිබූ තොරතුරු තාක්ෂණ වෘත්තිය වේදීන්ගේ එකමුතුවේ සභාපති කපිල රේණුක පෙරේරා වෙනුවෙන් පෙනී සිටි නීතිඥ දර්ශන වේරදුවගේ  අධිකරණය හමුවේ කරුණු දක්වමින්, ආණ්ඩුක්‍රම ව්‍යවස්ථාව ප්‍රකාරව “ඉඩම්”‍ පලාත් සභා වලට අයත් වන විෂයක් බව පෙන්වා දී ඇති බව සදහන් කළා.\nඒ අනුව ආණ්ඩුක්‍රම ව්‍යවස්ථාව ප්‍රකාරව මෙවැනි ඉඩම් පිළිබඳ පනත් කෙටුම්පතක් පාර්ලිමේන්තුවට ඉදිරිපත් කිරීමට පෙර එය  පලාත් සභා වෙත යොමු කිරීම අත්‍යවශ්‍ය බවයි ඔහු පෙන්වා දුන්නේ.\nඑහෙත් මෙම පනත් කෙටුම්පත පාර්ලිමේන්තුවට ඉදිරිපත් කිරීමට ප්‍රථම පලාත් සභා වෙත යොමු කිරීමක් සිදු කර නොමැති හෙයින් එය න්‍යාය පත්‍රයට ඇතුළත් කිරීමට පාර්ලිමේන්තුවට බලයක් නොමැති බවටත් නීතිඥ වේරදූවගේ චෝදනා කළා.\nතවත්  පෙත්සමක් ඉදිරිපත් කළ ගාමිණි වියන්ගොඩ වෙනුවෙන් පෙනී සිටි ජනාධිපති නීතිඥ එම්.ඒ.සුමන්තිරන් අධිකරණය හමුවේ කරුණු දක්වමින්, මෙම පනත් කෙටුම්පතේ අන්තර්ගත වගන්ති බොහොමයක් මෙරට නීති අභිබවා යන තත්වයක් පෙන්නුම් කරන්නේ යැයි කියා සිටියා.\nමෙම පනත් කෙටුම්පත මගින් කොළඹ වරාය නගර කලාපය වෙනම ස්වාධීන රාජ්‍යයක තත්ත්වයකට පත් කොට ඇතැයි ද ඔහු චෝදනා කළා.\nඑක්සත් ජාතික පක්ෂයේ මහලේකම් පාලිත රංගේ බණ්ඩාර වෙනුවෙන් පෙනී සිටි නීතිඥ එරාජ් ද සිල්වා, අධිකරණය හමුවේ කරුණු දක්වමින් මෙම පනත් කෙටුම්පත මගින් ස්ථාපිත කිරීමට යෝජිත කොමිසම වෙත අසීමිත ඒකාධිකාරී බලයක් පවරා දී ඇතැයි චෝදනා කර තිබෙනවා.\nසමගි ජන බලවේගය පක්ෂයේ මහලේකම් රංජිත් මද්දුමබණ්ඩාර වෙනුවෙන් පෙනී සිටි ජනාධිපති නීතිඥ තිසත් විජේගුණවර්ධන අධිකරණය හමුවේ කරුණු දක්වමින්, මෙම පනත් කෙටුම්පත තුළින් ස්ථාපිත කෙරෙන කොමිසම සදහා සාමාජිකයන් පස් දෙනෙකුගේ සිට හත් දෙනෙකු දක්වා පත් කිරීමේ බලය ජනාධිපතිවරයා වෙත පවරා ඇති බව පෙන්වා දුන්නා.\nඑම  සාමාජිකයන් පත් කිරීමේදී ජනාධිපතිවරයා වෙත අත්තනෝමතික බලයක් පවරා දී ඇතැයි චෝදනා කළ ජනාධිපති නීතිඥවරයා, එම සාමාජිකයන් පත් කිරීමේදී  ඔවුන්ට පැවතිය යුතු සුදුසුකම් පිළිබඳව අදාළ පනත් කෙටුම්පත තුළින් පැහැදිලිව දක්වා නොමැති බවට තර්ක කළා.\nඑසේම යෝජිත කොමිසම සදහා ජනාධිපතිවරයා විසින් සාමාජිකයන් පත් කිරීමේ ක්‍රියාවලිය අධීක්ෂණය කිරීමට පාර්ලිමේන්තුවට අවස්ථාවක් සලසා දී නොමැති බවටයි ජනාධිපති නීතිඥවරයා චෝදනා කළේ.\nජනතා විමුක්ති පෙරමුණේ හිටපු පාර්ලිමේන්තු මන්ත්‍රී වසන්ත සමරසිංහ වෙනුවෙන් පෙනී සිටි නීතිඥ ශාන්ත ජයවර්ධන අධිකරණය හමුවේ කරුණු දක්වමින්, මෙම පනත් කෙටුම්පත තුළින් ස්ථාපිත කෙරෙන කොමිසම වෙත රෙගුලාසි හා විධාන සෑදීම සඳහා නීතිය අභිබවා යන අත්තනෝමතික බලයක් සපයා දී ඇතැයි චෝදනා කළා.\nඑසේ සාදනු ලබන රෙගුලාසි හා විධාන අනුමත කිරීම සඳහා පාර්ලිමේන්තුව වෙත ඉදිරිපත් කිරිමක් සිදු නොවන නිසා එය ආණ්ඩුක්‍රම ව්‍යවස්ථාවට පටහැනි තත්වයක් මෙන්ම ඒ තුළින් ජනතාවගේ මූලික මිනිස් අයිතිවාසිකම් උල්ලංඝනය වන බවටත් ඔහු චෝදනා කළා.\nකොළඹ වරාය නගරය කොළඹ මහ නගර සභා බල ප්‍රදේශය තුළ පිහිටා තිබුනද එහි කටයුතු වලට මැදිහත් වීම සදහා එම නගර සභාවට තිබෙන  නීතිමය හිමිකම යෝජිත පනත් කෙටුම්පත තුළින් අහිමි කර ඇතැයි චෝදනා කළ නීතිඥ ශාන්ත ජයවර්ධන, ඒ තුළින් ආණ්ඩුක්‍රම ව්‍යවස්ථාවේ 13 වන සංශෝධනය උල්ලංඝනය වන බවත් පෙන්වා දී තිබෙනවා.\nඉන් අනතුරුව  පෙත්සම් පිළිබඳ වැඩිදුර කරුණු සලකා බැලීම හෙට පෙරවරු 10 දක්වා කල් තැබීමටයි ශ්‍රේෂ්ඨාධිකරණ පංච පුද්ගල විනිසුරු මඩුල්ල තීරණය කර ඇත්තේ.\nසමගි ජන බලවේගයේ මහලේකම් පාර්ලිමේන්තු මන්ත්‍රී රංජිත් මද්දුම බණ්ඩාර හා  ජනතා විමුක්ති පෙරමුණේ හිටපු පාර්ලිමේන්තු  මන්ත්‍රී වසන්ත සමරසිංහ, ඇතුළු පිරිසක් විසින් මෙම පෙත්සම් 19 ක්  ඉදිරිපත් කර තිබුණා.\nඑසේම අමාත්‍ය මහාචාර්ය ජී.එල්.පීරිස්, ශ්‍රී ලංකා පොදුජන පෙරමුණේ ලේකම් පාර්ලිමේන්තු මන්ත්‍රී සාගර කාරියවසම්, ශ්‍රී ලංකා පොදුජන පෙරමුණේ නීතිඥ සංගමය, ඇතුළු පිරිසක් අතරමැදි පෙත්සම් ඉදිරිපත් කිරීමටද පියවර ගෙන තිබූ බවයි හිරු අධිකරණ වාර්තාකරු සඳහන් කළේ.\nඅදාල පනත් කෙටුම්පතේ අන්තර්ගත ඇතැම් වගන්ති වලින් මෙරට ආණ්ඩුක්‍රම ව්‍යවස්ථාව උල්ලංඝනය වන බව පෙත්සම්කරුවන් පෙන්වා දී තිබෙනවා.\nඒ හේතුවෙන් අදාළ වගන්ති සම්මත කිරීමට අවශ්‍ය නම් ඒවා පාර්ලිමේන්තුවේ තුනෙන් දෙකක බහුතර ඡන්දයකින් සහ ජනමත විචාරණයකින් සම්මත විය යුතු බවට තීන්දුවක් ලබාදෙන ලෙසයි ඔවුන් ශ්‍රේෂ්ඨාධිකරණයෙන් ඉල්ලා ඇත්තේ.\nමේ අතර පෙත්සම් සලකා බැලීම ආරම්භයට පෙර පෙරටුගාමී සමාජවාදී පක්ෂය අද උදෑසන ශ්‍රේෂ්ඨාධිකරණය ඉදිරිපිට නිහඬ විරෝධතාවයක නිරත වුණා.",
       "URL": "https://www.hirunews.lk/268915/කොළඹ-වරාය-නගර-පෙත්සම්-විභාගය-හෙටට-කල්-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2009"
}