{
       "Source": "hirunews",
       "Timestamp": "Tuesday, 20 December 2022 - 10:07",
       "Headline": "අයිස් සහ හෙරොයින් සමඟ පුද්ගලයින් 10ක් STF භාරයට (ඡායාරූප)",
       "News Content": "වැල්ලම්පිටිය සම්පත් බැංකුව අසල දී අයිස් ග්‍රෑම් 10ක් සන්තකයේ තබාගෙන සිටි පුද්ගලයෙක් පොලිස් විශේෂ කාර්ය බලකාය විසින් සිය භාරයට ගෙන තිබෙනවා.\nඒ, ඊයේ (19) විශේෂ කාර්ය බලකායේ සංවිධානාත්මක අපරාධ මර්ධන ඒකකයේ නිලධාරින්ට ලද තොරතුරකට අනුවයි.\nඑම ප්‍රදේශයේම පදිංචි සැකකරු වයස අවුරුදු 25ක අයෙක්.\nවැඩිදුර විමර්ශන කටයුතු සඳහා සැකකරුව වැල්ලම්පිටිය පොලිස් ස්ථානය වෙත භාර දී තිබෙනවා.\nමේ අතර, අම්බලන්තොට ප්‍රදේශයේ දී ඊයේ (19) කාන්තාවක් සහ පුද්ගලයන් 08දෙනෙකුගේ කල්ලියක් හෙරොයින් ග්‍රෑම් 19යි මිලි ග්‍රෑම් 770ක් සමඟ පොලිස් විශේෂ කාර්ය බලකාය සිය භාරයට ගෙන තිබෙනවා.\nඒ, අම්බලන්තොට විශේෂ කාර්ය බලකා කඳවුරේ නිලධාරින්ට ලද තොරතුරකට අනුවයි.\nමෙම මෙහෙයුමේ දී සැකකරුවන් සන්තකයේ තිබූ දුරකථනයක්, සිම්පතක්, මත්ද්‍රව්‍ය පාවිචිචි කිරීම සඳහා යොදාගන්නා බුම් යන්ත්‍රයක්, යතුරු පැදියක් හා ත්‍රී රෝද රථයක් ද සිය භාරයට ගත් බව පොලිස් විශේෂ කාර්ය බලකාය පවසනවා.\nමෙම සැකකරුවන්ගෙන් 08දෙනෙකු අම්බලන්තොට සහ සූරියවැව ප්‍රදේශයේ පදිංචි වයස අවුරුදු 19ත් 43ත් අතර වයසේ පසුවන පුද්ගලයන් වන අතර වයස සැකකාර කාන්තාව වයස අවුරුදු 39ක අයෙක්.\nඔවුන් දීර්ඝ කාලයක් තිස්සේ මෙම මත්ද්‍රව්‍ය ජාවාරමේ යෙදී සිටින බව ද අනාවරණය වී තිබෙනවා.\nපසුව එම සැකකරුවන් වැඩිදුර විමර්ශන සඳහා අම්බලන්තොට පොලිස් ස්ථානය වෙත භාර දී තිබෙනවා.",
       "URL": "https://www.hirunews.lk/323105/අයිස්-සහ-හෙරොයින්-සමඟ-පුද්ගලයින්-10ක්-stf-භාරයට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=655"
}