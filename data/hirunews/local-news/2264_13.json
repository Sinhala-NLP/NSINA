{
       "Source": "hirunews",
       "Timestamp": "Sunday, 20 December 2020 - 12:45",
       "Headline": "මධ්‍යම අධිවේගී මාර්ගය දඹුල්ල දක්වා දීර්ඝ කරන බව අගමැති කියයි (වීඩියෝ)",
       "News Content": "මධ්‍යම අධිවේගී මාර්ගය දඹුල්ල දක්වා දීර්ඝ කරන බව අග්‍රාමාත්‍ය මහින්ද රාජපක්ෂ මහතා පවසනවා.\nරන්බිම ඔප්පු දස ලක්ෂයක් දිවයිනපුරා ප්‍රදානය කිරීමේ ජාතික වැඩසටහන යටතේ වයඹ පළාතේ ඔප්පු බෙදා දීමේ උත්සවයකට එක්වෙමින් අග්‍රාමාත්‍යවරයා මේ බව සඳහන් කළා.\nඉඩම් ප්‍රතිසංස්කරණ කොමිෂන් සභාව මඟින් ක්‍රියාත්මක කරන මෙම වැඩසටහන යටතේ අග්‍රාමාත්‍යතුමාගේ ප්‍රධානත්වයෙන් නීත්‍යානුකූල ඔප්පු 400ක් බෙදා දුන්නා.\nමේ අතර මධ්‍යම සංස්කෘතික අරමුදලේ නිර්මාතෘ ආචාර්ය රෝලන්ඩ් සිල්වාට උපහාර පිණිස ඉදිකරන බිතු සිතුවම් සංරක්ෂණ හා පර්යේෂණ මධ්‍යස්ථානය අද (20) අග්‍රාමාත්‍ය මහින්ද රාජපක්ෂගේ ප්‍රධානත්වයෙන් විවෘත කෙරුණා.\nදඹුල්ලේ ඉදිකර ඇති මෙම පර්යේෂණ මධ්‍යස්ථානය සඳහා රුපියල් මිලියන 100ක් වැය කර ඇති බවයි අග්‍රාමාත්‍ය කාර්යාලය සඳහන් කළේ.\nමේ අතර, මහාචාර්ය සේනක බණ්ඩාරනායක පුරාවිද්‍යා පුහුණු පාසල ද අග්‍රාමාත්‍ය මහින්ද රාජපක්ෂගේ ප්‍රධානත්වයෙන් ජනතා අයිතියට පත්වුණා.\nපුරාවිද්‍යා කටයුතු සඳහා පර්යේෂණ සිදුකරන දේශීය සහ විදේශීය පර්යේෂකයින්ට මෙය විවෘත වන අතර මහාචාර්ය සේනක බණ්ඩාරනායක සීගිරි ව්‍යාපෘතියේ ආරම්භක පුරාවිද්‍යා අධ්‍යක්ෂවරයා ද වනවා.",
       "URL": "https://www.hirunews.lk/257458/මධ්‍යම-අධිවේගී-මාර්ගය-දඹුල්ල-දක්වා-දීර්ඝ-කරන-බව-අගමැති-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2264"
}