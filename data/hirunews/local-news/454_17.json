{
       "Source": "hirunews",
       "Timestamp": "Saturday, 25 March 2023 - 20:02",
       "Headline": "ගෙනා බිත්තරත් නිදහස් නොකරන බවට වෙළෙඳ ඇමතිගෙන් චෝදනා (වීඩියෝ)",
       "News Content": "ඉන්දියාවෙන් ආනයනය කළ බිත්තර ලක්ෂ 10 ක තොගයෙහි සාම්පල් පරික්ෂාව මේ වනවිට ආරම්භ කර ඇති බව සත්ත්ව නිෂ්පාදන හා සෞඛ්‍ය දෙපාර්තමේන්තුව පවසනවා.\nඑහි අධ්‍යක්ෂ ජනරාල් ආචාර්ය හේමාලි කොතලාවල කියා සිටියේ අදාළ සාම්පල බොරැල්ල වෛද්‍ය පර්යේෂණ ආයතනය සහ පේරාදෙණිය පශු වෛද්‍ය කාර්යාලය වෙත යොමුකර ඇති බවයි.\nදින 4 ක් තුළ එම සාම්පල පරීක්ෂාව පිළිබඳ වාර්තා වෙළඳ, වානිජ හා ආහාර සුරක්ෂිතතා අමාත්‍යාංශය වෙත ලබාදෙන බව ද ඇය සඳහන් කළා.\nකෙසේ වෙතත්, වෙළඳ, වානිජ හා ආහාර සුරක්ෂිතතා අමාත්‍ය නලින් ප්‍රනාන්දු ජා-ඇල පැවති හමුවකින් අනතුරුව මාධ්‍ය වෙත අදහස් දක්වමින් කියා සිටියේ නිලධාරින්ගේ ප්‍රමාදයන් නිසා බිත්තර රේගුවෙන් නිදහස් කර ගැනීම තවදුරටත් ප්‍රමාද වන බවයි.\nදින ගණනාවක සිට වෙළඳපොල තුළ යළි බිත්තර හිඟයක් නිර්මාණය වී තිබෙනවා.\nමේ අතර, වෙළඳපොලේ ඇති ඇසුරුම් කරන ලද ඇතැම් දේශීය සහල් බර අඩුවෙන් අලෙවි කරන බවට බදුල්ල දිස්ත්‍රික්කයේ සිදුකළ වැටලීමකදී අනාවරණ වී තිබෙනවා.\nබදුල්ල දිස්ත්‍රික් සහකාර මිනුම් ඒකක සේවා අධිකාරි දුලිත් අශෝක දඩල්ලගේ සඳහන් කළේ අදාළ වෙළඳුන්ට එම තත්ත්වයන් නිවැරදි කර ගන්නා ලෙසට අවවාද කළ බවයි.",
       "URL": "https://www.hirunews.lk/330906/ගෙනා-බිත්තරත්-නිදහස්-නොකරන-බවට-වෙළෙඳ-ඇමතිගෙන්-චෝදනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=454"
}