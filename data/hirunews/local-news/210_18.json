{
       "Source": "hirunews",
       "Timestamp": "Wednesday, 05 July 2023 - 20:44",
       "Headline": "දයාසිරිගේ පුත්‍රයාව කොල්ලකෑ, සැකකරු හඳුනා ගැනේ (වීඩියෝ)",
       "News Content": "ශ්‍රී ලංකා නිදහස් පක්ෂයේ මහලේකම් පාර්ලිමේන්තු මන්ත්‍රී දයාසිරි ජයසේකරගේ පුත්‍රයා වන කවීන් ජයසේකරට තර්ජනය කර ඔහුගේ රන්මාලය හා මුදල් කොල්ල කා පළාගිය සැකකරු පොලිසිය විසින් හඳුනාගෙන තිබෙනවා.\nවැල්ලවත්ත ප්‍රදේශයේ පදිංචි රොක්සි වත්තේ රංජි නැමැත්තාගේ පුත්‍රයා මෙම කොල්ලකෑම සිදුකර ඇති බවටයි පොලිසිය සිදුකළ විමර්ශනවල දී හෙළිව ඇත්තේ.\nකවීන් ජයසේකර ඊයේ (04) පස්වරු 4.15ට පමණ තම මිතුරියක සමඟ බම්බලපිටිය ලෙයාර්ඩ්ස් පාරේ ග්‍රාම නිලධාරි කාර්යාලය අසළට කිසියම් කටයුත්තක් සඳහා මෝටර් රථයකින් පැමිණ තිබුණා.\nපසුව ඔවුන් රථය මාර්ගය අයිනේ නතර කර කතා කරමින් සිටින අවස්ථාවේ දී එම ස්ථානයට පාපැදියකින් පැමිණි පුද්ගලයෙකු ඔවුන්ට තර්ජනය කර මුදල් ඉල්ලා ඇති බවයි පොලිසිය සඳහන් කළේ.\nඑහිදී අදාළ පුද්ගලයා ඔවුන් පැමිණි මෝටර් රථයට ගලකින් පහරදීමට ද උත්සහ කර ඇති අතර එම අවස්ථාවේ දී මන්ත්‍රීවරයාගේ පුත්‍රයා සිය ගෙළෙහි බැඳි පවුමක පමණ රන් මාලය ගලවා ඔහුගේ මිතුරියගේ අත්බෑගයට දමා තිබෙනවා.\nකෙසේ වෙතත් සැකකරු එම අවස්ථාවේ දී ඔහු සතුව තිබූ තියුණු ආයුධයක් ගෙන ඔවුන්ට තර්ජනය කර මෝටර් රථය ඇතුළත තිබූ අත්බෑගය සහ රුපියල් තුන්දහසක් රැගෙන පාපැදියෙන් පළාගොස් තිබුණා.\nමෙම සැකකරු දැඩිලෙස මත්ද්‍රව්‍යය සඳහා ඇබ්බැහි වූවෙකු බවට අනාවරණ වී තිබෙනවා.\nස්ථීර පදිංචියක් නොමැති සැකකරු අත්අඩංගුවට ගැනීම සඳහා කොළඹ දකුණ භාර ජ්‍යෙෂ්ඨ පොලිස් අධිකාරි හසන්ත මාරපනගේ අධීක්ෂණ යටතේ විමර්ශන ක්‍රියාත්මකයි.",
       "URL": "https://www.hirunews.lk/340142/දයාසිරිගේ-පුත්‍රයාව-කොල්ලකෑ-සැකකරු-හඳුනා-ගැනේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=210"
}