{
       "Source": "hirunews",
       "Timestamp": "Wednesday, 19 June 2019 - 12:49",
       "Headline": "තිස්සමහාරාමයේ දරුවා මියයෑමේ සිද්ධියට 05ක ගේ වැඩ තහනම් කරන්නැයි නියෝගයක්",
       "News Content": "තිස්සමහාරාම - විජයපුර ප්‍රදේශයේදී මන්දපෝෂණයෙන් කුඩා දරුවෙකු මියයාමේ සිද්ධිය සම්බන්ධයෙන් රාජ්‍ය නිලධාරින් 5 දෙනෙකුගේ වැඩ තහනම් කිරීමට තමන් නියෝග කළ බව හම්බන්තොට දිස්ත්‍රික් සංවර්ධන කමිටුවේ සභාපති රාජ්‍ය අමාත්‍ය දිලීප් වෙදආරච්චි පවසනවා.\nඊයේ දින දිස්ත්‍රික් සංවර්ධන කමිටුව රැස්වූ අවස්ථාවේදී විජයපුර ග්‍රාම නිලධාරි කොට්ඨාශය භාර රාජ්‍ය නිලධාරින් 5 දෙනෙකුගේ වැඩ තහනම් කිරීමට තමන් දිස්ත්‍රික් ලේකම්වරයා වෙත උපදෙස් ලබාදුන් බවයි රාජ්‍ය අමාත්‍යවරයා හිරු ප්‍රවෘත්ති අංශයට සදහන් කළේ.\nතිස්සමහාරාම - විජයපුර ප්‍රදේශයේ පදිංචිව සිටි මාස 11ක් වයසැති කුඩා දරුවෙකු මන්දපෝෂණය හේතුවෙන් පසුගිය මැයි මස 14 වනදා මියගොස් තිබුණා.\nපවුලේ බාලයා වන මෙම දරුවාට වැඩිමහල් සහෝදර සහෝදරින් තුන් දෙනෙකු සිටිනවා.\nකෙසේ වෙතත් එම පවුලට සමෘද්ධි සහනාධාරය ලබා දීමට ප්‍රදේශයේ සමෘද්ධි නිලධාරීවරයා ඇතුළු රාජ්‍ය නිලධාරීන් කටයුතු කර තිබුණත් එය ලබාදීමට නොහැකි වී ඇත්තේ පියා විසින් සමෘද්ධි සහනාධාරය ප්‍රතික්ෂේප කිරීම නිසා බවටයි හෙලිව ඇත්තේ.\nකෙසේ වෙතත් ඊයේ රැස් වූ හම්බන්තොට දිස්ත්‍රික් සංවර්ධන කමිටු රැස්වීමේදී මෙම දරුවාගේ මරණය සම්බන්ධයෙන් සංවාදයට බදුන් වී තිබෙනවා.\nඑහිදී එම කමිටුවේ සභාපති රාජ්‍ය අමාත්‍ය දිලිප් වෙදාරච්චි නියෝග කර ඇත්තේ සිද්ධියට සම්බන්ධ රාජ්‍ය නිලධාරීන් 05 දෙනෙකුගේ වැඩ තහනම් කරන ලෙසයි. සිද්ධිය සම්බන්ධයෙන් පරීක්ෂණයක් ආරම්භ කරන ලෙස ද රාජ්‍ය අමාත්‍යවරයා උපදෙස් ලබාදී තිබෙනවා.",
       "URL": "https://www.hirunews.lk/218700/තිස්සමහාරාමයේ-දරුවා-මියයෑමේ-සිද්ධියට-05ක-ගේ-වැඩ-තහනම්-කරන්නැයි-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=3292"
}