{
       "Source": "hirunews",
       "Timestamp": "Tuesday, 07 March 2017 - 19:37",
       "Headline": "දඹුල්ලේ පවුල් සැලසුම් මධ්‍යම පළාත් සභාවත් උණුසුම් කරයි",
       "News Content": "දරු ප්‍රසූතිය සඳහා දඹුල්ල මූලික රෝහලට පැමිණෙන මව්වරුන්ගේ කැමැත්තකින් තොරව ඔවුන්ට පවුල් සැළසුම් ක්‍රම අනුගමනය කරවීමට වෛද්‍යවරියක් කටයුතු කිරීම සම්බන්ධයෙන් අද (07) රැස්වූ මධ්‍යම පළාත් සභාවේද අවධානය යොමුවුණා.\nඑහිදී පළාත් ප්‍රධාන අමාත්‍ය සරත් ඒකනායක ප්‍රකාශ කර තිබුණේ අදාළ සිද්ධියේ සත්‍යතාවයක් ඇති බව මේ වනවිට හෙළි වී ඇති බවයි.\nහිරු ප්‍රවෘත්ති තුළින් මේ පිළිබඳ අවධානය යොමු කරවීමෙන් පසු මධ්‍යම පළාත් සෞඛ්‍ය සේවා අධ්‍යක්ෂිකා ශාන්ති සමරසිංහද ඊට අදාළ පරික්ෂණ සිදුකිරීමට විශේෂ කණ්ඩායමක් පත් කළා.\nඔවුන් අද එම විමර්ශන ආරම්භ කළ බවයි  දඹුල්ල රෝහලේ වෛද්‍ය අධිකාරී චාල්ස් නුගවෙල සඳහන් කළේ.\nඅදාළ වෛද්‍යවරිය දඹුල්ල රෝහලට පැමිණීමට පෙර රත්නපුර මහ රෝහලේ සේවය කර තිබෙනවා.\nඇය එහිදීද මෙලෙස මව්වරුන්ගේ කැමැත්තකින් තොරව පවුල් සැළසුම් ක්‍රම සිදුකිරීමට කටයුතු කර ඇත්දැයි සොයා බැලිය යුතු බවයි මධ්‍යම පළාත් සෞඛ්‍ය අමාත්‍ය බන්දුල යාලේගම අද පැවති පළාත් සභා රැස්වීමෙන් අනතුරුව මාධ්‍ය වෙත අදහස් දක්වමින් කියා සිටියේ.\nමේ අතර, කොළඹ අද (07) පැවති මාධ්‍ය හමුවකට එක්වෙමින් සිංහල රාවය සංවිධානයේ සභාපති පූජ්‍ය අක්මීමන දයාරතන හිමියන් කියා සිටියේ මෙවැනි සිද්ධීන්ට සම්බන්ධ වෛද්‍යවරුන්ට එරෙහිව නීතිය ක්‍රියාත්මක කිරීමට සෞඛ්‍ය අමාත්‍යවරයා මැදිහත් විය යුතු බවයි.",
       "URL": "https://www.hirunews.lk/156307/දඹුල්ලේ-පවුල්-සැලසුම්-මධ්‍යම-පළාත්-සභාවත්-උණුසුම්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4626"
}