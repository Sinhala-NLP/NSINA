{
       "Source": "hirunews",
       "Timestamp": "Monday, 21 March 2022 - 13:37",
       "Headline": "කිරිපිටි සඳහා අදත් දිගු පෝලිම්",
       "News Content": "ආනයනික කිරිපිටි මිල ඉහළ දැමීමත් සමඟ දේශීය කිරිපිටි මිලදී ගැනීම සඳහා ද මේ වනවිට දිගු පෝලිම් නිර්මාණය වී තිබෙනවා.\nකිරිපිටි මිල ඉහළ යාමත් සමඟ දියර කිරි පරිභෝජනය සඳහා ජනතාව වැඩි වශයෙන් යොමු වී ඇති ආකාරයක් දැකගත හැකියි.\nඩොලරයට සාපේක්ෂ ව රුපියලේ අගය අවප්‍රමාණ වීම හමුවේ ආනයනික ග්‍රෑම් 400යේ කිරිපිටි පැකට්ටුවක් රුපියල් 250කින් සහ කිලෝ එකේ පැකට්ටුවක් රුපියල් 600කින් ඉහළ දැමීමට ආනයනකරුවන් පියවර ගත්තා.\nකෙසේ වෙතත් කිරිපිටි මිල ඉහළ දැමුව ද හිඟයකින් තොරව වෙළඳපලේ කිරිපිටි මිල දී ගැනීමට ජනතාවට තවමත් හැකිවී නැහැ.\nආනයනික කිරිපිටි හිඟය සහ දේශීය කිරිපිටි මිල ගණන් පහළ අගයක් ගැනීම හේතුවෙන් දේශීය කිරිපිටි මිලදී ගැනීම සඳහා මේ වනවිට දිගු පෝලිම් නිර්මාණය වී තිබෙනවා.\nවෙළඳපලේ පවතින කිරිපිටි හිඟය හමුවේ මේ වනවිට දියර කිරි ඉල්ලුමද ඉහළ ගොස් තිබෙනවා.\nමේ අතර කිරි ගව පාලනය සඳහා පාරිසරික ඇගයීම් වාර්තාවක් ලබාදීමට රුපියල් මිලියන 300ක් ඉල්ලූ බවට කෘෂිකර්ම අමාත්‍ය මහින්දානන්ද අලුත්ගමගේ සිදු කළ ප්‍රකාශය සම්බන්ධයෙන් කෙරෙන පරීක්ෂණ සඳහා සහය ලබාදෙන බව මධ්‍යම පරිසර අධිකාරියේ සභාපති සිරිපාල අමරසිංහ සඳහන් කළා.\nඔහු මේ බව කියා සිටියේ, කෘෂිකර්ම අමාත්‍යවරයා සිදු කළ එම ප්‍රකාශයට පිළිතුරු ලබාදෙමින්.\nකෘෂිකර්ම අමාත්‍යවරයා සිදු කළ අදාළ ප්‍රකාශය අසත්‍යයක් බවයි හිරු ප්‍රවෘත්ති අංශයට අදහස් දක්වමින් විෂයභාර අමාත්‍ය මහින්ද අමරවීර ද ඊයේ සඳහන් කළේ.\nකෙසේ වෙතත් කෘෂිකර්ම අමාත්‍ය මහින්දානන්ද අලුත්ගමගේ අද දිනයේදී මාධ්‍ය හමුවක් කැඳවා තිබූ අතර, එහි දී ඔහු මධ්‍යම පරිසර අධිකාරියට යළි චෝදනා එල්ල කළා.",
       "URL": "https://www.hirunews.lk/299989/කිරිපිටි-සඳහා-අදත්-දිගු-පෝලිම්",
       "Category": "Local News",
       "Parent URL": "https://www.hirunews.lk/local-news.php?pageID=1281"
}