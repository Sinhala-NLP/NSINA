{
       "Source": "hirunews",
       "Timestamp": "Thursday, 01 February 2018 - 19:12",
       "Headline": "මහින්දගේ ප්‍රජා අයිතිය රකින බව නිදහස් පක්ෂය කියයි",
       "News Content": "හිටපු ජනාධිපති මහින්ද රාජපක්ෂගේ ප්‍රජා අයිතිය අහෝසි කිරිමට ශ්‍රී ලංකා නිදහස් පක්ෂය ඉඩ ලබා නොදෙන බව රාජ්‍ය අමාත්‍ය ඩිලාන් පෙරේරා ප්‍රකාශ කළා.\nකොළඹ අද (01) පැවති මාධ්‍ය හමුවකට එක්වෙමින් ඔහු කියා සිටියේ එය නිදහස් පක්ෂයේ ප්‍රතිපත්තිය නොවන බවයි.\nප්‍රජා අයිතිය අහෝසි කිරීමේ ක්‍රමය ජේ.ආර්.ජයවර්ධන හිටපු ජනාධිපතිවරයාගේ ක්‍රමය වූවත්, එය ශ්‍රී ලංකා නිදහස් පක්ෂයේ ක්‍රමය නොවන බවයි රාජ්‍ය අමාත්‍යවරයා එහිදී තවදුරටත් අවධාරණය කළේ.\nශ්‍රී ලංකා පොදුජන පෙරමුණ සහ එක්සත් ජාතික පක්ෂය අතර පවතින ගණුදෙනු හේතුවෙන් නිදහස් පක්ෂයට පාර්ලිමේන්තුවේ බහුතර බලය ලබා ගැනීමට නොහැකිව ඇති බව ද ඩිලාන් පෙරේරා සඳහන් කළා.\nබැදුම්කර සහ බරපතල වංචා වාර්තා සම්බන්ධයෙන් ලබන 6 වනදා පාර්ලිමේන්තුවේ සිදුකරන විවාදයට, මැතිවරණයෙන් පසු තවත් දින කිහිපයක් අවශ්‍ය බවයි ඔහු එහිදී වැඩිදුරටත් කියා සිටියේ.",
       "URL": "https://www.hirunews.lk/182635/මහින්දගේ-ප්‍රජා-අයිතිය-රකින-බව-නිදහස්-පක්ෂය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4097"
}