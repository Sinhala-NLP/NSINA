{
       "Source": "hirunews",
       "Timestamp": "Saturday, 18 September 2021 - 20:06",
       "Headline": "ගතවූ දින 22 කට කොරෝනා ආසාදිතයන් ලක්ෂයක්   (වීඩියෝ)",
       "News Content": "මෙරට සමස්ත කොරෝනා මරණ සංඛ්‍යාව අද 12,000 සීමාව ඉක්මවා ගියා. ඒ, ඊයේ සිදු වූ බවට අද තහවුරු කරනු ලැබූ මරණ 84ත් සමඟයි.\nමේ අතර මෙරට සමස්ත කොරෝනා ආසාදිතයන්ගෙන් 5න් එකක් හෙවත් ආසාදිතයන් ලක්ෂයක් ගෙවුණු දින 22 තුළ වාර්තාවී තිබෙනවා.\nඅප්‍රේල් 15 වන දා ආරම්භ වූ අලුත් අවුරුදු පොකුරට පෙර මෙරට සමස්ත කොවිඩි ආසාදිතයින් සංඛ්‍යාව දැක්වුණේ 95,949ක් ලෙසයි.\nමෙරට ආසාදිතයින් ලක්ෂ 4 සීමාව ඉක්මවා ගියේ පසුගිය අගෝස්තු 25 වන දා වන අතර එදින සිට සැප්තැම්බර් 16 දක්වා දින 22ක් තුළ ආසාදිතයින් ලක්ෂයක් වාර්තා වී තිබෙනවා.\nඑය මෙරට සමස්ත ආසාදිතයින්ගෙන් පහෙන් එකක් වීම විශේෂත්වයක්.\nඅද දිනයේ මේ දක්වා අලුතින් ආසාදිතයන් 1,530 ක් වාර්තාවී ඇති බව යුද හමුදාපති ජෙනරාල් ශවේන්ද්‍ර සිල්වා කියා සිටියා.\nමේ අතර සෞඛ්‍ය සේවා අධ්‍යක්ෂ ජනරාල්වරයා විසින් ඊයේ සිදු වූ බවට අද තහවුරු කරනු ලැබූ මරණ 84ක් සමඟ මෙරට සමස්ත මරණ සංඛ්‍යාව දැක්වුණේ 12,022 ක් ලෙසයි.\nමියගිය 84 දෙනාගෙන් 58 දෙනෙකු අවුරුදු  60 ට වැඩි පුද්ගලයින් වන අතර, අවුරුදු 30 ත් 59 ත් අතර වයස්වල පසුවූ 23 දෙනෙකුද මියගිය අය අතර වනවා. අවුරුදු 30 ට අඩු තුන්දෙනෙකුද මියගොස් තිබෙනවා.\nමේ අතර කොරෝනා ආසාදිතව කුරුණෑගල පළාත් රෝහලේ බාහිර රෝගී අංශයේ සේවය කළ වෛද්‍යවරයෙකු ද ජීවිතක්ෂයට පත්ව තිබෙනවා.\nඑලෙස කොරෝනා ආසාදිතව මිය ගොස් ඇත්තේ දක්ෂ චිත්‍ර ශිල්පියෙකු සහ ගත් කතුවරයෙකු ලෙස ප්‍රකටව සිටි වෛද්‍ය සුදත් බණ්ඩාරයි.\nමේ දක්වා කොරෝනා ආසාදිතව සෞඛ්‍ය සේවකයන් 11 දෙනෙකු ජීවිතක්ෂයට පත්ව ඇති බව රජයේ හෙද නිලධාරීන්ගේ සංගමයේ සභාපති සමන් රත්නප්‍රිය ප්‍රකාශ කළා.\nමේ අතර, කොරෝනා ආසාදිත කාන්තාවක් පෞද්ගලික ආරවුලක් මුල් කර ගනිමින් අසල්වැසි කාන්තාවකට වෛරසය බෝ කිරීමේ අරමුණින් මුහුණට කෙල ගැසීමේ පුවතක් ගම්පහ - කිරිඳිවැල ප්‍රදේශයෙන් වාර්තා වනවා.",
       "URL": "https://www.hirunews.lk/282589/ගතවූ-දින-22-කට-කොරෝනා-ආසාදිතයන්-ලක්ෂයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1683"
}