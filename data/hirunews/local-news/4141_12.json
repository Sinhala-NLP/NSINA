{
       "Source": "hirunews",
       "Timestamp": "Friday, 05 January 2018 - 7:46",
       "Headline": "පාසලකට සිසුවියක් ඇතුළත් කරන්න අල්ලස්",
       "News Content": "කොළඹ පිහිටි ප්‍රසිද්ධ බාලිකා විද්‍යාලයකට සිසුවියක ඇතුළත් කර දෙන බව පවසා රුපියල් එක්ලක්ෂ පහළොස්දහසක මුදලක් අල්ලස් වශයෙන් ලබාගත් පුද්ගලයෙකු කොළඹ අපරාධ කොට්ඨාශය මගින් අත්අඩංගුවට ගෙන තිබෙනවා.\nඅත්අඩංගුවට ගත් මෙම පුද්ගලයා අධ්‍යාපන අමාත්‍යාංශයේ සේවය කරන බවට පවසමින් මෙම වංචාව සිදුකර ඇති බවයි මූලික විමර්ශනවලදී අනාවරණය වී ඇත්තේ.\nඔහු ඊයේ (04) කඩුවෙල මහේස්ත්‍රාත් අධිකරණයට ඉදිරිපත් කිරීමෙන් අනතුරුව මේ මස 18 වනදා දක්වා රක්ෂිත බන්ධනාගාරගත කෙරුණා.\nමෙම පුද්ගලයා මහනුවර ප්‍රදේශයේ පදිංචිකරුවෙකු බව සඳහන්.\nඑමෙන්ම, මීට පෙරද ඔහු මහනුවර ප්‍රදේශයේ තරුණියකට ගුරු පත්වීමක් ලබාදෙන බව පවසා රුපියල් 50,000 ක මුදලක් අල්ලස් වශයෙන් ලබාගෙන ඇති බවද කොළඹ අපරාධ කොට්ඨාශයේ උසස් නිලධාරියෙකු හිරු ප්‍රවෘත්ති අංශයට සඳහන් කළා.\nමෙලෙස ප්‍රසිද්ධ පාසල්වලට ළමයින් ඇතුළත් කරදෙන බව පවසා මුදල් වංචා කළ පුද්ගලයින් සම්බන්ධයෙන් තොරතුරු ඇත්නම් ඒවා කොළඹ අපරාධ කොට්ඨාශයට දැනුම් දෙන ලෙසයි අධ්‍යාපන අමාත්‍යාංශය ඉල්ලා සිටින්නේ.",
       "URL": "https://www.hirunews.lk/180203/පාසලකට-සිසුවියක්-ඇතුළත්-කරන්න-අල්ලස්",
       "Category": "Local News",
       "Parent URL": "https://www.hirunews.lk/local-news.php?pageID=4141"
}