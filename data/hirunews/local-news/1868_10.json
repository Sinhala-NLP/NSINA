{
       "Source": "hirunews",
       "Timestamp": "Tuesday, 22 June 2021 - 12:08",
       "Headline": "මාදිවෙලින් හමු වූයේ ඉන්දීය ප්‍රභේදයමද ? (වීඩියෝ)",
       "News Content": "මාදිවලින් හමුවුණේ ඩෙල්ටා වෛරසය ආසාදනය වූ පුද්ගලයකු බවට මේ දක්වා තහවුරු වී නොමැති අතර ජාන පරීක්ෂණයේ දී යම් වෙනසක් පෙන්නුම් කිරීම නිසා ඒ සම්බන්ධයෙන් තවදුරටත් පරීක්ෂණ කටයුතු සිදු කෙරෙන බවයි වැඩබලන නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් පවසන්නේ.\nමේ අතර මාදිවල ප්‍රදේශය සම්බන්ධයෙන් ගත යුතු සියලුම සෞඛ්‍යය ක්‍රියාමාර්ග මේ වන විටත් කියාත්මක කරමින් සිටින අතර එම ප්‍රදේශයේ අශ්‍රිතයින් සොයා පරීක්ෂණ තවදුරටත් සිදු කරමින් පවතිනවා.\nඑම පරීක්ෂණවල ප්‍රතිඵල ඉදිරි දිනවලදී ලැබීමට නියමිත අතර ඉදිරියේදී එම වාර්තා ප්‍රසිද්ධ කරන බවයි වැඩබලන නියෝජ්‍ය සෞඛ්‍ය සේවා අධ්‍යක්ෂ ජනරාල් වරයා වැඩි දුරටත් කියා සිටියේ.\nමෙම ඉන්දීය ඩෙල්ටා ප්‍රභේදය වැළඳුනු බවට සැක කෙරෙන අදාළ කාන්තාව අයි. ඩී. එච්. වසංගත රෝග විද්‍යායතනයට ප්‍රතිකාර සඳහා අද යොමු කෙරුනා.\nමේ අතර ඉන්දීය ඩෙල්ටා වෛරසය ඉන්දියාවෙන් සොයා ගැනුනේ ගිය වසරේ බවත් ඊට මාස හතරකට පමණ පසුව මෙය වසංගතයක් දක්වා වර්ධනය වූ බවත් වැඩබලන නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් පවසනවා.\nඑම කාලය තුළ ඉන්දියාවේ සිට මෙරටට පැමිණි පුද්ගලයින්ගෙන් පවා මෙරට තුළ ඩෙල්ටා වෛරස ව්‍යප්ත විය හැකි බවයි ඔහු වැඩි දුරටත් කියා සිටින්නේ.",
       "URL": "https://www.hirunews.lk/275008/මාදිවෙලින්-හමු-වූයේ-ඉන්දීය-ප්‍රභේදයමද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1868"
}