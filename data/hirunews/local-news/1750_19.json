{
       "Source": "hirunews",
       "Timestamp": "Monday, 16 August 2021 - 16:15",
       "Headline": "පාර්ලිමේන්තුව හෙට (17) පමණයි - එක් පනත් කෙටුම්පතක් හා නියෝග 4ක්",
       "News Content": "මෙම සතියේ පාර්ලිමේන්තුව රැස්වීම හෙට (17) දිනයේ පමණක් පැවැත්වීමට අද (16) පැවති පක්ෂ නායක රැස්වීමේදී තීරණය වූ බව, සභානායක, අධ්‍යාපන අමාත්‍ය ගරු දිනේෂ් ගුණවර්ධන මහතා පවසනවා.\nපවතින කොවිඩ් තත්ත්වය මත අද හදිසි පක්ෂ නායක රැස්වීමක් කැඳවූයේ ද සභානායකවරයාගේ ඉල්ලීම මතයි.\nඒ අනුව හෙට, \"2019 කොරෝනා වෛරස් රෝගය (කොවිඩ් 19) (තාවකාලික විධිවිධාන) පනත් කෙටුම්පත\" සම්මත කර ගැනීම සඳහා දෙවනවර කියවීම අවස්ථාව සහ නියෝග 4ක් සම්මත කරගැනීමට ඉදිරිපත් කිරීමට නියමිතව තිබෙනවා.\nඉන්පසු ලබන සැප්තැම්බර් 6 වන සඳුදා දක්වා පාර්ලිමේන්තුව කල් තැබීමට තීරණය වූ බවයි, සභානායක, අධ්‍යාපන අමාත්‍ය දිනේෂ් ගුණවර්ධන සඳහන් කළේ.\nසැප්තැම්බර් 6 වන දා විශේෂ පාර්ලිමේන්තු දිනයක් බව ද සභානායවරයා ප්‍රකාශ කළා.\nකොවිඩ් 19 වසංගත තත්ත්වය හේතුවෙන් පසුගිය කාලයේ පාර්ලිමේන්තුව නියමිත ලෙස රැස්වීමට නොහැකි වීම හේතුවෙන්, ආණ්ඩුව වෙනුවෙන් පිළිතුරු දීමට නොහැකි වූ ප්‍රශ්න සඳහා අවස්ථාව ලබාදීමට, 2021 සැප්තැම්බර් 06 සහ සැප්තැම්බර් 27, විශේෂ පාර්ලිමේන්තු දින ලෙස ප්‍රකාශයට පත් කිරීමට 2021.08.05 රැස්වූ පාර්ලිමේන්තු කටයුතු පිළිබඳ කාරක සභාවේදී තීරණය කෙරුණා.\nපිළිතුරු ලබාදීමට නොහැකිවූ කාලීන වැදගත්කමකින් යුතු ප්‍රශ්නවලට ආණ්ඩුව වෙනුවෙන් පිළිතුරු ලබාදිය යුතු නිසා රජයේ සහ සභානායකවරයාගේ අදහස අනුව විශේෂ පාර්ලිමේන්තු දින 2ක් ලබාදීමට යෝජනා වී තිබුණා.\n2021.08.05 පැවති පාර්ලිමේන්තු කටයුතු පිළිබඳ කාරක සභාව වෙත සභානායකවරයා එම යෝජනාව ඉදිරිපත් කළ අතර, කාරක සභාවේ සිටි ආණ්ඩු පක්ෂයේ මෙන්ම විපක්ෂයේ සාමාජිකයෝ එකඟ වූ බවයි සභානායක කාර්යාලය නිවේදනය කළේ.\nඒ අනුව 2021 සැප්තැම්බර් 06 සහ 27, විශේෂ පාර්ලිමේන්තු දින ලෙස ප්‍රකාශයට පත් කිරීමට තීරණය වී තිබෙනවා.\nඑම දින තුළ, මෙලෙස පිළිතුරු ලබා නොදුන් ප්‍රශ්නවලට පමණක්, ඉඩ ලබාදීමටත් තීරණය වූ බවයි සභානායක, දිනේෂ් ගුණවර්ධන වැඩිදුරටත් කියාසිටියේ.",
       "URL": "https://www.hirunews.lk/279853/පාර්ලිමේන්තුව-හෙට-17-පමණයි-එක්-පනත්-කෙටුම්පතක්-හා-නියෝග-4ක්",
       "Category": "Local News",
       "Parent URL": "https://www.hirunews.lk/local-news.php?pageID=1750"
}