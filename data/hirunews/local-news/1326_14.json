{
       "Source": "hirunews",
       "Timestamp": "Tuesday, 01 March 2022 - 6:22",
       "Headline": "රුසියානු - යුක්‍රේන සාම සාකච්ඡා එකඟත්වයකින් තොරව අවසන් - සාකච්ඡා අතරත් යුක්‍රේනයට ප්‍රහාර (වීඩියෝ)",
       "News Content": "යුක්‍රේනය සහ රුසියාව අතර පැවති සාකච්ඡා අවසන් විසඳුමක් නොමැතිව නිමාවට පත් වී තිබෙනවා.\nගැටුම අවසන් කිරීම සඳහා යුක්රේන සහ රුසියානු බලධාරීන් බෙලරුස්හි දී සාකච්ඡාවලට එක්වුණා.\nඑහිදී දෙපාර්ශ්වයම තවදුරටත් සාකච්ඡා කිරීමට එකඟ වී ඇති අතර ඉදිරි දින කිහිපය තුළ නැවත ඔවුන් හමුවීමට නියමිතව ඇති බවයි රුසියාව ප්‍රකාශ කර ඇත්තේ.\nමේ අතර දෙපාර්ශ්වය සාකච්ඡා සඳහා රැස්වීමට පෙර යුක්‍රේන ජනාධිපති සෙලෙන්ස්කි රුසියානු හමුදාවලින් ඉල්ලා සිටියේ ආයුධ බිම තබන ලෙසටයි.\nකෙසේවෙතත් ඊට රුසියාවෙන් යහපත් ප්‍රතිචාරයක් හිමිවූයේ නැහැ.\nරුසියානු හමුදා යුක්‍රේන ආක්‍රමණය සඳහා මෙහෙයුම් මධ්‍යස්ථානයක් ලෙසට යොදාගත්, රුසියාවේ සමීප ශක්තිමත් මිත්‍ර රටක් ද වන බෙලරූස් දේශ සීමාවේදී දෙපාර්ශ්වය අතර සාකච්ඡා පැවැත්වුණා.\nයුක්‍රේන මෙම සාකච්ඡාවල දී ප්‍රකාශ කර තිබුණේ වහාම සටන් විරාමයක් ඇති කර ගැනීමට සහ රුසියානු හමුදා තම රටින් ඉවත් කර ගැනීමට අවශ්‍ය බවයි.\nඑමෙන්ම කඩිනමින් යුරෝපා සංගමයේ සාමාජිකත්වය තම රටට ලබාදෙන ලෙසට ද ඔහු ඉල්ලීමක් කර තිබුණා.\nකෙසේවෙතත් මේ සම්බන්ධයෙන් ක්‍රෙම්ලිනය අදහස් දැක්වීම ප්‍රතික්ෂේප කර ඇති බවයි විදෙස් මාධ්‍ය වාර්තා කළේ.\nදෙවන වටයේ සාකච්ඡාවලට පෙර රටවල් දෙකෙහිම නියෝජිතයන් ඉහළ නිලධාරීන්ගේ වැඩිදුර උපදෙස් සඳහා තම තමන්ගේ අගනුවර වෙත පිටත්ව යාමත් සමඟ සාකච්ඡා අවසන් වූ බවයි යුක්‍රේන ජනාධිපති උපදේශක මයිහයිලෝ පොඩොල්යාක් උපුටා දක්වමින් විදෙස් ප්‍රවෘත්ති ආයතන වාර්තා කළේ.\nමේ අතර යුක්‍රේනයට එරෙහි රුසියානු ආක්‍රමණය සම්බන්ධයෙන් සාකච්ඡා කිරීම සඳහා ඇමරිකා එක්සත් ජනපද ජනාධිපති ජෝ බයිඩන් තම මිත්‍ර රටවල ජනාධිපතිවරුන් සමඟ දුරකතන මාර්ගයෙන් විශේෂ සාකච්ඡාවක් පවත්වා ඇති බව අනාවරණය වනවා.\nකැනඩා අගමැති ජස්ටින් ටෘඩෝ, යුරෝපීය කොමිසමේ සභාපති උර්සුලා වොන් ඩර් ලේන්, යුරෝපීය කවුන්සිලයේ සභාපති චාල්ස් මයිකල්, ප්‍රංශ ජනාධිපති එමානුවෙල් මැක්‍රොන්, ජර්මානු චාන්සලර් ඔලාෆ් ෂෝල්ස්, ඉතාලි අගමැති මාරියෝ ඩ්‍රාගි, ජපානයේ අගමැති ෆුමියෝ කිෂිඩා, නේටෝ මහලේකම් ජෙන්ස් ස්ටොල්ටන්බර්ග්, පෝලන්තයේ ජනාධිපති Andrzej Duda, රුමේනියානු ජනාධිපති Klaus Ihannis සහ එක්සත් රාජධානියේ අගමැති බොරිස් ජොන්සන් මීට එක්ව ඇති බවටයි වාර්තා වන්නේ.\nකෙසේවෙතත් මෙහිදී සාකච්ඡා වූ කරුණු සම්බන්ධයෙන් මෙතෙක් නිල වශයෙන් හෙළි වී නැහැ.\nමේ අතර රුසියානු ආක්‍රමණය ආරම්භ වූ පසුගිය බ්‍රහස්පතින්දා සිය නෞකාවකට යටත් වීම ප්‍රතික්ෂේප කළ යුක්රේන ආරක්ෂක භට පිරිසක් රුසියානු හමුදා විසින් සමූළ ඝාතනය කළ බවට තොරතුරු වාර්තා වුණා.\nකෙසේවෙතත් යුක්රේන නාවික හමුදාව පවසන්නේ පළමු දිනයේ Zmiinyi (Snake) දූපත ආරක්ෂා කරමින් සිටියදී ඝාතනය කළ බවට සැලකෙන සොල්දාදුවන් 13 දෙනා ජීවතුන් අතර සිටින බවයි.\nමෙම දේශසීමා ආරක්ෂකයින් මියගොස් ඇති බවට වාර්තා වීම හමුවේ යුක්රේන ජනාධිපතිවරයා විසින් ඔවුන්ට ගෞරව පුද කිරීමට ද කටයුතු කරනු ලැබුවා.\nකෙසේවෙතත් ඊයේ (28) සඳුදා දින, යුක්රේන නාවික හමුදාව ෆේස්බුක් සටහනක් මගින් තහවුරු කළේ \"අපේ සහෝදරයන් ජීවතුන් අතර සහ හොඳින්\" යනුවෙන්.\nඅදාළ දිවයිනේ සිටි දේශසීමා ආරක්ෂකයින් සහ නාවික භටයින් අවස්ථා දෙකකදී නිර්භීතව රුසියානු ආක්‍රමණිකයින්ගේ ප්‍රහාර මැඩපවත්වා ඇති අතර ඔවුන් සතුව තිබූ උණ්ඩ අවසන් වීම හමුවේ අඛණ්ඩව සටන් කිරීමට නොහැකි වී ඇති බව එම සටහනේ සඳහන් වනවා.\nරුසියානු හමුදා ප්‍රදීපාගාර කුළුණු, ඇන්ටෙනා ඇතුළු එම දිවයිනේ යටිතල පහසුකම් සම්පූර්ණයෙන් විනාශ කර දැමූ අතර ප්‍රධාන පාලක මධ්‍යස්ථාන සමඟ සන්නිවේදන සබඳතා විසන්ධි කළ බව එහි වැඩිදුරටත් සඳහන්.\nඑමෙන්ම ප්‍රහාරයෙන් පසු යුක්රේන රජය විසින් මානුෂීය මෙහෙයුමක් සඳහා අදාළ දිවයිනට එවූ සෝදිසි සහ ගලවා ගැනීමේ නෞකාවක කාර්ය මණ්ඩලය රුසියානු හමුදා නීති විරෝධී ලෙස රඳවා තබාගෙන සිටින බවට යුක්රේන නාවික හමුදාව චෝදනා කරනවා.\nමේ අතර යුක්රේනයේ දෙවන නගරය වන Kharkiv වෙත එල්ල වූ රුසියානු මිසයිල ප්‍රහාරවලින් විශාල පිරිසක් මිය ගිය බව යුක්‍රේන බලධාරීන් පවසනවා.\nතවත් සිය ගණනක් තුවාල ලබා ඇති බවයි යුක්රේන අභ්‍යන්තර අමාත්‍යාංශය සමාජ මාධ්‍ය ඔස්සේ අනාවරණය කර ඇත්තේ.\nරුසියානු ආක්‍රමණයේ පස්වන දිනයේදී මෙම ප්‍රහාරය එල්ල වූයේ දෙපාර්ශ්වයේම නියෝජිතයන් බෙලරූස් හි දී සාකච්ඡා පවත්වමින් සිටින අවස්ථාවේ දී වීම විශේෂත්වයක්.\nරුසියාව යුක්රේනයට පෙරමුණු කිහිපයකින් පහර දෙමින් සිටිය ද යුක්‍රේන ප්‍රතිප්‍රහාර හේතුවෙන් රුසියානු හමුදාවල ගමන මන්දගාමී වී තිබෙනවා.\nසමාජ මාධ්‍යවල හුවමාරු වන ඇතැම් වීඩියෝවල කාර්කිව් වෙත රොකට් ප්‍රහාර එල්ලවන ආකාරය දක්නට ලැබෙනවා.\nඇතැම් ආරක්ෂක විශ්ලේෂකයින් ප්‍රකාශ කළේ නාගරික ප්‍රදේශවලට පොකුරු බෝම්බ ප්‍රහාර ද එල්ල කර ඇති බවටයි.\nකෙසේවෙතත් ජනාකීර්ණ ප්‍රදේශවලට පහරදෙන බවට එල්ල වන චෝදනා රුසියාව ප්‍රතික්ෂේප කරනවා.\nරුසියාවේ මෙම ප්‍රහාරය හෙළා දැකීම සඳහා එක් වූ බටහිර රටවල් සම්බාධක මාලාවකින් ප්‍රතිචාර දැක්වීමත් සමඟ රුසියාව ඉතා හුදකලා තත්ත්වයකට සහ ආර්ථික ගැටලුවලට මුහුණ දී සිටින බවයි විචාරකයන් පෙන්වා දෙන්නේ.\nඑවැනි තත්ත්වයක් මත වුව ද රුසියානු නායක ව්ලැඩිමීර් පුටින් පසුගිය බ්‍රහස්පතින්දා ආරම්භ කළ ආක්‍රමණය පිළිබඳ යළි සිතා බැලීමට සූදානමක් නොමැති බව විදෙස් මාධ්‍ය වාර්තා පෙන්වා දෙනවා.\nගැටුම් මැද රුසියාව සිය න්‍යෂ්ටික සන්නද්ධ ඒකක දැඩි සීරුවෙන් තැබීමට පියවර ගැනීම ද ජාත්‍යන්තරව දැඩි කතා බහට ලක්ව ඇති කරුණක්.\nමේ අතර යුක්රේනයේ දෙවන විශාලතම නගරය වන කාර්කිව්හි ඊසාන දිග කොටසේ සාමාන්‍ය ජනතාව වෙසෙන ප්‍රදේශවලට ද රුසියානු හමුදා ප්‍රහාර එල්ල කර තිබෙනවා.\nඑම ප්‍රහාරවලින් විශාල පිරිසක් මිය ගිය අතර තවත් පුද්ගලයන් සිය ගණනක් තුවාල ලැබූ බවයි යුක්‍රේන හමුදාව පවසන්නේ.\nමේ අතර යුක්රේනයේ යුද්ධයෙන් බේරීම සඳහා 500,000කට අධික ජනතාවක් තම නිවෙස් අතහැර පලා ගොස් ඇති බව එක්සත් ජාතීන්ගේ සංවිධානය පෙන්වා දෙනවා.\nමේ අතර කිව් හි Ohmadyt ළමා රෝහලක අපිරිසිදු බිම් මහලේ, මව්වරුන් සහ ළදරුවන් මෙන්ම වැඩිහිටියන් තාවකාලික ඇඳන් සහ බ්ලැන්කට් මත වැතිර සිටිනවා.\nරුසියාව විසින් යුක්‍රේන ආක්‍රමණය කිරීමෙන් පසු තම පවුල් සමඟ නිවසට යාමට හෝ අගනුවරෙන් පලා යාමට නොහැකි තරමට අසනීප වී සිටින වැඩිහිටියන් සහ දරුවන් ද, අර්බුදය හමුවේ ජීවිතය හැඩගස්වා ගනිමින්, එලෙස වැතිර සිටින බවයි විදෙස් මාධ්‍ය වාර්තා කරන්නේ.\nරෝහල් කාර්ය මණ්ඩලය, රෝගීන් සහ ඔවුන්ගේ පවුල්වල කම්පනය බෙදාහදා ගැනීමට එක්ව සිටිනවා. විශාලතම රෝහල වන Ohmadyt හි සාමාන්‍යයෙන් රෝගීන් 600ක් දක්වා පහසුකම් පවතිනවා.\nරුසියානු සහ යුක්රේන හමුදා අතර ඇති වූ ගැටුම් හමුවේ කියෙව් අවට ප්‍රදේශවල ෂෙල් වෙඩි ප්‍රහාරවලට ගොදුරු වූ කුඩා ළමුන් හතර දෙනෙකු තුවාල සඳහා ප්‍රතිකාර ලබා තිබෙනවා.\nඑක් අයෙකු බරපතළ තත්ත්වයේ පසුවන බවයි රෝහල් වාර්තා සඳහන් කළේ.\nමේ අතර රුසියාව යුක්රේනයේ සිදුකරන ආක්‍රමණය හේතුවෙන් ලෝක පාපන්දු පාලන ආයතනය වන Fifa සහ යුරෝපයේ පාලන ආයතනය වන Uefa රුසියානු සමාජ ශාලා සහ ජාතික කණ්ඩායම් සියලුම තරඟවලින් ඉවත් කිරීමට පියවර ගෙන තිබෙනවා.\nමේ අතර යුක්‍රේනයට යුරෝපා සංගමයේ සාමාජිකත්වය ලබාදීමට ඇති හැකියාව සම්බන්ධයෙන් එම සංගමයේ නායකයින් මාර්තු මාසයේ පැවැත්වෙන සමුළුවකදී සාකච්ඡා කිරීමට සූදානම් වනවා.\nයුරෝපා සංගමයේ ජ්‍යෙෂ්ඨ නිලධාරියෙක් ඊයේ ප්‍රකාශ කළේ දෙරට අතර පවතින ගැටුම් අවසන් කිරීම සම්බන්ධයෙන් රුසියාව සමඟ සාකච්ඡා කිරීමේදී මෙම ගැටලුව යුක්රේනයට වැදගත් කරුණක් වූ බවයි.\nයුක්‍රේනයට යුරෝපා සංගමයේ සාමාජිකත්වය ලබාදෙන ලෙසට වන නිල ඉල්ලීමට අත්සන් කළ බව යුක්රේන ජනාධිපති Volodymyr Zelenskiy සඳුදා ප්‍රකාශ කළා.\nමේ අතර තම ගුවන් සේවා අංශය ඉලක්ක කර ගනිමින් විවිධ රටවල් පැනවූ සම්බාධකවලට ප්‍රතිචාර වශයෙන් යුරෝපා සංගමයේ සාමාජික රටවල් 27ද ඇතුළුව රටවල් 36ක ගුවන් සේවා සඳහා රුසියාව සිය ගුවන් සීමාව වසා දමා තිබෙනවා.\nඒ අනුව යුරෝපා කලාපයේ සිට ආසියානු කලාපයට යාම වෙනුවෙන් ලොව විශාලතම රට හරහා පියාසර කරන ගුවන් සමාගම්වලට මෙම ගුවන් ගමන් තහනම බලපානු ඇතැයි අපේක්ෂා කෙරෙනවා.\nමේ හේතුවෙන් එම ගුවන් යානාවලට නව මාර්ග සොයා ගැනීමට සිදුවනු ඇති බවයි විචාරකයන්ගේ මතය වන්නේ.\nරුසියාවේ ගුවන් සේවා අධිකාරියෙන් හෝ එරට විදේශ අමාත්‍යාංශයෙන් විශේෂ අවසරයක් ලබා ගන්නේ නම්, සුවිශේෂී අවස්ථාවල දී එම ගුවන් සීමාව භාවිතය සඳහා අවසර දිය හැකි බව රුසියානු ගුවන් ගමන් බලධාරීන් පවසා තිබෙනවා.\nරුසියාවේ මෙම තහනම ඇල්බේනියාව, ඇන්ගුයිලා, ඔස්ට්‍රියාව, බෙල්ජියම, බල්ගේරියාව, බ්‍රිතාන්‍ය වර්ජින් දූපත්, ජර්මනිය, ජිබ්‍රෝල්ටා, හංගේරියාව, ග්‍රීසිය, ඩෙන්මාර්කය, කැනඩාව, ක්‍රොඒෂියාව, සයිප්‍රසය, චෙක් ජනරජය, එස්තෝනියාව, ෆින්ලන්තය, ප්‍රංශය, ජර්සි, අයර්ලන්තය, අයිස්ලන්තය අයත් වනවා. ඉතාලිය, ලැට්වියාව, ලිතුවේනියාව, ලක්සම්බර්ග්, මෝල්ටා, නෙදර්ලන්තය, නෝර්වේ, පෝලන්තය, පෘතුගාලය, රුමේනියාව, ස්ලෝවැකියාව, ස්ලෝවේනියාව, ස්පාඤ්ඤය, ස්වීඩනය සහ එක්සත් රාජධානිය ද ඊට අයත්.\nමේ අතර යුක්රේන ජනාධිපති Volodymyr Zelenskiy ඊයේ (28) බ්‍රිතාන්‍ය අගමැති බොරිස් ජොන්සන් සමග දුරකථනයෙන් සාකච්ඡා කර තිබෙනවා.\nඑහිදී ඉදිරි පැය 24 යුක්‍රේනයට තීරණාත්මක වනු ඇති බවට කරුණු හුවමාරු වූ බවටයි අග්‍රාමාත්‍ය කාර්යාලය ප්‍රකාශකයෙකු කියා සිටියේ.\nමේ අතර කිව් නගරයේ ජනතාව ජීවත්වන ගොඩනැගිලිවලට රුසියානු මිසයිල ප්‍රහාර එල්ල වී ඇතැයි යුක්රේන අභ්‍යන්තර කටයුතු අමාත්‍යාංශය පවසනවා.\nමීට පැය කිහිපයකට පෙර රොකට් ප්‍රහාරයකින් පස් මහල් ගොඩනැගිලි තුනක් විනාශ වූ බවයි එම අමාත්‍යාංශයේ ෆේස්බුක් පිටුවේ සඳහන් වන්නේ.\nකෙසේවෙතත් රුසියානු හමුදා යුක්රේනයේ ආක්‍රමණය කළ ද ඔවුන්ට මෙතෙක් කිසිදු ප්‍රධාන ජයග්‍රහණයක් ලබාගැනීමට හැකි වී නැහැ.\nරුසියාව කිසිදු යුක්රේන නගරයක් අත්පත් කර ගෙන නොමැති අතර, යුක්රේනයේ ගුවන් සීමාව පාලනය කරන්නේ ද නැහැ.\nරුසියානු හමුදා Kyiv නගර මධ්‍යයේ සිට දළ වශයෙන් කිලෝමීටර් 30ක් පමණ දුරින් රැඳී සිටි බවයි වාර්තා වන්නේ.\nරුසියාව යුක්‍රේනයේ තම ක්‍රියාකාරකම් \"විශේෂ මෙහෙයුමක්\" ලෙස හඳුන්වනු ලබනවා.\nඑය සැලසුම් කර ඇත්තේ භූමිය අත්පත් කර ගැනීමට නොව තම අසල්වැසියාගේ මිලිටරි හැකියාවන් විනාශ කිරීමට මෙන්ම භයානක ලෙස සැලකෙන දේ අල්ලා ගැනීමට බවයි රුසියානු රාජ්‍ය මාධ්‍ය පෙන්වා දෙන්නේ.\nමේ අතර රුසියාවට \"සුදුසු සම්බාධක සහ සීමාවන්\" පැනවීමට සූදානම් බව එරට එහි විදේශ ඇමති පවසනවා.\nඑම සම්බාධක අතර යුක්රේනයේ ජනතාවට එරෙහිව රුසියාව භාවිතා කරන සියලු භාණ්ඩ සඳහා බැංකු සහ මූල්‍ය ක්‍රියාමාර්ග ගැනීම මෙන්ම අපනයන පාලනයන් ද අයත් බවයි විදේශ අමාත්‍යවරයා ප්‍රකාශ කර ඇත්තේ.\nසිංගප්පූරුව ආසියානු කලාපයේ මූල්‍ය මධ්‍යස්ථානයක් සහ ප්‍රධාන ජාත්‍යන්තර නාවික මධ්‍යස්ථානයක් වන අතර එක්සත් ජාතීන්ගේ ආරක්ෂක කවුන්සිලයේ යෝජනාවලට අනුකූල වන ආකාරයෙන් කටයුතු කරනවා.\nනමුත් කලාතුරකින් අවස්ථාවක ඇතැම් රටවලට එරෙහිව ඔවුන් සම්බාධක නිකුත් කරනු ලබනවා.\nරුසියාවට එරෙහිව සුදුසු සම්බාධක සහ සීමා පැනවීමට සිංගප්පූරුව තවත් එවැනි සම්බාධක පනවන රටවල් සමඟ ඒකාබද්ධව ක්‍රියා කිරීමට අදහස් කරන බවයි විදේශ අමාත්‍ය විවියන් බාලක්‍රිෂ්ණන් පාර්ලිමේන්තුවට පැවසුවේ.\nරුසියාවේ ආක්‍රමණය පිළිගත නොහැකි සහ ජාත්‍යන්තර සම්මතයන් දැඩි ලෙස උල්ලංඝනය කිරීමක් ලෙසට ද ඔහු ප්‍රකාශ කර තිබෙනවා.\nමේ අතර යුක්රේනයේ සටන් ආරම්භ වී පළමු දින හතර තුළ රුසියානු සොල්දාදුවන් 5,000කට වැඩි පිරිසක් මිය ගිය බව කිව් ආරක්ෂක අමාත්‍යාංශය පවසනවා.\nඔවුන් සමාජ මාධ්‍ය ඔස්සේ පළ කරන ලද ප්‍රකාශයක දැක්වෙන්නේ රුසියානු හමුදා භටයින් 5,300ක් පමණ මිය ගොස් ඇති අතර යුක්රේන හමුදා විසින් යුධ ටැංකි 191ක්, ප්‍රහාරක ජෙට් යානා 29ක්, හෙලිකොප්ටර් යානා 29ක් සහ සන්නද්ධ වාහන 816ක් විනාශ කර ඇති බවයි.",
       "URL": "https://www.hirunews.lk/298336/රුසියානු-යුක්‍රේන-සාම-සාකච්ඡා-එකඟත්වයකින්-තොරව-අවසන්-සාකච්ඡා-අතරත්-යුක්‍රේනයට-ප්‍රහාර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1326"
}