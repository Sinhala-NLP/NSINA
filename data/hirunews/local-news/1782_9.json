{
       "Source": "hirunews",
       "Timestamp": "Sunday, 01 August 2021 - 13:12",
       "Headline": "කළුතර මල්වර උත්සවයක් පැවති නිවසකින් 85කට කොරෝනා (වීඩියෝ)",
       "News Content": "නිරෝධායන නීති උල්ලංඝනය කරමින් කළුතර - පයාගල - ගොරකදෙණිය ප්‍රදේශයේ පැවැත්වීමට සූදානම් කර තිබියදී සෞඛ්‍ය අංශ විසින් නවතා දැමූ මල්වර උත්සවයක් හේතුවෙන් පුද්ගලයින් 85 දෙනෙකුට කොරෝනා වෛරසය ආසාදනය වී ඇති බව තහවුරු වී තිබෙනවා.\nමෙම මල්වර උත්සවය පසුගිය 24 වනදා පැවැත්වීමට සූදානම් කර තිබී ඇති අතර ඊට සහය දීම සඳහා පුද්ගලයින් 35 දෙනෙකු පමණ එම නිවසට පැමිණ ඇති බවයි හෙළි වී ඇත්තේ.\nමහජන සෞඛ්‍ය පරීක්ෂකවරුන් එම මල්වර උත්සවය නවතා දැමීම හේතුවෙන් එහි පිසින ලද ආහාර, නිවෙස් හිමියා විසින් උත්සවයට ආරාධනා කළ පුද්ගලයින්ගේ නිවෙස් වෙත පාර්සල් කර ගොස් ලබාදී තිබෙනවා.\nඋත්සවය පැවැත්වීමට සූදානම් කර තිබූ නිවසේ ආහාර සැකසීමට පැමිණි පුද්ගලයාට කොරෝනා ආසාදිත බව තහවුරු වී ඇති අතර, පසුගිය දිනවල සිදුකළ පරීක්ෂණවලදී හෙළි වී ඇත්තේ පුද්ගලයින් 85 දෙනෙකුට පමණ වෛරසය ආසාදනය වී ඇති බවයි.\nමෙම සිද්ධියෙන් පසු ප්‍රදේශයේ පවුල් 40කට වැඩි ප්‍රමාණයක් නිරෝධායනයට ලක් කර ඇති බව මහජන සෞඛ්‍ය පරීක්ෂකවරුන් ප්‍රකාශ කළා.\nනව කොරෝනා ආසාදිතයින් 2,177 දෙනෙකු ඊයේ මෙරටින් හඳුනා ගැනීමත් සමඟ මෙරට මුළු ආසාදිතයින් සංඛ්‍යාව 308,812 දක්වා ඉහළ ගියා.\nඊයේ මෙරටින් වාර්තා වූ කොරෝනා ආසාදිතයින් 2177 දෙනා අතරින් වැඩිම සංඛ්‍යාවක් ගම්පහ දිස්ත්‍රික්කයෙන් හඳුනා ගැණුනා.\nඒ අනුව, එම දිස්ත්‍රික්කයෙන් හඳුනාගෙන ඇති ආසාදිතයින් සංඛ්‍යාව 441ක්.\nඊට අමතරව ආසාදිතයින් 389 දෙනෙකු, කළුතර දිස්ත්‍රික්කයෙන් හඳුනාගෙන තිබූ අතර, මාතර දිස්ත්‍රික්කයෙන් ද ආසාදිතයින් 158 දෙනෙකු ඊයේ හඳුනාගෙන ඇති බව කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය ප්‍රකාශ කළා.\nමේ අතර, මහජන සෞඛ්‍ය පරීක්ෂකවරයෙකුට උදැල්ලකින් පහරදුන් පුද්ගලයෙකු වාලච්චේන ප්‍රදේශයේදී අත්අඩංගුවට ගත් බවයි පොලිසිය පැවසුවේ.\nමහජන සෞඛ්‍ය පරීක්ෂකවරයෙකුට උදැල්ලකින් පහරදීමේ සිද්ධියක් සම්බන්ධයෙන් මඩකලපුව වාලච්චිචේන ප්‍රදේශයේදී පුද්ගලයෙකු අත්අඩංගුවට ගෙන තිබෙනවා.\nමුව ආවරණ පළඳින ලෙසට අදාළ පුද්ගලයාට දැනුම්දීමත් සමඟ ඇති වූ බහින්බස්වීමකදී මෙම පහරදීම සිදුව ඇති බවයි පොලීසිය සඳහන් කළේ.\nඑම සිද්ධියේදී බරපතල තුවාල ලැබූ මහජන සෞඛ්‍ය පරීක්ෂකවරයා වාලච්චේන රෝහලට ඇතුළත් කිරීමෙන් පසු මඩකලපුව රෝහල වෙත මාරු කර යවා තිබෙනවා.",
       "URL": "https://www.hirunews.lk/278565/කළුතර-මල්වර-උත්සවයක්-පැවති-නිවසකින්-85කට-කොරෝනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1782"
}