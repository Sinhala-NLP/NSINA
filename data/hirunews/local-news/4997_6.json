{
       "Source": "hirunews",
       "Timestamp": "Tuesday, 21 June 2016 - 12:44",
       "Headline": "ස්ථාන කිහිපයක විරෝධතා",
       "News Content": "ලග්ගල - මොරගහකන්ද - හෙට්ටිපොල ප්‍රධාන මාර්ගය වැල්ලව මංසන්ධිය අසලින් අවහිර කරමින් ලග්ගල - නවගුරුවෙල ප්‍රදේශවාසීන් අද උදෑසන සිදුකළ උද්ඝෝෂණය මේ වනවිට අවසන් කර තිබෙනවා.\nඒ මොරගහකන්ද කළුගඟ ව්‍යාපෘතිය යටතේ මහවැලි අධිකාරිය මගින් ඔවුන්ට ලබාදීමට පොරොන්දු වූ වන්දි මුදල් සහ අනෙකුත් පහසුකම් පරිසර අමාත්‍යාංශ ලේකම්වරයා සමඟ සාකච්ඡා කර හෙට දිනයේ ලබාදෙන බවට ලග්ගල ප්‍රාදේශීය ලේකම් නිරෝෂන් කරුණාතිලක ලබාදුන් පොරොන්දුවත් සමඟයි.\nකෙසේ වෙතත් විරෝධතාකරුවන් අමාත්‍යාංශ ලේකම්වරයා සමඟ සාකච්ඡා කර හෙට දිනයේ විසඳුම් ලබාදෙන තෙක් ලග්ගල මහවැලි නේවාසික ඉංජිනේරු කාර්යාලය ඉදිරිපිට අට්ටාලයක් සකස් කර උපවාසයක නිරත වනවා.\nඊට විසඳුම් ලබානොදුනහොත් හෙට දිනයෙන් පසු මාරාන්තික උපවාසයක් සිදුකරන බවයි උපවාසයට එක්ව ප්‍රදේශවාසීන් සඳහන් කළේ.\nඅද පෙරවරුවේ මොවුන් නවගුරුවෙල ගම්මානයේ සිට ලග්ගල මහවැලි නේවාසික ඉංජිනේරු කාර්යාලය ඉදිරිපිටට විරෝධතා පාගමනකින් පැමිණ විරෝධතාවයේ නිරත වූයේ මිනී පෙට්ටියක්ද මාර්ගයේ තබා ගනිමින්.\nමේ අතර මහියංගන පොලිසියේ ක්‍රියාකලාපයට විරෝධය පළ කරමින් ස්වාමීන් වහන්සේලා තුන් නමක් අද උදෑසන මහියංගන නගරයේ සත්‍යග්‍රහයක් ආරම්භ කළා.\nඒ මහියංගනය ප්‍රදේශයේ ගව ඝාතනය ඉහළ යාමට එරෙහිව සහ කිසියම් පිරිසක් විසින් එම ප්‍රදේශයේ බෞද්ධ කොඩි සහ වෙසක් කූඩු ගිනි තැබීමේ සිද්ධියකදී පොලිසිය ක්‍රියා කළ ආකාරයට විරෝධය පළ කිරීමටයි.\nඊට සහයෝගය පළ කරමින් අද දිනයේ මහියංගන නගරයේ වෙළඳසැල් රැසක් වසා කළු කොඩි දමා තිබූ බවයි ප්‍රදේශයේ හිරු වාර්තාකරු කියා සිටියේ.\nඑමෙන්ම පොල්පිතිගම - හක්වටුන ජලාශය සහ ඒ අවට ගම්වලට අලි මුදාහරින අලි පිවිසුමක් ඉදිකිරීමට බලධාරීන් කටයුතු කරන බවට පවසමින් හක්වටුන ගම්වාසීන් සහ සමස්ත ලංකා ගොවිජන සම්මේලනය පොල්පිතිගම - රඹේ මංසන්ධියේ විරෝධතාවක නිරත වනවා.\nගම්වාසීන් පවසන්නේ මේ හේතුවෙන් තම ජීවිත අනතුරුදායක තත්ත්වයකට පත් වන අතර ගොවිබිම් ද අනාරක්ෂිත වන බවයි.\nමේ අතර අම්පාර - පොතුවිල් - පානම ප්‍රදේශයේ ගම්වාසීන් පිරිසක් අද විරෝධතාවයක නිරත වුණේ පසුගිය රජය මගින් අත්පත් කරගත් ඉඩම් යළි තමන්ට ලබාදෙන ලෙස ඉල්ලා සිටිමින්.",
       "URL": "https://www.hirunews.lk/136085/ස්ථාන-කිහිපයක-විරෝධතා",
       "Category": "Local News",
       "Parent URL": "https://www.hirunews.lk/local-news.php?pageID=4997"
}