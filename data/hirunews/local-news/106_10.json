{
       "Source": "hirunews",
       "Timestamp": "Friday, 11 August 2023 - 16:07",
       "Headline": "වවුනියාව උපන් දින සාදයේ සැකකරුවන් 24 තෙක් රිමාන්ඩ්: මෙම මිනීමැරුම පෙම්පළහිලව්වක කොන්ත්‍රාත් එකක් බවත් හෙළි වේ",
       "News Content": "වවුනියාව තෝනිකල් ප්‍රදේශයේ උපන් දින සාදයකට ප්‍රහාරයක් එල්ල කොට අඹුසැමියන් ඝාතනය කිරීමේ චෝදනාව මත අත්අඩංගුවට ගෙන සිටින සැකකරුවන් හය දෙනා වවුනියාව අධිකරණය වෙත ඉදිරිපත් කළ අවස්ථාවේදී ඔවුන් මේ මස 24 වෙනිදා දක්වා රිමාන්ඩ් බාරයේ තබන ලෙස වවුනියාව මහේස්ත්‍රාත් වසීම් අහමඩ් අද (11) නියෝග කළා.\nමෙම සැකකරුවන් හය දෙනා එදිනට හදුනාගැනීමේ පෙරෙට්ටුවකට ඉදිරිපත් කරන ලෙස ද එම පෙරෙට්ටුව සඳහා උපන් දින සාදයට සහභාගී වී සිද්ධිය සිදුවන අවස්ථාවේදී නිවසේ සිටි සියලුදෙනා අධිකරණ පරිශ්‍රය වෙත කැඳවන ලෙසත් මහේස්ත්‍රාත්වරයා නියෝග කර තිබෙනවා.\nපසුගිය ජූලි මස 23 වෙනිදා වවුනියාවේ තෝනිකල් ප්‍රදේශයේ නිවසක පැවති උපන් දින සාදයක් පසු දා පහන් වන තුරුම පැවති අතර අලුයම් කාලයේදී නිවසට ඇතුළු වූ පිරිසක් නිවසේ උදවිය කඩුවලින් කපා කොටා නිවසට ගිනි තැබීම නිසා අඹුසැමියන් මිය ගොස් තවත් නව දෙනෙකු තුවාල ලැබුවා.\nපෙම් පලහිලව්වක කොන්ත්‍රාත්තුවක් මත මෙම ඝාතනය සිදුව ඇති බවට මේ වන විට වවුනියාව පොලීසියට තොරතුරු ලැබී ඇති අතර පෙම්වතා මරා දැමීම සඳහා රුපියල් ලක්ෂ විසිපහක මුදලක් කොන්ත්‍රාත්තුව වශයෙන් ලබා දීමට වවුනියාව ඕමන්ත ප්‍රදේශයේ පුද්ගලයකු මැරයන්ට එකග වී තිබුණ බවයි පොලිසිය පවසන්නේ.\nමෙම සිද්ධිය සම්බන්ධයෙන් වවුනියාව පොලිසිය විසින් දියත් කළ විමර්ශනයකින් පසුව සැකකරුවන් හය දෙනෙකු අත්අඩංගුවට ගැනීමට හැකි වුවත් රුපියල් ලක්ෂ විසිපහෙන් කොටසක් කොන්ත්‍රාත් මුදල වශයෙන් ලබා ගත් තැනැත්තා හා මෙම ඝාතනයන්ට සම්බන්ධ බව කියන අනෙක් සැකකරුවන් හතර දෙනා ද අත්අඩංගුවට ගැනීමට වවුනියාව පොලිසියට මෙතෙක් නොහැකි වී තිබෙනවා.\nසිද්ධියෙන් මිය ගියේ වවුනියාව ඕමන්ත ප්‍රදේශයේ පදිංචිව සිටි 35 හැවිරිදි සුගන්දන් සහ ෆාතිමා සසීමා අඹුසැමියන් වන අතර ඔවුන් උපන් දින සාදය පැවැත් වූ නිවසේ අයිතිකරු වන සුරේෂ් නමැති අයගේ ඥාති පවුලකි.\nඑම පවුලේ ස්වාමි පුරුෂයා ඕමන්ත පළාතේ ග්‍රාම නිලධාරීවරියක සමඟ ප්‍රේම සබදකමක් පවත්වා ගෙනා යන අතර වාරයේ තවත් පුද්ගලයකු ග්‍රාම නිලධාරීවරිය සමඟ පෙමින් වෙළීමෙන් පසුව අලුත් පෙම්වතා පැ‍රැණි පෙම්වතාව ඝාතනය කිරීමට මෙම කොන්ත්‍රාත්තුව ලබා දී ඇති බවට වවුනියාව පොලීසියට තොරතුරු අනාවරණය වූ බවයි වාර්තා වන්නේ.\nසිද්ධිය සම්බන්ධයෙන් වවුනියාව පොලිසිය හා පොලිස් අපරාධ විමර්ශන කොට්ඨාසය තවදුරටත් පරීක්ෂණ පවත්වා ගෙන යනවා.",
       "URL": "https://www.hirunews.lk/344449/වවුනියාව-උපන්-දින-සාදයේ-සැකකරුවන්-24-තෙක්-රිමාන්ඩ්-මෙම-මිනීමැරුම-පෙම්පළහිලව්වක-කොන්ත්‍රාත්-එකක්-බවත්-හෙළි-වේ",
       "Category": "Local News",
       "Parent URL": "https://www.hirunews.lk/local-news.php?pageID=106"
}