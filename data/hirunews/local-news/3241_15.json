{
       "Source": "hirunews",
       "Timestamp": "Thursday, 18 July 2019 - 14:57",
       "Headline": "නියොමාල් රංගජීවට සහ එමිල් රංජන් ළමාහේවාට ඇප",
       "News Content": "වැලිකඩ රැඳවියන් ඝාතන සිද්ධියට අදාළව පොලිස් පරික්ෂක නියොමාල් රංගජීවට සහ එවක මැගසින් බන්ධනාගාරයේ අධිකාරිවරයා ලෙස කටයුතු කළ එමිල් රන්ජන් ළමාහේවාට අද අධි චෝදනා භාරදී ඇප මත මුදා හැරුණා.\nඒ විශේෂ ත්‍රිපුද්ගල මහාධිකරණයේදී නඩුව කැඳවූ අවස්ථාවේදීයි.\nඑහිදී රුපියල් ලක්ෂය බැගින් වූ මුදල් ඇප සහ රුපියල් ලක්ෂ 50 බැගින් වූ ශරීර ඇප දෙකක් මත ඔවුන්ව මුදා හැරීමටයි විනිසුරු මඩුල්ල නියෝග කළේ.\n2012 වසරේ නොවැම්බර් මස 9 වනදා බන්ධනාගාරය තුළ සිදුවූ කලහකාරි සිද්ධිය අතරතුර සිදුවූ වෙඩි තැබීමෙන් මියගිය රැඳවියන් සංඛ්‍යාව 27 ක්.\nඑමෙන්ම, ඩී.ඒ. රාජපක්ෂ කෞතුකාගාරය ඉදි කිරීමේ සිද්ධියට හිටපු ආරක්ෂක ලේකම් ගෝඨාභය රාජපක්ෂ ඇතුලූ විත්තිකරුවන්ට එරෙහිව කොළඹ ස්ථීර ත්‍රිපුද්ගල මහාධිකරණය හමුවේ ගොනුකර ඇති නඩුවේ චෝදනා සංශෝධනය කළ යුතු තත්ත්වයක පවතීනම්, එය සංශෝධනය කිරීම සුදුසු බව ශ්‍රේෂ්ඨාධිකරණය අද නීතිපතිවරයාට පෙන්වාදී තිබෙනවා.\nඒ නඩුවේ චෝදනා ගොනුකළ ආකාරය නීතිවිරෝධී බව සහ අදාළ නඩුව විභාගයට ත්‍රිපුද්ගල ස්ථිර මහාධිකරණයට බලයක් නොමැති බව පවසමින් හිටපු ආරක්ෂක ලේකම්වරයා ඉදිරිපත් කළ මූලික විරෝධතා ප්‍රතික්ෂේප කිරීමට එරෙහි නඩුව ශ්‍රේෂ්ඨාධිකරණයේදී අද කැදවූ අවස්ථාවේදීයි.\nමේ අතර, චෝදනා එල්ලවී ඇති කුරුණෑගල රෝහලේ වෛද්‍ය මොහොමඩ් සාෆි සම්බන්ධයෙන් ඉදිරි පරීක්ෂණ අපරාධ පරීක්ෂණ දෙපාර්තමේන්තුවෙන් ඉවත් කරන ලෙස ජාතික පොලිස් කොමිසම නිර්දේශ කර තිබෙනවා.\nවැඩබලන පොලිස්පතිවරයා වෙත ලිපියක් යොමු කරමින් එම කොමිසම ප්‍රකාශ කර ඇත්තේ වෛද්‍ය සාෆි පිළිබඳ ඉදිරි පරීක්ෂණ පොලිස් විශේෂ විමර්ශන ඒකකයට භාරදෙන ලෙසටයි.",
       "URL": "https://www.hirunews.lk/220558/නියොමාල්-රංගජීවට-සහ-එමිල්-රංජන්-ළමාහේවාට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=3241"
}