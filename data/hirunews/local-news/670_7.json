{
       "Source": "hirunews",
       "Timestamp": "Tuesday, 13 December 2022 - 9:30",
       "Headline": "ප්‍රවීණ ගායන ශිල්පී නිහාල් නෙල්සන් අභාවප්‍රාප්ත වෙයි (වීඩියෝ)",
       "News Content": "බයිලා ගීත කලාවේ රජු ලෙස මෙරට සුවහසක් සංගීත ලෝලීන් අතර ජනාදරයට පත්ව සිටි ප්‍රවීණ ගායන ශිල්පී නිහාල් නෙල්සන් අභාවප්‍රාප්ත වුණා.\nඅද අලුයම රාවතාවත්ත ප්‍රදේශයේ පිහිටි සිය නිවසේ දී මිය යන විට ඔහු 76 වන වියේ පසුවුණා.\nමොරටුවේ වෙළද ව්‍යාපාරිකයෙක් වූ, ජී. ඩී. හෙන්ද්‍රික් මහතාට සහ ඉංග්‍රීසි ගුරුවරියක් වූ , හේමා වීරවර්ධන යුවලට දාව , එම පවුලේ එකම දරුවා ලෙස නිහාල් නෙල්සන් උපත ලබන්නේ, 1946 වර්ෂයේ ජනවාරි 09 වන දිනයි.\nරාවතාවත්තේ රෝමානු කතෝලික පාසැලට මූලික අධ්‍යාපනය සඳහා පිවිසෙන ඔහු ,පසුව මොරටු විද්‍යාලයට ඇතුලත්ව අධ්‍යාපන කටයුතුවල නිරත වුණා.\nපාසැලේ පන්ති කාමරයෙන්ම සංගීතයට අත්පොත් තබන ඔහු , 1962 වර්ෂයේ දී එනම් ඔහුට වයස අවුරුදු 16 ක් වන විට තමාම ලියා තනුවක් යොදාගත් ගීතයක් , මොරටුව විවාහ මංගල උත්සවයකදී ගායනා කරමින් තම සිහිනයේ ඉදිරි පියවරකට ආරම්භය ලබාගන්නවා.\nඑම උත්සවයේ සංගීතය මෙහෙය වූ, ඒ.ජේ. කරීම් නම් ප්‍රවීණ සංගීතවේදියා මේ ගැටවරයාගේ හැකියාව ගැන පැහැදී , ප්‍රවීණ සංගීතවේදි ආර්.ඒ.චන්ද්‍රසේන ශූරින් වෙත ඔහුව යොමු කරන්නේ ඉන් අනතුරුවයි.\nඑහි ප්‍රතිපලයක් ලෙස නිහාල් මුලින් ලියූ ගීතය , ඔහුගේ මිත්‍ර සරත් මුණසිංහයන් ලවා සංස්කරණය කොට, ආර් .ඒ. චන්ද්‍රසේන ශූරින් ගේ සංගීතයෙන් හැඩ ගැන්වී , 1963 වර්ෂයේ දිනයකදී කොල්ලුපිටිය සරසවි චිත්‍රාගාරයේදී පටිගත කෙරෙනවා.\nඔහු පටිගත කළ ප්‍රථම ගීතය වන්නේ 'ලස්සනට පිපුණු වනමල්' ගීතයයි.\nඉන් අනතුරුව ගී ගැයූ ,ගීත තැටිවලට අමතරව කැසට් පට 113 කට පමණ සිය හඬ මුසුකළ නිහාල් නෙල්සන් ගැයූ ගීත දහස් ගණනක් මෙරට රසිකයින්ගේ සිත් අදත් ඇඳ බැඳ ගැනීමට සමත් වුණා.\nමෙරට පළමු සී ඩී තැටිය නිකුත් කළ ගායකයා ලෙසද ඉතිහාසයට එක්වන්නේ නිහාල් නෙල්සන් වීමත් විශේෂත්වයක්.\nපිළියන්දල ,සුවාරපොළ ප්‍රදේශයේ පදිංචි ව සිටි, අලුත්ගේ ශ්‍රියාලතා මාලිනි පෙරේරා සමඟ 1974 මැයි මස 16 වන දින විවාහ දිවියට ඇතුලත් වන ඔහු එක් දරු පියෙක්.\nඅවස්ථා ගණනකදීම හිරු මෙගා බ්ලාස්ට් වේදිකාව ඔස්සේ මෙරට ප්‍රේක්ෂකයින් වෙනුවෙන් නිහාල් නෙල්සන් වින්දනීය මතකයන් රැසක්ම ඉදිරි කර තිබෙනවා. .\nනිහාල් නෙල්සන් පසුබිම් ගී ගැයූ චිත්‍රපට සංඛ්‍යාව 25කට අධිකයි.\nසිය දශක හයක සංගීත දිවියේදී ඔහු සම්මාන හරසරින් පිදුම් ලැබූ අවස්ථා ගණන ද අතිවිශාලයි.\nඅභවප්‍රාප්ත වූ නිහාල් නෙල්සන්ගේ අවසන් කටයුතු පිළිබඳ ඉදිරියේදී දැනුම් දීමට නියමිතයි.\nබයිලා ගීත කලාවේ රජු ලෙස ඔහු මෙරට ගී ලොවේ තැබූ මතකය මෙරට සංගීත ලෝලීන් අතර සදාතනික වනු ඇති.",
       "URL": "https://www.hirunews.lk/322574/ප්‍රවීණ-ගායන-ශිල්පී-නිහාල්-නෙල්සන්-අභාවප්‍රාප්ත-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=670"
}