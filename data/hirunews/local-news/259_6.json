{
       "Source": "hirunews",
       "Timestamp": "Sunday, 18 June 2023 - 7:51",
       "Headline": "මිනුවන්ගොඩ බැස්ටියන් මාවත ප්‍රදේශයේ වෙඩි තැබීමක් (Update) (වීඩියෝ)",
       "News Content": "(Update):-  මිනුවන්ගොඩ - බැස්ටියන් මාවත ආසන්නයේදී ඊයේ (17) රාත්‍රියේ දී සිදු වූ වෙඩි තැබීම ඩුබායි සිට මෙහෙයවා ඇති බවට තොරතුරු අනාවරණ වී තිබෙනවා.\n.................\nමිනුවන්ගොඩ බැස්ටියන් මාවත ප්‍රදේශයේදී මෝටර් රථයකින් පැමිණි පිරිසක් සිදුකළ වෙඩි තැබීමකින් බරපතල තුවාල ලැබූ යතුරුපැදියකින් ගමන් කළ දෙදෙනෙකු රෝහල් ගත කර තිබෙනවා.\nඑය ඩුබායි හි සිටින සංවිධානාත්මක අපරාධකරුවන් වන වරුණ, රසල් , ප්‍රියන්ත යන පුද්ගලයන් තුන්දෙනා විසින් මෙහෙයවූ බවටයි පොලිසිය සිදුකළ විමර්ශනවලදී වැඩිදුරටත් අනාවරණ වී ඇත්තේ.\nඑමෙන්ම වෙඩි තැබීමට යොදා ගත් ටී 56 වර්ගයේ ගිනි අවිය ගම්පහ - කෙහෙල්බද්ද ප්‍රදේශයේ පාතාල සාමාජිකයෙකුගෙන් ලබා ගෙන ඇති බවටයි අනාවරණ වී තිබෙන්නේ.\nදීර්ඝ කළක සිට මත්ද්‍රව්‍ය ජාවාරම්කරුවන් දෙපිරිසක් අතර පැවති ගැටුමක ප්‍රතිඵලයක් ලෙසයි මිනුවන්ගොඩ - බැස්ටියන් මාවත ආසන්නයේදී ඊයේ (17) රාත්‍රියේ දී මෙම වෙඩි තැබීම සිදුව තිබුණේ.\nවෙඩි වැදීමෙන් තුවාල ලැබූ සංවිධානාත්මක අපරාධකරුවන් දෙදෙනෙකු වන 42 හැවිරිදි නිහාල් හරිස්චන්ද්‍ර හෙවත් බාප්පා සහ 35 හැවිරිදි විස්මිල් මධූ හෙවත් චප්පා මේ වනවිට ගම්පහ රෝහලේ ප්‍රතිකාර ලබනවා.\nමොවුන් දෙදෙනා යතුරුපැදියකින් ගමන් කරමින් සිටියදියි මෝටර් රථයකින් පැමිණි නාඳුනන පුද්ගලයන් පිරිසක් විසින් ටී 56 ගිනි අවියකින් අදාළ වෙඩි තැබීම සිදුකර පලාගොස් තිබුණේ. මත්ද්‍රව්‍ය ජාවාරම්, කප්පම් ගැනීම් ඇතුළු චෝදනා රැසකට මිනුවන්ගොඩ, හලාවත, මීගමුව සහ සීදුව යන අධිකරණවල තුවාල ලැබූ දෙදෙනාට විරුද්ධව නඩු විභාග වෙමින් පවතින බව සඳහන්.",
       "URL": "https://www.hirunews.lk/338275/මිනුවන්ගොඩ-බැස්ටියන්-මාවත-ප්‍රදේශයේ-වෙඩි-තැබීමක්-update-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=259"
}