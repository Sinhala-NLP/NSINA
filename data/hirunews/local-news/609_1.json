{
       "Source": "hirunews",
       "Timestamp": "Wednesday, 11 January 2023 - 16:15",
       "Headline": "ජාතික විදුලි පද්ධතියට තවත් මෙගාවොට් 165ක් අහිමිවන ලකුණු",
       "News Content": "ජාතික විදුලිබල පද්ධතියට මෙගා වොට් 165ක් එක් කරන කැලණිතිස්ස ඩීසල් විදුලි බලාගාරය හෙට (12) රාත්‍රියේ සිට ක්‍රියා විරහිත කිරීමට සිදුවන බව කැලණිතිස්ස විදුලි අධිකාරීය පවසනවා.\nමීට හේතු වී ඇත්තේ බලාගාරය අඛණ්ඩව ක්‍රියාත්මක කිරීම සඳහා අවශ්‍ය වන නැප්තා ඉන්ධන නොමැතිවීමයි.\nකැලණිතිස්ස විිදුලි බලාගාරය දිනක් ක්‍රියාත්මක කිරීම සඳහා නැප්තා ලීටර ලක්ෂ 9ක් පමණ අවශ්‍ය වනවා.\nමේ වනවිට ජාතික විදුලිබල පද්ධතියට ජල විදුලිය ඒකකයකට පසු අඩු ම පිරිවැයකින් විදුලි ඒකකයක් නිෂ්පාදනය කරනු ලබන්නේ නැප්තා ඉන්ධනයෙන් ක්‍රියාත්මක වන කැලණිතිස්ස චක්‍රීය විදුලි බලාගාරය විසින්.\nකැලණිතිස්ස බලාගාරයේ ඒකකයක් නිෂ්පාදනය සඳහා යන වියදම රුපියල් 40-45ත් අතර පවතිනවා.\nමේ වන විට ගල් අඟුරු බලාගාර හරහා නිෂ්පාදනය කෙරෙන ඒකකයක් සඳහා සාමාන්‍ය වශයෙන් රුපියල් 60 - 65ත් අතර මුදලක් වැය වන බවයි වාර්තා වන්නේ.\nමෙහි දී අප සමග අදහස් දැක්වූ විදුලිබල මණ්ඩල ප්‍රකාශකයෙකු සඳහන් කළේ රට තුළ නැප්තා තොග පවතින අවස්ථාවක කැලණිතිස්ස විදුලි බලාගාරය ක්‍රියාවිරහිත කිරීමට සිදුවන්නේ නම් එය ඉතා අවාසනාවන්ත කරුණක් බවයි.\nඑමෙන් ම මෙවැනි දැවැන්ත විදුලිබලාගාරයක් ක්‍රියා විරහිත කොට නැවත ක්‍රියාත්මක කරන අවස්ථාවේ දී ඒ සඳහා අති විශාල ඉන්ධන දහනයක් සහ මුදල් ප්‍රමාණයක් වැය කිරීමට සිදුවන බවත් ඒ පිරිවැය ද දැරීමට සිදු වන්නේ මෙරට මහජනතාවට බවත් ඔහු වැඩිදුරටත් කියා සිටියා.\nමෙහි දී අප සමග අදහස් දැක්වූ විදුලිබල මණ්ඩල ප්‍රකාශකයා පවසා සිටියේ, මේ වනවිටත් ලංකා ඛනිජ තෙල් නීතිගත සංස්ථාව සතුව නැප්තා ලීටර මිලියන 6.5ක තොගයක් ඇති බවයි.\nකෙසේ වෙතත් මේ වන විට ඛනිජ තෙල් සංස්ථාව මුදල් ගෙවීමේ පදනම මත පමණක් විදුලිබල මණ්ඩලයට ඉන්ධන නිකුත් කිරීම හේතුවෙන් අදාළ නැප්තා තොගය ලබාගැනීමට හැකියාවක් නොමැති බවත් මෙම වැඩපිළිවෙළ හරහා නැප්තා මිල වැඩි කිරීමේ උත්සාහයක් ගන්නේ දැයි යන සැකය තමන්ට ඇති බවත් ඔහු වැඩිදුරටත් කියා සිටියා.\nමේ වනවිට විදුලි බල මණ්ඩලය ඛනිජ තෙල් නීතිගත සංස්ථාවෙන් නැප්තා ලීටරයක් මිලට ගනු ලබන්නේ රුපියල් 164 ක මිලකටයි.\nඑය රුපියල් 220ක් දක්වා ඉහළ දැමීමේ උත්සාහයක් ඇති බවත් තමන්ට දැන ගන්නට ලැබුණුු බව ඔහු පැවසුවා.\nමෙහි දී හිරු ප්‍රවෘත්ති සමග වැඩිදුරටත් අදහස් දැක්වූ අදාල ප්‍රකාශකයා, කියා සිටියේ ඛනිජ තෙල් සංස්ථාව රුපියල් 164ට විදුලිබල මණ්ඩලයට නැප්තා අලෙවි කරද්දී එම ඉන්ධනය පිටරටින් ආනයනය කරන්නේ නම් ඊටත් වඩා තුනෙන් දෙකකට පමණ අඩු මිලකට ලබාගත හැකි බවත් පවසා සිටියා.\nමේ වන විට නොරොච්චෝලේ ගල් අඟුරු විදුලි බලාගාරයේ එක් ජනන යන්ත්‍රයක් ක්‍රියා විරහිත කර තිබීිම හේතුවෙන් ජාතික පද්ධතියට මෙගා වොට් 300ක විදුලි ධාරිතාවක් දෛනිකව අහිමි වන අතර එම විදුලි ධාරිතාවයෙන් කොටසක් සපුරා ගැනීම සඳහා ප්‍රධාන වශයෙන් භාවිත කරනු ලැබුවේ කැලණිතිස්ස චක්‍රීය විදුලිබලාගාරයේ විදුලි උත්පාදනයයි.\nකෙසේ වෙතත් මෙම විදුලි බලාගාරය නැප්තා ඉන්ධන නොමැති වීම හේතුවෙන් ක්‍රියාවිරහිත කිරීමට සිදුවුවහොත් ජාතික විදුලිබල පද්ධතියට මෙගාවොට් 465ක ධාරිතාවක් දෛනිකව අහිමි වීමේ අවදානමක් ද මතුවනවා.",
       "URL": "https://www.hirunews.lk/324801/ජාතික-විදුලි-පද්ධතියට-තවත්-මෙගාවොට්-165ක්-අහිමිවන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=609"
}