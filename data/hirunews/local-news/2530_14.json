{
       "Source": "hirunews",
       "Timestamp": "Sunday, 09 August 2020 - 15:45",
       "Headline": "පුරාවිද්‍යා නිළධාරින්ගේ නොසැලකිලිමත් ක්‍රමවේදයක් නිසා හානියට ලක්වන ශ්‍රී ලංකාවේ දෙවන විශාලතම සෙල්ලිපිය (වීඩියෝ)",
       "News Content": "ශ්‍රී ලංකාවේ දෙවන විශාලතම සෙල්ලිපිය ලෙස සැලකෙන තෝනිගල සෙල්ලිපි, පුරාවිද්‍යා නිළධාරින්ගේ නොසැලකිලිමත් ක්‍රමවේද නිසා හානියට ලක්වෙමින් පවතින බව ජනතාව චෝදනා කරනවා.\nක්‍රිස්තු පූර්ව පළමුවන සියවසට අයත් මෙම සෙල්ලිපිය එම සමයට අයත් මෙතෙක් හමුවූ වැදගත්ම ගිරි ලිපියක් බව සඳහන්.\nලක්දිව රජකළ ගාමිණි අභය රජ සමයේ තෝනිගල පර්වතය මත පූර්ව බ්‍රාහ්මි අක්ෂර වලින් මෙම දැවැන්ත සෙල්ලිපි සකසා ඇති අතර එක් සෙල්ලිපියක් අක්ෂර 137 කින්ද අනෙක් සෙල්ලිපිය අක්ෂර 117කින් සකසා තිබෙනවා.\nසියවස් ගණනක් කිසිදු උපද්‍රවයකින් තොරව ආරක්ෂා වූ මෙම දැවැත්ත සෙල්ලිපියේ ආරක්ෂාවට යැයි පවසමින් පුරාවිද්‍යා දෙපාර්තමේන්තුව සෙල්ලිපි දෙක වටා යකඩින් සැකසූ වැටක් ඉදිකර ඇත්තේ වසර කිපයකට පෙරයි.\nනමුත් මෙහි ගැටලුව වී ඇත්තේ සෙල්ලිපියේ ආරක්ෂාවට යෙදූ යකඩ වැට පාෂාණය සමග සවිමත් වීම සඳහා යොදන ලද සිමෙන්ති ස්ථරයක් සෙල්ලිපියේ පැරණි අලංකාරත්වයට හා වටිනාකමට බරපතළ හානි සිදුකිරීමයි.\nයකඩ වැට සවිමත් වීමට යෙදූ සිමෙන්ති මිශ්‍රණය පාෂාණය සමග එක්වීමේදි ඇතිවූ ප්‍රතික්‍රියාවක ප්‍රථිඵලයක් හේතුවෙන් සෙල් ලිපියටද හානි සිදුවෙමින් පවතිනවා.\nමෙම සෙල්ලිපියේ සුවිශේෂත්වය වන්නේ ක්‍රිස්තු පූර්ව කාලයට අදාලව මෙරටින් හමුවූ එකම සෙල් ලිපිය මෙය වීමයි.\nඑසේම වසර දෙදහසකට වැඩි කාලයක් අව්වට වැස්සට හෝ කිසිදු පාරිසරික උපද්‍රවයකට හානි නොවී සුරක්ෂිතව පැවතීමත් මෙහි තවත් සුවිශේෂී ලක්ෂණයක්.\nනමුත් පුරාවිද්‍යා දෙපාර්තමේන්තුව මෙම ස්ථානයට ආරක්ෂක වැට යෙදීමේදී භාවිතකළ සිමෙන්ති හේතුවෙන් එම පාෂාණයද විනාශ වෙමින් පවතින අතර, පුරාවිද්‍යා නිළධාරින් අදාළ කාර්යයට පෙර කිසිදු අධ්‍යනයක් සිදුකර නොතිබීම මීට හේතූ වී ඇති බවට ප්‍රදේශවාසීන් චෝදනා කරනවා.\nමෙරට වසර 2000ක ඉතිහාසයෙක් කියාපාන මෙම සෙල්ලිපිය පිහිටි පාෂාණයට කිසිදු සොයා බැලිමකින් තොරව සිමෙන්ති මිශ්‍ර කිරිම මගින් මෙම සෙල්ලිපිය වනසා දැමීම වහා නිවැරදි විය යුතු නෙවේද ?",
       "URL": "https://www.hirunews.lk/247441/පුරාවිද්‍යා-නිළධාරින්ගේ-නොසැලකිලිමත්-ක්‍රමවේදයක්-නිසා-හානියට-ලක්වන-ශ්‍රී-ලංකාවේ-දෙවන-විශාලතම-සෙල්ලිපිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2530"
}