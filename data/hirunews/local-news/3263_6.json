{
       "Source": "hirunews",
       "Timestamp": "Saturday, 06 July 2019 - 15:15",
       "Headline": "රජිව් ඝාතනයට සිරදඬුවම් විඳින නලිනිට මාසයක් නිවාඩු",
       "News Content": "හිටපු ඉන්දීය අග්‍රාමාත්‍ය රජීව් ගාන්ධි ඝාතනය සිදුකළ එල්.ටී.ටී.ඊ මරාගෙන මැරෙන කල්ලියේ ජීවතුන් අතර සිටින එකම තැනැත්තිය වන නලිනි ශ්‍රීහරන්ට සිය දියණියගේ විවාහ මංගල්‍යය වෙනුවෙන් බන්ධනාගාරයෙන් මාසයක නිවාඩු කාලයක් හිමිවනවා.\nරජිව් ගාන්ධි ඝාතනය සම්බන්ධයෙන් ජිවිතාන්තය දක්වා සිරදඬුවම් විඳින ඇයට එම අවසරය ලබාදී ඇත්තේ මදුරාසි මහාධිකරණය විසින්.\nඉදිරි දින 10 තුල ඇයට මෙම නිවාඩු කාලය හිමිවන අතර, එහිදී දේශපාලනඥයන් මුණ ගැසීම හෝ මාධ්‍ය වෙත සාකච්ඡා ලබාදීම ඇයට තහනම් වනවා.\nරජිව් ගාන්ධි ඝාතනය සම්බන්ධයෙන් 1991 වසරේ ජුනි 14 වනදා අත්අඩංගුවට ගත් නලිනි ශ්‍රීහරන්ට 1999 වසරේ මැයි 11 වනදා මරණ දඬුවම නියම කෙරුණේ ඇගේ සැමියා වූ එල්.ටී.ටී.ඊ සාමාජික මුරුගන් ඇතුළු, තවත් චූදිතයන් 4 දෙනෙකු සමඟයි.\nපසුව, 2000 වසරේ අප්‍රේල් 24වනදා ඇයට එරෙහි පැනවුණු මරණ දඬුවම ජීවිතාන්තය දක්වා සිරදඬුවමක් බවට පත් කෙරුණා.\nබන්ධනාගාරයේදී ඇයට ලැබුණු දියණිය, ඥාතීන්ගේ භාරකාරිත්වයට පත් කිරීම සඳහා රජිව් ගාන්ධිගේ වැන්දඹු බිරිඳ වන සෝනියා ගාන්ධිගේ සහය ද ලැබුණු බව සඳහන්.\nදැනට වසර 28 ක් තිස්සේ බන්ධනාගාර ගතව සිටින නලිනි ශ්‍රීහරන් ඇතුළු රජිව් ඝාතනයේ චූදිතයන් 7 දෙනා නිදහස් කළ යුතු බවට තමිල්නාඩු රජය යෝජනාවක් ද සම්මත කර ගනු ලැබුවා.\nඒ අනුව, ඔවුන් නිදහස් කිරීමට කටයුතු කරන ලෙස තමිල්නාඩු රජය මධ්‍යම රජයෙන් පත් කළ ආණ්ඩුකාරවරයා වෙතින් ඉල්ලීමක් කළ ද ඒ සඳහා පියවර ගැණුනේ නැහැ.\nඒ ඉන්දීය ශ්‍රේෂ්ඨාධිකරණයෙන් ඊට අවසර නොලැබීම හේතුවෙන්.\nනලිනි ශ්‍රීහරන්ට දියණියගේ විවාහ මංගල්‍යය නිමිත්තෙන් මාස 6 ක කාලයක් නිවාඩු ඉල්ලා සිටිය ද නීතිපති අංශ වල නිර්දේශ මත ඒ සඳහා අවසර හිමිවී ඇත්තේ මාසයක කාලයක් සඳහා පමණයි.\nනලිනිගේ දියණිය මේ වනවිට ලන්ඩනයේ දී වෛද්‍ය උපාධිය සඳහා අධ්‍යාපනය ලබමින් සිටිනවා.",
       "URL": "https://www.hirunews.lk/219775/රජිව්-ඝාතනයට-සිරදඬුවම්-විඳින-නලිනිට-මාසයක්-නිවාඩු",
       "Category": "Local News",
       "Parent URL": "https://www.hirunews.lk/local-news.php?pageID=3263"
}