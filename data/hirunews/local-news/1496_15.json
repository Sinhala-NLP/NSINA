{
       "Source": "hirunews",
       "Timestamp": "Monday, 13 December 2021 - 19:23",
       "Headline": "කොළඹ වරායට ආ ලිට්රෝ ගෑස්වලත් ප්‍රශ්නයක් - ප්‍රමිතිය නැත්නම් ගොඩබෑමට ඉඩ නොදෙන බව රාජ්‍ය ඇමති කියයි (වීඩියෝ)",
       "News Content": "ලිට්රෝ ගෑස් සමාගම විසින් මෙරටට ගෙන්වන ලද නව සංයුතිය අඩංගු ගෑස් නැවේ ඇති ගෑස් ප්‍රමිතියෙන් තොර බවට අනාවරණ වී තිබෙනවා.\nඒ, එම ගෑස් නැවෙන් ලබා ගත් ගෑස් සාම්පල සම්බන්ධයෙන් සිදුකළ පරීක්ෂාවකදියි.\nඛනිජ තෙල් නීතිගත සංස්ථාව විසින් සිදුකරන ලද සාම්පල පරීක්ෂාවකදී අනාවරණ වී ඇත්තේ එහි ප්‍රොපේන් සියයට 29ක් සහ බියුටේන් සියයට 69ක් පවතින බවයි.\nකෙසේ වෙතත්, අදාළ ගෑස් සාම්පලවල ගඳ සුවඳ දැනෙන ඊතයිල් මර්කැප්ටන් නැමති සංයුතිය අදාළ මට්ටමට නොමැති බවට වාර්තා වනවා.\nඊතයිල් මර්කැප්ටන් අගය ඒකක 14ත්, 15ත් අතර ප්‍රමාණයක පැවතිය යුතු බවත්, අදාළ නැවෙහි අඩංගු ගෑස්වල එම සංයුතිය පහළ අගයක පවතින බවටයි වාර්තා වන්නේ.\nකෙසේ වෙතත් ගෑස් නැවෙහි අඩංගු ගෑස්වල ප්‍රමිතිය වෙනත් ආයතනයක් විසින් ද පරීක්ෂා කර තිබෙනවා. එහිදී වාර්තා කර ඇත්තේ එම ගෑස්වල ප්‍රොපේන් සියයට 32ක අගයක පවතින බවයි.\nපෙරේදා දිනයේදී ලිට්රෝ සමාගම විසින් ගෑස් මෙටි්‍රක් ටොන් 3700ක් අඩංගු නෞකාවක් මෙරටට රැගෙන එනු ලැබූ අතර, ඉන් අනතුරුවයි අදාළ බලධාරීන් විසින් එහි සාම්පල ලබාගෙන තිබුණේ.\nකෙසේ වෙතත්, පාරිභෝගික ආරක්ෂණ රාජ්‍ය අමාත්‍ය ලසන්ත අලගියවන්න ප්‍රකාශ කළේ අදාළ නැවෙහි ප්‍රමිතියෙන් තොර ගෑස් අඩංගු වන්නේ නම් ඒවා ගොඩබෑමට අවසර ලබා නොදෙන බවයි.\nමේ අතර, ගෑස් ආශ්‍රීතව සිදුවන සිද්ධින් වලදි ජිවිතක්ෂයට පත්වන සහ අනතුරුවලට මුහුණ දෙන පුද්ගලයින් සහ හානියට පත්වන දේපල සම්බන්ධයෙන් වගකීම භාර ගන්නේ කවුරුන් ද යන්න මෙතෙක් ගැටලුවක්ව පවතිනවා.\nඊට ආසන්නතම සිදුවීම ඊයේ මහනුවර - කුණ්ඩසාල - නත්තරම්පොත ප්‍රදේශයෙන් වාර්තා වුයේ ගෑස් පිපිරීමකින් 51ක් හැවිරිදි සිව්දරු මවක් ජිවිතක්ෂයට පත්වීමත් සමගයි.\nඑම කාන්තාවගේ ස්වාමිපුරුෂයා සහ පවුලේ ඥාතීන් චෝදනා කළේ ගෑස් සමාගම, පාරිභෝගික සේවා අධිකාරය, ප්‍රමිති ආයතනය සහ රජයේ කිසිදු නිලධාරියෙකු මේ සම්බන්ධයෙන් කරුණු විමසිමට හෝ සොයාබැලීමට නොපැමිණි බවයි.\nමේ අතර, අදත් ප්‍රදේශ කිහිපයකින් ගෑස් ආශ්‍රිත සිදුවිම් වාර්තා වුණා.\nඑමෙන්ම, මඩකලපුව ප්‍රදේශයේ පුද්ගලයෙකුගේ නිවස තුල ගෑස් ආශ්‍රිත සිදුවීමක් සම්බන්ධයෙන් පැමිණිල්ල භාර ගැනීම පොලීසිය ප්‍රතික්ෂේප කර ඇති බව සඳහන්.\nදිනෙන් දින වාර්තා වන මෙම ගෑස් ආශ්‍රිත සිදුවීම්වල වගකීම භාරගන්නේ කවුරුන්ද යන්න පිළිබදව හිරු ප්‍රවෘත්ති අංශය සොයා බැලීමක් කළා.\nප්‍රථමයෙන් අදාල ගෑස් සමාගමෙන් විමසීමට උත්සහ කළද එය ව්‍යර්ථ වූයේ එම සමාගමේ කිසිවෙකුත් ඊට ප්‍රතිචාර නොදැක්වීම හේතුවෙන්.\nඑමෙන්ම, පාරිභෝගික කටයුතු පිළිබද අධිකාරියේ සභාපති විශ්‍රාමික මේජර් ජෙනරාල් ශාන්ත දිසානායකගෙන් ද මේ පිළිබඳ විමසීමක් කළා.\nඑහෙත් ඔහු එම අවස්ථාවේ සාකච්ඡාවකට එක්ව සිටි බැවින් දුරකථනයට පිළිතුරු ලබාදී නොහැකි බවයි ඊට පිළිතුරු ලබා දුන් වෙනත් අයෙකු කියා සිටියේ.\nඑමෙන්ම, මහර ප්‍රදේශයේ අද පැවති වැඩසටහනකට පාරිභෝගික ආරක්ෂණ රාජ්‍ය අමාත්‍ය ලසන්ත අලගියවන්න එක්ව සිටි අතර එහිදී මාධ්‍යවේදීන් ගෑස් ආශ්‍රිතව සිදුවන මෙම සිද්ධීන් සම්බන්ධයෙන් විමසීමක් කළා.\nඅමාත්‍යවරයාගේ මෙම ප්‍රකාශයට අනුව අප ඔහුගේ අමාත්‍යාංශය වෙත අවස්ථා කිහිපයකදී පැමිණියේ මාධ්‍ය හමුව ආවරණය කිරීම සඳහායි.\nඑහෙත් එම ස්ථානයේ මාධ්‍ය හමුවක් පැවැත්වීම සඳහා කිසිදු සූදානමක් නොමැති බවයි අප කළ සොයා බැලීමකදී අනාවරණ වුණේ.\nකෙසේ වෙතත්, හිරු ප්‍රවෘත්ති අංශය පස්වරු ප්‍රධාන ප්‍රවෘත්ති ප්‍රකාශයට ආසන්නයේ තිබියදී ද යළිත් වරක් පාරිභෝගික ආරක්ෂණ රාජ්‍ය අමාත්‍ය ලසන්ත අලගියවන්න සම්බන්ධ කර ගත් අතර, එහිදී ඔහු ලිට්රෝ සමාගමට අයත් ගෑස් නැව සම්බන්ධයෙන් අදහස් පළ කළා.",
       "URL": "https://www.hirunews.lk/290912/කොළඹ-වරායට-ආ-ලිට්රෝ-ගෑස්වලත්-ප්‍රශ්නයක්-ප්‍රමිතිය-නැත්නම්-ගොඩබෑමට-ඉඩ-නොදෙන-බව-රාජ්‍ය-ඇමති-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1496"
}