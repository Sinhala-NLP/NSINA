{
       "Source": "hirunews",
       "Timestamp": "Tuesday, 12 December 2017 - 15:41",
       "Headline": "මව, 13 වියැති දියණිය සමග ගණිකා වෘත්තියේ",
       "News Content": "සිය දහතුන් හැවිරිදි දියණිය සමග එක්ව ගණිකා වෘත්තියේ නියැලුණු බවට සැකපිට ලග්ගල ප්‍රදේශයේ මවක් හා බාල වයස්කාර දැරියගේ පහස සොයා පැමිණි අයකු අද(12) ලග්ගල පොලිසිය විසින් අත්අඩංගුවට ගෙන තිබෙනවා.\nදහතුන් හැවිරිදි දියණියක් මේ ආකාරයෙන් සිය මව සමග ගණිකා වෘත්තියේ නියැලෙන බව ප්‍රදේශවාසීන් විසින් පොලීසියට දැනුම් දීමෙන් පසුයි, ලග්ගල පොලිසියේ ළමා හා කාන්තා කාර්යාංශයේ  ස්ථානාධිපතිඇතුළු පොලිස් කණ්ඩායමක් මේ පිළිබඳව සූක්ෂම ලෙස පරීක්ෂණයක් පවත්වා තිබෙන්නේ.\nඒ අනුව දහතුන් හැවිරිදි දියණිය නාවුල ප්‍රදේශයේ පුද්ගලයකුට අලෙවි කොට අනතුරුව එම පුද්ගලයා දඹුල්ල ඉබ්බන්කටුව වැව මාර්ගයේ නිවාඩු නිකේතනයකට රැගෙන ගොස් සිටියදී පොලිස් කණ්ඩායම විසින් දහතුන් හැවිරිදි දියණියත් ඔහු සමග පැමිණි පුද්ගලයාත් සැකපිට අත්අඩංගුවට ගෙන තිබෙනවා.\nදඹුල්ල ජලාශ පාරේ පිහිටා ඇති මෙම නිවාඩු නිකේතනය නිරන්තරයෙන් බාලවයස්කාර පෙම්වතුන් සඳහා කාමර පහසුකම් ලබා දෙන ස්ථානයක් බව පොලිස් පරීක්ෂණවලදී හෙළිවී ඇති බව සඳහන්.\nඒ අනුව මෙම නිවාඩු නිකේතනයට සහ දියණියගේ මවට විරුද්ධව නීතිය ක්‍රියාත්මක කරන බවයි පොලිසිය සඳහන් කළේ.\nමෙම නිවාඩු නිකේතනය දඹුල්ල ත්‍රීරෝද රථ සංගමයේ සභාපතිට අයත් එකක් බවත් ඒ හේතුවෙන් තමන් සිද්ධිය සම්බන්ධයෙන් ඔහුගෙන් විමසූ බවත් අප දඹුල්ල ප්‍රදේශීය වාර්තාකරු සඳහන් කළා.\nඑහිදී සභාපතිවරයා කියා ඇත්තේ තමන්ගේ රැකියාව වන්නේ කාමර කුලියට ලබාදීම බවත් ඒ  සඳහා පැයකට රුපියල් දහසක මුදලක් අය කරන බවයි.\nඑමෙන්ම දහතුන් හැවිරිදි සිසුවියකට තම ආයතනයේ කාමරයක් ලබා දෙන අවස්ථාවේ තමන් නොසිටි බවත් තමන්ගේ සේවකයකු විසින් එය ලබා දී ඇති බවත් ඔහු වැඩි දුරටත් ප්‍රකාශ කර තිබෙනවා.\nකෙසේ වෙතත් තම සේවකයාට දුරකතනයෙන් කතා කොට කාමර ලබා දීමට පෙර හැදුනුම්පත බලන ලෙස දැනුම්දුන් බවද ඔහු සඳහන් කර ඇති බවයි අප වාර්තාකරු ප්‍රකාශ කළේ.\nකෙසේ වෙතත් ත්‍රිරෝද රථ සංගමයේ සභාපතිත්වය දරන ඔහු මෙවැනි ආකාරයෙන් පැයට දෙකට කුඩා දරුවන්ට කාමර ලබා දීම පිළිබඳව පැන නැගී ඇති ගැටළුවට දිගින් දිගටම පොලිසිය විසින් චෝදනා එල්ල කිරීම පිළිබඳව ද අප වාර්තාකරු විමසීමක් කර තිබෙනවා.\nඅහිදී ඔහු කියා තිබෙන්නේ දිවයිනේ ඕනෑ තරම් මේ ආකාරයෙන් කාමර ලබා දීම සිදු වන බවත් තමන් ඒ අනුව එම රැකියාව සිදුකරන බවයි.\nමෙසේ අත්අඩංගුවට ගත් දියණිය මව සහ සැකකරු 12 දින ලග්ගල මහේස්ත්‍රාත් අධිකරණයට ඉදිරිපත් කිරීමට නියමිත බව ලග්ගල පොලිසිය වැඩිදුරටත් සඳහන් කළා.\nදඹුල්ල - කාංචන ආරියදාස",
       "URL": "https://www.hirunews.lk/178207/මව-13-වියැති-දියණිය-සමග-ගණිකා-වෘත්තියේ",
       "Category": "Local News",
       "Parent URL": "https://www.hirunews.lk/local-news.php?pageID=4175"
}