{
       "Source": "hirunews",
       "Timestamp": "Monday, 15 November 2021 - 12:53",
       "Headline": "සජබෙ විරෝධතාව පැවැත්වීම උදෙසා පොලිසිය කළ ඉල්ලීම අධිකරණය ප්‍රතික්ෂේප කරයි",
       "News Content": "කෙසෙල්වත්ත ප්‍රදේශයේ හෙට (16) පැවැත්වීමට නියමිත බව කියන විරෝධතාව සෞඛ්‍ය සේවා අධ්‍යක්ෂ ජනරාල්වරයා විසින් නිකුත් කර තිබෙන උපමානවලට අනුකූලව පවත්වන ලෙස සමගි ජන බලවේගය වෙත නියෝගයක් නිකුත් කරන්නැයි ඉල්ලා පොලිසිය විසින් කරනු ලැබූ ඉල්ලීමක් කොළඹ ප්‍රධාන මහේස්ත්‍රාත් බුද්ධික ශ්‍රී රාගල අද (15) ප්‍රතික්ෂේප කළා.\nමෙහිදී ජ්‍යේෂ්ඨ නියෝජ්‍ය සොලිසිටර් ජනරාල් දිලීප පීරිස් කියා සිටියේ මෙවැනි රැස්වීම් හරහා කොරෝනා ව්‍යාප්තිය තීව්‍ර වීමට ඉඩකඩ තිබෙන බවයි.\nකෙසේ වෙතත් දෙපාර්ශ්වයෙන්ම ඉදිරිපත් වූ කරුණු සලකා බැලූ මහේස්ත්‍රාත්වරයා කියා සිටියේ මෙම උද්ඝෝෂණය කෙසෙල්වත්ත ප්‍රදේශය තුළ පැවැත්වෙන බවට නිශ්චිතව කරුණු ඉදිරිපත් වී නොමැති බවයි.\nඑමෙන්ම සෞඛ්‍ය සේවා අධ්‍යක්ෂ ජනරාල්වරයා නිකුත් කර තිබෙන මාර්ගෝපදේශවල මහජන රැස්වීම්වලට සහභාගි විය හැකි පුද්ගල සංඛ්‍යාව හෝ ප්‍රතිශතයක් පිළිබඳව කරුණු දක්වා නොමැති බවද විනිසුරුවරයා ප්‍රකාශ කළා.\nමේ අතර, සමගි ජන බලවේගයේ හෙට (16) දිනයේ පැවැත්වීමට නියමිතව තිබූ විරෝධතාව වළක්වාලමින් අලුත්කඩේ අංක 05, මහර 01 , 02 , කඩුවෙල හා හෝමාගම යන මහේස්ත්‍රාත් අධිකරණ මගින් නියෝග නිකුත් කර තිබෙනවා.",
       "URL": "https://www.hirunews.lk/288057/සජබෙ-විරෝධතාව-පැවැත්වීම-උදෙසා-පොලිසිය-කළ-ඉල්ලීම-අධිකරණය-ප්‍රතික්ෂේප-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1560"
}