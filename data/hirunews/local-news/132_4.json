{
       "Source": "hirunews",
       "Timestamp": "Tuesday, 01 August 2023 - 21:44",
       "Headline": "ඉන්දියාවෙන් දෙමළ ජාතික සන්ධානයට පොරොන්දුවක්",
       "News Content": "ඉන්දියාව දෙමළ ජාතික සන්ධානයට අඛන්ඩව සහය ලබාදෙන බවට මෙරට ඉන්දීය මහ කොමසාරිස්වරයා ප්‍රකාශ කළ බව දෙමළ ජාතික සන්ධානයේ නායක පාර්ලිමේන්තු මන්ත්‍රී ආර්. සම්බන්ධන් පවසනවා.\nදෙමළ ජාතික සන්ධානයේ නියෝජිතයින් සහ මෙරට ඉන්දීය මහ කොමසාරිස්වරයා ඇතුලු නිලධාරීන් අතර 13 වන ව්‍යවස්ථා සංශෝධනය සම්බන්ධයෙන් සාකච්ඡාවක් අද (01) පැවැත්වුණා.\nඑම සාකච්ඡාවෙන් අනතුරුව මාධ්‍ය වෙත අදහස් දැක්වූ දෙමළ ජාතික සන්ධානයේ නායක ආර්. සම්බන්ධන් සඳහන් කළේ බලය බෙදීම සම්බන්ධයෙන් ඉන්දියාව අඛණ්ඩව සහයෝගය දක්වන බවයි.\nපොලිස් බලතල, ඉඩම් බලතල, පළාත් සභා මැතිවරණය පැවැත්වීම යන කරුණු සම්බන්ධයෙන් ද මෙහිදී දීර්ඝ ලෙස සාකච්ඡා කර තිබෙනවා.\nඑමෙන්ම ජනාධිපතිවරයා සමඟ පසුගියදා පැවැත්වූ සර්වපාක්ෂික සමුළුවේදී සාකච්ඡා වූ කරුණු සම්බන්ධයෙන් ද මෙහිදී සාකච්ඡා කළ බව සඳහන්.\nසාකච්ඡාවෙන් අනතුරුව මාධ්‍ය වෙත අදහස් දැක්වූ දෙමළ ජාතික සන්ධානයේ පාර්ලිමේන්තු මන්ත්‍රී සෙල්වම් අඩෙක්කලනාදන් සඳහන් කළේ 13 වන ව්‍යවස්ථා සංශෝධනය සම්බන්ධයෙන් වන තම සන්ධානයේ යෝජනාවලිය මෙරට ඉන්දීය මහ කොමසාරිස්වරයා වෙත භාරදුන් බවයි.\nඑම යෝජනාවලිය සම්බන්ධයෙන් ඉන්දීය රජයේ අවධානය යොමු කරන බවට මෙහිදී මෙරට ඉන්දීය මහ කොමසාරිස්වරයා පොරොන්දු වූ බවද ඔහු සඳහන් කළා.\nමේ අතර 13 වන ආණ්ඩුක්‍රම ව්‍යවස්ථා සංශෝධනය සම්බන්ධයෙන් මෙරට ඉන්දීය මහ කොමසාරිස් ගෝපාල් බග්ලේ සමඟ ලබන සිකුරාදා දමිළ ප්‍රගතිශීලී සන්ධානයද සාකච්ඡාවක් පැවැත්වීමට නියමිත බව එහි නායක පාර්ලිමේන්තු මන්ත්‍රී මනෝ ගනේෂන් කියා සිටියා.",
       "URL": "https://www.hirunews.lk/343325/ඉන්දියාවෙන්-දෙමළ-ජාතික-සන්ධානයට-පොරොන්දුවක්",
       "Category": "Local News",
       "Parent URL": "https://www.hirunews.lk/local-news.php?pageID=132"
}