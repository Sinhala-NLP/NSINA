{
       "Source": "hirunews",
       "Timestamp": "Thursday, 17 December 2020 - 15:42",
       "Headline": "සුවය ලැබූ කොරෝනා ආසාදිතයින් 26,000 ඉක්මවයි (වීඩියෝ)",
       "News Content": "තවත් කොරෝනා ආසාදිතයින් 701 දෙනෙකු සුවය ලබා අද (17) රෝහල්වලින් පිටව යාමත් සමඟ සුවය ලැබූ මුළු ආසාදිතයින් සංඛ්‍යාව 26,000 සීමාව ඉක්මවා ගියා.\nඒ අනුව මේ වනවිට සුවය ලැබූ සමස්ත ආසාදිත සංඛ්‍යාව දැක්වෙන්නේ 26,353 ක් ලෙසයි.\nමේ වනවිට මෙරටින් වාර්තා වන සමස්ත කොරෝනා ආසාදිතයින්  සංඛ්‍යාව 34,737 ක්.\nමේ අතර, අද පස්වරුවේ වැල්ලවත්ත - නෆීර් වීථිය ද හුදෙකලා ප්‍රදේශයක් ලෙස නම් කළ බවයි යුද හමුදාපති ලුතිනන් ජෙනරාල් ශවේන්ද්‍ර සිල්වා කියා සිටියේ.\nමේ අතර, බණ්ඩාරනායක ජාත්‍යන්තර ගුවන් තොටුපලේ ශ්‍රී ලංකන් කේටරින් මෙහෙයුම් අංශයේ සේවකයින් 08 දෙනෙකුට කොරෝනා වෛරසය ආසාදනය වී තිබෙනවා.\nපසුගිය සඳුඳා මුල්වරට කොරෝනා ආසාදිත සේවකයෙකු හඳුනාගෙන ඇති අතර, පසුව ඔහු ඇසුරු කළ තවත් සාමාජිකයින් 07 දෙනෙකුට වෛරසය ආසාදනය වී ඇති බව අද තහවුරු කරගත් බව එම ආයතනය නිවේදනය කළා.\nමේ අතර, ශ්‍රී ලංකාවේ කොරෝනා වසංගතයේ බලපෑම අවම කිරිම සඳහා යුරෝපා සංගමය, ලෝක සෞඛ්‍ය සංවිධානය එක්ව යුරෝ මිලියන 2 ක මූල්‍ය ආධාරයක් ප්‍රදානය කර තිබෙනවා.\nමේ අතර, ඇල්කොහොල්වලින් තොර 90% ක්ම ජලය මාධ්‍ය කරගත් පෘෂ්ඨවල විෂබීජානුහරණය කළ හැකි නව නිෂ්පාදනයක් මේ වනවිට හඳුන්වා දී තිබෙනවා.\nඑම පර්යේෂණ සිදුකර ඇත්තේ එහි පේරාදෙණිය පශ්චාත් වෛද්‍ය උපාධි ආයතනයේ ආචාර්ය ප්‍රසංග ගයනාත් මන්තිලක සහ ශ්‍රී ජයවර්ධනපුර විශ්වවිද්‍යාලයේ ඖෂධවේදය පිළිබඳ ජ්‍යෙෂ්ඨ කථිකාචාර්ය ආචාර්ය රංග දිසානායක විසින්.",
       "URL": "https://www.hirunews.lk/257265/සුවය-ලැබූ-කොරෝනා-ආසාදිතයින්-26000-ඉක්මවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2269"
}