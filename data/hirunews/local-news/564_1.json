{
       "Source": "hirunews",
       "Timestamp": "Thursday, 02 February 2023 - 7:44",
       "Headline": "රෙදි මදින්නට එපා කියූ මවකට පුතෙක් පහර දෙයි",
       "News Content": "විදුලි බිල ඉහළ යෑම නිසා තම නිවසින් රෙදි මදින්නට එපා යැයි කියූ මවකට පහරදුන් පුතෙකු අත්අඩංගුවට ගැනීමේ පුවතක් අගලවත්ත - ඔමත්ත ප්‍රදේශයෙන් වාර්තා වනවා.\nඅත්අඩංගුවට ගත් පුත්‍රයා බස් රථ රියදුරෙකු වන අතර, ඔහුගේ නිවසේ විදුලිබිල නොගෙවීම නිසා විදුලිය විසන්ධි කර ඇති බවටයි වාර්තා වන්නේ.\nඒ හේතුවෙන් ඔහු රෙදි මැද ගැනීම සඳහා යාබදව පිහිටි තම මවගේ නිවසට පැමිණ තිබෙනවා.\nඑම අවස්ථාවේදී 66 හැවිරිදි මව පවසා ඇත්තේ විදුලිබිල ඉහළ යෑම නිසා තම නිවසෙන් රෙදි මැදීම සිදු නොකරන ලෙසටයි.\nඑහිදී මව සමඟ ඇති වූ බහින්බස්වීමක් දුරදිගයාමෙන් පුත්‍රයා මවගෙන් කෙස් වැටියෙන් අල්ලා පහරදුන් බවට ඇය විසින් පොලිසියට කර ඇති පැමිණිල්ලේ සඳහන්.\nඒ අනුවයි සැකකාර 37 හැවිරිදි පුත්‍රයා අත්අඩංගුවට ගෙන ඇත්තේ.",
       "URL": "https://www.hirunews.lk/326451/රෙදි-මදින්නට-එපා-කියූ-මවකට-පුතෙක්-පහර-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=564"
}