{
       "Source": "hirunews",
       "Timestamp": "Thursday, 19 May 2016 - 12:58",
       "Headline": "පරිපූරක ඇස්තමේන්තුව ගැන අදත් වාද විවාද",
       "News Content": "පසුගිය 5 වැනිදා පාර්ලිමේන්තුවේදී සම්මත කර ගන්නා ලද රුපියල් මිලියන 55 ක් සදහා වූ පරිපූරක ඇස්තමේන්තුව සම්බන්ධයෙන් යළි ඡන්ද විමසීමක් පැවැත්විය යුතු බවට සභානායක අමාත්‍ය ලක්ෂ්මන් කිරිඇල්ල ඉදිරිපත් කළ යෝජනාවක් සම්බන්ධයෙන් පාර්ලිමේන්තුව තුළ උණුසුම් තත්ත්වයක් ඇති වුණා.\nයෝජනා පිළිබද දැනුම්දීමේ අවස්ථාවේදී සභානායක අමාත්‍ය ලක්ෂ්මන් කිරිඇල්ල විසිනුයි මෙම යෝජනාව ඉදිරිපත් කරනු ලැබුවේ.\nරුපියල් මිලියන 55 ක පරිපූරක ඇස්තමේන්තු යෝජනාව පසුගිය 5 වනදා විවාදකොට එහි ඡන්ද විමසීම පස්වරු 6.30ට පැවැත්වීමට නියමිතව තිබුණා.\nඑදින නියමිත වේලාවට පෙර ඡන්ද විමසීම සිදුකිරීම සහ ඡන්ද ප්‍රතිඵල ප්‍රකාශ කරන අවස්ථාවේදී ඇති වූ ව්‍යාකූල තත්ත්වය සලකා බලා නැවත ඡන්ද විමසීමක් සිදුකළ යුතු බවටයි සභානායකවරයා යෝජනා කර තිබුණේ.",
       "URL": "https://www.hirunews.lk/133558/පරිපූරක-ඇස්තමේන්තුව-ගැන-අදත්-වාද-විවාද",
       "Category": "Local News",
       "Parent URL": "https://www.hirunews.lk/local-news.php?pageID=5040"
}