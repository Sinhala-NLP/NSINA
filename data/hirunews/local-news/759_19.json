{
       "Source": "hirunews",
       "Timestamp": "Thursday, 03 November 2022 - 13:05",
       "Headline": "අමු මිරිස් මුවාවෙන් සාෆි නගර්හි සිදු වුණු මහා පරිමාණ වැලි ජාවාරම (වීඩියෝ)",
       "News Content": "අමු මිරිස් වගා කිරීම සඳහා ඉඩම් අක්කර 3000 ක් ප්‍රතිසංස්කරණය කරන බවට වංචනික තොරතුරු ඉදිරිපත් කර මුතූර් - සාෆි නගර් ප්‍රදේශයේ දුපතක් නීති විරෝධී වැලි කැනීම් හරහා මුළුමනින් වනසා දමා තිබෙනවා.\nහිරු සී.අයි.ඒ. කළ ගවේෂණයේදී හෙළිවුයේ අදාල මහා පරිමාන පරිසර විනාශය සිදුකර ඇත්තේ භූ විද්‍යා සමීක්ෂණ හා පතල් කාර්යාංශයේ වත්මන් සභාපතිවරයාගේ නමින් ඉල්ලුම් කළ කැනීම් බලපත්‍රයක් හරහා බවයි.\nමේ ත්‍රිකුණාමලය දිස්ත්‍රික්කයට අයත් මුතූර් ප්‍රාදේශීය ලේකම් කොට්ඨාශයේ සාෆි නගර් .ප්‍රදේශයයි\n2021 වසරේ මැයි මස 20 වැනි දින රාජ්‍ය නිලධාරීන් රැසක් ත්‍රීකුණාමලය දිස්ත්‍රික් ලේකම් කාර්යාලයට පැමිණ සාෆි නගර් ප්‍රදේශය අමු මිරිස් වගාවට ඉතාම සුදුසු ප්‍රදේශයක් බව පවසමින් අක්කර 3000 ක් ඒ සඳහා වෙන් කර ගැනීමට සාකච්ඡා කර තිබෙනවා.\nමේ ඊට අදාළ රැස්වීම් වාර්තාවයි.\nකෘෂිකර්ම අමාත්‍යාංශ ලේකම්වරයාගේ දැඩි අවශ්‍යතාව පරිදි, වගා ව්‍යාපෘතිය සඳහා අවසර ලබාගත යුතු අනෙකුත් රාජ්‍ය ආයතනවලින් ද කඩිමුඩියේ ලිපි ලේඛන ලබා දී තිබුනේ මෙලෙසයි.\nමේ සියළු ලිපි ලේඛණ දඩමීමා කර ගනිමින් සාෆි නගර් හි වැලි කැණීමේ කාර්මික බලපත්‍රයට ඉල්ලුම් කර තිබුනේ මේ වනවිටත් භූ විද්‍යා සමීක්ෂණ හා පතල් කාර්යාංශයේ සභාපතිවරයා ලෙස කටයුතු කරන සෙනරත් හේවගේ ප්‍රසාද් මංජුල යන පුද්ගලයායි.\nඒ අනුව සභාපතිවරයාගේ නමින් ලියාපදිංචි කර තිබු සමාගමකට මහවැලි ගඟ හා රාල් කුළිය ඇළ ආශ්‍රිතව නිර්මාණය වී ඇති දුපතක් වැනි මෙම ප්‍රදේශයේ තැන්පත් වී ඇති වැලි නිධිය කැනීමට වසරක කාලයකට අවසර හිමි වන්නේ රාජ්‍ය ආයතනවල අවසරය ද ලබා ගනිමින්.\nමිරිස් වගා ව්‍යාපෘතියට වසරක් ගත වනවිටත් එකදු අමුමිරිස් ගසක් හෝ සිටුවා නොමැති මෙම භූමියේ භූ විද්‍යා සමීක්ෂණ හා පතල් කාර්යාංශයේ වත්මන් සභාපතිවරයාගේ පුද්ගලික ආයතනය හරහා අක්කර 68ක් පමණ වැලි කැණීම් හරහා මුළුමනින්ම මෙලෙස වනසා දමා තිබෙනවා.\nපරිසර සංවිධාන නියෝජිතයන් පෙන්වා දෙන්නේ මෙම වැලි කැණීමේ අක්‍රමිකතාව හරහා රටට මිලියන ගණනක මුදලක් අහිමි කර ඇති බවයි.\nදැඩි පාරිසරික හානියක් වන ලෙස බැකෝ යන්ත්‍ර උපයෝගී කරගනිමින් තැන තැන අක්‍රමවත් ලෙස කපා දමා ඇති මෙම විශාල වලවල් සාෆි නගර් ආශ්‍රිතව සැරිසරන වන අලින්ගේ ජීවිතවලට ද එල්ල කර ඇත්තේ දැඩි තර්ජනයක්.\nඊට හේතුව වී ඇත්තේ මේ වනවිටත් වැලි නිධිය පවතින දුපත ආශ්‍රිතව තැන තැන අක්‍රමවත්ව කපා ඇති මෙම වලවල්වලට වැසි ජලය පිරෙමින් පැවතීමයි.\nතමාගේ නමින් ඉල්ලුම් කළ වැලි කැණීමේ බලපත්‍රය හරහා මේසා විශාල පරිසර විනාශයක් සිදුකර තිබියදී තවදුරටත් භූ විද්‍යා සමීක්ෂණ හා පතල් කැනීම් කාර්යාංශයේ සභාපතිවරයාට එම ධුරය දැරීමට සදාචාරාත්මක අයිතියක් තිබේද ?\nමේ වනවිටත් හොර ගුහාවක් බවට පත්ව ඇති මෙම කාර්යාංශයේ ඉහළ නිලධාරීන් සිදු කරන තවත් අක්‍රමිකතා රැසක් හිරු සී.අයි.ඒ.මේ වනවිටත් හෙළි කරගෙන අවසන්.\nඒ සියල්ල ඉදිරියේ දී හෙළිකිරීමටත් හිරු සී.අයි.ඒ.සුදානමින්.",
       "URL": "https://www.hirunews.lk/319528/අමු-මිරිස්-මුවාවෙන්-සාෆි-නගර්හි-සිදු-වුණු-මහා-පරිමාණ-වැලි-ජාවාරම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=759"
}