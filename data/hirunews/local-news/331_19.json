{
       "Source": "hirunews",
       "Timestamp": "Friday, 19 May 2023 - 22:10",
       "Headline": "ගුවන් ගමන් බලපත්‍ර ලබා දීමට අල්ලස් ගත් තැරැව්කරුවන් පිරිසක් අත්අඩංගුවට (වීඩියෝ)",
       "News Content": "ගුවන් ගමන් බලපත්‍ර ලබා දීමේදී සිදුවන අකටයුතුකම් ගැන හිරු CIA කළ අනාවරණයෙන් පසු එලෙස අල්ලස් ලබාගත් තැරැව්කරුවන් 09 දෙනෙකු පොලිස් බුද්ධි අංශ මගින් අත්අඩංගුවට ගෙන තිබෙනවා.\nඅත්අඩංගුවට ගත් සැකකරුවන් හෙට අධිකරණයට ඉදිරිපත් කිරීමට අපේක්ෂා කරන බවයි පොලිසිය සඳහන් කරන්නේ.\nගුවන් ගමන් බලපත්‍ර ලබාගැනීමට පැමිණෙන පිරිස ඉලක්ක කරගෙන සිදුවන මෙම ජාවාරම පිළිබඳව හිරු CIA අනාවරණය කළේ මීට දින දෙකකට පෙරයි.\nපෝලිම්වල දිගු කාලයක් රැඳී නොසිට ගුවන් ගමන් බලපත්‍රය ලබා ගත හැකි බව පවසමින් රුපියල් 25000ක මුදලක් අල්ලස ලෙස ලබා ගන්නා බව අප අනාවරණය කළේ සාක්ෂි සහිතවයි.\nමෙම කූට ජාවාරම සිදු කරන්නේ මත්ද්‍රව්‍ය වලට ඇබ්බැහිවූවන් වන අතර ඊට ආගමන විගමන දෙපාර්තමේන්තුවේ නිලධාරීන් ද සම්බන්ධ බවයි හිරු CIA හෙළි කළේ.\nමෙම අනාවරණයෙන් පසු ඒ සම්බන්ධයෙන් බලධාරීන්ගේ අවධානය යොමු වූ අතර ගුවන් ගමන් බලපත්‍ර නිකුත් කිරීමේ වැඩපිළවෙලද වහාම ක්‍රියාත්මක වන පරිදි වෙනස් කිරීමට පියවර ගැණුනා.\nමීට අමතරව ජාවාරම්කරුවන් සොයා එම ස්ථානයට බුද්ධි අංශ නිලධාරීන් ද යොමු කෙරුණේ මහජන ආරක්ෂක අමාත්‍ය ටිරාන් අලස්ගේ උපදෙස් පරිදියි.\nඒ අනුව ගුවන් ගමන් බලපත්‍ර ලබා ගැනීමට ආගමන විගමන දෙපාර්තමේන්තුවට පැමිණෙන ජනතාවගෙන් අල්ලස් ලබාගත් තැරුව්කරුවන් 09 දෙනෙකු පොලිස් බුද්ධි අංශ මගින්\nඅත්අඩංගුවට ගෙන තිබෙනවා.\nමෙම මෙහෙයුම් ඉදිරියටත් ක්‍රියාත්මක කරන අතර එම වංචනිකයන් සමඟ කටයුතු කරන නිළධාරීන් පිළිබඳවද සොයා බලන බවයි මහජන ආරක්ෂක අමාත්‍ය ටිරාන් අලස් මහතා පැවසුවේ\nඅත්අඩංගුවට ගත් සැකකරුවන් අද දින තලංගම පොලිසියට භාරදී ඇති අතර ඔවුන්ව හෙට දින අධිකරණයට ඉදිරිපත් කිරීමට අපේක්ෂා කරන බවයි තලංගම පොලිසිය සඳහන් කළේ.\nහිරු CIA සිදුකල දැනුවත් කිරීම හරහා මෙම ජාවාරම නීතියේ රැහැනට කොටුකර ගෙන ඇති බැවින් තවදුරටත් ජාවාරම් කරුවන්ට හසු නොවන ලෙසයි ආගමන විගමන පාලක ජනරාල්වරයා ජනතාවගෙන් ඉල්ලා සිටින්නේ .",
       "URL": "https://www.hirunews.lk/335676/ගුවන්-ගමන්-බලපත්‍ර-ලබා-දීමට-අල්ලස්-ගත්-තැරැව්කරුවන්-පිරිසක්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=331"
}