{
       "Source": "hirunews",
       "Timestamp": "Thursday, 04 August 2022 - 22:30",
       "Headline": "ඇසළ පෙරහැරේදී අතුරුදන් වූ දරුවා දින දෙකකට පසු කොළඹ කොටුවෙන් මතුවෙයි",
       "News Content": "කොළඹ කොටුව දුම්රිය ස්ථානයෙන් රාත්‍ 8.00 අවිස්සාවේල්ල බලා ධාවනය වන දුම්රියේ නැගී වයස අවුරුදු 8 ක් පමණ දරුවකු සහ ඔහු සමග පැමිණි පුද්ගලයකු පිළිබඳව මතු වූ සැකයක් හේතුවෙන් අදාළ පුද්ගලයා දුම්රියේ ගමන් කළ මගින් විසින් භාරයට ගෙන මහරගම පොලිසියට රැගෙන ගොස් තිබෙනවා.\nඅවිස්සාවේල්ල දුම්රිය තුළ දී මෙම දරුවා විසින් දිගින් දිගටම ඔහු රැගෙන යන පුද්ගලයා ප්‍රතික්ෂේප කිරීම හේතුවෙන් ඒ පිළිබඳව දුම්රියේ ගමන් ගත් මගීන් විමසිලිමත්\nවුනා.\nමේ අතර වාරයේ මරදාන ප්‍රදේශය පසු කරමින් දුම්රිය ධාවනය කෙරෙද්දී මේ දරුවා දුම්රියෙන් පැනීමට උත්සාහ කිරීමත් සමඟයි දුම්රිය මගින් ගේ සැකය තීව්‍රර වී ඇත්තේ.\nකෙසේ වෙතත් දිගින් දිගටම සිදුකළ ප්‍රශ්න කිරීම් හමුවේ දරුවා සමග පැමිනි මෙම සැකකටයුතු පුද්ගලයා නුගේගොඩ දුම්රිය ස්ථානයේදී පළා යාමට උත්සාහ දරා තිබෙනවා.\nඑහිදී දුම්රිය මගින් පිරිසක් ඔහු පසු පස හඹා ගොස් මහත් පරිශ්‍රමයකින් මේ පුද්ගලයා අල්ලා ගෙන නැවත දුම්රියට රැගෙන විත් ළමයා ඉදිරියේ තබාගෙන ඔහුගෙන් ප්‍රශ්න කළා.\nමෙහිදී කුඩා දරුවා සහ මේ පුද්ගලයා ලබාදුන් ප්‍රකාශයන් පරස්පර වීම හේතුවෙන් දුම්රිය මගින් කටයුතු කළේ 119 පොලිස් හදිසි ඇමතුම් ඒකකයට මේ සිද්ධිය සම්බන්ධයෙන් දැනුම් දීමටයි.\nඒ අනුව සිදු කළ දැනුම් දීම අනුව මහරගම පොලිසියේ කණ්ඩායමක් නුගේගොඩ දුම්රිය ස්ථානයට පැමිණ සැකකටයුතු පුද්ගලයා සහ දරුවා මහරගම පොලිසියට රැගෙන ගියා.\nඑහිදී සිදු කළ ප්‍රශ්න කිරීම්වලදී හෙළි වී ඇත්තේ වයස අවුරුදු අටක් පමණ වන මෙම කුඩා දරුවා මහනුවර මයිලපිටිය ප්‍රදේශයේ පදිංචි දරුවකු බවයි.\nමේ දරුවා ඇසළ පෙරහර නැරඹීමට පැමිණ අතුරුදන් වී ඇති බවට පොලිස් පණිවිඩ ලැබී ඇති බවත් මහරගම පොලිසියේ ස්ථානාධිපතිවරයා හිරු ප්‍රවෘත්ති සිදුකළ විමසීමකදී තහවුරු කළා.\nඑමෙන්ම ඔහු වැඩිදුරටත් කියා සිටියේ පොලිස් පණිවිඩ අනුව ලැබී ඇති තොරතුරු සහ මෙම දරුවාගේ තොරතුරු සැසඳෙන බවයි.\nසැකකරුගෙන් වැඩි දුරටත් සිදු කළ ප්‍රශ්න කිරීම්වලදී හෙළි වූයේ ඔහු දින දෙකක පමණ කාලයක් මෙම දරුවා රැගෙන දිවයිනේ විවිධ ස්ථානවලට ගමන් කර ඇති බවයි.\nඅදාල සැකකරුගෙන් මේ පිළිබඳව වැඩිදුරටත් ප්‍රශ්න කිරීමට නියමිත අතර දරුවා සොයා ගැනීම සම්බන්ධයෙන් තලාතුඔය පොලිස් ස්ථානයට පණිවිඩයක් ද ලබා දී තිබෙනවා.",
       "URL": "https://www.hirunews.lk/311920/ඇසළ-පෙරහැරේදී-අතුරුදන්-වූ-දරුවා-දින-දෙකකට-පසු-කොළඹ-කොටුවෙන්-මතුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=964"
}