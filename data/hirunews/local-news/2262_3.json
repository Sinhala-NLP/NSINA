{
       "Source": "hirunews",
       "Timestamp": "Monday, 21 December 2020 - 13:39",
       "Headline": "බදුල්ලේ කොරෝනා ආසාදිතයින් 89 දක්වා ඉහළට",
       "News Content": "බදුල්ල දිස්ත්‍රික්කයේ කොරෝනා ආසාදිත සංඛ්‍යාව 89 දක්වා ඉහළ ගොස් තිබෙනවා.\nදිස්ත්‍රික් ලේකම් කාර්යාලය සඳහන් කළේ පුද්ගලයන් 1679 දෙනෙකු මේ වන විට නිරෝධායනය සඳහා යොමු කර ඇති බවයි.\nහපුතලේ සහ ලුණුගල ප්‍රාදේශීය ලේකම් කොට්ඨාශ තුළ සිදුකළ පී.සී.ආර්.පරීක්ෂණවලින් ආසාදිතයින් දෙදෙනෙකු අලුතින් හඳුනා ගැනීමත් සමඟ දිස්ත්‍රික්කයේ සමස්ත ආසාදිත සංඛ්‍යාව 89 දක්වා ඉහළ ගොස් ඇති බව සඳහන්.\nබදුල්ල දිස්ත්‍රික්කයේ ප්‍රාදේශීය ලේකම් කොට්ඨාශ 15න් 14කින්ම කොරෝනා ආසාදිතයන් වාර්තා වී ඇති අතර, මීට පෙර ආසාදිතයන් වාර්තා නොවූ සොරණාතොට සහ රිදිමාලියද්ද ප්‍රාදේශීය ලේකම් කොට්ඨාශ දෙකෙන් ද ආසාදිතයින් පසුගිය දින කිහිපය තුළ වාර්තා වී තිබෙනවා.\nකෙසේ වෙතත්, බදුල්ල දිස්ත්‍රික්කයේ මේ දක්වා ආසාදිතයන් වාර්තා නොවන එකම ප්‍රාදේශීය ලේකම් කොට්ඨාශය වන්නේ මීගහකිවුල ප්‍රදේශය පමණක් බව දිස්ත්‍රික් ලේකම් කාර්යාලය සඳහන් කළා.",
       "URL": "https://www.hirunews.lk/257562/බදුල්ලේ-කොරෝනා-ආසාදිතයින්-89-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=2262"
}