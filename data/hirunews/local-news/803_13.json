{
       "Source": "hirunews",
       "Timestamp": "Friday, 14 October 2022 - 15:13",
       "Headline": "පිටකොටුවේ තිරිඟු පිටි තොග මිල 290 දක්වා පහතට - පාන් මිලේ අඩුවක් නැහැ (වීඩියෝ)",
       "News Content": "පිටකොටුව තොග වෙළදපොලේ තිරිඟු පිටි කිලෝග්‍රෑමයක මිල රුපියල් 290 දක්වා පහත වැටී ඇති බව අත්‍යවශ්‍ය ආහාර ද්‍රව්‍ය ආනයනකරුවන්ගේ සංගමය පවසනවා.\nඑහි මාධ්‍ය ප්‍රකාශක නිහාල් සෙනෙවිරත්න හිරු ප්‍රවෘත්ති අංශය කළ විමසීමක දී කියා සිටියේ පසුගිය දිනවල තිරිඟු පිටි කිලෝවක මිල රුපියල් 400 ඉක්මවූ මිලකට පැවති බවයි.\nඒ අනුව, පිටකොටුව තොග වෙළදපොලේ කිලෝග්‍රෑම් 25 ක තිරිගු පිටි මිටියක නව මිල වන්නේ රුපියල් 7250ක්.\nකෙසේ වෙතත් පාන් ඇතුලු බේකරි නිෂ්පාදනවල මිල අඩු කිරීමට හැකියාවක් නොමැති බවයි සමස්ථ ලංකා බේකරි හිමියන්ගේ සංගමයේ සභාපති එන්. කේ. ජයවර්ධන කියා සිටියේ.\nපාන් මිල අඩුකිරීමට නම් තිරිඟු පිටි කිලෝග්‍රෑමයක් රුපියල් 250කට ලබා දිය යුතු බව ද ඔහු සඳහන් කළා.\nමේ අතර අඩු වූ පිටිමිලට සරිලන පරිදි කොත්තු මිල ගණන් අඩු කිරීමට පියවර ගන්නා බව ආපණශාලා හිමියන්ගේ සංගමය සඳහන් කළා.\nඑහි සභාපති අසේල සම්පත් සඳහන් කළේ මිල ගණන් අඩුවන ආකාරය හෙට (15) දිනයේ ප්‍රකාශයට පත්කරන බවයි.",
       "URL": "https://www.hirunews.lk/317868/පිටකොටුවේ-තිරිඟු-පිටි-තොග-මිල-290-දක්වා-පහතට-පාන්-මිලේ-අඩුවක්-නැහැ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=803"
}