{
       "Source": "hirunews",
       "Timestamp": "Wednesday, 03 May 2023 - 8:41",
       "Headline": "චාල්ස් රජුගේ රාජාභිෂේකය සඳහා ජනාධිපති රනිල්ට ආරාධනා",
       "News Content": "මැයි හයවනදා පැවැත්වෙන තුන්වන චාල්ස් රජුගේ රාජාභිෂේකය සඳහා ජනාධිපති රනිල් වික්‍රමසිංහට ආරාධනා කර ඇති බව බ්‍රිතාන්‍ය මාධ්‍ය වාර්තා කර තිබෙනවා.\nඑම ආරාධනා ලැයිස්තුවට ලන්ඩන් බෞද්ධ විහාරයේ විහාරාධිපති පූජ්‍ය බෝගොඩ සීලවිමල නාහිමියන්ගේ නම ද ඇතුළත් බවයි විදෙස් වාර්තා සඳහන් කළේ.\nවෙස්මිනිස්ටර් ආසන දෙව් මැදුරේදී තුන්වන චාල්ස් රජුගේ රාජාභිෂේකය ලබන 06 වනදා සිදුකිරීම සඳහා මේ වනවිටත් සියලු කටයුතු සූදානම් කරමින් පවතිනවා.\nවිදේශ රටවල ආගමික නියෝජිතයින්, රජ පවුල්වල නියෝජිතයින්, ජනාධිපතිවරුන්, ජනප්‍රිය පුද්ගලයින් ඇතුලු 2,000 කට ආසන්න පිරිසක් මෙම රාජාභිෂේකය සඳහා එක්වීමට නියමිතව ඇති බවයි බ්‍රිතාන්‍ය මාධ්‍ය වාර්තා කළේ.\nසමාජසේවා කටයුතුවල නිරත සංවිධානවල නියෝජිතයින් 850 දෙනෙකුට පමණ මෙම රාජාභිෂේකය සඳහා එක්වීමට අවස්ථාව සළසා තිබීම විශේෂත්වයක්.\nතුන්වන චාල්ස් රජුගේ රාජභිෂේකය වෙනුවෙන් මව් රැජිණ පැළඳි ශාන්ත එඩ්වඩ් කිරුළ මේ වනවිටත් නවීකරණය කර ඇති බව බකිංහැම් මාළිගාව නිවේදනය කළා. ඒ, රාජකීය සම්ප්‍රදායට අනුවයි.\nබ්‍රිතාන්‍ය රාජකීයත්වයට පත්වන නව රජු හෝ රැජිණ රාජාභිෂේකය සිදුකරන අවස්ථාවේ මෙම ඓතිහාසික කිරුළ පළඳවනු ලබනවා.\nශාන්ත එඩ්වඩ් ඔටුන්නේ ගාර්නට්, තෝපස් සහ ටුවර්මැලයින් වැනි වටිනා පාෂාණ 3,000ක් පමණ ඔබ්බවා තිබෙනවා.\nඒ අනුව දියමන්ති 2868ක්, සැෆයර්, එමරල් සහ රූබි වැනි වර්ගවලට අයත් ඉතා වටිනා මැණික් ගල් 33ක්, මුතු 273ක් ද අඩංගු වන බවයි බකිංහැම් මාළිගාව උපුටා දක්වමින් විදෙස් මාධ්‍ය වාර්තා කළේ.\nදශක හතක කාලයක් හිරු නොබසින අධිරාජ්‍යයේ කිරුළ දැරූ දෙවැනි එලිසබෙත් මහ රැජිණ පසුගිය වසරේ නොවැම්බර් 8 වනදා අභාවප්‍රාප්ත වූ අතර ඉන් අනතුරුවයි ඔහුගේ පුත් තෙවන චාල්ස් රජුගේ රාජාභිෂේකය මෙලෙස සිදු කරන්නේ.",
       "URL": "https://www.hirunews.lk/334107/චාල්ස්-රජුගේ-රාජාභිෂේකය-සඳහා-ජනාධිපති-රනිල්ට-ආරාධනා",
       "Category": "Local News",
       "Parent URL": "https://www.hirunews.lk/local-news.php?pageID=373"
}