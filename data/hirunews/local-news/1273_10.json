{
       "Source": "hirunews",
       "Timestamp": "Thursday, 24 March 2022 - 23:57",
       "Headline": "කඩවතදී යතුරුපැදියකින් යමින් සිටි දෙදෙනෙකු වෙඩි තබා ඝාතනය කෙරේ",
       "News Content": "කඩවත පොලිස් වසමේ මහර 9 කණුව ප්‍රදේශයේදී යතුරුපැදියකින් ගමන් කරමින් සිටි පුද්ගලයන් දෙදෙනෙකු වෙඩි තබා ඝාතනය කර තිබෙනවා.\nපොලිසිය සඳහන් කළේ අද රාත්‍රි කොළඹ මහනුවර ප්‍රධාන මාර්ගයේ මහර 9 කණුව අසලදී මෙම වෙඩි තැබීම සිදුව ඇති බවයි.\nමියගොස් ඇති දෙදෙනා යතුරුපැදියකින් ගමන් කරමින් සිට ඇති අතර තවත් යතුරුපැදියකින් පැමිණි දෙදෙනෙකු විසින් ටී 56 ගිනි අවියකින් වෙඩි තැබීම සිදුකර තිබෙනවා.\nවෙඩි ප්‍රහාරයෙන් පසු බරපතල තත්වයේ පසුවූ තුවාලකරුවන් දෙදෙනාගෙන් එක් අයෙක් කොළඹ ජාතික රෝහලට සහ අනෙක් පුද්ගලයා කිරිබත්ගොඩ රෝහලට ඇතුලත් කිරීමෙන් පසු මියගොස් තිබෙනවා.\nමෙලෙස ඝාතනයට ලක්ව ඇත්තේ අවුරුදු 30 හා 31 වයස්වල පසුවන පෑලියගොඩ ප්‍රදේශයේ පදිංචිකරුවන් දෙදෙනෙක්.\nඔවුන්ගේ මෘත ශරීර කිරිබත්ගොඩ රෝහලේ සහ කොළඹ ජාතික රෝහලේ තැන්පත් කර තිබෙනවා.\nමෙය සංවිධානාත්මක අපරාධ කල්ලි දෙකක් අතර ඇතිවූ ආරවුලක් මත සිදුවූ වෙඩි තැබීමක් වන්නට ඇති බවටයි පොලිසිය සැක පළකරන්නේ.\nවෙඩි තැබීමට පැමිණි සැකකරුවන් පිළිබඳ මෙතෙක් තොරතුරු අනාවරණ වී නැහැ.\nසිද්ධිය සම්බන්ධයෙන් කඩවත පොලිසිය පරීක්ෂණ සිදුකරනවා.",
       "URL": "https://www.hirunews.lk/300316/කඩවතදී-යතුරුපැදියකින්-යමින්-සිටි-දෙදෙනෙකු-වෙඩි-තබා-ඝාතනය-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1273"
}