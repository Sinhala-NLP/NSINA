{
       "Source": "hirunews",
       "Timestamp": "Friday, 13 September 2013 - 7:44",
       "Headline": "පොදුරද මඩුළු සමුළුවට බ්‍රිතාන්‍යයෙන් සහතිකයක්.",
       "News Content": "ශ්‍රී ලංකාවේ පැවැත්වෙන පොදු රාජ්‍ය මණ්ඩලීය රාජ්‍ය නායක සමුළුව සම්බන්ධයෙන් බ්‍රිතාන්‍යයේ පාර්ලිමේන්තුව තුළද වාද විවාද ඇති වී තිබෙනවා. ඒ, පොදු රාජ්‍ය මණ්ඩලීය රටවල්වල මානව හිමිකම් සම්බන්ධයෙන් පැවති විවාදයක් අතරතුරයි. එහිදී ඇතැම් මන්ත්‍රීවරුන් ශ්‍රී ලංකාවට යෑමෙන් වැළකී සිටින ලෙස බ්‍රිතාන්‍ය අග්‍රාමාත්‍ය ඬේවිඞ් කැමරන්ගෙන් ඉල්ලා සිටියද, ඇතැම් මන්ත්‍රීවරුන් ඊට ප්‍රතිවිරුද්ධ අදහස් පළ කර තිබෙනවා.\nඑහිදී අදහස් දැක්වු කම්කරු පක්ෂයේ පාර්ලිමේන්තු මන්ත්‍රිනි සාරා චැම්පියන් ප්‍රකාශ කර ඇත්තේ මෙරට පැවැත්වෙන පොදු රාජ්‍ය මණ්ඩලීය සමුළුවට සහභාගී නොවිය යුතු බවයි.\n[MP3]s67097_1[/MP3]\nනමුත් බ්‍රිතාන්‍ය ප්‍රජාතන්ත්‍රවාදී ලිබරල් පක්ෂය නියෝජනය කරන පාර්ලිමේන්තු මන්ත්‍රී ඇන්ඩෲ පර්සි ප්‍රකාශ කර ඇත්තේ මෙම සමුළුවට සහභාගීවීම තුළින් ශ්‍රී ලංකාව සම්බන්ධයෙන් සැබෑ තත්ත්වය වටහා ගත හැකි බවයි.\n[MP3]s67097_2[/MP3]\nකෙසේ වෙතත්, මෙම විවාදයට එක්වු බ්‍රිතාන්‍ය විදේශ හා පොදු රාජ්‍ය මණ්ඩලීය කටයුතු භාර රාජ්‍ය අමාත්‍ය හියුගෝ ස්වෝයර් ප්‍රකාශ කර ඇත්තේ බ්‍රිතාන්‍ය අග්‍රාමාත්‍යවරයා සහ විදේශ ලේකම්වරයා මෙන්ම තමන්ද ශ්‍රී ලංකාවේ පැවැත්වෙන පොදු රාජ්‍ය මණ්ඩලීය රාජ්‍ය නායක සමුළුවට සහභාගීවීමට දැනටමත් තීරණය කර අවසන් බවයි. මෙම සමුළුවට මහරැජිණ නියෝජනය කරමින් චාල්ස් කුමරුද එක්වන බව මෙහිදී ඔහු ප්‍රකාශ කර තිබෙනවා.",
       "URL": "https://www.hirunews.lk/67097/පොදුරද-මඩුළු-සමුළුවට-බ්‍රිතාන්‍යයෙන්-සහතිකයක්",
       "Category": "Local News",
       "Parent URL": "https://www.hirunews.lk/local-news.php?pageID=5836"
}