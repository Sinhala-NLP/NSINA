{
       "Source": "hirunews",
       "Timestamp": "Wednesday, 10 July 2019 - 7:13",
       "Headline": "ආණ්ඩුවට එරෙහි ජ.වි.පෙ විශ්වාසභංග විවාදය අද",
       "News Content": "පාස්කු ඉරිදා ප්‍රහාරය සම්බන්ධයෙන් ජනතා විමුක්ති පෙරමුණ අග්‍රාමාත්‍යවරයා ඇතුලූ ආණ්ඩුවට එරෙහිව කරුණු 12 කින් සමන්විතව ඉදිරිපත් කරන ලද විශ්වාසභංග යෝජනාව අද පාර්ලිමේන්තුවේදී විවාදයට ගැනෙනවා.\nඑමඟින් එම පෙරමුණ පෙන්වා දී ඇත්තේ පාස්කු ඉරිදා කොළඹ, මීගමුව සහ මඩකලපුව ප්‍රදේශවල සිදුවූ මරාගෙන මැරෙන ත්‍රස්ත ප්‍රහාර හේතුවෙන් 250 කට අධික පිරිසක් ජීවිතක්ෂයට පත්වීමත්, තවත් 500 කට ආසන්න පිරිසක් තුවාල ලැබීම මෙන්ම ඒ හේතුවෙන් වූ දේපළ හානිය සම්බන්ධයෙන් ආණ්ඩුවට නිල වශයෙන් තොරතුරු ලැබී තිබියදී සාපරාධී නොසැළකිල්ලෙන් කටයුතු කිරීම හේතුවෙන් අග්‍රාමාත්‍යවරයා ඇතුලූ ආණ්ඩුව සම්බන්ධයෙන් විශ්වාසයක් නොපවතින බවයි.\nඅද පාර්ලිමේන්තුව පෙරවරු 10.30 ට රැස්වන අතර, වාචික ප්‍රශ්න ඇසීමේ වාරයෙන් අනතුරුව විශ්වාසභංග යෝජනාව විවාදයට ගැනීමට නියමිතයි.\nවිශ්වාසභංග යෝජනාව සම්බන්ධයෙන් සාකච්ඡා කිරීම සඳහා දෙමළ ජාතික සන්ධානය පාර්ලිමේන්තුවේදී ඊයේ රැස්වුණේ එහි නායක පාර්ලිමේන්තු මන්ත්‍රී ආර්. සම්බන්ධන්ගේ ප්‍රධානත්වයෙන්.\nඑහිදී කිසිදු තීරණයකට නොපැමිණි අතර, යළි අද රැස්වී ඒ පිළිබඳ සාකච්ඡා කිරීමට නියමිත බවයි වාර්තා වන්නේ.\nඑමෙන්ම පෙරේදා පැවති එක්සත් ජාතික පක්ෂයේ පාර්ලිමේන්තු කණ්ඩායම් රැස්වීමේදී ආණ්ඩුවට එරෙහිව විශ්වාසභංග යෝජනාව සම්බන්ධයෙන් දීර්ඝ ලෙස සාකච්ඡා කර ඇති අතර, ඉන් අනතුරුව පිටතට පැමිණි මන්ත්‍රීවරුන් කිහිප දෙනෙකු කියා සිටියේ විශ්වාසභංග යෝජනාව පරාජයට පත් කරන බවයි.\nමේ අතර නව සමෘද්ධිලාභීන්ට හිමිකම් ලබාදීම සඳහා පැවති උත්සවවලදී දරණ ලද වියදම් සම්බන්ධයෙන් පාර්ලිමේන්තුවේදී ඊයේ සංවාදයක් ඇතිවුණා.",
       "URL": "https://www.hirunews.lk/220002/ආණ්ඩුවට-එරෙහි-ජ-වි-පෙ-විශ්වාසභංග-විවාදය-අද",
       "Category": "Local News",
       "Parent URL": "https://www.hirunews.lk/local-news.php?pageID=3256"
}