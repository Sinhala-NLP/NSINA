{
       "Source": "hirunews",
       "Timestamp": "Saturday, 01 February 2020 - 13:32",
       "Headline": "‘‘ගමට ගෙයක් - රටට හෙටක්’’ ව්‍යාපෘතිය අගමැති ප්‍රධානත්වයෙන් ඇරඹේ",
       "News Content": "‘‘ගමට ගෙයක් - රටට හෙටක්’’ නිවාස ව්‍යාපෘතිය අද සිට ආරම්භ වනවා.\nඅග්‍රාමාත්‍ය මහින්ද රාජපක්ෂගේ ප්‍රධානත්වයෙන් අද උදෑසන කුරුණෑගල - ගිරිබාව  - වරාවැව ගම්මානයේදී එහි පළමු නිවාසයට මුල් ගල තැබීම සිදුවුණා.\nඅග්‍රාමාත්‍යවරයාගේ මාර්ගෝපදේශකත්වය යටතේ මෙම වැඩපිළිවෙල ක්‍රියාත්මක වන අතර අඩු ආදායම්ලාභී පවුලක් සඳහා එක් නිවසක් බැගින් ඉදිකිරීමට නියමිතයි.\nදින 60ක් තුළ අදාළ නිවස එහි හිමිකරුට පදිංචිවීමට හැකි වන පරිදි කඩිනමින් ඉදිකරන අතර ග්‍රාම නිලධාරී වසම් 14,022ක් තුළ මෙලෙස එක් නිවාසය බැගින් ඉදිකිරීමට සැලසුම් කර තිබෙනවා.\nඅද සමාරම්භක උත්සවය ද ඉතා චාම් ආකාරයෙන් පැවති බවයි නිවාස පහසුකම් රාජ්‍ය අමාත්‍ය ඉන්දික අනුරුද්ධ හිරු ප්‍රවෘත්ති අංශයට කියා සිටියේ.",
       "URL": "https://www.hirunews.lk/233490/ගමට-ගෙයක්-රටට-හෙටක්-ව්‍යාපෘතිය-අගමැති-ප්‍රධානත්වයෙන්-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=2923"
}