{
       "Source": "hirunews",
       "Timestamp": "Tuesday, 27 July 2021 - 19:10",
       "Headline": "ඉහළ ඇළහැර ඇළ ව්‍යාපෘතියේ කොටසක ඉදිකිරීම් කොන්ත්‍රාත්තුව අවලංගු කෙරේ",
       "News Content": "දේශීය කොන්ත්‍රාත් සමාගමක් වෙත ලබාදී තිබූ ඉහළ ඇළහැර ඇළ ව්‍යාපෘතියේ කොටසක ඉදිකිරීම් කොන්ත්‍රාත්තුව අවලංගු කිරීමට මොරගහකන්ද කළුගඟ ව්‍යාපෘති භාර නිලධාරීන් කටයුතු කර තිබෙනවා.\nමොරගහකන්ද ජලාශයේ සිට උතුරුමැද පළාතට ජලය රැගෙන යාම සඳහා ඉහළ ඇළහැර ඇළ ව්‍යාපෘතිය ආරම්භ කෙරුණේ 2017 ජනවාරි මස 11 වැනිදායි. ඒ, හිටපු ජනාධිපති මෛත්‍රීපාල සිරිසේනගේ ප්‍රධානත්වයෙන්.\nශ්‍රී ලංකා රජය සහ ආසියානු සංවර්ධන බැංකුවේ මූල්‍යාධාර මත ආරම්භ කෙරුණු මෙම ව්‍යාපෘතිය සඳහා ආයෝජනය කළ මුදල රුපියල් මිලියන 65000ක්.\nඒ අනුව ඉහළ ඇළහැර ඇළ ව්‍යාපෘතියේ ඉදිකිරීම් කටයුතු සමාගම් කිහිපයක් වෙත ටෙන්ඩර් මඟින් ලබාදී තිබුණා.\nඑලෙස ඉදිකිරිම් ලබාදුන් එක් දේශීය සමාගමකට පැවරූ කිලෝමීටර් 3ක ඉදිකිරීම් ව්‍යාපෘතිය මේවනවිට නතර කර තිබෙනවා. ඒ කොන්ත්‍රාත්තුව වසර දෙකකට අත්සන් කර තිබියදීත්, එය වසර 4 ක් යනතුරු අවසන් කිරීමට නොහැකිවීම නිසාවෙන්.\nසම්පූර්ණ ආයෝජනයෙන් රුපියල් මිලියන 3740 ක වටිනාකමින් යුත් ඉදිකිරීම් ටෙන්ඩරයක් මෙම දේශීය සමාගමට ලබාදී තිබුණා.\nඇතැම් ස්ථානවල උමං මාර්ග ඉදිකිරීමට කැපූ විශාල අගල් ජලයෙන් පිරී පවතින අයුරු දක්නට ලැබෙන බවයි හිරු වාර්තාකරුවන් සඳහන් කළේ.\nමේ අතර, ප්‍රදේශය භාර වනජීවී නිලධාරීයෙකු සඳහන් කර සිටියේ ඉදිකර ඇති දිය අගල් හේතුවෙන් ඇළහැර කලාපයේ ජීවත්වන වන සතුන්ගේ ජීවිතවලට බලපෑම් එල්ලවී ඇති බවයි.\nඉදිකිරීම් සම්පූර්ණ කිරීමට අපොහොසත් වූ සමාගම ව්‍යාපෘතිය සඳහා රැගෙන ආ උපකරණ ඉන් ඉවත් කර ගන්නා බව ද හිරු වාර්තාකරු සඳහන් කළා.",
       "URL": "https://www.hirunews.lk/278163/ඉහළ-ඇළහැර-ඇළ-ව්‍යාපෘතියේ-කොටසක-ඉදිකිරීම්-කොන්ත්‍රාත්තුව-අවලංගු-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1792"
}