{
       "Source": "hirunews",
       "Timestamp": "Wednesday, 05 January 2022 - 20:28",
       "Headline": "රාජ්‍ය ඇමතිවරයෙකුගෙන් සුසිල්ට බිරියානි සංග්‍රහයක්",
       "News Content": "රාජ්‍ය අමාත්‍ය ධුරයෙන් ඉවත්කළ නීතිඥ සුසිල් ප්‍රේම්ජයන්ත් මන්ත්‍රීවරයාට ඊයේ (04) දුරකථන ඇමතුමක් ලබාදී ඇති අගමැති මහින්ද රාජපක්ෂ, සිද්ධිය සම්බන්ධයෙන් සිය කනස්සල්ල පළකර ඇතැයි ආණ්ඩුවේ අභ්‍යන්තර ආරංචි මාර්ග පවසනවා.\n'' ඔබතුමාව ඇමතිකමෙන් අයින් කරලා කියල මම දැනගත්තේ දැන්\" යයි පැවසූ අගමැති මහින්ද තමන්ට හිටපු ජනාධිපතිනි චන්ද්‍රිකා කුමාරණතුංග 2005 දී ජනාධිපති අපේක්ෂකත්වය නොදීමට තීරණය කර තිබිය දී එය ලබා ගැනීමට සන්ධාන මහ ලේකම් ලෙස දුන් සහය අමතක නැතැයි ද පවසා තිබෙනවා.\nඑහිදී අග්‍රාමාත්‍යවරයාට ප්‍රතිචාර දැක්වූ රාජ්‍ය අමාත්‍ය සුසිල් ප්‍රේම්ජයන්ත් සඳහන් කර ඇත්තේ තමන්ට කිසිදිනක අග්‍රාමාත්‍යවරයා සමග ගැටලුවක් නොතිබූ බවයි.\nඑමෙන්ම මෙම සිදුවීමට අග්‍රාමාත්‍යවරයාගේ මැදිහත්වීමක් නොතිබූ බවටත් තමන් දැනුවත් බවත් එහි දී හිටපු රාජ්‍ය අමාත්‍යවරයා පවසා තිබෙනවා.\nජනාධිපතිවරයා සතු බලතල භාවිත කරමින් වහාම ක්‍රියාත්මක වන පරිදි ධුරයෙන් ඉවත් කළ සුසිල් ප්‍රේම්ජයන්ත් රාජ්‍ය අමාත්‍යවරයා ඊයේ (04) රාත්‍රියේ කොළඹ තරු පහේ හෝටලයක බිරියානි සංග්‍රහයකට එක් වී ඇති බවටත් වාර්තා පළ වුණා.\nමේ සම්බන්ධයෙන් ඔහුගෙන් සිදු කළ කළ විමසීමකදී හිටපු රාජ්‍ය අමාත්‍යවරයා කියා සිටියේ, තමා යම්කිසි වැඩ කටයුත්තකට කොල්ලුපිටිය ප්‍රදේශයට පැමිණ සිටි අවස්ථාවේවේ දී නිමල් ලන්සා රාජ්‍ය අමාත්‍යවරයා තමන්ට දුරකථන ඇමතුමක් ලබා දෙමින් තමාගේ තොර තොරතුරු විමසා සිටි බවයි.\nඑහිදී තමන් කොල්ලූපිටියේ සිටින බව පැවසීමෙන් අනතුරුව රාජ්‍ය අමාත්‍යවරයා පවසා ඇත්තේ තමන් තවත් කිහිප දෙනෙකුත් සමඟ කොළඹ තරු හෝටලයක රාත්‍රී ආහාරය සඳහා පැමිණ සිටින බවයි.\nඑම හෝටලයට පැමිණියහොත් තමන්ට ද ඒ සඳහා එක් විය හැකි බවට රාජ්‍ය අමාත්‍යවරයා පවසා තිබෙනවා.\nතමන් අදාළ තරු හෝටලයට ගිය පසු රාජ්‍ය අමාත්‍ය ලන්සාට අමතරව එහි ලක්ෂ්මන් යාපා අබේවර්ධන හිටපු අමාත්‍යවරයා හා නලින් ප්‍රනාන්දු මන්ත්‍රීවරයා ද සිටි බවත් තමන් බිරියානි අනුභව නොකරන බැවින් නාන් ආහාරයට ගත් බවත් හිටපු රාජ්‍ය අමාත්‍යවරයා කියා සිටියා.\nසුසිල් ප්‍රේමජයන්ත හිටපු ඇමතිවරයා කියා සිටියේ එතැන සාදයක් නොපැවති බවත් එය තමන් වෙනුවෙන් සූදානම් කළ දෙයක් නොවන බවත්ය.",
       "URL": "https://www.hirunews.lk/293136/රාජ්‍ය-ඇමතිවරයෙකුගෙන්-සුසිල්ට-බිරියානි-සංග්‍රහයක්",
       "Category": "Local News",
       "Parent URL": "https://www.hirunews.lk/local-news.php?pageID=1446"
}