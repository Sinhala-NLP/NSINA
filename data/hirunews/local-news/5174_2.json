{
       "Source": "hirunews",
       "Timestamp": "Thursday, 11 February 2016 - 9:28",
       "Headline": "FCIDය ගැන අගමැති සමඟ සාකච්ඡාවක්",
       "News Content": "මූල්‍ය අපරාධ විමර්ශන කොට්ඨාශය සම්බන්ධයෙන් ශ්‍රී ලංකා නිදහස් පක්ෂයේ අමාත්‍යවරුන් කිහිපදෙනෙකු අග්‍රාමාත්‍යවරයා හමුවී ඊයේ සාකච්ඡා කර තිබෙනවා.\nඅරලියගහ මන්දිරයේ පැවති මෙම සාකච්ඡාව සඳහා  නීතිය හා සාමය පිළිබඳ අමාත්‍යාංශයේ ලේකම්වරයා සහ පොලිස්පතිවරයා මෙන්ම මූල්‍ය අපරාධ කොට්ඨාශයේ අධ්‍යක්ෂවරයාද සහභාගිවී ඇති බව සඳහන්.\nශ්‍රී ලංකා නිදහස් පක්ෂය නියෝජනය කරමින් ආණ්ඩුවේ අමාත්‍යධුර හොබවන නිමල් සිරිපාල ද සිල්වා, ඩිලාන් පෙරේරා, ලසන්ත අලගියවන්න, සුසිල් ප්‍රේමජයන්තද මීට එක්වුණා.\nමෙහිදී මූල්‍ය අපරාධ කොට්ඨාශය සම්බන්ධයෙන් ඉදිරිපත් වී ඇති ඇතැම් අදහස් සහ විවේචන පිළිබඳවත් නව යෝජනා පිළිබඳවත් දීර්ඝ ලෙස සාකච්ඡා කර ඇති බවයි වාර්තාවන්නේ.\nමේ අතර පසුගියදා අමාත්‍ය නිමල් සිරිපාල ද සිල්වා ඇතුලූ අමාත්‍යවරුන් කිහිපදෙනෙකු මාධ්‍ය හමුවක් කැඳවමින් මූල්‍ය අපරාධ කොට්ඨාශය පිළිබඳව විවේචනාත්මක අදහස් පළ කළා.",
       "URL": "https://www.hirunews.lk/125960/fcidය-ගැන-අගමැති-සමඟ-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=5174"
}