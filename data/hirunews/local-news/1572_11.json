{
       "Source": "hirunews",
       "Timestamp": "Tuesday, 09 November 2021 - 19:55",
       "Headline": "කැළණි ගඟ සහ මාඔය තවමත් අවදානම්  (වීඩියෝ)",
       "News Content": "පවතින වැසි සහිත කාලගුණ තත්ත්වයේ අඩුවීමක් හෙට දිනයෙන් පසු අපේක්ෂා කරන බව කාලගුණ විද්‍යා දෙපාර්තමේන්තුව පවසනවා.\nඑහි අනාවැකිකරණ අංශයේ අධ්‍යක්ෂිකා ශිරෝමනි ජයවර්ධන හිරු ප්‍රවෘත්ති අංශයට කියා සිටියේ අද රාත්‍රියේදි ප්‍රදේශ රැසකට මිලීමීටර් 100 ත් 150 ත් අතර තද වැසි ඇති වන බවයි.\nඅධික වැසි තත්ත්වය හේතුවෙන් ප්‍රධාන වාරි ජලාශ 73 න් 13 ක්ම මේ වනවිට වාන් දමමින් පවතිනවා.\nවාරිමාර්ග දෙපාර්තමේන්තුවේ ජල කළමණාකරණ අංශයේ අධ්‍යක්ෂ ඩී. අබේසිරිවර්ධන සඳහන් කළේ රාජාංගණය, තබ්බෝව, යෝධ වැව, මහවිලච්චිය, දැදුරු ඔය සහ මල්වතු ඔය ආශ්‍රිත ප්‍රදේශ තවදුරටත් ජල ගැලීම් අවදානම් තත්ත්වයේ පවතින බවයි.\nඑමෙන්ම, තිසා වැව, අභයවැව, අංගමුව, නාච්චාදූව සහ තුරුවිල ජලාශ ද වාන් දමමින් පවතිනවා.\nමාඔය පිටාර ගැලීම නිසා කොළඹ- කුරුණෑගල අංක පහ මාර්ගය ගිරිඋල්ල - නගරයෙන් සහ මීගමුව මාර්ගය කොටදෙණියාව ප්‍රදේශයෙන් ජලයෙන් යට වී තිබෙනවා.\nමෙම තත්ත්වය හේතුවෙන් අලව්ව, දිවුලපිටිය, මීරිගම, පන්නල, වෙන්නප්පුව, කටාන, නාරාම්මල සහ දංකොටුව ප්‍රාදේශීය ලේකම් කොට්ඨාශවලට අයත් පහත්බිම් වල මේ වනවිට ගං වතුර තත්ත්වයක් ද හට ගෙන ඇති බව සඳහන්.\nපොල්ගහවෙල ප්‍රාදේශීය ලේකම් කොට්ඨාශයේ පහත් බිම් රැසක් මාඔය පිටාර ගැලීම නිසා ජලයෙන් යට වී තිබෙනවා.\nමේ අතර හලාවත - ආනමඩුව මාර්ගයේ ද ගමනාගමනයට බාධා එල්ල වී ඇත්තේ ජලයෙන් යටවීම හේතුවෙන්.\nඑමෙන්ම, හලාවත - මැරවල, බණ්ඩරවත්ත, පම්බල ඇතුළු ප්‍රදේශ රැසක් ජලයෙන් යට වී ඇති අතර, හලාවත මහරෝහලේ වාට්ටු කිහිපයක් ද ජලයෙන් යට වූ බවයි අප වාර්තාකරු කියා සිටියේ.\nහලාවත කොළඹ මාර්ගය මාදම්පේ සහ මහවැව ප්‍රදේශයෙන් ජලයෙන් යටවීම නිසා ගමනාගමන කටයුතුවලට බාධා එල්ලවී තිබෙනවා.\nඅධික වර්ෂාව හේතුවෙන් පුත්තලම නගරයේ සිට කොළඹ දෙසට ඇති පාලවිය ප්‍රදේශය සහ පුත්තලම සිට කුරුණෑගල මාර්ගයේ අරලිය උයන, දෙකේ කණුව, තම්බපණ්ණි ප්‍රදේශවල මාර්ග ජලයෙන් යට වී ඇති බව ආපදා කළමනාකරණ මධ්‍යස්ථානය ප්‍රකාශ කළා.\nඒ 9 මාර්ගය ද  මහනුවර - දුනුවිල ප්‍රදේශයෙන් ජලයෙන් යට වී තිබෙනවා.\nමේ අතර, ප්‍රධාන ගංගා කිහිපයක ජල මට්ටම් අඩුවීමක් අද දිනයේ දක්නට ලැබුණ ද තවදුරටත් කැළණි ගඟ සහ මාඔයේ ජල මට්ටම් ඉහළ යමින් පවතිනවා. මාඔය - බඩල්ගම ප්‍රදේශයෙන් මහ ගංවතුර මට්ටමක් දක්වා වැඩිවී ඇති බව වාරිමාර්ග දෙපාර්තමේන්තුව සඳහන් කළා.\nඑමෙන්ම, පවතින තත්වය මත ප්‍රධාන මාර්ගයේ දුම්රිය ගමනාගමනය කොළඹ සිට පොල්ගහවෙල දක්වා සීමා කර තිබෙනවා.\nඒ බදුල්ලේ සිට  මහනුවර බලා අද පෙරවරුවේ ධාවනය වූ දුම්රියක් හාලිඇල හා උඩුවර දුම්රිය ස්ථාන අතර දී පීලි පැනීමකට ලක්වීම හේතුවෙන්.\nඑසේම කඩිගමුව දුම්රිය ස්ථානය ආසන්නයේ දුම්රිය මාර්ගය ගිලා බැසීමකට ලක්වීම නිසා තවදුරටත් එම මාර්ගයේ ධාවන කටයුතුවලට බාධා මතුව තිබෙනවා.\nමෙම තත්ත්වය මත කොළඹ කොටුවේ සිට මහනුවර දක්වා ධාවනය කිරිමට නියමිත තිබු දුම්රිය ගමන් වාර 8 ක් නැවත දැනුම්දෙන තුරු අවලංගු කිරිමට දුම්රිය දෙපාර්තමේන්තුව  තීරණය කළා.\nඑසේම, දැදුරුඔය පිටාර ගැලීම නිසා මඳුරන්කුලිය උප දුම්රිය ස්ථානය සහ බංගදෙණිය  දුම්රිය ස්ථාන අතර මාර්ගය මුළුමනින්ම ජලයෙන් යටවී තිබෙනවා. මේ හේතුවෙන් පුත්තලම මාර්ගයේ දුම්රිය ධාවන කටයුතු කොළඹ කොටුවේ සිට හලාවත දක්වා සීමා කෙරුණා.\nඅයහපත් කාලගුණය හේතුවෙන් කිලිනොච්චිය දිස්ත්‍රික්කයේ සියළුම පාසල් හෙට දිනයේ වසා දැමීමට දිස්ත්‍රික් ලේකම්වරයා විසින් තීරණය කර තිබෙනවා.\nමන්නාරම, තලෙයිමන්නාරම, ශාන්තිපුරම්, සංගානි, කයිට්ස්, උඩුවිල් සහ ඩෙල්ෆ් ඇතුළු උතුරු පළාතේ ප්‍රදේශ රැසක මේ වන විට ගං වතුර තත්ත්වයක් හට ගෙන ඇති බවයි අපදා කළමණාකරණ මධ්‍යස්ථානය සඳහන් කළේ.\nමේ හේතුවෙන් යාපනය දිස්ත්‍රික්කයේ ද අද පාසල් වසා දැමුණා.\nමේ අතර, දිවයිනට බලපා ඇති අයහපත් කාලගුණ තත්ත්වය හේතුවෙන් පාරිභෝගිකයින් දෙලක්ෂ 20,000කට පමණ විදුලිය ඇණහිට ඇති බව විදුලිබල අමාත්‍යාංශය පවසනවා.\nවිදුලි සැපයුම කඩිනමින් යථා තත්ත්වයට පත් කළ හැකි ප්‍රදේශවල පාරිභෝගිකයින්ට ඉදිරි පැය කිහිපය තුළ විදුලිය ලබාදීමට කටයුතු කරන බවයි එම අමාත්‍යාංශය සඳහන් කළේ.\nමේ අතර ඉදිරි පැය 36 තුළදී ගිණිකොන දිග බෙංගාල බොක්ක මුහුදු ප්‍රදේශයේ පවතින අඩු පීඩන කලාපයක් පීඩන අවපාතයක් දක්වා තවදුරටත් වර්ධනය වී උතුරු තමිල්නාඩු වෙරළට ළඟාවනු ඇති බවට අපේක්ෂා කරන බවයි කාලගුණ විද්‍යා දෙපාර්තමේන්තුව සඳහන් කළේ.\nකෙසේ වෙතත්, නැවත දැනුම් දෙනතුරු නිරිතදිග බෙංගාල බොක්ක මුහුදු ප්‍රදේශයේ සහ දිවයින වටා මුහුදේ ධීවර සහ නාවික කටයුතුවලින් වැළකී සිටින ලෙස කාලගුණ විද්‍යා දෙපාර්තමේන්තුව ධීවර සහ නාවික ප්‍රජාවට දැනුම් දෙනවා.",
       "URL": "https://www.hirunews.lk/287517/කැළණි-ගඟ-සහ-මාඔය-තවමත්-අවදානම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1572"
}