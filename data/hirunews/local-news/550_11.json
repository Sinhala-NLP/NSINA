{
       "Source": "hirunews",
       "Timestamp": "Wednesday, 08 February 2023 - 8:04",
       "Headline": "වෘත්තිය සමිති රැසක් සහ වෛද්‍යවරුන් අද විරෝධතාවක",
       "News Content": "රජය විසින් පනවා ඇති නව බදුවලට විරෝධය පළ කරමින් අද (08) උදෑසන 8 සිට හෙට උදෑසන 8 දක්වා පැය විසි හතරක සංකේත වර්ජනයක් සිදු කරන බව රජයේ වෛද්‍ය නිලධාරින්ගේ සංගමය පවසනවා.\nකෙසේ වෙතත් වෛද්‍යවරුන් ආරම්භ කරන වෘත්තිය ක්‍රියාමාර්ගයට තම සහය ලබා නො දෙන බවයි රාජ්‍ය සේවා එක්සත් හෙද සංගමයේ සභාපති පූජ්‍ය මුරුත්තෙට්ටුවේ ආනන්ද හිමියන් කියා සිටියේ.\nඑමෙන්ම බදු ප්‍රතිපත්තියට සහ සේවකයන්ට මෙතෙක් නො ගෙවූ හිඟ දීමනා ලබාදීමට බල කරමින් ලංකා විදුලිබල මණ්ඩලයේ වෘත්තිය සමිති අද අසනීප නිවාඩු වාර්තා කර විරෝධතාවල නිරත වන බව ලංකා විදුලිබල මණ්ඩල ඒකාබද්ධ වෘත්තිය සමිති සන්ධානයේ කැඳවුම්කරු රන්ජන් ජයලාල් කියා සිටියා.\nමේ අතර බදු ප්‍රතිපත්තියට එරෙහිව වෘත්තියවේදීන්ගේ වෘත්තිය සමිති එකමුතුවද අද පස්වරු දෙකට කොළඹ හයිඩ් පිටිය කේන්ද්‍ර කරගනිමින් විරෝධතාවක් සංවිධාන කර තිබෙනවා.\nකෙසේ වෙතත් මූල්‍ය ප්‍රතිපත්ති දෙපාර්තමේන්තවේ අධ්‍යක්ෂ ජනරාල් ආචාර්ය කපිල සේනානායක ප්‍රකාශ කළේ පවතින ආර්ථික තත්වයෙන් රට ගොඩනැගීමට කෙටි කාලීන ක්‍රමෝපායක් වශයෙන් පුද්ගල ආදායම් මත බදු පැනවීම සිදුකළ බවයි.\nමෙම නව බදු ක්‍රමය ආසියාතික රටවලට සාපේක්ෂව ශ්‍රී ලංකාවේ ඉතා අඩු ප්‍රතිශතයක් බවත් ඔහු කියා සිටියා.\nඒ, උපයන විට අයකරන නව බදු ප්‍රතිපත්තිය පිළිබඳව වෘත්තිය සමිති නායකයන් සහ සිවිල් සංවිධාන නියෝජිතයින් දැනුවත් කිරීමට මුදල් අමාත්‍යාංශ ශ්‍රවණාගාරයේ පැවති රැස්වීමකදියි.\nමේ අතර 13 වන ව්‍යවස්ථා සංශෝධනය ඉවත් කරගන්නා ලෙස ආණ්ඩුවට බල කරමින් භික්ෂූන් වහන්සේලා පිරිසක් අද කොළඹට පැමිණීමට නියමිත යි.\nභික්ෂූන් වහන්සේලා 5,000ක් පමණ උදෑසන කොළඹට පැමිණෙන බවයි ත්‍රෛනිකායික භික්ෂු එකමුතුව සඳහන් කළේ.",
       "URL": "https://www.hirunews.lk/326939/වෘත්තිය-සමිති-රැසක්-සහ-වෛද්‍යවරුන්-අද-විරෝධතාවක",
       "Category": "Local News",
       "Parent URL": "https://www.hirunews.lk/local-news.php?pageID=550"
}