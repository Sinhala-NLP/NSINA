{
       "Source": "hirunews",
       "Timestamp": "Monday, 05 July 2021 - 17:04",
       "Headline": "දැරිය අපයෝජනයට අත්අඩංගුවට ගත් මාලදිවයින් ජාතිකයා එරට හිටපු අමාත්‍යවරයෙකු බවට හෙළිවේ (වීඩියෝ)",
       "News Content": "අවුරුදු 15ක දැරියක් අන්තර්ජාලය හරහා ලිංගික කටයුතුවලට අලෙවි කිරීමේ සිද්ධිය සම්බන්ධයෙන් අත්අඩංගුවට ගත් මාලදිවයින් ජාතිකයා එරට හිටපු මුදල් රාජ්‍ය අමාත්‍යවරයෙකු බවට අනාවරණ වී තිබෙනවා.\nමාලදිවයින් මාධ්‍ය වාර්තා මේ බව තහවුරු කර ඇති අතර සැකකරු ලබන 16 වන දා දක්වා රක්ෂිත බන්ධනාගාර ගත කිරීමටයි කොළඹ අතිරේක මහේස්ත්‍රාත් ලෝචනා අබේවික්‍රම නියෝග කළේ.\nඊට අමතරව සිද්ධිය සම්බන්ධයෙන් අත්අඩංගුවට ගත් හොටල් සේවකයා ද මේ මස 16 වනදා දක්වා රක්ෂිත බන්ධනාගාර ගත කිරීමට නියම කෙරුණා.\nඑහිදී ඔවුන් හඳුනාගැනීමේ පෙරට්ටුවක් සඳහා ඉදිරිපත් කරන ලෙසයි විනිසුරුවරිය නියෝග කළේ.\nඑමෙන්ම බාල වයස්කාර දැරියක් පිළිබඳව අන්තර්ජාලය ඔස්සේ දැන්වීම් පළ කර ලිංගික කටයුතුවලට අලෙවි කිරීමේ සිද්ධිය අදාළව රක්ෂිත බන්ධනාගාර ගත කර ඇති එම දැරියගේ මව ඇප මත මුදා හරින ලෙස ඇයගේ නීතිඥවරු විසින් කරන ලද ඉල්ලීම ද අධිකරණය ප්‍රතික්ෂේප කරනු ලැබුවා.\nඊට අමතරව බාලවයස්කාර දැරියක් ලිංගික කටයුතුවලට අලෙවි කිරීමට දැන්වීම් පළ කළේ යැයි සැකපිට අත්අඩංගුවට ගන්නා ලද වෙබ් අඩවියක හිමිකරුවෙකුට හා මූල්‍ය කළමණාකරුවෙකුට ඇප ලබාදීම ප්‍රතික්ෂේප කළ කොළඹ මහේස්ත්‍රාත් අධිකරණය ඔවුන් මේ මස 19 වනදා දක්වා රක්ෂිත බන්ධනාගාර ගත කිරීමට නියෝග කළා.\nඅපරාධ පරීක්ෂණ දෙපාර්තමේන්තුව මඟින් අත්අඩංගුවට ගත් මෙම සැකකරුවන් දෙදෙනා ඊයේ අධිකරණයට ඉදිරිපත් කිරීමෙන් පසුව අද දක්වා රක්ෂිත බන්ධනාගාර ගත කර තිබුණා.\nඅදාළ පැමිණිල්ල අද යලි කොළඹ අතිරේක මහේස්ත්‍රාත්වරිය හමුවේ කැඳවනු ලැබූ අවස්ථාවේ මෙම සැකකරුවන් දෙදෙනාගේ නීතිඥවරු තම සේවාදායකයන් ඇප මත මුදාහරින ලෙස ඉල්ලා සිටියා.\nඑම ඉල්ලීමට විරෝධය පළ කළ අපරාධ පරීක්ෂණ දොපාර්තමේන්තුවේ නිළධාරීන් මොවුන්ට එරෙහිව මුදල් විශුද්ධිකරණය වැළැක්වීමේ පනත යටතේ ද විමර්ශණ සිදුකරන හෙයින් මොවුන්ට ඇප මත මුදා හැරීම තුලින් විමර්ශන කටයුතුවලට බාධා සිදුවිය හැකි බවයි දැනුම් දුන්නේ.\nඒ අනුව ඇප ලබාදීම ප්‍රතික්ෂේප කළ විනිසුරුවරිය අපරාධ පරීක්ෂණ දෙපාර්තමේන්තුවට සහ පොලිස් කාන්තා හා ළමා කාර්යාංශයේ නිළධාරීන්ට පෙන්වා දුන්නේ අවම වශයෙන් පාසල් ආරම්භ වනතුරුවත් ළමයින් අසභ්‍ය වෙබ් අඩවි වලට පිවිසීම අවහිර කළ හැකි වැඩපිළිවෙළක් සකස් කරන ලෙසයි.\nවර්තමානයේ පාසල් වසා ඇති නිසා අධ්‍යාපන කටයුතු අන්තර්ජාලය හරහා සිදුවන හෙයින් ජංගම දුරකතන හෝ පරිගණක ළමයින් අතට පත්වීම වැළැක්විය නොහැකි බව ද විනිසුරුවරිය පෙන්වා දුන්නා.\nදෙමාපියන් රාජකාරි සඳහා නිවසින් බැහැරව සිටින අවස්ථාවේ දරුවන්ගේ අධ්‍යාපන කටයුතු සඳහා මෙම උපකරණ පරිහරණය කරන බවද ඇය පෙන්වා දුන්නා.\nමෙවැනි අවස්ථාවක දරුවන්ට පහසුවෙන්ම අසභ්‍ය වෙබ් අඩවි කරා පිවිසීිමට හැකියාව තිබෙන බව පෙන්වා දුන් මහේස්ත්‍රාත්වරිය පාසල් ආරම්භ වනතුරුවත් එම ප්‍රවේශය වැළැක්විය හැකි වැඩපිළිවෙලක් සකස් කරන ලෙසටයි පොලිසියට නියෝග කළේ.\nමෙහිදී අපරාධ පරීක්ෂණ දෙපාර්තමේන්තුව සහ පොලිස් කාන්තා හා ළමා කාර්යාංශයේ නිළධාරීන් අධිකරණය හමුවේ සඳහන් කළේ මේ පිළිබඳව විදුලි සංදේශ නියාමන කොමිසම සමඟ සාකච්ඡා කර සුදුසු වැඩපිළිවෙලක් සැකසීමට පියවර ගන්නා බවයි.",
       "URL": "https://www.hirunews.lk/276155/දැරිය-අපයෝජනයට-අත්අඩංගුවට-ගත්-මාලදිවයින්-ජාතිකයා-එරට-හිටපු-අමාත්‍යවරයෙකු-බවට-හෙළිවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1840"
}