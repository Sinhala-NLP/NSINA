{
       "Source": "hirunews",
       "Timestamp": "Saturday, 19 March 2022 - 17:26",
       "Headline": "කිරිපිටි මිල ඉහළට (වීඩියෝ)",
       "News Content": "වෙළඳපොලේ ග්‍රෑම් 400 ආනයනික කිරිපිටි පැකට්ටුවක මිල මේ වනවිට රුපියල් 250කින් ඉහළ දමා තිබෙනවා.\nමෙතෙක් රුපියල් 540ට අලෙවි වූ ග්‍රෑම් 400 ආනයනික කිරිපිටි පැකට්ටුවක මිල දැන් සටහන් වන්නේ රුපියල් 790ක් ලෙසයි.\nමේ අතර, දේශීය වශයෙන් නිෂ්පාදිත ග්‍රෑම් 400 කිරිපිටි පැකට්ටුවක මිල ද රුපියල් 625 දක්වා ඉහළ නංවා තිබෙනවා.\nමෙම නව මිල සඳහන් නිෂ්පාදන දැනටමත් වෙළඳපොලට නිකුත් කර ඇති බවයි අප වාර්තාකරුවන් සඳහන් කළේ.\nඅදාළ කිරිපිටි සමාගම් මේ දක්වා නිල වශයෙන් අදාළ මිල වැඩි කිරීම් පිලිබඳ මාධ්‍යයට ප්‍රකාශ නොකළ ද වැඩිකළ මිල ගණන් ද ඇතුළත්ව සංශෝධිත මිල සහිත කිරිපිටි වෙළඳපොලට නිකුත් කර ඇති බවයි හිරු ප්‍රවෘත්ති සිදුකළ සොයා බැලීමකදී අනාවරණ වුණේ.\nමේ අතර, සිංහල හා හින්දු අලුත් අවුරුද්ද සමයේ කිසිදු හිඟයකින් තොරව භාණ්ඩ හා ඖෂධ ලබාදීමට පියවර ගන්නා බව වෙළඳ අමාත්‍ය ආචාර්ය බන්දුල ගුණවර්ධන පවසනවා.\nඅද පැවති මාධ්‍ය හමුවකදී ඔහු කියා සිටියේ වරාය තුල සිරවී ඇති ඉන්දියාවෙන් ආනයනය කරනු ලබන සියලුම තොග මුදා හැරීමට ඉදිරි සතියේදී පියවර ගන්නා බවයි.\nඅත්‍යාවශ්‍ය ආහාර ද්‍රව්‍ය, ඖෂධ, සිමෙන්ති, රෙදිපිලි, සත්ත්ව ආහාර, කර්මාන්ත සඳහා වන අමුද්‍රව්‍ය සහ විශේෂ පොහොර වර්ග ඉන්දියාවෙන් ආනයනය කරන ආනයනකරුවන්ට තම ආනයන වරායෙන් නිදහස් කර ගැනීම සඳහා ලියාපදිංචි වන ලෙස වෙළඳ අමාත්‍යාංශය දැනුම් දෙනවා.",
       "URL": "https://www.hirunews.lk/299857/කිරිපිටි-මිල-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1284"
}