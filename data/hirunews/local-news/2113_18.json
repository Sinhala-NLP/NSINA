{
       "Source": "hirunews",
       "Timestamp": "Wednesday, 03 March 2021 - 12:13",
       "Headline": "ආරක්ෂාව ඉල්ලා වතු අධිකාරීවරුන් විරෝධතාවක",
       "News Content": "හොරණ වැවිළි සමාගමට අයත් මස්කෙලිය - ඕල්ටන් වතු යායේ අධිකාරීවරයාට සහ සහකාර අධිකාරීවරයාට පහරදීම ඇතුළු කම්කරුවන්ගෙන් සිදුවන හිරුහැරවලට විරෝධය පළ කරමින් දිවයින පුරා වැවිළි සමාගම්වල වතු අධිකාරීවරුන් අද නිහඬ විරෝධතාවක නිරත වුණා.\nඔවුන් අද හැටන් - මල්ලිඅප්පුව මංසන්ධියට පැමිණ කළු කොඩි සහ විරෝධතා පුවරු ප්‍රදර්ශනය කරමින් නිහඬ විරෝධතාවයේ නිරත වූ බවයි හිරු වාර්තාකරුවන් සඳහන් කළේ.\nපෙබරවාරි 17 වන දා වතු කම්කරුවන් පිරිසක් විසින් මෙම පහරදීම සිදුකර තිබුණේ වැටුප් ගැටළුවක් මුල් කර ගනිමින්.\nසිද්ධිය සම්බන්ධයෙන් කාන්තාවන් 7 දෙනෙකු ඇතුළු 10 දෙනෙකු පසුව මස්කෙලිය පොලීසිය විසින් අත්අඩංගුවට ගෙන හැටන් මහේස්ත්‍රාත්වරයා වෙත ඉදිරිපත් කිරීමෙන් අනතුරුව  ඔවුන් අද දිනය දක්වා රක්ෂිත බන්ධනාගාර ගත කෙරුණා.\nඕල්ටන් වතු  යායේ අධිකාරීවරයාට සහ සහකාර අධිකාරීවරයාට කම්කරුවන් පිරිසක් විසින් පහර දී ගොම වතුරෙන් නහවා ද තුවාල සිදුකර තිබූ අතර ඔවුන් දැනට පෞද්ගලික රෝහලක නේවාසිකව ප්‍රතිකාර ලබනවා.\nමේ අතර, වතු කම්කරුවන්ගේ දෛනික වැටුප රුපියල් 1000 දක්වා ඉහළ නැංවීමට අදාල ගැසට් නිවේදනය අද ප්‍රකාශයට පත් කිරීමට නියමිත බව වාර්තා වනවා.\nඅදාළ වැටුප ලබාදීමට පෙරේදා පැවති පඩි පාලක සභා රැස්වීමේදී බහුතර එකඟත්වය පළ වූ අතර ඊට එක්වූ වතු හාම්පුතුන් එහිදී විරෝධය පළ කළ බවට වාර්තා පළවුණා.\nඅප මේ සම්බන්ධයෙන් වැවිළිකරුවන්ගේ සංගමයේ මාධ්‍ය ප්‍රකාශක රොෂාන් රාජතුරෙයිගෙන් විමසීමක් කළ අතර ඔහු කියා සිටියේ රුපියල් දහසේ මුදල ගැසට් කළහොත් එය ලබාදීමට සිදුවන බවයි.",
       "URL": "https://www.hirunews.lk/264197/ආරක්ෂාව-ඉල්ලා-වතු-අධිකාරීවරුන්-විරෝධතාවක",
       "Category": "Local News",
       "Parent URL": "https://www.hirunews.lk/local-news.php?pageID=2113"
}