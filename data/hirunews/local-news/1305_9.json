{
       "Source": "hirunews",
       "Timestamp": "Wednesday, 09 March 2022 - 8:07",
       "Headline": "රජයේ කාර්යාවල ඉන්ධන, විදුලිය කප්පාදුවක් (වීඩියෝ)",
       "News Content": "පවතින ඩොලර් අර්බුදය හමුවේ රජයේ සියලු ම ආයතනවල විදුලිය සහ ඉන්ධන භාවිතය සීමා කිරීමට තීරණයට කර තිබෙනවා.\nඒ සදහා අවශ්‍ය නිර්දේශ ඇතුළත් කරමින් රාජ්‍ය සේවා, පළාත් සභා හා පළාත් පාලන අමාත්‍යාංශය විසින් යෝජනාවක් ද ඉදිරිපත් කර ඇති බවයි වාර්තා වන්නේ.\nඒ අනුව ඇතැම් ආයතනවල දැනටමත් එම නිර්දේශ අනුව ක්‍රියාත්මක වෙමින් පවතින බව අමාත්‍යාංශ ප්‍රකාශකයෙකු හිරු ප්‍රවෘත්ති අංශයට කියා සිටියා.\nමැති ඇමතිවරුන්ගේ නිල රථ සහ රාජ්‍ය නිලධාරීන් සඳහා දැනට ලබාදෙන නියමිත ඉන්ධන ප්‍රමාණයට වඩා අතිරේක ඉන්ධන ලබාදීම මෙම යෝජනාව මගින් අත්හිටුවා තිබෙනවා.\nමීට අමතර ව පිට පළාත්වල නිලධාරීන් රැස්වීම් සහ අනෙකුත් කාරණා සදහා කොළඹට කැදවීම ද සීමා කරන ලෙසයි රාජ්‍ය සේවා, පළාත් සභා හා පළාත් පාලන අමාත්‍යාංශය ඉදිරිපත් කර ඇති යෝජනාවල දැක්වෙන්නේ.\nඒ සඳහා විකල්පයක් ලෙස සූම් තාක්ෂණය ඔස්සේ එම සාකච්ඡා පවත්වන ලෙස ද උපදෙස් ලබාදී තිබෙනවා.\nඅත්‍යාවශ්‍යම රාජකාරී කටයුත්තක් සදහා පැමිණෙන්නේ නම් තනි නිලධාරියෙකු එක් එක් වාහනය භාවිතා කිරීම වෙනුවට කණ්ඩායමක් එකම වාහනයකින් කැදවන ලෙසට යි යෝජනා කර ඇත්තේ.\nඑමෙන්ම, රාජ්‍ය ආයතනවල පස්වරු 2.30න් පසු වායු සමීකරණ අක්‍රිය කරන ලෙසත් ඒ වෙනුවට විදුලි පංකා භාවිතා කරන ලෙසට ද යෝජනා කර තිබෙනවා.\nසෞඛ්‍ය, ආරක්ෂක හා අත්‍යාවශ්‍ය රාජ්‍ය සේවා සදහා තෝරා ගත් ඉන්ධනහල්වල ඉන්ධන සංචිතයක් පවත්වාගෙන යන ලෙසටත් ප්‍රාදේශීය ලේකම්වරයාගේ හෝ පොලීසියේ අධීක්ෂණය යටතේ ඒවා නිකුත් කරන ලෙසටත් විෂය භාර අමාත්‍යාංශය විසින් නිකුත් කර ඇති යෝජනාවලියේ දැක්වෙනවා.\nමේ අතර අද දිනයේ A,B,C,D,E,F,G,H,I,J,K,L යන කළාපවලට උදෑසන 8 සිට සවස 6 දක්වා පැය දෙකහමාරක කාලයක්ද සවස 6 සිට රාත්‍රී 11 දක්වා පැයයි මිනිත්තු 15ක කාලයක්ද විදුලිය කප්පාදු කෙරෙනවා.\nඑමෙන්ම ජල P,Q,R,S,T,U,U,V,W යන කළාපවලට උදෑසන 9 සිට සවස 5 දක්වා කාලය තුල පැය 2ක් ද සවස 5 සිට රාත්‍රී 9 දක්වා පැයක කාලයක් ද විදුලිය කප්පාදු කෙරෙන බව ලංකා විදුලිබල මණ්ඩලය නිවේදනය කළා.\nකෙසේ වෙතත් රෝහල්, ආරක්ෂක ස්ථාන සහ ආයෝජන ප්‍රවර්ධන කලාප වැනි පැය 24 පුරා විදුලිය අත්‍යාවශ්‍ය ස්ථාන වෙත කප්පාදුවකින් තොරව අඛණ්ඩව විදුලිය ලබාදීම සඳහා කටයුතු කරන ලෙසටයි විදුලිබල අමාත්‍ය පවිත්‍රා වන්නිආරච්චි අදාළ අංශ වෙත ඊයේ උපදෙස් ලබා දුන්නේ.\nඒ සඳහා අඛණ්ඩ ව ක්‍රියාත්මක විශේෂ මෙහෙයුම් මැදිරියක් ස්ථාපිත කරන ලෙසටද ඇය උපදෙස් ලබා දුන්නා.\nමෙවන් පසුබිමක හදිසි විදුලි මිල දී ගැනීම් සිදු කිරීමට සහ විදුලි බිල ඉහළ නැංවීමට රජය මගින් සැලසුම් කර ඇති බව ලංකා විදුලි සේවක සංගමය පවසනවා.\nඑහි ලේකම් රන්ජන් ජයලාල් කොළඹ ඊයේ පැවති මාධ්‍ය හමුවක දී කියා සිටියේ, හදිසි විදුලි මිල දී ගැනීම් සිදු කිරීමට අදාළ ගිවිසුමක් අත්සන් තැබීමට ද රජය මේ වන විට සූදානමින් සිටින බවයි.\nමේ අතර කොළඹ වරායේ නැංගුරම් ලා ඇති නෞකාවල අන්තර්ගත තවත් ගෑස් මෙටි්‍රක් ටොන් 3,500ක ගොඩබෑමේ කටයුතු අද ආරම්භ කිරීමට අපේක්ෂා කරන බව ලිට්රෝ සමාගම පවසනවා.\nඑහි ප්‍රකාශකයෙකු හිරු ප්‍රවෘත්තී අංශයට කියා සිටියේ, ඊට අදාළ සැලසුම් මේ වනවිට සිදු කෙරෙන බවයි.\nදිවයින පුරා ගෑස් අලෙවි මධ්‍යස්ථාන වෙත ගෑස් බෙදාහැරීමේ කටයුතු මේ වන විට අඛණ්ඩව සිදු කෙරෙන බවද ලිට්රෝ සමාගම ප්‍රකාශ කළා.\nඒ අනුව ඉදිරි දින කිහිපය තුළ රට තුළ පවතින ගෑස් හිඟය ක්‍රමයෙන් පහව යනු ඇති බවයි එම සමාගම සඳහන් කළේ.\nපවතින ඩොලර් අර්බුදය හමුවේ දින ගණනාවක් පුරා කොළඹ වරායේ නැංගුරම් ලා තිබූ ගෑස් අන්තර්ගත නෞකා 3න් එක් නෞකාවක ගෑස් මෙටි්‍රක් ටොන් 2,600ක් ගොඩබා බෙදාහැරීමේ කටයුතු ඊයේ සිදු කෙරුණේ, එම ගෑස් නිදහස් කර ගැනීම සඳහා මුදල් අමාත්‍යංශය මගින් ඇමරිකානු ඩොලර් මිලියන 15ක මුදලක් ගෙවීමත් සමඟ යි.",
       "URL": "https://www.hirunews.lk/299025/රජයේ-කාර්යාවල-ඉන්ධන-විදුලිය-කප්පාදුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1305"
}