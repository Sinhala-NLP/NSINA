{
       "Source": "hirunews",
       "Timestamp": "Tuesday, 24 October 2017 - 17:42",
       "Headline": "ප්‍රා‍යෝගිකව ජීවිතයට මුහුණ දීමට හැකි දරුවන් ගොඩනගන්නට කටයුතු කරනවා - අධ්‍යාපන ඇමති (ඡායාරූප)",
       "News Content": "පීඩාකාරී විභාග ක්‍රමවලින් බැහැරව සැහැල්ලුවෙන් අධ්‍යාපනය ලබන්නට ලෝකයේ බොහෝ දියුණු රටවල් දරුවන්ට අවස්ථාව සලසා දී ඇති බවත්, ඉදිරියේ දී එවැනි රටවල් ආදර්ශයට ගනිමින් තරගකාරී විභාග සමතුන් වෙනුවට ප්‍රායෝගිකව ජීවිතයට මුහුණ දිය හැකි දැනුම සහ අවබෝධයෙන් යුත් දරුවන් අපේ අධ්‍යාපන පද්ධතියෙන් ගොඩනඟන්නට නොපැකිළී කටයුතු කරන බවත් අධ්‍යාපන අමාත්‍ය අකිල විරාජ් කාරියවසම් පවසනවා.\nඊයේ(23) ,කොළඹ ආරක්ෂක විද්‍යාලයේ පැවති වාර්ෂික ත්‍යාග ප්‍රදානෝත්සවයට එක්වෙමින් අමාත්‍යවරයා මේ අදහස් පළ කළා.\nසෑම ගුරුවරයෙක් ම තමා උගන්වන විෂයෙහි පශ්චාත් උපාධි මට්ටමක සිටිය යුතු බවත් දරුවන් දැනුමෙන් යාවත්කාලීන කළ හැකි, ඵලදායී ඉගෙනුම් ඉගැන්වීම් ක්‍රියාවලියකට දායක විය හැකි ගුරුවරුන් නිසා අධ්‍යාපන පද්ධතිය සංවර්ධනය කළ හැකි බවත්, ගුරුවරුන් පුහුණු කිරීම වෙනුවෙන් රජය රුපියල් බිලියන දෙකක් වෙන් කරන ලද බවත් අමාත්‍යවරයා සඳහන් කළා.\nඑමෙන්ම, දරුවන් කියවීමට යොමුකිරීම ජාතික අවශ්‍යතාවක් ලෙස හඳුනාගෙන ඇති බවත්, ඒ වෙනුවෙන් ඉදිරියේ දී පාසල් මට්ටමින් කියවීම දිරිගැන්වීමේ සුවිශේෂ වැඩසටහන් හඳුන්වාදීමට නියමිත බවත්,මෙහි දී වැඩිදුරටත් අදහස් දක්වමින් අමාත්‍යවරයා ප්‍රකාශ කළා.\nආරක්ෂක රාජ්‍ය අමාත්‍ය රුවන් විජේවර්ධන, ත්‍රිවිධ හමුදාපතිවරුන්, පොලිස්පතිවරයා,  කොතලාවල ආරක්ෂක විශ්ව විද්‍යාලයේ උපකුලපතිවරයා, සහ ආරක්ෂක අමාත්‍යාංශයේ ලේකම්වරයා  ඇතුළු පිරිසක් මේ අවස්ථාවට එක්ව සිටියා.",
       "URL": "https://www.hirunews.lk/174324/ප්‍රා‍යෝගිකව-ජීවිතයට-මුහුණ-දීමට-හැකි-දරුවන්-ගොඩනගන්නට-කටයුතු-කරනවා-අධ්‍යාපන-ඇමති-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4255"
}