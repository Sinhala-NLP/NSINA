{
       "Source": "hirunews",
       "Timestamp": "Thursday, 14 April 2022 - 7:42",
       "Headline": "ඉම්රාන් ඛාන්ගෙන් පාකිස්ථාන තරුණ පෙළට පණිවිඩයක්",
       "News Content": "සමාජ මාධ්‍ය ඔස්සේ තම හඬ අවදි කරන්නැයි විශ්වාසභංගයකින් බලයෙන් පහ කෙරුණු පාකිස්ථානයේ හිටපු අග්‍රාමාත්‍ය ඉම්රාන් ඛාන් එරට තරුණ පෙළ වෙතින් ඉල්ලීමක් කළා.\nඔහු සඳහන් කළේ දැන් පවතින්නේ 1970 දශකයේ පාකිස්ථානය නොව නව පාකිස්ථානයක් බවත්, එහිදී සමාජ මාධ්‍ය ඔස්සේ හඬ නැගීමට ජනතාවට අයිතියක් ලැබී ඇති බවත් ඔහු කියා සිටියා.\nපේෂාවර් නුවරදී දැවැන්ත ජන රැළියක් අමතමින් ඔහු කියා සිටියේ රුපියල් කෝටි 40,000ක දූෂණ චෝදනා එල්ලවී සිටින ෂෙබාස් ෂරිෆ්ගේ නායකත්වය පාකිස්ථාන ජනතාව පිළි නොගන්නා බවයි.\nඑමෙන්ම තමා බලයෙන් පහ කිරීම සඳහා ඇමරිකාව කුමන්ත්‍රණයක නිරතවූ බව ඔහු නැවතත් කියා සිටියා.\nමේ අතර පාකිස්ථානයේ නව අග්‍රාමාත්‍යවරයා ලෙස තේරී පත්වූ ෂෙබාස් ෂරිෆ් වෙත ඇමරිකා එක්සත් ජනපදය සුබපැතුම් එක් කර තිබෙනවා.\nඇමරිකානු රාජ්‍ය ලේකම් ඇන්තනි බ්ලින්කන් නිවේදනයක් නිකුත් කරමින් සඳහන් කළේ දෙරට අතර දිගු කාලයක් පවතින සහයෝගීතාව තවදුරටත් ශක්තිමත් කිරීමට හැකිවනු ඇති බවයි.",
       "URL": "https://www.hirunews.lk/301924/ඉම්රාන්-ඛාන්ගෙන්-පාකිස්ථාන-තරුණ-පෙළට-පණිවිඩයක්",
       "Category": "Local News",
       "Parent URL": "https://www.hirunews.lk/local-news.php?pageID=1231"
}