{
       "Source": "hirunews",
       "Timestamp": "Saturday, 29 July 2023 - 19:18",
       "Headline": "ශ්‍රී ලංකා ක්‍රිකට් ආයතනය අත්තනෝමතිකව හිරුට පැනවූ තහනම හකුලා ගනී (වීඩියෝ)",
       "News Content": "ශ්‍රී ලංකා ක්‍රිකට් ආයතනය අත්තනෝමතික අයුරින් හිරු මාධ්‍ය ජාලයට පැනවූ වාරණය හකුළාගෙන තිබෙනවා.\nඊට අදාළ නිල දැනුම්දීම ක්‍රිකට් ආයතනයේ ලේකම්වරයා විසින් විද්‍යුත් විකාශකයින්ගේ සංගමයට හා හිරු මාධ්‍ය ජාලයේ සභාපතිතුමන් වෙත යොමු කර තිබුණා.\nශ්‍රී ලංකා ක්‍රිකට් සභාපති ශම්මි සිල්වා ප්‍රමුඛ වත්මන් ක්‍රිකට් විධායක කමිටුව කිසිදු පෙර දැනුම්දීමකින් හෝ තොරව හිරු මාධ්‍ය ජාලයේ ක්‍රීඩා අංශය වෙත අත්තනෝමතික අයුරින් වාරණයක් පැනවීමට පසුගියදා පියවර ගත්තා.\nඒ අනුව ශ්‍රී ලංකා ක්‍රිකට් ක්‍රීඩකයින් සහභාගි වූ තරගාවලි ආවරණය කිරීමට මෙන්ම ක්‍රිකට් ආයතනය සංවිධාන කරන ප්‍රවෘත්ති සාකච්ඡා ආවරණය කිරීමටත් ඔවුන් හිරු ක්‍රීඩා අංශය වෙත ඉඩ ප්‍රස්ථාව ලබාදුන්නේ නැහැ.\nමෙලෙස හිරු මාධ්‍ය ජාලයට වාරණයක් පැනවූ පසුබිමක ශ්‍රී ලංකා විද්‍යුත් විකාශකයන්ගේ සංගමය ක්‍රිකට් ආයතනය වෙත ලිඛිතව දැනුම් දුන්නේ මෙම වාරණය ඉවත් කිරීම සම්බන්ධයෙන් ශ්‍රී ලංකා ක්‍රිකට් ආයතනය යහපත් ප්‍රතිචාරයක් නොදැක්වුවහොත්, මාධ්‍ය නිදහසට විරුද්ධව කටයුතු කරන ශ්‍රී ලංකා ක්‍රිකට් බලධාරීන් සම්බන්ධයෙන් දැඩි ක්‍රියාමාර්ග ගැනීමට සිදුවන බවයි.\nඑම ලිපියට ප්‍රතිචාර දක්වමින් ශ්‍රී ලංකා ක්‍රිකට් ආයතනයේ ලේකම් මොහාන් ද සිල්වා විද්‍යුත් විකාශකයින්ගේ සංගමයේ සභාපතිවරයා වෙත ඊයේ ලිපියක් යොමු කර තිබූ අතර එහි පිටපතක් හිරු මාධ්‍ය ජාලයේ සභාපතිතුමා වෙතද යොමුකර තිබුණා.\nඑහි දැක්වුණේ විද්‍යුත් විකාශකයින්ගේ සංගමය සඳහන් කර ඇති පරිදි ශ්‍රී ලංකා ක්‍රිකට් ආයතනය විසින් ඇතැම් මාධ්‍ය ආයතන සහ මාධ්‍යවේදීන් වෙත තහනමක් පැනවූ බවට කරන චෝදනාව ප්‍රතික්ෂේප කරන බවයි.\n2023 ජුනි 23 වනදා පැවැත්වූ කළමනාකරණ කමිටු රැස්වීමේදී දීර්ඝව සාකච්ඡා කර හිරු මාධ්‍ය ජාලය සඳහා ලබාදී තිබූ නිල මාධ්‍ය අවසර පත්‍රය තවදුරටත් දීර්ඝ නොකිරීමට පමණක් තීරණය කර තිබූ බවද එම ලිපියේ සඳහන්.\nකෙසේ වෙතත් විද්‍යුත් විකාශකයින්ගේ සංගමය යොමු කළ ලිපිය 2023 ජුලි 27 වනදා රැස්වූ කළමනාකරණ කමිටු රැස්වීමේදී සැලකිල්ලට ගත් බවත්, ඒ අනුව 2023 ජුලි 30 වනදා ඇරඹෙන ලංකා ප්‍රිමියර් ලීග් තරගාවලියේ මාධ්‍ය ආවරණ කටයුතු සඳහා හිරු මාධ්‍ය ජාලයට අවසර ලබාදීමට තීරණය කළ බවත් එහි දැක්වුණා.\nහිරු මාධ්‍ය ජාලය වෙත කිසිදු තහනමක් පනවා නොමැති බව ශ්‍රී ලංකා ක්‍රිකට් ලේකම්වරයා මෙම ලිපියෙන් පිළිගෙන තිබුණද ශ්‍රී ලංකා ක්‍රිකට් සභාපති ශම්මි සිල්වා එවැනි තහනමක් පැනවූ බව හිරු ක්‍රීඩා අංශය සමග පැවැත්වූ දුරකථන සංවාදයකදී පසුගියදා පිළිගත්තා.\nඒ අනුව වාරණය සම්බන්ධයෙන් සත්‍ය පවසන්නේ ශ්‍රී ලංකා ක්‍රිකට් සභාපති ශම්මි සිල්වා ද නැතහොත් ක්‍රිකට් ලේකම් මොහාන් ද සිල්වා ද යන්න ප්‍රශ්නාර්ථයක්.\nකෙසේ වෙතත් ශ්‍රී ලංකා ක්‍රිකට් ආයතනය හිරු මාධ්‍ය ජාලයට පැනවූ වාරණය හකුළා ගත්තද , පැත්ත ගියත් ඇත්ත කියන හිරු දූෂණ,වංචා හා අක්‍රමිකතාවලට එරෙහිව සිදුකරන මාධ්‍යකරණය අංශු මාත්‍රයකින් හෝ පස්සට නොගන්නා බවත් එය අත්නොහරින බවත් ක්‍රිකට් බලධාරීන්ට අවධාරණය කර සිටිනවා.\nශ්‍රී ලංකා ක්‍රිකට් ක්‍රීඩකයින්ගේ කැපවීම හා විනය නොමැති අවස්ථා අප වාර්තා කළේ ක්‍රිකට් ක්‍රීඩාවට ආදරය කරන ලක්ෂ සංඛ්‍යාත ලාංකික ජනතාව වෙනුවෙන් ගුණාත්මක, වගකීම් සහිත හා ජාත්‍යන්තර කීර්තිය රැකගන්නා වෘත්තිමය ක්‍රිකට් ක්‍රීඩකයින් කණ්ඩායමක් බිහි වනු දැකීමේ අපේක්ෂාව පෙරදැරි කරගෙනයි.\nක්‍රිකට් ක්‍රීඩකයින්ගේ විනය කෙසේවෙතත් ක්‍රිකට් පරිපාලනයට නායකත්වය දෙන ශම්මි සිල්වා ප්‍රමුඛ බලධාරීන් සිය අවසන් මාධ්‍ය හමුවේදී ඔවුන්ගේ විනය රට හමුවේ හෙළිදරව් කළ ආකාරය\nඅප ඔබට නැවත මතක් කර දෙන්නෙමු.\nක්‍රිකට් පරිපාලකයින්ම පවසන ආකාරයට නළු නිළියන් හා නිරූපිකාවන් ඇසුරට ගොස් ක්‍රිකට් ක්‍රීඩකයින් සිදුකරගෙන ඇති විනාශය සුළුපටු නැහැ.\nඑවැනි පසුබිමක මතුවන ප්‍රධානම ගැටලු‍ව වන්නේ නළු නිළි ඇසුරට උත්තේජනයක් දෙන මෙවැනි පරිපාලන මණ්ඩලයක් හා පරිපාලකයින් යටතේ ශ්‍රී ලංකා ක්‍රිකට්වල විනය තවදුරටත් ගොඩ නැගිය හැකිද යන්නයි.\nතමන් දරන තනතුරු සහ නියෝජනය කරන ආයතනවල කීර්ති නාමය ගැන අල්ප මාත්‍රයක හෝ හැඟීමක් ඔවුන්ට තිබේද යන්න සමාජය හමුවේ දැන් ඇත්තේ ප්‍රශ්නාර්ථයකි.\nක්‍රීඩක විනය ආරක්ෂා කරගැනීම සඳහා ක්‍රිකට් පරිපාලකයින් ආදර්ශමත් පාලන මණ්ඩලයක් ලෙස කටයුතු නොකිරීම හරහා තවදුරටත් පිරිහී යන්නේ මෙරට ක්‍රිකට් ක්‍රීඩාවේ අනාගතය බව නොරහසක්.\nමෙවැනි මානසිකත්වයක් ඇති පාලක මණ්ඩලයක් යටතේ ධනිෂ්ක ගුණතිලක වැනි ක්‍රීඩකයින්ට අවාසනාවන්ත සිදුවීම්වලට මුහුණ දීමට සිදුවීම අරුමයක් නොවේ.\nමුදල් ඉපයීම ගැන නිරන්තරයෙන් ප්‍රවෘත්ති සාකච්ඡාවලදී පම්පෝරි ගසන ශම්මි සිල්වා ප්‍රමුඛ ක්‍රිකට් බලධාරීන් ක්‍රිකට් ක්‍රීඩකයින්ගේ ගෙවීම් නිසිලෙස සිදු නොකිරීමත් හාස්‍යයට කරුණක්.\nමුදල් ඉපයීම පමණක් ශම්මි සිල්වා ප්‍රමුඛ ක්‍රිකට් බලධාරීන්ගේ එකම චේතනාව වුවද හිරු සෑමවිටම මාධ්‍ය භාවිතය සිදුකරන්නේ ක්‍රිකට් ලෝක කුසලානයක් යළිත් මව්බිමට හිමි කරදීමේ ලාංකේය ක්‍රිකට් ලෝලීන්ගේද පර්මාර්ථයට ශක්තියක් වීම සඳහායි.\nඒ වෙනුවෙන් හිරු ක්‍රීඩා අංශය ගෙන යන සටන අබමල් රේණුවකින් හෝ වෙනස් නොකරන බවට මෙරට සුවහසක් ජනතාව ඉදිරියේ සපථ කර සිටිමු. මේ අතර ශ්‍රී ලංකා ක්‍රිකට් ආයතනයේ වගකීම් විරහිත සහ අත්තනෝමතික ක්‍රියාකලාපය පාර්ශ්ව රැසක් අදත් දෝෂදර්ශනයට ලක් කළා.",
       "URL": "https://www.hirunews.lk/342971/ශ්‍රී-ලංකා-ක්‍රිකට්-ආයතනය-අත්තනෝමතිකව-හිරුට-පැනවූ-තහනම-හකුලා-ගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=141"
}