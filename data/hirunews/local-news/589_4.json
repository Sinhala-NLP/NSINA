{
       "Source": "hirunews",
       "Timestamp": "Friday, 20 January 2023 - 20:56",
       "Headline": "''කලබල වෙන්න එපා ! අපේ දරුවෝ කාටවත් කරදරයක් නෑ'' - නානුඔය අනතුර ගැන වීඩියෝවක් එළියට (වීඩියෝ)",
       "News Content": "''අපි ආපු බස් එක ඇක්සිඩන්ට් වුණා. අපේ ළමයි කාටවත් ලොකු තුවාල නෑ. කවුරුත් කෝල් කර කර කලබල වෙන්න එපා. සුලු තුවාල වෙච්ච අය නුවරඑළිය හොස්පිට්ල් එකට ගෙනිච්චා. අපිත් මේ හොස්පිට්ල් එකට යන ගමන්.. අපේ ළමයින්ට ලොකු කරදරයක් නෑ !''\nමේ නුවරඑළිය, රදැල්ල දුර්ග මාර්ගයේ දී අද (20) සවස අනතුරට ලක් වූ කොළඹ තර්ස්ටන් විද්‍යාලයේ සිසුන් පිරිසක් රැගත් බස් රථයේ සිටි පුද්ගලයෙක් නිකුත් කළ වීඩියෝවක්.\nඑම වීඩියෝව හරහා ඔහු පවසන්නෙ අනතුරට ලක් වූ තර්ස්ටන් විද්‍යාලයේ සිසුන් රැගත් බස් රථයේ සිටි දරුවන්ට සුලු තුවාල හැරුණු විට බරපතළ තුවාල සිදු වූ කිසිවෙකුත් නොමැති බවයි.\nරදැල්ල දුර්ග මාර්ගයේ මෙම බස් රථය පහළට පැමිණෙන විට තිරිංග ක්‍රියා විරහිත වීම හේතුවෙන් එය පාලනයෙන් ගිලිහී ඉදිරියෙන් පැමිණි වෑන් රථයක් සහ ත්‍රීරෝද රථයක් යට කරගෙන ගොස් මාර්ගයෙන් ඉවතට පැන මීටර 50ක පමණ දුරක් ඇදී ගොස් ඇති බවයි වාර්තා වන්නෙ.\nමේ දරුණු අනතුර හේතුවෙන් වෑන් රථයේ පැමිණි 7 දෙනෙකු මියගොස් ඇති බව නුවරඑළිය රෝහල් ආරංචි මාර්ග තහවුරු කළා.\nමීට අමතරව අනතුර හේතුවෙන් තවත් 51 දෙනෙකු තුවාල ලබා නුවරඑළිය රෝහලට ඇතුළත් කර ඇති බවයි වාර්තා වන්නෙ.\nමෙම සිද්ධිය සම්බන්ධයෙන් ලැබෙන නවතම තොරතුරු හිරු ප්‍රවෘත්ති නිරන්තරයෙන් යාවත්කාලීන කරන අතර අනතුර සම්බන්ධයෙන් සමාජ මාධ්‍ය ඔස්සෙ සහ විවිධ මාධ්‍ය හරහා පළ වන ඇතැම් සාවද්‍ය පුවත්වලට නොරැවටෙන ලෙසත් ඉල්ලා සිටිනවා.",
       "URL": "https://www.hirunews.lk/325531/කලබල-වෙන්න-එපා-අපේ-දරුවෝ-කාටවත්-කරදරයක්-නෑ-නානුඔය-අනතුර-ගැන-වීඩියෝවක්-එළියට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=589"
}