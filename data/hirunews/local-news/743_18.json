{
       "Source": "hirunews",
       "Timestamp": "Thursday, 10 November 2022 - 18:42",
       "Headline": "ජාත්‍යන්තර ත්‍රස්ත සංවිධානයකට මුදල් සැපයූ ලාංකික ව්‍යාපාරිකයෙක්ට අමෙරිකාවෙන් සම්බාධක",
       "News Content": "අල්-කයිඩා සංවිධානයේ මූල්‍ය පහසුකම් සපයන්නෙකු සහ බාහිර මෙහෙයුම් සැලසුම්කරුවෙකු සමඟ සම්බන්ධ බවට චෝදනා එල්ල වූ, මොහොමඩ් ඉර්ෂාඩ් මොහොමඩ් හරිස් නිසාර් නමැති ශ්‍රී ලාංකික ව්‍යාපාරිකයාට එරෙහිව සම්බාධක පැනවීමට එක්සත් ජනපදය කටයුතු කළා.\nඑක්සත් ජනපද භාණ්ඩාගාර දෙපාර්තමේන්තුවේ විදේශ වත්කම් පාලන කාර්යාලය (OFAC) පැවසුවේ, නිසාර් නම් මෙම තැනත්තා අල්-කයිඩා සංවිධානය ප්‍රවර්ධනය සඳහා එක්සත් ජනපද භාණ්ඩාගාර දෙපාර්තමේන්තුවේ විදේශ වත්කම් පාලන කාර්යාලය විසින් නම් කරන ලද අහමඩ් ලුක්මාන් තලිබ් (තාලිබ්) නම් තැනැත්තා හා සම්බන්ධව ව්‍යාපාර කටයුතුවල නිරත වී ඇති බවයි.\nඑක්සත් ජනපද භාණ්ඩාගාර දෙපාර්තමේන්තුව පැවසුවේ මොහොමඩ් ඉර්ෂාඩ් මොහොමඩ් හරිස් නිසාර් නම් මෙම ශ්‍රී ලාංකිකයා, අවම වශයෙන් 2018 අග භාගයේ පටන් අල්-කයිඩා සංවිධානය හා සම්බන්ධව කටයුතු කළ 'තාලිගේ' ව්‍යාපාරික සහකරු ලෙස ක්‍රියාකර ඇති බවයි.\nඔවුන්ගේ ව්‍යාපාරික ගනුදෙනු හරහා වසරකට ඩොලර් 200,000කට ආසන්න ලාභයක් උපයා ඇති බව ද එක්සත් ජනපද භාණ්ඩාගාර දෙපාර්තමේන්තුව සඳහන් කරනවා.\nනිසාර් නැමති මෙම තැනැත්තා ශ්‍රී ලංකාවේ බේරුවල ප්‍රදේශයේ පදිංචිකරුවෙක් බව ද වාර්තා වනවා.",
       "URL": "https://www.hirunews.lk/320089/ජාත්‍යන්තර-ත්‍රස්ත-සංවිධානයකට-මුදල්-සැපයූ-ලාංකික-ව්‍යාපාරිකයෙක්ට-අමෙරිකාවෙන්-සම්බාධක",
       "Category": "Local News",
       "Parent URL": "https://www.hirunews.lk/local-news.php?pageID=743"
}