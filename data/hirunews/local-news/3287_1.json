{
       "Source": "hirunews",
       "Timestamp": "Saturday, 22 June 2019 - 16:46",
       "Headline": "කුමන විවේචන එල්ලවුව ද පරිසරය වෙනුවෙන් ගත් තීරණ ආපසු හැරවීමට කටයුතු නොකරන බව ජනපති කියයි",
       "News Content": "කුමන විවේචන එල්ලවුව ද පරිසරය වෙනුවෙන් ගත් තීන්දු තීරණ කිසිසේත් ආපසු හැරවීමට කටයුතු නොකරන බව ජනාධිපති මෛත්‍රීපාල සිරිසේන පවසනවා.\nවැලි, ගල් සහ පස් මෙරට අන්ත දූෂිත ව්‍යාපාර වන අතර ඒවායේ සිදුවන අක්‍රමිකතා මැඩලීම වෙනුවෙන් නීති රීති රැසක් තමන් පසුගිය සිව් වසර තුළ හඳුන්වා දුන් බවයි ජනාධිපතිවරයා ප්‍රකාශ කළේ.\nජනාධිපති මෛත්‍රීපාල සිරිසේන මෙම අදහස් පළකළේ හරිත වැලි තොටුපොළ සංකල්පය හඳුන්වාදීම පිළිබඳව අද (22) පෙරවරුවේ පොළොන්නරුවේ පැවති වැඩසටහනක් අමතමින්.\nජනාධිපතිවරයා මෙහිදි වැඩිදුරටත් සඳහන් කළේ ගස් කැපීම, ගල් වැලි පස් ජාවාරම ඇතුළු රටේ සිදුවන දැවැන්ත පරිසර විනාශය වැළැක්වීම වෙනුවෙන් නීති රීති රැසක් ඝෘජුව සහ වක්‍රව ක්‍රියාවට නංවා ඇති අතර කුමන විවේචන එල්ල වුව ද එම තීන්දු තීරණ කිසිසේසත් ආපසු හැරවීමට කටයුතු නොකරන බවයි.\nසංවර්ධනය සඳහා වැලි, ගල් සහ පස් අවශ්‍ය වුවත් පරිසරය රැක ගනිමින් නිසි කළමණාකරණයක් යටතේ ඒවා සපයා ගැනීමේ වැදගත්කම ද මෛත්‍රීපාල සිරිසේන මහතා මෙහිදී පැහැදිළි කළා.\nනවීන තාක්ෂණික ක්‍රමවේදයන් සමග රටේ සංවර්ධන වැඩපිළිවෙළ ඉදිරියට ක්‍රියාත්මක කිරීමේ අවශ්‍යතාවය ජනාධිපතිවරයා පෙන්වා දුන් බවයි ජනාධිපති මාධ්‍ය අංශය සඳහන් කළේ.\nහරිත වැලි තොටුපොළ සංකල්පය යටතේ ගංගාවත්, ගං ඉවුර අවට පරිසරයත් සුරක්ෂිත කෙරෙනවා.\nමෙම ක්‍රමය අනුව ගංගාවේ සිට ගං ඉවුරේ අඩි 10ක පමණ ප්‍රදේශයක් හරිත කලාපය ලෙසට නම් කරන අතර එය වන රෝපණයකින් සමන්විත වනු ඇති.\nඒ හරහා වැලි තොටුපොළට ගමන් කරන අඩි 3 ක පාරක් ඉතිරි වන අතර මෙම ක්‍රමයෙන් ගංගාවට ට්‍රැක්ටර් රැගෙන යාමට නොහැකි අතර වැලි ගොඩදැමීම සිදුවන්නේ නිසි ප්‍රමිතීන්ට අනුවයි.\nඑහි දී කූඩ යොදා ගෙන අඩි 10 සීමාව ඉක්මවන තෙක් වැලි රැගෙන ආ යුතුයි.\nවැලි ගොඩදැමීම සඳහා යොදා ගන්නා බෝට්ටු, එන්ජින් රහිත බෝට්ටු විය යුතු බවටයි නීති සකස්වී ඇත්තේ.\nමේ වන විට හරිත වැලි සංකල්පය හඳුන්වාදී තිබෙන අතර ඉදිරියේ දී එය ක්‍රියාත්මක නොකරන පිරිසට වැලි බලපත්‍ර නිකුත් නොකෙරෙන අතර එසේ නොකරන අයගේ බලපත්‍ර අහෝසි කෙරෙන බවයි භූ විද්‍යා සමීක්ෂණ හා පතල් කාර්යාංශය සඳහන් කළේ.\nමනම්පිටිය වැලි ගොඩදමන කම්කරුවන් සඳහා දිනකට ගෙවන රුපියල් 2000 වැටුප රුපියල් 2500 දක්වා ඉහළ නැංවීමට ද ජනාධිපති මෛත්‍රීපාල සිරිසේන මෙහි දී අදාළ තාක්ෂණ සේවා සමාගම වෙත උපදෙස් දී තිබෙනවා.\nඅනතුරුව ජනාධිපතිවරයා  පොලොන්නරුව - නිශ්ශංකමල්ලපුර ප්‍රදේශයේ ඉදිකෙරුණු නිල සෙවන කාර්යාලය ජනතා අයිතියට පත් කිරීමේ උත්සවයට ද එක්වුණා.\nපොළොන්නරුව දිස්ත්‍රික්කයේ ප්‍රාදේශීය ලේකම් කොට්ඨාශ හතම ආවරණය වන පරිදි ඉදිකළ නිල සෙවන කාර්යල 180 ක් සහ දුම්රිය නිල නිවාස සංකීර්ණ දෙකක් ජනතා අයිතියට පත්කිරීම මෙහිදී සිදු කෙරුණු අතර උත්සව සභාව ඇමතූ ජනාධිපතිවරයා කියා සිටියේ මහජන ගැටළු විසඳීමට කැපවීමෙන් කටයුතු කිරීම ක්ෂේත්‍ර නිලධාරීන්ගේ වගකීම බවයි.",
       "URL": "https://www.hirunews.lk/218906/කුමන-විවේචන-එල්ලවුව-ද-පරිසරය-වෙනුවෙන්-ගත්-තීරණ-ආපසු-හැරවීමට-කටයුතු-නොකරන-බව-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3287"
}