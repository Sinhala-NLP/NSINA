{
       "Source": "hirunews",
       "Timestamp": "Tuesday, 10 August 2021 - 10:48",
       "Headline": "තවත් මාරාන්තික වෛරසයක් අප්‍රිකාවෙන් මතුවෙයි",
       "News Content": "එබෝලා වෛරසයට සමාන මාබර්ග් නමැති වෛරස් රෝගයක් අප්‍රිකානු ගිනියා රාජ්‍යයෙන් වාර්තා වන බව ලෝක සෞඛ්‍ය සංවිධානය ප්‍රකාශ කළා.\nවැළඳුණහොත් මරණයට පත්වීමේ සියයට 88ක හැකියාවක් සහිත මාබර්ග්, කොරෝනා වෛරසය මෙන් සත්ත්වයන්ගෙන් මිනිසාට සම්ප්‍රේෂණය වන වෛරසයක් ලෙසයි සැලකෙන්නේ.\nපසුගිය අගෝස්තු 2 වනදා රෝගාතුරව මියගිය ගිනියා ජාතිකයින්ගේ සාම්පලවලින් මෙම වෛරසය හමුවූ බව ලෝක සෞඛ්‍ය සංවිධානය සඳහන් කළා.\nගල් ලෙන් සහ පතල් ආශ්‍රිත වව්ලන් හා සම්බන්ධ මාබර්ග් වෛරසය මිනිසාට ආසාදනය වූ පසු එම ආසාදිතයින් වෙතින් මිනිසුන් අතර, සම්ප්‍රේෂණය විය හැකියි.\nමේ නිසා මාබර්ග් වෛරසය වැළැක්වීම සඳහා පියවර ගත යුතු බවයි ලෝක සෞඛ්‍ය සංවිධානයේ අප්‍රිකානු කලාපීය අධ්‍යක්ෂ මට්ෂිඩිසෝ මොයෙටි ප්‍රකාශ කළේ.\nමෙම නව වෛරසය මතුව ඇත්තේ, යළිත් වරක් මතු වූ එබෝලා වෛරසයෙන්, ගිනියා රාජ්‍යය නිදහස් බවට ලෝක සෞඛ්‍ය සංවිධානය ප්‍රකාශ කර මාස දෙකකින් අනතුරුවයි.",
       "URL": "https://www.hirunews.lk/279326/තවත්-මාරාන්තික-වෛරසයක්-අප්‍රිකාවෙන්-මතුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1764"
}