{
       "Source": "hirunews",
       "Timestamp": "Monday, 15 May 2023 - 6:55",
       "Headline": "රිය අනතුරු නිසා ජීවිත දෙකක් මරුට",
       "News Content": "වරකාපොල - නුවර මාර්ගයේ තෝලංගමුව ප්‍රදේශයේ දී ඊයේ(14) උදෑසන කොළඹ දෙස සිට නුවර දෙසට ධාවනය වූ යතුරුපැදියක් අනතුරට ලක් වීමෙන් එක් පුද්ගලයෙකු මියගොස් තිබෙනවා.\nපැදිකරුට පාලනය කරගැනීමට නොහැකි වූ යතුරුපැදිය මාර්ගයෙන් ඉවතට පැන කිලෝමීටර් 63 කණුවේ ගැටී අනතුර සිදුවී තිබෙනවා.\nඅනතුරින් යතුරුපැදිකරු සහ පසු පැදිකරු බරපතල තුවාල ලබා වරකාපොල රෝහලට ඇතුලත් කිරීමේ දී එක් පුද්ගලයෙකු මිය ගිය බව පොලිසිය පවසනවා.\nමෙම අනතුරින් මියගොස් ඇත්තේ වයස අවුරුදු 23ක් වන මැල්ලගල, තුංතොට ප්‍රදේශයේ පදිංචිකරුවෙක් වන අතර වරකාපොල පොලිසිය වැඩිදුර විමර්ශන සිදුකරනු ලබයි.\nඑමෙන්ම ඊයේ(14) උදෑසන මිනුවන්ගොඩ - වේයන්ගොඩ මාර්ගයේ වෑගොවුව ප්‍රදේශයේ දී කිලෝමීටර් 10ත් 11ත් කණු අතර දී මාර්ගයේ පයින් ගමන්කළ කාන්තාවක් අනතුරට ලක් වී තිබෙනවා.\nමෙහිදී මිනුවන්ගොඩ දෙස සිට වේයන්ගොඩ දෙසට ධාවනය වූ මෝටර් රථයක මාර්ගය හරහා ගමන්කළ පදික කාන්තාවකගේ ගැටී එම කාන්තාව බරපතල තුවාල ලබා රෝහල් ගත කර තිබෙනවා.\nඑහිදී මිනුවන්ගොඩ රෝහලට ඇතුලත් කළ කාන්තාව වැඩිදුර ප්‍රථිකාර සඳහා ගම්පහ රෝහලට මාරු කර යවා ප්‍රථිකාර ලබමින් සිටියදී මියගොස් තිබෙන බවයි පොලිසිය පවසන්නේ.\nඑහිදී මියගිය කාන්තාව වයස අවුරුදු 69ක් වන වේයන්ගොඩ පාර,මීගමුව ප්‍රදේශයේ පදිංචි අයෙක්.\nඅනතුර සම්බන්ධයෙන් අදාල මෝටර් රථයේ රියදුරු අත්අඩංගුවට ගෙන ඇති අතර, මිනුවන්ගොඩ පොලිසිය විසින් වැඩිදුර විමර්ශන සිදුකරනු ලබනවා.",
       "URL": "https://www.hirunews.lk/335224/රිය-අනතුරු-නිසා-ජීවිත-දෙකක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=343"
}