{
       "Source": "hirunews",
       "Timestamp": "Saturday, 16 July 2022 - 10:50",
       "Headline": "ජනපතිගේ ඉල්ලා අස්වීම පාර්ලිමේන්තුවට දැනුම් දෙයි - 20 වැනිදා වන විට අලුත් ජනාධිපති කෙනෙක් (වීඩියෝ හා ඡායාරූප)",
       "News Content": "2022 ජුලි මස 14 වන දින සිට බලපැවැත්වෙන පරිදි ජනාධිපති ගෝඨාභය රාජපක්ෂ සිය ජනාධිපති ධුරයෙන් ඉවත් වූ බවට කතානායකවරයා විසින් අද(16) පාර්ලිමේන්තුවට නිල වශයෙන් දැනුම් දුන්නා.\nඒ 1981 අංක 2 දරණ ජනාධිපතිවරයා තෝරා පත් කර ගැනීමේ විශේෂ විධි විධාන පනතේ 4වැනි වගන්තිය ප්‍රකාරව, පාර්ලිමේන්තුව විසිරුවා හැර නොමැති අවස්ථාවක ජනාධිපති ධුරයේ පුරප්පාඩුවක් ඇති වූ විට, අදාළ පුරප්පාදුව සිදු වූ දිනයේ සිට දින තුනක් තුළ ඒ බව පාර්ලිමේන්තුව කැඳවා දැනුම් දීම කළ යුතුය යන ව්‍යවස්ථාමය ප්‍රතිපාදනය අනුවයි.\nඒ අනුව පාර්ලිමේන්තු මහලේකම්වරයා විසින් නිකුත් කරන ලද අති විශේෂ කැබිනට් නිවේදනය අනුව අද(16) පෙරවරු 10ට පාර්ලිමේන්තුව කැඳවා තිබුණා.\nඑහි දී කතානායකවරයා විසින් ජනාධිපතිවරයාගේ ඉල්ලා අස් වීම පාර්ලිමේන්තුවට දැනුම් දුන් අතර අදාළ ඉල්ලා අස් වීම සිදු කරන ලද්දේ ආණ්ඩුක්‍රම ව්‍යවස්ථාවේ 38.1. (ආ) ව්‍යවස්ථාව ප්‍රකාරව බව කතානායකවරයා පාර්ලිමේන්තුවට දැනුම් දුන්නා.\nඒ අනුව ගෝඨාභය රාජපක්ෂ ජනාධිපතිවරයාගේ ඉල්ලා අස් වීමට අදාළ නිවේදන 3ක් පාර්ලිමේන්තු මහලේකම් ධම්මික දසනායක විසින් පාර්ලිමේන්තුවට දැනුම් දුන් අතර ගෝඨාභය රාජපක්ෂ ජනාධිපතිවරයාගේ ඉල්ලා අස් වීමේ ලිපිය ද පාර්ලිමේන්තුවට ඉදිරිපත් කළා.\nඑදි දී මහලේකම්වරයා දැනුම් දුන්නේ එළැඹෙන ජූලි 19 අඟහරුවාදා පෙරවරු 10ට පාලිමේන්තුව රැස් වී පුරප්පාඩු වූ ජනාධිපති ධුරය සඳහා වන නාම යෝජනා බාර ගැනීමේ කටයුතු ආරම්භ කරන බවයි.\nඒ, ජනාධිපති ධුරය පුරප්පාඩු වූ දිනයේ සිට පැය 48කට කලින් නොවන්නා වූ දින 7කට පසු නො වන්නා වූ දිනයක නාම යෝජනා බාර ගත යුතුය යන 1981 අංක 2 දරණ ජනාධිපතිවරයා තෝරා පත් කර ගැනීමේ විශේෂ විධි විධාන පනතේ පස්වැනි වගන්තිය ප්‍රකාරවයි.\nඒ අනුව එළඹෙන 19 වැනි දා ජනාධිපතිවරයා තෝරා ගැනීම සඳහා නාමයෝජනා කැඳවනු අතර එම කාර්යයේ තේරීම් භාර නිලධාරියා ලෙස 1981 ව්‍යවස්ථාවේ 6 වැනි වගන්තිය අනුව පාර්ලිමේන්තු මහලේකම්වරයා කටයුතු කිරීමට නියමිතයි.\nනාමයෝජනා බාර ගැනීමට පසු දිනය වන ජුලි මස 20 වැනි දිනය ජනාධිපතිවරණය පාර්ලිමේන්තු මන්ත්‍රීවරුන්ගේ ඡන්දය යටතේ පැවැත්වෙන දිනය ලෙස ප්‍රකාශ කිරීමට දැනට පාර්ලිමේන්තුව අදහස් කරගෙන තිබෙන බව ද පාර්ලිමේන්තු මහලේකම්වරයා පාර්ලිමේන්තුව හමුවේ ප්‍රකාශ කළා.\nඒ 1981 අංක 2 දරණ ජනාධිපතිවරයා තෝරා පත් කර ගැනීමේ විශේෂ විධි විධාන පනත ප්‍රකාරව, ජනාධිපතිවරණය සඳහා නාමයෝජනා බාර ගැනීමෙන් පැය 48කට පසු නොවන දිනයක් විය යුතුය යන ව්‍යවස්තාව ප්‍රකාරවයි.\nතව ද අදාළ ජනාධිපතිවරණය සඳහා ඉදිරිපත්වන සියලු ම මන්ත්‍රීවරුන් 1992 ව්‍යවස්ථාවේ ජනාධිපතිවරයෙකු වශයෙන් තෝරා ගැනීමට වන නුසුදුසුකම් ගැන ද සැලකිල්ලෙන් පසු විය යුතු බව පාර්ලිමේන්තු මහලේකම්වරයා පාර්ලිමේන්තුවට දැනුම් දුන්නා.",
       "URL": "https://www.hirunews.lk/310116/ජනපතිගේ-ඉල්ලා-අස්වීම-පාර්ලිමේන්තුවට-දැනුම්-දෙයි-20-වැනිදා-වන-විට-අලුත්-ජනාධිපති-කෙනෙක්-වීඩියෝ-හා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1017"
}