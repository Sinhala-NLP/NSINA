{
       "Source": "hirunews",
       "Timestamp": "Saturday, 05 August 2023 - 15:40",
       "Headline": "අදින් පස්සේ උඩවලව ජලාශයෙන් ජලය නිකුත් කරන්න බෑ  -  \"ජලාශයභාර ඉංජිනේරු\"",
       "News Content": "අදින් පසුව උඩවලව ජලාශයෙන්, කිසිදු කටයුත්තක් සඳහා ජලය නිකුත් කිරීමට හැකියාවක් නොමැති බව උඩවලව ජලාශයභාර ඉංජිනේරු සුජීව ගුණසේකර පවසනවා.\nමේ අතර විදුලි ඉංජිනේරුවන් පවසන්නේ, සමනල වැවේ ජල මට්ටමද පහත වැටීම හේතුවෙන් එමගින් විදුලිය උත්පාදනය කිරීමට නොහැකි තත්ත්වයක්ද ඉදිරි දින කිහිපයේදී මතුවිය හැකි බවයි.\nසමනල වැවෙන් උඩවලව ජලාශයට ජලය නිකුත් නොකිරීම හේතුවෙන්, මේ වන විට දකුණු පළාතේ කුඹුරු හෙක්ටයාර 65,000කට පමණ බලපෑම් එල්ල වී තිබෙනවා.\nඊයේ(04) වන විට සමනල වැවේ සක්‍රීය ජල ධාරිතාව දැක්වුණේ 11.3%ක් ලෙසයි.\nඋඩවලව ජලාශයේ සක්‍රීය ජල ධාරිතාව ඊයේ දිනයේ 1.4% අගයක පැවති අතර එය අද(05) වන විට 1% දක්වා අඩුවී ඇති බවයි උඩවලව ජලාශය භාර ඉංජිනේරු සුජීව ගුණසේකර පවසන්නේ.\nඒ අනුව අදින් පසු ගොවිතැන් කටයුතු සහ අනෙකුත් අවශ්‍යතාවයන් සඳහා උඩවලව ජලාශයෙන් ජලය නිකුත් කිරීමට හැකියාවක් නොමැති බවද ඉංජිනේරුවරයා සඳහන් කළා.\nසමනල වැවෙන් උඩවලව ජලාශයට ජලය ඉල්ලා උඩවලව ගොවිජන එකමුතුව ආරම්භ කළ සත්‍යග්‍රහය 13 වැනි දිනයටත් අද ක්‍රියාත්මකයි.\nසත්‍යග්‍රහයට එක්වූ ගොවීන්ගෙන් පිරිසක් අද උදෑසන සමනල වැව ප්‍රදේශයට ගොස් ඇත්තේ වහාම උඩවලව ජලාශයට ජලය නිකුත් කරන ලෙසට ඉල්ලා සිටීමටයි.\nඑවැනි පසුබිමක සමනල වැව ආශ්‍රිත ප්‍රදේශයට විශේෂ කාර්ය බලකායේ ආරක්ෂාව ලබාදීමට කටයුතු කර ඇති බව හිරු ප්‍රාදේශිය වාර්තාකරුවන් පවසනවා.\nමේ අතර විදුලි ඉංජිනේරුවන් පවසන්නේ සමනල වැවේ ජල මට්ටමද පහත වැටීම හේතුවෙන් විදුලිය උත්පාදනය කිරීමට නොහැකි තත්ත්වයක් ඉදිරි දින කිහිපයේදී මතුවිය හැකි බවයි.\nඒ අනුව රත්නපුර, කෑගල්ල, හම්බන්තොට, ගාල්ල සහ මාතර යන දිස්ත්‍රික්ක සඳහා රාත්‍රි කාලයේ පැයකුත් විනාඩි 45ක් සහ දහවල් කාලයේ පැයක පමණ විදුලි කප්පාදුවක් සිදුකිරීමට බොහෝදුරට සිදුවිය හැකි බවට ලංකා විදුලිබල මණ්ඩලයේ ඉංජිනේරු සංගමය අනතුරු අඟවනවා.\nමේ අතර ජල ගැටලුව සම්බන්ධයෙන් අදහස් පළ කිරීම නිසා අමාත්‍ය ධුරයෙන් ඉල්ලා අස්වීමට සිදුවන්නේ නම් ඊට තමා සූදානම් බව අමාත්‍ය රොෂාන් රණසිංහ පවසනවා.",
       "URL": "https://www.hirunews.lk/343717/අදින්-පස්සේ-උඩවලව-ජලාශයෙන්-ජලය-නිකුත්-කරන්න-බෑ-ජලාශයභාර-ඉංජිනේරු",
       "Category": "Local News",
       "Parent URL": "https://www.hirunews.lk/local-news.php?pageID=123"
}