{
       "Source": "hirunews",
       "Timestamp": "Thursday, 04 March 2021 - 9:24",
       "Headline": "ඉන්දියානු ගුවන් හමුදා ප්‍රධානී අගමැති හමු වෙයි",
       "News Content": "ඉන්දියානු ගුවන් හමුදා ප්‍රධානී එයාර් චීෆ් මාර්ෂල් රාකේෂ් කුමාර් සිං බාදවූරියා අරලියගහ මන්දිරයේදී ඊයේ පස්වරුවේ අග්‍රාමාත්‍යවරයා හමුවී තිබෙනවා.\nඒ, ශ්‍රී ලංකා ගුවන් හමුදාවේ 70 වන සංවත්සර සැමරුම් උළෙලට සහභාගි වීම සඳහා මෙරටට පැමිණි අවස්ථාවේදියි.\nඑහිදී ආරක්ෂක අංශයෙන් ශ්‍රී ලංකාවට අඛණ්ඩව සහයෝගය පළ කරන බව ඉන්දියානු ගුවන් හමුදා ප්‍රධානියා ප්‍රකාශ කළ බවයි අග්‍රාමාත්‍ය කාර්යාලය නිවේදනය කළේ.\nශ්‍රී ලංකාව සහ ඉන්දියාව අතර දීර්ඝකාලීන ආරක්ෂක සහයෝගීතාවක් පවතින අතර, එය ත්‍රස්තවාදයට එරෙහිවීම, සමුද්‍රීය ආරක්ෂාව සහ මත්ද්‍රව්‍ය ජාවාරමට එරෙහිවීම ඇතුළු ක්ෂේත්‍ර ගණනාවක් පුරා විහිදී පවතිනවා.\nශ්‍රී ලංකා ගුවන් හමුදාවේ 70 වන සංවත්සරයට සමගාමීව පැවැත්වෙන ගුවන් යානා සංදර්ශනය අද සහ හෙටත් පස්වරු පහේ සිට හය දක්වා කොළඹ ගාලු මුවදොර අහසේ පැවැත්වෙනවා.",
       "URL": "https://www.hirunews.lk/264291/ඉන්දියානු-ගුවන්-හමුදා-ප්‍රධානී-අගමැති-හමු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2111"
}