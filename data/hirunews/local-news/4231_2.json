{
       "Source": "hirunews",
       "Timestamp": "Tuesday, 07 November 2017 - 13:54",
       "Headline": "පෙම්වතියගේ කම්මුලට පහර දුන් පෙම්වතාට ඇප",
       "News Content": "පෙම්වතියගේ කම්මුලට පහර දුන් පෙම්වතෙකුට කොළඹ මහාධිකරණයෙන් ඇප නියම වී තිබෙනවා.\nමෙලෙස ඇප නියම කෙරුණේ දෙමටගොඩ ප්‍රදේශයේ පදිංචි 22 හැවිරිදි සන්ත්‍රිවෙල් සෙන්දිල් කුමාර නමැති තරුණයෙකුටයි.\nඔහු කොටහේන ප්‍රදේශයේ ස්වර්ණාභරණ වෙළඳ සැළක සේවය කරන්නෙකු වන බව සඳහන්.\nඔවුන්ගේ විවාහය මෙම වසරේ අග සිදුකිරීමට දින නියම කර ගැනුණද එය ලබන වසරට කල් දැමීමට තමන් යෝජනා කළ හෙයින් මෙලෙස පෙම්වතා විසින් තමන්ට කම්මුල් පහරක් දුන් බවයි කොටහේන ප්‍රදේශයේ පදිංචි 20 හැවිරිදි එම පෙම්වතිය විසින් කොටහේන පොලිසියට පැමිණිලි කර ඇත්තේ.\nඑල්ල කළ එම කම්මුල් පහර හේතුවෙන් තමන්ගේ මුහුණට සහ නහයට තුවාල සිදුවී රෝහල්ගතවීමට සිදුවූ බවයි පැමිණිලිකාරිය සඳහන් කළේ.\nපසුව කොටහේන පොලිසිය විසින් දණ්ඩ නීති සංග්‍රහයේ වගන්ති යටතේ සැකකරු අධිකරණය වෙත ඉදිරිපත් කර තිබෙනවා.\nඉදිරිපත් වූ කරුණු සැලකිල්ලට ගත් කොළඹ අතිරේක මහේස්ත්‍රාත් දුලානි අමරසිංහ විසින් විත්තිකරුට දැඩි ලෙස අවවාද කොට ඔහු රුපියල් 50,000ක ශරීර ඇපයක් මත නිදහස් කිරීමට නියෝග කර තිබුණා.\nනැවත පැමිණිලිකාරියට තාඩන පීඩන සිදු කළහොත් මෙම නඩුව අවසන් වනතුරු රක්ෂිත බන්ධනාගාර ගත කරන බවයි අතිරේක මහේස්ත්‍රාත්වරිය විත්තිකරුට දැනුම් දී ඇත්තේ.",
       "URL": "https://www.hirunews.lk/175465/පෙම්වතියගේ-කම්මුලට-පහර-දුන්-පෙම්වතාට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=4231"
}