{
       "Source": "hirunews",
       "Timestamp": "Saturday, 17 June 2017 - 15:36",
       "Headline": "කසළ ඉවත් කරන්න හෙට සිට හමුදාව",
       "News Content": "ඩෙංගු රෝගීන් වැඩි වශයෙන් වාර්තාවීමත් සමග කසළ ඉවත් කිරීමේ කටයුතු සඳහා හෙට සිට හමුදා සහය ලබාගැනීමට රජය තීරණය කර තිබෙනවා.\nමේ අතර ජනාධිපති මෛත්‍රීපාල සිරිසේන අද මුල්ලේරියාව, අයි.ඩී.එච්. ජාතික බෝවන රෝග විද්‍යායතනයේ නිරීක්ෂන චාරිකාවකටද එක්වුණා.\nඑහිදී රෝහලේ අඩුපාඩු සොයා බැලූ ජනාධිපතිවරයා ඒවා කඩිනමින් සම්පූර්ණ කිරීමට පියවර ගන්නා බවයි ප්‍රකාශ කළේ.\nරෝගීන්ට අවශ්‍ය විශේෂඥ වෛද්‍ය පහසුකම් නොඅඩුව ලබාදෙන ලෙසද ජනාධිපතිවරයා මෙහිදී උපදෙස් ලබාදුන්නා.\nරජයේ ප්‍රවෘත්ති දෙපාර්තමේන්තුවේ අද පැවැති ඩෙංගු මර්දනය කිරීමේ විශේෂ මෙහෙයුම් ආරම්භ කිරීම පිළිබඳව දැනුවත් කිරීමේ මාධ්‍ය හමුවකට එක්වෙමින් සෞඛ්‍ය අමාත්‍ය රාජිත සේනාරත්න කියා සිටියේ කසළ ඉවත් කිරීමේ කටයුතු සඳහා හමුදා සහය ලබාගැනීමට තීරණය කළ බවයි.\nඒ අනුව තාවකාලිකව හමුදාව යොදවා කසල කළමනාකරණය කිරීම තුළින් ඩෙංගු ව්‍යාප්තිය පාලනය කරගත හැකි බවයි අමාත්‍යවරයා සඳහන් කළේ.\nඑමෙන්ම ඩෙංගු මදුරුවන් මැඩලීම සඳහා  ඕස්ට්‍රේලියානු රජය විශේෂඥ සහය මෙරටට ලබාදීමට සූදානමින් සිටින බවද අමාත්‍යවරයා මෙහිදී අනාවරණ කළා.\nමේ අතර එම මාධ්‍ය හමුවට එක්වූ ඩෙංගු මර්දන ඒකකයේ නිලධාරීන් උපදෙස් ලබාදුන්නේ පැරසිටමෝල් වර්ග හැර අනෙකුත් වේදනානාශක උණ රෝගය සඳහා භාවිතා නොකරන ලෙසයි.\nඑසේම පෞද්ගලික රෝහල්වල නේවාසික ගාස්තු, පරීක්ෂණ ගාස්තු ඇතුලූ සියලූම අයකිරීම් ඉදිරියේදී නියාමනය කරන බවද මෙම මාධ්‍ය හමුවේදී වැඩිදුරටත් අදහස් දක්වමින් සෞඛ්‍ය අමාත්‍යවරයා සඳහන් කළා.\nඩෙංගු රෝගීන් සඳහා සිදුකරන පූර්ණ රුධිර පටල පරීක්ෂාව සඳහා රුපියල් 250 ක මිලක් නියම කරන බවයි අමාත්‍ය රාජිත සේනාරත්න මෙම මාධ්‍ය හමුවේදී කියා සිටියේ.",
       "URL": "https://www.hirunews.lk/163783/කසළ-ඉවත්-කරන්න-හෙට-සිට-හමුදාව",
       "Category": "Local News",
       "Parent URL": "https://www.hirunews.lk/local-news.php?pageID=4465"
}