{
       "Source": "hirunews",
       "Timestamp": "Thursday, 04 January 2018 - 20:56",
       "Headline": "සයිටම් අහෝසි කෙරෙන ගිවිසුමක්",
       "News Content": "සයිටම් ආයතනය අහෝසි කර නව ආයතනයක් පිහිටුවීම සඳහා පසුගිය දෙසැම්බර් 30 වැනි දින රජය, සයිටම් ආයතනය හා මාලඹේ ස්ලිට් ආයතනය සමග අවබෝධතා ගිවිසුමක් අත්සන් කළ බව රජයේ ප්‍රවෘත්ති දෙපාර්තමේන්තුව නිවේදනයක් නිකුත් කරමින් පවසනවා.\nඑම අවබෝධතා ගිවිසුමට අනුව සයිටම් ආයතනය අහෝසි කරමින් ඉදිරියේදී ස්ලිට් ආයතනය විසින් නව ආයතන දෙකක් පිහිටුවීමට නියමිතයි.\nමෙම අවබෝධතා ගිවිසුම අනුව සයිටම් ආයතනය අහෝසි කර නව ආයතනයක් පිහිටුවීමට නියමිත අතර, සයිටම් ආයතනයේ වර්තමානයේ අධ්‍යාපනය ලබන සියලුම වෛද්‍ය සිසුන් සහ සයිටම් ආයතනයේ සියලුම වත්කම් හා වගකීම් ඊට පැවරෙනු ඇති.\nරජයේ ප්‍රවෘත්ති දෙපාර්තමේන්තුව නිකුත් කළ නිවේදනයේ දැක්වෙන්නේ සයිටම් ආයතනයේ වත්මන් වෛද්‍ය සිසුන් උපාධිය ලබාගත් පසුව මෙම ආයතනයේ මෙහෙයුම් කටයුතු අවසන් කෙරෙන බවයි.\nඑමෙන්මල මෙම ආයතනයට අලුතින් සිසුන් බඳවා ගැනීමක් සිදු නොකෙරෙන බවයි නිවේදනයේ වැඩිදුරටත් සඳහන්.\nතවද 2019 වසරේ සිට සිසුන් බඳවා ගැනීම සඳහා නව ලාභ නොලබන ආයතනයක් පිහිටුවීමට කටයුතු කරන බවද මෙහි සඳහන් වනවා.\nමේ අතර, අහෝසි කරන ලද සයිටම් ආයතනයේ සිසුන්ට ශ්‍රී ලංකා වෛද්‍ය සභාව වෛද්‍ය උපාධිය ලබාදීමට නිර්දේශ ඉදිරිපත් කිරීමට විරෝධය පලකරමින් අද ශ්‍රී ලංකා වෛද්‍ය සභාව ඉදිරිපිට උද්ඝෝෂණයක් පැවැත්වුණා.\nඑම උද්ඝෝෂණය සදහා රජයේ වෛද්‍ය නිළධාරීන්ගේ සංගමයල රජයේ වෛද්‍ය පීඨ ශිෂ්‍ය දෙමාපිය සංගමය හා වෛද්‍ය පීඨ සිසුන් රැසක් සහභාගීවී සිටියා.\nඋද්ඝෝෂණයේ නිරත පිරිස් පවසා සිටියේ නියෝජ්‍ය අමාත්‍ය හර්ෂ ද සිල්වා මහතා තමන්ව රැවටු බවයි.\nඑහිදී තම විරෝධතා කරුණු ඇතුලත් ලිපියක් වෛද්‍ය සභාවේ සභාපතිවරයාට ලබාදීමට රජයේ වෛද්‍ය පීඨ දෙමාපිය සංගමයේ නියෝජිතයන් පිරිසක් කටයුතු කරනු ලැබුවා.\nපසුව වෛද්‍ය සභාවට විරෝධය පලකරමින් විරොධතාකරුවන් මිනී පෙට්ටියක්ද පුළුස්සනු ලැබූවා.",
       "URL": "https://www.hirunews.lk/180191/සයිටම්-අහෝසි-කෙරෙන-ගිවිසුමක්",
       "Category": "Local News",
       "Parent URL": "https://www.hirunews.lk/local-news.php?pageID=4141"
}