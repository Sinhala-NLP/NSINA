{
       "Source": "hirunews",
       "Timestamp": "Saturday, 16 July 2022 - 7:47",
       "Headline": "ඩීසල් මෙට්‍රික් ටොන් 43,000 ක් රැගත් නෞකාවක් අද දිවයිනට (වීඩියෝ)",
       "News Content": "ඩීසල් මෙට්‍රික් 43,000 ක් අඩංගු නෞකාවක් අද (16) අලුයම මෙරටට පැමිණි බව විදුලිබල හා බලශක්ති අමාත්‍ය කංචන විජේසේකර ප්‍රකාශ කළා.\nට්විටර් පණිවුඩයක් නිකුත් කරමින් අමාත්‍යවරයා කියා සිටියේ මේ වනවිට එහි සාම්පල පරීක්ෂාවන් සිදුකරමින් පවතින බවයි.\nතවත් ඩීසල් මෙට්‍රික් ටොන් 40,000 ක් අඩංගු නෞකාවක් අද රාත්‍රියේ දිවයිනට ළඟාවීමට නියමිත බවද අමාත්‍ය කංචන විජේසේකර සඳහන් කළා.\nලබන 18 වනදා හෝ 19 වනදා පෙට්‍රල් නෞකාවක් ද මෙරටට පැමිණීමට නියමිත අතර, එම නෞකා 3 සඳහාම අදාළ ගෙවීම් සිදුකර අවසන් බවයි අමාත්‍යවරයාගේ ට්විටර් පණිවුඩයේ වැඩිදුරටත් දැක්වෙන්නේ.\nකෙසේ වෙතත් තවමත් දිවයින පුරා පිරවුම්හල් අසළ ඉන්ධන ලබාගැනීම සඳහා දිගු පෝලිම් දක්නට ලැබෙනවා.\nඇතැම් පිරවුම්හල් අසළ උණුසුම් තත්වයන්ද වාර්තා වූ බවයි අප වාර්තාකරුවන් සඳහන් කළේ.\nබණ්ඩාරගම - කැස්බෑව නගරයේ පිරවුම්හලකට දින හතකට පසු ඉන්ධන ලැබීමත් සමඟ උණුසුම් තත්ත්වයක් ඇතිවුණේ පොම්පකරුවන් තම වාහන සඳහා ඉන්ධන වෙන් කරගැනීමට පෝලිම්වල රැඳී සිටි ජනතාව විරෝධය පළ කිරීම හේතුවෙන්.\nඑමෙන්ම දින ගණනාවකට පසු ඉන්ධන ලැබීමත් සමඟ පොළොන්නරුව - මැදිරිගිරිය පිරවුම්හලක් අසළද උණුසුම් තත්වයක් ඇති වුණා.\nබණ්ඩාරවෙල නගරයේද පිරවුම්හලක උණුසුම් තත්වයක් ඇතිවුණේ පෝලිම්වල රැඳී සිටි ජනතාවට ඉන්ධන ලබා නොදී බූලිවලට ඉන්ධන ලබාදීමත් සමඟයි.\nමේ අතර ලංකා ගමනාගමන මණ්ඩලයේ ඩිපෝ හරහා පෞද්ගලික බස් රථ සඳහා ඩීසල් නිකුත් කිරීමද මේ වනවිට ආරම්භ කර තිබෙනවා.\nසීමාවන්ට යටත්ව පෞද්ගලික බස් රථවලට ඉන්ධන නිකුත් කෙරෙන අතර, හැටන් පෞද්ගලික බස් නැවතුම්පලෙන් ගමන් ආරම්භ කරන පෞද්ගලික බස් රථ ධාවනයෙන් ඉවත්ව තිබුණේ දින 15 ක් පුරා ඩීසල් නොලැබුණු බව පවසමින්.",
       "URL": "https://www.hirunews.lk/310100/ඩීසල්-මෙට්‍රික්-ටොන්-43000-ක්-රැගත්-නෞකාවක්-අද-දිවයිනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1018"
}