{
       "Source": "hirunews",
       "Timestamp": "Tuesday, 16 August 2022 - 14:19",
       "Headline": "සරත් වීරසේකර අත දෙයි - කපිතාන් බෑ කියයි (වීඩියෝ)",
       "News Content": "පසුගිය සති කිහිපය පුරා දැඩි කතාබහට ලක් වූ චීන යුවාන් වැන්ග් - 5 පර්යේෂණ නෞකාව අද (16) උදෑසන හම්බන්තොට වරායට ළඟා වුණා.\nඋදෑසන 08ට පමණ අදාළ නෞකාව වරාය පරිශ්‍රයට ළඟා වූ අතර, ටග් යාත්‍රා යොදා ගනිමින් එය ජැටිය වෙත රැගෙන ඒමට යි කටයුතු කළේ.\nයුවාන් වැන්ග් - 5 පර්යේෂණ නෞකාව පිළිගැනීම සදහා කොළඹ පිහිටි චීන තානාපති කාර්යාලය විශේෂ උත්සවයක් ද සංවිධානය කර තිබුණා.\nඊට මෙරට චීන තානාපතිවරයා ඇතුළු පිරිසක් ද එක් ව සිටි අතර, මේ සඳහා පාර්ලිමේන්තු මන්ත්‍රිවරුන් වන සරත් වීරසේකර, විමල් වීරවංශ, වාසුදේව නානායක්කාර හා පූජ්‍ය අතුරලියේ රතන හිමියන් ද එක් ව සිටීම විශේෂත්වයක්.\nඑම අවස්ථාවේ සිදු වූ විශේෂ සිදුවීමක් පිළිබඳ මේ වන විට සමාජ මාධ්‍යය තුළ බරපතළ ලෙස කතාබහට ලක් වනවා.\nගෝලීය කොවිඩ් අර්බුදය තවමත් මුළුමනින් ම පහ ව ගොස් නෑ.\nඑවැනි මොහොතක දී නෞකාවෙන් ගොඩ බසින චීන කපිතාන්වරයාට හිටපු අමාත්‍ය සරත් වීරසේකර අතට අත දීමට සූදානම් වන්නේ, මුව ආවරණයක් හෝ නොමැතිව යි.\nඑම අතට අත දීම නො පිළිගත් කපිතාන්වරයා, සරත් වීරසේකර ඇතුළු පිරිසට සිය අත ඔසවා පොදුවේ ආචාර කිරීමට එම අවස්ථාවේ දී පියවර ගත්තා.\nසුවිශේෂ රාජ්‍ය තාන්ත්‍රික ගනුදෙනුවක් සිදු වන අවස්ථාවක දී වගකීමක් සහිත පුද්ගලයකු විසින් මෙවැනි ආකාරයකට හැසිරීම අනුමත කළ හැකි ද?\nමීට අමතර ව ශ්‍රී ලංකාවේ චීන මහ කොමසාරිස්වරයා ද කපිතාන්වරයාට අතට අත දුන්නත් ඔහුගේ ආචාරය ද කපිතාන්වරයා පිළිගත්තේ නෑ.\nකොමසාරිස්වරයා මුව ආවරණයක් පැලඳ සිටියත් දෑත් ස්පර්ශ කිරීම නුසුදුසු යැ යි කපිතාන්වරයා සිතුවා විය හැකි යි.\nකෙසේ වෙතත් උස්තවය අවස්ථාවට සහභාගි වූ අය අතරෙන් සියලු දෙනා ම පාහේ මුව ආවරණ පැලඳ සිටියත් හිටපු අමාත්‍ය සරත් වීරසේකර මුව ආවරණය නො පැලඳ සිටීම දැඩි ලෙස කතා බහට ලක් වූ කාරණයක්.",
       "URL": "https://www.hirunews.lk/312911/සරත්-වීරසේකර-අත-දෙයි-කපිතාන්-බෑ-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=936"
}