{
       "Source": "hirunews",
       "Timestamp": "Sunday, 18 September 2016 - 12:31",
       "Headline": "මිනිස් තර්ජන නිසා අලි මෙහෙයුමක් නවතී",
       "News Content": "මාතලේ, නාවුල, පල්ලෙපොල, අඹන්ගඟ කෝරලයේ යන ප්‍රාදේශීය ලේකම් කොට්ඨාසවල ගම්මාන රැසක ජනතාවට තර්ජනයක්ව සිටින දසදෙනෙකුගෙන් යුතු වන අලි රංචුව පළවා හැරීමේ මෙහෙයුම් අතරමග නතර කර ඇති බව හිරු ප්‍රවෘත්ති අංශයට වාර්තාවුණා.\nතමන්ට ප්‍රදේශවාසීන්ගෙන් එල්ලවී ඇති තර්ජන හේතුවෙන් එම පියවර ගන්නා බවයි වනජීවී නිලධාරින් ප්‍රකාශ කළේ.\nමෙම වන අලි රංචුව ගිරිතලේ වනජීවී කලාපයට පළවා හැරීමේ මෙහෙයුම් පසුගිය හයවනදා ඇළහැර අඩවි වන නිලධාරීන් ආරම්භ කිරීමට නියමිතව තිබුණත් එය ආරම්භ කරනු ලැබුවේ පසුගිය 17 වනදා සිටයි.\nපසුගිය 16 වනදාද වන අලි පහරදීමකින් මාතලේ - රජ්ජම්මන ප්‍රදේශයේ 54 හැවිරිදි පුද්ගලයෙකු මියගියා.\nමියගිය පුද්ගලයාගේ දේහය පිළිබඳ අවසන් කටයුතු අද සිදුකිරීමට නියමිතයි.\nකෙසේ වෙතත් ප්‍රදේශවාසීන් සහ මියගිය පුද්ගලයාගේ ඥාතීන් වනජීවී නිලධාරීන්ට විරෝධය පළ කිරීමේ සූදානමක් ඇති බවට ලද තොරතුරු මත තමන් අලි මෙහෙයුමෙන් ඉවත්වන බව ඇළහැර අඩවි වන නිලධාරී චන්ද්‍ර බණ්ඩාරනායක කියා සිටියා.\nඅලි මෙහෙයුම සඳහා මාතලේ - මොරගහමඩ ප්‍රදේශයේ තාවකාලිකව ඉදිකර තිබූ අට්ටාලයද ඉවත් කරගත් බවයි ඔහු සඳහන් කළේ.\nකෙසේ වෙතත් ප්‍රදේශවාසීන් පවසන්නේ ජීවිත හානියක් සිදුවූ විට වනජීවී නිලධාරීන් කඩිනමින් අලි මෙහෙයුම් ආරම්භ කර පසුව අසත්‍ය චෝදනා නගමින් එම කටයුතු අතරමග නතර කර පලා යන බවයි.",
       "URL": "https://www.hirunews.lk/143232/මිනිස්-තර්ජන-නිසා-අලි-මෙහෙයුමක්-නවතී",
       "Category": "Local News",
       "Parent URL": "https://www.hirunews.lk/local-news.php?pageID=4874"
}