{
       "Source": "hirunews",
       "Timestamp": "Sunday, 19 June 2022 - 7:38",
       "Headline": "දුම්රිය ගමන් වැඩි කිරීමටත් අවධානය",
       "News Content": "පවතින තත්ත්වය හමුවේ දැනට ක්‍රියාත්මක දුම්රිය ගමන්වාර සංඛ්‍යාව ඉහළ නැංවීම සඳහා සැලසුම් සකස් කරමින් සිටින බව දුම්රිය දෙපාර්තමේන්තුව පවසනවා.\nකෙසේ වෙතත්, මේ වනවිටත් දුම්රිය ධාවනය උපරිම ධාරිතාවකින් සිදුවන බවයි නියෝජ්‍ය දුම්රිය සාමාන්‍යාධිකාරී වී.එස්. පොල්වත්තගේ හිරු ප්‍රවෘත්ති අංශයට කියා සිටියේ.\nඩීසල් අර්බුදය හමුවේ බස් රථ ධාවනය සීමා වී ඇති පසුබිමක දුම්රිය මගින් සිය ගමනාගමන කටයුතු සපුරා ගැනීමට මේ දිනවල බොහෝ දෙනෙකු පෙළඹී සිටිනවා.\nඑවන් තත්ත්වයක් හමුවේ කොළඹ සිට බෙලිඅත්ත දක්වා ධාවනය වූ සාගරිකා සීඝ්‍රගාමී දුම්රිය මාතර දුම්රිය ස්ථානයේ නතර කර යළි බෙලිඅත්ත දුම්රිය ස්ථානය දක්වා ධාවනය කිරීමට සූදානම් වූ අවස්ථාවේදී ඊට ගොඩවීමට ගිය තරුණයෙකු දුම්රිය මාර්ගයට ඇද වැටීමෙන් ජීවිතක්ෂයට පත්වීමේ පුවතක්ද වාර්තා වුණා.\nපවතින තත්ත්වය හමුවේ දුම්රිය ධාවන කටයුතු තවදුරටත් ඉහළ නැංවීමට අවධානය යොමු කරමින් සිටින අතර දැනට පවතින දුම්රිය කාලසටහන සංශෝධනය කරමින් කාල පරතරය අඩු කිරීමට ඇති හැකියාව පිළිබඳව අධ්‍යයනය කරමින් පවතින බවයි දුම්රිය දෙපාර්තමේන්තුව පැවසුවේ.\nඒ තුළින් වැඩි දුම්රිය ගමන්වාර සංඛ්‍යාවක් යෙදවීමේ හැකියාව පවතිනවා.\nඑහෙත් ඊට අදාළ තාක්ෂණික කරුණු සහ කාර්ය මණ්ඩලය සැලසුම් කරගත යුතුව පවතින බවද දුම්රිය නියෝජ්‍ය සාමාන්‍යාධිකාරීවරයා වැඩිදුරටත් පෙන්වා දුන්නා.",
       "URL": "https://www.hirunews.lk/307525/දුම්රිය-ගමන්-වැඩි-කිරීමටත්-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=1084"
}