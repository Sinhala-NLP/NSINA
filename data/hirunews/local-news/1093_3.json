{
       "Source": "hirunews",
       "Timestamp": "Thursday, 16 June 2022 - 7:47",
       "Headline": "මහා සහ කුඩා පරිමාණ ජල ව්‍යාපෘති කඩිනමින් නිම කිරීමට සැලසුම් - ජනපති (වීඩියෝ)",
       "News Content": "ඉදිකිරීම් අවසන් අදියරේ පවතින මහා සහ කුඩා පරිමාණ ජල ව්‍යාපෘතිවල වැඩ කඩිනමින් නිම කර ජනතා අයිතියට පත් කිරීමට සැලසුම් කර තිබෙනවා.\nජනාධිපති ගෝඨාභය රාජපක්ෂගේ ප්‍රධානත්වයෙන් කොළඹ, කොටුව ජනාධිපති මන්දිරයේ ඊයේ (15) පැවති ජල සම්පාදන අමාත්‍යාංශයේ ප්‍රගති සමාලෝචන රැස්වීමේදී මේ බව අනාවරණ වුණා.\nඑසේම, එම ව්‍යාපෘති පිළිබඳ මතුව ඇති ගැටළු කඩිනමින් නිරාකරණය කර ගැනීමටද එහිදී තීරණය කෙරුණු බවයි ජනාධිපති මාධ්‍ය අංශය සඳහන් කළේ.\nදේශීය සහ විදේශීය අරමුදල් යටතේ ක්‍රියාත්මක ජල ව්‍යාපෘතිවල ප්‍රගතිය මෙහිදී ජනාධිපතිවරයා විමසා සිටියා.\nදේශීය සහ විදේශීය අරමුදල් යටතේ දැනට ක්‍රියාත්මක මහා, මධ්‍ය සහ සුළු පරිමාණ ජල ව්‍යාපෘති ගණන 2337 ක්. ඉන් බොහොමයක් සාර්ථක ප්‍රගතියක් අත් කරගෙන ඇති බව නිලධාරීන් පෙන්වා දුන් බවයි ජනාධිපති මාධ්‍ය අංශය වැඩිදුරටත් සඳහන් කළේ.\n2019 වසරේ සිට මේ දක්වා නව ජල සම්බන්ධතා 467,808 ක් ලබා දී ඇති අතර, 2025 වසර වනවිට ඉලක්කගත සමස්ත පවුල් ඒකක ගණන 5,946,352 ක්.\nමේ අතර, මානව හිමිකම් සම්බන්ධයෙන් පූර්වගාමී කොමිෂන් සභාවේ හා කමිටුවල තීරණ ඇගයීම සහ ඉදිරි ක්‍රියාමාර්ග ගැනීම සඳහා වන ජනාධිපති කොමිෂන් සභාවේ කාලය තවත් මාස 03 කින් දීර්ඝ කර තිබෙනවා.\nඒ, ජනාධිපති ගෝඨාභය රාජපක්ෂගේ අත්සනින් යුක්තව නිකුත් කර ඇති අතිවිශේෂ ගැසට් පත්‍රයක් මගින්.\nඒ අනුව ලබන ජූලි 21 වැනිදාට අවසන් කිරීමට තිබූ එහි අවසන් වාර්තාව ඉදිරිපත් කිරීම ලබන සැප්තැම්බර් මස 21 වැනිදා දක්වා දීර්ඝ කර තිබෙනවා.",
       "URL": "https://www.hirunews.lk/307238/මහා-සහ-කුඩා-පරිමාණ-ජල-ව්‍යාපෘති-කඩිනමින්-නිම-කිරීමට-සැලසුම්-ජනපති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1093"
}