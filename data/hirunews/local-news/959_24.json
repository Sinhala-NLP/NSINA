{
       "Source": "hirunews",
       "Timestamp": "Saturday, 06 August 2022 - 19:30",
       "Headline": "චීන නැව දිවයිනට ඇතුළු වීම පමා කරන්නැයි රජයෙන් දැනුම්දීමක් (වීඩියෝ)",
       "News Content": "ලබන 11 වැනිදා හම්බන්තොට වරායට පැමිණීමට නියමිතව තිබූ චීන අභ්‍යාවකාශ පර්යේෂණ නෞකාව එම දිනයේ හම්බන්තොට වරායට ඇතුල් කිරීමෙන් වලකින ලෙසට ශ්‍රී ලංකා රජය මෙරට පිහිටි චීන තානාපති කාර්යාලය වෙත ලිඛිතව දැනුම් දී තිබෙන බව වාර්තා වනවා.\nරජයේ අභ්‍යන්තර ආරංචි මාර්ග පවසන්නේ මේ සම්බන්ධයෙන් වැඩිදුර උපදෙස් ලබාදෙන තෙක් නෞකාව වරායට ඇතුලත් කරන දිනය කල් දමන ලෙසට චීන තානාපති කාර්යාලයට දැනුම් දී ඇති බවයි.\nඒ චීන යුවාන් වැන් 5 පර්යේෂණ නෞකාව හම්බන්තොට වරායේ නැංගුරම් ලෑම සම්බන්ධයෙන් ඉන්දියාවේ දැඩි විරෝධය එල්ල වී ඇති පසුබිමකයි.\nචීන රජයට අයත් නවීනතම අභ්‍යාවකාශ පර්යේෂණ නෞකාවක් වන යුවාන් වැන් 5 එරට ජියැංඉන් වරායෙන් ගමන් ආරම්භ කළේ පසුගිය 13 වැනිදායි.\nඑය ලබන 11 වැනිදා හම්බන්තොට වරායට පැමිණීමට නියමිතව තිබූ අතර ඒ සඳහා මෙරට ආරක්ෂක අමාත්‍යංශයේ අවසරයද හිමිව තිබුණා.\nවිදේශ අමාත්‍යංශයද, මෙරට චීන තානාපති කාර්යාලයට ලිඛිතව දන්වා ඇත්තේ අගෝස්තු 11 සිට 17 දක්වා කාලය තුල නිශ්කාෂණ කටයුතු සඳහා හම්බන්තොට වරායේ නැංගුරම් ලෑමට යුවාන් වැන් 5 නෞකාවට අවසර ලබාදෙන බවයි.\nඑමෙන්ම නැවත ඉන්ධන පිරවීමේ කටයුතු සඳහා පැය 72ක කාලයක් ලබාදීමටද රජය එකඟතාව පළ කර තිබුණා.\nකෙසේවෙතත්, එම කාලය තුල මෙරටට විශේෂිත ආර්ථික කලාපයේදී නෞකා හදුනාගැනීමේ ස්වයංක්‍රීය ක්‍රමවේදය ක්‍රියාත්මක කර තිබිය යුතු අතර මෙරට මුහුදු තීරය තුළ කිසිදු විද්‍යාත්මක පර්යේෂණයක් හෝ සමීක්ෂණයක් සිදුකිරීමට අවසර ලබා දී නැහැ.\nමුහුදු සේද මාවත සංවර්ධනය කිරීමට අදාළ මෙරට උපදේශක සමාගමක් වන ඊඍෂී සමාගම ප්‍රකාශ කළේ චීන නෞකාවේ මෙම සංචාරයේ අරමුණ අගෝස්තු සහ සැප්තැම්බර් අතර කාලය තුල ඉන්දියානු සාගරයේ වයඹ දිග මුහුදේදී චන්ද්‍රිකා සහ අභ්‍යාවකාශ ගවේෂණ කටයුතු සිදුකිරීම බවයි.\nකෙසේවෙතත් මෙම නෞකාව හම්බන්තොට වරායට පැමිණිම සම්බන්ධයෙන් ඉන්දීයාවේ අප්‍රසාදය මෙරට රජය වෙත වාචිකව යොමු කර තිබුණා.\nඑමෙන්ම චීන නෞකාවේ කටයුතු සම්බන්ධයෙන් දැඩි අවධානයෙන් පසුවන බවයි ඉන්දියාව නිවේදනය කළේ.\nඉන්දීය මාධ්‍ය වාර්තා කළේ යුවාන් වැන් 5 නෞකාවට කිලෝමීටර් 750කට වැඩි ඉහළක සිට ගුවන් ප්‍රවේශ නිරීක්ෂණය කිරීමේ හැකියාවක් පවතින බැවින් දකුණූ ඉන්දියාවේ කල්පාක්කම්ල කුණ්ඩකූලම් වැනි ඉන්දීය පරමාණුක පර්යේෂණ මධ්‍යස්ථාන වුවද නිරීක්ෂණයට ලක් විය හැකි බවයි.\nකේරළය, තමිල්නාඩු සහ ආන්ද්‍රා ප්‍රාන්තව, වරායන් 6ක් නිරික්ෂණයට ලක් වීමෙන් ඉන්දියාවේ ප්‍රධාන මර්මස්ථාන රැසක තොරතුරු චීනයට එක්රැස් කරගැනීමට හැකිවනු ඇති බවටද ඉන්දීය මාධ්‍ය වාර්තා කර තිබුණා.\nකෙසේවෙතත් ඉන්දියාවේ මෙම රතු සංඥාව චීන නෞකාවේ ගමනට බාධාවක් වූයේ නැහැ.\nඉන්දියාවට ක්ෂණික ප්‍රතිචාර දක්වමින් චීන විදේශ අමාත්‍යාංශය සඳහන් කර තිබුණේ තමන් සිදුකරන නීත්‍යානූකූල සමූද්‍ර ක්‍රියාකාරකම් සඳහා ඉන්දියාව මැදිහත් නොවනු ඇතැයි බලාපොරොත්තු වන බවයි.\nඒ අනුවල යුවාන් වැන් 5, ඉන්දියාවේ සහ චීනයේ සීතල යුද්ධය අතරට ශ්‍රී ලංකාව මැදිකර තිබුණා.\nකෙසේවෙතත්, රජයේ නවතම අභ්‍යන්තර ආරංචි මාර්ග අනාවරණය කළේ චීන පර්යේෂණ නෞකාව හම්බන්තොට වරායට ඇතුල් කිරීමට සැලසුම් කර තිබූ දිනය කල් දමන ලෙසට මෙරට රජය චීනයෙන් ඉල්ලීමක් කර ඇති බවයි.\nමෙරට පිහිටි චීන තානාපති කාර්යාලය වෙත ලිපියක් යොමු කරමින් ශ්‍රී ලංකා රජය දන්වා ඇත්තේ මේ සම්බන්ධයෙන් වැඩිදුර උපදෙස් ලැබෙන තෙක් චීන නෞකාව හම්බන්තොට වරායට ඇතුලු නොකරන ලෙසයි.\nකෙසේවෙතත්, ඊට චීනය මෙතෙක් ප්‍රතිචාර දක්වා නැහැ. මේ අතර රජයේ ප්‍රතිචාරය සම්බන්ධයෙන් ඉන්දීය මාධ්‍ය පුළුල් ප්‍රචාරයක් ලබාදී ඇති අතර එම වාර්තාවල දැක්වෙන්නේ මෙම නෞකාව සම්බන්ධයෙන් ඉන්දියාව මතු කළ විරෝධය හේතුවෙන් ලක් රජය අදාළ දැනුම්දී සිදුකර ඇති බවයි.\nඉන්දීය මාධ්‍ය යුවාන් වැන් 5 නෞකාව හඳුන්වාදෙනු ලබන්නේ ඔතුත් සේවා නෞකාවක් වශයෙන් වීමත් විශේෂත්වයක්.\nචන්ද්‍රිකා සහ අභ්‍යාවකාශ ගවේෂණ කටයුතු සඳහා සහය ලබාගැනීමට චීන රජය සතුව යුවාන් නෞකා වර්ග 7ක් පවතින අතර වැන් 5 නෞකාව නිෂ්පාදනය කර ඇත්තේ 2007 වර්ෂයේදියි.\nදිගින් මීටර් 222 ක් සහ පළලින් මීටර් 25.2ක වපසරියකින් යුතු මෙම දැවැන්තයා මත පැටවිය හැකි මුළු බර ප්‍රමාණය ටොන් 11000ක්.\nඅභ්‍යාවකාශ චන්ද්‍රිකා නිරීක්ෂණ සහ පර්යේෂණ කටයුතුවලට අමතරව මහද්වීප අතර බැලැස්ටික් මිසයිල ගවේෂණයට අවශ්‍ය නවීන පහසුකම්වලින්ද එය සන්නද්ධයි.\nයුවාන් වැන් 5 මේ වනවිට ජපානයට දකුණින් තායිවානයට ඊසාණ දිග මුහුදේ ශ්‍රී ලංකාව දෙසට යාත්‍රා කරමින් තිබෙනවා.\nඅමෙරිකානු කතානායිකාවගේ තායිවාන සංචාරයට උරණ වූ චීනය ඊට ප්‍රතිචාර ලෙස තායිවානයට රිදවමින් දැවැන්ත යුධ අභ්‍යාසයක් සිදු කරමින් සිටින්නේද යුවාන් වැන් 5 නෞකාව දැන් යාත්‍රා කරන කලාපයේ සිට වීමත් විශේෂත්වයක්.",
       "URL": "https://www.hirunews.lk/312092/චීන-නැව-දිවයිනට-ඇතුළු-වීම-පමා-කරන්නැයි-රජයෙන්-දැනුම්දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=959"
}