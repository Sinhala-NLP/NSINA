{
       "Source": "hirunews",
       "Timestamp": "Wednesday, 05 January 2022 - 22:44",
       "Headline": "ක්‍රිකට් පිටියට සමුදෙන භානුක සහ ඇන්ජලෝ",
       "News Content": "ශ්‍රී ලංකා ක්‍රිකට් ක්‍රීඩක භානුක රාජපක්ෂ ජාත්‍යන්තර ක්‍රිකට් පිටියට සමුදීමට තීරණය කර තිබෙනවා.\n30 හැවිරිදි භානුක විසින් යොමුකළ සමුගැනීමේ ලිපිය ශ්‍රී ලංකා ක්‍රිකට් ආයතනයට ලැබුණු බවත්, සිය පවුලේ වගකීම් ගැන සලකමින් භානුක මෙම තීරණයට එළඹුණු බව ශ්‍රී ලංකා ක්‍රිකට් ආයතනය නිවේදනයක් නිකුත් කරමින් පවසනවා.\nකෙසේ වෙතත් ක්‍රිකට් අභ්‍යන්තර ආරංචි මාර්ග මගින් වාර්තා වන්නේ ශ්‍රී ලංකා ක්‍රිකට් ආයතනය විසින් හඳුන්වා දී ඇති නව ශාරීරික යෝග්‍යතා පරීක්ෂණය හේතුවෙන් භානුක මෙලෙසින් හිටිහැටියේ ජගත් ක්‍රිකට් පිටියට සමුදීමට තීරණය කර ඇති බවටයි.\nජාතික කොන්ත්‍රාත්ගත ක්‍රීඩකයින්ගේ ශාරීරික යෝග්‍යතාව මැන බලන කිලෝමීටර දෙකක දුර ප්‍රමාණය විනාඩි 8කුත් තත්පර 10ක කාලයක් දක්වා අඩු කර තිබෙන අතර එය කලින් පැවතුණේ විනාඩි 8කුත් තත්පර 35ක් ලෙසටයි.\nනව ක්‍රමවේදයට අනුව පැරණි අගය වන විනාඩි 8යි තත්පර 35 ක්‍රීඩකයින්ව සංචිත ගත කිරීමේදී තවදුරටත් සලකා බැලුවත්,විනාඩි 8යි තත්පර දහයේ කඩයිමෙන් කිලෝ මීටර් දෙක අවසන් නොකරන ක්‍රීඩකයින්ගේ වාර්ෂික කොන්ත්‍රාත් මුදල් කප්පාදු කිරීමට ශ්‍රී ලංකා ක්‍රිකට් ආයතනය සැලසුම් කර තිබෙනවා.\nශ්‍රී ලංකා හිටපු සුපිරි ක්‍රිකට් ක්‍රීඩක ලසිත් මාලිංග සිය නිල Twitter ගිණුමට සටහනක් එක්කරමින් සිය සමුගැනීමේ තීරණය සම්බන්ධයෙන් යළි සළකා බලන ලෙස භානුකගෙන් ඉල්ලීමක් ද සිදු කර තිබෙනවා.\nමේ අතර ඇන්ජලෝ පෙරේරා ද ජගත් ක්‍රිකට් පිටියෙන් සමුගන්නා බව අද ප්‍රකාශ කළා.\nඑවන් වට පිටාවක් තුළ එළඹෙන සිම්බාබ්වේ සහ ඔස්ට්‍රේලියා තරග සංචාර ඉලක්ක කරගනිමින් ක්‍රීඩකයින් 29 දෙනෙකු අනිද්දා නව ශාරීරික යෝග්‍යතා පරීක්ෂණය සඳහා මුහුණ දීමට නියමිතයි.\nකෙසේ වෙතත් මෙම සංචිතයෙන් ඇන්ජලෝ මැතිව්ස් සහ දිනේෂ් චන්දිමාල් ඉවත්කර තිබීමත් කැපී පෙනෙනවා.",
       "URL": "https://www.hirunews.lk/293146/ක්‍රිකට්-පිටියට-සමුදෙන-භානුක-සහ-ඇන්ජලෝ",
       "Category": "Local News",
       "Parent URL": "https://www.hirunews.lk/local-news.php?pageID=1446"
}