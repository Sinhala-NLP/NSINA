{
       "Source": "hirunews",
       "Timestamp": "Thursday, 11 May 2023 - 13:03",
       "Headline": "වතු සේවකයන් 150 දෙනෙකු වෙත නීත්‍යානුකූල ඉඩම් හිමිකම් ඔප්පු ප්‍රදානයක්",
       "News Content": "වැවිලි කර්මාන්ත අමාත්‍යංශය යටතේ පවතින ජනතා වතු සංවර්ධන මණ්ඩලය අයත් කුමාරවත්ත සහ දියලුමවත්ත වතු දෙකෙහි වතු සේවකයන් 150 දෙනෙකු වෙත නීත්‍යානුකූල ඉඩම් හිමිකම් ඔප්පු ප්‍රදානය කිරීම මොණරගල දී සිදුව තිබෙනවා.\nවැවිලි කර්මාන්ත අමාත්‍යංශය නිවේදනයක් නිකුත් කරමින් සඳහන් කරන්නේ කර්මාන්ත හා වැවිලි කර්මාන්ත අමාත්‍ය වෛද්‍ය රමේෂ් පතිරණගේ ප්‍රධානත්වයෙන් පසුගියදා මොණරාගල දී එය සිදුකෙරුණු බවයි.\nඑමෙන්ම එයට සමගාමීව අක්කර 30ක භූමියක නව ආදර්ශ පොල් වගාවක් ආරම්භ කිරීම වෙනුවෙන් පොල් පැළ රෝපණය කිරීමද අමාත්‍යවරයාගේ ප්‍රධානත්වයෙන් සිදුව තිබෙනවා.\nඋත්සව සභාව අමතමින් අමාත්‍යවරයා මෙසේ සදහන් කළේ කුමාරවත්ත සහ දියලුමවත්තේ සේවය කරන ජනතාවට නිත්‍යානුකුලව හිමි විය යුතු ඉඩම් අයිතිය පිළිබද ගැටළුව ඒ ආකාරයෙන් විසදීමට හැකි වීම පිළිබඳව සතුටු වන බවයි.\nමීට පෙර ඉන්දියානු නිවාස යෝජනා ක්‍රමය යටතේ නිවාස සකස් කර දුන් ජනතාවගෙත් ඉඩම් බලපත්‍ර ඉක්මනින්ම ලබා දීමට කටයුතු කරන බවත් වැවිලි භාරය හරහා පේලි නිවාස සදහා අවශ්‍ය ප්‍රතිසංස්කරණ කටයුතු කරදීමටත් ඔහු පියවර ගන්නා බව එම නිවේදනයේ සඳහන් වනවා.\nඑසේම වැඩිදුරටත් අමාත්‍යවරයා සඳහන් කරන්නේ, \" පසු ගිය වසර 150කට අවසන්න කාලයක් තිස්සේ ආර්ථික සංවර්ධනය වෙනුවෙන් වැවිලි ක්ෂේත්‍රයේ විශේෂ කටයුතු කරපු වතු සේවක මහත්ම මහත්මීන් අද ජිවත් වන තත්වය පිළිබදව අප කාටවත් සතුටු වන්නට බැහැ. අපි මහජන නියෝජිතයන් ලෙස ඔවුන් ගෙවන ජීවිතය පිළිබදව ලැජ්ජා විය යුතුය. අපේ ආණ්ඩුව 2019 බලයට පත්වීමෙන් අනතුරුව හිටපු ජනාධිපති ගෝඨාභය රාජපක්ෂ ජනාධිපතිතුමාගේ ඉල්ලීමක් අනුව තමයි වතු සේවක මහත්ම මහත්මින්ගේ දවසේ වැටුප රුපියල් දහසක්බ වට පත්කළේ. එයට විරුද්ධව වතු සමාගම් සියල්ල උසාවි ගියා.\" යනුවෙනි.\nඑසේම තවදුරටත් අදහස් දක්වපු හෙතෙම සඳහන් කරන්නේ, පොල් වගාවෙන් ගිය වසර තුළ ඩොලර් මිලියන 900ක පමණ අදායමක් ලැබූ බවත් එම හේතුවෙන් මෙම පළාත්වලත් ‍රබර්වලට අමතර වගා කළ හැකි දේවල් තිබෙන බවයි.\nබිබිලේ දොඩම් වගේම අන්නාසි, දුරියන් සහ අලිගැටපෙර වැනි පලතුරු සඳහා ලෝකයේ විශාල වෙළඳපලක් නිර්මාණය වෙමින් පවතින බවත් එම හේතුවෙන් එම ප්‍රදේශය දිරිමත් කිරීමට බලාපොරොත්තු වන බවත් හෙතෙම ප්‍රකාශ කළ බවත් එම නිවේදනයේ සඳහන් වනවා.",
       "URL": "https://www.hirunews.lk/334881/වතු-සේවකයන්-150-දෙනෙකු-වෙත-නීත්‍යානුකූල-ඉඩම්-හිමිකම්-ඔප්පු-ප්‍රදානයක්",
       "Category": "Local News",
       "Parent URL": "https://www.hirunews.lk/local-news.php?pageID=352"
}