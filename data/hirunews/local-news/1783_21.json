{
       "Source": "hirunews",
       "Timestamp": "Saturday, 31 July 2021 - 16:38",
       "Headline": "යුපුන් අබේකෝන්ට මූලික වටයේ තුන්වන තරගයෙන් 6 වන ස්ථානය",
       "News Content": "ටෝකියෝ ඔලිම්පික් උළෙලේ ශ්‍රී ලංකාව නියෝජනය කරන යුපුන් අබේකෝන්ගේ ධාවන ඉසව්ව අද පැවැත්වුනා.\nඒ, මීටර් 100 පිරිමි ධාවන ඉසව්වයි.\nමෙය මීටර් 100 පිරිමි ධාවන ඉසව්වේ මූලික වටයේ තුන්වන තරගයක් වූ අතර මෙහිදී යුපුන් අබේකෝන් තප්පර 10.32කින් තරඟය නිම කර 6වන ස්ථානය ලබාගත්තා.\nමීට පෙර යුපුන් තත්ත්පර 10 යි දශම 1 යි 5 ක දක්ෂතාවක් වාර්තා කර තිබුණා.\nමෙම තරගයේ ප්‍රථම ස්ථානය ලබා ගත්තේ ඉතාලි ක්‍රීඩක ජේකොබ් මාර්ෂල්.\nඔහු තත්ත්පර 9 යි දශම 9 යි 4 කින් තරගය නිම කළා.\nකෙසේ වෙතත් දකුණු ආසියාවම නියෝජනය කරමින් මීටර් 100 පිරිමි ධාවන ඉසව්වට සහභාගී වූ යුපුන් අබේකෝන්ට ඊළඟ වටය සඳහා සුදුසුකම් ලැබීමට තිබූ අවස්ථාව නැතිව ගියා.\nවෙන්නප්පුව ශාන්ත ජෝශප් විද්‍යාලයේ ආදි ශිෂ්‍යයෙකු වන 26 හැවිරිදි යුපුන් අබේකෝන් ඉතාලියේ රෝම නගරයේ පදිංචිව සිටින අතර, ඔලිම්පික් සඳහා සුදුසුකම් ලැබූයේ එහි සිටින අතරතුරයි.\nටෝකියෝ ඔලිම්පික් උළෙලට මෙතෙක් සහභාගි වූ ශ්‍රී ලංකා ක්‍රීඩක ක්‍රීඩිකාවන් කිසිවෙකුත් සිය ඉසව්වල ඉදිරි වටයන් සඳහා සුදුසුකම් ලැබීමට සමත් වූයේ නැහැ.\nමෙවර ඔලිම්පික් උළෙලේ පිරිමි මීටර් 100 ධාවන ඉසව්වේ මූලික තරග වටය සඳහා රටවල් 61ක් නියෝජනය කරමින් ක්‍රීඩකයින් 84 දෙනෙකු සුදුසුකම් ලබා සිටියා.\nපළමු වටයේ තරගවලින් පළමු ස්ථාන තුන හිමිකර ගන්නා ක්‍රීඩකයින් පමණක් අවසන් පූර්ව වටයට සුදුසුකම් ලබා ගැනීමට නියමිත බැවින් ශ්‍රී ලංකා කෙටිදුර ධාවන ශූර යුපුන් අබේකෝන් හට මෙවර ඔලිම්පික් උළෙලෙන් ඉවත් වීමට සිදුවනවා.\n1996 වසරෙන් පසුව ඔලිම්පික් උළෙලක පිරිමි මීටර් 100 ධාවන ඉසව්ව සඳහා ශ්‍රී ලංකාව නියෝජනය කිරීමට සුදුසුකම් ලැබූ පළමු ක්‍රීඩකයා වන්නේ ද යුපුන් අබේකෝනුයි.\nපිරිමි මීටර් 100 ධාවන ඉසව්වේ දකුණු ආසියානු වාර්තාවට මෙන්ම ජාතික වාර්තාවට හිමිකම් කියන යුපුන්ගේ වාර්තාගත කාලය තත්පර 10.15ක්.\nඔලිම්පික් උළෙලේ පිරිමි මීටර් 100 ධාවන ඉසව්වේ ඊළඟ වටය සඳහා සුදුසුකම් ලැබූ ක්‍රීඩකයින් අතරින් හොඳම කාලය වාර්තා කිරීමට සමත් වුණේ කැනඩාව,ඉතාලිය,ඇමරිකාව,නයිජීරියාව නියෝජනය කර තරඟ වැදුණු ක්‍රීඩකයන් සිව්දෙනායි.",
       "URL": "https://www.hirunews.lk/278508/යුපුන්-අබේකෝන්ට-මූලික-වටයේ-තුන්වන-තරගයෙන්-6-වන-ස්ථානය",
       "Category": "Local News",
       "Parent URL": "https://www.hirunews.lk/local-news.php?pageID=1783"
}