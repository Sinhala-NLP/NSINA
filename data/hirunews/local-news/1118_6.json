{
       "Source": "hirunews",
       "Timestamp": "Sunday, 05 June 2022 - 7:59",
       "Headline": "පළමු පාසල් වාරයේ දෙවන අදියර හෙට සිට",
       "News Content": "දිවයින පුරා පාසල් වල පළමු වාරයේ 2 වන අදියර හෙට (06) ආරම්භ වීමට නියමිතයි.\nපසුගිය සිංහල අලුත් අවුරුදු නිවාඩුවෙන් පසුව ආරම්භ වූ නව පාසල් වාරයේ පළමු අදියර පසුගිය මස 19 වනදා අවසන් කෙරුණේ දිවයින පුරා පාසල් රැසක් සාමාන්‍ය පෙළ විභාග මධ්‍යස්ථාන ලෙස යොදා ගැනීමත් සමගයි.\nඒ අනුව හෙට සිට ආරම්භ වන නව පාසල් වාරයේ නව අදියරේදී අදාළ විෂය නිර්දේශයන් ආවරණය කිරීමට ප්‍රමුඛතාවය ලබා දෙන ලෙස සියලු පාසල් වෙත උපදෙස් ලබා දී ඇති බවයි අධ්‍යාපන අමාත්‍යංශය ප්‍රකාශ කළේ.\nමේ අතර හෙට නව පාසල් වාරය ඇරඹියද පාසල් සිසුන් ප්‍රවාහනය සඳහා ප්‍රමාණවත් බස් රථ සංඛ්‍යාවක් ධාවනය කිරීමට පවතින ඩීසල් අර්බුදය හමුවේ බාධා එල්ලවී ඇති බව ලංකා පෞද්ගලික බස් හිමියන්ගේ සංගමය පවසනවා.\nඑහි සභාපති ගැමුණු විජේරත්න කියා සිටියේ දිවයින පුරා 18,000 ක සමස්ථ පෞද්ගලික බස් රථ සංඛ්‍යාවෙන් හෙට දිනයේත් ධාවනය කෙරෙන්නේ බස් රථ 6,000ක් පමණක් බවයි.\nකෙසේ වෙතත් පාසල් සිසුන්ගේ ගමනාගමන කටයුතු වලට ගැටලුවක් නොවන පරිදි එම බස් රථ යෙදවීමට කටයුතු කරන බව ඔහු ප්‍රකාශ කළා.",
       "URL": "https://www.hirunews.lk/306241/පළමු-පාසල්-වාරයේ-දෙවන-අදියර-හෙට-සිට",
       "Category": "Local News",
       "Parent URL": "https://www.hirunews.lk/local-news.php?pageID=1118"
}