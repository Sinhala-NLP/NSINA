{
       "Source": "hirunews",
       "Timestamp": "Saturday, 27 April 2019 - 13:19",
       "Headline": "ඇමරිකානුවන්ට, ශ්‍රී ලංකාවේ සංචාරක අවධානම දැඩි කෙරේ",
       "News Content": "ඇමරිකා එක්සත් ජනපදය සිය පුරවැසියන්ගේ ශ්‍රී ලංකා සංචාර සඳහා වන අවදානම් නියෝගය දැඩි කිරීමට පියවර ගෙන තිබෙනවා.\nඑක්සත් ජනපද රාජ්‍ය දෙපාර්තමේන්තුව සදහන් කළේ ඒ අනුව ශ්‍රී ලංකාවේ සිටින ඇමරිකානු රාජ්‍ය තාන්ත්‍රික නිලධාරීන්ගේ පාසල් යන වයසේ ළමයින් සියළු දෙනා ඉවත් කර ගැනීමට පියවර ගන්නා බවයි.\nඑමෙන්ම හදිසි රාජකාරී නොමැති සිය රාජ්‍ය තාන්ත්‍රික නිලධාරීන්ට ස්වේච්ඡාවෙන් ශ්‍රී ලංකාවෙන් ඉවත් වීමට අවස්ථාව ලබාදී තිබෙනවා.\nඑය ඇමරිකානු රජයේ නියෝජිතයන්ට සහ ඔවුන්ගේ පවුල්වල සාමාජිකයන්ට බල පවත්වනු ඇති.\nඑක්සත් ජනපද රාජ්‍ය දෙපාර්තමේන්තුව ප්‍රකාශ කළේ මෙරට සංචාරකයන් ගැවසෙන ප්‍රදේශ, වෙළදපොළ, සාප්පු සංකීර්ණ, ක්‍රීඩා හා සංස්කෘතික උත්සව, අධ්‍යාපන ආයතන, ගුවන් තොටුපළ, රෝහල් සහ අනෙකුත් පොදු ස්ථානවලට ත්‍රස්තවාදීන් අනතුරු ඇගවීමකින් තොරව තවදුරටත් ප්‍රහාර එල්ල කළ හැකි බවයි.\nඑමෙන්ම, පාස්කු ඉරිදා ප්‍රහාරයෙන් පසු සිදුකෙරෙන පරීක්ෂණ කටයුතු සදහා මෙන්ම, මෙරට යථා තත්ත්වයට ගෙන ඒම සදහා සහයෝගය ලබාදෙන බවට ඇමරිකානු ජනාධිපති ඩොනල්ඞ් ට්‍රම්ප් ප්‍රකාශ කර ඇති බව එක්සත් ජාතීන්ගේ තානාපති කාර්යාලය නිවේදනය කරනවා.\nපුපුරණ ද්‍රව්‍ය හදුනා ගැනීම, අපරාධ පරීක්ෂණ පැවැත්වීම සහ අධිකරණ විශ්ලේෂණ කටයුතුවලදී එක්සත් ජාතීන්ගේ නිලධාරින් ශ්‍රී ලංකාව සමග මේ වනවිට සමීපව කටයුතු කරන බවයි එහි දැක්වෙන්නේ.\nමෙරට බලධාරින්ගේ ඉල්ලීම මත හා ඔවුන්ගේ සම්බන්ධීකරණය යටතේ සියලූ කාර්යයන් සිදුවන බව ද, එක්සත් ජාතීන්ගේ තානාපති කාර්යාලය ප්‍රකාශ කළා.",
       "URL": "https://www.hirunews.lk/215285/ඇමරිකානුවන්ට-ශ්‍රී-ලංකාවේ-සංචාරක-අවධානම-දැඩි-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=3381"
}