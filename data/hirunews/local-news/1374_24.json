{
       "Source": "hirunews",
       "Timestamp": "Saturday, 05 February 2022 - 13:02",
       "Headline": "උඩ ගිය එළවළු මිල යළි පහළට (වීඩියෝ)",
       "News Content": "පොහොර නොමැතිවීමෙන් අස්වැන්න අඩු වූ වී ගොවීන්ට වන්දි ලබාදීමට රජය කටයුතු කරද්දී රටේ කුඩා තේ වතු හිමියා අමතක කර ඇති බව මහනුවර දිස්ත්‍රික් කුඩා තේ වතු සමිති සන්ධානය චෝදනා කරනවා.\nඔවුන් ඉල්ලා සිටින්නේ නැවත පොහොර සහනාධාරය ලබා දෙන්නේ නම් තමන්ට වන්දි අවශ්‍ය නොවන බවයි.\nමේ අතර, දඹුල්ල ආර්ථික මධ්‍යස්ථානයේ එළවළු මිලෙහි යම් පහළ යාමක් මේ දිනවල වාර්තා වෙනවා.\nදඹුල්ල ආර්ථික මධ්‍යස්ථානයට එළවළු සැපයුම වැඩිවීමත් සමඟ පසුගිය සතියට සාපේක්ෂව එළවළු මිලෙහි යම් අඩුවීමක් දක්නට ලැබෙනවා.\nවිශේෂයෙන් යාපනය අර්ධද්වීපයේ වගා කරන ලද බීට් රූට් අස්වැන්න ලැබීමත් සමඟ බීට්රූට් කිලෝවක තොග මිල රුපියල් 100 කින් පමණ පහත වැටී ඇතැයි වෙළෙන්දන් පවසනවා.\nපසුගිය දිනවල බීට් රූට් කිලෝවක තොග මිල පැවතියේ රුපියල් 350ක පමණ මිලකටයි.\nවෙළෙඳුන් පෙන්වා දෙන්නේ දඹුල්ල ආර්ථික මධ්‍යස්ථානයට ලැබෙන අනෙකුත් එළවළු තොගවල වැඩි වීමත් සමග එළවළු මිල සියයට 40 කින් පමණ පහත වැටී ඇති බවයි.\nපසුගිය මාසයේ ඉහළ ගොස් තිබු සෑම එළවළුවකම මිල මේ වනවිට කිලෝවක් රුපියල් 50 ත් 100 ත් අතර සංඛ්‍යාවකින් පහත වැටී තිබීම විශේෂත්වයක්.\nයාපනය අර්ධද්වීපයේ එළවළු අස්වැන්න නෙළීම ඉදිරි දින කිහිපයේදී ආරම්භ වීමට නියමිත නිසා එළවළු මිලෙහි යම් අඩුවක් දක්නට ලැබිය හැකි බවයි වෙළෙන්ඳුන් පවසන්නේ.\nකෙසේවෙතත්, කැප්පෙටිපොළ ආර්ථික මධ්‍යස්ථානයේ පවතින්නේ මීට හාත්පසින්ම වෙනස් තත්ත්වයක්.\nපොහොර නොමැති වීම සහ පවතින වැසි රහිත කාලගුණික තත්ත්වය හේතුවෙන් උඩරට ප්‍රදේශවල වගා කරන එළවළු තොග ආර්ථික මධ්‍යස්ථානයට ලැබීමේ අඩුවක් දක්නට ලැබෙන බව වෙළඳ ප්‍රජාව පෙන්වා දෙනවා.\nඒ හේතුවෙන් එම ආර්ථික මධ්‍යස්ථානයේ එළවළු මිල ඉහළ ගොස් තිබෙනවා.\nමේ අතර, පොහොර නොමැති වීමෙන් මහනුවර දිස්ත්‍රික්කයේ තේ වගාව විනාශ වී ඇති බවයි කුඩා තේවත් හිමියන් පවසන්නේ.\nසාමාන්‍ය තත්ත්වයක් යටතේ වෙනදා තේ දළු කිලෝග්‍රෑම් 1000ක් ලබාගත් තේ වත්තකින් මේ වනවිට තේ දළු කිලෝග්‍රෑම් 50ක්වත් ලබා ගැනීමට නොහැකි වී ඇති බවටයි ඔවුන් චෝදනා කරන්නේ.",
       "URL": "https://www.hirunews.lk/296222/උඩ-ගිය-එළවළු-මිල-යළි-පහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1374"
}