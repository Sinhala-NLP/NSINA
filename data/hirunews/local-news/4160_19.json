{
       "Source": "hirunews",
       "Timestamp": "Friday, 22 December 2017 - 19:06",
       "Headline": "නිදහස් පක්ෂයේ තීරණාත්මක මධ්‍යම කාරක සභාව රැස්වේ",
       "News Content": "ශ්‍රී ලංකා නිදහස් පක්ෂයේ විශේෂ මධ්‍යම කාරක සභා රැස්වීමක් මේ වනවිට පැවැත්වෙනවා.\nජනාධිපති මෛත්‍රිපාල සිරිසේනගේ ප්‍රධානත්වයෙන් ජනපති නිල නිවසේ පැවැත්වෙන මෙම රැස්වීමේදි ඉදිරි දේශපාලන කටයුතු පිළිබඳව අවධානය යොමු කිරීමට නියමිතයි.\nඊට අමතරව ජාතික ආණ්ඩුවේ ගිවිසුම්ගත කාලය මේ මස 31 වනදායින් අවසන්වීමට නියමිත අතර, ඒ අනුව තවදුරටත් ජාතික ආණ්ඩුවේ රැඳී සිටින්නේද යන්න පිළිබඳව මෙහිදී තීරණය කරනු ඇති බවයි කොළඹ අද පැවති මාධ්‍ය හමුවකට එක්වෙමින් ශ්‍රී ලංකා නිදහස් පක්ෂ ජ්‍යෙෂ්ඨ උප සභාපතිවරයෙකු වන අමාත්‍ය නිමල් සිරිපාල ද  සිල්වා කියා සිටියේ.\nඒ ජාතික ආණ්ඩුවේ ගිවිසුම්ගත කාලය අවසන් වීමෙන් පසු ආණ්ඩුවෙන් ඉවත්වනවාද යනුවෙන් මාධ්‍යවේදියෙකු නැගූ ප්‍රශ්නයකට පිළිතුරු ලබාදෙමින්.\nමෙහිදී තවදුරටත් අදහස් දක්වමින් අමාත්‍යවරයා කියා සිටියේ මෙවර පළාත්පාලන මැතිවරණයේදී තම පක්ෂයේ නාමයෝජනා දෙකක් ප්‍රතික්ෂේප වූයේ සංවිධායකවරුන්ගේ අසමඟිය හේතුවෙන් බවයි.\nමීට අමතරව ශ්‍රී ලංකා නිදහස් පක්ෂයේ දිස්ත්‍රික් සහ ආසන සංවිධායකවරුන්ගේ විශේෂ රැස්වීමක්  තව සුළු මොහොතකින් කොටුව ජනාධිපති මන්දිරයේදී ආරම්භවීමට නියමිතයි.",
       "URL": "https://www.hirunews.lk/179072/නිදහස්-පක්ෂයේ-තීරණාත්මක-මධ්‍යම-කාරක-සභාව-රැස්වේ",
       "Category": "Local News",
       "Parent URL": "https://www.hirunews.lk/local-news.php?pageID=4160"
}