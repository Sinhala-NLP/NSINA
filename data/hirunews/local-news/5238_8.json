{
       "Source": "hirunews",
       "Timestamp": "Wednesday, 23 December 2015 - 8:31",
       "Headline": "රැකියා නැති උපාධිධාරීන්ට විසදුමක්",
       "News Content": "රැකියා විරහිත උපාධිධාරීන්ගේ ගැටළුවට කඩිනම් විසදුම් ලබාදීම සඳහා මේ වනවිට පියවර කිහිපයක් ගෙන ඇති බව ජාතික ප්‍රතිපත්ති හා ආර්ථික කටයුතු අමාත්‍යාංශය පවසනවා.\nපසුගිය දෙසැම්බර් මස 5 වනදා අග්‍රාමාත්‍ය රනිල් වික්‍රමසිංහ සහ රැකියා විරහිත උපාධිධාරීන්ගේ සංගමය අතර පැවති සාකච්ඡාවකින් අනතුරුව එළඹුණු ප්‍රතිපත්තිමය තීරණය මත මෙම පියවර කිහිපය ගෙන ඇති බවයි එම අමාත්‍යාංශය පෙන්වා  දෙන්නේ.\nඅදාළ ගැටළුව විසඳීම සඳහා ජාතික ප්‍රතිපත්ති හා ආර්ථික කටයුතු රාජ්‍ය අමාත්‍ය නිරෝෂන් පෙරේරාගේ අධීක්ෂණය යටතේ අමාත්‍යාශ 4ක සහභාගීත්වයෙන් කමිටුවක් පත් කළා.\nඑම කමිටුව විසින් රැකියා විරහිත උපාධිධාරීන්ගේ ගැටළුව විසඳීම සඳහා ලබාදුන් නිර්දේශ සාකච්ඡා කිරීමට ලබන 28 වනදා විශේෂ සාකච්ඡාවක් අග්‍රාමාත්‍ය කාර්යාලයේදී පැවැත්වෙන බවයි ජාතික ප්‍රතිපත්ති හා ආර්ථික කටයුතු අමාත්‍යාංශය පවසන්නේ.\nඒ අනුව එළඹෙන වසරේ මුල් කාර්තුවේදී රැකියා විරහිත උපාධිධාරින්ගේ ගැටළුවට මූලික විසඳුම් ලබාදිය හැකි බව අමාත්‍යාංශය නිකුත් කළ නිවේදනයක තවදුරටත් දැක්වෙනවා.",
       "URL": "https://www.hirunews.lk/122627/රැකියා-නැති-උපාධිධාරීන්ට-විසදුමක්",
       "Category": "Local News",
       "Parent URL": "https://www.hirunews.lk/local-news.php?pageID=5238"
}