{
       "Source": "hirunews",
       "Timestamp": "Thursday, 19 May 2022 - 14:10",
       "Headline": "මැයි 9 බේරේ වැව අසලදී පහරකෑ අයෙකු දින 7 කට පසු ජිවිතක්ෂයට (වීඩියෝ)",
       "News Content": "මැයි 9 වනදා කොල්ලුපිටිය පෙරහර මාවත සහ බේරේ වැව අතර පදික වේදිකාවේදී පහරකෑමට ලක්වූ පිරිසක් අතර සිටි පුද්ගලයෙකු ජිවිතක්ෂයට පත්ව තිබෙනවා.\nපොලිස් මාධ්‍ය ප්‍රකාශක කාර්යාලය සඳහන් කළේ 47 හැවිරිදි ඔහු කුලියාපිටිය ප්‍රදේශයේ පදිංචිකරුවෙකු බවයි.\nපහරකෑමට ලක්වී ඇති මෙම පුද්ගලයා පසුගිය 9 වනදා රාගම රෝහලට ඇතුළත් කිරීමෙන් පසු වැඩිදුර ප්‍රතිකාර සඳහා කොළඹ ජාතික රෝහලට වෙත මාරු කර යවා තිබුණා.\nපසුව ඔහු කොළඹ ජාතික රෝහලේදී පසුගිය 16 වනදා ජිවිතක්ෂයට පත්ව ඇති බවයි පොලිස් මාධ්‍ය කොට්ඨාශය සඳහන් කළේ.\nමරණය සම්බන්ධයෙන් සිදුකළ පශ්චාත් මරණ පරීක්ෂණයේදී අනාවරණ වී ඇත්තේ පහරදීම් වලින් හිසට සහ පපුවට සිදුවූ බහුවිධ තුවාල හේතුවෙන් මෙම මරණය සිදුවී ඇති බවටයි.\nසැකකරුවන් අත්අඩංගුවට ගැනීම සඳහා කොල්ලුපිටිය පොලීසිය වැඩිදුර විමර්ශන ආරම්භ කර තිබෙනවා.",
       "URL": "https://www.hirunews.lk/304736/මැයි-9-බේරේ-වැව-අසලදී-පහරකෑ-අයෙකු-දින-7-කට-පසු-ජිවිතක්ෂයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1158"
}