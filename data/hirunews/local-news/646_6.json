{
       "Source": "hirunews",
       "Timestamp": "Saturday, 24 December 2022 - 12:58",
       "Headline": "හෙරොයින් අලෙවි කළ පුද්ගලයෙකු කල්මුණේදී අත්අඩංගුවට",
       "News Content": "කල්මුණේ - සයින්දමරුදු ප්‍රදේශයේ ඉන්ධන පිරවුම්හලක් අසලදී හෙරොයින් අලෙවි කිරීමට පැමිණි පුද්ගලයෙකු පොලිස් විශේෂ කාර්ය බලකාය අත්අඩංගුවට ගෙන තිබෙනවා.\nසැකකරු අත්අඩංගුවට ගන්නා අවස්ථාවේදී හෙරොයින් ග්‍රෑම් 50 යි මිලිග්‍රෑම් 139 ක්, ඉලෙක්ට්‍රොනික් තරාදියක්, මෝටර් රථයක් සහ වෑන් රථයක් ද භාරයට ගත් බවයි පොලිස් විශේෂ කාර්ය බලකාය සඳහන් කළේ.\nමෙලෙස අත්අඩංගුවට ගෙන ඇත්තේ 35 හැවිරිදි කොළඹ -නරාහේන්පිට ප්‍රදේශයේ පදිංචිකරුවෙක්.\nමේ අතර, කල්මුණ - නින්දවූර් - මවුලානා පාර ප්‍රදේශයේදී නීතිවිරෝධී අයුරින් මෙරටට ගෙන්වන දුම්වැටි සන්තකයේ තබාගෙන සිටි කාන්තාවක් ද පොලිස් විශේෂ කාර්ය බලකාය අත්අඩංගුවට ගෙන තිබෙනවා.\nඇය සතුව තිබී දුම්වැටි 800 ක් අත්අඩංගුවට ගත් බවයි පොලිස් විශේෂ කාර්ය බලකාය සඳහන් කළේ.",
       "URL": "https://www.hirunews.lk/323446/හෙරොයින්-අලෙවි-කළ-පුද්ගලයෙකු-කල්මුණේදී-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=646"
}