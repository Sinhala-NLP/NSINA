{
       "Source": "hirunews",
       "Timestamp": "Sunday, 13 November 2022 - 9:59",
       "Headline": "මහවැලිකඩආර වැවේ ගිලී අතුරුදන් වූ ළමුන් දෙදෙනාගේ සිරුරු සොයාගැනේ (වීඩියෝ)",
       "News Content": "සූරියවැව - මහවැලිකඩ ආර වැවේ ඔරුවක් පෙරළී අතුරුදන් වූ පිරිසෙන් ඊයේ දිනය තෙක් හමු නොවුණු දරුවන් දෙදෙනාගේ මෘතශරීර සොයාගෙන තිබෙනවා.\nඅද (13)උදෑසන මෙම දරුවන් දෙදෙනාගේ සිරුරු සොයා පොලිසිය හා නාවික හමුදා කිමිදුම් අංශය විසින් මෙහෙයුම් දියත් කළ අතර, එහිදියි මියගිය සිරුරු සොයාගැනුණේ.\nමෙලෙස ජීවිතක්ෂයට පත්ව ඇත්තේ වයස අවුරුදු 16 හා 18 යන වයස්වල සිටි එකම පවුලේ සොහොයුරියන් දෙදෙනෙක්.\nමෙම පිරිස රැගත් ඔරුව පෙරළීමෙන් එහි ගමන්ගත් 08 දෙනාගෙන් පස්දෙනෙකු බේරාගැනීමට ප්‍රදේශවාසීන් කටයුතු කළ අතර, අතුරුදන් වූවන් තිදෙනාම ගැහැණු දරුවන්.\nඊයේ දිනයේ දී ම වයස අවුරුදු 10ක් වූ ගැහැනු දරුවෙකුගේ සිරුර සොයාගැනීමට නාවික හමුදාවට හැකි වුව ද සෙසු දෙදෙනාගේ සිරුරු අද උදෑසන සොයාගන්නා තෙක් හමුවුණේ නැහැ.\nකුරුණෑගල සිට දානමය පිංකමක් සඳහා සූරියවැව ප්‍රදේශයේ ඥාති නිවසකට පැමිණි පිරිසක් මසුන් අල්ලන ඔරුවකින් මහවැලිකඩආර වැව නැරඹීම සඳහා ගිය අවස්ථාවේ ඊයේ දහවල් ඔරුව පෙරලීමෙන් මෙම අනතුර සිදුව තිබුණා.",
       "URL": "https://www.hirunews.lk/320273/මහවැලිකඩආර-වැවේ-ගිලී-අතුරුදන්-වූ-ළමුන්-දෙදෙනාගේ-සිරුරු-සොයාගැනේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=738"
}