{
       "Source": "hirunews",
       "Timestamp": "Sunday, 31 January 2021 - 20:15",
       "Headline": "නව යොවුන් දැරියන් මත්ද්‍රව්‍යවලට ඇබ්බැහිකර ගණිකා වෘත්තියේ යොදවන ජාවාරම ඇල්ලූ මෙහෙයුම (වීඩියෝ)",
       "News Content": "පාසල් දැරියන් මත්ද්‍රව්‍යවලට ඇබ්බැහිකර ඔවුන්ව ගණිකා වෘත්තියේ යෙදවීමේ මහා පරිමාන ජාවාරමක් වැටලීමට මාතර කොට්ඨාශ ළමා හා කාන්තා අපයෝජන නිවාරණ කාර්යාංශ නිලධාරීන් සමත් වුණා.\nවයස අවුරුදු 14 ක දැරියක් මත්ද්‍රව්‍ය භාවිතා කරන මෙම දර්ශන වට්ස් ඇප් සමාජ ජාලය හරහා හුවමාරු කිරීමට සංවිධානාත්මක පිරිසක් පසුගිය දිනවල කටයුතු කර තිබුනා.\nකිසිදු දෙමාපියෙකු විශ්වාස නොකරන තරමට බරපතළ මේ සිදුවීමට සම්බන්ධ දැරිය මාතර, වැලිගම ප්‍රදේශයේ පදිංචි පාසල් ශිෂ්‍යාවක් බවයි මාතර කොට්ඨාස\nළමා හා කාන්තා කාර්යාංශය සිදුකළ විමර්ශනයේදී හෙළිවුයේ.\nඒ අනුව අදාල දැරිය කඩිනමින් පොලිස් භාරයට ගෙන සිදු කළ ප්‍රශ්න කිරීම්වලදී හෙළිව ඇත්තේ නිවසට පැමිණෙන වැඩිහිටියෙකු විසින් ඇයට මත්ද්‍රව්‍ය\nලබාදී ඇති බවයි.\nඅදාල වැඩිහිටියා වයස අවුරුදු 56ක පුද්ගලයෙකු වන අතර ඔහු අවස්ථා කිහිපයකදී මත්ද්‍රව්‍ය ජාවාරම් සම්බන්ධයෙන් පොලිසිය අත්අඩංගුවට ගත් අයෙකු\nබවත් විමර්ශනවලදී හෙළි වුණා.\nදැරිය මත්ද්‍රව්‍ය භාවිතා කරන වීඩියෝ දර්ශන පෙන්වා ඇගේ යෙහෙළියන් ද මත්ද්‍රව්‍ය පානයට හුරු කිරීමටයි අදාල පුද්ගලයා සැලසුම් කර ඇත්තේ.\nමාතර කොට්ඨාසභාර ජ්‍යෙෂ්ඨ පොලිස් අධිකාරී චන්දන හේරත්ගේ අධීක්ෂණය මත මේ පිළිබද පරීක්ෂණ ආරම්භ කෙරුණා.\nමෙම සිද්ධිය සම්බන්ධයෙන් මේ වන විට සැකකරුවන් 05 දෙනෙකු අත්අඩංගුවට ගෙන මාතර මහේස්ත්‍රාත් අධිකරණය වෙත ඉදිරිපත් කර තිබෙනවා.\nමෙම සිදුවීම හරහා නැවත නැවතත් ඉස්මතුවන්නේ දෙමාපිය අවධානය ගිලිහීයන අවස්ථාවකදී තරුණ දරුවන් මත්ද්‍රව්‍ය ඇතුළු විවිධ අපචාර සඳහා යොමුවීමට ඇති අවදානමේ බරපතළ කමයි.\nනව යොවුන් දරුවන් එම අපරාධවල ගොදුරක් නොවී රැක බලා ගැනීමට දෙමාපියන් ලෙස ඔබට ඇත්තේ පැහැර හැරිය නොහැකි වගකීමක් ඇති බවද අප\nතරයේ සිහිපත් කරනවා.",
       "URL": "https://www.hirunews.lk/261263/නව-යොවුන්-දැරියන්-මත්ද්‍රව්‍යවලට-ඇබ්බැහිකර-ගණිකා-වෘත්තියේ-යොදවන-ජාවාරම-ඇල්ලූ-මෙහෙයුම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2177"
}