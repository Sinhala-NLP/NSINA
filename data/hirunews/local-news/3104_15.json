{
       "Source": "hirunews",
       "Timestamp": "Thursday, 10 October 2019 - 16:48",
       "Headline": "පරිසරය රැක ගැනීමේ ප්‍රතිඥා මැතිවරණ වේදිකාවලට සීමා නොකළ යුතු බව ජනපති කියයි",
       "News Content": "පරිසරය රැක ගැනීමේ ප්‍රතිඥා මැතිවරණ වේදිකාවලට සීමා නොකළ යුතු බව ජනාධිපති මෛත්‍රීපාල සිරිසේන පවසනවා.\nඑම ප්‍රතිඥා මැතිවරණ වේදිකාවලට සීමා නොකර ඒවා නිසි ලෙසට ක්‍රියාවට නැංවීමට  බලයට පත්වන නායකයන් කටයුතු කළ යුතු බවයි ජනාධිපතිවරයා ප්‍රකාශ කළේ.\nකොටුව ජනාධිපති මන්දිරයේදී පැවති පරිසර නියමු ජනාධිපති පදක්කම් ප්‍රදානෝත්සවය අමතමින් ජනාධිපතිවරයා අද මෙම අදහස් පළ කළා.\nවනාන්තර ආරක්ෂා කිරීම, රුක්රෝපණය සහ පරිසරයට සංවේදී වීම මෙන් ම ගහකොළ, ඇළ දොළ, වන සතුන්, මහ පොළොවට ආදරය කිරීම, සහ පෝෂණය කිරීම මිනිසුන් ලෙස අප ඉටු කළ යුතු මූලික වගකීමක් සහ යුතුකමක් බවයි ජනාධිපතිවරයා එහිදී  කියාසිටියේ.\nඑමෙන්ම තමා ජීවත්වන පරිසරය, ගහ කොළ, සතා සීපාවා රැක ගැනීමට දරුවන් කුඩා කාලයේ සිට පුරුදු පුහුණු වීමේ වැදගත්කම ද මෛත්‍රීපාල සිරිසේන මහතා මෙහිදී පෙන්වා දුන්නා.\nපරිසරය රැක ගැනීම වෙනුවෙන් ඉතිහාසයේ පළමු වතාවට ත්‍රිවිධ හමුදාව යෙදවීමට තමා පියවර ගත් බව ජනාධිපතිවරයා සඳහන් කළා.",
       "URL": "https://www.hirunews.lk/225979/පරිසරය-රැක-ගැනීමේ-ප්‍රතිඥා-මැතිවරණ-වේදිකාවලට-සීමා-නොකළ-යුතු-බව-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3104"
}