{
       "Source": "hirunews",
       "Timestamp": "Friday, 08 September 2017 - 15:59",
       "Headline": "දිවුරුම් ප්‍රකාශයක් සමග පැමිණෙන්නැයි අර්ජුන් ඇලෝසියස්ට බැඳුම්කර කොමිසමෙන් නියෝග",
       "News Content": "පර්පෙචුවෙල් ටෙ‍්‍රෂරීස් සමාගමේ හිමිකරු වන අර්ජුන් ඇලෝසියස්ට ලබන සඳුදා දිවුරුම් ප්‍රකාශයක් සමග කොමිසම හමුවේ පෙනී සිටින ලෙස ප්‍රශ්න ගත බැඳුම්කර සිද්ධිය පිළිබඳ විමර්ශනය කරන ජනාධිපති කොමිසම අද නියෝග කළා.\nමේ අතර අර්ජුල් ඇලෝසියස් දෙවන දිනටත් අද බැඳුම්කර කොමිසම වෙත පැමිණි අතර, ඔහු කොමිසම් සභාව තුළට ඇතුලූ කරගෙන ඇත්තේ විශේෂ ශරීර පරීක්ෂාවකින් අනතුරුවයි.\nහිටපු මහ බැංකු අධිපති අර්ජුන් මහේන්ද්‍රන්ද ඔහු සමග කොමිෂන් සභාව වෙත පැමිණ තිබෙනවා.\nඊයේ දිනයේද අර්ජුන් ඇලෝසියස් බැඳුම්කර කොමිසම වෙත පැමිණි අතර, එහි විමර්ශන නිලධාරීන් ඔහුගෙන් පැය 10 කට අධික කාලයක් ප්‍රකාශයක් සටහන් කරගත්තා.\nඅර්ජුන් ඇලෝසියස් මෙලෙස අපරාධ පරීක්ෂණ දෙපාර්තමේන්තුවේ විමර්ශන නිලධාරීන් ඉදිරියේ පෙනී සිටින්නේ බැඳුම්කර කොමිසම ඔහුට කළ දැනුම්දීමකට අනුවයි.\nමේ අතර ජනාධිපති නීතීඥ නිහාල් ප්‍රනාන්දු, පර්පෙචුවෙල් ටෙ‍්‍රෂරීස් හිමිකරු අර්ජුන් ඇලෝසියස් වෙනුවෙන් පෙනී සිටීම ප්‍රතික්ෂේප කිරීමෙන් පසු ඒ සඳහා නව නීතීඥවරයෙකු ඉදිරිපත් වී සිටිනවා.\nජනාධිපති නීතීඥ ගාමිණී මාරපන එලෙස අර්ජුන් ඇලෝසියස් වෙනුවෙන් පෙනී සිටින බව බැඳුම්කර කොමිසම හමුවේ අද ප්‍රකාශ වුණා.",
       "URL": "https://www.hirunews.lk/170449/දිවුරුම්-ප්‍රකාශයක්-සමග-පැමිණෙන්නැයි-අර්ජුන්-ඇලෝසියස්ට-බැඳුම්කර-කොමිසමෙන්-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=4332"
}