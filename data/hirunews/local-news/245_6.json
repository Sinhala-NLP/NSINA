{
       "Source": "hirunews",
       "Timestamp": "Friday, 23 June 2023 - 7:46",
       "Headline": "නව ප්‍රවේශයක අවශ්‍යතාව ජනපති පැරිසියේ දී අවධාරණය කරයි",
       "News Content": "නව ගෝලීය මූල්‍ය ගිවිසුමක් සදහා වන සමුළුව අද (23) දෙවන දිනටත් ප්‍රංශයේ පැරිස් නුවර දී පැවැත්වෙනවා.\nඑහි තේමාව වී ඇත්තේ වත්මන් ලෝකය මුහුණ දී ඇති දැවෙන අභියෝගවලට විසදුම් සෙවීම යන්නයි.\nදේශගුණික විපර්යාස සහ ජෛව විවිධත්වය අහිමි වීමේ සිට කොරෝනා වසංගතයේ බලපෑම, යුද ගැටුම් ඇතුළු වර්තමානයේ ගෝලීය ප්‍රජාව මුහුණදෙමින් සිටින අභියෝග සදහා නව මූල්‍ය ගිවිසුමක අවශ්‍යතාව හදුනාගත් ප්‍රංශ ජනාධිපතිවරයා, ලෝක නායකයින්ට ඊට සහභාගී වන ලෙස ආරාධනා කර තිබුණා.\nඒ අනුවයි ජනාධිපති රනිල් වික්‍රමසිංහ එම සමුළුවට සහභාගි වීම සදහා පැරිස් නුවර බලා පිටත්ව ගියේ. සමුළුවේ පළමු දිනය වූ ඊයේ (22) රැස්ව සිටි පිරිස අමතමින් ජනාධිපති රනිල් වික්‍රමසිංහ කියා සිටියේ පැරිස් සමාජය සහ පැරිස් නොවන සමාජය සමඟ කටයුතු කිරීමේ දී නව ප්‍රවේශයක් අවශ්‍ය බවයි.\nඇමරිකාව සහ චීනය අතර පවතින අවිශ්වාසය සහ වර්ධනය වන ආතතිය ඔවුන් විසඳා ගත යුතු අතර, එමඟින් ආසියානු සහ අප්‍රිකානු මහද්වීපවලට බලපෑම් එල්ලවිය හැකි බවයි ජනාධිපතිවරයා මෙහිදී කියා සිටියේ.\nඑමෙන්ම පැරිස් සමුළුවට සමගාමීව ජනාධිපති රනිල් වික්‍රමසිංහ ඊයේ (22) ජාත්‍යන්තර මූල්‍ය අරමුදලේ කළමනාකාර අධ්‍යක්ෂිකා ක්‍රිස්ටලීනා ජෝර්ජියේවා හමුවුණා.\nමෙම හමුව සම්බන්ධයෙන් ට්විටර් සටහනක් තබමින් ඇය කියා සිටියේ වර්තමාන ආර්ථික අභියෝග ජයගැනීම සඳහා ලක් රජය දරණ ශක්තිමත් ප්‍රයත්නය පිළිබඳව සතුටුවන බවයි.\nමෙරට ප්‍රතිසංස්කරණ ක්‍රියාවලියට මෙන්ම ජනතාවගේ ජීවන තත්වය ඉහළ නැංවීම සඳහා මූල්‍ය අරමුදල අඛන්ඩව කැපවන බව ද එහි අධ්‍යක්ෂිකා ක්‍රිස්ටලීනා ජෝර්ජියේවා ප්‍රකාශ කර තිබෙනවා.",
       "URL": "https://www.hirunews.lk/338777/නව-ප්‍රවේශයක-අවශ්‍යතාව-ජනපති-පැරිසියේ-දී-අවධාරණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=245"
}