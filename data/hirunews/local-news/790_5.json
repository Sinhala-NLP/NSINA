{
       "Source": "hirunews",
       "Timestamp": "Thursday, 20 October 2022 - 16:15",
       "Headline": "අධිකරණ ඇමතිගෙන් CID අධ්‍යක්ෂවරයාට ලිපියක්",
       "News Content": "සමාජ මාධ්‍ය ඔස්සේ සංසරණය වන චෝදනාවක් සම්බන්ධයෙන් අධිකරණ අමාත්‍ය විජේදාස රාජපක්ෂ අපරාධ පරීක්ෂණ දෙපාර්තමේන්තුවේ අධ්‍යක්ෂවරයා වෙත ලිපියක් යොමුකර තිබෙනවා.\nඑමගින් ඔහු ප්‍රකාශකර ඇත්තේ මේ දිනවල විභාග වන නඩු කටයුත්තක සැකකරුවන් වෙනුවෙන් තමා විශේෂ සැලකිල්ලක් දක්වන බවට සමාජ මාධ්‍ය ඔස්සේ සංසරණය වන අදාළ ප්‍රකාශය මගින් පෙන්නුම් කර ඇති බවයි.\nමෙම ප්‍රකාශය සිදුකර ඇති පුද්ගලයා එමගින් සමස්ත අධිකරණ පද්ධතියම සමච්චලයට මෙන්ම අවඥාවට ලක්කර ඇතැයි ද අධිකරණ අමාත්‍යවරයා සිය ලිපිය මගින් අවධාරණය කර තිබෙනවා.\nඅධ්‍යක්ෂ,\nඅපරාධ විමර්ශන කොට්ඨාශය,\nශ්‍රී ලංකා පොලිසිය, යෝර්ක් වීදිය,\nකොළඹ 1,\nදැනට පවතින නඩුවක රිමාන්ඩ් සිරකරුවෙකුට පක්ෂග්‍රාහී ලෙස සලකන බවට චෝදනා කරමින් අසත්‍ය හා ද්වේෂසහගත ෆේස්බුක් සටහනක් විශේෂ යැයි චෝදනා කරමින් ෆේස්බුක් සටහනක් ඇති බව බොහෝ දෙනෙකුගේ අවධානයට ලක්ව ඇත.\nඅධිකරණ හා බන්ධනාගාර අමාත්‍යවරයා ලෙස මා විසින්ම රිමාන්ඩ් සිරකරුවෙකුට සැලකීම,ඔහු විසින් අධිකරණය ඇතුළු සමස්ත නීතිය ක්‍රියාත්මක කිරීමේ පද්ධතියම හාස්‍යයට හා ගර්හාවට ලක් කරන තත්ත්වයකට ගෙන ආ එම සාවද්‍ය චෝදනාව පළ කළ පුද්ගලයාගේ විස්තර සහ එම පෝස්ටුවෙහි පිටපතක් මෙයින් අමුණමි.\nදැනට විභාග වෙමින් පවතින නඩුවක් (උප විනිශ්චය) සම්බන්ධයෙන් විද්‍යුත් මාධ්‍ය හරහා එම අසත්‍ය සහ ද්වේෂසහගත පෝස්ටුව ප්‍රචාරය කිරීම සමස්ත නීති පද්ධතියටම දැඩි අගතියක් ඇති කර ඇති අතර එයට පිළියම් යෙදීමට අවශ්‍ය වේ. එය ශ්‍රී ලංකාවේ අධිකරණ පද්ධතියේ සහ අපරාධ යුක්ති ක්‍රියාවලියේ අඛණ්ඩතාවයට ද බලපායි. තවද එය කොටුව මහේස්ත්‍රාත් අධිකරණයේ පවතින නඩුවක් ගැන සඳහන් වන නිසාත්, මෙය ශ්‍රී ලංකාවේ නීති පද්ධතියට කැළලක් වන නිසාත්, සමස්ත ජනතාවගේ මනසට අගතියක් ඇති කරනු ලබන බව මා තරයේ විශ්වාස කරමි.\nඑම නිසා සිදු කර ඇති මෙම වරදේ බරපතල ස්වභාවය සහ එල්ල වී ඇති චෝදනාව සැලකිල්ලට ගනිමින්, ඔබගේ පහසුව අනුව පරීක්ෂණයක් පවත්වා කොටුව අධිකරණයේ මහේස්ත්‍රාත්තුමා වෙත ඉදිරිපත් කර ඉදිරි ක්‍රියාමාර්ග ගන්නා ලෙස ඉල්ලා සිටිමි.\nස්තුතියි.\nමෙයට - විශ්වාසී,\nආචාර්ය විජයදාස රාජපක්ෂ, ජනාධිපති නීතිඥ\n(අධිකරණ, බන්ධනාගාර සහ ව්‍යවස්ථා ප්‍රතිසංස්කරණ අමාත්‍ය)",
       "URL": "https://www.hirunews.lk/318390/අධිකරණ-ඇමතිගෙන්-cid-අධ්‍යක්ෂවරයාට-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=790"
}