{
       "Source": "hirunews",
       "Timestamp": "Saturday, 30 May 2020 - 14:16",
       "Headline": "පළාත් කිහිපයකට අද පස්වරුවේත් වැසි",
       "News Content": "නිරිත දිග මෝසම් තත්ත්වය දිවයින හරහා ක්‍රමයෙන් ස්ථාපිත වීමත් සමග අදත් පස්වරුවේ බස්නාහිර, සබරගමුව, මධ්‍යම, වයඹ සහ දකුණ පළාත්වල තැනින් තැන වැසි ඇතිවිය හැකි බව කාලගුණ විද්‍යා දෙපාර්තමේන්තුව ප්‍රකාශ කළා.\nඑසේම, නැගෙනහිර සහ ඌව පළාත්වලත්, පොළොන්නරුව දිස්ත්‍රික්කයේත් ගිගුරුම් සහිත වැසි ඇතිවිය හැකි බවයි එම දෙපාර්තමේන්තුව නිවේදනය කළේ.\nමේ අතර, ගාල්ල සිට හම්බන්තොට හරහා මඩකලපුව දක්වාත්, පුත්තලම සිට මන්නාරම සහ කන්කසන්තුරය හරහා මුලතිව් දක්වාත් වෙරළට ඔබ්බෙන් වන ගැඹුරු සහ නොගැඹුරු මුහුදු ප්‍රදේශ විටින් විට රළු විය හැකි බව ද කාලගුණ විද්‍යා දෙපාර්තමේන්තුව සඳහන් කළා.\nගිගුරුම් සහිත වැසි ඇතිවන විට එම මුහුදු ප්‍රදේශවල පැයට කිලෝමීටර් 70 - 80 ත් දක්වා තාවකාලිකව තද සුළං ඇතිවිය හැකියි.",
       "URL": "https://www.hirunews.lk/241866/පළාත්-කිහිපයකට-අද-පස්වරුවේත්-වැසි",
       "Category": "Local News",
       "Parent URL": "https://www.hirunews.lk/local-news.php?pageID=2696"
}