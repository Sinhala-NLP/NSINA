{
       "Source": "hirunews",
       "Timestamp": "Thursday, 12 November 2020 - 14:10",
       "Headline": "රජයේ අවශේෂ කැළෑ පරිපාලනය වෙනස් කිරීම ගැන විරෝධය",
       "News Content": "රජයට අයත් අවශේෂ කැලෑ, පරිපාලනය දිස්ත්‍රික් ලේකම්වරුන්ට හා ප්‍රාදේශීය ලේකම්වරුන්ට ලබාදීමට කටයුතු කිරීම සම්බන්ධයෙන් විවිධ පිරිස් විරෝධය පළ කරනවා.\nඑම කැලෑවල අයිතිය තවදුරටත් රජය සතුව පවත්වාගනිමින් පරිසරයට වනජීවී සම්පත්වලට හා කැලෑවලට හානියක් නොවන පරිදි ආර්ථිකමය හා වෙනත් ඵලදායී කටයුතුවලට යොදවා ගත යුතු බව පසුගිය ජූලි මාසයේ පැවති අමාත්‍ය මණ්ඩල රැස්වීමේදී පෙන්වා දුන්නා.\nකෙසේ වෙතත් පරිසර සංවිධාන මෙන්ම බොහෝ පිරිස් ඊට විරෝධය එල්ල කරන්නේ ඒ හරහා අදාළ වනාන්තර විනාශ විය හැකි බව පවසනමින්.\nමේ සම්බන්ධයෙන් පාර්ලිමේන්තු මන්ත්‍රී ආචාර්ය හර්ෂ ද සිල්වා ද නිවේදනයක් නිකුත් කරමින් සිය විරෝධය පළ කරනවා.\nඑමඟින් පෙන්වා දී ඇත්තේ අවශේෂ කැලෑ ලෙස අදාළ කොටස් හැඳින්වුවද ඒවා ජෛව විවිධත්වය අතින් ඉතා ඉහළ මට්ටමක පවතින බවයි.\nගංඟා ඇළදොළ රක්ෂිත මෙන්ම ඓතිහාසික සහ පුරාවිද්‍යාත්මක ස්ථානද අදාළ ප්‍රදේශවල පිහිටා ඇති බවයි මන්ත්‍රීවරයා නිකුත් කළ නිවේදනයේ දැක්වෙන්නේ.\nවගා කළ හැකි ඉඩම් අවශ්‍ය තරම් රට තුළ තිබියදීත් වනාන්තර විනාශ කිරීමට මෙලෙස කටයුතු කිරීම පරිසරයට සිදුකරන දැවැන්ත විනාශයක් බවද ඔහු පෙන්වා දෙනවා.\nගොවීන්ට වගා කිරීම සඳහා ඉඩම් ලබාදෙන බවට ප්‍රකාශ කළද මේ හරහා සිදුවන්නේ මහා පරිමාණ ව්‍යාපාරිකයින්ට අදාළ ඉඩම් හිමිවීම බවයි ඔහු නිකුත් කළ නිවේදනයේ දැක්වෙන්නේ.",
       "URL": "https://www.hirunews.lk/254558/රජයේ-අවශේෂ-කැළෑ-පරිපාලනය-වෙනස්-කිරීම-ගැන-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=2336"
}