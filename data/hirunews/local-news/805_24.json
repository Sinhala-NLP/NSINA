{
       "Source": "hirunews",
       "Timestamp": "Thursday, 13 October 2022 - 17:08",
       "Headline": "තිලිණි ප්‍රියමාලි බන්ධනාගාර විනිශ්චය මණ්ඩලයට හමුවට ඉදිරිපත් කරයි (වීඩියෝ)",
       "News Content": "බන්ධනාගාරය තුළ දුරකථනයක් සන්තකයේ තබා ගැනීමේ සිද්ධියට තමන් නිවැරදිකරු බව මූල්‍ය වංචාවක් සම්බන්ධයෙන් රක්ෂිත බන්ධනාගාර ගත කර සිටින තිලිණි ප්‍රියමාලි ප්‍රකාශ කර තිබෙනවා.\nඒ, ඇය බන්ධනාගාර විනිශ්චය මණ්ඩලය හමුවට අද ඉදිරිපත් කළ අවස්ථාවේදීයි.\nකොළඹ අතිරේක දිසා විනිසුරුවරයාද ඇතුළත් මෙම විනිශ්චය මණ්ඩලය අද පස්වරුවේ වැලිකඩ බන්ධනාගාරයේදී රැස්වූ අතර තමන් නිවැරදිකරු බවට තිළිණි ප්‍රියමාලි ප්‍රකාශ කිරීම නිසා ලබන මස 03 වනදා මෙම සිද්ධිය යළි විභාගයට ගැනීමටයි නියෝග කෙරුණේ.\nමේ අතර තිළිණි ප්‍රියමාලි ඇගේ සැමියා බව පැවසෙන ඉසුරු බණ්ඩාර නැමැත්තා සමඟ රත්‍රං ජාවාරමේ නිරතව ඇති බවටද තොරතුරු අනාවරණය වී තිබෙනවා.\nඒ සම්බන්ධයෙන් කොළඹ කොටුව ප්‍රදේශයේ ව්‍යාපාරිකයෙකු වන කමල් හසන් නැමැත්තා අපරාධ පරීක්ෂණ දෙපාර්තමේන්තුවට පැමිණිලි කර තිබූ අතර මෙරටට බොරතෙල් ගෙන ඒමට බව පවසමින් ඔවුන් රත්‍රං ලබා ගත් බවයි එම ව්‍යාපාරිකයා හිරු ප්‍රවෘත්ති අංශයට කියාසිටියේ.\nපළමු ගනුදෙනුව හරහා විශ්වාසය දිනාගන්නා තිළිණි හා ඇගේ සැමියා තවත් මුදල් ආයෝජනය කරන ලෙස ඔහුගෙන් ඉල්ලා තිබෙනවා.\nඒ අනුව ඔහු සහ පවුලේ අය සතු රත්‍රං පවුම් 136 කට අධික ආභරණ තිළිණි ඇතුලු පිරිසට ලබා දී ඇති අතර එය ව්‍යාපාරිකයාගේ කළමනාකරු විසින් රහසිගතව රූගත කර තිබෙනවා.\nරන් භාණ්ඩ පරික්ෂා කිරීම ඉසුරු බණ්ඩාර නම් පුද්ගලයා සිදුකරන ආකාරයද එම දර්ශනවල දැකගත හැකියි. කෝටි 10කට අධික වටිනාකමින් යුත් විදෙස් මුදල් හා රන්භාණ්ඩ ලබා ගත් පසු ඔවුන් තමන්ව දිගින් දිගටම මඟහැරි බවයි ව්‍යාපාරික කමල් හසන් කියාසිටියේ.",
       "URL": "https://www.hirunews.lk/317776/තිලිණි-ප්‍රියමාලි-බන්ධනාගාර-විනිශ්චය-මණ්ඩලයට-හමුවට-ඉදිරිපත්-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=805"
}