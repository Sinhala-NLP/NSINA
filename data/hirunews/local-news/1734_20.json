{
       "Source": "hirunews",
       "Timestamp": "Tuesday, 24 August 2021 - 7:59",
       "Headline": "තොග වෙළඳාමට ආර්ථික මධ්‍යස්ථාන අද විවෘතයි (වීඩියෝ)",
       "News Content": "දිවයින පුරා නිරෝධායන ඇඳිරි නීතිය පනවා ඇති මෙම කාලසීමාවේදී අද සහ හෙට දිනයන්හි පමණක් සියලුම ආර්ථික මධ්‍යස්ථාන විවෘත කරන ලෙසයි කෘෂිකර්ම අමාත්‍යාංශය දැනුම් දුන්නේ.\nකෙසේ වෙතත්, එහි තොග වෙළඳාම පමණක් සිදුවන අතර, අද දිනයේදී විවෘත කරනු ලැබූ ආර්ථික මධ්‍යස්ථානයන්හි එළවළු මිල ගණන් වල පරස්පරතාවයන් දක්නට ලැබුණා.\nතඹුත්තේගම ආර්ථික මධ්‍යස්ථානයේ අද පෙරවරුවේ විවෘත කෙරුණ ද තොග වෙළඳුන් වැඩි ප්‍රමාණයක් නොපැමිණීම නිසා ගොවීන්ට සිය අස්වනු අලෙවි කර ගැනීමට අපහසු වී තිබෙනවා.\nමේ අතර, පෑලියගොඩ - මැනිං වෙළඳපොල ද අද තොග වෙළඳාම සඳහා විවෘත කළ අතර, එහිදී තොග වෙළඳුන් වැඩි වශයෙන් පැමිණීම හේතුවෙන් එළවළු මිල ගණන් ඉහළ ගොස් තිබූ බවයි හිරු වාර්තාකරුවන් සඳහන් කළේ.\nමේ අතර, නුවරඑළිය විශේෂ ආර්ථික මධ්‍යස්ථානය තොග වෙළඳාම සඳහා අද විවෘත කෙරුණු අතර එහිදී එළවළු මිලට සාපේක්ෂව අර්තාපල් මිල සීඝ්‍ර ලෙස ඉහළ ගොස් තිබුණා.\nමේ අතර, ගත වු පැය 24 තුළ නිරෝධායන ඇඳිරි නිතීය උල්ලංඝනය කිරිම නිසා පුද්ගලයන් 639 දෙනෙකු අත්අඩංගුවට ගෙන තිබෙනවා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දුව සඳහන් කළේ ඒ අනුව නිරෝධායන නිතී උල්ලංඝනය කිරිම නිසා අත්අඩංගුවට ගත් සංඛ්‍යාව 57,435 දක්වා ඉහළ යන බවයි.\nඑසේම, බස්නාහිර පළාත තුළට ඇතුළුවිමට සහ පිටවිමට  උත්සාහ කළ පුද්ගලයින් 2,284 දෙනෙකු සහ වාහන 1,369 ක් මාර්ග බාධක වලදී  පරික්ෂාවට ලක් කර තිබෙනවා.",
       "URL": "https://www.hirunews.lk/280469/තොග-වෙළඳාමට-ආර්ථික-මධ්‍යස්ථාන-අද-විවෘතයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1734"
}