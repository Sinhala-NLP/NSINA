{
       "Source": "hirunews",
       "Timestamp": "Sunday, 11 October 2020 - 7:51",
       "Headline": "අවුකන පූජාභූමියේ නඩත්තු කටයුතු සිවිල් ආරක්ෂක දෙපාර්තමේන්තුව යටතට",
       "News Content": "අනුරාධපුර ඓතිහාසික අවුකන බුද්ධ ප්‍රතිමාව සහිත පූජාභූමි බල ප්‍රදේශය සුද්ධ පවිත්‍ර කිරීම හා නඩත්තු කටයුතු සිදු කිරීම සිවිල් ආරක්ෂක දෙපාර්තමේන්තුව යටතට පත් කර තිබෙනවා.\nපසුගියදා ජනාධිපති ගෝඨාභය රාජපක්ෂ එම පූජා භූමියේ සංචාරයක නිරතවූ අතර, එහිදී එම ස්ථානයේ නඩත්තු කටයුතු සිදු නොවන බවට අවුකන විහාරාධිපති හිමියන් කළ දැනුම්දීමට අනුව මෙලෙස සිවිල් ආරක්ෂක බලකාය යටතට එහි නඩත්තු කටයුතු පත්කර ඇති බව සඳහන්.\n2015 වසර දක්වා එම පූජා භූමියේ කටයුතු සිවිල් ආරක්ෂක බලකාය යටතට පත් කර තිබූ අතර, පසුගිය යහපාලන රජය සමයේ එය ඉවත් කර තිබුණා.\nඒ අනුව ඊයේ සිට අවුකන බුද්ධ ප්‍රතිමාව සහිත පූජා භූමිය සිවිල් ආරක්ෂක බලකාය යටතට පත් කෙරුණු අතර, එය භාරගැනීමේ අවස්ථාවට සිවිල් ආරක්ෂක දෙපාර්තමේන්තුවේ අධ්‍යක්ෂ ජනරාල් ආනන්ද පීරිස් එක්ව සිටියා.",
       "URL": "https://www.hirunews.lk/252269/අවුකන-පූජාභූමියේ-නඩත්තු-කටයුතු-සිවිල්-ආරක්ෂක-දෙපාර්තමේන්තුව-යටතට",
       "Category": "Local News",
       "Parent URL": "https://www.hirunews.lk/local-news.php?pageID=2397"
}