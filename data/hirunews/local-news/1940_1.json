{
       "Source": "hirunews",
       "Timestamp": "Thursday, 20 May 2021 - 19:29",
       "Headline": "එන්නත් අයදුම්පත්‍ර විකිණූ වෙළඳසැල් දෙකකට වැඩ වරදී",
       "News Content": "කොරෝනා එන්නත් ලබාගැනීමට පෙර පිරවිය යුතු අයදුම්පත්‍ර මතුගම ප්‍රදේශයේ වෙළඳසැල් දෙකකින් අලෙවි කිරීමේ සිද්ධියක් සම්බන්ධයෙන් පොලිීසිය විමර්ශනයක් ආරම්භ කර තිබෙනවා.\nඅදාළ අයදුම්පත්‍රයක් රුපියල් විස්සකට එම ව්‍යාපාරිකයින් විසින් අලෙවි කර ඇති බවටයි වාර්තාවන්නේ.\nමතුගම ප්‍රදේශයේ වසම්වල පදිංචිකරුවන්ට සහ රාජ්‍ය ආයතනවල කාර්ය මණ්ඩලයට එන්නත් ලබාගැනීමට හැකිවන පරිදි සෞඛ්‍ය අංශ වෙන් වෙන් වශයෙන් මීට පෙර දැනුවත් කර තිබුණා.\nඑමෙන්ම ඊට අවශ්‍ය අයදුම්පත්‍රද ඔවුන්ට සීමාසහිතව ලබාදීමටයි පියවර ගෙන තිබුණේ.\nකෙසේ වෙතත් අද දින එන්නත් ලබාදීමට සූදානම් වූ අවස්ථාවේ සෞඛ්‍ය අංශ විසින් ලබාදී ඇති අයදුම්පත්‍රවලට වඩා වැඩි සංඛ්‍යාවක් සහිතව පුද්ගලයින් රැඳී සිටීම හේතුවෙන් ඒ පිළිබඳව සෞඛ්‍ය අංශ වෙත සැක මතුවී තිබෙනවා.\nඒ අනුවයි සිදුකළ විමර්ශනවලදී අනාවරණ වූණේ  අදාළ වෙළඳසැල් මගින් අයදුම්පත්‍ර අලෙවිකර ඇති බවයි.\nමේ අතර, ඇස්ට්‍රාසෙනෙකා එන්නතේ දෙවන මාත්‍රාව මුදලට ලබාදීමේ ජාවාරමක් ක්‍රියාත්මක වන බවට ද රජයේ වෛද්‍ය නිලධාරීන්ගේ සංගමයේ සහකාර ලේකම් වෛද්‍ය නවීන් ද සොයිසා ඊයේ පැවති මාධ්‍ය හමුවකදී කරුණු අනාවරණ කළා.\nඑහෙත් සෞඛ්‍ය සේවා නියෝජ්‍ය අධ්‍යක්ෂ ජනරාල් විශේෂඥ වෛද්‍ය හේමන්ත හේරත් සඳහන් කළේ මුදල් ලබාදී එන්නත් මිලදී ගැනීම සිදු නොකරන ලෙසට තමන් ජනතාවට දැනුම් දෙන බවයි.",
       "URL": "https://www.hirunews.lk/271969/එන්නත්-අයදුම්පත්‍ර-විකිණූ-වෙළඳසැල්-දෙකකට-වැඩ-වරදී",
       "Category": "Local News",
       "Parent URL": "https://www.hirunews.lk/local-news.php?pageID=1940"
}