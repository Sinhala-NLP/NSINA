{
       "Source": "hirunews",
       "Timestamp": "Friday, 08 June 2018 - 7:47",
       "Headline": "ඉදිරි දින කිහිපයේදීත් වැසි සහිත කාලගුණයක් (ඡායාරූප)",
       "News Content": "නිරිත දිග මෝසම සක්‍රිය වීම හේතුවෙන් ඉදිරි දින කිහිපයේදීත් දිවයින අභ්‍යන්තරයේ සහ දිවයින වටා මුහුදු ප්‍රදේශවල වැසි සහ සුළං සහිත කාලගුණයක් අපේක්ෂා කළ හැකි බව කාලගුණ විද්‍යා දෙපාර්තමේන්තුව පවසනවා.\nබස්නාහිර, සබරගමුව සහ මධ්‍යම පළාත්වලත්, ගාල්ල සහ මාතර දිස්ත්‍රික්කවලත් මිලිමීටර් 100 ඉක්මවූ තද වැසි ඇතිවිය හැකියි.\nවිශේෂයෙන් බස්නාහිර, දකුණ, මධ්‍යම, උතුර, උතුරු මැද සහ වයඹ පළාත්වලත් මොණරාගල දිස්ත්‍රික්කයේත් විටින් විට හමන පැයට කිලෝමීටර් 60 දක්වා තද සුළං ද ඇතිවිය හැකියි.\nමේ අතර ගාල්ල සිට කොළඹ, පුත්තලම සහ කන්කසන්තුරය හරහා ත්‍රිකුණාමලය දක්වා සහ මාතර සිට හම්බන්තොට හරහා පොතුවිල් දක්වා වන මුහුදු ප්‍රදේශවල සුළඟේ වේගය පැයට කිලෝමීටර් 60 ත් 70 ත් පමණ දක්වා වැඩි වීමේ හැකියාව පවතිනවා.\nඑවිට එම මුහුදු ප්‍රදේශ රළු හෝ ඉතා රළු විය හැකියි.\nසෙසු මුහුදු ප්‍රදේශවල ද සුළඟේ වේගය පැයට කිලෝමීටර් 50 ක් 60 ක් දක්වා වැඩි විය හැකි බැවින් එම මුහුදු ප්‍රදේශ ද රළු විය හැකියි.\nමේ පිළිබඳ ඉතා අවධානයෙන් කටයුතු කරන ලෙසටයි කාලගුණ විද්‍යා දෙපාර්තමේන්තුව ධීවර සහ නාවික ප්‍රජාවට දැනුම්දෙන්නේ.\nමේ අතර, ගිනිගත්හේන - දියගල ප්‍රදේශයේදී පස් කන්දක් කඩා වැටීම හේතුවෙන් අවහිරව තිබූ හැටන් - කොළඹ ප්‍රධාන මාර්ගයේ ගමනාගමන කටයුතු මේ වනවිට එක් මංතීරුවක සිදුවන බවයි හිරු හැටන් වාර්තාකරු සදහන් කළේ.\nමේ අතර ඉහල කොත්මලේ ජලාශයේ එක් වාන් දොරටුවක්, ලක්ෂපාන ජලාශයේ වාන් දොරටු 3 ක්,කැනියොන් ජලාශයේ එක් වාන් දොරටුවක් ද විවෘත කර තිබෙනවා.\nවිමලසුරේන්ද්‍ර ජලාශය ඊයේ සිට වාන් දමමින් පවතින බවයි අප වාර්තාකරු සඳහන් කළේ.\nඑමෙන්ම කාසල්රී සහ මාවුස්සාකැලේ ජලාශවල ජල මට්ටම පිටාර මට්ටමට ළගාවෙමින් පවතිනවා.\nඡායාරූප - හැටන් රංජිත් රාජපක්ෂ",
       "URL": "https://www.hirunews.lk/192560/ඉදිරි-දින-කිහිපයේදීත්-වැසි-සහිත-කාලගුණයක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3906"
}