{
       "Source": "hirunews",
       "Timestamp": "Tuesday, 17 December 2019 - 9:46",
       "Headline": "පූජිත් සහ හේමසිරි 23 දක්වා යළි රිමාන්ඩ්",
       "News Content": "පාස්කු ඉරු දින ත්‍රස්ත ප්‍රහාර මාලාව වලක්වා ගැනීමට ක්‍රියා නොකිරීම මඟින් රාජකාරිය පැහැර හැර සාපරාධී මිනී මැරීමේ සිද්ධිය සම්බන්ධයෙන් රිමාන්ඞ් කර සිටින අනිවාර්ය නිවාඩු යැවූ පොලිස්පති පූජිත් ජයසුන්දර සහ හිටපු ආරක්ෂක ලේකම් හේමසිරි ප්‍රනාන්දු මේ මස 23 වන දා දක්වා යළි රක්ෂිත බන්ධනාගාර ගත කෙරුණා.\nඒ, ඔවුන් කොළඹ අතිරේක මහේස්ත්‍රාත් ප්‍රියන්ත ලියනගේ හමුවට අද ඉදිරිපත් කළ අවස්ථාවේදියි.\nඑහිදී නීතිපතිවරයා වෙනුවෙන් පෙනී සිටි රජයේ නියෝජ්‍ය සොලිසිටර් ජනරාල් දිලීප පීරිස් අධිකරණයට දන්වා සිටියේ මෙම විමර්ශණයට අදාළව හිටපු පොලිස්පතිවරු තුන්දෙනෙකු, නියෝජ්‍ය පොලිස්පතිවරුන් හතරදෙනෙකු සහ හිටපු අමාත්‍යවරයෙකු වන රංජිත් මද්දුමබණ්ඩාර ඇතුළු 12 දෙනෙකුගෙන් ප්‍රකාශ සටහන් කරගෙන ඇති බවයි.\nමෙම විමර්ශනවලට අදාළව හිටපු ජනාධිපති මෛත්‍රීපාල සිරිසේන, හිටපු අග්‍රාමාතය රනිල් වික්‍රමසිංහ, කතානායක කරූ ජයසූරිය සහ මුස්ලිම් අමාත්‍යවරුන් කීපදෙනෙකු මෙන්ම කාදිනල් හිමිපාණන්ගෙන් ප්‍රකාශ සටහන් කර ගන්නා ලෙස නීතිපතිවරයා විසින් රහස් පොලිසියට උපදෙස් ලබාදී ඇති බවද නියෝජ්‍ය සොලිසිටර් ජනරාල්වරයා අධිකරණයට දන්වා සිටියා.\nමේ අතර තමන්ට ඇප ලබාදෙන ඉල්ලා අනිවාර්ය නිවාඩු යවා සිටින පොලිස්පති පූජිත් ජයසුන්දර ගොනු කර තිබූ ප්‍රතිශෝධිත ඇප අයදුම්පත අද කොළඹ මහාධිකරණ විනිසුරු ආදිත්‍ය පටබැදි හමුවේ කැදවනු ලැබුවා.\nමෙහිදී නිතිපතිවරයා වෙනුවෙන් පෙනී සිටි රජයේ නියෝජ්‍ය සොලිසිටර් ජනරාල් දිලීප පීරිස් ඉල්ලා සිටියේ මෙම ප්‍රතිශෝධිත ඇප අයදුම්පත සම්බන්ධයෙන් විරෝධතා ගොනු කිරීමට දිනයක් ලබාදෙන ලෙසටයි.\nඒ අනුව විනිසුරුවරයා කියා සිටියේ එම විරෝධතා ලබන වසරේ ජනවාරි මස 09 වනදා ගොනු කරන ලෙසයි.\nවිත්තිකාර පූජිත් ජයසුන්දර වෙනුවෙන් පෙනී සිටි ජනාධිපති නීතිඥ අනුර මැද්දගේ ඉල්ලා සිටියේ තම සේවාදායකයාගේ පුත්‍රයාගේ විවාහය සඳහා සහභාගි වීමට ඔහුව ලබන වසරේ ජනවාරි මස 02 වනදා පැය 60ක කාලයකට තාවකාලිකව මුදාහැරීමේ නියෝගයක් නිකුත් කරන ලෙසටයි.\nඑහිදී විනිසුරුවරයා කියා සිටියේ යමෙක් රිමාන්ඞ් භාරයට පත් වූ පසු ඔහුගේ භාරකාරත්වය පවතින්නේ බන්ධනාගාර කොමසාරිස් ජෙනරාල්වරයාට බවයි. එම නිසා අධිකරණයට මේ සම්බන්ධයෙන් නියෝගයක් ලබාදිය නොහැකි බවද විනිසුරුවරයා කියා සිටියා.\nකෙසේ වෙතත් මේ සම්බන්ධයෙන් අවධානය යොමු කරන ලෙසට බන්ධනාගාර කොමසාරිස් ජනරාල්වරයා දැනුම්වත් කරන ලෙස මහාධිකරණ විනිසුරුවරයා අධිකරණ රෙජිස්ට්‍රාර්වරයාට නියෝගයක් කළා.\nමේ අතර හිටපු ආරක්ෂක ලේකම් හේමසිරි ප්‍රනාන්දු ගොනු කර තිබූ ප්‍රතිශෝධිත ඇප අයදුම්පත ද අද කොළඹ මහාධිකරණයේදී යළි කැඳවීමට නියමිතයි.",
       "URL": "https://www.hirunews.lk/230420/පූජිත්-සහ-හේමසිරි-23-දක්වා-යළි-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=2998"
}