{
       "Source": "hirunews",
       "Timestamp": "Sunday, 16 January 2022 - 20:33",
       "Headline": "අද්භූත සිද්ධියක්, පානදුර ගමක් බිය වද්දයි (වීඩියෝ)",
       "News Content": "පානදුර - නල්ලුරුව - දිවිබැද්ද - වෙන්දේසිවත්ත ප්‍රදේශයේ රාත්‍රී කාලයේදී සිදුවන අද්භූතජනක සිද්ධියක් හේතුවෙන් තමන් දැඩි ලෙස භීතියට පත්ව ඇති බවට එම ජනතාව චෝදනා කරනවා.\nමේ පිළිබදව පිංවත්ත පොලීසිය ද ප්‍රදේශවාසීන්ගෙන් ලද පැමිණිලි මත පරීක්ෂණයක් ආරම්භ කර ඇති බවයි වාර්තා වන්නේ.\nමාස එක හමාරකට අධික කාලයක සිට රාත්‍රී කාලයේදී සිය නිවාසවලට ගල් සහ බෝතල් ප්‍රහාර එල්ල වීම නිසා නිවෙස්වල වහලවලට හානි සිදුව ඇති බව ද ප්‍රදේශවාසීන් පවසනවා.\nමේ පිළිබදව හිරු ප්‍රවෘත්ති අංශය පිංවත්ත පොලීසියෙන් විමසීමක් කළා.\nඑහි ප්‍රකාශකයෙකු සඳහන් කළේ ලද පැමිණිලිවලට අනුව අවස්ථා කිහිපයකදී පොලිස් කණ්ඩායම් එම ප්‍රදේශයේ රාත්‍රී මුර සංචාර කළත් මෙවැනි සිද්ධීන් පිළිබඳ තොරතුරු වාර්තා නොවූ බවයි.\nමෙම සිදුවීම පිළිබඳ සොයා බැලීමට හිරු ප්‍රවෘත්ති කණ්ඩායම පසුගියදා එම ප්‍රදේශයේ සංචාරයක නිරත වුණා.\nපානදුර දිවිබැද්ද ගම්මානය පිහිටා තිබෙන්නේ වෙන්දේසිවත්ත පොදු සුසාන භූමිය ආසන්නයේයි.\nමාසයක පමණ කාලයක සිට තමන් මුහුණ දෙන අද්භූත සිදුවීමක් නිසා දිවිබැද්දේ ජනතාව පත්ව සිටින්නේ දැඩි පීඩාවකටයි.\nදින කිහිපයක සිට ගල් කැටවලට අමතරව විවිධ ප්‍රමාණ වලින් යුත් හිස් මත්පැන් බෝතල් පවා තම නිවාස මත වැටෙන බව ප්‍රදේශවාසීන් සඳහන් කළා.\nඇතැම් ගල්වල නිවෙස් හිමිකරුවන්ගේ නම් පවා සඳහන් කර තිබීම විමතියට කරුණක්.\nමේ සම්බන්ධයෙන් නිශ්චිත හේතුවක් සොයාගත නොහැකිව ඩිබ්බැද්දේ ජනතාව දැඩි මානසික පීඩාවකටද ලක්ව සිටිනවා.",
       "URL": "https://www.hirunews.lk/294186/අද්භූත-සිද්ධියක්-පානදුර-ගමක්-බිය-වද්දයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1420"
}