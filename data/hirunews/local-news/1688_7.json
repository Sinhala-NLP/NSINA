{
       "Source": "hirunews",
       "Timestamp": "Thursday, 16 September 2021 - 16:25",
       "Headline": "විදෙස්ගතව සිට පැමිණෙන ශ්‍රී ලාංකිකයින්ට පී.සී.ආර්.පරීක්ෂණ ප්‍රතිඵල අනුව කඩිනමින් නිවෙස් බලා යාමට අවස්ථාව (වීඩියෝ)",
       "News Content": "විදේශගතව සිට මෙරටට පැමිණෙන ශ්‍රී ලාංකිකයින් කටුනායක ගුවන්තොටුපළ පරිශ්‍රයේදී පී.සී.ආර්. පරීක්ෂණයට යොමු කර එම ප්‍රතිඵල අනුව පැය කිහිපයක්  තුළ ඔවුන්ව කඩිනමින් නිවෙස් කරා යොමු කිරීමට තීරණය වී තිබෙනවා.\nඒ සෞඛ්‍ය අමාත්‍යාංශයේ අද (16 ) පැවති සාකච්ඡාවකදීයි.\nඒ අනුව දැනට කටුනායක ගුවන්තොටුපළෙහි ස්ථාපිත කර ඇති රසායනාගාරය තුළදී එම පී.සී.ආර්. පරීක්ෂණ කඩිනමින් සිදු කර හෝටල් නිරෝධායනයකින් තොරව ඔවුන්ව නිවෙස් කරා යැවීමටයි මෙමගින් අපේක්ෂා කෙරෙන්නේ.\nසෞඛ්‍ය අමාත්‍ය කෙහෙලිය රඹුක්වැල්ලගේ ප්‍රධානත්වයෙන් එම අමාත්‍යාංශයේදී මෙම සාකච්ඡාව පැවැත් වුනු අතර සංචාරක හා ගුවන්සේවා අමාත්‍ය ප්‍රසන්න රණතුංග, ගුවන් තොටුපළ සංවර්ධන රාජ්‍ය අමාත්‍ය ඩී.වී.චානක ද ඊට එක්ව තිබෙනවා.\nසෞඛ්‍ය මාර්ගෝපදේශ අනුව සංචාරක කර්මාන්තය නගා සිටුවීම සම්බන්ධයෙන් සාකච්ඡා කිරීමට මෙම හමුව පැවැත්වූ බවයි  සෞඛ්‍ය අමාත්‍යාංශය සඳහන් කළේ.\nඉදිරි සති දෙක තුළදී අදාළ වැඩපිළිවෙල ක්‍රියාත්මක කිරීමට අපේක්ෂා කරන අතර ඒ අනුව ගුවන්තොටුපළ පරිශ්‍රයේ සථාපිත කර ඇති රසායනාගාරයේ පහසුකම් ඉහළ නැංවීමටද පියවර ගනු ඇති.\nඑන්නත් දෙකම ලබා ගෙන ඇත්නම් සහ පී.සී.ආර්. පරීක්ෂණ ප්‍රතිඵල වලින්ද ආසාදිතයෙකු නොවන්නේනම් ඔවුනට කඩිනමින් නිවෙස් කරා යාමට හැකි වන අතර මෙමගින් අනවශ්‍ය ලෙස කාලය හා මුදල් වැය වීමක් සිදුවන්නේ නැහැ.\nමේ අතර පැය තුනක පමණ කාලයක් තුළ එවැනි පරීක්ෂණ වාර්තා ලබාදිය හැකි අතර එම කාලය තුළ පුද්ගලයින් 600ක් පමණ පරීක්ෂණයන්ට ලක් කළ හැකි බව ද සෞඛ්‍ය අංශ පෙන්වා දී තිබෙනවා.\nරටේ පවතින සෞඛ්‍ය තත්ත්වයන් විශ්ලේෂණය කරමින් සංචාරක ව්‍යාපාරය ඇතුළු රටට අත්‍යවශ්‍ය ක්ෂේත්‍රයන් සඳහා යම් යම් ලිහිල් වීම් සිදුවිය යුතු බවයි  අමාත්‍ය කෙහෙලිය රඹුක්වැල්ල මෙහිදී ප්‍රකාශ කළේ.\nලෝක ප්‍රවණතාවය මෙන්ම මෙරට ප්‍රමුඛ ආදායම් මාර්ගයක් වන සංචාරක ව්‍යාපාරය නගා සිටුවීම අත්‍යවශ්‍ය වන බැවින් ඊට සෞඛ්‍ය මාර්ගෝපදේශ හා නීති රීති වලට අනුගත වෙමින් ක්‍රියාත්මක කළ හැකි උපරිම වැඩපිළිවෙල ක්‍රියාත්මක කළ යුතු බව ද ඔහු සඳහන් කර තිබෙනවා.\nරටේ ආසාදිතයින් සංඛ්‍යාව, මරණ සංඛ්‍යාව, ඔක්සිජන් භාවිතය යන කරුණුවලට සාපේක්ෂව යම් යම් ලිහිල් කිරීම් සිදු කිරීමට මෙමගින් අපේක්ෂා කරන බව ද අමාත්‍යවරයා කියාසිටියා.\nජනතාවට අපහසුකම් අවම වන පරිදි එහෙත් සෞඛ්‍ය මාර්ගෝපදේශ නිසි අයුරින්ම ක්‍රියාත්මක වන ලෙසින් කොවිඩ්ඩ් පාලනය සිදු කිරීමට අපේක්ෂා කරන බවද අමාත්‍ය රඹුක්වැල්ල මෙහිදී වැඩිදුරටත් සඳහන් කළා.\nමෙහිදී අදහස් දක්වමින් සංචාරක හා ගුවන්සේවා  අමාත්‍ය  ප්‍රසන්න රණතුංග කියාසිටියේ කොවිඩ් පාලනය කරමින් ලොව බොහෝ රටවල් මේ වන විට සංචාරක ක්ෂේත්‍රය ගොඩනැංවීමට තරඟකාරීව මුහුණ දී සිටින බවයි.\nඑම තරඟකාරීත්වයට එක් වීමට නම් රටක් ලෙස සංචාරක ක්ෂෙත්‍රයට අවශ්‍ය තවත් පහසුකම් එක් කළ යුතු වන බවද ඔහු පෙන්වා දුන්නා.\nමාලදිවයින , තුර්කිය වැනි රටවල් මේ වන විටත් සංචාරක ආකර්ෂණය සඳහා අවශ්‍ය වැඩපිළිවෙලවල් ක්‍රියාත්මක කර ඇති අතර, අප එම ක්‍රමවේද හඳුනාගෙන සෞඛ්‍ය මාර්ගෝපදේශ යටතේ සංචාරක ව්‍යාපාරය ගොඩ නැංවීම සඳහා කටයුතු කළ යුතු බවයි අමාත්‍ය  ප්‍රසන්න රණතුංග සඳහන් කළේ.\nසංචාරක කර්මාන්තයට අදාළව දැනට ත්‍රියාත්මක කරන බොහෝ සෞඛ්‍ය මාර්ගෝපදේශ එන්නත්කරණ වැඩපිළිවෙල මෙරටට හඳුන්වා දීමට පෙර ක්‍රියාත්මක කළ සෞඛ්‍ය මාර්ගෝපදේශ වන අතර එම මාර්ගෝපදේශ පිළිබඳව යළි සලකා බලන්නැයි ඉල්ලීමක් කර තිබෙනවා.\nගුවන්තොටුපළෙහි මේ වන විට පවතින ගැටලු හඳුනාගනිමින් ඒ සඳහා අවශ්‍ය පියවර ගැනීමට තීරණය කළ බව රාජ්‍ය අමාත්‍ය ඩී.වී. චානක මෙහිදී ප්‍රකාශ කළා.\nගුවන්තොටුපළ පරිශ්‍රයේ සිදු කෙරෙන පී.සී.ආර්. පරීක්ෂණ ඇතුළු කටයුතු සඳහා උපරිම පහසුකම් සැලසීමට පියවර ගන්නා අතර විදෙස්ගතව සිට පැමිණෙන ශ්‍රී ලාංකිකයන්ට කිසිදු අවහිරතාවයකින්, අපහසුතාවයකින් තොරව නිවෙස් කරා යාමට අවශ්‍ය වැඩපිළිවෙල එමගින් උපරිමයෙන් ක්‍රියාත්මක කරන බව  අමාත්‍යවරයා කියසිටියා.\nමේ අතර සංචාරක , ගුවන් සේවා ඇතුළු ක්ෂේත්‍රයන්හි ඇතිවන ගැටලු පිළිබඳව හා ඇතිවන තත්ත්වයනට සාපේක්ෂව සිදු කළ යුතු වෙනස්කම් පිළිබඳව සෞඛ්‍ය අංශ හා එක්ව සති දෙකකට වරක් සාකච්ඡා කිරීමට මෙහිදී තීරණය වූ බවයි සෞඛ්‍ය අමාත්‍යාංශය කියාසිටියේ.\nමෙම සාකච්ඡාවට සඳහා සෞඛ්‍ය ලේකම් මේජර් ජනරාල් වෛද්‍ය සංජීව මුණසිංහ, සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන, ගුවන් තොටුපළ හා ගුවන් සේවා සමාගමේ සභාපති විශ්‍රාමික මේජර් ජනරාල් ජී.ඒ.චන්ද්‍රසිරි, සෞඛ්‍ය අමාත්‍යාංශයේ නියෝජ්‍ය අධ්‍යක්ෂ ජනරාල් (රසායනාගාර) වෛද්‍ය සුදත් ධර්මරත්න , සෞඛ්‍ය අමාත්‍යාංශයේ නියෝජ්‍ය අධ්‍යක්ෂ ජනරාල් (මහජන ‍සෞඛ්‍ය සේවා) වෛද්‍ය එස්.එම්.ආර්නල්ඩ් ද සහභාගි වී තිබෙනවා.",
       "URL": "https://www.hirunews.lk/282385/විදෙස්ගතව-සිට-පැමිණෙන-ශ්‍රී-ලාංකිකයින්ට-පී-සී-ආර්-පරීක්ෂණ-ප්‍රතිඵල-අනුව-කඩිනමින්-නිවෙස්-බලා-යාමට-අවස්ථාව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1688"
}