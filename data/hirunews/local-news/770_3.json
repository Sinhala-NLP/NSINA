{
       "Source": "hirunews",
       "Timestamp": "Saturday, 29 October 2022 - 16:54",
       "Headline": "නවසීලන්තයට ලකුණු 65ක ජයක්",
       "News Content": "ශ්‍රී ලංකා කණ්ඩායම සමග පැවති තරගයෙන් ලකුණු 65ක ජයක් ලබා ගැනීමට නවසීලන්ත කණ්ඩායම සමත්වුණා.\nසිඩ්නි හිදීයි මෙම තරගය පැවැත්වුණේ.\nතරගයේ කාසියේ වාසිය දිනා පළමුවෙන් පන්දුවට පහරදුන් නවසීලන්ත කණ්ඩායම නියමිත පන්දුවාර 20 අවසානයේ කඩුලු 7ක් දැවී ලකුණු 167ක් ලබාගත්තා.\nතීක්ෂණගෙන් පන්දු යැවීම ආරම්භ කිරීමට ගත් නුවණැති තීරණ‍ය ශ්‍රී ලංකාව කඩුල්ලකින් සැමරුවේ ෆින් ඇලන්ව වේලාසනම ක්‍රීඩාගාරයට හරවා යවමින්.\nමීළඟට දැවී යන්නේ ඕස්ට්‍රේලියාව තම මවුබිමේ දී ම අසරණ කරමින් ප්‍රවේගකාරී ලකුණු 92ක් රැස් කළ ඩෙවෝන් කොන්වේයි. එම කඩුල්ල හිමි වන්නේ තුන් ඉරියව්වෙකු වුවත් පවර්ප්ලේ අවස්ථාව තුල දී වුවත් හොඳින් ප්‍රයෝජනයට ගත හැකි ධනංජය සිල්වාටයි.\nමෙවර ලෝක කුසලානයේ තම පළමු තරගයට ක්‍රීඩා කරන කසුන් රාජිත අද බිනුර නැති අඩුව හොඳින් සපුරන්නේ නායක කේන් විලියම්සන්ට දැඩි හිසරදයක් ගෙන දෙමිනුයි.\nඒ අනුව පන්දු කිහිපයක් මගහැරීමත් සමඟ කලබල වූ විලියම්සන් එල්ල කළ ඩ්‍රයිව් පහර පිත්තේ යන්තමින් දැවටී කඩුලු රකින්නා අතට ඇදී ගියේ නවසීලන්ත ලකුණු පුවරුව 15-3ක් ලෙස අසරණ කරමිනුයි.\nකලින් තරගයේ දැඩි ප්‍රහාරයකට ලක්වූ වනිඳු හසරංග පවර්ප්ලේ පන්දුවාර 6 අවසන් වීමත් සමඟ පන්දුව අතට ගත් අතර ඔහු තමා කවුදැයි ක්‍රිකට් ලොවට යළි ඔප්පු කිරීමට ගත් උත්සාහය පැතුම් නිස්සංක අහිමි කරන්නේ ලෝන්ග්-ඕන් කලාපයේ සිට පහසු උඩපන්දුවක් බිම අත හරිමින්.\nමේ අනුව සිව්වැනි කඩුල්ල සඳහා ලකුණු 84ක දැවැන්ත සබඳතාවයක් පිහිටුවීමේ වාසනාව නවසීලන්තයට හිමි වුනා. ලකුණු 12 දී පැතුම්ගෙන් දෙවැනි ප්‍රාණය ලද ග්ලේන් ෆිලිප්ස්ට ලකුණු 45 දී තවත් අවස්ථාවක් නායක දසුන් ශානක ලබා දෙන්නේ චාමික කරුණාරත්නගේ පන්දුවක් හමුවේයි.\nඒ අනුව ශ්‍රී ලංකා පිළේ දියාරු පන්දු රැකීම, හිමි නොවිය යුතුව තිබූ ශතකයක් අද ඔහුට තෑගි කළ බව කනගාටුවෙන් වුවත් කිව හැකියි. පන්දු 64ක් තුල වාර්තා වූ ඔහුගේ ප්‍රවේගකාරී ලකුණු 104ට හතරේ පහර 10ක් සහ හයේ පහර 4ක් ඇතුළත් වුනා.\nසෙසු කිසිදු පිතිකරුවෙකු ලකුණු 25 ඉක්මවා නොගිය ද, නවසීලන්තයට තම ඉනිම අවසානයේ කඩුලු 7කට ලකුණු 167ක් වාර්තා කිරීමට හැකි වන්නේ ෆිලිප්ස්ගේ මෙම වාසනාවන්ත ඉනිම නිසාමයි.\nපැතුම් නිස්සංක ෆිලිප්ස්ගේ උඩපන්දුව බිම හැරීමේ වාඩුව පිත්තෙන් ගනු ඇතැයි ප්‍රේක්ෂකයින් බලාපොරොත්තු වුව ද, ඔහු නිලකුණු පන්දු 4කට පසු ලකුණු නොලබාම ක්‍රීඩාගාරයට හැරී ගියේ කණ්ඩායම තවදුරටත් පීඩනයට හසු කරමින්.\nසවුති කණ්ඩායමට ලබා දුන් සාර්ථක ආරම්භය තව තවත් ඔප දැමූ ට්‍රෙන්ට් බෝල්ට් අනෙක් අන්තයෙන් පන්දුව අතට ගනිමින් කුසල් මෙන්ඩිස්ව සහ ධනංජය ද සිල්වාව දවා ගැනීමට සමත් වුනා.\nඕස්ට්‍රේලියාව එරෙහිව සුපිරි ඉනිමක් ක්‍රීඩා කළ චරිත් අසලංකට අද ලබා ගැනීමට හැකි වුනේ ලකුණු 4ක් පමණයි. ඔහු ලබාදුන් උඩපන්දුව තරමක් අපහසු වුවත් ෆින් ඇලන් ශ්‍රී ලංකා පන්දු රකින්නන් මෙන් වැඩ වරද්දා ගත්තේ නැහැ.\nලකුණු 8ට කඩුලු 4ක් වැටුණු මොහොතේ චාමික කරුණාරත්නව පිටිය මැදට එවීමේ අරමුණ වූයේ කෙටි ලකුණු ලබා ගනිමින් සබඳතාවයක් ගොඩ නැගීමයි. නමුත් පවර්ප්ලේ අවස්ථාව නිමා වී පන්දු රකින්නන් පසුපසට ගැනීමෙන් පසු එය සිදු කිරීමට හොඳම අවස්ථාව උදා වූ විගස ඔහු කළේ ඉහළින් පහරක් එල්ල කරමින් ඩීප් මිඩ් විකට් ක්‍රීඩකයා අතට පහසු උඩපන්දුවක් ලබා දීමයි.\nශ්‍රී ලංකා පිතිකරුවන් පෙරහැරක් මෙන් ක්‍රීඩාගාරයට හැරී යද්දී භානුක රාජපක්ෂ අද ඉක්මන් ලකුණු 34ක් වාර්තා කළේ පන්දු 22කට පමණක් මුහුණ දෙමින්. හතරේ පහර 3ක් සහ හයේ පහර 2ක් එල්ල කිරීමෙන් පසු ගිලිහෙමින් යන ලකුණු වේගය ලුහුබැඳීමට ගිය ඔහු ලොකී ෆර්ගසන්ගේ පන්දුවක් හමුවේ දැවී ගියා.\nනායක දසුන් ශානක පන්දු 32ක් ඉවසිලිවන්තව කඩුල්ලේ රැඳී සිටිමින් පල්ලෙකැලේ දී සිදු කළ ආශ්චර්ය නැවත කිරීමට උත්සාහ කළත්, ඔහුගේ ඉනිම ලකුණු 35දී නිමාවට පත්වුනා. ඒ ට්‍රෙන්ට් බෝල්ට්ට අද දිනයේ සිව්වැනි කඩුල්ලත් හිමිකර දෙමින්. ඔහු අද ලකුණු 13ට කඩුලු 4ක් බිඳ හෙළීම වාර්තා අතරට එක් වන්නේ විස්සයි විස්ස තරගයක බෝල්ට්ගේ හොඳම පන්දු යැවීම ලෙසයි.\nපන්දුවාර 19.2ක් වෙද්දී අද ශ්‍රී ලංකා ඉනිම ලකුණු 102කට අවසන් වීමත් සමඟ නවසීලන්තයට ලකුණු 65ක ජයක් හිමි වූ අතර මෙය නවසීලන්තය ශ්‍රී ලංකාවට එරෙහිව ලැබූ දැවැන්තම T20 ජය ලෙස ද ඉතිහාසයට එකතු වුනා.\nමේ අනුව නවසීලන්ත කණ්ඩායම ප්‍රසාද ලකුණු 5ක් සහ +3.85ක දැවැන්ත දල ලකුණු වේගයක් සමඟින් ප්‍රසාද ලකුණු සටහනේ අංක එක ස්ථානය තහවුරු කරගත්තා.\nතරගයේ වීරයා සම්මානය ග්ලේන් ෆිලිප්ස් දිනා ගත්තා.\nඅද ශ්‍රී ලංකාව ලැබූ පරාජය හුදෙක් පරාජයක් පමණක් නොවන්නේ පහසුවෙන් පිළිසකර කළ නොහැකි මට්ටමටම ඔවුන්ගේ දළ ලකුණු වේගය (-0.89) පහළ බැසීමට මෙම තරගය හේතු වූ නිසයි.\nඒ අනුව 2022 ලෝක කුසලානයේ අවසන් පූර්ව වටය ගැන බලාපොරොත්තු තබා ගැනීමට නම් ඇෆ්ගනිස්තානය සහ එංගලන්තය සමඟ ඉදිරියේ දී පැවැත්වීමට තිබෙන තරග හොඳ පරතරයකින් ජය ගැනීම අනිවාර්ය වනවා මෙන්ම අනෙක් කණ්ඩායම්වල ප්‍රතිඵල ගැන ද ඇස ගසාගෙන සිටීමට ශ්‍රී ලංකාවට සිදු වනු ඇති.\nඑහි දී ඕස්ට්‍රේලියා කණ්ඩායම ඇෆ්ගනිස්තානය හෝ අයර්ලන්තය හමුවේ අනපේක්ෂිත පරාජයක් ලැබුවහොත් එය ශ්‍රී ලංකාවට අතිශයින්ම හිතකර වනවා.\nඅද අත්වූ අවාසනාවන්ත පරාජය නිසා මේ වන විට ශ්‍රී ලංකාව ප්‍රසාද ලකුණු සටහනේ පසුවන්නේ අවසන් ස්ථානයේයි.",
       "URL": "https://www.hirunews.lk/319139/නවසීලන්තයට-ලකුණු-65ක-ජයක්",
       "Category": "Local News",
       "Parent URL": "https://www.hirunews.lk/local-news.php?pageID=770"
}