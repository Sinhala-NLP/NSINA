{
       "Source": "hirunews",
       "Timestamp": "Wednesday, 26 July 2023 - 16:00",
       "Headline": "අග්බෝ හස්තියාගේ අලුත්ම තත්වය මෙන්න (වීඩියෝ)",
       "News Content": "බඳින තුවක්කුවක් පත්තු වීමෙන් තුවාල සිදු වූ අග්බෝ හස්තියාගේ පාදය කොළඹ වනජීවී පශු වෛද්‍ය කණ්ඩායමක් විසින් ස්කෑන් පරීක්ෂාවකට ලක්කිරීමට නියමිතයි.\nදැනට අග්බෝ හස්තියාගේ ඇවිදීමේ වේගයේ වර්ධනයක් පැවතියත්, ශරීරය ක්‍රමයෙන් කෘෂ වන ස්වභාවයක් දක්නට ලැබෙන බැවින් ප්‍රතිකාර තවදුරටත් කඩිනම් කළ යුතු බවයි පරිසරවේදී නයනක රන්වැල්ල මහතා පෙන්වා දෙන්නේ.\nබඳින තුවක්කුවක් පත්තු වීමෙන් තුවාල ලබා මසකට අධික කාලයක් රෝගාතුරව සිටින කලාවැව අග්බෝ හස්තියාට ප්‍රතිකාර කිරීම ආරම්භ කෙරුණේ ඉකුත් 20 වැනිදායි.\nඒ, අනුරාධපුර කලාපය භාර පණ්ඩුලගම වනජීවි කාර්යාලයේ පශු වෛද්‍යවරුන් සහ වන ජීවී නිලධාරීන් එක්වයි.\nවනජීවී නිලධාරීන් අවස්ථා කිහිපයකදීම අග්බෝට ප්‍රතිකාර ලබාදීමට උත්සාහ කළද එම කාර්යය එතරම් පහසු කටයුත්තක් නොවුණේ හස්තියා දැඩි වේදනාවෙන් පසු වීම හේතුවෙන්.\nමේ වනවිට අග්බෝ රැඳී සිටින්නේ ප්‍රධාන මාර්ගයේ සිට කිලෝමීටර 35ක් පමණ දුරින් කැළයේ අභ්‍යන්තරයට වන්නටයි.\nකෙසේවෙතත් වනජීවී නිලධාරීන් දැඩි පරිශ්‍රමයකින් පසු අග්බෝ හස්තියාට වෙත ළඟා වී ප්‍රතිකාර කිරීම සිදුකරනවා.\nආහාර සඳහා වට්ටක්කා, කැකිරි,කොමඩු වැනි එළවළු හා පලතුරු අග්බෝ අසලටම ලබාදීමට වනජීවි නිලධාරීන් කටයුතු කර තිබෙනවා.\nඇතාගේ තුවාල වූ ඉදිරි වම් පාදය මේ වන විටත් සුව වී නොමැති බවයි අප වාර්තාකරු ප්‍රකාශ කළේ.\nවනජීවී නිලධාරීන් පැය 24 පුරා නිරන්තරයෙන් අග්බෝගේ සෞඛ්‍ය තත්ත්වය අධීක්ෂණය කරන නමුත් ඔවුන්ට අවශ්‍ය ආහාරපාන හා ජලය සපයා ගැනීමේ දුෂ්කරතා මතුව ඇති බව වාර්තා වනවා.\nඑම පසුබිම යටතේ කොළඹ වනජීවී පශු වෛද්‍ය කණ්ඩායමක් විසින් අග්බෝගේ තුවාල සහිත පාදය ස්කෑන් පරීක්ෂාවකට ලක්කිරීමට නියමිතයි.\nඅග්බෝට ප්‍රතිකාර කරන ආකාරය වීඩියෝගත කිරීම සඳහා මාධ්‍යවේදීන්ට ඉඩ ලබාදී ඇත්තේ හස්තියා සිටින ස්ථානයේ සිට මීටර 100ක් පමණ දුරක සිටයි.\nනමුත් ඇතැම් කණ්ඩායම් අග්බෝ සමීපයේ සිට වීඩියෝගත කිරීම් සිදුකරන බව අප වාර්තාකරු පැවසුවා.\nඅග්බෝට දැනට ලැබෙන ප්‍රතිකාර සම්බන්ධයෙන් පරිසරවේදීන් පවසන්නේ මෙවැනි අදහසක්.",
       "URL": "https://www.hirunews.lk/342600/අග්බෝ-හස්තියාගේ-අලුත්ම-තත්වය-මෙන්න-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=150"
}