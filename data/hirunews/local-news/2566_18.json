{
       "Source": "hirunews",
       "Timestamp": "Wednesday, 22 July 2020 - 19:43",
       "Headline": "ජනපති ගම්පහ දිස්ත්‍රික්කයේ ජන හමු කිහිපයක (වීඩියෝ)",
       "News Content": "ශ්‍රී ලංකා පොදුජන පෙරමුණෙන් මහ මැතිවරණයට තරඟ වදින අපේක්ෂකයින්ගේ ජය තහවුරු කිරීම සඳහා ගම්පහ දිස්ත්‍රික්කයේ සංවිධාන කර තිබූ ජනහමු කිහිපයකට ජනාධිපති ගෝඨාභය රාජපක්ෂ අද එක්වුණා.\nඒ අනුව බියගම - සියඹලාපේ හන්දිය ඇවිදින මංතීරුව අසල,  කැලණිය - කිරිබත්ගොඩ පොදු වෙළඳ සංකීර්ණය අසල, මහර - දළුපිටිය පාරේ උපතැපැල් කාර්යාලය අසල සහ රාගම - දුම්රියපොල රථගාල අසල සංවිධාන කර තිබූ ජනහමුවලට ජනාධිපතිවරයා එක්වූ බවයි හිරු  වාර්තාකරුවන් සඳහන් කළේ.\nමෙම ජන හමුවලදී සිය ගැටලූ සහ අදහස් ජනාධිපතිවරයා වෙත ඍජුව ඉදිරිපත් කිරීමටද ජනතාවට අවස්ථාව සලසා දී තිබෙනවා.\nමේ අතර, රිකිල්ලගස්කඩ - පොරමඩුල්ල ජාතික පාසලේ ක්‍රීඩාංගනය සංවර්ධනය කර, පාසලේ සිට ක්‍රීඩාංගනයට පැමිණීම සඳහා ගුවන් පාලමක් ඉදිකර දෙන ලෙසට සිසුන් ඊයේ ජනාධිපතිවරයාගෙන් ඉල්ලීමක් සිදුකළා.\nඑම අවස්ථාවේදීම ජනාධිපති ගෝ්ඨාභය රාජපක්ෂ, යුද හමුදාපතිවරයාට ලබාදුන් උපදෙස් අනුව අද පෙරවරුවේ එම ක්‍රීඩාංගනයේ සංවර්ධන කටයුතු යුද හමුදාවේ මැදිහත්වීමෙන් ආරම්භ කෙරුණා.\nඑසේම, කෑගල්ල දිස්ත්‍රික්කයේ ජනහමුවලට පසුගිය 18 වැනිදා එක්වූ අවස්ථාවේදී කෑගල්ල - සිරිසමන් මහා විද්‍යාලයීය ක්‍රීඩාංගනය සංවර්ධනය කරදෙන ලෙසට ජනාධිපතිවරයාට ඉදිරිපත් වූ ඉල්ලීමට අනුව, පසු දිනම එම කටයුතු යුද හමුදාව විසින් ආරම්භ කළා.",
       "URL": "https://www.hirunews.lk/246178/ජනපති-ගම්පහ-දිස්ත්‍රික්කයේ-ජන-හමු-කිහිපයක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2566"
}