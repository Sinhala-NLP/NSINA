{
       "Source": "hirunews",
       "Timestamp": "Monday, 22 March 2021 - 11:20",
       "Headline": "MCC ගිවිසුම අත්සන් නොකරන බවට නීතිපති ශ්‍රේෂ්ඨාධිකරණයට දන්වයි",
       "News Content": "ඇමරිකානු මිලේනියම් චැලෙන්ජ් කෝපරේෂන් ගිවිසුම හෙවත් එම්.සී.සී. ගිවිසුම අත්සන් නොකිරීමට රජය තීන්දු කර ඇතැයි නීතිපතිවරයා අද (22) ශ්‍රේෂ්ඨාධිකරණයට දැනුම් දී තිබෙනවා.\nඒ, එම්.සී.සී. ගිවිසුම අත්සන් කිරීමට ශ්‍රී ලංකා රජය එළඹීම වළක්වාලීමේ අතුරු තහනම් නියෝගයක් නිකුත් කරන ලෙස ඉල්ලා රජයේ වෛද්‍ය නිලධාරීන්ගේ සංගමය ඇතුලු පාර්ශව කිහිපයක් ගොනුකර තිබූ මූලික අයිතිවාසිකම් පෙත්සම් විභාගයට ගත් අවස්ථාවේදියි.\nප්‍රීති පද්මන්සූරසේන, ගාමිණී අමරසේකර සහ ඒ.එච්.එම්.ඩී. නවාස් යන විනිසුරු මඩුල්ල හමුවේ පෙත්සම් කැඳවනු ලැබුවා.\nඑහිදී නියෝජ්‍ය සොලිසිටර් ජනරාල් ෆර්සානා ජමීල් ශ්‍රේෂ්ඨාධිකරණයට දැනුම් දුන්නේ ඇමරිකාව සමඟ සෝෆා ගිවිසුමට එළඹීම සම්බන්ධයෙන්ද රජය මේ දක්වා තීරණයක් ගෙන නොමැති බවයි.\nඒ අනුව මීට අදාළ පෙත්සම් ජූලි මස 12 වනදා යළි කැඳවීමට නියෝග කළ ශ්‍රේෂ්ඨාධිකරණය එදිනට මේ සම්බන්ධයෙන් ලිඛිතව අධිකරණයට කරුණු දක්වන ලෙස දැනුම් දුන්නා.",
       "URL": "https://www.hirunews.lk/266135/mcc-ගිවිසුම-අත්සන්-නොකරන-බවට-නීතිපති-ශ්‍රේෂ්ඨාධිකරණයට-දන්වයි",
       "Category": "Local News",
       "Parent URL": "https://www.hirunews.lk/local-news.php?pageID=2071"
}