{
       "Source": "hirunews",
       "Timestamp": "Friday, 17 September 2021 - 8:11",
       "Headline": "ලංකා රෝහලේ අත්බෝම්බය හමු වූයේ කොළඹ ප්‍රභූ නිවසකින් - සැකකරුගෙන් පාපොච්චාරණයක්",
       "News Content": "නාරාහේන්පිට ලංකා රෝහලේ වැසිකිලියක තිබී සොයාගත් අත්බෝම්බය තමා රැගෙන එනු ලැබුවේ කොළඹ හත - විජේරාම මාවතේ පිහිටි අමාත්‍යවරයෙකුගේ නිල නිවසකින් බවට සැකකරු පාපොච්චාරණය කර තිබෙනවා.\nකෙසේ වෙතත් මේ සම්බන්ධයෙන් පරීක්ෂණ සිදු කරන කොළඹ අපරාධ කොට්ඨාසය සඳහන් කළේ මොහුගේ මෙම ප්‍රකාශය තහවුරු වී නොමැති අතර, ඒ සම්බන්ධයෙන් තවදුරටත් පරීක්ෂණ ක්‍රියාත්මක බවයි.\nසැකකරුගෙන් කරන ලද දීර්ඝ ප්‍රශ්න කිරීම්වල දී ඔහු ප්‍රකාශ කර ඇත්තේ අදාළ ප්‍රභූ නිවසේ අලුත්වැඩියා කටයුත්තක් සඳහා ගිය අවස්ථාවේ දී මෙම අත්බෝම්බය තමා විසින් ලබාගෙන ඇති බවයි.\nඑමෙන්ම මෙම අත්බෝම්බය රෝහල් වැසිකිලිය තුළ තැබුවේ ඒ සම්බන්ධයෙන් පොලීසියට ඔත්තුවක් ලබා දී කිසියම් ත්‍යාග මුදලක් ලබා ගැනීමේ අරමුණෙන් බවට ද අත්අඩංගුවේ පසු වෙන සැකකරු පාපොච්චාරණය කර තිබුණා.\nත්‍රිකුණාමලය - උප්පුවේලි ප්‍රදේශයේ පදිංචි 26 හැවිරිදි මෙම තරුණයා සිද්ධිය සම්බන්ධයෙන් අත්අ ඩංගුවට ගෙන තිබුණේ පෙරේදා දිනයේ යි.",
       "URL": "https://www.hirunews.lk/282424/ලංකා-රෝහලේ-අත්බෝම්බය-හමු-වූයේ-කොළඹ-ප්‍රභූ-නිවසකින්-සැකකරුගෙන්-පාපොච්චාරණයක්",
       "Category": "Local News",
       "Parent URL": "https://www.hirunews.lk/local-news.php?pageID=1687"
}