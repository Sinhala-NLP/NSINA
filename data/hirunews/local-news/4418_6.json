{
       "Source": "hirunews",
       "Timestamp": "Monday, 17 July 2017 - 9:31",
       "Headline": "පැලේ සිටි කාන්තාව පැහැරගෙන ගොස් සමූහ දූෂණය කළ සැකකරුවන් දෙදෙනාට ලැබුණු දඬුවම",
       "News Content": "විල්පත්තුව මායිමේ පදිංචි වී සිටි හේන් ගොවියෙකුගේ බිරිඳක් බලහත්කාරයෙන් පැහැරගෙන ගොස් විල්පත්තුව කැලැවේදී දූෂණයකල බවට අනුරාධපුර මහාධිකරණය හමුවේ අධි චෝදනා ලැබ සිටි කසිප්පු වෙළෙන්දන් දෙදෙනෙකු එකි චෝදනාවට වරදකරුවන් බව නිගමනය කළ උතුරු මැද පළාත්බද මහාධිකරණ විනිසුරු මංජුල තිලකරත්න ඔවුන් දෙදෙනාට  වසර 12ක  බරපතල වැඩ සහිත සිරදඩුවමක් නියම කළා.\nමෙසේ සිරදඩුවම් නියමවූයේ නොච්චියාගම පොලිස්බල ප්‍රදේශයේ යාය 18, රාජංගනය ලිපිනයේ පදිංචි අසංග ප්‍රභාත් ආරියදාස හා රන්කොත් පේඩිදූරයලාගේ සමන් යන චූදිතයන්ටයි.\n2004 වසරේ අප්‍රේල් මස 28 වන දින හෝ ඊට ආසන්න දිනයකදී යාය 18, රාජංගනය යන ලිපිනයේ පදිංචි තිදරු මවක් බලහත්කාරයෙන් පැහැරගෙන ගොස් විල්පත්තුව රක්ෂිතයේදී  සමූහ දූෂණයට ලක්කිරීමේ චෝදනාවන් සම්බන්ධයෙන් විත්තිකරුවන් දෙදෙනාට දඩුවම්, දඩ සහ වන්දි මුදල් ගෙවිමට නියමවුණා.\nවිවාහක කාන්තාවක් බලහත්කාරයෙන් පැහැරගෙන යාමේ චෝදනාවට විත්තිකරුවන් දෙදෙනාට වෙන් වෙන්ව වසර පහ බැගින් සිර දඩුවම් සමග රුපියල් 5000 දඩයක් නියමකල විනිසුරුවරයා කාන්තාව දූෂණයට ලක් කිරිමේ චෝදනාවට දෙදෙනාට වෙන් වෙන් වශයෙන් තවත් වසර 12ක බරපතල වැඩ සහිත සිර දඩුවමක් නියම කළා.\nදඩුවමට අමතරව අගතියට පත් කාන්තාවට රුපියල් 75000 ක වන්දි මුදල් ගෙවන ලෙස විනිසුරුවරයා නියමකල අතර වන්දි සහ දඩ මුදල් නොගෙවන්නේ නම් තවත් මාස 15 ක සිරදඩුවමක් නියම කෙරුණා.\nචූදිතයන් දෙදෙනා හොදම මිතුරන්වන අතර නොච්චියාගම පොලිස් වසමේ රාජාංගනය, යාය 18 ප්‍රදේශයේ විල්පත්තු වනෝද්‍යානයට මායිමේ හේන් පැලක ජීවිත්වූ කාන්තාව සිටි පැළට පැමිණ සැමියාට පහරදී ඇයව පැහැරගෙන ගොස් විල්පත්තුව කැලෑවේ ගල් පොත්තක් මතදී ඇයව සමූහ දූෂණයට ලක්කර තිබූ බව මූලික නඩු විභාගයේදී අනාවරණ වුණා.\nවිත්තිකරුවන් දෙදෙනා කාන්තාව දූෂණයට ලක්කර ගල් පොත්ත මතටවී නිදා සිටියදී ඇය ඔවුන්ට නොදැනෙන ආකාරයෙන් කැලෑ මාර්ග ඔස්සේ සාලියවැව පොලිස් වසමේ නීල බැම්ම පොලිස් මුරපොල වෙත පැමිණ සිදුවූ සිදුවීම සම්බන්ධයෙන් ප්‍රකාශ ලබාදි තිබූබවද මූලීක නඩු විභාගයේදී අනාවරණය වූ බව සදහන්.\nමෙම නඩුවේ මූලික සාක්ෂි විභාගය තඹුත්තේගම මහෙස්ත්‍රාත් අධිකරණයේදී සිදුකෙරුණු අතර වැඩිදුර නඩු විභාගය අනුරාධපුර මහාධිකරණයට යොමුකර තිබූ බවයි වාර්තා වන්නේ.",
       "URL": "https://www.hirunews.lk/166051/පැලේ-සිටි-කාන්තාව-පැහැරගෙන-ගොස්-සමූහ-දූෂණය-කළ-සැකකරුවන්-දෙදෙනාට-ලැබුණු-දඬුවම",
       "Category": "Local News",
       "Parent URL": "https://www.hirunews.lk/local-news.php?pageID=4418"
}