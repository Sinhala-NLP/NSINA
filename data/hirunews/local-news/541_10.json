{
       "Source": "hirunews",
       "Timestamp": "Sunday, 12 February 2023 - 14:51",
       "Headline": "පළමු පේපරයට තහනම් වූ කැල්කියුලේටරය දෙවැනි පේපරයට හොඳ වූ හැටි - සිසුන්ගෙන් පැමිණිලි (ඡායාරූප)",
       "News Content": "මෙවර අධ්‍යයන පොදු සහතික පත්‍ර උසස් පෙළ විභාගයට පෙනී සිටි කැකිරාව ප්‍රදේශයේ සිසුවියකට විභාග නිරීක්ෂකවරයෙකුගෙන් සිදු වූ අසාධාරණයක් සම්බන්ධයෙන් වන පැමිණිල්ලක් සහිත ලිපියක් පසුගියදා (09) විභාග කොමසාරිස් ජනරාල්වරයා වෙත යොමු කර තිබෙනවා.\nමෙලෙස අසාධාරණයට පත් වූයේ කැකිරාව - මිරිහම්පිටිගම ප්‍රදේශයේ පදිංචි දෙවැනි වර උසස් පෙළ විභාගයට පෙනී සිටින ශිෂ්‍යාවක් බවයි.\nකෙසේවෙතත් අදාළ ශිෂ්‍යයාව සහ එම අසාධාරණයට ලක් වූ සෙසු විභාග අපේක්ෂකයින් සඳහන් කළේ, ඊයේ (11) දිනයේ පැවැත්වූ උසස් පෙළ ගිණුම්කරණය දෙවැනි ප්‍රශ්න පත්‍රයට පළමු දින භාවිත කිරීමට ඉඩ නොදුන් සිය කැල්කියුලේටර් යන්ත්‍ර භාවිත කිරීමට අවසර හිමි වූ බවයි.\nමෙම සිදුවීමෙන් පෙනී යන්නේ රටේ එක් පුරවැසියෙකුට නීති දෙකක් ක්‍රියාත්මක වන ආකාරයක් පවතින බවයි අසාධාරණයට ලක් වූ ශිෂ්‍ය ශිෂ්‍යාවන් පෙන්වා දෙන්නේ.\nපසුගිය 08 වැනි දින කැකිරාව විභාග ශාලාවක දී මෙම සිසුන් කිහිපදෙනා අදාළ අසාධාරණයට ලක්ව තිබෙනවා.\nතමන් ඇතුළු තවත් විභාග ශාලාවේ රැඳී සිටි ශිෂ්‍යයින් කිහිපදෙනෙකුගේ පමණක් ගණක යන්ත්‍ර විභාග ශාලාවේ නිරීක්ෂකවරයා පැමිණ ඉවත් කළ බවත්, එය සිසුන් කිහිපදෙනෙකුට පමණක් සිදු කර, සෙසු සිසුන් හට ගණක යන්ත්‍ර (කැල්කියුලේටර්) පාවිච්චි කිරීමට අවසර හිමි වූ බවත් අදාළ ශිෂ්‍යයාව එහිදී සඳහන් කළා.\nපසුගිය වසරේ ද විභාගයට තමන් මෙම කැල්කියුලේටරය රැගෙන ගිය ද, ඊට විභාග ශාලාවෙන් අවසර හිමි වූ බව ද මෙම ශිෂ්‍යයාව සඳහන් කළා.\nතමන් ඇතුළු සහෝදර ශිෂ්‍යයින්ට සිදු වූ මෙම අසාධාරණය ගැන විභාග ශාලාධිපතිවරයාට ද දැනුම් දුන්න ද , ඒ පිළිබඳ කිසිදු සැලකීමක් ඔහු නොදැක්වූ හෙයින් තම ගැටලුව සඳහන් කර උතුරු මැද පළාත් අධ්‍යාපන අධ්‍යක්ෂවරයාටත්, කලාප අධ්‍යාපන අධ්‍යක්ෂවරයාටත් පැමිණිලි කර ඇති බවයි ඇය සඳහන් කළේ.\nදෙවැනි වර උසස් පෙළ විභාගයට මුහුණ දුන් තමන් ඇතුළු මෙම අසාධාරණයට ලක් වූ ශිෂ්‍යයින්ට නිසි සාධාරණයක් ඉටු කරන ලෙස අදාළ සිසුවිය විභාග කොමසාරි ජනරාල් අමිත් ජයසුන්දරගෙන් කාරුණිකව ඉල්ලා සිටිනවා.",
       "URL": "https://www.hirunews.lk/327234/පළමු-පේපරයට-තහනම්-වූ-කැල්කියුලේටරය-දෙවැනි-පේපරයට-හොඳ-වූ-හැටි-සිසුන්ගෙන්-පැමිණිලි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=541"
}