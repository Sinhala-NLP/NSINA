{
       "Source": "hirunews",
       "Timestamp": "Thursday, 11 May 2023 - 12:55",
       "Headline": "ජාත්‍යන්තර මූල්‍ය අරමුදලේ නිලධාරින් පිරිසක් දිවයිනට",
       "News Content": "ජාත්‍යන්තර මූල්‍ය අරමුදලේ නිළධාරීන් පිරිසක් අද (11) ශ්‍රී ලංකාවට පැමිණ තිබෙනවා.\nඒ මෙරටට අනුමත වී ඇති විස්තීරණ ණය පහසුකමේ දෙවන වාරිකයට අදාළ පසු විපරම සඳහායි.\nවිස්තීරණ ණය පහසුකම සම්බන්ධ පළමු ඇගයීම මේ වසරේ සැප්තැම්බර් මාසයේ සිදු කිරීමට නියමිතයි.\nජාත්‍යන්තර මූල්‍ය අරමුදල ශ්‍රී ලංකාවට ලබා දෙන විස්තීරණ ණය පහසුකමේ දෙවන වාරිකයට අදාළ පසු විපරම සඳහා ජාත්‍යන්තර මූල්‍ය අරමුදලේ ශ්‍රී ලංකාව සම්බන්ධයෙන් වන ජ්‍යෙෂ්ඨ දූත මණ්ඩල ප්‍රධානි පීටර් බෲවර් ඇතුලු නිලධාරීන් පිරිසක් අද ශ්‍රී ලංකාවට පැමිණ තිබෙනවා.\nමෙම සංචාරයට ජාත්‍යන්තර මූල්‍ය අරමුදලේ ආසියානු පැසිෆික් කලාප අධ්‍යක්ෂ ක්‍රිෂ්ණා ශ්‍රීනිවාසන් ද හෙට සිට 15 වැනිදා දක්වා කාලය තුළ එක්වන බවයි ජාත්‍යන්තර මූල්‍ය අරමුදලේ සන්නිවේදන දෙපාර්තමේන්තුව නිවේදනය කළේ.\nජාත්‍යන්තර මූල්‍ය අරමුදලේ විස්තීරණ ණය පහසුකම සම්බන්ධ පළමු ඇගයීම මේ වසරේ සැප්තැම්බර් මාසයේ සිදු කිරීමට නියමිතව ඇති අතර, ඒ සඳහා ජුනි මාසයේ දත්ත පදනම්කර ගැනීමට නියමිතයි.\nශ්‍රී ලංකාව සඳහා ඩොලර් බිලියන 2.9ක විස්තීර්ණ ණය පහසුකමක් ජාත්‍යන්තර මූල්‍ය අරමුදල මගින් අනුමත කළේ පසුගිය මාර්තු මාසයේ දී.\nවාරික හතරකින් සමන්විත එම ණය මුදල ලබා දෙන්නේ එක් එක් අදියර සඳහා පසු විපරම් ක්‍රියාවලියකින් අනතුරුව වීම විශේෂත්වයක්.\nදිවයිනට පැමිණ සිටින ජාත්‍යන්තර මූල්‍ය අරමුදලේ නිලධාරින් පිරිස අද ජනාධිපති රනිල් වික්‍රමසිංහ හමුවීමට ද නියමිතව තිබෙනවා.\nමේ අතර, ආසියාවේ සමගියට බාධා වන කිසිඳු කාර්යයක් සඳහා ශ්‍රී ලංකාව අනුබල ලබා නොදෙන බව ජනාධිපති රනිල් වික්‍රමසිංහ අවධාරණය කලා.\nබණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාව ඉදි කර වසර 50ක් සැපිරීම නිමිත්තෙන් ඊයේ එහි පැවති උත්සවයට එක්වෙමින් ජනපතිවරයා කියා සිටියේ ඉදිරි දශක දෙක තුළ ශ්‍රී ලංකාව ශක්තිමත් ආර්ථිකයක් ඇති රටක් ලෙස ඉදිරියට ගෙන යාමට නම් නොබැඳි ප්‍රතිපත්තිය, පංචශීලය හා ආසියානු ප්‍රතිපත්තිය ප්‍රයෝජනයට ගත යුතු බවයි.",
       "URL": "https://www.hirunews.lk/334880/ජාත්‍යන්තර-මූල්‍ය-අරමුදලේ-නිලධාරින්-පිරිසක්-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=352"
}