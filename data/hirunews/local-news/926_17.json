{
       "Source": "hirunews",
       "Timestamp": "Saturday, 20 August 2022 - 14:49",
       "Headline": "අන්තරේ විරෝධතාවයේදී අත්අඩංගුවට ගත් තුන්දෙනෙකු පැය 72ක් රඳවාගෙන ප්‍රශ්න කරයි (වීඩියෝ)",
       "News Content": "​අන්තර් විශ්වවිද්‍යාලයීය ශිෂ්‍ය බලමණ්ඩලය කොළඹදී පැවැත්වූ විරෝධතාව අතරතුර අත්අඩංගුවට ගත් සැකකරුවන් තිදෙනෙකුට අදාළ විමර්ශන කටයුතු සඳහා පැය 72ක රැඳවුම් නියෝග ලබා ගත් බව පොලිස් මාධ්‍ය කොට්ඨාසය පවසනවා.\nඑම සැකකරුවන් තිදෙනා අතරට අන්තර් විශ්වවිද්‍යාලයීය ශිෂ්‍ය බලමණ්ඩලයේ කැඳවුම්කරු වසන්ත මුදලිගේ ද අයත්.\nපසුගියදා අන්තර් විශ්වවිද්‍යාලයීය ශිෂ්‍ය බලමණ්ඩලය කොළඹදී පැවැත්වූ විරෝධතාව අතරතුර අත්අඩංගුවට ගත් 19 දෙනා අතරින් 15 දෙනෙකු ඇප මත මුදා හැරි අතර එක් සැකකරුවකු ලබන 26 වැනිදා දක්වා රක්ෂිත බන්ධනාගාර ගත කෙරුණා.\nඒ සැකකරුවන් 16 දෙනෙකු අධිකරණයට ඉදිරිපත් කිරීමෙන් අනතුරුවයි.\nසෙසු සැකකරුවන් තිදෙනා සම්බන්ධයෙන් ත්‍රස්තවාදය වැළැක්වීමේ පනත යටතේ පොලිස් අධිකාරීවරයෙකු විසින් ලබා දෙන පැය 72ක රැඳවුම් නියෝග මත රඳවා තබා ගෙන විමර්ශන කටයුතු සිදුකරන බව පොලිස් මාධ්‍ය කොට්ඨාසය නිවේදනය\nකළා.\nඅදාළ සැකකරුවන් තිදෙනා වන්නේල අන්තර් විශ්වවිද්‍යාලයීය ශිෂ්‍ය බලමණ්ඩලයේ කැඳවුම්කරු වසන්ත මුදලිගේල පූජ්‍ය ගල්වැව සිරිධම්ම හිමි සහ හෂාන්ත ගුණතිලකවයි.\nසැකකරුවන් තවදුරටත් රඳවා තබාගෙන විමර්ශනය කිරීම සඳහා රැඳවුම් නියෝග ලබා ගැනීමට ආරක්ෂක අමාත්‍යාංශයට ඉල්ලීම් කර ඇති බවයි පොලිසිය පැවසුවේ.\nඅදාළ විරෝධතාව අතරතුර සිදුවූ අත්අඩංගුවට ගැනීම් සම්බන්ධයෙන් විවිධ පාර්ශ්ව අදහස් පළ කළා.\nමේ අතර ජනාධිපති ලේකම් කාර්යාලය තුළට පසුගිය ජූලි 9 වැනිදා බලහත්කාරයෙන් ඇතුළු වී එහි තිබූ දේපලවලට අලාභ හානි සිදු කිරීම සම්බන්ධයෙන් සැකකරුවන් අත්අඩංගුවට ගැනීම සඳහා කොළඹ උතුර කොට්ඨාස අපරාධ විමර්ශන කාර්යංශය සිදුකරන විමර්ශන තවදුරටත් ක්‍රියාත්මකයි.\nඒ අනුව මෙම සිද්ධියට සම්බන්ධ තවත් සැකකරුවන් 34 දෙනෙක් හඳුනා ගැනීම සඳහා පොලිසිය ජනතා සහය අපේක්ෂා කරන අතර තොරතුරු ඇත්නම් 1997 හෝ 0112083049 හා 075 63 71 563 අංකවලට දැනුම් දිය හැකියි.",
       "URL": "https://www.hirunews.lk/313280/අන්තරේ-විරෝධතාවයේදී-අත්අඩංගුවට-ගත්-තුන්දෙනෙකු-පැය-72ක්-රඳවාගෙන-ප්‍රශ්න-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=926"
}