{
       "Source": "hirunews",
       "Timestamp": "Sunday, 30 January 2022 - 9:15",
       "Headline": "පහකට මරු කැඳවූ ගැරඬි ඇල්ලේ ඛේදවාචකය -  තරුණියක් තවමත් අතුරුදන් (වීඩියෝ)",
       "News Content": "ගත වූ පැය 24ක කාලය තුළ දී දිවයිනේ විවිධ ප්‍රදේශවල සිදු වූ මාරක අනතුරවලින් පුද්ගලයින් 09 දෙනෙකුට දිවි අහිමි ව තිබෙනවා.\nපොලිස් මාධ්‍ය ප්‍රකාශක කාර්යාලය නිවේදනය කළේ ජීවිතක්ෂයට පත් වූ පුද්ගලයින්ගේ මරණයට හේතුව වන්නේ දියේ ගිලීම්, රියඅනතුරු සහ අපරික්ෂාකාරී අයුරින් කටයුතු කිරීම වන බවයි.\n11 දෙනෙකුනේ සමන්විත කණ්ඩායමක් ගැරඩි ඇල්ලේ දිය නෑමට පැමිණ තිබුණේ ඊයේ (29) පස්වරු 4.00ට පමණ ඒ ඇටම්පිටිය - නාවල පාරේ සිටයි.\nනිවසක පැවති දානමය පුණ්‍ය කර්මයකට සහභාගී විමෙන් පසු මෙම පිරිස දියනෑමට පැමිණ තිබුණා.\nඒ අතර තරුණ තරුණියන් පිරිසක් හා වැඩිහිටියන් කිහිප දෙනෙකු ද සිට තිබෙනවා.\nඔවුන් දිය නාමින් සිටියදී ප්‍රථමයෙන් 23 හැවිරිදි තරුණයෙකු දියේ ගිලී ඇති අතර ඔහුව බේරා ගැනීම සඳහායි තරුණියන් පිරිස උත්සාහ කර ඇත්තේ.\nඑහිදි එම තරුණයා සහ තරුණියන් සිව්දෙනා දියේ ගිලී අතුරුදන්ව තිබුණා.\nඅනතුරුව ප්‍රදේශවාසින් හා පොලිසිය එක්ව අතුරුදන් වූවන් සොයා මෙහෙයුමක් ක්‍රියාත්මක කළ අතර තරුණයා සහ තරුණියන් තිදෙනෙකුගේ සිරුරු එහිදී සොයා ගැනීමට හැකිවුණා.\nජීවිතක්ෂයට පත්වූ තරුණියන් තිදෙනා අවුරුදු 23,21 හා 19 යන වයස්වල පසුවන්නන්.\nසිද්ධියෙන් තවමත් අතුරුදන්ව සිටින තරුණිය 22 වැනි වියේ පසුවන අතර ඇය ජීවිතක්ෂයට පත් වු 19 හැවිරිදි තරුණියගේ සොහොයුරියයි.\nඇය සොයා මෙහෙයුම් තවදුරටත් ක්‍රියාත්මකයි.\nමියගිය සිව්දෙනාගේ මෘතශරිර මේවන විට බදුල්ල රෝහලේ තැන්පත් කර තිබෙනවා.\nමේ අතර අරලගංවිල පොලිස් වසමේ දිවුල්දමන ප්‍රදේශයේ දී මාදුරුඔයට පුද්ගලයෙකු වැටී මියගොස් තිබෙනවා.\nවයස අවුරුදු 36ක් වන මනම්පිටිය - දලුකාන ප්‍රදේශයේ පදිංචිකරුවෙක් මෙලෙස ජීවිතක්ෂයට පත්ව ඇති අතර, මෙම පුද්ගලයා දිවුල්දමන 503 ප්‍රදේශයේ දී ට්‍රැක් රථයකට වැලි පටවමින් සිට දහවල් ආහාරය ගැනීමෙන් අනතුරුව අත සේදීමට මාදුරුඔයට ගොස් සිටියදීයි ඔහුව දියට වැටී ඇති බවට හෙළි ව ඇත්තේ.\nඑමෙන්ම තඹුත්තේගම පොලිස් වසමේ දී කුඩා දැරියකගේ ඇඟ මතට යකඩ ගේට්ටුවක් කඩා වැටීමෙන් එම දැරිය ජීවිතක්ෂයට පත්ව තිබෙනවා.\nඊයේ (29) පෙරවරුවේ සිදු වූ මෙම අනතුරෙන් බරපතළ තුවාල ලැබූ දැරිය සිය මව සමග ගුරුවරියකගේ නිවසට ගොස් එම නිවසේ ප්‍රධාන ගේට්ටුව අසලට පැමිණ ඇති අතර, මව විසින් නිවසේ ගේට්ටුව ඇරීමට උත්සාහ කිරීමේදී එම ගේට්ටුව දරුවාගෙ ඇඟ මතට කඩා වැටී මෙම අනතුර සිදු වුණා.\nමෙලෙස ජීවිතක්ෂයට පත්වූයේ වයස අවුරුදු 06 ක් වන මුසල්පිටිය ප්‍රදේශයේ පදිංචි දැරියක්.\nමේ අතර, ගත වූ පැය 24 තුළ දිවයිනේ සිදු වූ රිය අනතුරුවලින් ද පුද්ගලයින්ට දිවි අහිමි වුණා.\nබුත්තල - වැල්ලවාය මාර්ගයේ හල්මිල් ආර ප්‍රදේශයේ දී අනාරක්ෂිතව යතුරුපැදියේ ඉදිරිපස රෝදය ඔසවමින් තනි රෝදයෙන්, මාර්ගයේ එහා මෙහා අධික වේගයෙන් ධාවනය කළැ යතුරුපැදියක ධාවකයාට එය පාලනයෙන් ගිලිහීම හේතුවෙන් මාර්ගයේ පෙරලී අනතුරක් සිදුවුණා.\nඅනතුරින් බරපතළ තුවාල ලැබූ එම තරුණයා බුත්තල රෝහලට ඇතුළැත් කර වැඩිදුර ප්‍රතිකාර සඳහා මොනරාගල රෝහලට ඇතුළත් කිරීමේ දී ජිවිතක්ෂයට පත් වුණා.\nමෙලෙස මියගොස් ඇත්තේ බලංගොඩ ප්‍රදේශයේ පදිංචි 21 හැවිරිදි තරුණයෙක්.\nඑමෙන්ම ඊයේ (29)අලුයම් කාලයේ දී කල්පිටිය - පාලවිය ප්‍රධාන මාර්ගයේ නාච්චික්ල්ලිය - සුදුපියගම ප්‍රදේශයේ දී පාලවිය දෙස සිට කල්පිටිය දෙසට ධාවනය වූ මෝටර් රථයක් රියදුරුට වේගය පාලනය කරගත නොහැකිව මාර්ගයෙන් ඉවතට පැන දූරකථන රැහැන් කණුවක ගැටී තිබෙනවා.\nඅනතුරින් මෝටර් රථයේ රියදුරු සහ තවත් දෙදෙනකු තුවාල ලබා කල්පිටිය සහ පුත්තලම රෝහල්වලට ඇතුළත් කිරීමේ දී ඉන් එක් අයෙකු ජීවිතක්ෂයට පත් වුණා.\nමෙලෙස මියගියේ 26 හැවිරිදි දකුණු කුරිඤ්ඤම්පිටියේ පදිංචිකරුවෙක්.\nමේ අතර, උඩප්පුව - කොත්තන්තිව් ප්‍රදේශයේ පිහිටි ඉස්සන් වගා කරන ගොවිපළක ඇති දිය ඇළට එම ගොවිපලේ සේවය කළ පුද්ගලයෙකු වැටී, එම පුද්ගලයා සැක කටයුතු අයුරින් මියගොස් අති බවට මේ වන විට කරුණු හෙළි වී ඇති බව උඩප්පුව පොලිසීය පවසනවා.\n30 හැවිරිදි බෙරගල ප්‍රදේශයේ පදිංචි අයෙකු මෙලෙස ජීවිතක්ෂයට පත්ව ඇති බවයි පොලීසිය පැවසුවේ.\nඋඩප්පුව පොලීසිය වැඩිදුර පරීක්ෂණ සිදු කරනු ලබනවා.",
       "URL": "https://www.hirunews.lk/295625/පහකට-මරු-කැඳවූ-ගැරඬි-ඇල්ලේ-ඛේදවාචකය-තරුණියක්-තවමත්-අතුරුදන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1388"
}