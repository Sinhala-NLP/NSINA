{
       "Source": "hirunews",
       "Timestamp": "Saturday, 28 January 2023 - 6:31",
       "Headline": "ප්‍රදේශ කිහිපයකට වැසි හෝ ගිගුරුම් සහිත වැසි",
       "News Content": "බස්නාහිර, සබරගමුව සහ දකුණු පළාත්වලත් මහනුවර සහ නුවරඑළි දිස්ත්‍රික්වලත් ස්ථාන ස්වල්පයක සවස් කාලයේ දී හෝ රාත්‍රී කාලයේ දී වැසි හෝ ගිගුරුම් සහිත වැසි ඇති විය හැකි බව කාලගුණ විද්‍යා දෙපාර්තමේන්තුව නිවේදනය කරනවා.\nඌව පළාතෙත් මඩකලපුව සහ අම්පාර දිස්ත්‍රික්වලත් වැසි ස්වල්පයක් ඇති විය හැකි යි.\nගිගුරුම් සහිත වැසි සමඟ ඇති විය හැකි තාවකාලික තද සුළංවලින් සහ අකුණු මඟින් සිදු වන අනතුරු අවම කර ගැනීමට අවශ්‍ය පියවර ගන්නා ලෙස යි කාලගුණ විද්‍යා දෙපාර්තමේන්තුව ජනතාවගෙන් ඉල්ලා සිටින්නේ.\nමේ අතර, ගිණිකොණ දිග බෙංගාල බොක්ක ආශ්‍රිත මුහුදු ප්‍රදේශය ආශ්‍රිත ව පවතින අඩු පීඩන කලාපය පීඩන අවපාතයක් දක්වා වර්ධනය වීමට ඉඩ ඇති බැවින් එම ප්‍රදේශයට යාත්‍රා නො කරන ලෙස ධීවර හා නාවික ප්‍රජාවගෙන් කාලගුණ විද්‍යා දෙපාර්තමේන්තුව ඉල්ලීමක් කරනවා.\nඑම මුහුදු ප්‍රද්ශයේ ධීවර කටයුතුවල මේ වන විටත් නිරත වන්නේ නම් වහා ම ගොඩබිමට හෝ ආරක්ෂිත ස්ථානයකට පැමිණෙන ලෙසට යි එම දෙපාර්තමේන්තුව දැනුම් දෙන්නේ.\nලබන පළමු වැනි දා වන විට එය පීඩන අවපාතයක් දක්වා වර්ධනය වී බටහිරට බර ව වයඹ දෙසට ගමන් කරමින් ශ්‍රී ලංකාවේ නැඟෙනහිර වෙරළට ළගා වනු ඇති බව යි කාලගුණ විද්‍යා දෙපාර්තමේන්තුව සඳහන් කළේ.\nඑමෙන්ම එම මුහුදු ප්‍රදේශ ඉතා රළු විය හැකි අතර, සුළගේ වේගය ද පැයට කිලෝමීටර් 60 දක්වා වැඩි විය හැකි අතර, තද වැසි හෝ ගිගුරුම් සහිත වැසි ද ඇති විය හැකි යි.",
       "URL": "https://www.hirunews.lk/326050/ප්‍රදේශ-කිහිපයකට-වැසි-හෝ-ගිගුරුම්-සහිත-වැසි",
       "Category": "Local News",
       "Parent URL": "https://www.hirunews.lk/local-news.php?pageID=575"
}