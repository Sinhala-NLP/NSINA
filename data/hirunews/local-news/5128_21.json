{
       "Source": "hirunews",
       "Timestamp": "Tuesday, 15 March 2016 - 18:57",
       "Headline": "නිදහස් පක්ෂයේ පිරිසක් අදත් මහලේකම්ගේ ලියුම පුච්චයි",
       "News Content": "ලබන 29 වනදා විනය පරීක්ෂණයක් සඳහා කැඳවමින් පක්ෂ මහ ලේකම්වරයා යොමුකළ ලිපි පිළිනොගන්නා බව ශ්‍රී ලංකා නිදහස් පක්ෂයේ පළාත් පාලන ආයතන හිටපු සභාපතිවරුන් 06 දෙනෙකු අද මාධ්‍ය හමුවක් කැඳවමින් ඔවුන් ප්‍රකාශ කළා.\nබත්තරමුල්ලේ අද පැවති එම මාධ්‍ය හමුවේදී ඔවුන් එම ලිපි ප්‍රසිද්ධියේ පිළිස්සීමද විශේෂත්වයක්.\nමාධ්‍ය හමුවට වලල්ලාවිට ප්‍රාදේශීය සභාවේ හිටපු සභාපති උදේනි අතුකෝරල, බොරලැස්ගමුව නගර සභාවේ හිටපු සභාපති අරුණ ප්‍රියශාන්ත සහ අත්තනගල්ල ප්‍රාදේශීය සභාවේ හිටපු සභාපති ප්‍රියන්ත පුෂ්පකුමාර ඇතුලූ පිරිසක්  එක්වුණා.\nමේ අතර, ශ්‍රී ලංකා නිදහස් පක්ෂයේ ආසන සංවිධායකවරුන් පිරිසක් ජනාධිපති මෛත්‍රීපාල සිරිසේනගේ ප්‍රධානත්වයෙන් ශ්‍රී ලංකා පදනම් ආයතනයේ අද පැවති සාකච්ඡාවකට එක්වුණා.\nඑම සාකච්ඡාවෙන් අනතුරුව මාධ්‍ය වෙත අදහස් දැක්වු ශ්‍රී ලංකා නිදහස් පක්ෂ මහ ලේකම් අමාත්‍ය දුමින්ද දිසානායක කියා සිටියේ පක්ෂයේ ප්‍රතිසංවිධාන කටයුතු සම්බන්ධයෙන් මෙහිදී සාකච්ඡා කළ බවයි.\nඑහිදී මාධ්‍යවේදීන් අමාත්‍යවරයාගෙන් ඒකාබද්ධ විපක්ෂයේ 17 වනදා රැස්වීම ඇතුළු කරුණු කිහිපයක් සම්බන්ධයෙන් විමසා සිටියා.\nඑය නිදහස් පක්ෂයේ රැස්වීමක් නොවන බවයි මහලේකම්වරයා සඳහන් කළේ.\nශ්‍රී ලංකා නිදහස් පක්ෂය දෙකඩ කිරීම සඳහා හිටපු අමාත්‍ය බැසිල් රාජපක්ෂ සහ එක්සත් ජාතික පක්ෂය අතර ගිවිසුමක් පවතින්නේද යන්න පිළිබඳව කොළඹ අද පැවති මාධ්‍ය හමුවකදී මාධ්‍යවේදියෙකු අමාත්‍ය එස්.බී. දිසානායකගෙන් විමසුවා.\nඔහු කියා සිටියේ බැසිල් රාජපක්ෂ සාමාන්‍යයෙන් මෙවැනි කටයුතු සිදුකරන බවයි.",
       "URL": "https://www.hirunews.lk/128609/නිදහස්-පක්ෂයේ-පිරිසක්-අදත්-මහලේකම්ගේ-ලියුම-පුච්චයි",
       "Category": "Local News",
       "Parent URL": "https://www.hirunews.lk/local-news.php?pageID=5128"
}