{
       "Source": "hirunews",
       "Timestamp": "Friday, 18 March 2022 - 19:11",
       "Headline": "සහන රැගෙන මුදල් ඇමති දිවයිනට - ඉන්ධන ඇණවුම පමා කළ බවටත් චෝදනා  (වීඩියෝ)",
       "News Content": "ඉන්දියාවෙන් ලබාගත් බිලියනයක ණය මුදල සඳහා කිසිදු කොන්දේසියක් නොමැති බව මුදල් අමාත්‍ය බැසිල් රාජපක්ෂ පවසනවා.\nසිය දෙදින ඉන්දීය නිල සංචාරය නිමා කරමින් අද දහවල් දිවයිනට පැමිණි මුදල් අමාත්‍යවරයාගෙන් මාධ්‍යවේදීන් නැගූ ප්‍රශ්නවලට පිළිතුරු ලබාදෙමින් ඔහු මෙම අදහස් පළ කළා.\nශ්‍රී ලංකන් ගුවන් සේවයේ යූ.එල්. 192 දරණ ගුවන් යානයෙන් අද පස්වරු 1.40 ට ඉන්දියාවේ නවදිල්ලි නුවර සිට මුදල් අමාත්‍යවරයා සහ අමාත්‍යාංශ ලේකම් එස්.ආර්. ආටිගල දිවයිනට පැමිණියා.\nමෙම සංචාරයේදී ඉන්දියාවෙන් ඩොලර් බිලියනයක ණය මුදලක් ලබාගැනීමට අදාළ ගිවිසුමට ඊයේ අත්සන් තැබුණු අතර, ඉන්ධන සඳහා ලබාදෙන ණය ඇමෙරිකානු ඩොලර් මිලියන 500 සිට 750 දක්වා ඉහළ දමන ලෙසද ශ්‍රී ලංකා රජය ඉන්දියාවෙන් එහිදී ඉල්ලීමක් සිදුකළා.\nමුදල් අමාත්‍ය බැසිල් රාජපක්ෂ ඉන්දීය අග්‍රාමාත්‍ය නරේන්ද්‍ර මෝදි සහ එරට විදේශ අමාත්‍ය එස්.ජයිශන්කර් ඇතුලු රාජතාන්ත්‍රිකයින් පිරිසක් මෙම සංචාරයේදී හමුවී සාකච්ඡා පවත්වනු ලැබුවා.\nමේ අතර වරාය තුළ සිරව ඇති අත්‍යවශ්‍ය ආහාර ද්‍රව්‍ය සහිත බහලුම් නිදහස් කිරීමට අවශ්‍ය කටයුතු සළසන ලෙසට අමාත්‍යාංශ ලේකම්වරියට උපදෙස් දුන් බව වෙළඳ අමාත්‍ය බන්දුල ගුණවර්ධන ප්‍රකාශ කළා.\nයාපනයේ පිහිටි ආරක්ෂක කොමසාරිස් දෙපාර්තමේන්තුවේ නිරීක්ෂණ චාරිකාවකට එක්වීමෙන් අනතුරුව පැවති මාධ්‍ය හමුවකට එක්වෙමින් අමාත්‍යවරයා මෙම අදහස් පළ කළා.",
       "URL": "https://www.hirunews.lk/299797/සහන-රැගෙන-මුදල්-ඇමති-දිවයිනට-ඉන්ධන-ඇණවුම-පමා-කළ-බවටත්-චෝදනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1285"
}