{
       "Source": "hirunews",
       "Timestamp": "Friday, 13 May 2022 - 15:06",
       "Headline": "පළාගිය රැඳවියන්ට දැනුම්දීමක්",
       "News Content": "පසුගිය 09 වනදදා රට තුල පැවති කලහාකාරී තත්වය මත ඇති වු සිද්ධියේදී නිලධාරීන්ගේ අත්අඩංගුවෙන් මිදී පලාගිය සිරකරුවන් වෙත බන්ධනාගාර දෙපාර්තමේන්තුවෙන් දැනුම්දීමක් සිදුකර තිබෙනවා.\nකොළඹ ප්‍රදේශයේ ඇති වු නොසන්සුන්කාරී අවස්ථාවේදී වටරැක බන්ධනාගාරයේ සිට වැඩසහන පදනම මත කොළඹ අවට ප්‍රදේශයේ වැඩබිම් සදහා පැමිණ සිටි සිරකරුවන් 181 දෙනෙකු නැවත වටරැක බන්ධනාගාරය වෙත රැගෙන යාමේදීයි මෙම සිදුවීම සිදුවුයේ.\nඑහිදී තලංගම ප්‍රදේශයේදී කලහකාරී පිරිසක් විසින් රැදවියන් රැගෙන යන ලද බස් රථ නවත්වා සිරකරුවන්ට හා ඔවුන් භාරව ගිය නිලධාරින්ටත් බස් රථවලටත් පහරදුන් අවස්ථාවේදී තම ජිවිත ආරක්ෂාව උදෙසා සිරකරුවන් 58 දෙනෙකු නිත්‍යානුකූල අත්අඩංගුවෙන් මිදී පළා ගොස් තිබෙනවා.\nඅත්අඩංගුවෙන් මිදි පලාගිය සිරකරුවන් අතරින් 32ක් වටරැක බන්ධනාගාරය වෙත පැමිණ භාර වී ඇති අතර, තවත් සිරකරුවන් 26 දෙනෙකු භාර වී නොමැති බවයි එම දෙපාර්තමේන්තුව නිවේදනය කළේ.\nඑලෙස නිත්‍යානුකුල අත්අඩංගුවෙන් මිදී පලා ගොස් මේ වන තෙක් භාර වී නොමැති සිරකරුවන් හැකි ඉක්මනින් වටරැක බන්ධනාගාරයට පැමිණ හෝ ලඟම ඇති බන්ධනාගාර වෙත, ළඟම ඇති පොලිස්ථානය වෙත පැමිණ භාර විය හැකියි.\nඑමෙන්ම 0114677177 / 0114677517 යන අංකවලට දුරකථන ඇමතුමක් ලබා දීමෙන් එම රැඳවියන්ට භාර විය හැකි අතර පැමිණීමට අපහසුතාවයක් ඇත්නම් මෙම දුරකථන අංකවලට කතා කිරීමෙන් සිටින ස්ථානයට පැමිණ භාර ගැනීමට හැකි බවද බන්ධනාගාර කොමසාරිස් (පාලන/පුනරුත්ථාපන/මාධ්‍ය ප්‍රකාශක) චන්දන ඒකනායක නිවේදනය කළා.",
       "URL": "https://www.hirunews.lk/304233/පළාගිය-රැඳවියන්ට-දැනුම්දීමක්",
       "Category": "Local News",
       "Parent URL": "https://www.hirunews.lk/local-news.php?pageID=1172"
}