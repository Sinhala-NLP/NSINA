{
       "Source": "hirunews",
       "Timestamp": "Wednesday, 01 May 2019 - 9:54",
       "Headline": "එඩේරමුල්ලේ විශේෂ සෝදිසි මෙහෙයුමක්",
       "News Content": "එඩේරමුල්ල - අක්බාර් ටවුන් ප්‍රදේශයේ ත්‍රිවිධ හමුදාව සහ පොලීසිය එක්ව මේ වනවිට ඒකාබද්ධ මෙහෙයුමක් දියත් කර තිබෙනවා.\nඑම ප්‍රදේශයේ වැසියන් ක්‍රීඩාංගනයකට රැස් කර මෙම මෙහෙයුම් සිදුකරන බවයි වත්තල පොලීසිය කියා සිටියේ.\nඑඩේරමුල්ල දේවස්ථානය පිටුපස නිවසක රැදී සිටි පුද්ගලයින් දෙදෙනෙකු මීට පෙර දඹුල්ල ප්‍රදේශයේදී අත්අඩංගුවට ගැණුනු අතර, පසුව හෙළි වුණේ ඔවුන් පාස්කු ඉරිදා ත්‍රස්ත ප්‍රහාරයට සම්බන්ධ සැකකරුවන් බවයි.\nමේ අතර පෑලියගොඩ ප්‍රදේශයේ නිවසක් පිටුපස වල දමා තිබූ කඩු දෙකක් සොයා ගෙන තිබෙනවා.\nකැළණිය කොට්ඨාශ අපරාධ විමර්ශන අංශයේ ස්ථානාධිපති ලින්ටන් ද සිල්වා වෙත ලද තොරතුරකට අනුව මේවා සොයා ගෙන ඇති අතර, 38 හැවිරිදි සැකකරුවෙකු ද පොලිස් භාරයට ගැණුනා.\nඔහු පොලීසියට ප්‍රකාශ කර ඇත්තේ මීට පෙර කඩු 65 ක් කොළඹට ප්‍රවාහනය කළ බවයි.\nරැඳවුම් නියෝග යටතේ සැකකරුගෙන් ප්‍රශ්න කෙරෙන අතර, මෙම කඩු තොගය භාර ගත් පුද්ගලයින් සම්බන්ධයෙන් වැඩිදුර තොරතුරු හෙළි කර ගැනීම එහි අරමුණ බවයි පෑලියගොඩ පොලීසියේ උසස් නිලධාරියෙකු සඳහන් කළේ.",
       "URL": "https://www.hirunews.lk/215518/එඩේරමුල්ලේ-විශේෂ-සෝදිසි-මෙහෙයුමක්",
       "Category": "Local News",
       "Parent URL": "https://www.hirunews.lk/local-news.php?pageID=3375"
}