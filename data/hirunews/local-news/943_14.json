{
       "Source": "hirunews",
       "Timestamp": "Saturday, 13 August 2022 - 19:20",
       "Headline": "ව්‍යාජ මනෝ විශේෂඥයන් ගැන මනෝ වෛද්‍යවරුන්ගේ සංගමය අවධානයෙන්",
       "News Content": "විශේෂඥ මනෝ වෛද්‍යවරුන් ලෙස පෙනී සිටින ව්‍යාජ පුද්ගලයන් සහ රෝගීන්ට ප්‍රතිකාර කරන මුවාවෙන් කටයුතු කරන සුදුසුකම් නොමැති පාර්ශ්වයන් පිළිබදව නිරීක්ෂණය කරමින් සිටින බව ශ්‍රී ලංකා මනෝ වෛද්‍යවරුන්ගේ සංගමය ප්‍රකාශ කරනවා.\nඇතැම් තත්ත්වයන් තුළ මනෝ වෛද්‍යවරුන්ගේ කාර්යභාරය වැරදි ලෙස අර්ථගැන්වී ඇති අතර එමගින් සුදුසුකම්ලත් වෛද්‍යවරයකු හදුනාගැනීමට ජනතාවට ඇති අයිතියද උල්ලංඝණය වී ඇති බවයි එම සංගමය සදහන් කරන්නේ.\nඑබැවින් සුදුසුකම් ලත් විශේෂඥ මනෝ වෛද්‍යවරුන් හදුනාගැනීමට ශ්‍රී ලංකා වෛද්‍ය සභාවේ ලියාපදිංචි වෛද්‍යවරුන්ගේ ලේඛණය භාවිත කරන ලෙසද ශ්‍රී ලංකා මනෝ වෛද්‍යවරුන්ගේ සංගමය ඉල්ලීමක් කරනවා.\nජනතාව මුහුණදෙන විවිධ ගැටලුකාරී තත්ත්වයන් හමුවේ සහනය පතා වෛද්‍යවරුන් හමුවීම මෙන්ම ඇතැම්විට අදෘෂ්‍යමාන බලවේගවල පිහිට විශ්වාස කිරීමද රටේ නිරන්තරයෙන් සිදුවන්නක්. දරුවන් පවා එවැනි අවස්ථාවලදී අවධානමට ලක්වෙනවා.\nපසුගියදා අපරාධ පරීක්ෂණ දෙපාර්තමේන්තුව ගාල්ල ප්‍රදේශයේ දේවාලයක කපු මහතෙකු ළමා අපයෝජන සිද්ධීන් සම්බන්ධයෙන් අත්අඩංගුවට ගන්නේද මෙවන් පසුබිමකයි. ඇතැම් ගැටලුවලදී මනෝ වෛද්‍යවරුන්ගේ උපදෙස් සහ මග පෙන්වීම ලබා ගැනීමට මෙරට ජනතාව තුළ තවමත් ඇත්තේ පසුගාමීත්වයක්.\nමෙම තත්ත්වය අවම කිරීම සදහා මනෝ වෛද්‍යවරුන්ගේ පාර්ශ්වයෙන්ද විධිමත් ක්‍රියාවලියක් ක්‍රියාත්මක විය යුතු නොවේදැයි අප ශ්‍රී ලංකා මනෝ වෛද්‍යවරුන්ගේ සංගමයේ මහජන සබදතා නිලධාරී, කරාපිටිය ශික්ෂණ රෝහලේ මනෝ විශේෂඥ වෛද්‍ය රූමි රූබන්ගෙන් වැඩිදුරටත් විමසුවා.\nඔහු කියා සිටියේ පවතින අර්බුද හමුවේ ඇතිවන පීඩා තත්ත්වයන්වලදී මිනිසුන් බුද්ධිමත් බව පසෙක තබා ඇතැම්විට අදෘෂ්‍යමාන බලවේග පිහිට සොයා යන බවයි.\nකුඩා දරුවන් පවා දෙමාපියන්ගේ අවධානයෙන් ගිලිහී යෑම නිසා විවිධ අපචාරයන්ට ගොදුරුවන බව ඔහු කියා සිටියා.\nගැටලුවලදී හැකිතාක් නිසි පරිදි මනෝ විශේෂඥ උපදෙස් ලබා ගෙන විද්‍යාත්මකව විසදුම් සෙවීමට කටයුතු කළ යුතු බවයි වෛද්‍ය රූමි රූබන් අවධාරණය කරන්නේ.",
       "URL": "https://www.hirunews.lk/312675/ව්‍යාජ-මනෝ-විශේෂඥයන්-ගැන-මනෝ-වෛද්‍යවරුන්ගේ-සංගමය-අවධානයෙන්",
       "Category": "Local News",
       "Parent URL": "https://www.hirunews.lk/local-news.php?pageID=943"
}