{
       "Source": "hirunews",
       "Timestamp": "Thursday, 16 February 2017 - 20:17",
       "Headline": "හිටපු ජනපතිනිය විදෙස් මාධ්‍යවේදීන් හමුවේ නව ව්‍යවස්ථාව ගැන කථා කරයි",
       "News Content": "නව ව්‍යවස්ථාවක් සඳහා ජනමත විචාරණයක් පැවැත්වුවද එය ජයගත හැකිද යන්න සම්බන්ධයෙන් බොහෝදෙනා තුළ සැකයක් ඇති බව හිටපු ජනාධිපතිනී චන්ද්‍රිකා බණ්ඩාරනායක කුමාරතුංග මහත්මිය පවසනවා.\nමෙරට සිටින විදෙස් මාධ්‍යවේදීන් සමග ඊයේ පස්වරුවේ පැවති හමුවකදී ඇය මේ බව සඳහන් කර තිබෙනවා.\nමෙරට සිටින විදේශිය මාධ්‍යවේදීන් වෙත අදහස් දක්වමින් හිටපු ජනාධිපතිනී චන්ද්‍රිකා බණ්ඩාරනායක කුමාරතුංග මහත්මිය පවසා ඇත්තේ යුද අපරාධ පිළිබඳ පරීක්ෂණයක් ආරම්භ කළහොත් එය නව ව්‍යවස්ථා සම්පාදන කාර්යයට එය පැහැදිලිවම බාධාවක් වනු ඇති බවයි.\nනව ව්‍යවස්ථා සම්පාදන කාර්යයේදී ජාතික හෙළ උරුමය, බොදුබල සේනා සංවිධානය සහ හිටපු ජනාධිපති මහින්ද රාජපක්ෂ මහතාගේ නායකත්වයෙන් යුත් ඒකාබද්ධ විපක්ෂය වැනි සංවිධානාත්මක අන්තවාදී කණ්ඩායම් ආණ්ඩුවට අභියෝගයක් වී ඇති බව ද හිටපු ජනාධිපතිනිය පවසා තිබෙනවා.\nනව ව්‍යවස්ථාවක් හඳුන්වාදිම සඳහා ජනමත විචාරණයක් අත්‍යාවශ්‍ය බව අවධාරණය කරන හිටපු ජනාධිපතිනිය පෙන්වා දෙන්නේ පවතින වාතාවරණය තුළ ජනමත විචාරණයකින් ජයගත හැකිද යන්න සම්බන්ධයෙන් සැකයක් පවතින බවයි.\nජනතාව තුළ නව ව්‍යවස්ථාව සම්බන්ධයෙන් ඇති දුර්මත වෙනස් කිරීම සඳහා සුදු නෙළුම වැනි වැඩසටහනක් ඉදිරි සති කිහිපය තුළ ආරම්භ කරන බවද හිටපු ජනාධිපතිනිය විදෙස් මාධ්‍යවේදීන් හමුවේ අනාවරණය කර තිබෙනවා.\nමේ අතර, යුද අපරාධ චෝදනා සම්බන්ධ පරීක්ෂණ පිළිබඳ මතුවූ පැනයකදී හිටපු ජනාධිපතිනිය පවසා ඇත්තේ ඒ පිළිබඳව උතුරු නැගෙනහිර පළාත්වල ජනතාවගේ වැඩි අවධානයක් නොමැති බවයි.\nඑම ජනතාවට අවශ්‍යව ඇත්තේ පළාතේ සංවර්ධනයල රැකියා අවස්ථාල දරුවන්ට අධ්‍යාපනය වැනි කරුණු බව පවසන කුමාරතුංග මහත්මිය, යුද අපරාධ පරීක්ෂණ හුදෙක් දෙමළ ඩයස්පෝරාවේ අවශ්‍යතාවක් පමණක් බව පවසා තිබෙනවා.",
       "URL": "https://www.hirunews.lk/154666/හිටපු-ජනපතිනිය-විදෙස්-මාධ්‍යවේදීන්-හමුවේ-නව-ව්‍යවස්ථාව-ගැන-කථා-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4658"
}