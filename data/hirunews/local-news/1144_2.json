{
       "Source": "hirunews",
       "Timestamp": "Wednesday, 25 May 2022 - 17:37",
       "Headline": "මැතිව්ස්  හා ධනංජය මැදපෙළට නැංගුරම වෙති",
       "News Content": "සංචාරක ශ්‍රී ලංකා කණ්ඩායම සහ බංග්ලාදේශ කණ්ඩායම අතර බංගලාදේශයේ මීර්පූර් හිදී පැවැත්වෙන දෙවැනි ටෙස්ට් තරගයේ තැවැනි දිනයේ දී සිය පළමු ඉනිමට පන්දුවට පහර දෙන ශ්‍රී ලංකා කණ්ඩායම කඩුළු 5ක් දැවී ලකුණු 282ක් ලබාගෙන සිටිනවා.\nඒ බංග්ලාදේශ පළමු ඉනිමට ලබා ගත් ලකුණු 365 ට පිලිතුරු වශයෙන්.\nඅද දිනයට තරගය ආරම්භ කරන විට ශ්‍රී ලංකා කණ්ඩායම කඩුලු දෙකක් දැවී ලකුණු 143ක් ලබාගෙන සිටියා.\nදිනයේ පළමු කඩුල්ල ලෙස, ඊයේ දිනයේ සැඳෑරක්ෂක පිතිකරුවා ලෙස ක්‍රීඩා කළ කසුන් රාජිත එබඩොට් හුසෙයින්ගේ පන්දුවක් කෙලින් ම කඩුල්ලේ වැදීමෙන් ලකුණු නොලබා ම දැවී ගියා.\nඉන් අනතුරුව දිනයේ දෙවන කඩුල්ල ලෙස නායක දිමුත් කරුණාරත්න ශකීබ් අල් හසන් යැවූ පන්දුවක් කඩුල්ලේ වැදීමෙන් දැවී ගියේ තවත් ශතකයක කඩයිමට ලකුණු විස්සකට මෙපිටින්.\nඒ ඔහු ලකුණු 80ක් ලබා තිබිය දී යි.\nපසුව පිටියේ ස්ථාවර වූ ඇන්ජලෝ මැතිවුස් හා ධනංජය සිල්වා ශ්‍රී ලංකා කණ්ඩායමට ලකුණු 102 ශක්තිමත් සබඳතාවයක් ගොඩ නැගීමට ලැබුණා.\nධනංජය සිල්වා ලකුණු 58ක් ලබා සිටිය දී ශකීබ් අල් හසන් යැවූ පන්දුවක් හමුවේ කඩුලු රකින ක්‍රීඩක ලිටන් දාස් වෙත ලබා දුන් උඩ පන්දුවක් නිසා දැවී යාමට ලක් වුණා.\nඉන් අනතුරුව පිටියට පිවිසුණේ දිනේෂ් චන්දිමාල්.\nතවමත් ඇන්ජලෝ මැතිව්ස් ලකුණු 58 ලබා ගෙන නොදැවී කඩුල්ලේ රැඳී සිටිනවා.\nපළමු ඉනිම ක්‍රීඩා කරන ශ්‍රී ලංකා කණ්ඩායම බංගලාදේශ කණ්ඩායමට වඩා ලකුණු 83 පිටුපසින් සිටිනවා.\nහෙට තරගයේ සිව්වැනි දිනය යි.",
       "URL": "https://www.hirunews.lk/305280/මැතිව්ස්-හා-ධනංජය-මැදපෙළට-නැංගුරම-වෙති",
       "Category": "Local News",
       "Parent URL": "https://www.hirunews.lk/local-news.php?pageID=1144"
}