{
       "Source": "hirunews",
       "Timestamp": "Tuesday, 17 November 2020 - 18:03",
       "Headline": "සියලු පාසල් තුළ ඉංග්‍රීසි Smart Class පිහිටුවීමේ දීප ව්‍යාප්ත වැඩපිළිවෙළක්",
       "News Content": "පාසල් තුළ ඉංග්‍රිසි අධ්‍යාපනය ඉහළ නැංවීම වෙනුවෙන් නවීන තාක්ෂණය සම්බන්ධ කර ගනිමින් සකස් කරන ලද ඉංග්‍රීසි සුහුරු පන්ති (English Smart Class ) පිහිටුවීමේ වැඩපිළිවෙලක් Right to Read ව්‍යපෘතිය යටතේ අධ්‍යාපන අමාත්‍යාංශයේ සම්බන්ධීකරණයෙන් ක්‍රියාවට නංවා තිබෙනවා.\n3 ශ්‍රේණියේ සිට 8 ශ්‍රේණිය දක්වා පාසල් විෂය මාලාව තුළ ඉංග්‍රීසි විෂයට අදාළ පෙළ පොත් ඇසුරින් සකස් කරන ලද පාඩම් මාලා අන්තර්ගත කරන ලද අන්තර්ජාල යෙදවුමක් මගින් මෙම ඉංග්‍රීසි සුහුරු පන්ති ක්‍රියාත්මකවනවා.\nමේ වන විට දිවයින පුරා පාසල් 837ක සිසුන් 510,745කට ආසන්න පිරිසක් මෙම වැඩසටහන සමඟ සම්බන්ධ කරගෙන ඇති බවයි අධ්‍යාපන අමාත්‍යංශය නිවේදනය කළේ.\nඋතුර, සබරගමුව, ඌව සහ මධ්‍යම පළාත්වල පාසල් තුළ මේ වන විටත් මෙම වැඩසටහන ක්‍රියාත්මකයි.\n2022 වර්ෂය වන විට දිවයිනේ සියලුම පාසල් ආවරණය වන පරිදි ඉංග්‍රීසි සුහුරු පන්ති වැඩසටහන ක්‍රියාවට නැංවීමට සැලසුම් කර ඇති අතර, දකුණු පළාත් වැඩපිළිවෙළ තුළ පළමු අදියර යටතේ ඉදිරි මාස කිහිපය තුළ ගාල්ල දිස්ත්‍රික්කයේ පාසල් 100ක මෙම වැඩසටහන හදුන්වාදීමට කටයුතු යොදා තිබෙනවා.\nදෙවන අදියර යටතේ දකුණු පළාතේ තවත් පාසල් 100කට ඉංග්‍රීසි සුහුරු පන්ති ලබාදීමට පියවර ගනු ලබනවා.\nදරුවන්ට පාසල තුළ දී අදාළ විෂය භාර ගුරුවරයාගේ සහාය ඇතිව සුහුරු ඉංග්‍රීසි පන්තිය සමඟ සම්බන්ධ විය හැකි අතර, මීට අදාළව ගුරුභවතුන් පුහුණු කිරීම වෙනුවෙන් ගුරු උපදේශකවරුන් සහ විදුහල්පතිවරුන් පුහුණු කිරීමේ කටයුතු ද මේ වන විටත් ක්‍රියාවට නංවා ඇති බවයි එම අමාත්‍යංශය වැඩිදුරටත් නිවේදනය කළේ.",
       "URL": "https://www.hirunews.lk/254956/සියලු-පාසල්-තුළ-ඉංග්‍රීසි-smart-class-පිහිටුවීමේ-දීප-ව්‍යාප්ත-වැඩපිළිවෙළක්",
       "Category": "Local News",
       "Parent URL": "https://www.hirunews.lk/local-news.php?pageID=2327"
}