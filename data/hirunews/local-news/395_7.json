{
       "Source": "hirunews",
       "Timestamp": "Monday, 24 April 2023 - 7:50",
       "Headline": "දප්පුල අදත් T.I.D නාවොත් අධිකරණ ක්‍රියාමාර්ග ගැනීමට පියවර",
       "News Content": "පාස්කු ප්‍රහාරයේ විමර්ශනවලට අදාළව හිටපු නීතිපති දප්පුල ද ලිවේරාට අද (24) දින යළිත් වරක් ත්‍රස්ත විමර්ශන කොට්ඨාසය හමුවේ පෙනී සිටින්නැයි දැනුම් දී තිබෙනවා.\nඑසේ නොමැති වුවහොත් නීතිමය පියවර ගන්නා බවයි ත්‍රස්ත විමර්ශන කොට්ඨාසය හිටපු නීතිපතිවරයාට ලිඛිතව දැනුම් දී ඇත්තේ.\nඔහුට ත්‍රස්ත විමර්ශන කොට්ඨාසයට මෙම කැඳවීම කර ඇත්තේ තුන්වන වරටයි.\nපසුගිය සිකුරාදා දෙවන වරට ඔහු ත්‍රස්ත විමර්ශන කොට්ඨාසය හමුවේ පෙනී සිටීමට නියමිතව තිබූ නමුත් ඔහු එහි පැමිණියේ නැහැ.\nත්‍රස්ත විමර්ශන කොට්ඨාශය වෙත ලිපියක් යොමු කරමින් ඔහු දැනුම් දී තිබුණේ වත්මන් නීතිපතිවරයා සහ ශ්‍රී ලංකා නීතිඥ සංගමය සමඟ සිදුකළ සාකච්ඡාවක් හේතුවෙන් එදින තමාට එම කොට්ඨාසය හමුවට පැමිණීමට නොහැකි බවයි.\nහිටපු නීතිපති දප්පුල ද ලිවේරාට ත්‍රස්ත විමර්ශන කොට්ඨාසය හමුවේ මුල්වරට පෙනී සිටින ලෙස දැනුම්දී තිබුණේ පසුගිය 19 වනදායි. එදිනද ඔහු එම කොට්ඨාසය හමුවේ පෙනී නොසිටි අතර, ඒ වෙනුවෙන් නීතීඥවරයෙකු එහි පැමිණ තිබුණා.\nපාස්කු ඉරිදා ත්‍රස්ත ප්‍රහාරය සම්බන්ධයෙන් කළ ආන්දෝලනාත්මක ප්‍රකාශයක් පිළිබඳව ප්‍රකාශයක් සටහන් කර ගැනීම සඳහායි මොහුට ත්‍රස්ත විමර්ශන කොට්ඨාසය හමුවේ පෙනී සිටින ලෙස දැනුම් දී තිබුණේ.\nපාස්කු ඉරිදා ත්‍රස්ත ප්‍රහාරය පිටුපස දැවැන්ත කුමන්ත්‍රණයක් ක්‍රියාත්මක වූ බවට හිටපු නීතිපති දප්පුල ද ලිවේරා ආන්දෝලනාත්මක ප්‍රකාශයක් සිදුකර තිබුණේ 2021 වසරේදියි.",
       "URL": "https://www.hirunews.lk/333291/දප්පුල-අදත්-t-i-d-නාවොත්-අධිකරණ-ක්‍රියාමාර්ග-ගැනීමට-පියවර",
       "Category": "Local News",
       "Parent URL": "https://www.hirunews.lk/local-news.php?pageID=395"
}