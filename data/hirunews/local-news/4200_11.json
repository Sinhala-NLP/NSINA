{
       "Source": "hirunews",
       "Timestamp": "Sunday, 26 November 2017 - 12:16",
       "Headline": "නිදහස් පක්ෂය සහ ඒකාබද්ධය එක්වීම ගැන මීළඟ සාකච්ඡාවට දින නියමවේ",
       "News Content": "ශ්‍රී ලංකා නිදහස් පක්ෂය සහ ඒකාබද්ධ විපක්ෂය අතර තවත් විශේෂ සාකච්ඡාවක් එළඹෙන අඟහරුවාදා දිනයේදී පැවැත්වීමට නියමිතව තිබෙනවා.\nඅදාළ පාර්ශවයන් විසින් පත් කරන ලද කමිටු සාමාජිකයින් අතර ඊයේ දිනයේදීද සාකච්ඡාවක් පැවැත්වුණා.\nඊයේ රාත්‍රියේ පැවැත්වුණු එම සාකච්ඡාවේදී ඉදිරි මැතිවරණය දෙපාර්ශවය එක්ව තරග කිරීම සම්බන්ධයෙන් වැඩි අවධානයක් යොමුවී ඇති අතර, ඉදිරියේදී පැවැත්වීමට නියමිත සාකච්ඡාවේදීද ඒ සම්බන්ධයෙන් දීර්ඝ ලෙස සාකච්ඡා කෙරෙනු ඇති.\nශ්‍රී ලංකා නිදහස් පක්ෂය විසින් ඉදිරිපත් කර ඇති යෝජනා මෙන්ම ඒකාබද්ධ විපක්ෂය ඉදිරිපත් කර ඇති යෝජනාද මෙහිදී දීර්ඝ ලෙස සාකච්ඡා කෙරුණු බවයි දේශපාලන ආරංචි මාර්ග සඳහන් කළේ.\nඅදාළ සාකච්ඡා සදහා ශ්‍රී ලංකා නිදහස් පක්ෂය වෙනුවෙන් අමාත්‍යවරුන් වන නිමල් සිරිපාල ද සිල්වා,සහ නියෝජ්‍ය අමාත්‍ය ලසන්ත අලගියවන්න  සහභාගිවූ අතර ඒකාබද්ධ විපක්ෂය පාර්ශවය නියෝජනය කරමින් පාලිමේන්තු මන්ත්‍රීවරුන් වන සී.බී.රත්නායක, මහින්ද යාපා අබේවර්ධන සහ පවිත්‍රා වන්නිආරච්චි එක්වුණා.\nමේ අතර ගාල්ල - රත්ගම ප්‍රදේශයේ ඊයේ පැවති ජන හමුවකට එක්වෙමින් අමාත්‍ය චන්දිම වීරක්කොඩි කියා සිටියේ නිදහස් පක්ෂ ප්‍රතිපත්ති ඉදිරියට ගෙන යමින් ආණ්ඩුවක් පිහිටුවීම සියලූදෙනාගේ අපේක්ෂාව බවයි.",
       "URL": "https://www.hirunews.lk/176953/නිදහස්-පක්ෂය-සහ-ඒකාබද්ධය-එක්වීම-ගැන-මීළඟ-සාකච්ඡාවට-දින-නියමවේ",
       "Category": "Local News",
       "Parent URL": "https://www.hirunews.lk/local-news.php?pageID=4200"
}