{
       "Source": "hirunews",
       "Timestamp": "Wednesday, 03 November 2021 - 7:53",
       "Headline": "නැනෝ නයිට්‍රජන් දෙවන පොහොර තොගය අද දිවයිනට",
       "News Content": "ඉන්දියාවේ සිට මෙරටට ගෙන එන නැනෝ නයිට්‍රජන් දියර පොහොර ලීටර ලක්ෂ 24ට අදාළ 2 වන පොහොර තොගය අද ගුවන් මගින් මෙරටට ලැබීමට නියමිතයි.\nකෘෂිකර්ම අමාත්‍යංශයේ අධ්‍යක්ෂ ජනරාල් අජන්ත ද සිල්වා කියා සිටියේ, නැනෝ නයිට්‍රජන් පළමු පොහොර තොගයෙන් පොහොර හිමි නොවූ ගොවීන්ට මෙම පොහොර ලබා දෙන බවයි.\nමීට පෙර මෙරටට ගෙන් වූ නැනෝ නයිට්‍රජන් දියර පොහොර පළමු තොගයේ පොහොර බෝතල් ගොවීන්ට බෙදා දීමේ කටයුතු මේ වනවිට අවසන් අදියරේ පවතින බව පොහොර ලේකම් කාර්යාලය සඳහන් කළා.\nඒ අනුව මේ වන විට අම්පාර, අනුරාධපුර සහ පොළොන්නරුව යන දිස්ත්‍රික්වල ගොවීන්ට ගොවිජන සේවා මධ්‍යස්ථාන හරහා එම පොහොර බෝතල් බෙදා දී තිබෙනවා.\nකෙසේ වෙතත් අවශ්‍ය තරම් පොහොර නොමැතිව වගාවන් සිදු කර ගැනීමට නොහැකිව තමන් දැඩි අසීරුතාවයට පත්ව ඇති බව පවසමින් දිවයිනේ විවිධ ප්‍රදේශ වල ගොවීන් තවදුරටත් විරෝධතා වල නිරත වනවා.",
       "URL": "https://www.hirunews.lk/286844/නැනෝ-නයිට්‍රජන්-දෙවන-පොහොර-තොගය-අද-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1588"
}