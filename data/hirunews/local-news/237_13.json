{
       "Source": "hirunews",
       "Timestamp": "Sunday, 25 June 2023 - 21:47",
       "Headline": "ගුවන් නියමුවන්ගේ හිඟය හමුවේ හදිසි අවස්ථාවකදී ගුවන් නියමුවන් අනුයුක්ත කිරීම අසීරු තත්ත්වයක (වීඩියෝ)",
       "News Content": "පවතින ගුවන් නියමුවන්ගේ හිඟය හමුවේ හදිසි අවස්ථාවකදී ගුවන් නියමුවන් අනුයුක්ත කිරීම අසීරු වී ඇතැයි ශ්‍රී ලංකා ගුවන් නියමුවන්ගේ සංගමය පවසනවා.\nනිවේදනයක් නිකුත් කරමින් එම සංගමය පවසන්නේ ගුවන් සේවය සම්පූර්ණ ධාරිතාවයෙන් ක්‍රියාත්මක වීම සඳහා ගුවන් නියමුවන් 330 දෙනෙකු අවශ්‍ය වුවද පසුගිය වසරේ ඉන් ගුවන් නියමුවන් 70 කට වැඩි පිරිසක් සේවයෙන් ඉල්ලා අස්වී ඇති බවයි.\nශ්‍රී ලන්කන් ගුවන් සේවයට අයත් යූඑල් 470 දරන ගුවන් යානය පැය 12 ක පමණ කාලයක් ප්‍රමාද වීම හේතුවෙන් පසුගිය 20 වනදා දකුණු කොරියාවේ රැකියා සඳහා පිටව යාමට සිටි මෙරට ශ්‍රමිකයින් කණ්ඩායම දැඩි අසීරුතාවකට මුහුණ පෑවා.\nකම්කරු හා විදේශ රැකියා අමාත්‍ය මනූෂ නානායක්කාර මේ සම්බන්ධයෙන් පාර්ලිමේන්තුවේ අවධානයට යොමු කළ අතර එහිදී වරාය,නාවික හා ගුවන්සේවා අමාත්‍ය නිමල් සිරිපාල ද සිල්වා ගුවන් යානයේ ප්‍රමාදයට බලපෑ හේතුව පැහැදිළි කිරීමක් සිදු කරනු ලැබුවා.\nඅමාත්‍යවරයාගේ මෙම ප්‍රකාශය හා පාර්ලිමේන්තුවේදී ගුවන් නියමුවන් සම්බන්ධයෙන් ඉදිරිපත් කළ කරුණුවලට ප්‍රතිචාර දක්වමින් ශ්‍රී ලංකා ගුවන් නියමුවන්ගේ සංගමය මාධ්‍ය නිවේදනයක් නිකුත් කර තිබෙනවා.\nඑහි දැක්වෙන්නේ ගුවන් සේවය සම්පූර්ණ ධාරිතාවයෙන් ක්‍රියාත්මක වීම සඳහා ගුවන් නියමුවන් 330 දෙනෙකු අවශ්‍ය වුවද පසුගිය වසරේ ඉන් ගුවන් නියමුවන් 70 කට වැඩි පිරිසක් සේවයෙන් ඉල්ලා අස්වී ඇති බවයි.\nඑමෙන්ම මුහුණ පෑමට සිදුවන ගැටලු හේතුවෙන් තවත් ගුවන් නියමුවන් ඉල්ලා අස්වීමට ඉඩ ඇතැයිද එහි සඳහන්.\nපවතින ගුවන් නියමුවන්ගේ හිඟය හමුවේ හදිසි අවස්ථාවකදී ගුවන් නියමුවන් අනුයුක්ත කිරීම අසීරු වී ඇතැයිද එම නිවේදනයේ දැක්වෙනවා.\nනියමුවන් 330 දෙනෙකු අවශ්‍ය වුවද දැනට සේවයේ සිටින්නේ නියමුවන් 250 දෙනෙකු බවද එහි සඳහන්.\nගුවන් ක්ෂේත්‍රයේ නියමිත ප්‍රමිතීන්ට අනුව වැටුප් ගෙවීම සිදුනොවන අතර ඒ සම්බන්ධයෙන් මෙතෙක් පැවති සාකච්ඡාවලින් විසඳුම් ලැබී නැතැයිද එම සංගමය පෙන්වා දෙනවා.\nමගීන් මෙන්ම ගුවන් සමාගම සහ මුළු රටම බරපතළ අපහසුතාවට ලක්කරන සිදුවීම් සිදුව ඇත්තේ ගුවන් සේවයේ කළමනාකාරිත්වය විසින් තවදුරටත් විසඳා නොගත් තීරණාත්මක එවැනි ගැටලු හේතුවෙන් බවයි ගුවන් නියමු සංගමය පෙන්වා දෙන්නේ.\nමේ අතර, මත්තල ගුවන්තොටුපල මෙහෙයුම් සහ සේවාවන් පවත්වාගෙන යෑම සඳහා ආයෝජකයින් 19 දෙනෙකු තෝරාගෙන ඇති බව ගුවන් තොටුපොළ හා ගුවන් සේවා සමාගමේ සභාපති විශ්‍රාමික මේජර් ජෙනරාල් ජි.ඒ.චන්ද්‍රසිරි මහතා පවසනවා.\nසභාපතිවරයා සඳහන් කළේ කැබිනට් තීරණයකට අනුව ප්‍රසිද්ධ කළ ටෙන්ඩර් පත්‍රිකාවකට ලැබුණු ඉල්ලීම් අතරින් මෙම ආයෝජකයින් තෝරාගෙන ඇති බවයි.\nඔවුන් සම්බන්ධයෙන් වැඩිදුරටත් අධ්‍යයනය කරමින් සිටින බව ද සභාපතිවරයා සඳහන් කළා.\nඒ අනුව මත්තල ගුවන් තොටුපළේ ගුවන් මෙහෙයුම්, ගුවන් යානා අලුත්වැඩියාව, භාණ්ඩ ප්‍රවාහන සේවා ඇතුළු සේවාවන් රැසක් විදේශීය සමාගම් වෙත ඉදිරියේදි ලබාදීමට නියමිතයි.",
       "URL": "https://www.hirunews.lk/339059/ගුවන්-නියමුවන්ගේ-හිඟය-හමුවේ-හදිසි-අවස්ථාවකදී-ගුවන්-නියමුවන්-අනුයුක්ත-කිරීම-අසීරු-තත්ත්වයක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=237"
}