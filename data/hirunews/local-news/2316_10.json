{
       "Source": "hirunews",
       "Timestamp": "Monday, 23 November 2020 - 19:10",
       "Headline": "පාසල්වලට සිසුන් පැමිණීමේ අඩුවක් - ගුරු සංගම් කියයි (වීඩියෝ)",
       "News Content": "තෙවන පාසල් වාරය ආරම්භ වීමත් සමඟ වැඩිම සිසුන් පිරිසක් අද (23) පාසල් වෙත පැමිණ ඇත්තේ සබරගමුව පළාතෙන් වන අතර එය ප්‍රතිශතයක් ලෙස සියයට 55ක් පමණ වන බව අධ්‍යාපන අමාත්‍යාංශයේ ලේකම් මහාචාර්ය කපිල පෙරේරා සඳහන් කළා.\nඅඩුම සිසුන් සංඛ්‍යාවක් පැමිණ ඇත්තේ දකුණු පළාතේ පාසල්වලට වන අතර එම සංඛ්‍යාව සියයට 15ක් බවයි කොළඹ අද පැවති මාධ්‍ය හමුවකට එක්වෙමින් ඔහු සඳහන් කළේ.\nකෙසේ වෙතත් ගුරු සංගම් පවසන්නේ පාසල්වල සිසුන්ගේ  පැමිණීම සියයට පහක පමණ ප්‍රතිශතයක් ගෙන තිබූ බවයි.\nබස්නාහිර පළාත සහ හුදෙකලා කර ඇති ප්‍රදේශවල පාසල් හැර සෙසු පාසල්වල හයවන ශ්‍රේණියේ සිට 13 වන ශ්‍රේණිය දක්වා අද විවෘත වුවද ඇතැම් ප්‍රදේශවල පාසල් විවෘත වූයේ නැහැ.\nයම් ප්‍රදේශයක පවතින කොවිඩ් වසංගත තත්ත්වය සැලකිල්ලට ගෙන පාසල් විවෘත කිරීමට බලය විදුහල්පතිවරුන් ඇතුළු අධ්‍යාපන බලධාරීන්ට මෙන්ම ප්‍රදේශයේ සෞඛ්‍ය බලධාරීන්ට ලබාදීම ඊට හේතුවයි.\nඒ අනුව වයඹ පළාතේ පාසල් 48ක්, මධ්‍යම සහ උතුරු මැද පළාත්වල පාසල් 14 බැගින් වසා දමා තිබුණා.\nසබරගමුව පළාතේ පාසල් 12ක් වසා දමා තිබූ අතර නැගෙනහිර පළාතේ වසා දමා තිබූ පාසල් සංඛ්‍යාව 6ක්.\nදකුණු පළාතේ ද පාසලක් වසා දමා තිබූ අතර ඌව පළාතේ කිසිදු පාසලක් වසා දමා නොතිබීම විශේෂත්වයක්.",
       "URL": "https://www.hirunews.lk/255427/පාසල්වලට-සිසුන්-පැමිණීමේ-අඩුවක්-ගුරු-සංගම්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2316"
}