{
       "Source": "hirunews",
       "Timestamp": "Sunday, 23 April 2023 - 7:40",
       "Headline": "ඩෙල්ෆ් සමූහ ඝාතනය තවමත් අභිරහසක්",
       "News Content": "යාපනය - ඩෙල්ෆ් දූපතේ මාවිලා වරාය අසළ නිවසක් තුළ එකම පවුලේ සහෝදරියන් 03 දෙනෙකු ඇතුළු 05 දෙනෙකු තියුණු ආයුධවලින් පහර දී ඝාතනය කළ සිද්ධියට හේතුව තවමත් අවිනිශ්චිත බව පොලීසිය පවසනවා.\nපොලිස් කණ්ඩායම් 03ක් ඊට අදාළව පරීක්ෂණ ආරම්භ කර ඇති බව සඳහන්.\nමෙම සිද්ධියේ දී අසාධ්‍ය තත්ත්වයෙන් යාපනය රෝහලට ඇතුළත් කළ කාන්තාවගේ තත්වය මේ වනවිට සුව අතට හැරී ඇති බවයි රෝහල් ප්‍රකාශකයෙකු සඳහන් කළේ.\nඊයේ (22) උදෑසන ඩෙල්ෆ් පොලීසියට ලද තොරතුරක් මත ඒ පිළිබඳව පොලීසිය විමර්ශන ආරම්භ කළ අතර, පෙරේදා රාත්‍රි කාලයත්, ඊයේ (22) උදෑසනත් අතර කාලය තුළ මෙම ඝාතන සිදුව ඇති බවටයි පොලීසිය සැක කරන්නේ.\nමියගොස් තිබුණේ වයස අවුරුදු 70 ඉක්ම වූ එකම පවුලේ සහෝදරියන් 03 දෙනෙකු, එක් අයෙකුගේ ස්වාමි පුරුෂයෙකු සහ තවත් ඥාති පුද්ගලයෙකු බව පොලීසිය සඳහන් කළා.\nඅදාළ ඥාති පුද්ගලයා එම නිවසට පැමිණ ඇත්තේ ඊයේ (22) උදෑසන පහට පමණ බවටයි පොලීසිය සිදුකළ විමර්ශනවලදී හෙළිව ඇත්තේ.",
       "URL": "https://www.hirunews.lk/333198/ඩෙල්ෆ්-සමූහ-ඝාතනය-තවමත්-අභිරහසක්",
       "Category": "Local News",
       "Parent URL": "https://www.hirunews.lk/local-news.php?pageID=397"
}