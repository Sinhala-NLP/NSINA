{
       "Source": "hirunews",
       "Timestamp": "Monday, 21 August 2017 - 10:10",
       "Headline": "අනුරාධපුරයෙන් අතුරුදන් වූ 15 හැවිරිදි සිසුවිය දින 14කට පසු කළුතර දී හමුවෙයි",
       "News Content": "පෞද්ගලික උපකාරක පන්තියකට යන අතරතුරදී අතුරුදන්වූ බව කියූ අනුරාධපුර පාලාඩිකුලම ප්‍රදේශයේ පහළොස්‌ හැවිරිදි පාසල් ශිෂ්‍යාව දකුණු කළුතර හම්බෙගෙදර ප්‍රදේශයේදී සොයාගෙන තිබෙනවා.\nඒ, අනුරාධපුර පොලිස්‌ ස්‌ථානයේ ළමා සහ කාන්තා කාර්යාංශයේ නිලධාරීන් විසින්.\nඉකුත් 02 වැනිදා මෙම බාලවයස්කාර දැරිය අතුරුදන් වූ බවට පැමිණිල්ලක් ලැබී තිබුනා.\nසිසුවිය සිය මවට ලිපියක්‌ ලියා නිවසේ තබා පිටව ගොස්‌ තිබු බවටද පොලිස් පරීක්ෂණවල දී හෙළි වුනා.\nඑහෙත් සිසුවිය නිවසින් පිටව යාම පිළිබඳව පැමිණිල්ල ඉදිරිපත් කළ ඇගේ මව ඒ බව පොලිසියට වසන් කර ඇති බවටද විමර්ශනවල දී අනාවරණ වී තිබෙනවා.\nඇයව සොයාගෙන ඇත්තේ දකුණු කළුතර හම්බෙගෙදර ප්‍රදේශයේ පදිංචි විසි හය හැවිරිදි පෙම්වතාගේ නිවසේ සිටියදී.\nසිසුවිය අතුරුදන්වීම සම්බන්ධයෙන් ඇගේ මව විසින් අනුරාධපුර පොලිසියට කළ පැමිණිල්ලක්‌ මත පොලිසිය අධිකරණ නියෝග මත දුරකථන සමාගමකින් ලබාගත් දුරකථන විශ්ලේෂණ වාර්තාවක්‌ මත විමර්ශන සිදු කළා.\nපොලිසිය සිසුවිය, ඇගේ පෙම්වතා ඔහුගේ මව සහ සහෝදරියක්‌ පොලිසිය විසින් අත්අඩංගුවට ගෙන තිබෙනවා.\nපොලිසිය එම සිසුවිය සොයා ගන්නා අවස්‌ථාව වනවිටත් ඇය සිය පෙම්වතා සමඟ අඹු සැමියන් ලෙස ජීවත්ව සිට ඇති බවද අනාවරණ වී තිබෙනවා.\nඅත්අඩංගුවට ගත් සිසුවිය, ඇගේ පෙම්වතා, ඔහුගේ මව සහ සහෝදරිය පොලිසිය විසින් පෙරේදා අධිකරණය හමුවට ඉදිරිපත් කිරීමෙන් අනතුරුව පෙම්වතා සහ ඔහුගේ මව මේ මස 25 වැනිදා දක්‌වා රක්‍ෂිත බන්ධනාගාර ගත කෙරුනා.\nඋසස්‌ අධ්‍යාපනය ලබන සැකකරුගේ සහෝදරියක වන විසිහත් හැවිරිදි තරුණිය රුපියල් ලක්‍ෂයක ශරීර ඇපයක්‌ මත මුදා හැරුනා.\nමේ අතර අපයෝජනයට ලක්‌වූ සිසුවිය පරිවාස හා ළමාරක්‍ෂක දෙපාර්තමේන්තුවේ අධීක්‍ෂණය යටතේ අනුරාධපුර සාලියපුර පිහිටි කාන්තා ළමා රැඳවුම් මධ්‍යස්‌ථානයේ රඳවා තැබීමට අධිකරණය නියෝග කළා.\nනීත්‍යානුකූල භාරකාරත්වයෙන් පැහැරගෙන ගොස්‌ බාල වයස්‌කාර ගැහැනු දරුවෙකු දූෂණය කිරීමේ චෝදනාව පෙම්වතාට එල්ල වී තිබෙනවා.\nඑම චෝදනාවට මෙසේ රක්‍ෂිත බන්ධනාගාර ගතකරනු ලැබුවේ අනුරාධපුර බැංකු පෙදෙසේ පිහිටි පෞද්ගලික නවාතැන් පළක සේවයෙහි නියුතුව සිටි දකුණු කළුතර හම්බෙගෙදර පදිංචි විසිහය හැවිරිදි වංශපුර ආරච්චිගේ චමින්ද ළහිරු විඡේසිංහ නමැති තරුණයෙක්.\nසිද්ධියට අනුබලදීමේ චෝදනාව යටතේ ඔහුගේ මව වන පනස්‌ හැවිරිදි නාවල ගෙදර අනෝමා ද රිමාන්ඩ් භාරයට පත් කළා.\nතම දියණියගේ අතුරුදන්වීම සම්බන්ධයෙන් පරීක්‍ෂණ පවත්වමින් සිටින අතරතුර පොලිසිය ඒ සම්බන්ධයෙන් නිසි පරීක්‍ෂණයක්‌ නොපවත්වන බවට චෝදනා කරමින් සිසුවියගේ ඥතීන් පොලිස්‌පතිවරයාටද පැමිණිලි කර තිබුනේ දියණිය ලිපියක් ලියා තබාගොස් ඇති බව වසන් කිරීමෙන් වන නිසා මේ පිළිබඳව අනුරාධපුර මූලස්‌ථාන ප්‍රධාන පොලිස්‌ පරීක්‍ෂක සංජීව මහානාමගේ උපදෙස්‌ මත ළමා හා කාන්තා කාර්යාංශයේ ස්‌ථානාධිපති කාන්තා පොලිස්‌ පරීක්‍ෂිකා යමුනා කාන්ති ඇතුළු නිලධාරීන් වැඩිදුර පරීක්‍ෂණපවත්වනවා.",
       "URL": "https://www.hirunews.lk/168960/අනුරාධපුරයෙන්-අතුරුදන්-වූ-15-හැවිරිදි-සිසුවිය-දින-14කට-පසු-කළුතර-දී-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4361"
}