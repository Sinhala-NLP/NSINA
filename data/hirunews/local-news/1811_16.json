{
       "Source": "hirunews",
       "Timestamp": "Monday, 19 July 2021 - 7:00",
       "Headline": "රිෂාඩ්ගේ නිවසේදී පිලිස්සී මිය ගිය දැරියගේ පශ්චාත් මරණ පරීක්ෂණ වාර්තා අද අධිකරණයට",
       "News Content": "හිටපු අමාත්‍ය රිෂාඩ් බදියුදීන්ගේ නිවසේදී 16 හැවිරිදි බාල වයස්කාර දැරියක් පිලිස්සී මිය යාමේ සිද්ධිය සම්බන්ධයෙන් බොරැල්ල පොලිසිය සමඟ කොළඹ දකුණ කොට්ඨාශ ළමා හා කාන්තා කාර්යාංශය මඟින් තව දුරටත් විමර්ශන සිදුකරන බව පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ පවසනවා.\nඅදාල දැරිය පසුගිය වර්ෂයේදී ඩයගම ප්‍රදේශයේ සිට මෙම නිවසට රැගෙන ආ පුද්ගලයාගෙන් අද (19) දිනයේදී ද ප්‍රකාශ ලබා ගැනීමට නියමිතව ඇති බවයි වාර්තා වන්නේ.\nදැරියගේ මවගෙන් සහ රිෂාඩ් බදියුදීන්ගේ බිරිඳගේ පියාගෙන් ඊයේ (18) දිනයේදී වැඩිදුර ප්‍රකාශ ලබාගත් බවයි පොලිස් මාධ්‍ය ප්‍රකාශකවරයා වැඩිදුරටත් සඳහන් කළේ.\nදැරියගේ පශ්චාත් මරණ පරීක්ෂණ වාර්තා අද (19) දිනයේදී අධිකරණය හමුවට ඉදිරිපත් කිරීමට නියමිත අතර පශ්චාත් මරණ පරීක්ෂණයේදී අනාවරණය වී ඇත්තේ ඇය දීර්ඝ කාලයක සිට ලිංගික අපයෝජනයට ලක්ව ඇති බවයි.\nමේ අතර දැරියගේ මරණය සම්බන්ධයෙන් සහ දැරිය අපයෝජනයට ලක්කළ පුද්ගලයින්ට කඩිනමින් දඬුවම් ලබාදෙන ලෙස ඉල්ලා හැටන් නගරයේ දී ඊයේ (18) විරෝධතාවක් පැවැත්වුණා.\nඅදාළ දැරිය පිළිස්සුම් තුවාල සහිතව රෝහල් ගත කිරීමෙන් දින කිහිපයකට පසු ජීවිතක්ෂයට පත්වුණා.",
       "URL": "https://www.hirunews.lk/277361/රිෂාඩ්ගේ-නිවසේදී-පිලිස්සී-මිය-ගිය-දැරියගේ-පශ්චාත්-මරණ-පරීක්ෂණ-වාර්තා-අද-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=1811"
}