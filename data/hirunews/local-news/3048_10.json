{
       "Source": "hirunews",
       "Timestamp": "Thursday, 14 November 2019 - 19:11",
       "Headline": "පාසලේදී ප්‍රචාරණ පත්‍රිකා බෙදූ ගුරුවරියක් අත්අඩංගුවට",
       "News Content": "මැතිවරණ ප්‍රචාරක කටයුතු ඊයේ මධ්‍යම රාත්‍රියෙන් අවසන් වූ අතර, නීතිවිරෝධී ලෙස මැතිවරණ ප්‍රචාරක කටයුතුවල නිරත වූ කාන්තාවක ඇතුළු පුද්ගලයින් දෙදෙනෙකු අත්අඩංගුවට ගෙන තිබෙනවා.\nකොළඹ නගරයේ පාසලක ගුරුවරියක් විසින් අපේක්ෂකයෙකු ප්‍රවර්ධනය වන ආකාරයෙන් අද දින පාසල තුළ අත්පත්‍රිකා බෙදා හැර ඇති අතර, ඒ අනුව පොලීසිය ඇය අත්අඩංගුවට ගෙන ඇති බව සඳහන්.\nමේ අතර, දුම්මලසූරිය - වීරකොඩියාන ප්‍රදේශයේදී ද මැතිවරණ ප්‍රචාරක කටයුතුවල නිරත වූ පුද්ගලයෙකු අත්අඩංගුවට ගෙන තිබෙනවා.\nසැකකරු ඔහුගේ යතුරුපැදියෙන් ගෙන්ගෙට යමින් අත්පත්‍රිකා බෙදමින් සිටින බවට ලද තොරතුරකට අනුවයි ඔහු අත්අඩංගුවට ගෙන ඇත්තේ.\nසැකකරු අත්අඩංගුවට ගන්නා අවස්ථාවේදී ඔහුගේ යතුරුපැදිය තුළ තිබී තවත් අත්පත්‍රිකා 155ක් සහ ලියුම් කවර 30ක් පොලිස් භාරයට ගෙන තිබෙනවා.\nඔහු මාදම්පේ ප්‍රදේශයේ පාසලක මුරකරුවෙකු ලෙස සේවය කරන බවයි පොලීසිය සඳහන් කළේ.\nමේ අතර, පසුගිය සැප්තැම්බර් මස 29 වන දින සිට අද උදෑසන 6 දක්වා කාලය තුළ පොලීිසියට මැතිවරණ පැමිණිලි 105ක් සහ මැතිවරණ නීති උල්ලංඝනය කිරීම් 111ක් ලැබී ඇති බව පොලිස් මාධ්‍ය ප්‍රකාශක කාර්යාලය සඳහන් කළා.\nඑම කාලය තුළ අත්අඩංගුවට ගත් සැකකරුවන් සංඛ්‍යාව 83ක්.",
       "URL": "https://www.hirunews.lk/228275/පාසලේදී-ප්‍රචාරණ-පත්‍රිකා-බෙදූ-ගුරුවරියක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3048"
}