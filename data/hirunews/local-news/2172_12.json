{
       "Source": "hirunews",
       "Timestamp": "Wednesday, 03 February 2021 - 8:33",
       "Headline": "පුත්තලමේ තනි ඇහේ දඩබ්බරයා හොරොව්පතානට",
       "News Content": "පුත්තලම - සෙල්ලන්කන්ද රක්ෂිතයේ සැරිසරමින් ගම්මාන රැසකට බලපෑම් එල්ල කළ තනි ඇහේ දඩබ්බරයා නැමති වන අලියා වනජීවි සහ ප්‍රදේශවාසීන්ගේ මැදිහත්වීමෙන් ඊයේ හොරොව්පතානේ වන අලි සංරක්ෂණ ඒකකයට රැගෙන ගොස් තිබෙනවා.\nවම් ඇස ආබාධයකට ලක් වීම හේතුවෙනුයි තනි ඇහේ දඩබ්බරයා ලෙස ප්‍රදේශවාසීන් විසින් එම සත්ත්වයා හඳුන්වනු ලබන්නේ.\nවසර ගණනාවක සිට සෙල්ලන්කන්ද රක්ෂිතය ආසන්නයේ පවතින ගම් රැසකට මෙම වන අලියා හානි කර තිබුණා.\nපසුගිය දින කිහිපය තුළ සිදුකරන ලද මෙහෙයුමකින් මෙම වන අලියා අල්ලාගෙන ඇති අතර ඒ සඳහා වනජීවි නිලධාරීන් 20කට වැඩි පිරිසක් එක්ව සිටි බවයි හිරු වාර්තාකරු සඳහන් කළේ.\nමේ අතර, හැටන් - නුවරඑළිය ප්‍රධාන මාර්ගයේ කුඩාගම ප්‍රදේශයේ රාත්‍රී කාලයේ සැරිසරන කඳුකර කොටියෙකු හේතුවෙන් ප්‍රදේශවාසීන් දැඩි අපහසුතාවට පත්ව ඇති බව වාර්තා වනවා. පසුගිය දින කිහිපය තුළදී ප්‍රදේශයේ නිවාසවල සිටින සුනඛයින් මෙම කොටියාගේ ගොදුරු බවට පත්ව ඇති බවයි ප්‍රදේශවාසීන් කියා සිටියේ.",
       "URL": "https://www.hirunews.lk/261506/පුත්තලමේ-තනි-ඇහේ-දඩබ්බරයා-හොරොව්පතානට",
       "Category": "Local News",
       "Parent URL": "https://www.hirunews.lk/local-news.php?pageID=2172"
}