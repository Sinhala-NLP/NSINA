{
       "Source": "hirunews",
       "Timestamp": "Tuesday, 15 November 2022 - 15:27",
       "Headline": "ඩයනා ගමගේගේ වෙස් මුහුණු ගැලවෙයි?",
       "News Content": "සංචාරක රාජ්‍ය ඇමතිනී ඩයනා ගමගේ බ්‍රිතාන්‍ය පුරවැසියෙකු බවත් ඇයගේ ශ්‍රී ලංකා වීසා බලපත්‍රය වර්ෂ 2014 දී අවසන් වී ඇති බවත් ආගමන විගමන දෙපාර්තමේන්තුව අධිකරණයට දන්වා තිබෙනවා.\nආගමන විගමන දෙපාර්තමේන්තු ලිපින ලේඛන අනුව 'නයනා සමන්මලී' හෙවත් ඩයනා නටාෂා කැකනදුර හෙවත් ඩයනා ගමගේ බ්‍රිතාන්‍ය පුරවැසිභාවය හිමි තැනැත්තියක් බව සඳහන්.\nකෙසේ වෙතත් ඇය 2014 ජනවාරි මාසයේ දී ව්‍යාජ උප්පැන්න සහතිකයක් සහ ජාතික හැඳුනුම්පතක් භාවිතා කර ශ්‍රී ලංකා විදේශ ගමන් බලපත්‍රයක් ලබා ගෙන තිබෙනවා.\nආගමන විගමන නිලධාරීන් අපරාධ පරීක්ෂණ දෙපාර්තමේන්තුව හරහා අධිකරණයට ප්‍රකාශ කළේ ඇය “ද්විත්ව පුරවැසිභාවය” උසුළන්නියක නො ව බ්‍රිතාන්‍ය පුරවැසිභාවය සහිත නීති විරෝධී ශ්‍රී ලංකා විදේශ ගමන් බලපත්‍රයක හිමිකාරියක් බව යි.\nකොළඹ ප්‍රධාන මහේස්ත්‍රාත්වරයා හමුවේ මෙම කරුණු අනාවරණය වීමෙන් අනතුරුව ප්‍රධාන මහේස්ත්‍රාත්වරයා තීරණය කළේ, මෙම නඩුව තවදුරටත් පවත්වාගෙන යෑමට යි.\nඒ අනුව කරුණු විශ්ලේෂණය කර ඉක්මනින් මෙම අධිකරණ කටයුත්ත අවසන් කිරීමට අවශ්‍ය පියවර ගන්නා ලෙස ප්‍රධාන මහෙස්ත්‍රාත්වරයා අපරාධ පරීක්ෂණ දෙපාර්තමේන්තු නිලධාරීන්ට දන්වා සිටියා.\nඩයනා ගමගේගේ ද්විත්ව පුරවැසිභාවය සම්බන්ධයෙන් මීට පෙර අපරාධ පරීක්ෂණ දෙපාර්තමේන්තුවට ඉදිරිපත් කෙරුණු පැමිණිල්ලක් අනුව විමර්ශන කටයුතු සිදු කළ අපරාධ පරීක්ෂණ දෙපාර්තමේන්තුවේ හිටපු පොලිස් පරීක්ෂක නිශාන්ත සොයිසා මෙම කරුණු අධිකරණය හමුවේ අනාවරණය කිරීමට සූදානමින් සිටිය දී ඔහුට අපරාධ පරීක්ෂණ දෙපාර්තමේන්තුවෙන් හදිසි ස්ථාන මාරුවක් ලැබුණා.\nමේ හේතුවෙන් මෙම කරුණු අධිකරණය හමුවේ අනාවරණය නො වූ අතර, පසු ව පොලිස් පරීක්ෂක නිශාන්ත ද සිල්වා ශ්‍රී ලංකාවෙන් බැහැරව ගියේ, ඔහුට එල්ල වූ මරණ තර්ජන හමුවෙි යී.\nකෙසේ වෙතත් අධිකරණය හමුවේ අනාවරණය වන මෙම කරුණු කාරණා අනුව ඩයනා ගමගේ ලේකම් ධුරය දැරූ, පක්ෂ නායක සජිත් ප්‍රේමදාස මේ වන විට සභාපති ධුරය දරන සමඟි ජන බලවේගය පක්ෂයේ නීත්‍යානුකූල භාවය සම්බන්ධයෙන් ද ගැටලු සහගත තත්ත්වයන් මතු කර ඇති බවයි බවට යි දේශපාලන විශ්ලේෂකයින් මත පළ කරන්නේ.",
       "URL": "https://www.hirunews.lk/320444/ඩයනා-ගමගේගේ-වෙස්-මුහුණු-ගැලවෙයි",
       "Category": "Local News",
       "Parent URL": "https://www.hirunews.lk/local-news.php?pageID=732"
}