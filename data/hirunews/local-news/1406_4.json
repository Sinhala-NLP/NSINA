{
       "Source": "hirunews",
       "Timestamp": "Sunday, 23 January 2022 - 8:58",
       "Headline": "යුක්රේනයේ රුසියානු කුමන්ත්‍රණයක් ගැන බටහිරින් අනතුරු ඇඟවීමක්",
       "News Content": "යුක්රේනයේ රුසියානු හිතවාදී නායකයෙකු ස්ථාපිත කිරීම සඳහා ජනපති පුටින් කුමන්ත්‍රණයක නිරත වන බවට බටහිර කඳවුර චෝදනා කරනවා.\nබ්‍රිතාන්‍ය විදේශ ලේකම් කාර්යාලය සඳහන් කළේ හිටපු යුක්රේන දේශපාලනඥයෙකු ඒ සඳහා යොදා ගැනීමට සැලසුම් කර ඇති බවයි.\nරුසියාව මේ වනවිට යුක්රේන දේශසීමාවේ ලක්ෂයකට අධික හමුදා රැස් කර ඇති නමුත්, ආක්‍රමණයක් සැලසුම් නොකරන බවයි ප්‍රකාශ කළේ.\nබ්‍රිතාන්‍ය විදේශ ලේකම් ලිස් ටෘස් කියා සිටියේ යෙව්හෙන් මුරයෙව් නැමති මොස්කව් හිතවාදී දේශපාලනඥයෙකුගේ මූලිකත්වයෙන් මෙලෙස යුක්රේනයේ පාලන බලය වෙනස් කිරීමට ජනපති පුටින් සැලසුම් කරන බවයි.\nමාධ්‍ය හිමිකරුවෙකු වන ඔහු මීට පෙර 2019 වසරේ මැතිවරණයට ඉදිරිපත් වුවද ඔහුගේ පක්ෂයට සියයට පහක අවම ඡන්ද ප්‍රතිශතයක් ලබා ගැනීමට නොහැකිවුණා. රුසියානු බුද්ධි අංශ සමඟ සබඳතා පවත්වාගෙන යන තවත් යුක්රේන දේශපාලනඥයන් හතරදෙනෙකුද, බි්‍රතාන්‍ය විදේශ ලේකම්වරිය නම් කර තිබෙනවා.\nමේ අතර රුසියානු තර්ජනයට මුහුණදෙන යුක්රේනය වෙත ඇමරිකාව විසින් ඩොලර් මිලියන 200 ක් වටිනා නවීන යුධෝපකරණ යැවීමට පියවර ගෙන තිබෙනවා.\nජනපති ජෝ බයිඩ්න් විසින් පසුගිය දෙසැම්බරයේ පොරොන්දුවූ එම යුධෝපකරණ ඊයේ එහි ළඟාවූ බවයි විදෙස් වාර්තා සඳහන් කළේ.\nරුසියාව විසින් යුක්රේනය ආක්‍රමණය කළහොත් දැඩි ප්‍රතිවිපාකවලට මුහුණදීමට සිදුවන බවට ඇමරිකා එක්සත් ජනපදය මෙන්ම බ්‍රිතාන්‍ය මේ වනවිටත් අනතුරු අඟවා අවසන්.\nමීට පෙර 2014 වසරේදී යුක්රේනයේ රුසියානු හිතවාදී ජනාධිපතිවරයාගේ බලය පෙරළුනු විට රුසියාව යුක්රේනය ආක්‍රමණය කළ අතර, ක්‍රිමියාව, රුසියාවට ඈඳාගනු ලැබුවා.\nමේ වසරේ මුල් භාගයේදී රුසියානු හමුදා නැවතත් යුක්රේනය ආක්‍රමණය කරනු ඇති බවටයි බටහිර රටවල බුද්ධි අංශ අනාවැකි පළ කළේ.",
       "URL": "https://www.hirunews.lk/294838/යුක්රේනයේ-රුසියානු-කුමන්ත්‍රණයක්-ගැන-බටහිරින්-අනතුරු-ඇඟවීමක්",
       "Category": "Local News",
       "Parent URL": "https://www.hirunews.lk/local-news.php?pageID=1406"
}