{
       "Source": "hirunews",
       "Timestamp": "Monday, 01 April 2019 - 13:02",
       "Headline": "බස්නාහිර පෞද්ගලික බස් රථ ලා නිල් පාට වීමේ නීතිය අද සිට",
       "News Content": "බස්නාහිර පළාතේ මගී ප්‍රවාහනයේ යෙදෙන බලපත්‍රලාභී පෞද්ගලික බස් රථවල වර්ණය ලා නිල් පාට විය යුතු බවට පවතින නීතිය අද සිට ක්‍රියාත්මකයි.\nබස්නාහිර පළාත් මාර්ගස්ථ මගී ප්‍රවාහනය අධිකාරියේ සභාපති තුසිත කුලරත්න කියා සිටියේ බස්නාහිර පළාතේ පෞද්ගලික බස් රථවලට ලබාදී ඇති වර්ණය වෙනුවට වෙනත් වර්ණයක් භාවිතා කර තිබේ නම් ඒවා නිවැරදි කිරීම සඳහා මාස 3 ක කාලයක් ලබාදෙන බවයි.\nඉන් අනතුරුව බස්නාහිර පළාතේ සියලූම පෞද්ගලික බස් රථවල ලා නිල් පැහැති වර්ණය ගැන්විය යුතු අතර, එසේ සිදු නොකරන බස් රථ සඳහා නීති මඟින් කටයුතු කරනු ඇති.\nමෝටර් රථ ප්‍රවාහන දෙපාර්තමේන්තුව විසිනුයි බස්නාහිර පලාතේ බස් රථ සඳහා ලා නිල් පැහැති වර්ණය යෙදවීමට තීරණය කර ඇත්තේ.\nමේ අතර මෙම නීතියට අනුව කටයුතු නොකරන බස්රථ සොයා අද සිට වැටලීම් ක්‍රියාත්මක අතර මෙහිදී ප්‍රවේශපත්‍ර ලබා නොදෙන බස් රථ සම්බන්ධයෙන් ද සොයා බැලීමක් සිදු කරනු ඇති.\nනිල ඇඳුම පැලද සේවය නොකරන බස් රථ සේවකයන් සම්බන්ධයෙන් ද මෙම වැටලීමේදී පරීක්ෂාවට ලක් කරන බවයි  බස්නාහිර පළාත් මාර්ගස්ථ මගී ප්‍රවාහනය අධිකාරියේ සභාපති තුසිත කුලරත්න සඳහන් කළේ.\nබස්නාහිර පළාත තුළ සියලූම මාර්ගවල ධාවනය කෙරෙන පෞද්ගලික බස් රථ සංඛ්‍යාව 6,000 ක්.",
       "URL": "https://www.hirunews.lk/213592/බස්නාහිර-පෞද්ගලික-බස්-රථ-ලා-නිල්-පාට-වීමේ-නීතිය-අද-සිට",
       "Category": "Local News",
       "Parent URL": "https://www.hirunews.lk/local-news.php?pageID=3425"
}