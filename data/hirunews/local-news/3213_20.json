{
       "Source": "hirunews",
       "Timestamp": "Tuesday, 06 August 2019 - 13:18",
       "Headline": "පාස්කු ප්‍රහාරය ගැන ඉන්දියාවෙන්, අලුත් අනාවරණයක්",
       "News Content": "පාස්කු ඉරිදා මෙරට සිදුවූ ත්‍රස්ත ප්‍රහාරය මුම්බායි කේන්ද්‍ර කොට ගත් ඉන්දීය ඉස්ලාමීය පූජකවරයෙකු වූ සකීර් නායක්ගේ සංවිධානයේ දිරි ගැන්වීමෙන් සිදුවූවක් බව ඉන්දීය මාධ්‍ය සඳහන් කළා.\nඉස්ලාමීය පර්යේෂණ පදනම නැමති සංවිධානයේ සභාපතිවරයා මෙන්ම මිලියන 200ක් පමණ පිරිසකට විකාශය කෙරෙන පීස් ටී.වී. නිර්මාතෘවරයා වූ ඔහු 2016 වසරේ සිට ඉන්දියාවෙන් පිටව සිටින බවයි එම මාධ්‍ය වැඩිදුරටත් සඳහන් කළේ.\nමැලේසියාවේ රැකවරණ ලබමින් සිටින සකීර් නායක් බංග්ලාදේශයේ සහ ශ්‍රී ලංකාවේ ත්‍රස්ත ප්‍රහාර දිරි ගැන්වූ බව එම මාධ්‍යවල අදහසයි.\nසකීර් නායක්ගේ සංවිධානය මගින් අන්තවාදී මත පතුරුවන අතරම අති විශාල මුදලක් ත්‍රස්ත කටයුතු සඳහා යොදවන බවට ද ඉන්දීය මාධ්‍ය වැඩිදුරටත් සඳහන් කළා. ඔවුන් පෙන්වා දෙන පරිදි ඔහුගේ සංවිධානය ඉන්දීය රුපියල් කෝටි 212ක් ත්‍රස්ත කටයුතු සඳහා ලබාදී තිබෙනවා.\nඑමෙන්ම, ඉන්දීය කොංග්‍රස් පක්ෂයට මූල්‍යාධාර ලබාදී රැකවරණ ලැබූ බවට ද ඔහුට චෝදනා එල්ල කෙරුණා. සකීර් නායක් ඇතුළු ඉස්ලාමීය අන්තවාදී නායකයන් අත්අඩංගුවට ගැනීම සඳහා ඉන්දීය බලධාරීන් මේ වන විට කටයුතු කරමින් සිටින බව ඉන්දීය මාධ්‍ය වැඩිදුරටත් අනාවරණ කළා.\nඑමෙන්ම, ඔලූවිල් විශ්වවිද්‍යාලය තුළ තහනම් ජාතික තව්හිද් ජමාත් සංවිධානයේ හා ජමාතේ මිල්ලතේ ඊබ්‍රාහිම් හෙවත් ජේ.එම්.අයි. සංවිධානයට අයත් තවත් සාමාජික සිසුන් සිටින්නේ ද යන්න පිළිබද පොලීසිය සහ අපරාධ පරීක්ෂණ දෙපාර්තමේන්තුව විශේෂ පරීක්ෂණයක් ආරම්භ කර තිබෙනවා.\nපසුගිය දා එම විශ්වවිද්‍යාලයේ සිසුවෙකු අත්අඩංගුවට ගනු ලැබුවේ ජාතික තව්හිද් ජමාත් සංවිධානයේ හා ජමාතේ මිල්ලතේ ඊබ්‍රාහිම් හෙවත් ජේ.එම්.අයි. සංවිධානවල ක්‍රියාකාරී සාමාජිකයෙකු වීම හේතුවෙන්.\nපසුගිය දින තුන තුළ පමණක් අදාළ සංවිධානවලට අයත් ක්‍රියාකාරීන් 6 දෙනෙකු අත්අඩංගුවට ගනු ලැබුවා.\nමේ අතර, ළමා සොල්දාදුවෙකු ලෙස එල්.ටී.ටී.ඊ. සංවිධානයට බැදී කටයුතු කර පසුව නීතිවිරෝධී ලෙස මුහුදු මාර්ගයෙන්  ඕස්ට්‍රේලියාවට ගොස් පදිංචි වූ ශ්‍රී ලාංකිකයෙකුට මිනී මැරුම් චෝදනා යටතේ දීර්ඝ දඬුවමක් නියම කෙරෙනු ඇති බව එරට මාධ්‍ය සඳහන් කළා.\nඕස්ට්‍රේලියානු ශ්‍රේෂ්ඨාධිකරණය ඉදිරියේ ඔහු වරදකරු කෙරුණේ පසුගිය මාර්තු මාසයේ ඇඩිලේඞ් නගරයේදී සිදුවූ ඝාතනයක් සම්බන්ධයෙන්.\nගනේෂමූර්ති ත්‍යාගරාජා නැමති මෙම හිටපු එල්.ටී.ටී.ඊ. සාමාජිකයා මොහොමඞ් මන්සූර් නැමති ඔහුගේ මුස්ලිම් ජාතික මිතුරා අමානුෂික ලෙස කපා කොටා ඝාතනය කර ඇති අතර, පසුව එය සැඟවීමට උත්සාහ කර තිබෙනවා.\nඒ සඳහා නිදහසට ඔහු ඉදිරිපත් කර තිබූ එක් කරුණක් වූයේ මන්සූර්, අයි.එස්. සංවිධානයට බලහත්කාරයෙන් බදවා ගැනීමට උත්සාහ කළ බවයි.\nකෙසේ නමුත්, ඔහුගේ තර්ක ප්‍රතික්ෂේප කළ  ඕස්ට්‍රේලියානු අධිකරණය 44 හැවිරිදි ත්‍යාගරාජා වරදකරු බවට පත් කර ඇති බව සඳහන්.",
       "URL": "https://www.hirunews.lk/221650/පාස්කු-ප්‍රහාරය-ගැන-ඉන්දියාවෙන්-අලුත්-අනාවරණයක්",
       "Category": "Local News",
       "Parent URL": "https://www.hirunews.lk/local-news.php?pageID=3213"
}