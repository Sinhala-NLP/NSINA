{
       "Source": "hirunews",
       "Timestamp": "Thursday, 07 January 2016 - 19:23",
       "Headline": "ව්‍යවස්ථා සංශෝධනය ගැන අනියත බියක් එපා",
       "News Content": "නව ව්‍යවස්ථා සංශෝධන සම්බන්ධයෙන් ලබන 09 වනදා පාර්ලිමේන්තුවේදී පිහිටුවන ලබන තේරීම් කාරක සභාවට පක්ෂව හා විපක්ෂව අද (07) කොළඹ පැවති මාධ්‍ය හමු කිහිපයකදී අදහස් පළ වුණා.\nජනමාධ්‍ය අමාත්‍ය ගයන්ත කරුණාතිලක කොළඹදී පැවති මාධ්‍ය හමුවකට එක්වෙමින් සඳහන් කළේ නව ආණ්ඩුක්‍රම ව්‍යවස්ථා ප්‍රතිසංස්කරණ පිළිබඳව අනියත බියක් ඇති කිරීමට ඇතැම් පිරිස් කටයුතු කරමින් සිටින බවයි.\nමේ අතර, තවත් මාධ්‍ය හමුවකදී අමාත්‍ය පාඨලී චම්පික රණවක කියා සිටියේ 09 වනදා පාර්ලිමේන්තුවට නව ව්‍යවස්ථාවක් ඉදිරිපත් වන බවට ඇතැම් පිරිස් අසත්‍ය ප්‍රචාර ගෙන යමින් සිටින බවයි.\nකෙසේ වෙතත්, සමාජවාදී ජනතා පෙරමුණ සංවිධාන කර තිබූ මාධ්‍ය හමුවකට එක්වෙමින් ලංකා සමසමාජ පක්ෂයේ ප්‍රධාන ලේකම්, හිටපු අමාත්‍ය තිස්ස විතාරණ ප්‍රකාශ කළේ විදේශ බලපෑම් ඔස්සේ නව ව්‍යවස්ථා සංශෝධන මගින් ජාතික සමගියට බලපෑම් එල්ල වන බවයි.\nමෙරට ව්‍යවස්ථාව සකස් කිරීමට විදෙස් උපදෙස් අවශ්‍ය නොවන බව අමාත්‍ය රාජිත සේනාරත්න ප්‍රකාශ කළේ අද පැවති කැබිනට් තීරණ දැනුම්දීමේ මාධ්‍ය හමුවට එක්වෙමින්.",
       "URL": "https://www.hirunews.lk/123566/ව්‍යවස්ථා-සංශෝධනය-ගැන-අනියත-බියක්-එපා",
       "Category": "Local News",
       "Parent URL": "https://www.hirunews.lk/local-news.php?pageID=5218"
}