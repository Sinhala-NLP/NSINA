{
       "Source": "hirunews",
       "Timestamp": "Saturday, 03 June 2023 - 17:11",
       "Headline": "රිදියගමදී මියගිය බෙංගාල ව්‍යාඝ්‍රයේ පශ්චාත් මරණ පරීක්ෂණ වාර්තාව සඳුදා",
       "News Content": "රිදියගම සෆාරි උද්‍යානයේ සිටියදී මියගිය බෙංගාල ව්‍යාඝ්‍රයාගේ පශ්චාත් මරණ පරීක්ෂණය සිදුකර තිබෙනවා.\nඒ උඩවලව ජාතික වනෝද්‍යානයේ පශු වෛද්‍ය අංශය මගින්. කෙසේ වෙතත්, එහි වාර්තාව ලබන සතියේ සත්වෝද්‍යාන දෙපාර්තමේන්තුව වෙත භාරදීමට නියමිත බැවින් ඒ පිලිබද තොරතුරු මාධ්‍ය වෙත ප්‍රකාශ කළ නොහැකි බවයි අදාළ පශ්චාත් මරණ පරීක්ෂණය සිදුකළ පශු වෛද්‍ය නිලධාරිනිය සඳහන් කළේ.\nඅවුරුදු 6ක් පමණ වයසැති කැප්‍රියෝ නම් බෙංගාල ව්‍යාඝ්‍රයා ඊයේ අලු‍යම මියගොස් තිබුණා.\nරිදියගම සෆාරි උද්‍යානය යනු දෙස් විදෙස් සංචාරකයින්ගේ ඉමහත් ආකර්ෂණයක් දිනා ගත් මෙරට ප්‍රධානම සංචාරක ගමනාන්තයක් වන අතර, එම උද්‍යානය තුළ බෙංගාල ව්‍යාඝ්‍රයන් සිටියේ 5 දෙනෙකු පමණක් බව සඳහන්.\nඋද්‍යානයේ සේවකයින් මෙම සත්ත්වයාගේ රෝගී තත්ත්වය පිළිබඳව දුරකතනය ඔස්සේ ස්ථානභාර පශු වෛද්‍යවරියට දැනුම් දීමට පෙරේදා උත්සාහ කර ඇතත්, ඇය එම ඇමතුම්වලට ප්‍රතිචාර දක්වා තිබුණේ නැහැ. ඒ, ඊයේ දිනය රාජකාරි දිනයක් මෙන්ම ඇයගේ නිල නිවාසයද සෆාරි උද්‍යානය තුළම පිහිටා ඇති පසුබිමකයි.\nමෙම වෛද්‍යවරියගේම සේවා කාලය තුළදී ශාන් නමැති කොටි පැටවාද මියගිය නමුත් එම සත්වයාගේද මරණ පරීක්ෂණ වාර්තාවක් නිකුත් කර නැහැ.\nඑමෙන්ම කේශර නම් සිංහ පැටවාද මිය ගියේ මෙම ස්ථානභාර පශු වෛද්‍යවරියගේ කාලසීමාව තුළයි.\nස්ථාන භාර පශු වෛද්‍යවරිය වන අමිලා කලු‍තන්ත්‍රිගේ ගෙන් අප ඒ පිළිබඳ විමසීමක් කළා.\nඇය කියා සිටියේ අදාළ ව්‍යාඝ්‍රයාගේ මරණය හදිසි මරණයක් බවයි.\nඑම ව්‍යාඝ්‍රයා විවෘත කලාපයේ මහජන ප්‍රදර්ශනයට මුදා හැර සිටියදී මෙලෙස මරණයට පත්ව ඇති බවත් රෝගී තත්ත්වයකින් පසුවූයේ නම් එම කලාපයට මුදා නොහරින බවත් ඇය කියා සිටියා.\nඑමෙන්ම, අදාළ ව්‍යාඝ්‍රයාගේ අසනීප තත්ත්වය දැනුම්දීමට තමන් වෙත කිසිදු දුරකථන ඇමතුමක් ලැබී නොමැති අතර, දුරකථන දත්ත පරීක්ෂා කර ඒ පිළිබද තහවුරු කර ගත හැකි බවයි ස්ථාන භාර පශු වෛද්‍යවරිය වන අමිලා කලු‍තන්ත්‍රිගේ සදහන් කළේ.",
       "URL": "https://www.hirunews.lk/336963/රිදියගමදී-මියගිය-බෙංගාල-ව්‍යාඝ්‍රයේ-පශ්චාත්-මරණ-පරීක්ෂණ-වාර්තාව-සඳුදා",
       "Category": "Local News",
       "Parent URL": "https://www.hirunews.lk/local-news.php?pageID=296"
}