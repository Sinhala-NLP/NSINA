{
       "Source": "hirunews",
       "Timestamp": "Friday, 10 February 2017 - 6:34",
       "Headline": "වැඩි මිලට සහල් විකිණූ 30 කට නඩු - දිවයින පුරා වැටලීම්",
       "News Content": "රජය විසින් පනවන ලද උපරිම සිල්ලර මිලට වඩා වැඩි මිලට සහල් අලෙවි කළ 30 දෙනෙකුට එරෙහිව නීතිමය ක්‍රියාමාර්ග ගන්නා බව පාරිභෝගික සේවා අධිකාරිය ප්‍රකාශ කළා.\nකොළඹ, ගම්පහ සහ තවත් ප්‍රදේශ කිහිපයක වැඩි මිලට සහල් අලෙවි කරන වෙළඳුන් සම්බන්ධයෙන් පැමිණිලි ලැබී තිබෙනවා.\nඑම පැමිණිලි මතයි ඊයේ (09) දිනයේදී අදාළ වැටලීම් සිදුකර ඇත්තේ. ඉදිරි දින කිහිපය තුළදීත් රජය පනවන ලද මිලට වඩා වැඩි මිලට සහල් අලෙවි කරන ව්‍යාපාරිකයින් සොයා වැටලීම් සිදුකරන බවයි පාරිභෝගික සේවා අධිකාරිය වැඩිදුරටත් සඳහන් කළේ.\nමේ අතර, සහල් සඳහා උපරිම සිල්ලර මිලක් පැනවීමත් සමඟ ඇතැම් ප්‍රදේශවල සහල් හිගයක්ද මතුව තිබෙනවා.\nසහල් සඳහා උපරිම මිලක් නියම කිරීමේ ගැසට් නිවේදනය පෙරේදා මධ්‍යම රාත්‍රියේ නිකුත් කෙරුණා.\nඒ අනුව, කීරි සම්බා සහ සූදුරු සම්බා හැර සෙසු සම්බා සහල් වර්ග කිලෝග්‍රෑමයක් රුපියල් 80 ක් ලෙසත්, නාඩු සහල් කිලෝවක් රුපියල් 72 ක් ලෙසත් අලෙවි වනු ඇති.\nකැකුළු සහල් කිලෝග්‍රෑමයක පාලන මිල සටහන් වන්නේ රුපියල් 70 ක් ලෙසටයි.\nකෙසේ වෙතත්, වෙළදපොලේ තවමත් සහල් මිල ගණන් පවතින්නේ උපරිම මිලට වඩා ඉහළ ගණන්වලටයි.\nඉදිරි සතියේදී බුරුමයේ සිට සහල් රැගත් නැවක් මෙරටට පැමිණීමත් සමග  වෙළදපොලේ මතුව ඇති සහල් හිඟය මග හැරී යනු ඇති බවට අත්‍යාවශ්‍ය ආහාර ද්‍රව්‍ය ආනයනකරුවන් සහ වෙළදුන්ගේ සංගමය ඊයේ ප්‍රකාශ කළා.",
       "URL": "https://www.hirunews.lk/154107/වැඩි-මිලට-සහල්-විකිණූ-30-කට-නඩු-දිවයින-පුරා-වැටලීම්",
       "Category": "Local News",
       "Parent URL": "https://www.hirunews.lk/local-news.php?pageID=4668"
}