{
       "Source": "hirunews",
       "Timestamp": "Friday, 24 March 2023 - 14:13",
       "Headline": "ආණ්ඩුක්‍රම ව්‍යවස්ථා සභාව රැස්වෙයි - පොලිස්පති පුටුවට තවමත් නමක් නැහැ",
       "News Content": "පොලිස්පති සී.ඩී. වික්‍රමරත්න විශ්‍රාම යෑමෙන් පුරප්පාඩු වන පොලිස්පති ධූරය සඳහා මෙතෙක් ජනාධිපතිවරයාගේ පාර්ශවයෙන් නාමයෝජනාවක් ආණ්ඩුක්‍රම ව්‍යවස්ථා සභාවට ලැබී නොමැති බව වාර්තා වනවා.\nපොලිස්පතිවරයා හෙට (25) දිනයේ විශ්‍රාම යෑමට නියමිතව ඇත්තේ වයස අවුරුදු 60 සම්පූර්ණ වීම හේතුවෙන්.\nපොලිස්පතිවරයා පත් කිරීම සඳහා ජනාධිපතිවරයා විසින් නාම යෝජනාවක් ආණ්ඩුක්‍රම ව්‍යවස්ථා සභාවට ඉදිරිපත් කළ යුතු වනවා.\nඅනතුරුවයි ආණ්ඩුක්‍රම ව්‍යවස්ථා සභාව රැස්වී එම පුද්ගලයාගේ නම සඳහා අනුමැතිය ලබාදීම හෝ වෙනත් නමක් යෝජනා කර එවන ලෙස ජනාධිපතිවරයාට දැනුම්දීමක් සිදුකරනු ලබන්නේ.\nපොලිස්පතිවරයා විශ්‍රාම යෑමත් සමඟ එම ධූරයට වැඩබලන පොලිස්පතිවරයෙකු පත් කිරීම හෝ වත්මන් පොලිස්පතිවරයා සේවා දිගුවක් ලබාදෙනු ඇතැයි විවිධ වාර්තා පළ වුණා.\nකෙසේ වෙතත්, පසුගිය සඳුඳා ජනාධිපතිවරයාගේ ප්‍රධානත්වයෙන් පැවති ආණ්ඩු පක්ෂ රැස්වීමේදී වත්මන් පොලිස්පති සී.ඩී. වික්‍රමරත්නට සේවා දිගුවක් ලබාදීමට මන්ත්‍රීවරුන් කිහිප දෙනෙකුම සිය විරෝධය පළ කර තිබෙනවා.\nඅරගලය පැවති සමයේ දී මෙන්ම මන්ත්‍රීවරුන්ගේ නිවාස ගිනිබත් කිරීමේ සිද්ධීන්වල දී පොලිස්පතිවරයාගේ ක්‍රියාකලාපය පිළිබඳව මෙහිදී ඔවුන් නොසතුට පළ කර ඇති බවයි වාර්තා වන්නේ.\nඅද පස්වරුවේ ආණ්ඩුක්‍රම ව්‍යවස්ථා සභාව පාර්ලිමේන්තු සංකීර්ණයේදී රැස්වීමට නියමිතව තිබෙනවා.\nඑහි දී ස්වාධීන කොමිෂන් සභා සඳහා ලැබුණු නාමයෝජනා පිළිබඳව සලකා බැලීමට නියමිත බවයි වාර්තාවන්නේ.\nපසුගියදා ස්වාධීන කොමිෂන් සභාවල සාමාජිකයන් ලෙස කටයුතු කිරීමට කැමැත්තක් දක්වන පුද්ගලයින්ට ඒ සඳහා අයදුම් කරන ලෙස දන්වමින් පුවත්පත් දැන්වීම් පළ කෙරුණා.\nඒ අනුව ලැබී ඇති අයදුම්පත් විශාල සංඛ්‍යාවක් අතුරින් සලකා බැලීම සඳහා අයදුම්පත් තෝරා ගැනීම අද දිනයේ ආණ්ඩුක්‍රම ව්‍යවස්ථා සභාව විසින් සිදුකරනු ඇති.",
       "URL": "https://www.hirunews.lk/330806/ආණ්ඩුක්‍රම-ව්‍යවස්ථා-සභාව-රැස්වෙයි-පොලිස්පති-පුටුවට-තවමත්-නමක්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=457"
}