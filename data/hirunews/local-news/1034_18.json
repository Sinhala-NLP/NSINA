{
       "Source": "hirunews",
       "Timestamp": "Saturday, 09 July 2022 - 12:36",
       "Headline": "කැන්ගරුවන් පළමු ඉනිමට 364යි - සිය මංගල ටෙස්ට් තරගයේදී ප්‍රභාත් වැඩිම කඩුලුලාභියා වෙයි",
       "News Content": "සංචාරක ඔස්ට්‍රෙලියා කණ්ඩායම සහ ශ්‍රී ලංකා ක්‍රිකට් කණ්ඩායම අතර පැවැත්වෙන දෙවැනි හා අවසන් ටෙස්ට් තරගයේ සිය පළමු ඉනිම වෙනුවෙන් ඔස්ට්‍රෙලියානු කණ්ඩායම සියලු දෙනා දැවී ලකුණු 364ක් ලබා ගත්තා.\nතරගයේ කාසියේ වාසිය දිනාගත් ඔස්ට්‍රෙලියානු ටෙස්ට් ක්‍රිකට් නායක පැට් කමින්ස් තීරණය කළේ පළමුව පන්දුවට පහරදීමටයි.\nඒ අනුව ශ්‍රී ලංකා පන්දු යවන්නන්ට පිත්තෙන් ඉතා හොඳ උත්තර ලබාදීමට ඔස්ට්‍රෙලියානු පිතිකරුවන් සමත් වුණා.\nඑහිදී සිය කණ්ඩායම වෙනුවෙන් මානස් ලබුචේන්ජ් සහ ස්ටීවන් ස්මිත් ශතක රැස්කර ගැනීමට සමත් වුණා.\nමානස් ලබුචේන්ජ් පන්දු 156කදී ලකුණු 104ක් ලබාගත් අතර, ඔහු දැවී ගියේ ප්‍රභාත් ජයසූරියගේ පන්දුවක් හමුවේදියි.\nස්ටීවන් ස්මිත් පන්දු 272කදී නොදැවී ලකුණු 145ක් ලබාගත්තා.\nශ්‍රී ලංකා කණ්ඩායමේ වැඩිම කඩුලුලාභියා වූයේ දඟ පන්දු යවන ප්‍රභාත් ජයසූරියයි.\nඔහු ලකුණු 118කදී කඩුලු 06ක් බිඳ දැමුවා.\nකසුන් රාජිත කඩුලු 02ක් ද රමේෂ් මෙන්ඩිස් සහ මහීෂ් තීක්ෂණ විසින් එක් කඩුල්ලක් ද බිඳ දැමුවා.\nමේ වනවිට ශ්‍රී ලංකා කණ්ඩායම සිය පළමු ඉනිම වෙනුවෙන් ලකුණු රැස් කිරීම ආරම්භ කර තිබෙනවා.\nඒ අනුව පිටියට පිවිස ඇත්තේ දිමුත් කරුණාරත්න සමගින් පැතුම් නිස්සංකයි.\nමේ වනවිට ශ්‍රී ලංකා කණ්ඩායම කිසිවෙකු නොදැවී ලකුණු 08ක් ලබා සිටින්නේ ලකුණු 356ක් ඔස්ට්‍රෙලියානු කණ්ඩායමට වඩා පසුපසින් සිටිමින්.",
       "URL": "https://www.hirunews.lk/309521/කැන්ගරුවන්-පළමු-ඉනිමට-364යි-සිය-මංගල-ටෙස්ට්-තරගයේදී-ප්‍රභාත්-වැඩිම-කඩුලුලාභියා-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1034"
}