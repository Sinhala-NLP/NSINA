{
       "Source": "hirunews",
       "Timestamp": "Wednesday, 19 January 2022 - 15:49",
       "Headline": "පැයයි විනාඩි 45ක් ජනතාවට අඳුරේ ඉන්න සිදු වනවා - ලංවිම (වීඩියෝ)",
       "News Content": "දිවයිනේ පිහිටා ඇති සියලුම විදුලි බලාගාරවල විදුලි ජනන කටයුතු සඳහා මේ වනවිට ප්‍රමාණවත් පරිදි ඉන්ධන නොලැබීම හේතුවෙන් විදුලි කප්පාදුවකට යොමු වීමට සිදුවන බව විදුලි ඉංජිනේරුවරුන්ගේ සංගමයේ කමිටු සාමාජික එරංග කුඩාහේවා පවසනවා.\nවිදුලි බලාගාරවල උපරිම ධාරිතාව ඉක්මවා යමින් පවතින අතර, එහි සමබරතාව රැක ගැනීම වෙනුවෙන් මෙම තීරණයට එළඹීමට සිදුව ඇති බවයි හෙතෙම කියා සිටියේ.\nඑමෙන්ම තවමත් ඊයේ දින (18) ඩීසල් සහ නැප්තීන් සැපයීමට නොහැකි වූ බැවින් කැළණිතිස්ස බලාගාරය සහ සපුගස්කන්ද තෙල් පිරිපහදු මධ්‍යස්ථානයේ දෛනික වැඩ කටයුතු අක්‍රීයතාවයේ පවතින බව ද විදුලි ඉංජිනේරුවරුන්ගේ සංගමය පවසනවා.\nදෛනිකව විදුලිය උත්පාදනයට අත්‍යවශ්‍ය කරන ඉන්ධන නොලැබීම හේතුවෙන් විදුලි කප්පාදුවකට එළඹෙමින් හෝ එම ක්‍රියාවලිය යම් තරමකට හෝ ආරක්ෂා කරගත යුතු බවයි හෙතෙම පෙන්වා දෙන්නේ.\nඒ අනුව දිවයිනේ විදුලිය කප්පාදුව සිදු කෙරෙන වේලාවන් සහ කාල පරාසය පිළිබඳ ව ද අද (19) පැවති මාධ්‍ය හමුවේ දී කමිටු සාමාජික එරංග කුඩාහේවා නිවේදනය කළා.\nපවතින ඉන්ධන හිඟය හේතුවෙන් පස්වරු 2.30 සිට 9.30 තෙක් කාණ්ඩ 04ක් යටතේ විදුලි කප්පාදුව සිදු කෙරෙනු ඇති.\nඒ අනුව පාරිභෝගිකයා හට විදුලිය නොමැතිව පැයයි විනාඩි 45ක කාලයක් සිටීමට සිදුවන බව ද එම සංගමය නිවේදනය කරනවා.\nකෙසේවෙතත් රෝහල් ආදී අත්‍යවශ්‍ය සහ හදිසි මහජන සේවා සිදු කෙරෙන ස්ථාන වෙත මෙම විදුලි කප්පාදුව සිදු නොකෙරෙන බව ද හෙතෙම පවසනවා.\nමෙම විදුලි කප්පාදුව හෙට (20) දිනයේ සිට යළි යථා තත්ත්වයට පත් කර ගත හැකි බව ප්‍රකාශ කරන කමිටු සාමාජික එරංග කුඩාහේවා කියා සිටියේ, ලංකා ඛනිජ තෙල් නීතිගත සංස්ථාව විසින් මෙට්‍රික් ටොන් 10000ක ඉන්ධන තොගයක් ලබාදීමට එකඟ වූ බැවින් මෙම අර්බුදය යම් තාක් දුරකට විසඳාගත හැකි වන බවයි.\nනමුත් අද (19) පැවති මාධ්‍ය හමුවක දී විදුලිබල අමාත්‍යවරයා සහ බලශක්ති අමාත්‍යවරයා සඳහන් කළේ බලාගාරවලට අවශ්‍ය ඉන්ධන ලබාදීමට ඛනිජ තෙල් සංස්ථාව එකඟ වීමත් සමග කිසිම විටෙක විදුලි කප්පාදුවකට අවතීර්ණ වීමට සිදු නොවන බවයි.",
       "URL": "https://www.hirunews.lk/294469/පැයයි-විනාඩි-45ක්-ජනතාවට-අඳුරේ-ඉන්න-සිදු-වනවා-ලංවිම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1414"
}