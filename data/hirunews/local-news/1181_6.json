{
       "Source": "hirunews",
       "Timestamp": "Monday, 09 May 2022 - 13:42",
       "Headline": "කොළඹ ප්‍රදේශ තුනකට පොලිස් ඇඳිරිනීතිය",
       "News Content": "කොළඹ උතුර, කොළඹ දකුණ හා කොළඹ මධ්‍යම යන ප්‍රදේශවලට පොලිස් ඇඳිරිනීතිය පනවා තිබෙනවා.\nඒ මේ මොහොතේ සිට (09) ක්‍රියාත්මක වන පරිදියි.\nඒ අනුව යළි දැනුම්දෙන තුරු මෙම ඇඳිරිනීතිය බලපැවැත්වෙනු ඇති.\nඅද පෙරවරුවේ අග්‍රාමාත්‍ය මහින්ද රාජපක්ෂ විසින් අරලියගහ මන්දිරයේ දී සිය පාක්ෂිකයින් අමතනු ලැබුවා.\nමෙම හමුවේදී අරලියගහ මන්දිරයේ දෙපස රැස්ව සිටි පොහොට්ටු පාක්ෂිකයින් විසින් අග්‍රාමාත්‍යවරයාට සිය ධුරයෙන් ඉල්ලා අස්නොවන බවට ආයාචනා කරමින් විරෝධතා පැවැත්වූවා.\nඉන් අනතුරුව සභාව ඇමතූ අග්‍රමාත්‍යවරයා නිවේදනය කළේ තමන්ට පළමුව, දෙවනුව සහ තෙවැනුව වැදගත් වන්නේ තම මව්බිම බවත්, තම්න් ධුරයෙන් ඉවත් නොවන බවයි.\nපසුව රැස්වීම අවසන් වීමෙන් අනතුරුව පොහොට්ටු පාක්ෂිකයින් විසින් අරලියගහ මන්දිරය ඉදිරිපිට දින ගණනක සිට සාමකාමී අරගලවල නිරත වූ මයිනාගෝගම ගිනිබත් කරනු ලැබුවා.\nඒ එහි තිබූ අට්ටාල ද සුනුවිසුණු කරමින්.\nඑමෙන්ම ගෝල්ෆේස් අරගලය ලෙස ඇරඹි නිර්පාක්ෂික අරගලය පැවැත්වෙන ගෝඨාගෝගමට පොහොට්ටු සාමාජිකයින් පැමිණ එහි සාමකාමී අරගලවල නිරත වූ අරගලකරුවන්ට අමානුෂික අයුරින් පහර දුන්නා.\nඅරගලකරුවන්ගේ අට්ටාල ද විනාශකර දැමීමට පියවර ගත් අයුරු ද දක්නට ලැබුණා.\nඑහිදී ඇති වූ උණුසුම්කාරී තත්ත්වය පාලනය කිරීමට පොලිස් කැරලි මර්දන ඒකකය විසින් පොහොට්ටු පාක්ෂිකයින්ට ජල ප්‍රහාර හා කඳුලු ගෑස් එල්ල කළා.\nමේ අතර, මෙම උණුසුම්කාරි අරගලය මැදට හදිසියේ ම ජනතා විමුක්ති පෙරමුණේ නායක අනුර කුමාර දිසානායක පැමිණියා.\nඑමෙන්ම ඉන් පසුව විපක්ෂ නායක සජිත් ප්‍රේමදාස ද විරෝධතාකරුවන් හමුවට පැමිණියේ, එරාන් වික්‍රමරත්න ඇතුළු තම පාක්ෂිකයින් සමගයි.\nඑහෙත් වැඩිදුරක් යාමට පෙර විපක්ෂ නායකවරයාට අරගල භූමියේ දී විරෝධයක් එල්ල වූ අතර, බෝතල් ප්‍රහාර ද එල්ල වුණා.\nමේ අතර ගෝල්ෆේස් අරගල බිමේ දී විවිධ පාර්ශ්වයන් අතර ඇති වූ ගැටුමේ දී තුවාල ලබා 16 දෙනෙකු මේ වනවිට කොළඹ ජාතික රෝහලට ඇතුළත් කර තිබෙනවා.",
       "URL": "https://www.hirunews.lk/303921/කොළඹ-ප්‍රදේශ-තුනකට-පොලිස්-ඇඳිරිනීතිය",
       "Category": "Local News",
       "Parent URL": "https://www.hirunews.lk/local-news.php?pageID=1181"
}