{
       "Source": "hirunews",
       "Timestamp": "Sunday, 23 October 2022 - 7:44",
       "Headline": "ප්‍රදේශ රැසකට තද වැසි - මුහුදේ සහ ජලාශවල දියනෑමේදී ආරක්ෂාවන්නැයි උපදෙස් (වීඩියෝ)",
       "News Content": "බස්නාහිර, සබරගමුව, මධ්‍යම, වයඹ සහ උතුරු පළාත්වලටත්, ගාල්ල සහ මාතර දිස්ත්‍රික්කවලටත් ඉදිරි පැය විසි හතර තුළ මිලිමීටර 100 ඉක්මවූ තද වැසි පැවතිය හැකි බව කාලගුණ විද්‍යා දෙපාර්තමේන්තුව පවසනවා.\nඑමෙන්ම සවස් කාලයේදී හෝ රාත්‍රි කාලයේදී දිවයිනේ සෙසු ප්‍රදේශවලද තද වැසි ඇතිවිය හැකියි.\nකාර්යයේ නියුතු කාලගුණ විද්‍යාඥ ශ්‍රීමාල් හේරත් සඳහන් කළේ වැසි ඇතිවනවිට පැවතිය හැකි තද සුළං සහ අකුණු මගින් සිදුවිය හැකි අනතුරු අවම කරගැනීමට පියවර ගත යුතු බවයි.\nඑමෙන්ම ගාල්ල සිට මාතර හරහා හම්බන්තොට දක්වා වන මුහුදු ප්‍රදේශ තරමක් රළු ස්වභාවයක් ගත හැකි බවයි කාලගුණ විද්‍යා දෙපාර්තමේන්තුව වැඩිදුරටත් සඳහන් කළේ.\nඇතැම් අවස්ථාවල එම මුහුදු ප්‍රදේශ ඉතා රළු ස්වභායක් ගත හැකි බවද එම දෙපාර්තමේන්තුව වැඩිදුරටත් කියා සිටියා.\nමේ අතර මුහුදේ මෙන්ම ගංඟා සහ ජලාශවල දිය නෑමේදී දැඩි අවධානයෙන් කටයුතු කරන ලෙසයි පොලිසිය ජනතාවගෙන් ඉල්ලා සිටින්නේ.",
       "URL": "https://www.hirunews.lk/318595/ප්‍රදේශ-රැසකට-තද-වැසි-මුහුදේ-සහ-ජලාශවල-දියනෑමේදී-ආරක්ෂාවන්නැයි-උපදෙස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=785"
}