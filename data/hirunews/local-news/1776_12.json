{
       "Source": "hirunews",
       "Timestamp": "Wednesday, 04 August 2021 - 8:03",
       "Headline": "රථ පෙළපාලිවලින් ගුරු - විදුහල්පතිවරුන් අද කොළඹට",
       "News Content": "ඔන්ලයින් ඉගැන්වීම් කටයුතුවලින් ඉවත් වී සිටින ගුරු සහ විදුහල්පතිවරුන්ගේ වැටුප් විෂමතා ඉවත් කරන ලෙස ඉල්ලමින් ප්‍රදේශ හතරකින් රථ පෙළපාලියකින් අද කොළඹට පැමිණෙන බව එම වෘත්තිය සමිති පවසනවා.\nමීගමුව මාර්ගයේ වැලිසර ප්‍රදේශයෙන්, නුවර මාර්ගයේ කඩවත අධිවේගී පිවිසුම අසළින්, හයිලෙවල් මාර්ගයේ කොට්ටාව ප්‍රදේශයෙන්, ගාලු පාරේ මොරටුව නගරයෙන් එම රථ පෙළපාලි ආරම්භවීමට නියමිතයි.\nඅද පෙරවරුවේ මෙම රථ පෙළපාලි එම ස්ථානවලින් පිටත්වන අතර, පසුව එම පෙළපාලිය කොළඹට පැමිණ ජනාධිපති කාර්යාලය දක්වා ගමන් කරන බවයි ලංකා ගුරු සංගමයේ ප්‍රධාන ලේකම් ජෝෂප් ස්ටාලින් හිරු ප්‍රවෘත්ති අංශයට සඳහන් කළේ.\nඊයේ දිනයේදීද ගුරු හා විදුහල්පතිවරුන් සිය ගැටළු සම්බන්ධයෙන් අධ්‍යාපන අමාත්‍ය මහාචාර්ය ජී.එල්. පීරිස් සමඟ සාකච්ඡාවක නිරතවූ අතර, එයද විසඳුමකින් තොරව අවසන් වුණා.\nඒ අනුව සිය වෘත්තිය ක්‍රියාමාර්ගය ඉදිරියට ගෙන යන බවත්, අද දින එහි දිගුවක් ලෙස රථ පෙළපාලි ඔස්සේ කොළඹට පැමිණෙන බවයි ලංකා ගුරු සංගමයේ ප්‍රධාන ලේකම් ජෝෂප් ස්ටාලින් ප්‍රකාශ කළේ.",
       "URL": "https://www.hirunews.lk/278800/රථ-පෙළපාලිවලින්-ගුරු-විදුහල්පතිවරුන්-අද-කොළඹට",
       "Category": "Local News",
       "Parent URL": "https://www.hirunews.lk/local-news.php?pageID=1776"
}