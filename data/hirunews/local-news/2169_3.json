{
       "Source": "hirunews",
       "Timestamp": "Thursday, 04 February 2021 - 15:24",
       "Headline": "ජාතික උරුම තීරණය කිරීම හා හඳුනාගැනීම පිළිබඳ කමිටුවේ අතුරු වාර්තාව අගමැතිට",
       "News Content": "මෙරට ජාතික උරුමයන් නිශ්චිතව තීරණය කිරීම හා හඳුනාගැනීමට සුදුසු ක්‍රමවේදයක් ඉදිරිපත් කිරීම සඳහා පත් කළ කමිටුවේ අතුරු වාර්තාව අග්‍රාමාත්‍ය මහින්ද රාජපක්ෂ වෙත භාරදී තිබෙනවා.\nවිජේරාමේ පිහිටි අග්‍රාමාත්‍ය නිල නිවසේදී ඒ සඳහා පත් කළ 16 දෙනෙකුගෙන් යුත් විද්වත් කමිටුව අදාළ වාර්තාව භාරදුන් බවයි අග්‍රාමාත්‍ය කාර්යාලය නිවේදනය කළේ.\nඅතුරු වාර්තාව අනුව ඉදිරිපත් කරන යෝජිත ක්‍රමවේදය, මහජන අදහස් ලබාගැනීම සඳහා ලබන 8 වනදා ජාතික පුවත්පත්වල ප්‍රසිද්ධ කිරීමට නියමිතව තිබෙනවා.\nරාජ්‍ය අමාත්‍ය විදුර වික්‍රමනායකගේ ඉල්ලීමකට අනුව අග්‍රාමාත්‍යවරයා විසින් මෙරට ජාතික උරුම නිශ්චිතව තීරණය කිරීම හා හඳුනාගැනීමට සුදුසු ක්‍රමවේදයක් ඉදිරිපත් කිරීම සඳහා කැබිනට් අනුමැතියද ලබාගත්තා.",
       "URL": "https://www.hirunews.lk/261650/ජාතික-උරුම-තීරණය-කිරීම-හා-හඳුනාගැනීම-පිළිබඳ-කමිටුවේ-අතුරු-වාර්තාව-අගමැතිට",
       "Category": "Local News",
       "Parent URL": "https://www.hirunews.lk/local-news.php?pageID=2169"
}