{
       "Source": "hirunews",
       "Timestamp": "Thursday, 11 April 2019 - 7:11",
       "Headline": "මාලදිවයින් භාරයේ සිටි ධීවරයින් 21 දෙනෙකු දිවයිනට",
       "News Content": "මාලදිවයින් රජය භාරයේ සිටි මෙරට ධීවරයින් 21 දෙනෙකු අද (11) රාත්‍රියේ යළි දිවයිනට පැමිණීමට නියමිතයි.\nධීවර හා ජලජ සම්පත් අමාත්‍යාංශය සඳහන් කළේ ලක්රජය මාලදිවයින සමඟ සිදුකළ සාකච්ඡාවක ප්‍රතිඵලයක් ලෙස ධීවරයින් යළි ශ්‍රී ලංකාවට පිටත් කර හැරීමට තීරණය කර ඇති බවයි.\nමෙම පිරිස පසුගිය පෙබරවාරි 28 වනදා මුහුදු සීමා උල්ලංඝනය කිරීම හේතුවෙන් එරට ආරක්ෂක අංශ භාරයට ගෙන තිබුණා.\nමේ අතර නීතිවිරෝධී ලෙස ධීවර කටයුතුවල නිරතවූ පුද්ගලයින් 10 දෙනෙකු කාර්තිව් - පෙරියආරච්චල් සහ උච්චමුණිය මුහුදු ප්‍රදේශයේදී නාවික හමුදාව අත්අඩංගුවට ගෙන තිබෙනවා.\nවයඹ නාවික විධානයට අයත් වෙරළබඩ මුර යාත්‍රාවකට අනුයුක්ත නාවික හමුදා භට පිරිසක් ඊයේ (10) සැකකටයුතු ලෙස ධීවර කටයුතුවල නිරතවූ ඩිංගි බෝට්ටු 04ක් සහ ඔරු දෙකක් පරීක්ෂා කරනු ලැබුවා.\nඉන් අනතුරුවයි මොවුන් අත්අඩංගුවට ගෙන ඇත්තේ.\nමෙම පිරිස මීගමුව සහ කල්පිටිය ප්‍රදේශවල පදිංචි අවුරුදු 20 ත් 51 ත් අතර වයස්වල පසුවන්නන්.\nඑමෙන්ම මසුන් ඇල්ලීම සඳහා යොදාගන්නා පුපුරණ ද්‍රව්‍ය තොගයක් ගාන්ධිනගර් වෙරළ තීරයට ඔබ්බෙන් වූ මුහුදු ප්‍රදේශයේ ගල් පතුරක් තුළ සඟවා තිබියදී නාවික හමුදාව ඊයේ සොයාගත්තා.\nජෙලග්නයිට් කූරු 12ක්, විදුලි නොවන ඩෙටනේටර් 8 ක් මෙලෙස සොයාගත් පුපුරණ ද්‍රව්‍ය අතරට ඇතුළත්.",
       "URL": "https://www.hirunews.lk/214239/මාලදිවයින්-භාරයේ-සිටි-ධීවරයින්-21-දෙනෙකු-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=3409"
}