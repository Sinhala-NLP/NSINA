{
       "Source": "hirunews",
       "Timestamp": "Tuesday, 08 May 2018 - 12:30",
       "Headline": "වලස්මුල්ලේ සංචාරක නිකේතනයක සිදුකරගෙන ගිය රහසිගත ජාවාරම (ඡායාරූප)",
       "News Content": "සංචාරක නිකේතනයක් පවත්වාගෙන යන මුවාවෙන් වලස්මුල්ල ප්‍රදේශයේ සිදුකරගෙන ගිය ගණිකා මධ්‍යස්ථානයක් තංගල්ල කොට්ඨාශ දූෂණ මර්ධන අංශයේ නිළධාරින් විසින් අද (08) දින වටලා තිබෙනවා.\nවැටලීමේදී එම ස්ථානය පවත්වාගෙන ගිය පුද්ගලයෙකු සහ කාන්තාවන් තිදෙනෙකු අත්අඩංගුවට ගත් බවයි පොලිසිය පවසන්නේ.\nවලස්මුල්ල - පල්ලෙකන්ද මාර්ගයේ පිහිටි මෙම ස්ථානයේ කලක සිට කාන්තාවන් මුදලට අලෙවි කිරීම සිදුකර ඇති බව සඳහන්.\nඋපාය දූතයන් ලෙස පොලිස් නිළධාරින් කිහිප දෙනෙකු යොදවා රුපියල් දෙදහස බැගින් මුදල් ගෙවා කාන්තාවන් මිලට ගන්නා ලෙස අඟවමින් මෙම වැටලීම සිදුකර තිබෙනවා.\nඅත්අඩංගුවට ගනු ලැබූ සැකකරු වලස්මුල්ල ප්‍රදේශයේ පදිංචි වයස අවුරුදු 55ක පුද්ගලයෙක් වන අතර අත්අඩංගුවට ගැනුණු කාන්තාවන් තිදෙනා 26,25 සහ 41 යන වයස් සීමාවල පසුවන්නියන් බවයි අප වාර්තාකරු සඳහන් කළේ.\nමෙවුන් තංගල්ල, කලවාන සහ පදියතලාව යන ප්‍රදේශවල පදිංචිකාරිනියන්.\nවැටලීම සිදුකළ ස්ථානයේ කාමරවල තිබී උපත් පාලන උපකරණ 24ක්ද පොලිසි විසින් සොයාගෙන ඇති බවයි වාර්තා වන්නේ.\nලැබුණු තොරතුරකට අනුව තංගල්ල කොට්ඨාශ භාර පොලිස් අධිකාරීවරයාගේ උපදෙස් මත මෙම වැටලීම සිදුකර ඇති අතර අත්අඩංගුවට ගනු ලැබූ සැකකරුවන් අධිකරණයට ඉදිරිපත් කිරීමට නියමිතයි.\nඡායාරූප - බෙලිඅත්ත, අනිෂා මානගේ",
       "URL": "https://www.hirunews.lk/190242/වලස්මුල්ලේ-සංචාරක-නිකේතනයක-සිදුකරගෙන-ගිය-රහසිගත-ජාවාරම-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3955"
}