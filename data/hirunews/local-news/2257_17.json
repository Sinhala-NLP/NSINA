{
       "Source": "hirunews",
       "Timestamp": "Wednesday, 23 December 2020 - 19:40",
       "Headline": "මහර සිද්ධියේදී මියගිය රැඳවියන්ගේ දේහයන් ආදාහනය කිරීම ගැන නඩුවේ තීන්දුව කල් යයි (වීඩියෝ)",
       "News Content": "කොවිඩ් ආසාදිත දේහයන් ආදාහනය හෝ භූමදානය කිරීම සම්බන්ධයෙන් රජය ඍජු තීරණයක් නොගැනීම හේතුවෙන් අධිකරණය සහ නීතිපති දෙපාර්තමේන්තුව ද අපහසුතාවට පත් වන බව වත්තල මහේස්ත්‍රාත් බුද්ධික ශ්‍රී රාගල අද (23) ප්‍රකාශ කළා.\nඒ මහර බන්ධනාගාර සිද්ධියේදී මියගිය රැඳවියන්ගේ දේහයන් ආදාහනය කිරීම සම්බන්ධ නඩුව අද කැඳවූ අවස්ථාවේදියි.\nකෙසේ වෙතත් අදාළ තීන්දුව ලබාදීම මේ මස 30 වනදා දක්වා කල් තැබීමට මහේස්ත්‍රාත්වරයා අද (23) නියෝග කළා.\nමහර බන්ධනාගාර සිද්ධිය සම්බන්ධයෙන් මීට පෙර නඩු වාරය ක්‍රියාත්මක වූ පසුගිය 18 වනදා අධිකරණය නියෝග කළේ සිද්ධියෙන් මියගොස් මෙතෙක් ආදාහනය නොකළ රැඳවියන් හත්දෙනාගේ පශ්චාත් මරණ පරීක්ෂණ වාර්තා අද අධිකරණයට ඉදිරිපත් කරන ලෙසයි.\nකෙසේ වෙතත් ඉන් කොවිඩ් ආසාදිත බවට තහවුරු වූ රැඳවියන් සිව්දෙනාගේ මෘත දේහයන් පිළිබඳ පශ්චාත් මරණ පරීක්ෂණ වාර්තා පමණක් විශේෂඥ මණ්ඩලය මගින් රහස්‍ය වාර්තාවක් ලෙස අද මහේස්ත්‍රාත්වරයා වෙත ඉදිරිපත් කළා.\nඑහිදී නීතිපතිවරයා වෙනුවෙන් පෙනී සිටි රජයේ  අධිනීතීඥ නිශාරා ජයරත්න අධිකරණයෙන් ඉල්ලා සිටියේ පෙර අවස්ථාවේ ලබාදුන් නියෝගය පරිදිම මෙම කොවිඞ් ආසාදිත මෘත දේහයන් නොපමාව ආදාහනය කිරීමට අවසර ලබාදෙන ලෙසයි.\nනමුත් අගතියට පත් පාර්ශවය ඊට විරුද්ධත්වය පළ කළා.\nමේ අතර බන්ධනාගාර තුළ ඇතිවන ගැටුම් ඇතිවීම වැළැක්වීම සඳහා විශේෂ බුද්ධි ඒකකයක් ස්ථාපිත කරන බව මහනුවර අද පැවති මාධ්‍ය හමුවකට එක්වෙමින් බන්ධනාගාර කොමසාරිස් ජනරාල් තුෂාර උපුල්දෙණිය ප්‍රකාශ කළා.\nබන්ධනාගාර පිළිබඳ රාජ්‍ය අමාත්‍ය ලොහාන් රත්වත්තේ ද අදහස් පළ  කළා.",
       "URL": "https://www.hirunews.lk/257781/මහර-සිද්ධියේදී-මියගිය-රැඳවියන්ගේ-දේහයන්-ආදාහනය-කිරීම-ගැන-නඩුවේ-තීන්දුව-කල්-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2257"
}