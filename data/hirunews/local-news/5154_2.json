{
       "Source": "hirunews",
       "Timestamp": "Thursday, 25 February 2016 - 7:29",
       "Headline": "එමිල් කාන්තන් මාර්තු 3 අධිකරණයට",
       "News Content": "එල්.ටී.ටී.ඊ. සංවිධානයේ මුල් පෙළේ නායකයෙකු වූ එමිල් කාන්තන් හෙවත් ඇන්ටන් චමිල් ලක්‍ෂ්මී කන්නන් අධිකරණයට භාරවීමට කැමැත්ත පළකර ඇති බව ඔහු වෙනුවෙන් පෙනී සිටින නීතීඥ ලක්‍ෂ්මන් පෙරේරා අධිකරණයේදී ඊයේ ප්‍රකාශ කළා.\nඔහු වැඩිදුරටත් කියා සිටියේ මීළඟ නඩු දිනය කැඳවන මාර්තු 3 වනදා එමිල් කාන්තන් අධිකරණයට ඉදිරිපත් කිරීමට කටයුතු කරන බවයි.\nඊයේ දිනයේදී ඔහු අධිකරණයේ පෙනී සිටීමට නියමිතව තිබුණත් කොටුව මහේස්ත්‍රාත් විසින් නිකුත් කෙරුණු වරෙන්තුව ආපසු නොකැඳවීම නිසා ඔහු පෙනී නොසිටි බවයි  නීතීඥවරයා අධිකරණයට දැනුම් දුන්නේ.\nකෙසේ වෙතත් මීළඟ නඩු වාරයට එමිල් කාන්තන්  අධිකරණයට ඉදිරිපත් කිරීමට හැකියාව පවතින බවයි නීතීඥ ලක්‍ෂ්මන් පෙරේරා නඩු විභාගයෙන් පසුව මාධ්‍ය වෙත අදහස් දක්වමින් කියා සිටියේ.\nඑල්.ටී.ටී.ඊ. සංවිධානයේ මුල් පෙළේ නායකයෙකු වූ එමිල් කාන්තන් හෙවත් ඇන්ටන් චමිල් ලක්‍ෂ්මී කන්නන්ට එරෙහිව පනවා තබූ වරෙන්තු මුළුමනින්ම ඉවත් කිරීම කොළඹ කොටුව මහේස්ත්‍රාත් අධිකරණය මීට පෙර ප්‍රතික්ෂේප කළා.\nකොළඹ මහාධිකරණය මගින් මේ මස මුලදී එමිල් කාන්තන්ට එරෙහිව ජාත්‍යන්තර පොලීසිය හරහා නිකුත් කර තිබූ රතු නිවේදනය සහ වරෙන්තු ඉවත් කරනු ලැබුවා.\nඒ මෙම ජාත්‍යන්තර වරෙන්තුව හේතුවෙන් එමිල් කාන්තන්ට අධිකරණයට භාරවී ඔහුට එරෙහිව ඇති නඩුව සඳහා පෙනී සිටීමට අවස්ථාව නොමැති බව ඔහුගේ නීතීඥයන් ප්‍රකාශ කිරීමෙන් අනතුරුවයි.\nසුනාමි අවතැන්වූවන්ට නිවාස සාදාදීමට වෙන් කළ රාඩා ආයතනයේ රුපියල් මිලියන 757 ක මුදලක් අයථා ලෙස එල්.ටී.ටී.ඊ. සංවිධානය වෙත ලබාදීම පිළිබඳව ප්‍රශ්න කිරීම සඳහා එමිල් කාන්තන් අධිකරණයට අවශ්‍යව සිටියා.\nඔහු එල්.ටී.ටී.ඊ. සංවිධානයේ ජාත්‍යන්තර මූල්‍ය කටයුතු ප්‍රධානියෙකු ලෙස කටයුතු කර තිබෙනවා.\n2005 වසරේ පැවැති ජනාධිපතිවරණයේදී උතුරේ ජනතාවගේ ජන්ද, එක්සත් ජාතික පක්ෂයේ ජනාධිපති අපේක්ෂකයා ලෙස ඉදිරිපත් වී සිටි රනිල් වික්‍රමසිංහට ලැබීම වැළැක්වීම සඳහා පසුගිය රජය සහ එල්.ටී.ටී.ඊ. සංවිධානය අතර සම්බන්ධීකරණය සිදුකළේ මොහු හරහා බවට ද ප්‍රකාශ වුණා.",
       "URL": "https://www.hirunews.lk/127099/එමිල්-කාන්තන්-මාර්තු-3-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=5154"
}