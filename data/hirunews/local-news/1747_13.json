{
       "Source": "hirunews",
       "Timestamp": "Tuesday, 17 August 2021 - 20:58",
       "Headline": "ඇෆ්ගනිස්ථාන ක්‍රිකට් කණ්ඩායමේ ප්‍රධාන පුහුණුකරු ධුරයට අවිශ්ක ගුණවර්ධන",
       "News Content": "ඇෆ්ගනිස්ථාන ජාතික ක්‍රිකට් කණ්ඩායමේ ප්‍රධාන පුහුණුකරු ලෙස හිටපු ශ්‍රී ලංකා ක්‍රිකට් ක්‍රීඩකයෙකු මෙන්ම පුහුණුකරුවෙකු ද වූ අවිශ්ක ගුණවර්ධන පත් කර තිබෙනවා.\nඇෆ්ගනිස්ථාන ක්‍රිකට් පාලක මණ්ඩලය සිය නිල ෆේස්බුක් පිටුවේ මේ බව නිවේදනය කර තිබුණා.\n44 හැවිරිදි අවිශ්ක  ගුණවර්ධනට ජගත් ක්‍රිකට් කවුන්සිලයෙන් මීට පෙර දූෂණ චෝදනා එල්ල කරමින් ජාත්‍යන්තර ක්‍රිකට් තහනමක් පනවා තිබූ අතර, පසුගිය මැයි මාසයේදී ඔහු එම චෝදනාවලින් නිදහස් කළා.\nඒ අනුව මේ වනවිට ක්‍රිකට් ක්‍රීඩාවට සම්බන්ධවීමට ඔහුට කිසිදු බාධාවක් නැහැ.\nඅවිශ්ක ගුණවර්ධන ශ්‍රී ලංකාව වෙනුවෙන් ටෙස්ට් තරග 6 කට සහ එක්දින තරග 61 කට ක්‍රීඩා කර ඇති අතර, ශ්‍රී ලංකා කණ්ඩායමේ පුහුණු කාර්ය මණ්ඩලයේ සාමාජිකයෙකු ලෙසද කටයුතු කර තිබෙනවා.\nඇෆ්ගනිස්ථාන කණ්ඩායමේ මීළඟ තරගාවලිය පාකිස්ථානයට එරෙහිව ශ්‍රී ලංකාවේදී පැවැත්වීමට නියමිතයි.\nමේ වනවිට ඇෆ්ගනිස්ථානයේ පාලන බලය තලේබාන් සංවිධානය යටතට පත්ව ඇතත්, ක්‍රිකට් ක්‍රීඩාවට ඉන් බලපෑමක් සිදු නොවනු ඇති බවයි වාර්තාවන්නේ.\nකෙසේ වෙතත් ජාත්‍යන්තර ක්‍රිකට් කවුන්සිලය ප්‍රකාශ කළේ ඇෆ්ගනිස්ථානයේ තත්වය සම්බන්ධයෙන් විමසිල්ලෙන් පසුවන බවයි.",
       "URL": "https://www.hirunews.lk/279966/ඇෆ්ගනිස්ථාන-ක්‍රිකට්-කණ්ඩායමේ-ප්‍රධාන-පුහුණුකරු-ධුරයට-අවිශ්ක-ගුණවර්ධන",
       "Category": "Local News",
       "Parent URL": "https://www.hirunews.lk/local-news.php?pageID=1747"
}