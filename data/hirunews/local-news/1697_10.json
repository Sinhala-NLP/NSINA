{
       "Source": "hirunews",
       "Timestamp": "Sunday, 12 September 2021 - 13:32",
       "Headline": "ෆයිසර් එන්නත් මාත්‍රා මිලියන 04ක් ඔක්තෝම්බරයේ (වීඩියෝ)",
       "News Content": "ෆයිසර් එන්නත් මාත්‍රා මිලියන 04 ක් ඔක්තෝබර් මාසයේදී මෙරටට ලැබෙන බව රාජ්‍ය අමාත්‍ය මහාචාර්ය චන්න ජයසුමන අද තහවුරු කළා.\nඔහු සඳහන් කළේ එම එන්නත් පාසල් දරුවන් එන්නත් කිරීම සඳහා භාවිත කිරීමට අවශ්‍ය නිර්දේශ බලාපොරොත්තුවෙන් සිටින බවයි.\nනිදන්ගත රෝග සහිත අවුරුදු 12ට වැඩි දරුවන් එන්නත් කිරීමේ වැඩපිළිවෙල ලබන 21 වැනිදා ආරම්භ වන්නේ කොළඹ රිජ්වේ ආර්යා ළමා රෝහලෙන්.\nඒ යටතේ ලබාදීමට නියමිතව ඇත්තේ ෆයිසර් එන්නතයි. රාජ්‍ය අමාත්‍ය මහාචාර්ය චන්න ජයසුමන අද පැවසුවේ ඔක්තෝබර් මාසයේදී මෙරටට ලැබෙන ෆයිසර් එන්නත් පාසල් දරුවන් එන්නත් කිරීම සඳහා භාවිත කිරීමට අවශ්‍ය නිර්දේශ බලාපොරොත්තුවෙන් සිටින බවයි.\nමෙරට කොරෝනා මර්දන එන්නත්කරණ වැඩසටහන යටතේ ගෙවුණු දිනයේදී පළමු සහ දෙවැනි මාත්‍රා වශයෙන් ලබාදුන් එන්නත් මාත්‍රා ප්‍රමාණය 225,521ක්.\nඒ අනුව පළමු මාත්‍රාව වශයෙන් එන්නත් මාත්‍රා 87,341 ක් ලබා දී ඇති අතර දෙවැනි මාත්‍රාව වශයෙන් ලබාදුන් එන්නත් මාත්‍රා ප්‍රමාණය 138,180 ක්.\nගෙවුණු දිනයේ  කොරෝනා ආසාදිතයින් 2,802ක් මෙරටින් වාර්තා වූ අතර ඒ සමඟ මෙරට සමස්ත ආසාදිතයින් සංඛ්‍යාව 483,280ක් දක්වා ඉහළ ගියා.\nහිටපු උතුරු පළාත් සභා මන්ත්‍රී එම්.කේ සිවාජිලිංගම්ද කොරෝනා ආසාදනය වී ඇති අතර ඔහු මේ වන විට ප්‍රතිකාර ලබන්නේ කෝපායි ගුරු විද්‍යාලයේ ස්ථාපිත ප්‍රතිකාර මධ්‍යස්ථානයේයි.\nමේ අතර, කොරෝනා ආසාදිතව ගම්පොල මහ රෝහලේ ප්‍රතිකාර ලබමින් සිටි කොත්මලේ පොලිසියට අනුයුක්තව රාජකාරි කළ පොලිස් සැරයන්වරයකු අතුරුදන් වී තිබෙනවා.\nමෙලෙස අතුරුදන් වී ඇත්තේ 56 හැවිරිදි සුප්පයියා ඉලන්ගෝවන් නැමති තිදරු පියෙක්. අතුරුදන් වූ පොලිස් සැරයන්වරයා සොයා ගම්පොල සහ කොත්මලේ පොලිස් ස්ථාන එක්ව විමර්ශනයක් ආරම්භ කරනු ලැබුවා.\nපසුගිය 10 වනදා සිදුවූ කොරෝනා මරණ 157ක් සෞඛ්‍ය සේවා අධ්‍යක්ෂ ජනරාල්වරයා ඊයේ තහවුරු කළා. වාර්තා වූ මරණ අතරින් 130ක්ම අවුරුදු 60 ඉක්මවූවන්.\nඊට අමතර අවුරුදු 30ත් - 59ත් අතර පුද්ගලයින් 23 දෙනෙකු හා අවුරුදු 30 ට අඩු 04 දෙනෙකුද ජීවිතක්ෂයට පත්ව තිබෙනවා.\nනව කොරෝනා මරණ 157 ත් සමඟ මෙරට සමස්ත මරණ සංඛ්‍යාව 11,000 සීමාව ඉක්මවා ගියා. ඒ අනුව මෙරට සමස්ත කොරෝනා මරණ සංඛ්‍යාව දැක්වෙන්නේ 11,152 ක් ලෙසයි.\nමේ අතර නිරෝධායන ඇදිරි නීතිය උල්ලංගණය කිරීම සම්බන්ධයෙන් ගෙවුණු දිනයේදී පුද්ගලයින් 669 දෙනෙකු අත්අඩංගුවට ගෙන ඇති අතර රථවාහන 38 ක්ද පොලිස් භාරයට ගෙන තිබෙනවා.\nඑමෙන්ම, ආර්ථික මධ්‍යස්ථාන සියල්ල අඛණ්ඩව විවෘතව තැබීම සඳහා හිමි වූ අවසරය අනුව අද දිනයේ ආර්ථික මධ්‍යස්ථාන විවෘත කර ඇති අකාරය දක්නට ලැබුණා.\nකෙසේ නමුත්, මැනිං වෙළෙඳපොළ පොදු වෙළඳ සංගමයේ සංවිධායක අනිල් ඉන්ද්‍රජිත් පැවසුවේ පහතරට එළවළු වර්ග ලැබීමේ අඩුවක් දක්නට ලැබෙන බවයි.",
       "URL": "https://www.hirunews.lk/282011/ෆයිසර්-එන්නත්-මාත්‍රා-මිලියන-04ක්-ඔක්තෝම්බරයේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1697"
}