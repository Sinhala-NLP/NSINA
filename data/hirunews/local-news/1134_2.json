{
       "Source": "hirunews",
       "Timestamp": "Monday, 30 May 2022 - 6:08",
       "Headline": "මත්ද්‍රව්‍ය නිපදවා අලෙවි වන ප්‍රධාන රාජ්‍යයන් තුළින් ශ්‍රී ලංකාවට මත්ද්‍රව්‍ය එන්නේ කොහොමද ?",
       "News Content": "මත්ද්‍රව්‍ය , අද වන විට ලොව පුරා තරුණ - බාල - මහලු වයස් භේදයෙන් තොරව සියලුදෙනාට වින කරන ත්‍රස්තවාදයටත් එහා ගිය මහත් හිසරදයක් බවට පත්ව තිබෙනවා.\nලොව බොහෝ රටවල් මෙම පොදු සතුරාට එරෙහිව ඒකාබද්ධව වැට බදිද්දී , ඇතැම් රටවල නීතිය කරවන බලධරයින්ගෙන් පවා අනුග්‍රහය මීට හිමිවද්දී එම වැට බැදීමේ උත්සාහය “ගඟට කැපූ ඉනි” ලෙස අපතේ‌ ගොස් තිබීම කනගාටුවට කරුණක්.\nඅප ජීවත් වන කලාපය දෙස බැලීමේ දී නීතිවිරෝධී මත්ද්‍රව්‍ය ජාවාරම් සම්බන්ධයෙන් වැඩි වශයෙන් ඇඟිල්ල දිගු වන්නේ පාකිස්ථානය, ඇෆ්ගනිස්ථානය හා ඉරාකය වැනි රටවල් දෙසටයි.\nතතුදත් ආරංචි මාර්ග පෙන්වා දෙන්නේ ඇෆ්ගනිස්ථානය තුළ නිපදවන හෙරොයින් මත්ද්‍රව්‍ය තොග වශයෙන් පාකිස්ථානයේ පෙෂාවර් නගරයට පැමිණ එතැන් සිට කරච්චිය හරහා යුරෝපයට හා ආසියාකරය ඇතුළු ලොව අනෙකුත් රටවලට ද බෙදා හැරීම සිදුවන බවයි.\nපසුගිය සමයේ ශ්‍රී ලංකාවේ මත්ද්‍රව්‍ය ජාවාරම සම්බන්ධයෙන් වැඩිම චෝදනා එල්ල වී ඇත්තේ ද පාකිස්ථාන සහ ඉරාන ජාතිකයින්ට බවට හඳුනාගෙන තිබීම මීට උදාහරණ සපයනවා.\nඅනාගත පරපුර මත්ද්‍රව්‍ය උවදුරෙන් ගලවා ගැනීමේ අරමුණින් මෙරට බලධාරින් ද කලාපීය රටවල් සමග එක්වෙමින් මේ වන විටත් සියළු ආරක්ෂණ ක්‍රියාමාර්ග ගෙන තිබෙනවා.\nකෙසේ වෙතත් ශ්‍රී ලංකාවේ සමුද්‍ර කලාපය බොහෝ විට දේශීය හා ජාත්‍යන්තර මත්ද්‍රව්‍ය ජාවාරම්කරුවන් විසින් භාවිතා කරනු ලබන අතර විශේෂයෙන්ම ඉරාන සහ පාකිස්තානු ජාතිකයින් ඔවුන්ගේ නීතිවිරෝධී ක්‍රියාකාරකම් මෙම කලාපයේ දිගටම කරගෙන යන බව ද වර්තා වනවා.\n1980 ගණන්වල සිට ශ්‍රී ලංකාව මත්ද්‍රව්‍ය ජාවාරමේ ප්‍රධාන සංක්‍රමණ කේන්ද්‍රස්ථානයක් බවට පත් ව ඇති බවට වාර්තා වන අතර ඇෆ්ගනිස්ථානය, ඉරානය සහ පකිස්ථානය යන රටවල්වල ජාවාරම්කරුවන් විසින් මීට බොහෝ දුරට සම්බන්ධ වී තිබීම විශේෂත්වයක්.\nනවතම සංඛ්‍යා ලේඛනවලට අනුව, පසුගිය වසරේ ජනවාරි මාසයේ සිට මේ දක්වා ශ්‍රී ලංකා සමුද්‍ර නිරීක්ෂණ බලධාරීන් විසින් මෙරට මත්ද්‍රව්‍ය ජාවාරම්කරුවන්ට අමතරව, ඉරාන ජාතිකයින් 25 ක් සහ පාකිස්ථාන ජාතිකයන් 17 ක් ඇතුළු විදේශිකයන් කිහිපදෙනෙකු නීතියේ රැහැනට ගෙන ඇති අතර ඔවුන් අත්අඩංගුවට ගෙන ඇත්තේ ජාත්‍යන්තර මුහුදේ සිදුකළ ප්‍රධාන මත්ද්‍රව්‍ය වැටලීම්වල දී යි.\nශ්‍රී ලංකා නාවික හමුදාවේ නවතම සංඛ්‍යා ලේඛනවලින් හෙළි වන්නේ ශ්‍රී ලංකා මුහුදු සීමාවෙන් පිටත දී නාවික හමුදාව, ශ්‍රී ලංකා පොලිසිය සහ බුද්ධි අංශ විසින් මේ වසරේ ජනවාරි සහ මැයි මාසවල ප්‍රධාන වැටලීම් දෙකක දී ජාත්‍යන්තර මුහුදේ දී හෙරොයින් කිලෝග්‍රෑම් 250කට වැඩි ප්‍රමාණයක් අත්අඩංගුවට ගෙන ඇති බවයි.\nඉරාන ජාතිකයින් 14 දෙනෙකු සහ පාකිස්ථාන ජාතිකයින් දෙදෙනෙකු ඇතුළු දේශීය සහ ජාත්‍යන්තර මත්ද්‍රව්‍ය ජාවාරම්කරුවන් පිරිසක් එහිදී අත්අඩංගුවට පත්වුණා.\nඑමෙන්ම, ශ්‍රී ලංකා නාවික හමුදාව සිදුකළ මෙහෙයුමක දී හෙරොයින් කිලෝග්‍රෑම් 750කට වැඩි ප්‍රමාණයක් සමඟ ඉරාන සැකකරුවන් 11 දෙනෙකු සහ පකිස්ථාන ජාතිකයින් 8 දෙනෙකු අත්අඩංගුවට ගෙන ඇති අතර 2021 වසරේදී මත්ද්‍රව්‍ය වැටලීම් සම්බන්ධයෙන් තවත් පාකිස්ථාන ජාතිකයින් හත්දෙනෙකු අත්අඩංගුවට ගෙන ඇති බව පසුගිය සංඛ්‍යාලේඛන පෙන්වා දෙනවා.\nපොලිස් මත්ද්‍රව්‍ය නාශක කාර්යාංශය විසින් 2022 මැයි 05 වන දින ශ්‍රී ලංකාවට දකුණින් ජාත්‍යන්තර මුහුදේදී හෙරොයින් කිලෝග්‍රෑම් 243 ක් සමග ඉරාන සැකකරුවන් පස් දෙනෙකු සහ පාකිස්ථාන සැකකරුවන් දෙදෙනෙකු සමඟ අත්අඩංගුවට ගැනීමට සමත්වුණා.\nඊට ශ්‍රී ලංකා නාවික නෞකා සයුරළ සති තුනකට ආසන්න කාලයක් ජාත්‍යන්තර මුහුදේ නිරීක්ෂණ කටයුතුවල නිරත වී තිබීම විශේෂත්වයක්.\nමෙම විශේෂ මෙහෙයුමේදී නාවික හමුදාව විසින් දකුණු වෙරළට නාවික සැතපුම් 630ක් එනම් කිලෝමීටර් 1166ක් පමණ ඔබ්බෙන් වූ සැකකටයුතු රටක් සඳහන් නොමැති විදේශීය ධීවර යාත්‍රාවක් සොයා ගත්තා.\nආරක්ෂක අංශ සැක පළ කරන්නේ මෙම මත්කුඩු රැගත් විදේශීය ධීවර යාත්‍රාව, ජාවාරම්කරුවන් විසින් ජාත්‍යන්තර මුහුදු සීමාවේ ස්ථානගත කර, බහුදින ධීවර කටයුතුවල නිරත වන යාත්‍රාවක් මුවාවෙන් මත්ද්‍රව්‍ය මාරුකර මෙරටට ගෙන්වා ගැනීමට කටයුතු කරන්නට ඇති බවටයි.\nමෙහෙයුමේදී අත්අඩංගුවට ගත් හෙරොයින් තොගයේ දළ වටිනාකම ශ්‍රී ලංකා රුපියල් මිලියන 4,800කට අධික බවට විශ්වාස කෙරෙනවා.\n2022 අප්‍රේල් 12 වැනි දින නාවික හමුදාව, ශ්‍රී ලංකා වෙරළාරක්‍ෂක දෙපාර්තමේන්තුව, රාජ්‍ය බුද්ධි සේවය සහ පොලිස් මත්ද්‍රව්‍ය නාශක කාර්යාංශය සමඟ සම්බන්ධීකරණයෙන් සිදු කරන ලද මෙවැනිම මෙහෙයුමක දී හෙරොයින් කිලෝග්‍රෑම් 330 ක්, ග්‍රෑම් 532 ක් සහ අයිස් මත්ද්‍රව්‍ය ග්‍රෑම් 09 යි ග්‍රෑම් 818 ක් පමණ රැගත් දේශීය බහුදින ධීවර යාත්‍රාවක් ද අත්අඩංගුවට ගැණුනා.\nගාල්ල, දොඩන්දූවට ඔබ්බෙන් වූ මුහුදු ප්‍රදේශයේ දී එය අත්අඩංගුවට පත්වුණේ සැකකරුවන් 11 දෙනෙකු සමඟයි.\nමීට අමතරව 2022 ජනවාරි 26 වැනි දින ශ්‍රී ලංකා නාවික හමුදාව, ශ්‍රී ලංකා පොලිසිය සහ බුද්ධි අංශ සම්බන්ධීකරණයෙන් සිදුකළ තවත් විශේෂ මෙහෙයුමකදී මත්ද්‍රව්‍ය රැගෙන ආ විදේශීය යාත්‍රාවක් ශ්‍රී ලංකාවට දකුණින් ජාත්‍යන්තර මුහුදේදී අත්අඩංගුවට ගෙන තිබෙනවා.\nමෙම විදේශීය බහුදින ධීවර යාත්‍රාව මගින් රැගෙන ආ මත්ද්‍රව්‍ය තොගය දේශීය ධීවර යාත්‍රාවකට හුවමාරු කිරීමේ අරමුණින් මහ මුහුදේ රැඳී සිට ඇති අතර, නාවික හමුදාව විසින් එය වෙත ළඟා වන විට හෙරොයින් කිලෝග්‍රෑම් 200 ක් පමණ මුහුදට දමා තිබෙනවා.\nයාත්‍රාව තවදුරටත් සෝදිසි කිරීමේදී හෙරොයින් ග්‍රෑම් 250 ක් සහ චන්ද්‍රිකා දුරකථනයක් සොයා ගැනීමට නාවික හමුදාව සමත් වුණා.\nඒ අනුව මෙම ජාවාරමට සම්බන්ධ ඉරාන ජාතික සැකකරුවන් 09 දෙනෙකු නාවික හමුදාව විසින් එහිදී අත්අඩංගුවට ගනු ලැබුවා.\nමේ අතර මත්ද්‍රව්‍ය අත්අඩංගුවට ගැනීම් සම්බන්ධයෙන් 2021 වසරේ සිදුකළ වැටලීම් සලකා බැලීමේදී පිළිවෙළින් හෙරොයින් කිලෝග්‍රෑම් 1592, ගංජා කි.ග්‍රෑම් 4041, කොකේන් කි.ග්‍රෑම් 5, හෂීස් කි.ග්‍රෑම් 92 කෘත්‍රිම මත්ද්‍රව්‍ය කි.ග්‍රෑම් 325 සමග සැකකරුවන් 46,483ක් අත්අඩංගුවට ගෙන තිබෙනවා.\nසැකකරුවන්ගෙන් බහුතරයක් හෙරොයින් ජාවාරම් කිරීම සම්බන්ධයෙන් අත්අඩංගුවට ගෙන ඇති අතර එම සංඛ්‍යාව 22,153ක්.\n2022 වසරේ හෙරොයින් කිලෝග්‍රෑම් 945ක්, හෂීස් කිලෝග්‍රෑම් 8ක්, සහ ගංජා කිලෝග්‍රෑම් 4138ක් නීතියේ රැහැනට ගෙන ඇති අතර අත්අඩංගුවට පත්වූ සැකකරුවන් සංඛ්‍යාව 13,573ක්.\nමේ අතර, හෙරොයින් ළඟ තබා ගැනීම සහ ජාවාරම් කිරීම සම්බන්ධයෙන් 2022 අප්‍රේල් 6 වැනි දින කොළඹ මහාධිකරණ විනිසුරු දමිත් තොටවත්ත මහාතා පාකිස්තාන ජාතිකයකුට ජීවිතාන්තය දක්වා සිර දඬුවම් නියම කළා.\nහෙරොයින් ග්‍රෑම් 643.3ක් සන්තකයේ තබා ගැනීම සහ ජාවාරම් කිරීම සම්බන්ධයෙන් මෙලෙස ජීවිතාන්තය දක්වා සිරදඬුවම් නියම වුණේ මොහොමඩ් අල් හුසේන් නමැති පාකිස්තාන ජාතිකයාටයි.\nහෙරොයින් ග්‍රෑම් 643.3ක් සමඟ සැකකරුව පොලිස් මත්ද්‍රව්‍ය නාශක කාර්යාංශය විසින් 2018 ඔක්තෝබර් 27 වැනිදා කොළඹදී අත්අඩංගුවට ගත් විත්තිකරුට එරෙහිව නීතිපතිවරයා විසින් කොළඹ මහාධිකරණයට අධිචෝදනා ගොනුකර තිබුණා.\nදීර්ඝ නඩු විභාගයකින් අනතුරුව තීන්දුව ප්‍රකාශයට පත් කළ මහාධිකරණ විනිසුරුවරයා ප්‍රකාශ කළේ විත්තිකරුවන්ට එල්ල වී ඇති චෝදනා සාධාරණ සැකයකින් තොරව ඔප්පු වී ඇති බවයි.\nඒ අනුව එම පාකිස්ථාන ජාතික මත්ද්‍රව්‍ය ජාවාරම්කරුට ජීවිතාන්තය දක්වා සිරදඬුවම් නියම කිරීමට විනිසුරුවරයා නියෝග කළා.\nමේ අතර, ශ්‍රී ලංකාව තවදුරටත් මෙම මත්ද්‍රව්‍ය ජාවාරම් වලට අදාලව සංක්‍රමණ මාර්ගයක් හෝ කේන්ද්‍රස්ථානයක් පමණක් නොව අවසාන ගමනාන්තය බවටද පත්වෙමින් තිබෙන බව ජාතික ආරක්ෂක අධ්‍යයන ආයතනය විසින් ආරක්ෂක අමාත්‍යාංශයේ පැවැති සාකච්ඡාවකදී අනාවරණය කර ඇති බව මෙරට මාධ්‍ය වාර්තා පෙන්වා දෙනවා.\nඅන්තරායකර ඖෂධ පාලක ජාතික මණ්ඩලයේ සභාපති වෛද්‍ය ප්‍රියංගි අමරබන්දු මහත්මිය පවසා ඇත්තේ, මත්ද්‍රව්‍ය ආශ්‍රිත මුදල් විශුද්ධිකරණය, ආදායම් බෙදීයාම, උද්ධමනය සහ දේශීය ඉතුරුම් සහ ආයෝජන කෙරෙහි බලපාන බවත්, එය රටේ ඉතුරුම් සහ ආයෝජන කෙරෙහි බලපෑමක් ඇති කරන බවයි.\nඑමෙන්ම, මෑත කාලීන සිදුවීම්වලදී හෙරොයින් ඇෆ්ගනිස්ථානයේ සිට පකිස්ථානය හරහා පැමිණ ශ්‍රී ලංකාවේ මුහුදු මාර්ග ඔස්සේ වෙනත් රටවලට ජාවාරම් කර ඇති බව විමර්ශනවලින් හෙළි වී තිබෙනවා.\nඒ අනුව පෙනී යන කරුණක් වන්නේ පාකිස්ථාන මත්ද්‍රව්‍ය ජාවාරම්කරුවන් මේ වන විට දකුනු ආසියානු කළාපයද අතික්‍රමණය කරමින් සිය මත්‍ද්‍රව්‍ය ජාලයන් ලොවපුරා ප්‍රචලිත කරමින් සිටින බවයි.\nශ්‍රී ලංකාව ද මේ වන විට එහි ගොදුරක් බවට පත්ව ඇති අතර එය මෙරට තරුණ පරපුරද මේ වන විට ඉලක්ක කරගෙන ඇති බව නොරහසක්.\nඑම නිසා මෙම පාකිස්ථාන මත්රකුසාගෙන් දකුනු ආසියානු සංස්කෘතක වටිනාකම් අනුව ජීවිකාව ගෙනයන රටවල තරුණ දරු - දැරියන් ආරක්ෂා කර ගැනීමට ඒකාබද්ධ ප්‍රයත්නයක නිරත වීම කලාපීය හා ලොව සියළුම රටවල් අත්‍යන්තයෙන්ම කළ යුත්තක්.",
       "URL": "https://www.hirunews.lk/305645/මත්ද්‍රව්‍ය-නිපදවා-අලෙවි-වන-ප්‍රධාන-රාජ්‍යයන්-තුළින්-ශ්‍රී-ලංකාවට-මත්ද්‍රව්‍ය-එන්නේ-කොහොමද",
       "Category": "Local News",
       "Parent URL": "https://www.hirunews.lk/local-news.php?pageID=1134"
}