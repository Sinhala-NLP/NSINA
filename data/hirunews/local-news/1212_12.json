{
       "Source": "hirunews",
       "Timestamp": "Sunday, 24 April 2022 - 13:42",
       "Headline": "ජාත්‍යන්තර ඉන්ධන සැපයුම්කරුවන් ණය කොන්දේසි දැඩි කරයි",
       "News Content": "මූල්‍ය අරමුදල සමඟ ණය ප්‍රතිව්‍යුහගත කිරීමේ වැඩපිළිවෙලකට එළඹෙන තුරු විදේශ ණය පියවීම් අත්හිටුවීමට රජය ගනු ලැබූ තීරණයත් සමඟ මෙරටට බොරතෙල් සපයන ජාත්‍යන්තර සමාගම් සිය කොන්දේසි දැඩි කිරීමට පියවර ගෙන තිබෙනවා.\nවිශේෂයෙන් මෙරටට බොර තෙල් සපයන එක්සත් අරාබි එමීර් රාජ්‍යයේ ප්‍රධාන සැපයුම්කරුවෙකු බොරතෙල් සැපයුම සඳහා ලබාදී තිබූ දින 200 ක ණය පහසුකම දින 80 දක්වා අඩු කර ඇති බව සඳහන්.\nඑම සැපයුම්කරු විසින් මෙටි්‍රක් ටොන් 95,000 බැගින් වූ බොරතෙල් නෞකා හයක් දිවයිනට ලබාදීමට එකඟ වී සිටි බවයි වාර්තාවන්නේ.\nඑමඟින් සපුගස්කන්ද තෙල් පිරිපහදුවේ ධාරිතාව උපරිම මට්ටමට ගෙන ඒමට සැළසුම් කර තිබූ නමුත් දැන් එම සැළසුම් ක්‍රියාත්මක කිරීම ගැටළුවක්ව තිබෙනවා.\nඅදාළ බොරතෙල් තොගය මගින් සපුගස්කන්ද පිරිපහදුව මාස හයක කාලයක් ක්‍රියාත්මක කිරීමට හැකියාව තිබූ අතර, එමඟින් නිෂ්පාදනය කරන ඩීසල් ආනයනික පිරිපහදු ඩීසල්වලට වඩා අඩු පිරිවැයකින් යුක්තයි.\nමේ අතර ශ්‍රී ලංකාව විදේශ ණය පියවීම අත්හිටුවීමේ තීරණය, සෞදි අරාබිය, කුවේටය, ඕමානය ආදී රටවලින් ණය පදනම මත තෙල් ලබාගැනීමට බලපානු ඇති බවයි විශ්වාස කෙරෙන්නේ.",
       "URL": "https://www.hirunews.lk/302690/ජාත්‍යන්තර-ඉන්ධන-සැපයුම්කරුවන්-ණය-කොන්දේසි-දැඩි-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1212"
}