{
       "Source": "hirunews",
       "Timestamp": "Friday, 29 April 2022 - 7:42",
       "Headline": "ඉන්දුනීසියාවෙන් ඇමරිකානු ඩොලර් මිලියන 1.6ක ඖෂධ",
       "News Content": "ඉන්දුනීසියානු රජය විසින් පරිත්‍යාග කරන ලද අමෙරිකානු ඩොලර් මිලියන 1.6ක් වටිනා ඖෂධ සහ වෛද්‍ය උපකරණ තොගයක් සෞඛ්‍ය අමාත්‍ය මහාචාර්ය චන්න ජයසුමන වෙත භාර දී තිබෙනවා.\nකටුනායක ගුවන් තොටුපලට රැගෙන ආ එම ඖෂධ සහ වෛද්‍ය උපකරණ තොගය මෙරට ඉන්දුනීසියානු තානාපතිනි ඩේවි ටොබින් විසින් සෞඛ්‍ය අමාත්‍යවරයා වෙත ඊයේ භාරදුන් බවයි සෞඛ්‍ය අමාත්‍යාංශය සඳහන් කළේ.\nකිලෝග්‍රෑම් 3100ක පමණ බරින් යුත් මෙම ඖෂධ සහ වෛද්‍ය උපකරණ තොගය අතර පිළිකා රෝග සඳහා යොදා ගන්නා ඖෂධ ද ඇතුළත්.\nමේ අතර, සෞඛ්‍ය අමාත්‍යවරයා සහ මෙරට නවසීලන්ත මහ කොමසාරිස් මයිකල් ඇප්ලිටන් අතර හමුවක් ඊයේ පැවැත්වුණා.\nඑහි දී ශ්‍රී ලංකාවේ වත්මන් තත්ත්වය පිළිබඳවත්, සෞඛ්‍ය ක්ෂේත්‍රය මුහුණදෙන අභියෝග පිළිබඳ ද නවසීලන්ත මහකොමසාරිස්වරයා අමාත්‍යවරයාගෙන් විමසා තිබෙනවා.\nඖෂධ හිඟය මඟහරවා ගැනීමට නවසීලන්ත රජයේ සහාය ලබාදෙන ලෙසයි සෞඛ්‍ය අමාත්‍ය මහාචාර්ය චන්න ජයසුමන මෙහි දී ඉල්ලා ඇත්තේ.",
       "URL": "https://www.hirunews.lk/303052/ඉන්දුනීසියාවෙන්-ඇමරිකානු-ඩොලර්-මිලියන-1-6ක-ඖෂධ",
       "Category": "Local News",
       "Parent URL": "https://www.hirunews.lk/local-news.php?pageID=1203"
}