{
       "Source": "hirunews",
       "Timestamp": "Monday, 21 March 2016 - 8:02",
       "Headline": "බෝපත්තලාව රක්ෂිතයේ අක්කර 500ක් විනාශයි",
       "News Content": "හැටන් - ආගරපතන - බෝපත්තලාව රක්ෂිතයේ ඊයේ දහවල් කාලයේ හටගත් ගින්න මේ වනවිට පාලනය කර තිබෙනවා.\nගින්නෙන් අක්කර 500 කට වැඩි භූමි ප්‍රමාණයක් විනාශ වී ඇති බවයි වාර්තාවන්නේ.\nගින්න නිවා දැමීම සඳහා ගුවන් හමුදාවේ සහාය ලබාදෙන ලෙස ඉල්ලීම් කළද මීදුම හේතුවෙන් ඊට බාධා එල්ල වූ බවයි පොලීසිය සඳහන් කළේ.\nකෙසේ වෙතත් ඩයගම, ආගරපතන, නුවරඑළිය පොලිස් ස්ථාන මෙන්ම යුද හමුදාවේද සහය ඇතිව අද අලූයම වනවිට ගින්න පාලනය කිරීමට හැකිවූ බවයි ඩයගම පොලීසියේ ප්‍රකාශකයෙකු හිරු ප්‍රවෘත්ති අංශයට කියා සිටියේ.\nප්‍රදේශයේ පවතින දැඩි වියළි කාලගුණය සහ සුළං සහිත තත්ත්වය ගින්න සීග්‍රයෙන් පැතිර යාමට හේතුවී ඇති බව සදහන්.\nමෙය ගෝනුන්, මුවන් සහ දිවියන් ඇතුළු වන සතුන් ජීවත් වන අධි පාරිසරික සංවේදී රක්ෂිතයක්.\nමේ අතර තලවකැලේ සෙන්ට්ක්ලෙයාර් දියඇල්ල ප්‍රදේශයේ රක්ෂිතයක ඊයේ ඇතිවූ ගින්නකින් අක්කර 5 ක භූමි ප්‍රමාණයක් විනාශ වී තිබෙනවා.",
       "URL": "https://www.hirunews.lk/128990/බෝපත්තලාව-රක්ෂිතයේ-අක්කර-500ක්-විනාශයි",
       "Category": "Local News",
       "Parent URL": "https://www.hirunews.lk/local-news.php?pageID=5122"
}