{
       "Source": "hirunews",
       "Timestamp": "Wednesday, 01 December 2021 - 6:48",
       "Headline": "මාතර - වැලිගම නිවසක ගින්නකින් දැරියක් මරුට (වීඩියෝ)",
       "News Content": "මාතර - වැලිගම - වල්ලිවල ප්‍රදේශයේ නිවසක ඊයේ රාත්‍රියේ ඇති වූ ගින්නකින් වයස අවුරුදු 8ක දැරියක් ජීවිතක්ෂයට පත් වී තිබෙනවා.\nගින්නෙන් නිවසෙහි සිටි දැරියගේ මිත්තණිය සහ වැඩිමහල් සොහොයුරිය ප්‍රදේශවාසීන් විසින් බේරාගෙන රෝහල්ගත කර ඇති බවයි පොලීසිය සඳහන් කළේ.\nගින්න ඇති වන අවස්ථාවේදී නිවසේ දෙමව්පියන් සිට නොමැති බවයි වාර්තා වන්නේ.\nගින්නට හේතුව මෙතෙක් අනාවරණ වී නැහැ.\nමේ අතර, කළුතර - පයාගල - පාලයන්ගොඩ ප්‍රදේශයේ ගොඩනැගිලි ඉදිකිරීම් ද්‍රව්‍ය අලෙවි කරන වෙළදසලක ඊයේ ගින්නක් හටගෙන තිබෙනවා.\nගින්නෙන් වෙළෙදසලේ හිමිකරුට සුළු තුවාල සිදුව ඇති අතර එය ගෑස් කාන්දුවකින් සිදු වූවක් නොවන බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nඑමෙන්ම, හලාවත - වෙන්නප්පුව - නයිනමඩම ප්‍රදේශයේ පවත්වාගෙන යන වායු සමීකරණ අලුත්වැඩියා කරන ස්ථානයක ඇතිවූ කිසියම් පිපිරීමකින් එහි සේවකයන් දෙදෙනෙකු තුවාල ලබා ප්‍රතිකාර සඳහා මීගමුව මූලික රෝහලට ඇතුළත් කර තිබෙනවා.\nඊයේ පස්වරුවේ මෙම අනතුර සිදුව ඇත්තේ මෝටර්  රථ සඳහා යොදන වායු සමීකරණ යන්ත්‍රයක් අලුත්වැඩියා කරමින් සිටි අවස්ථාවේදියි.\nවායුසමීකරණ කටයුතු සඳහා යොදාගන්නා නයිට්‍රජන් අඩංගු ටැංකියකට සවිකර තිබූ බටයක් පුපුරා ගොස් ඇති බවට දැනට සිදුකරන ලද පොලිස් පරීක්ෂණවලින් අනාවරණ වී තිබෙනවා.",
       "URL": "https://www.hirunews.lk/289679/මාතර-වැලිගම-නිවසක-ගින්නකින්-දැරියක්-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1526"
}