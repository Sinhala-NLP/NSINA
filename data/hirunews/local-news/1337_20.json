{
       "Source": "hirunews",
       "Timestamp": "Wednesday, 23 February 2022 - 18:15",
       "Headline": "ශ්‍රී ලංකාවේ ආයෝජන වැඩි කිරීමට කැමැත්තෙන් සිටින බව ඉන්දීය විදේශ ඇමති කියයි",
       "News Content": "ඉන්දියාව ශ්‍රී ලංකාව තුළ වැඩි වැඩියෙන් ආයෝජන කිරීමට කැමැත්තෙන් සිටින බව ඉන්දීය විදේශ අමාත්‍යාංශය සුබ්‍රමනියම් ජයශංකර් පවසනවා.\nරොයිටර් පුවත් සේවය සමඟින් අදහස් දක්වමින් ඉන්දීය විදේශ අමාත්‍යවරයා වැඩිදුරටත් පවසා ඇත්තේ මේ වන විට ශ්‍රී ලංකාව මුහුණ පා ඇති දැඩි මූල්‍ය අර්බුදයන් සමනය කිරීම සඳහා මේ ආකාරයේ වැඩපිළිවෙළක් අතිශයින් උපකාරී වනු ඇති බවයි.\nමේ වන විටත් ඉන්දීය ‍ප්‍රමුඛ පෙළේ ව්‍යාපාරිකයින් සහ සමාගම් මෙරට ඛනිජ තෙල් ආශ්‍රිත කර්මාන්ත සහ පුනර්ජනනීය බලශක්තිය ආශ්‍රිත කර්මාන්ත සඳහා ආයෝජන කටයුතු සිදු කිරීමට මූලික සැලසුම් සකස් කරමින් සිටිනවා.\nඒ අතරින් මේ වන විටත් ඉන්දීය තෙල් සමාගම ත්‍රිකුණාමලයේ තෙල් ටැංකි සංකීර්ණය නවීකරණය කර ගබඩා පහසුකම් වැඩිකිරීමේ සංවර්ධන වැඩපිළිවෙළ සඳහා මෙරට ඛනිජ තෙල් සංස්ථාව සමඟ එක්ව නව සමාගමක් සඳහා ගිවිසුම් ගත වුණා.\nශ්‍රී ලංකාව මේ වනවිට දැඩි විදේශ විනිමය හිඟයකින් පෙළෙන අතර, ඉන්ධන මිලදී ගැනීම සඳහා ගෙවීමට ඩොලර් නොමැති වීම හේතුවෙන් මේ දිනවල විදුලිය නිෂ්පාදනය පවා දැඩි අර්බුදකාරී තත්වයකට පත්වී තිබෙනවා.\nමේ අතර මුදල් අමාත්‍ය බැසිල් රාජපක්ෂ සහ මහා භාණ්ඩාගාර ලේකම් එස්.ආර්.ආටිගල සිකුරාදා (25) දින ඉන්දියාවේ සංචාරයක නිරත වීමට නියමිත බවට තොරතුරු වාර්තා වනවා.\nශ්‍රී ලංකාව මුහුණ දී ඇති ආර්ථික අර්බුද සම්බන්ධයෙන් දෙරට අතර සහයෝගීතාව වර්ධනය කරගනිමින් සාකච්ඡා සිදු කෙරෙන අතර, ඊට ඉන්දියාව ලබාදෙන සහාය පිළිබඳ ව ද මෙහිදී සාකච්ඡා වනු ඇති.\nමේ වනවිට ශ්‍රී ලංකාව රටක් ලෙස දැඩි ආර්ථික අර්බුද රැසකට මුහුණ පා ඇති අතර, එහි ප්‍රධානතම අභියෝග වන්නේ ඉන්ධන අර්බුදය සහ විදුලි අර්බුදය විසඳා ගැනීම උදෙසා රට තුළට ඩොලර් ගලා ඒම යළි සක්‍රීය තත්ත්වයට පත් කරගැනීමයි.\nඑය මේ වනවිට සංවර්ධනය වෙමින් පවතින මැදි ආදායම් උපයන රටක් ලෙස ශ්‍රී ලංකාව ඉදිරියේ පවතින විශාලතම ආර්ථික අභියෝගය ද වනවා.\nඒ සඳහා වත්මන් රජය විවිධ අවස්ථාවලදී සිය මිතුරු රාජ්‍යයන් සමග විදෙස් සබඳතාවල නිරත වන්නේ පුළුල් රාජ්‍ය තාන්ත්‍රික සබඳතා හරහා රට වැටී ඇති ආගාදයෙන් ගොඩගැනීම සඳහා උපදෙස් ද ලබා ගැනීම පිණිස බවයි රජයේ විද්වත් පාර්ශ්වයන් විසින් විවිධ අවස්ථාවලදී පෙන්වා දුන්නේ.",
       "URL": "https://www.hirunews.lk/297851/ශ්‍රී-ලංකාවේ-ආයෝජන-වැඩි-කිරීමට-කැමැත්තෙන්-සිටින-බව-ඉන්දීය-විදේශ-ඇමති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1337"
}