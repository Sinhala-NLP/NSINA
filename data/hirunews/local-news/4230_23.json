{
       "Source": "hirunews",
       "Timestamp": "Tuesday, 07 November 2017 - 15:48",
       "Headline": "දියේ ගිලීමෙන් පාසල් සිසුවෙකු ජීවිතක්ෂයට (ඡායාරූප)",
       "News Content": "දඹදෙණිය, වේවැල්වල ප්‍රදේශයේ ඔයක දියනෑමට ගිය පාසල් සිසුවෙකු දියේ ගිලී මියගොස් තිබෙනවා.\nමෙලෙස මියගොස් ඇත්තේ දඹදෙණිය, සාලියාල ප්‍රදේශයේ පදිංචි 14 හැවිරිදි දරුවෙකු බවයි නාරම්මල පොලිසිය සඳහන් කළේ.\nපසුගිය 5 වනදා පාසලේ තවත් මිතුරන් දෙදෙනෙකු සමඟ මෙම දරුවා ගනන්කැටේ පාලම අසලින් ගලා බසින කුඩා ඔයක දිය නෑමට ගොස් තිබෙනවා.\nඔවුන්ගේ නිවෙස්වල සිට කිලෝමීටර 5ක පමණ දුරකින් එම ඔය පිහිටා ඇති අතර පාපැදිවලින් ඔවුන් එම ස්ථානයට ගිය බවයි වාර්තා වන්නේ.\nනෑමට සූදානම් වී සිටි අතරතුර එම දරුවා දියට වැටී ගසාගෙන ගොස් තිබෙනවා.\nබියට පත් යහළුවන් දෙදෙනා ඔවුන්ගේ නිවෙස් වෙත නොගොස් එම ස්ථානයේ සිට පාපැදිවලින් කිලෝමීටර 7ක පමණ දුරක් ගොස් ඔවුන්ගේ මාමා කෙනෙකුට මෙම සිදුවීම ප්‍රකාශ කර තිබුණා.\nපසුව ඔහු විසින් මියගිය දරුවාගේ දෙමව්පියන්ට මේ බව දැනුම් දී තිබෙනවා.\nඅනතුරුව සියලු දෙනා එම ස්ථානයට ගොස් ඇති අතර ඔවුන්ට දැකගැනීමට ලැබුණේ දරුවා අතුරුදන්ව ඇති බවයි.\nනාරම්මල පොලිසිය පැමිණ සවස් වනතුරු දරුවා සොයා ඇති අතර අවසානයේ ඔයේ පහළ ස්ථානයකින් ඔහුගේ දේහය හමුවී තිබෙනවා.\nමියගිය දරුවාගේ පශ්චාත් මරණ පරීක්ෂණය දඹදෙණිය දිසා රෝහල විසින් පවත්වා ඇති අතර මෘත ශරීරය ඥාතීන්ට භාර දී ඇති බවයි වාර්තා වන්නේ.",
       "URL": "https://www.hirunews.lk/175470/දියේ-ගිලීමෙන්-පාසල්-සිසුවෙකු-ජීවිතක්ෂයට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4230"
}