{
       "Source": "hirunews",
       "Timestamp": "Friday, 26 May 2017 - 18:29",
       "Headline": "පිළියන්දල වෙඩි තැබීමේ සැකකරුවන්ට රටින් පළායාමට අනුබල දුන් අයෙක් දැලේ",
       "News Content": "පිළියන්දල ප්‍රදේශයේදී පොලිස් මත්ද‍්‍රව්‍ය නාශක කාර්යාංශයේ නිලධාරීන්ට වෙඩි තැබීමේ සිද්ධියට සම්බන්ධ ප්‍රධාන සැකකරුවන් දෙදෙනෙකුට විදේශයකට පළා යාමට ආධාර අනුබල දීම සම්බන්ධයෙන් පුද්ගලයකු පොලිස් අත්අඩංගුවට ගෙන තිබෙනවා.\nවිදේශ ගමන් බලපත්‍ර නොමැති දෙදෙනෙකු නීති  විරෝධීව විදේශ ගත කිරීම / මිනිස් ජාවාරම සිදු කිරීම ඇතුලු වැරදි මත සැකකරු අත්අඩංගුවට ගෙන ඇති බවයි පොලිසිය නිවේදනය කළේ.\nසැකකරු ඊයේ රාත්‍රී 10 ට පමණ අත්අඩංගුවට ගැනුනේ තලෙයිමන්නාරම ප්‍රදේශයේදීයි.\nඔහු තලෙයිමන්නාරම ප්‍රදේශයේම පදිංචි 25 හැවිරිදි අයෙක්.\nසැකකරු අද කැස්බෑව මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන මස 8 වනදා දක්වා රක්ෂිත බන්ධනාගාර ගතකර තිබෙනවා.\nපසුගිය 9 වනදා පිළියන්දල ප්‍රදේශයේදී මත්ද්‍රව්‍ය වැටලීමක් සඳහා ගිය පොලිස් මත්ද්‍රව්‍ය නාශක කාර්යාංශයේ නිලධාරීන්ට එල්ලවු වෙඩි ප්‍රහාරයෙන් පොලිස් නිලධාරියෙකු සහ කුඩා දැරියක් ජීවිතක්ෂයට පත්වුනා.\nතවත් පොලිස් නිලධාරීන් දෙදෙනෙකු සහ කුඩා ළමුන් දෙදෙනෙකු තුවාල ලැබුවා.\nමිරිහාන විශේෂ අපරාධ ඒකකය මගින් දීර්ඝ ලෙස සිදු කළ විමර්ශණයකදී හෙළිවී ඇත්තේ මෙම ඝාතනයට සම්බන්ධ ප්‍රධාන සැකකරුවන් දෙදෙනෙක් පසුගිය 16 වනදා මුහුදු මාර්ගයෙන් ඉන්දියාවට ගොස් ඇති බවයි.\nඔවුන් ඉන්දීය මුහුදු සීමාවට රැගෙන ගොස් එරටින් පැමිණී ධීවර යාත්‍රාවකට භාරදී ඇතැයි පරීක්ෂණවලදී හෙළිකරගෙන තිබෙනවා.\nමිරිහාන විශේෂ අපරාධ ඒකකයයි මේ සම්බන්ධයෙන් වැඩිදුර විමර්ශණ මෙහෙයවන්නේ.",
       "URL": "https://www.hirunews.lk/162231/පිළියන්දල-වෙඩි-තැබීමේ-සැකකරුවන්ට-රටින්-පළායාමට-අනුබල-දුන්-අයෙක්-දැලේ",
       "Category": "Local News",
       "Parent URL": "https://www.hirunews.lk/local-news.php?pageID=4497"
}