{
       "Source": "hirunews",
       "Timestamp": "Sunday, 26 March 2023 - 14:25",
       "Headline": "මරණ මතින් දිවෙන පාලම (වීඩියෝ)",
       "News Content": "ගමන් කිරීමට ආරක්ෂිත මාර්ගයක් හෝ නිසි පහසුකම් නොමැති වීමෙන් හාලි ඇළ - බෝගොඩ ගම්මානයේ දරුවන් තවමත් අනාරක්ෂිත තත්ත්වයට පත්ව ඇතැයි ගම්වැසියන් චෝදනා කරනවා.\nඒ, පසුගිය 23 වැනිදා පැවති වර්ෂාව සමග ජල පහරකට හසුව අවුරුදු 10ක සහ 7ක එකම පවුලේ දරුවන් දෙදෙනෙකු ජීවිතක්ෂයට පත්වූ පසුබිමකයි.\nදරුවන්ගේ අවසන් කටයුතු අද පස්වරුවේ හාලි ඇළ - බෝගොඩ පොදු සුසාන භූමියේදී සිදු කිරීමට නියමිතයි.\nවයස අවුරුදු 10 ක් වු යසිදු උමේෂ් හා ඔහුගේ 7 හැවිරිදි නැගණිය වන දස්මි නිතිකා රටක් හඬවමින් පසුගිය 23 වැනිදා ජීවිතයෙන් සමුගත්තේ, රැකියාවට ගොස් සිට මව, කෑමත් රැගෙන නිවසට පැමිණීමටත් පෙරයි.\nජීවිතයේ දිග පළලවත් නොදත් මේ දරු පැටවුන්ගේ අවසන් හුස්ම, නිවස ඉදිරිපිට ඇති මේ ඇළ පාරේ සැඟව ගියේ හවුහරණක් ඉල්ලුවත් ඊට ඉඩ නොදුන් ධාරාණිපාත මහ වැස්සක් හේතුවෙන්.\nදරු පැටවුන් සොයා නිවසට පැමිණි මවට පුංචි පැටවුන්ගේ නිසළ සිරුරු සොයා ගැනීමට පාර කියා තිබුණේ ඇළ මාර්ගය අසළ තිබී හමු වූ කුඩයක් හා සරමක් පමණයි.\nඒ අනුව ක්‍රියාත්මක වූ හාලි ඇළ පොලිසිය සහ යුද හමුදාව,ඇළේ පහළ කොටසේ තිබී 7 හැවිරිදි දැරියගේ සිරුර සොයා ගත් අතර අවුරුදු 10 ක් වු යසිදු උමේෂ්ගේ සිරුර පසු දින හමුවුණේ, නිවසින් කිලෝමීටර් 3 ක් පමණ දුරකින් පිහිටි උමා ඔයේ අතු ගංඟාවක රැඳී තිබියදීයි.\nපශ්චාත් මරණ පරීක්ෂණයෙන් අනතුරුව දරුවන්ගේ සිරුරු නිවසේ තැන්පත් කර තිබුණා.\nහාලි ඇළ බෝගොඩ ගම්මානයේ පොදු සුසාන භූමියේදී මේ දරුවන් අද පස්වරුවේ අවසන් ගමන් යෑමට නියමිතව ඇත්තේ, මෙම ගම්මානයේ ජීවත් වන තවත් දරුවන්ට ඇති ජීවිත අවදානම මෙතෙක් පහව ගොස් නොමැති පසුබිමකයි.\nගමකට පැවතිය යුතු මූලික පහසුකම්වත් ලබා දීමට උත්සුක නොවූ දේශපාලනඥයින් දශක ගණනාවක සිට සෑම මැතිවරණයකම ඔවුන්ට ලබා දී ඇත්තේ පොරොන්දු පමණක් බවට ජනතාව චෝදනා කරනවා.\nමාර්ගයක්, පාලමක් හෝ ප්‍රවාහන සේවාවක්වත් නොමැතිව ජීවිතය සමග පොර බදන මේ මිනිසුන්,තම පැටවුන්ගේ ආරක්ෂාව වෙනුවෙන් තවදුරටත් මේ දුෂ්කර මාර්ග දශක කීයක් නම් තරණය කරාවිද ?\nඑතෙක් නෑසු කන්ව සිටින දේශපාලන අධිකාරියේ දෑස් විවර වීමට ජීවිතයෙන් වන්දි ගෙවූ යසිඳු උමේෂ් හා ඔහුගේ 7 හැවිරිදි නැගණියගේ ජීවිත පමණක් ප්‍රමාණවත් වේවි ද යන්න තවමත් ගැටලුවක්.",
       "URL": "https://www.hirunews.lk/330964/මරණ-මතින්-දිවෙන-පාලම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=453"
}