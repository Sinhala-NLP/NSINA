{
       "Source": "hirunews",
       "Timestamp": "Saturday, 15 May 2021 - 13:30",
       "Headline": "ජලාශ 10ක් වාන් දමයි - තවත් ජලාශ 15ක ජලය උපරිම ධාරිතාවට (වීඩියෝ)",
       "News Content": "පැවති අධික වැසි තත්වය හේතුවෙන් වාරිමාර්ග දෙපාර්තමේන්තුව යටතේ පවතින ප්‍රධාන ජලාශ 10 ක් මේ වනවිට වාන් දමමින් පවතින බව වාරිමාර්ග දෙපාර්තමේන්තුවේ ජල කළමනාකරණ අංශයේ අධ්‍යක්ෂ ඉංජිනේරු ඩී. අබේසිරිවර්ධන ප්‍රකාශ කළා.\nමේ අතර පැවති වර්ෂාවත් සමඟ මැදවච්චිය - කිඩවරම්කුලම මහ වැව බිඳී යාමේ අවදානමක් පවතින බව කිඩවරම්කුලම ගම්වාසීන් පවසනවා.\nමෙම වැව බිඳී ගියහොත් කුඹුරු අක්කර 375 ක් පමණ විනාශ විය හැකි බවයි ඔවුන් කියා සිටියේ.\nමෙම අවදානම සම්බන්ධයෙන් හිරු ප්‍රවෘත්ති අංශය, පදවිය වාරිමාර්ග කාර්යාලයෙන් විමසීමක් කළ අතර, එහි ඉජිනේරු ප්‍රදීප් වැලිවිට සඳහන් කළේ වැවේ ජල මට්ටම පහළ අගයක පවතින විටදී ප්‍රතිසංස්කරණ කටයුතු සිදු කළ යුතු බවයි.\nඒ සඳහා තවත් මාසයක කාලයක් ගතවන බවද ඔහු කියා සිටියා.\nඅද උදෑසන 8.30 න් අවසන් වූ පැය 24 ක කාලය තුළ වැඩිම වර්ෂපතනය නුවරඑළිය දිස්ත්‍රික්කයේ නෝර්ටන් ප්‍රදේශයෙන් වාර්තාවී ඇති අතර, එහි අගය සටහන් වූයේ මිලිමීටර 89ක් ලෙසයි.",
       "URL": "https://www.hirunews.lk/271437/ජලාශ-10ක්-වාන්-දමයි-තවත්-ජලාශ-15ක-ජලය-උපරිම-ධාරිතාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1952"
}