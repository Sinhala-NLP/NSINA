{
       "Source": "hirunews",
       "Timestamp": "Tuesday, 12 April 2022 - 11:14",
       "Headline": "ස්වාධීන මන්ත්‍රී කණ්ඩායම ජනපති සමඟ සාකච්ඡාව වර්ජනය කරයි (වීඩියෝ)",
       "News Content": "ජනාධිපතිවරයා සමග අද පැවැත්වීමට නියමිත සාකච්ඡාව ස්වාධීන මන්ත්‍රී කණ්ඩායම වර්ජනය කිරීමට තීරණය කළ බව නිදහස් පක්ෂ මහලේකම් දයාසිරි ජයසේකර ප්‍රකාශ කළා.\nමේ අතර, නිදහස් පක්ෂයේ තීරණයට පටහැනිව යමින් රාජ්‍ය අමාත්‍ය ධුරයක දිවුරුම් දුන් පාර්ලිමේන්තු මන්ත්‍රී ශාන්ත බණ්ඩාර දැරූ යාපහුව ආසන සංවිධායක ධුරය ඇතුළු සියළු තනතුරුවලින් ඉවත් කළ බවයි හිටපු රාජ්‍ය අමාත්‍ය දුමින්ද දිසානායක සදහන් කළේ.\nපසුගිය දා ආණ්ඩුවෙන් ස්වාධීන වූ නිදහස් පක්ෂය ප්‍රමුඛ හවුල්කාර පක්ෂ 11හේ මන්ත්‍රී කණ්ඩායම හා පොදුජන පෙරමුණේ මන්ත්‍රීවරුන් කණ්ඩායම ජනාධිපතිවරයා හමුවුණේ සර්වපාක්ෂික අන්තර් කාලීන ආණ්ඩුවක් ස්ථාපිත කිරීමට අදාළව එම කණ්ඩායම ඉදිරිපත් කළ යෝජනාවලිය සම්බන්ධයෙන් සාකච්ඡා කිරීම සඳහායි.\nකෙසේ වෙතත්, එහිදී මේ පිළිබදව එකඟතාවක් ඇති නොවූ අතර අද දිනයේදී යළි සාකච්ඡා කිරීමට තීරණය වුණා.\nඑහෙත් නිදහස් පක්ෂය නියෝජනය කරන පාර්ලිමේන්තු මන්ත්‍රී ශාන්ත බණ්ඩාරට රාජ්‍ය අමාත්‍ය ධුරයක් පිරිනැමීමට විරෝධය පළ කරමින් මෙම ස්වාධීන මන්ත්‍රී කණ්ඩායම අද පැවැත්වෙන සාකච්ඡාව වර්ජනය කිරීමට තීරණය කර ඇති බවයි වාර්තා වන්නේ.\nමේ අතර, කෘෂිකර්ම රාජ්‍ය අමාත්‍ය ධුරයේ දිවුරුම් දුන් ශාන්ත බණ්ඩාර අද එම ධුරයේ වැඩ භාර ගනු ලැබුවා.\nඉන් අනතුරුව පැවති මාධ්‍ය හමුවට එක්වෙමින් ඔහු සදහන් කළේ පක්ෂ 11හේ අන්තර් කාලීන ආණ්ඩුව පිහිටුවීමේ යෝජනාව අසාර්ථක බැවින් තමන් රාජ්‍ය අමාත්‍ය ධුරයක් භාර ගැනීමට තීරණය කළ බවයි.",
       "URL": "https://www.hirunews.lk/301789/ස්වාධීන-මන්ත්‍රී-කණ්ඩායම-ජනපති-සමඟ-සාකච්ඡාව-වර්ජනය-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1235"
}