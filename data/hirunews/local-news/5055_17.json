{
       "Source": "hirunews",
       "Timestamp": "Sunday, 08 May 2016 - 13:17",
       "Headline": "නවක වදයට යළි ඉඩක් නැහැ - කැළණිය උපකුලපති",
       "News Content": "කැලණිය විශ්ව විද්‍යාලයේ නවක වදයට ලක්වූ සිසුවිය පැමිණිල්ලක් කරන ලෙස පොලිසියට යොමුකළේ විශ්වවිද්‍යාලයේ පාලන අධිකාරියේ උපදෙස් අනුව බව කැළණිය විශ්වවිද්‍යාලයේ උපකුලපති ජ්‍යෙෂ්ඨ මහාචාර්ය සුනන්ද මද්දුම බණ්ඩාර පවසනවා.\nවිශ්වවිද්‍යාලයේ අද පැවති මාධ්‍ය හමුවකට එක්වෙමින් ඔහු කියා සිටියේ නවක වදය නවත්වන ලෙස දිගින් දිගටම මහා ශිෂ්‍ය සංගමයෙන් කළ ඉල්ලීම් නොතකා හැරීම මත එවැනි තීරණයක් ගත් බවයි.\nවිශ්වවිද්‍යාලවලින් නවක වදය තුරන් කිරීම සදහා පොදු රාජ්‍ය මණ්ඩලයේ විශ්වවිද්‍යාල සංගමය විශ්වවිද්‍යාල ප්‍රතිපාදන කොමිෂන් සභාව සහ ශ්‍රී ලංකාවේ සියලූ විශ්වවිද්‍යාලවල උපකුලපතිවරුන් එක්ව තීරණයක් ගෙන ඇති බවයි උපකුලපතිවරයා වැඩිදුරටත් සදහන් කළේ.\nවිශ්වවිද්‍යාලවල සිදුවන නවක වදය සම්බන්ධයෙන් පරීක්ෂණ සිදුකිරිමට පැමිණෙන ලෙස සියලූ කාන්තා සංවිධාන නීතීඥ සංගම් සහ මානව හිමිකම් සංවිධානවලට තමන් ආරාධනා කරන බව ද ඔහු කියා සිටියා.\nකෙසේ වෙතත් විශ්වවිද්‍යාලයේ අධ්‍යයන කටයුතු යළි ආරම්භ කිරීම සම්බන්ධයෙන් ලබන අගහරුවාදා රැස්වන විශ්වවිද්‍යාල පාලක සභාවේදී තීරණය කරන බවයි උපකුලපති ජ්‍යෙෂ්ඨ මහාචාර්ය සුනන්ද මද්දුම බණ්ඩාර සදහන් කළේ.\nඅදාළ සිසුවියට නවක වදය ලබාදීමේ සිද්ධිය සම්බන්ධයෙන් එම විශ්ව විද්‍යාලයේම සිසුන් තුන්දෙනෙකු සහ සිසුවියන් 04 දෙනෙකු පසුගියදා අත්අඩංගුවට ගෙන රක්ෂිත බන්ධනාගාරගත කෙරුණා.\nඒ නවක වදයට ලක්වු සිසුවිය කිරිබත්ගොඩ පොලීසියට කළ පැමිණිල්ලකට අනුවයි.",
       "URL": "https://www.hirunews.lk/132684/නවක-වදයට-යළි-ඉඩක්-නැහැ-කැළණිය-උපකුලපති",
       "Category": "Local News",
       "Parent URL": "https://www.hirunews.lk/local-news.php?pageID=5055"
}