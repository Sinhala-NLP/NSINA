{
       "Source": "hirunews",
       "Timestamp": "Friday, 27 December 2019 - 19:12",
       "Headline": "සුදු වෑන් රියදුරන් දෙදෙනා විශේෂ අනාවරණයකට අවසර ඉල්ලයි",
       "News Content": "පාර්ලිමේන්තු මන්ත්‍රී රාජිත සේනාරත්න සංවිධාන කළ සුදු වෑන් මාධ්‍ය හමුවට සම්බන්ධ වී පසුව අත්අඩංගුවට ගැනුනු පුද්ගලයින් දෙදෙනා ලබන ජනවාරි 6 වැනිදා දක්වා අද යළි රක්ෂිත බන්ධනාගාර ගත කිරීමට කොළඹ ප්‍රධාන මහේස්ත්‍රාත් ලංකා ජයරත්න නියෝග කළා.\nමොවුන් දෙදෙනා අපරාධ පරීක්ෂණ දෙපාර්තමේන්තුව පසුගිය 13 වන වැනිදා රාත්‍රියේ අත්අඩංගුවට ගත්තේ මහර ප්‍රදේශයේ අවන්හලකදීයි.\nමෙම නඩු විභාගයේදී පාර්ලිමේන්තු මන්ත්‍රී රාජිත සේනාරත්න වෙනුවෙන් පෙනී සිටි ජනාධිපති නීතිඥ නවරත්න බණ්ඩාර අධිකරණයෙන් ප්‍රශ්න කර සිටියේ සුදු වෑන් මාධ්‍ය හමුව සම්බන්ධයෙන් සැකකරුවෙකු ලෙස තම සේවාදායකයා නම් කර ඇත්ද යන්නයි.\nනීතිපති උපදෙස් මත ඔහු තුන්වන සැකකරු ලෙස නම් කළ බව රජයේ නියෝජ්‍ය සොලිසිටර් ජනරාල් දිලීප පීරිස් එහිදී කියා සිටියා.\nනියෝජ්‍ය සොලිසිටර් ජනරාල්වරයා තවදුරටත් සඳහන් කළේ මන්ත්‍රීවරයා අත්අඩංගුවට ගැනීමේ වරෙන්තුවක්ද ලබාගෙන ඇති බවයි.\nනඩුව පැවැත්වෙන අවස්ථාව වනවිට තම සේවාදායකයා අත්අඩංගුවට ගෙන තිබුණේද යන්න, පාර්ලිමේන්තු මන්ත්‍රී රාජිත සේනාරත්නගේ නීතිඥයා යළි එහිදී ප්‍රශ්න කළා.\nමෙහිදී කොළඹ ප්‍රධාන මහේස්ත්‍රාත් ලංකා ජයරත්න තමන් ඒ පිළිබඳව නොදන්නේද යනුවෙන් පාර්ලිමේන්තු මන්ත්‍රී රාජිත සේනාරත්නගේ නීතිඥවරයාගෙන් විමසා සිටි අතර, ඔහු කියා සිටියේ මෙතෙක් ඒ පිළිබඳව තමා දැනුවත් නොමැති බවයි.\nවරෙන්තුව ලබා ගැනීමෙන් පසු පසුගිය දින කිහිපය පුරා පාර්ලිමේන්තු මන්ත්‍රි රාජිත සේනාරත්න රැඳී සිටින ස්ථාන පරීක්ෂා කළත්, ඔහු සැඟව සිටි බව නියෝජ්‍ය සොලිසිටර් ජනරාල්වරයා ප්‍රකාශ කළා.\nඑසේම, ඔහු වැඩිදුරටත් කියා සිටියේ ඊයේ පස්වරුවේ ඔහු ලංකා පෞද්ගලික රෝහලට ඇතුළත් වුණු බවට ලද තොරතුරු අනුව අපරාධ පරීක්ෂණ දෙපාර්තමේන්තුවේ අධ්‍යක්ෂවරයා සහ නිලධාරීන් පිරිසක් එහි ගොස් ඇති බවයි.\nකෙසේ වෙතත්, එම රෝහලේ හෘද ප්‍රතිකාර අංශයේ උමා ශංකර් නැමැති වෛද්‍යවරයෙකු මන්ත්‍රීවරයාගේ වෛද්‍ය වාර්තා පරීක්ෂා කර ඔහුට අධි රුධිර පීඩනය, මානසික ආතතිය සහ කම්පනය ඇති බැවින් කිසිවෙකුටත් ඔහුට ළංවීමට අවසර දිය නොහැකි බව සඳහන් කර ඇතැයි ඔහු වැඩිදුරටත් ප්‍රකාශ කළා.\nනියෝජ්‍ය සොලිසිටර් ජනරාල්වරයා මහේස්ත්‍රාත්වරියට දැනුම් දුන්නේ අනතුරුව ඔහුට රෝහලෙන් පිටවීමට නොහැකි අයුරින් අපරාධ පරීක්ෂණ දෙපාර්තමේන්තුව ආරක්ෂාව තහවුරු කර ඇති බවයි.\nමෙහිදී තම සේවාදායකයාගේ අපේක්ෂිත ඇප අයැදුම පිළිබඳව සලකා බලන ලෙස පාර්ලිමේන්තු මන්ත්‍රී රාජිත සේනාරත්න වෙනුවෙන් පෙනී සිටි නීතිඥවරයා කළ ඉල්ලීම මහේස්ත්‍රාත්වරිය ප්‍රතික්ෂේප කළා.\nඅගතියට පත් පාර්ශවයට නැති ප්‍රශ්නයක් වෙනත් පාර්ශවයකට තිබෙන්නේ කෙසේද යන්න මෙහිදී ඔහු නැවතත් ප්‍රශ්න කර සිටියා.\nඑහිදී මහේස්ත්‍රාත්වරිය නීතිඥවරයාගෙන් විමසුවේ ඔහු සඳහන් කරන අන්දමට ප්‍රශ්නගත මාධ්‍ය හමුව තුළින් එවක ප්‍රතිවිරුද්ධ පාර්ශවයේ අපේක්ෂකයාට අගතියක් සිදුනොවුනේද යන්නයි.\nඅදාළ මාධ්‍ය හමුවේ ප්‍රකාශ තුළින් එවක ජනාධිපති අපේක්ෂකයෙකුව සිටි වත්මන් ජනාධිපති ගෝඨාභය රාජපක්ෂට බරපතල අගතියක් සිදුවී ඇති බව රජයේ නියෝජ්‍ය සොලිසිටර් ජනරාල් දිලීප පීරිස් සඳහන් කළා.\nමෙය දේශපාලනික ක්‍රියාදාමයක් බවට පාර්ලිමේන්තු මන්ත්‍රී රාජිත සේනාරත්නගේ නීතිඥයා චෝදනා කළත්, නියෝජ්‍ය සොලිසිටර් ජනරාල්වරයා කියා සිටියේ පාර්ලිමේන්තු මන්ත්‍රී රාජිත සේනාරත්න තමන් වැපිරූ දේ අස්වැන්න මේ වනවිට නෙලා ගනිමින් සිටින බවයි.\nපසුව තම සේවාදායකයාගේ ඇප අයැදුම ලබන 30 වැනිදා කැඳවීමට නියමිත බැවින් ඔහුව අත්අඩංගුවට ගන්නා ලෙස නිකුත් කර ඇති වරෙන්තුව යළි කැඳවන ලෙස රාජිත සේනාරත්න මන්ත්‍රීවරයා වෙනුවෙන් පෙනී සිටි නීතිඥවරයා ඉල්ලීමක් කළත්, මහේස්ත්‍රාත්වරිය එය ප්‍රතික්ෂේප කළා.\nඒ, ඊට ප්‍රමාණවත් කරුණු නොමැති බව පවසමින්.\nමේ අතර, රජයේ නියෝජ්‍ය සොලිසිටර් ජනරාල් දිලීප පීරිස් සිද්ධිය සම්බන්ධයෙන් සිදුකර ඇති විමර්ශන පිළිබඳවද අධිකරණය හමුවේ පැහැදිලි කිරීමක් කළා.\nඊට අදාළව සැකකාර රාජිත සේනාරත්නගේ ආරක්ෂකයින්ගෙන් සහ මාධ්‍ය හමුවට සම්බන්ධ වූ පුද්ගලයන් වේෂ නිරූපනය කළ තැනැත්තාගෙන් ප්‍රකාශ සටහන් කරගෙන ඇති බවයි ඔහු කියා සිටියේ.\nඒ සඳහා මුදල් යෙදවූ රූමි මොහොමඞ් නැමැත්තා සම්බන්ධයෙන් විමර්ශන අරඹා ඇති බවද එහිදී ප්‍රකාශ වුණා.\nමෙහිදී රක්ෂිත බන්ධනාගාරගත කළ සැකකරුවන් දෙදෙනා වෙනුවෙන් පෙනී සිටි නීතිඥවරයා අදාළ මාධ්‍ය හමුව සම්බන්ධයෙන් අධිකරණය ඉදිරියේ විශේෂ අනාවරණයක් කිරීමට තම සේවාදායකයන් අවසර ඉල්ලා සිටින බව සඳහන් කළා.\nඑහිදී මහේස්ත්‍රාත්වරිය කියා සිටියේ අපරාධ පරීක්ෂණ දෙපාර්තමේන්තුව සැකකරුවන්ට එරෙහිව චෝදනා ගොනුකර අවසන් වූ පසු, ඉදිරි නඩු දිනකදී ඊට අවස්ථාව ලබාදෙන බවයි.",
       "URL": "https://www.hirunews.lk/231064/සුදු-වෑන්-රියදුරන්-දෙදෙනා-විශේෂ-අනාවරණයකට-අවසර-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=2982"
}