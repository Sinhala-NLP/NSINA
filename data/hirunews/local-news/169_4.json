{
       "Source": "hirunews",
       "Timestamp": "Wednesday, 19 July 2023 - 22:15",
       "Headline": "හරීන් ලංකාවේ ලස්සන ගැන පෙන්වන්න ඕස්ට්‍රේලියා යයි",
       "News Content": "ඕස්ට්‍රේලියානු ක්‍රීඩා ලෝලීන්ගේ ප්‍රමුඛ සංචාරක ගමනාන්තයක් ලෙස ලංකාව ප්‍රවර්ධනය කිරීම සඳහා ඕස්ට්‍රේලියා ක්‍රිකට් සහ රග්බි නිලධාරීන් සමඟ ඵලදායී සාකච්ඡා පැවැත්වූ බව සංචාරක සහ ඉඩම් අමාත්‍ය හරීන් ප්‍රනාන්දු පවසනවා.\nඕස්ට්‍රේලියාවේ සංචාරයක නිරත හරීන් ප්‍රනාන්දු ඕස්ට්‍රේලියා ක්‍රිකට් සහ රග්බි ක්‍රීඩා අංශ වලට ශ්‍රී ලංකාවේ සංචාරක වෙළෙඳ නාමය ඇතුළත් කිරීම පිළිබඳව සාකච්ඡා කර තිබෙනවා.\nශ්‍රී ලංකාවේ මනරම් වෙරළ තීරයන්, පෞරාණික ඓතිහාසික ස්ථාන, වන ජීවීන්, ත්‍රාසජනක ක්‍රීඩා සහ සංස්කෘතික අත්දැකීම් ප්‍රදර්ශනය කරමින් ඕස්ට්‍රේලියා ක්‍රීඩාලෝලීන්ගේ ගමනාන්තයක් බවට ශ්‍රී ලංකාව පත් කිරීම පිළිබඳව සාකච්ඡා සාර්ථක බව ද හරීන් ප්‍රනාන්දු පැවසුවා.\nඅභාවප්‍රාප්ත ඕස්ට්‍රේලියා ක්‍රිකට් ක්‍රීඩක ෂේන් වෝන්ගේ සොහොයුරා වන ජේසන් වෝන් ද ශ්‍රී ලංකා සංචාරක ප්‍රවර්ධනය වෙනුවෙන් මෙල්බර්න් නුවර පැවති උත්සවයකට සහභාගී වූ බවත් එහිදී අදහස් දැක්වූ ජේසන් වෝන්, පසුගිය වසරේ ශ්‍රී ලංකාව ලබා ඇති ප්‍රගතිය පිළිබඳව ප්‍රශංසා කළ බවත් අමාත්‍යවරයා සඳහන් කළා.",
       "URL": "https://www.hirunews.lk/341820/හරීන්-ලංකාවේ-ලස්සන-ගැන-පෙන්වන්න-ඕස්ට්‍රේලියා-යයි",
       "Category": "Local News",
       "Parent URL": "https://www.hirunews.lk/local-news.php?pageID=169"
}