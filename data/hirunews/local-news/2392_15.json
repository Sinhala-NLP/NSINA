{
       "Source": "hirunews",
       "Timestamp": "Tuesday, 13 October 2020 - 13:44",
       "Headline": "මිනුවන්ගොඩ බ්‍රැන්ඩික්ස් කොරෝනා පොකුරට තවත් රෝගීන් 49 ක් - ගල්කිස්ස, අනුරාධපුර, බෝමිරියෙනුත් නව ආසාදිතයින් (වීඩියෝ)",
       "News Content": "මිනුවන්ගොඩ බ්‍රැන්ඩික්ස් පොකුරේ කොරෝනා ආසාදිතයින් සංඛ්‍යාව අද 1446 දක්වා ඉහළ ගියා.\nඒ, නව ආසාදිතයින් 49 දෙනෙකු අලුතින් හඳුනා ගැනීමත් සමඟයි. ඔවුන් අතර නිරෝධායන මධ්‍යස්ථානවල සිටින කර්මාන්තශාලාවේ සාමාජිකයින් 32 කු සහ ඔවුන්ගේ ආශ්‍රිතයින් 17 දෙනෙකු සිටින බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඑසේම කොරෝනා වෛරසය ආසාදිත තරුණියක සහ ඇගේ 70 හැවිරිදි මිත්තණිය පසුගිය 11 වනදා අනුරාධපුර - ඇලයාපත්තුව ප්‍රාදේශීය රෝහල වෙත පැමිණ  ප්‍රතිකාර ලබාගැනීම හේතුවෙන් එහි වෛද්‍යවරයෙකු, හෙදියක සහ කණිෂ්ඨ සේවකයන් දෙදෙනෙකු නිරෝධායනයට යොමුකර තිබෙනවා.\nවිහාරමැදවච්චිය ප්‍රදේශයේ පදිංචි ඔවුන්ගෙන් 16 හැවිරිදි තරුණියගේ මව සීදූව ප්‍රදේශයේ බ්‍රැන්ඩික්ස් කර්මාන්තශාලාවක සේවය  බව අනාවරණ වී තිබෙනවා.\nමේ අතර, කොල්ලුපිටියේ පිහිටි බ්‍රැන්ඩික්ස් ප්‍රධාන කාර්යාලයේ සේවක සේවිකාවන් 7 දෙනෙකු ද ආසාදිතයින් බවට තහවුරු වී ඇතැයි කොළඹ මහ නගර සභාවේ ප්‍රධාන සෞඛ්‍ය වෛද්‍ය නිළධාරී රුවන් විජේමුණි ප්‍රකාශ කළා. එම ආසාදිතයින් අතරින් එක් අයෙකුගේ බිරිඳක් රත්මලාන ප්‍රදේශයේ පිහිටි රාජ්‍ය බැංකු ශාඛාවක සේවය කිරීම හේතුවෙන් එම ශාඛාව තාවකාලිකව වසා දැමීමට පියවර ගත් බව පොලීසිය සඳහන් කළා.\nඔවුන්ගෙන් තවත් අයෙකු ගල්කිස්ස පිරිවෙන පාරේ පදිංචිකරුවෙකු වන අතර, ඔහු කොල්ලුපිටිය බ්‍රැන්ඩික්ස් ප්‍රධාන කාර්යාලයේ අලෙවි කළමනාකරුද වනවා.\nපොලීසිය පැවසුවේ ඔහුගේ බිරිඳ කළුබෝවිල රෝහලේ සේවය කරන වෛද්‍යවරියක වුවත් ඇය මේ දිනවල ප්‍රසූත නිවාඩු ලබා නිවසට වී සිටින බවයි.\nමේ අතර කඩුවෙල - පහළ බෝමිරිය ප්‍රදේශයේ කාන්තාවකටද කොරෝනා වෛරසය ආසාදනය වී ඇති බව සෞඛ්‍ය අංශ සඳහන් කළා. කිරිබත්ගොඩ - මාකොළ ප්‍රදේශයේ පෞද්ගලික ආයතනයක සේවය කරන අදාළ තැනැත්තියට මිනුවන්ගොඩ බ්‍රැන්ඩික්ස් පොකුරෙන් කොරෝනා ආසාදනය වී ඇති බවටයි සැක කෙරෙන්නේ.\nඒ සමඟ ඇයගේ පවුලේ සාමාජිකයන් 8 දෙනෙකුද නිරෝධායනය ලක් කර තිබෙනවා.\nකොරෝනා ආසාදිත පුද්ගලයින් 3 දෙනෙකු සංචරණය කර ඇති බව කියන බොරැල්ල ප්‍රදේශයේ වෙළඳසැල් 6ක් තාවකාලිකව වසා දැමීමට ද අද පියවර ගැනුනා.\nමේ අතර මාලදිවයිනේ සිට මීට මාස හතරකට පෙර මෙරටට පැමිණ නිරෝධායන කටයුතු අවසන් කිරීමෙන් පසු කහවත්ත - වැල්ලදුර ප්‍රදේශයේ නිවසට පැමිණි පුද්ගලයෙකුට යළි කොරෝනා වෛරසය වැළඳී තිබෙනවා.\nඒ, යළි විදෙස් ගතවීම සඳහා සිදුකළ පී සී ආර් පරීක්ෂණයේදී වෛරසය ඔහුට වැළඳී ඇති බවට තහවුරුවීම හේතුවෙන්.\nමේ අතර මහනුවර - පැරණි බෝගම්බර බන්ධනාගාරයේ නිරෝධායනය සඳහා යොමුකර තිබෙන රැඳවියන් පිරිසක් රාජකාරියේ යෙදී සිටි නිලධාරීයෙකුට පහරදී සිරමැදිරි තුළින් ඉවතට පැමිණ පලායාමට උත්සහ කිරීමේදී බන්ධනාගාර නිලධාරීන් විසින් ඊයේ රාත්‍රියේදී අත්අඩංගුවට ගෙන තිබෙනවා.\nකෙසේ වෙතත් බන්ධනාගාර නිලධාරියෙකු තුවාල ලබා මහනුවර ජාතික රෝහලට  ඇතුළත් කළ බවයි බන්ධනාගාරයේ උසස් නිලධාරියෙකු කියා සිටියේ.\nකොවිඞ් නයින්ටීන් වෛරසය පැතිරීම වැළැක්වීම සඳහා විශ්‍රාම වැටුප් දෙපාර්තමේන්තුවට සේවාදායකයින්ගේ පැමිණීම නැවත දැනුම්දෙනතුරු අත්හිටුවා තිබෙනවා. දෙපාර්තමේන්තුව මගින් ලබා ගත යුතු සේවාවක්  ඇත්නම් 1970 දුරකථන අංකයට අමතන ලෙසයි  ඔවුන් නිකුත් කළ නිවේදනයක දැක්වෙන්නේ.",
       "URL": "https://www.hirunews.lk/252452/මිනුවන්ගොඩ-බ්‍රැන්ඩික්ස්-කොරෝනා-පොකුරට-තවත්-රෝගීන්-49-ක්-ගල්කිස්ස-අනුරාධපුර-බෝමිරියෙනුත්-නව-ආසාදිතයින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2392"
}