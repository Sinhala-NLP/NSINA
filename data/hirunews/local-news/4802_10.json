{
       "Source": "hirunews",
       "Timestamp": "Wednesday, 09 November 2016 - 18:10",
       "Headline": "හෙට අයවැය ගැන මුදල් ඇමතිගෙන් ඉඟියක්",
       "News Content": "සියලු ජනතාවගේ අපේක්ෂාවන් ඉටුවන දීර්ඝකාලීන වැඩපිළිවෙලක් සහිත සංවර්ධනාත්මක අයවැයක් හෙට පාර්ලිමේන්තුවට ඉදිරිපත් කරන බව මුදල් අමාත්‍ය රවී කරුණානායක ප්‍රකාශ කළා.\nහෙට පස්වරු දෙකට මුදල් අමාත්‍යවරයා විසින් ඉදිරිපත් කරනු ලබන මෙවර අයවැයේ තේමාව වී ඇත්තේ සැමට ප්‍රතිලාභ ලැබෙන වේගවත් සංවර්ධනයක් කරා යන්නයි.\nමෙය  නිදහස් ශ්‍රී ලංකාවේ 70 වන අයවැය වන අතර, එය වත්මන් රජයේ තුන්වන අයවැයද වනවා.\nමෙවර අයවැය සකස් කිරීමේදී පොදු ජනතාවගේ අදහස් සහ යෝජනා 2500 කට ආසන්න ප්‍රමාණයක් මුදල් අමාත්‍යාංශය වෙත ලැබී තිබෙනවා.\nමහා භාණ්ඩාගාර ලේකම් ආචාර්ය ආර්.එච්.එස්. සමරතුංග ජාතික අයවැය දෙපාර්තමේන්තුවේ අධ්‍යක්‍ෂ ජනරාල් කේ.ඞී.එස්. රුවන්චන්ද්‍ර ඇතුලු අමාත්‍යාංශයේ ජ්‍යෙෂ්ඨ නිලධාරීන් සමඟ මුදල් අමාත්‍ය රවී කරුණානායක 2017 අයවැය වාර්තාව පිළියෙල කිරීමේ කටයුතුවල අද පස්වරුවේද නිරතව සිටියා.\nමෙවර අයවැය මගින් විරැකියාවට විසඳුම්, ජීවන බර පහත හෙළීම සඳහා සැළසුම්, මෙන්ම ආයෝජන ප්‍රවර්ධන, අධ්‍යාපන, සෞඛ්‍ය, කෘෂිකර්මාන්තය ඇතුලු ක්‍ෂේත්‍ර ගණනාවක් කෙරෙහි අවධානය යොමුකර ඇති බවයි මුදල් අමාත්‍යාංශය සඳහන් කළේ.\nහිරු ප්‍රවෘත්ති අංශය සමඟ සංවාදයට එක්වෙමින් අදහස් දැක්වූ මුදල් අමාත්‍ය රවී කරුණානායක කියා සිටියේ ජනතාවාදී අයවැයක් මෙවර ඉදිරිපත් කරන බවයි.",
       "URL": "https://www.hirunews.lk/147198/හෙට-අයවැය-ගැන-මුදල්-ඇමතිගෙන්-ඉඟියක්",
       "Category": "Local News",
       "Parent URL": "https://www.hirunews.lk/local-news.php?pageID=4802"
}