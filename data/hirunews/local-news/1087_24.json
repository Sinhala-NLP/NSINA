{
       "Source": "hirunews",
       "Timestamp": "Friday, 17 June 2022 - 16:29",
       "Headline": "ආහාර අර්බුදයට පිළියම් සෙවීම සඳහා ආහාර සුරක්ෂිතතා කමිටුවක් පිහිටුවීමට යෝජනා",
       "News Content": "රට තුළ පවත්නා ආහාර අර්බුදයට පිළියම් සෙවීම සඳහා සියලු අමාත්‍යාංශ ඒ්කාබද්ධ වී ආහාර සුරක්ෂිතතා කැබිනට් අනු කමිටුවක් පිහිටුවිය යුතු බවට රජයේ ගිණුම් පිළිබඳ කාරක සභාව හෙවත් කෝපා කමිටුවේදී තීරණය වී තිබෙනවා.\nපවත්නා ආහාර අර්බුදයට මුහුණදීම සඳහා වගකිවයුතු ආයතන සියල්ල ඒකරාශි කර ගනිමින් ඉක්මන් තීන්දු තීරණ ගැනිම සහ ගනුලබන ක්‍රියාමාර්ග සම්බන්ධයෙන් පසුවිපරම් කිරීම සහ ඉදිරි ක්‍රියාමාර්ග සම්බන්ධව සාකච්ඡා කිරීමට මෙම කමිටුව පිහිටුවීම වැදගත් වන බවයි කමිටු සාමාජිකයන් පෙන්වා දුන්නේ.\nමෙම තීරණය ගනු ලැබුවේ කෝපා කමිටුව එහි සභාපති පාර්ලිමේන්තු මන්ත්‍රී මහාචාර්ය තිස්ස විතාරණගේ ප්‍රධානත්වයෙන් රැස්වූ අවස්ථාවේදීයි. ආහාර අර්බුදය පිටුදැකීම සඳහා සාර්ක් ආහාර බැංකුව( SAARC Food Bank) සහ ලෝක ආහාර වැඩසටහනේ (World Food program) සහයෝගය ලංකාවට ලබ‍ා ගැනීම පිළිබඳවද මෙහිදී සාකච්ඡා වී තිබෙනවා.\nරජය රට තුළ ආහාර ද්‍රව්‍යවල මිල පාලනය කිරීමෙන් ඉවත්වීම මත අත්‍යාවශ්‍ය ආහාර ද්‍රව්‍ය වල මිල දැරිය නොහැකි තරම් ඉහළ යාම පිළිබඳ කෝපා කමිටු සභාපතිවරයා විසින් දීර්ඝ වශයෙන් කරුණු දක්වනු ලැබුවා.\nවෙළඳපොළේ පවතින ආහාර ද්‍රව්‍යවල මිල අධික බැවින් රජයේ මැදිහත්වීම මත සාධාරණ මිලට ආහාර ද්‍රව්‍ය සැපයීමේ හැකියාව සොයාබලන ලෙසටයි කෝපා කමිටු සභපතිවරයා දැනුම් දුන්නේ. මේ අනුව ආහාර කොමසාරිස් දේපාර්තමේන්තුව, ලංකා සතොස සමාගම, සමූපකාර තොග වෙළඳ සංස්ථාව, ශ්‍රී ලංකා රජයේ වාණිජ(විවිධ) නීතිගත සංස්ථාව සහ විවිධ සේවා සමූපකාර සමිති හරහා අඩු ආදායම්ලාභී පවුල් ඉලක්ක කරගනිමින් ආහාර සැපයීමේ හැකියාව පිළිබඳවද මෙහිදී සාකච්ඡා කෙරුණා.\nමෙහිදී විගණකාධිපතිවරයා පෙන්වා දුන්නේ දේශගුණික විපර්යාස, රුසියානු සහ යුක්රේන යුද්ධය ලෝකයේ තිරිඟු නිශ්පාදනය, බඩඉරිඟු නිශ්පාදනය මෙන්ම පොහොර නිශ්පාදනයද අර්බුදයට ලක්වීම හේතුවෙන් ඛණිජතෙල් මිල ඉහළ යාම නිසා ආහාර නිශ්පාදනය දැඩි අර්බුදයකට ලක්ව ඇති බවයි. මෙම තත්ත්වය තුළ ලංකාවේ ‍පසුගිය කාලයේ ඇතිවූ පොහොර අර්බුදය සහ විදේශ විනිමය සංචිත වල හිගකම සහ කෘමිනාශක භාවිතය සම්බන්ධයේන් ප්‍රතිපත්තිමය අර්බුදයක් ඇතිවීම යන කරුණු මත අත්‍යාවශ්‍ය ආහාර ද්‍රව්‍ය වල නිශ්පාදනය පහත වැටී ඇති බව සඳහන් කෙරුණා.\nශ්‍රී ලංකා රේගුව හා හෙක්ටර් කොබ්බෑකඩුව ගොවි කටයුතු පර්යේෂණ හා පුහුණුකිරීමේ ආයතනයේ දත්ත අනුව වෙළඳ අමාත්‍යාංශය විසින් අත්‍යාවශ්‍ය ආහාර ද්‍රව්‍ය ලෙස සම්බා සහල්, නාඩු සහල්, කැකුළු සහල්, සීනි, රතු ඇට පරිප්පු, තිරිඟු පිටි(ඇට), ලොකු ළුූණු, අර්තාපල්, ටින් මාළු, කිරි පිටි, වියලි හාල්මැස්සන්, වියලි මිරිස්, කඩල, කුකුළු මස්, මාළු, බිත්තර යන ආහාර වර්ග 16 ක් හදුනාගෙන තිබෙනවා.\nමෙහිදී මෙම වර්ෂයේදී රටතුළ යල කන්නයේ සහ මහ කන්නයේ අත්‍යාවශ්‍ය ආහාර ද්‍රව්‍ය නිශ්පාදන ප්‍රමාණය සහ රටෙහි අවශ්‍යතාවය සපුරාලීම සඳහා අවශ්‍ය වන ප්‍රමාණය පිළිබඳව නිලධාරින් විසින් කරුණු දක්වා තිබෙනවා.\nමෙහිදි කෘෂිකර්ම අමාත්‍යාංශයේ ලේකම්වරයා පෙන්වා දුන්නේ නව රජය යටතේ මේ පිළිබඳ පිහිටුවා ඇති නිමල් සිරිපාල ද සිල්වා අමාත්‍යවරයාගේ සභාපතිත්වයෙන් ක්‍රියාත්මක වන කමිටුව අග්‍රාමාත්‍ය කාර්යාලයේදී රැස්වන බවයි. කෘෂිකර්ම අමාත්‍යාංශය මගින් ඉදිරි ජනවාරි මාසය තෙක් රටෙහි කාබෝහයිඩ්‍රේට්, ප්‍රෝටීන් සහ අනෙකුත් ශක්තිජනක අවශ්‍යතා ඉටු කර ගන්නා ආකාරය පිළිබඳ විධිමත් වැඩපිළිවෙලක් සකස් කොට ඇති බව එහිදී ලේකම්වරයා ප්‍රකාශ කළා. එය සියළු පාර්ලිමේන්තු මන්ත්‍රීවරයන්ගේ දැනගැනීම පිණිස ඊමේල් මගින් එවීමට කටයුතු කරන බවයි ඔහු සඳහන් කළේ.",
       "URL": "https://www.hirunews.lk/307405/ආහාර-අර්බුදයට-පිළියම්-සෙවීම-සඳහා-ආහාර-සුරක්ෂිතතා-කමිටුවක්-පිහිටුවීමට-යෝජනා",
       "Category": "Local News",
       "Parent URL": "https://www.hirunews.lk/local-news.php?pageID=1087"
}