{
       "Source": "hirunews",
       "Timestamp": "Thursday, 14 July 2022 - 8:53",
       "Headline": "ජනපතිගේ ඉල්ලා අස්වීමේ ලිපිය තවමත් ලැබී නැහැ කතානායක කියයි",
       "News Content": "ජනාධිපති ගෝඨාභය රාජපක්ෂගේ ධුරයෙන් ඉල්ලා අස්වීමේ ලිපිය මේ වනතුරුත් තමන්ට යොමුකර නැතැයි කතානායක මහින්ද යාපා අබේවර්ධන හිරු ප්‍රවෘත්ති වෙත සඳහන් කළා.\nජනාධිපතිවරයා ආරක්ෂිතව සිය ගමනාන්තය වෙත තවමත් ළගා වී නොමැති වීම හේතුවෙන් මෙලෙස අදාළ ලිපිය ප්‍රමාද වීමට හේතුව විය හැකි බවයි ඔහු කියා සිටියේ.\nජනාධිපතිවරයා ගුවන් හමුදාවට අයත් යානයකින් ඊයේ සිය බිරිඳ සහ ආරක්ෂක නිලධාරින් දෙදෙනෙකු සමග මාලදිවයින බලා පිටත්ව ගියා.\nමාලදිවයිනේ දී ජනාධිපතිවරයාට එහි සිටින ශ්‍රී ලාංකිකයින්ගෙන් විරෝධය පළ වූ අතර එරට රජයේ විශේෂ ආරක්ෂාවක් මධ්‍යයේ ඔහු සිය නවාතැන වෙත රැගෙන ගොස් තිබුණා.\nඑතැන් සිට ජනාධිපතිවරයා සහ බිරිඳ සිංගප්පූරුව බලා ගමන් කිරීමටයි නියමිතව තිබුණේ.\nවිදෙස් මාධ්‍ය වාර්තා කළේ සිංගප්පූරු ගුවන් සමාගමට අයත් එස්.කියු 437 යානයෙන් සිංගප්පූරුව බලා ඊයේ පිටත්ව යාමට නියමිතව තිබූ ජනාධිපතිවරයා එම ගමන අවලංගු කරනු ලැබුවේ ආරක්ෂාව සම්බන්ධයෙන් මතුව ඇති ගැටලුකාරි තත්ත්වයක් හේතුවෙන් බවයි.\nඉන් අනතුරුව යි, ඔහු එරට රජයෙන් පෞද්ගලික ගුවන් යානයක් ඉල්ලා සිටියේ.\nවිදෙස් පුවත් ආරංචි මාර්ග පවසන්නේ මේ වනවිට මාලදිවයිනේ - වෙලානා ජාත්‍යන්තර ගුවන්තොටුපලට ජනාධිපතිවරයා සිංගප්පූරුවට රැගෙන යාම සඳහා ඉල්ලා තිබූ පෞද්ගලික ගුවන් යානය පැමිණ ඇති බවයි.\nමේ අතර රට තුල මතුව ඇති දේශපාලන අර්බුදය විසඳා ගැනීම සම්බන්ධයෙන් පාර්ලිමේන්තුව නියෝජනය කරන සියලු පක්ෂවල නායකයන්ගේ සහ නියෝජිතයින්ගේ සහභාගිත්වයෙන් විශේෂ හමුවක් මේ වනවිට කොළඹ හෝටලයක දී ආරම්භ වී තිබෙනවා.\nඑම හමුවට විපක්ෂ නායක සජිත් ප්‍රේමදාස, විපක්ෂයේ ප්‍රධාන සංවිධායක පාර්ලිමේන්තු මන්ත්‍රී ලක්ෂ්මන් කිරිඇල්ල, සමගි ජනබලවේගයේ මහලේකම් රංජිත් මද්දුම බණ්ඩාර, පාර්ලිමේන්තු මන්ත්‍රීවරුන් වන පූජ්‍ය අතුරලියේ රතන හිමි, රාජිත සේනාරත්න, හර්ෂ ද සිල්වා, ගයන්ත කරුණාතිලක, මනෝ ගනේෂන්, තිස්ස අත්තනායක, මෙන්ම ශ්‍රී ලංකා නිදහස් පක්ෂය නියෝජනය කරමින් එහි මහලේකම් දයාසිරි ජයසේකර, ලසන්ත අලගියවන්න මෙන්ම දෙමළ ජාතික සන්ධානයේ පාර්ලිමේන්තු මන්ත්‍රී එම්.ඒ. සුමන්දිරන් ද එක්ව සිටින බවයි වාර්තා වන්නේ.\nමීට පෙර ද මෙම පක්ෂ නායකයන් අවස්ථා කිහිපයකදී හමුවී දේශපාලන ස්ථාවරත්වයක් ඇති කිරීම පිලිබඳ සාකච්ඡා වට කිහිපයක් පවත්වා තිබුණා.\nඑහි දී එකඟතා ලියවිල්ලක් සකස් කළ අතර ඊට පවතින අර්බුදය විසඳා ගැනීමේ යෝජනා කිහිපයක් ඇතුළත්.",
       "URL": "https://www.hirunews.lk/309943/ජනපතිගේ-ඉල්ලා-අස්වීමේ-ලිපිය-තවමත්-ලැබී-නැහැ-කතානායක-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1022"
}