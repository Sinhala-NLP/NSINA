{
       "Source": "hirunews",
       "Timestamp": "Monday, 15 March 2021 - 7:29",
       "Headline": "මත්ද්‍රව්‍ය චෝදනාවන්ට අත්අඩංගුවට ගත් සැකකරුවකු අන්තවාදයට උදව් කරලා (වීඩියෝ)",
       "News Content": "මීට මාස ගණනාවකට පෙර මත්ද්‍රව්‍ය වරදකට පෑලියගොඩ පොලිසිය විසින් පානදුර කෙසෙල්වත්ත ප්‍රදේශයේ දී අත්අඩංගුවට ගත් පුද්ගලයෙකු සම්බන්ධයෙන් වැඩිදුර විමර්ශන කටයුතු සිදු කිරීමේදී ඔහු ඉස්ලාම් අන්තවාදයට අරමුදල් සපයා ඇති බව හෙළිවී තිබෙනවා.\nමෙම සැකකරු සම්බන්ධයෙන් රැඳවුම් නියෝගයක් ලබා ගෙන දීර්ඝ සිදු කළ ප්‍රශ්න කිරීම්වලදී හෙළි වී ඇත්තේ ඔහුගේ ගිණුම්වලට ඩුබායි රාජ්‍යයයෙන් අති විශාල මුදල් ප්‍රමාණයක් ලැබී ඇති බවයි.\nඒ සම්බන්ධයෙන් තවදුරටත් සිදු කරන ලද විමර්ශනවලදී එම මුදල් ඉස්ලාම් අන්තවාදය ප්‍රවර්ධනය කරන යම්කිසි අන්තවාදී සංවිධානයකට බැර කර ඇති බව තහවුරු වී තිබෙනවා.\nමෙම තොරතුරු හෙළි වීමත් සමග අදාළ සැකකරු සම්බන්ධයෙන් වැඩිදුර පරීක්ෂණ සිදු කිරීම සඳහා ත්‍රස්ත ක්‍රියා විමර්ශන ඒකකය වෙත භාරදුන් බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහනා මහතා සඳහන් කලේ.\nපානදුර කෙසෙල්වත්ත ප්‍රදේශයේ පදිංචි 37 හැවිරිදි සැකකරු පොලිසිය විසින් අත්අඩංගුවට ගෙන තිබුණේ මත්ද්‍රව්‍ය චෝදනා මතයි.\nසැකකරු අත්අඩංගුවට ගැනීමට හේතුවූ ලේඛණ පරීක්ෂා කිරීමේදී ද මෙම පුද්ගලයා ඉස්ලාම් අන්තවාදය ප්‍රවර්ධනයට මුදල් ලබාදීම සනාථ වී ඇති බවයි පොලිස් මාධ්‍ය ප්‍රකාශකවරයා කියාසිටියේ.\nඅන්තවාදී සංවිධාන වෙත මුදල් ලබාදීම ත්‍රස්තවාදය වැළැක්වීමේ පනත අනුව වරදක් වන බැවින් ඉදිරි විමර්ශණ ත්‍රස්ත විමර්ශන කොට්ඨාශය මගින් සිදුකරන බව ඔහු සඳහන් කළා.",
       "URL": "https://www.hirunews.lk/265351/මත්ද්‍රව්‍ය-චෝදනාවන්ට-අත්අඩංගුවට-ගත්-සැකකරුවකු-අන්තවාදයට-උදව්-කරලා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2088"
}