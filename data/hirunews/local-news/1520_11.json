{
       "Source": "hirunews",
       "Timestamp": "Friday, 03 December 2021 - 13:22",
       "Headline": "දෙවන පරම්පරාවේ කොරෝනා එන්නත් නිපදවීම කඩිනම් කෙරේ",
       "News Content": "ඔමික්‍රොන් ඇතුළු නව කොරෝනා ප්‍රභේදවලට එරෙහි ව පුළුල් ආරක්ෂණයක් සලසන දෙවන පරම්පරාවේ කොරෝනා එන්නත් නිපදවීම කඩිනම් කිරීමට පියවර ගැනෙනවා.\nවසංගත රෝගවලට එරෙහි එන්නත් සංවර්ධනය කිරීමේ පර්යේෂණ කණ්ඩායම් එකමුතුව මේ සඳහා කටයුතු කරන අතර එහි දී බහුතර ලෝක ජනතාවට දැරිය හැකි මිලකට එන්නතක් ලබාදීමට ද අපේක්ෂිතයි.\nඒ සඳහා බිල් සහ මෙලින්ඩා ගේට්ස් පදනම මූල්‍යාධාර සපයන අතර, ඔවුන් කොරෝනා ප්‍රභේදවලට එරෙහි එන්නතක් සංවර්ධනය කිරීමට ඩොලර් මිලියන 200ක දායකත්වයක් සපයා තිබෙනවා.\nමේ අතර, ඇමෙරිකානු මොඩර්නා එන්නත් නිෂ්පාදන සමාගම සඳහන් කළේ, ඔමික්‍රොන් කොරෝනා ප්‍රභේදය ඉලක්ක කර ගත් බූස්ටර් හෙවත් වර්ධක එන්නතක් ලබන මාර්තු මාසය වනවිට ඉදිරිපත් කළ හැකි වනු ඇති බවයි.",
       "URL": "https://www.hirunews.lk/289912/දෙවන-පරම්පරාවේ-කොරෝනා-එන්නත්-නිපදවීම-කඩිනම්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1520"
}