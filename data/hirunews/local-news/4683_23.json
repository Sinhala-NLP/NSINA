{
       "Source": "hirunews",
       "Timestamp": "Tuesday, 31 January 2017 - 18:34",
       "Headline": "සයිටම් සිසුන් ලියාපදිංචි කරගන්න - අභියාචනාධිකරණයෙන් වෛද්‍ය සභාවට නියෝග",
       "News Content": "මාළඹේ පෞද්ගලික වෛද්‍ය විද්‍යාලයෙන් උපාධිය නිම කරන සිසුන්ට ශ්‍රී ලංකා වෛද්‍ය සභාවේ ලියාපදිංචියට නීත්‍යානුකූල අවසරය හිමි වන බව අභියාචනාධිකරණය අද (31) තීන්දු කළා.\nඒ, මාළඹේ පෞද්ගලික වෛද්‍ය විද්‍යාලයට අදාළ නඩු තීන්දුව ප්‍රකාශයට පත් කරමින්. අභියාචනාධිකරණයේ සභාපති විනිසුරු විජිත් මලල්ගොඩ සහ විනිසුරු එස්. තුරෙයිරාජා තීන්දුව ප්‍රකාශයට පත්කර තිබුණා.\nතමන්ට වෛද්‍ය සභාවේ වෛද්‍යවරයෙකු ලෙස ලියාපදිංචියට අවසර ලබාදෙන ලෙස ඉල්ලා එම මාළඹේ පෞද්ගලික වෛද්‍ය විද්‍යාලයේ සිසුවියක් විසින්.\nමෙම පෙත්සම ගොනු කර තිබූ අතර, එහි වගඋත්තරකරුවන් ලෙස සෞඛ්‍ය අමාත්‍යවරයා, අමාත්‍යාංශ ලේකම්වරයා සහ වෛද්‍ය සභාව ඇතුළු 17 දෙනෙකු නම් කර තිබුණා.\nසයිටම් ආයතනය විශ්වවිද්‍යාල ප්‍රතිපාදන කොමිසම් සභා පණත යටතේ 2011 වසරේ සිට  ලියාපදිංචි ආයතනයක් බැවින් එම ආයතනයෙන් ලබාදෙන උපාධිය නීත්‍යානුකූල බවයි තීන්දුව ප්‍රකාශයට පත් කරමින් අභියාචනාධිකරණ සභාපති විනිසුරු විජිත් මලල්ගොඩ කියා සිටියේ.\nඒ අනුව මේ සම්බන්ධයෙන් වෛද්‍ය සභාව ඉදිරිපත් කළ මූලික විරෝධතාව අභියාචනාධිකරණය අද ප්‍රතික්ෂේප කළා.\nඑසේම මාළඹේ පෞද්ගලික වෛද්‍ය විද්‍යාලයේ උපාධිය පිළිගැනීමට ශ්‍රී ලංකා වෛද්‍ය සභාවට කිසිදු නීතිමය බාධාවක් නොමැති බව සඳහන් කළ අභියාචනාධිකරණය එම උපාධිධාරීන් ලියාපදිංචි කිරීමට පියවර ගන්නා ලෙස නියෝග කර සිටියා.\nතීන්දුවෙන් පසුව මාළඹේ පෞද්ගලික වෛද්‍ය විද්‍යාලයේ දෙමව්පිය සංගමයේ සම සභාපති ටී.එම්.කේ.බී. තෙන්නකෝන් ප්‍රකාශ කළේ මෙය සියලූදෙනාට අධ්‍යාපනය ලැබීමේ අයිතිය තහවුරු කිරීමක් බවයි.\nරජයේ වෛද්‍ය නිලධාරීන්ගේ සංගමයේ නියෝජිතයන්ද අද අභියාචනාධිකරණයට පැමිණ සිටි අතර, එහි ලේකම් වෛද්‍ය නවීන් ද සොයිසා සහ මාධ්‍ය ප්‍රකාශක වෛද්‍ය හරිත අලූත්ගේ කියාසිටියේ මේ සම්බන්ධයෙන් තවදුරටත් නීති උපදෙස් ලබාගැනීමට අපේක්ෂා කරන බවයි.",
       "URL": "https://www.hirunews.lk/153361/සයිටම්-සිසුන්-ලියාපදිංචි-කරගන්න-අභියාචනාධිකරණයෙන්-වෛද්‍ය-සභාවට-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=4683"
}