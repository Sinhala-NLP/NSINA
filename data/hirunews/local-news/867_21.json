{
       "Source": "hirunews",
       "Timestamp": "Thursday, 15 September 2022 - 10:20",
       "Headline": "සීදුව විහාරාධිපති හිමියන් ඝාතනයට සැකපිට හිමි නමක් අත්අඩංගුවට (වීඩියෝ)",
       "News Content": "සීදුව - වෑත්තෑව නන්දාරාම විහාරස්ථානයේ විහාරාධිපති හිමියන් ඝාතනය සම්බන්ධයෙන් සැකපිට එම විහාරස්ථානයේම හිමිනමක් අත්අඩංගුවට ගෙන තිබෙනවා.\nඑම හිමි නම අද අළුයම කටුනායක ගුවන් තොටුපල පොලිසිය විසින් අත්අඩංගුවට ගැනුනේ ඩුබායි බලා පිටත්වයාමට සුදානම්ව සිටියදීයි.\nසීදුව - වෑත්තෑව නන්දාරාම විහාරස්ථානය දෙසින් දුඟදක් හැමීම පිළිබඳව සීදුව පොලිසියට ලද තොරතුරකට අනුව පොලිසිය විහාරස්ථාන පරිශ්‍රය සෝදිසි කර තිබුනේ ඊයේ පස්වරුවේයි.\nඑහිදී විහාරාධිපති හිමියන් වැඩසිටින කාමර දෙසින් අදාල දුඟද වහනය වන බවත් එය ඉබි යතුරු දමා වසා ඇති අයුරු නිරීක්ෂණය වී තිබුනා.\nඅදාල කාමරය විවෘත කර බැලීමේදී විහාරාධිපති හිමියන් වන 50 හැවිරිදි පුජ්‍ය මැදගමුවේ මහානාම හිමියන් අබිරහස් ලෙස අපවත් වී ඇති බව පොලිසියට අනාවරණ වුණා.\nවිහාරාධිපති හිමියන්ගේ දෑස් බැඳ මුවට රෙදි කඩක් ඔබා ඇති අයුරු ද දක්නට ලැබී තිබෙනවා.\nවැඩිදුර විමර්ශනවලදී හෙළිවුයේ විහාරස්ථානයේ තිබු ඩිෆෙන්ඩර් රථයක් හා වැගන් ආර් වර්ගයේ රථයක් ද අතුරුදන්ව ඇති බවයි.\nවිහාරස්ථානයේ වැඩ විසු හිමිනමක් කිසිවෙකුටත් නොදන්වා විහාරස්ථානයෙන් පිටව ගොස් තිබීම සම්බන්ධයෙන්ද පොලිසියේ අවධානය යොමුවුණා.\nඑම හිමියන් අද අලුයම 3ග30 ට පමණ ඩුබායි බලා පිටත්ව යාමට තැත් කිරීමේදී ගුවන්තොටුපල පොලිස් නිලධාරින් විසින් අත්අඩංගුවට ගෙන තිබුනේ ඒ අනුවයි.\nඅත්අඩංගුවට ගත් 18 හැවිරිදි හිමිනම පසුව සීදුව පොලිස් පොලිසිය වෙත භාර දී තිබෙනවා.\nපොලිසිය පැවසුවේ අදාල සිද්ධිය සම්බන්ධයෙන් තවත් පුද්ගලයින් කිහිපදෙනෙකු අත්අඩංගුවට ගැනීම සදහා විමර්ශන ආරම්භ කර ඇති බවයි.\nමේ අතර, විහාරාධිපති හිමියන්ගේ දේහය මේ වනවිට පශ්චාත් මරණ පරීක්ෂණ කටයුතු සඳහා මීගමුව දිස්ත්‍රික් මහ රෝහලේ තැන්පත් කර තිබෙනවා.",
       "URL": "https://www.hirunews.lk/315433/සීදුව-විහාරාධිපති-හිමියන්-ඝාතනයට-සැකපිට-හිමි-නමක්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=867"
}