{
       "Source": "hirunews",
       "Timestamp": "Friday, 29 July 2016 - 13:33",
       "Headline": "දුම්කොළ සමාගම් වලින් අය කෙරෙන බදු වැඩි කිරීමේ යෝජනාව ඉදිරි සතියේ අමාත්‍ය මණ්ඩලයට",
       "News Content": "දුම්කොළ සමාගම්වලින් අය කරන බද්ද සියයට 90 දක්වා වැඩි කිරීම සදහා වූ යෝජනාව ලබන අගහරුවාදා පැවැත්වෙන අමාත්‍ය මණ්ඩල රැස්වීමට ඉදිරිපත් කරන බව සෞඛ්‍ය අමාත්‍ය රාජිත සේනාරත්න පවසනවා.\nඅමාත්‍යාංශයේ පැවති විශේෂ රැස්වීමකට එක්වෙමින් අමාත්‍යවරයා කියා සිටියේ ජනාධිපති මෛත්‍රීපාල සිරිසේන ද අත්සන් තබන එම යෝජනාව ඒකාබද්ධ සංදේශයක් ලෙස කැබිනට් මණ්ඩලයට ඉදිරිපත් කරන බවයි.\nදැනට දුම්කොළ සමාගම්වලින් සියයට 72 ක බදු ප්‍රතිශතයක් අය කරනු ලබනවා.\nඅදාළ බදු ප්‍රතිශතය ඉහළ දැමීමෙන් පසු සියලුම සෞඛ්‍ය සේවාවන් සදහා පනවන ලද වැට් බදු ඉවත් කර ගැනීම අරමුණ බවයි අමාත්‍යවරයා සදහන් කළේ.\nඑමෙන්ම, සුදු පැහැති සිගරට් පැකට්ටුව හදුන්වාදීමේ වැඩපිළිවෙල ද මාසයක කාලයක් ඇතුළත ක්‍රියාත්මක කිරීමට බලාපොරොත්තු වන බව අමාත්‍ය රාජිත සේනාරත්න වැඩිදුරටත් කියා සිටියා.",
       "URL": "https://www.hirunews.lk/139316/දුම්කොළ-සමාගම්-වලින්-අය-කෙරෙන-බදු-වැඩි-කිරීමේ-යෝජනාව-ඉදිරි-සතියේ-අමාත්‍ය-මණ්ඩලයට",
       "Category": "Local News",
       "Parent URL": "https://www.hirunews.lk/local-news.php?pageID=4944"
}