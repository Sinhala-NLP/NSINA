{
       "Source": "hirunews",
       "Timestamp": "Monday, 31 May 2021 - 13:58",
       "Headline": "එළවළු, පළතුරු රැගත් ජංගම රථ දිවයින පුරා - මැනිං සහ මීගොඩ වෙළදුන්ගේ අඩුවක් (වීඩියෝ)",
       "News Content": "සංචරණ සීමා පැනවීමත් සමඟ ජනතාවට අවශ්‍ය එළවළු සහ පළතුරු මිලදී ගැනීම සඳහා ජංගම රථ අද (31) දිවයින පුරා වෙළඳාම් කටයුතු ආරම්භ කරනු ලැබුවා.\nසියලුම ආර්ථික මධ්‍යස්ථාන ඊයේ (30) විවෘත කිරීමත් සමඟ ඒවායින් මිලදී ගත් එළවළු සහ පළතුරු තොග මෙලෙස නිවෙස් වෙත ගොස් අලෙවි කිරීම් සිදුකෙරෙනවා.\nමේ අතර අද දිනයේදීත් දිවයිනේ සියලුම ආර්ථික මධ්‍යස්ථාන විවෘතව පවතින අතර, ඊයේ දිනට සාපේක්ෂව අද ඇතැම් ආර්ථික මධ්‍යස්ථාන සඳහා තොග මිලදී ගැනීමට වෙළඳුන් පැමිණ සිටියේ නැහැ.\nවිශේෂයෙන් පෑළියගොඩ මැනිං වෙළඳ සංකීර්ණයේ සහ මීගොඩ ආර්ථික මධ්‍යස්ථාන වල මෙම තත්ත්වය දක්නට ලැබුණා.\nමේ අතර පෑලියගොඩ මත්ස්‍ය වෙළඳපොලද අද දින විවෘතව පැවතුණා.\nනාරාහේන්පිට විශේෂ ආර්ථික මධ්‍යස්ථානයටද සැළකිය යුතු අන්දමින් වෙළඳුන් අද අලුයම සිට පැමිණ සිටි බවයි එහි කළමනාකරු රොෂාන් රාජපක්ෂ සඳහන් කළේ.\nමීගොඩ ආර්ථික මධ්‍යස්ථානයටද අද උදෑසන වනවිට එළවළු කිලෝ ලක්ෂ 3 ක් පමණ ලැබී තිබුණත්, ඒවා මිලදී ගැනීම සඳහා පැමිණ සිටි වෙළඳුන්ගේ අඩුවක් දක්නට ලැබුණු බවයි වෙළඳ සංගමයේ ලේකම් චමින්ද රෝහණ කුමාර කියා සිටියේ.\nදඹුල්ල ආර්ථික මධ්‍යස්ථානයටද අද දිනයේදීත් එළවළු තොග රැගෙන ගොවීන් පැමිණ සිටි අතර තොග මිලදී ගැනීම සඳහා වෙළඳුන් පෙර දින මෙන් පැමිණ සිටි බවයි ප්‍රදේශයේ හිරු වාර්තාකරු සඳහන් කළේ.\nකෙසේ වෙතත් ඇතැම් ගොවීන් සහ වෙළඳුන් නිසි සෞඛ්‍යාරක්ෂිත ක්‍රමවේද අනුගමනය නොකළ බවටද චෝදනා එල්ල වනවා.\nකෙසේ වෙතත් තඹුත්තේගම සහ කැප්පෙටිපොළ ආර්ථික මධ්‍යස්ථානවලට අද දිනයේ තොග ලැබීමේ අඩුවක් දක්නට ලැබුණු බව වාර්තා වනවා.\nමේ අතර කැප්පෙටිපොල විශේෂිත ආර්ථික මධ්‍යස්ථානයේ පෙරදිනට සාපේක්ෂව එළවළු තොග ලැබීමේ අඩුවක් පවතින බවයි හිරු වාර්තාකරු සඳහන් කළේ.",
       "URL": "https://www.hirunews.lk/272961/එළවළු-පළතුරු-රැගත්-ජංගම-රථ-දිවයින-පුරා-මැනිං-සහ-මීගොඩ-වෙළදුන්ගේ-අඩුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1916"
}