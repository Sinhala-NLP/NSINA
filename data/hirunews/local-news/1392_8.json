{
       "Source": "hirunews",
       "Timestamp": "Friday, 28 January 2022 - 11:22",
       "Headline": "ආණ්ඩුවේ ලොකු ලොක්කන්ගෙන් ගුවන් හමුදාවට කෝටි ගාණක පොල්ලක්",
       "News Content": "පසුගිය වසර 15ක කාලයක් තුළ රජයේ අමාත්‍යංශය සහ රාජ්‍ය ආයතන දහයක් ඇතුළු පෞද්ගලික සමාගම් කිහිපයක් ද එකතුව ශ්‍රී ලංකා ගුවන් හමුදාවට රුපියල් කෝටි එකහමාරකට ආසන්න මුදලක් ගෙවීම පැහැර හැර ඇතැ යි වාර්තා වනවා.\nමේ අතරින් 2003 - 2013 අතර වසර 10 ක කාලය තුළ ගුවන් හමුදාවේ ගුවන් යානා සහ හෙලිකොප්ටර යානා භාවිතා කළ රජයේ ඉහළ පෙළේ මැති ඇමතිවරුන් ඇතුළු නිලධාරීන් ඒ වෙනුවෙන් ශ්‍රී ලංකා ගුවන් හමුදාවට රුපියල් ලක්ෂ 60කට වැඩි මුදලක් ගෙවිය යුතු ඇති බවට යි වාර්තා වන්නේ.\nමෙම තොරතුරු හෙළි වී ඇත්තේ, ශ්‍රී ලංකා ගුවන් හමුදාවේ ගිණුම් කටයුතු සම්බන්ධයෙන් රජයේ විගණන දෙපාර්තමේන්තුව සිදු කළ විගණනයකදී යි.\nඑමෙන්ම 2013 - 2018 කාලසීමාවේ ශ්‍රී ලංකා ගුවන් හමුදාවේ හෙලිකොප්ටර් යානා සහ ගුවන් යානා පහසුකම් භාවිතා කිරීම වෙනුවෙන් තවත් රුපියල් ලක්ෂ 60කට වැඩි මුදලක් ගුවන් හමුදාවට අය විය යුතුව ඇති බවත් මෙම විගණන වාර්තාවෙන් පෙන්වා දී තිබෙනවා.\nමේ සම්බන්ධයෙන් ‍ශ්‍රී ලංකා ගුවන් හමුදාව අවස්ථා ගණනාවක දී අදාළ ආයතන වෙත සිහිකැඳවීමේ ලිපි යොමු කර තිබුණ ද ඒ කිසිදු ලිපියකට යහපත් ප්‍රතිචාරයක් හිමි වී නැහැ.\nමේ සම්බන්ධයෙන් ශ්‍රී ලංකා ගුවන් හමුදාවේ මාධ්‍ය ප්‍රකාශක ගෲප් කපිතාන් දුෂාන් විජේසිංහගෙන් කළ විමසීමක දී ඔහු කියා සිටියේ, මේ සම්බන්ධයෙන් ශ්‍රී ලංකා ගුවන් හමුදාව ද අභ්‍යන්තර පරීක්ෂණයක් සිදු කර ඇති බවයි .\nඔහු වැඩිදුරටත් කියා සිටියේ, ඒ විමර්ශනය අවසානයේ දී අයවිය යුතු හිඟ මුදල් පිළිබඳ වාර්තාවක් ද ආරක්ෂක අමාත්‍යංශය හරහා මුදල් අමාත්‍යංශය වෙත යොමුකර ඇති බවයි.\nකෙසේ වෙතත් මේ බොහෝ අවස්ථාවල දී ගුවන් හමුදාවේ ගුවන් යානා බහුල වශයෙන්ම භාවිත කර ඇත්තේ, ආරක්ෂක අමාත්‍යාංශය සහ මුදල් අමාත්‍යංශයේ තනතුරු දැරූ මැති ඇමැතිවරුන් විසින් වීමත් විශේෂත්වයක්.\nඑවන් තත්ත්වයක් යටතේ ආරක්ෂක අමාත්‍යංශය හරහා මුදල් අමාත්‍යාංශයට යොමු කෙරෙන මෙම සිහිකැඳවීමේ ලිපිවලට යහපත් ප්‍රතිචාරයක් ලැබේදැ යි සැක සහිත යි.",
       "URL": "https://www.hirunews.lk/295430/ආණ්ඩුවේ-ලොකු-ලොක්කන්ගෙන්-ගුවන්-හමුදාවට-කෝටි-ගාණක-පොල්ලක්",
       "Category": "Local News",
       "Parent URL": "https://www.hirunews.lk/local-news.php?pageID=1392"
}