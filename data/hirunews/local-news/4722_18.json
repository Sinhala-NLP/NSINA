{
       "Source": "hirunews",
       "Timestamp": "Thursday, 05 January 2017 - 18:37",
       "Headline": "වෛද්‍යවරුන් 14 දෙනෙකුගේ විදෙස් සංචාරය ගැන CI D  යෙන් පරීක්ෂණ",
       "News Content": "මහරගම අපේක්ෂා රෝහලේ වෛද්‍යවරුන් 14 දෙනෙකු විදෙස් සම්මන්ත්‍රණයකට එකවර සහභාගි වීම සම්බන්ධයෙන් පරීක්ෂණයක් සිදුකරන ලෙස සෞඛ්‍ය අමාත්‍යවරයා අපරාධ පරීක්ෂ දෙපාර්තමේන්තුවට දැනුම්දී තිබෙනවා.\nපසුගියදා මෙම වෛද්‍යවරුන් පිරිස සම්මන්ත්‍රණයකට සහභාගි වීමට බව පවසමින් නෝර්වේ බලා පිටත්ව ගොස් තිබුණා.\nඒ පිළිබඳව සැක මතුවන බැවින් විමර්ශනයක් සිදුකර වාර්තාවක් සපයන ලෙසයි සෞඛ්‍ය අමාත්‍ය රාජිත සේනාරත්න අපරාධ පරීක්ෂණ දෙපාර්තමේන්තුවෙන් දැනුම්දී ඇත්තේ.\nකිසියම් ඖෂධ සමාගමක මූල්‍ය ප්‍රතිපාදන මත මෙම වෛද්‍යවරුන් විදෙස් සංචාරයකට සහභාගි වී ඇති බවට පැමිණිලි ලැබී ඇති බව සඳහන්.\nමේ හේතූන් මත සංචාරයට සහභාගි වූ වෛද්‍යවරුන්ගේ බැංකු ගිණුම් අපරාධ පරීක්ෂණ දෙපාර්තමේන්තුව මගින් පරීක්ෂා කිරීමට ද නියමිත බවයි සෞඛ්‍ය අමාත්‍යාංශය වැඩිදුරටත් සඳහන් කළේ.\nමේ අතර, පිළිකා රෝගීන් සඳහා ලබාදෙනු ලබන රුසියාවෙන් ආනයනය කරන ලද ඖෂධය රෝගීන්ට නිර්දේශ නොකරන වෛද්‍යවරුන් පිළිබඳව ද සෞඛ්‍ය අමාත්‍යාංශය විමර්ශනයක් ආරම්භ කර තිබෙනවා.\nඊට අදාළ විමර්ශන වාර්තාව එළඹෙන සඳුදා සෞඛ්‍ය අමාත්‍යවරයාට ලබාදීමට නියමිතයි.\nඅදාළ ඖෂධය නිර්දේශ නොකරන වෛද්‍යවරුන්ට එරෙහිව ද විනයානුකූල පියවර ගන්නා ලෙස සෞඛ්‍ය අමාත්‍ය රාජිත සේනාරත්න උපදෙස් ලබාදී තිබෙනවා.",
       "URL": "https://www.hirunews.lk/151372/වෛද්‍යවරුන්-14-දෙනෙකුගේ-විදෙස්-සංචාරය-ගැන-ci-d-යෙන්-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=4722"
}