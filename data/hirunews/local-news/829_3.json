{
       "Source": "hirunews",
       "Timestamp": "Sunday, 02 October 2022 - 19:57",
       "Headline": "29 හැවිරිදි උපාධිධාරිනියට දිවි අහිමි කළ පොලිස් උණ්ඩය (වීඩියෝ)",
       "News Content": "ගම්පහ - දංඕවිට ප්‍රදේශයේදී කොල්ලකරුවන් පිරිසකට පොලිසිය සිදුකළ වෙඩි තැබීමකින් ඒ අසලින් ධාවනය වෙමින් තිබු බස් රථයක සිටි තරුණියක් ජීවිතක්ෂයට පත්ව තිබෙනවා.\nමෙලෙස මියගොස් තිබුණේ බෙන්තොට හබුරුගල ප්‍රදේශයේ පදිංචි 29 හැවිරිදි තරුණියක්.\nපොලිස් මාධ්‍ය ප්‍රකාශකවරයා පැවසුවේ වෙඩි තැබීම සම්බන්ධයෙන් විමර්ශනයක් ආරම්භ කර ඇති බවයි.\nගම්පහ - දංඕවිට මත්පැන් අලෙවිසැළකට පිරිසක් මෝටර් රථයකින් පැමිණ තිබුණේ එම වෙළදසැල කොල්ලකෑමේ අරමුණින්.\nලද තොරතුරකට අනුව දංඕවිට පොලිසියේ නිලධාරීන් පිරිසක් එම ස්ථානයට පැමිණ තිබුණා.\nඑහිදී පලායාමට උත්සාහ කළ කොල්ලකරුවන් හට පොලිසිය වෙඩි තබා තිබෙනවා.\nඒ අසලින් ධාවනය වූ බස් රථයක ගමන් ගත් තරුණියකට ද එහිදි වෙඩි වැදී ඇති අතර රෝහල්ගත කරන විටත් ඇය මියගොස් තිබුණා.\nඑලෙස මියගිය 29 හැවිරිදි ඉරේෂා ශ්‍යාමලී නමැති තරුණියගේ මෘත දේහය මේ වනවිට වතුපිටිවල රෝහලේ තැන්පත් කර ඇති බවයි රෝහල් පොලිසිය සඳහන් කළේ.\nවෙඩි වැදුණු කොල්ලකරුවන් දෙදෙනෙකු ද රාගම රෝහලේ ප්‍රතිකාර ලබනවා.\nකොල්ලකෑම් කිහිපයක් සිදු කර මෙම ස්ථානයට පැමිණි කොල්ලකරුවන් ගමන්ගත් වෑන් රථය මහනුවර ප්‍රදේශයෙන් සොරකම් කළ වාහනයක් බව පොලිසිය අනාවරණය කරගෙන තිබෙනවා.\nඅද පස්වරුවේ ඇඟිලි සලකුණු දෙපාර්තමේන්තුව කොල්ලකරුවන් පැමිණි මෝටර් රථයේ ඇඟිලි සලකුණු ලබාගත් අතර මෝටර් රථයේ තිබී ව්‍යාජ ගිනිඅවියක්,පිහියක්, CCTV දත්ත ගබඩා දෙකක් ඇතුළු තවත් භාණ්ඩ කිහිපයක් සොයා ගෙන තිබෙනවා.",
       "URL": "https://www.hirunews.lk/316888/29-හැවිරිදි-උපාධිධාරිනියට-දිවි-අහිමි-කළ-පොලිස්-උණ්ඩය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=829"
}