{
       "Source": "hirunews",
       "Timestamp": "Saturday, 29 January 2022 - 6:54",
       "Headline": "පාර්ලිමේන්තුවේ උඩ ම පුටුවටත් කොරෝනා",
       "News Content": "කථානායක මහින්ද යාපා අබේවර්ධන හට කොරෝනා වෛරසය ආසාදනය වී තිබෙනවා.\nපෙරේදා (26) දින සිදු කරන කොරෝනා පරීක්ෂණයකින් අනතුරුවයි, කතානායකවරයාට වෛරසය ආසාදිත බවට හඳුනාගෙන ඇත්තේ.\nකතානායකවරයා සිය නිල නිවසේ දී ම නිරෝධායනයට ලක්වන බවයි වාර්තා වන්නේ.\nඑමෙන්ම කතානායක නිල නිවසේ සේවකයින් තිදෙනකුට ද වෛරසය ආසාදනය වී ඇති බවට හඳුනාගෙන තිබෙනවා.\nඔවුන්ව මේ වනවිට නිරෝධායන කටයුතු සඳහා රාජගිරිය නිරෝධායන මධ්‍යස්ථානය වෙත යොමු කෙරුණා.\nඑමෙන්ම අදාළ සේවකයින්ගේ සමීපතමියින් වූ නිල නිවසේ ආරක්ෂක නිලධාරින් ද මේ වනවිට නිරෝධායන ක්‍රියාවලියට ලක් කර තිබෙනවා.\nකෙසේවෙතත්, කතානායක මහින්ද යාපා අබේවර්ධන හට වෛරසය ආසාදනය වුව ද බරපතළ තත්ත්වයක් නොමැති බවත්, මේ වනවිට පාර්ලිමේන්තු සංකීර්ණය ද විෂබීජහරණයට ලක් කිරීමට පියවර ගෙන ඇති බවත් වාර්තා වනවා.\nකතානායකවරයා පූර්ණ එන්නත්කරණයට ලක් වූවෙක්.\nඒ අනුව පසුගිය දින කිහිපය පුරා කතානායකවරයා ස සමීපව ඇසුරු කළ අය සොයා මේ වනවිට විමර්ශන ක්‍රියාත්මකයි.\nපසුගිය සතියේ සමගි ජන බලවේගයේ මන්ත්‍රිනී රෝහිණී කවිරත්න සහ ශ්‍රී ලංකා පොදුජන පෙරමුණ පාර්ලිමේන්තු මන්ත්‍රී අමරකීර්ති අතුකෝරාළට ද කොරෝනා වෛරසය ආසාදනය වුණා.\nඊයේ (28) දින සමගි ජන බලවේගයේ මන්ත්‍රී කුමාර වෙල්ගමට ද වෛරසය ආසාදනය වී ඇති බවට හඳුනා ගැනුණා.\nඒ අනුව පාර්ලිමේන්තුවේ මැති ඇමතිවරු 44කට මේ වනවිට වෛරසය ආසාදනය වී ඇති අතර, කතානායකවරයා සමග 45ක් දක්වා ඉහළ යනවා.",
       "URL": "https://www.hirunews.lk/295517/පාර්ලිමේන්තුවේ-උඩ-ම-පුටුවටත්-කොරෝනා",
       "Category": "Local News",
       "Parent URL": "https://www.hirunews.lk/local-news.php?pageID=1390"
}