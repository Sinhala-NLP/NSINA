{
       "Source": "hirunews",
       "Timestamp": "Saturday, 06 May 2023 - 10:58",
       "Headline": "අන්තර්ජාතික භික්ෂු හුවමාරු වැඩසටහනේ දෙවැනි අදියර ශ්‍රී ලංකාවේ දී",
       "News Content": "පාලි හා සංස්කෘතික අන්තර්ජාතික භික්ෂු හුවමාරු වැඩසටහනේ දෙවැනි අදියර අද (06) දින රන්මිනිතැන්නේ දී ඇරඹෙනවා.\nවැඩසටහන සඳහා ටිබෙටය, තායිලන්තය සහ ඉන්දියාව යන රටවලින් භික්ෂුන් වහන්සේ 33 නමක් එක්ව සිටින බවයි වාර්තා වන්නේ.\nමෙම භික්ෂූන් වහන්සේ ඇතුලු පිරිස ශ්‍රී ලංකාවට ළඟා වූයේ පසුගිය මැයි 02 වැනිදායි.\nකතරගම කිරිවෙහෙර පුදබිමේ දී වෙසක් පුර පසලොස්වක පොහෝ දින පිංකම්වල නිරත වූ පිරිස තිස්සමහාරාම විහාරස්ථානයේ අද (06) දින පෙරවරුවේ ආරම්භ වූ හිරු මාධ්‍ය ජාලය සංවිධාන කරන හිරු උත්තම ධාතු වන්දනාවට ද එක් වෙමින් කපිලවස්තුපුර නිසැක ශ්‍රී සර්වඥ ධාතු වැඳ පුදා ගත්තා.\nලබන මැයි 11 වැනිදා දක්වා රන්මිනිතැන්නේ වැඩ වාසය කරමින් භික්ෂූන් වහන්සේ අධ්‍යයන සැසිවාර 7කට සහභාගී වීමට නියමිතයි.\nබෞද්ධ සම්ප්‍රදායන්ගේ ආරම්භය, මුල් බුදුසමය, ථෙරවාද මහායාන සහ වජ්‍රයාන සම්ප්‍රදායන්ට අනුව සිත සංකල්පය, බෝධිසත්ව සංකල්පය, ශ්‍රී ලංකාවේ බෞද්ධ ඉතිහාසය වැනි ක්ෂේත්‍ර රැසක් සම්බන්ධයෙන් මෙම අධ්‍යයන සැසිවාරවල දී සාකච්ඡාවට ලක් කෙරෙනවා.\nඒ අතරතුර සෙල්ල කතරගම, යඨාල වෙහෙර නැරඹීමට ද සූදානමින් පසුවන අතර ලබන මැයි 12 වැනිදා මහනුවර ශ්‍රී දළදා මාළිගාවේදී දන්ත ධාතූන් වහන්සේ වැඳ පුදා ගන්නා පිරිස ඉන් අනතුරුව ගමන් කරන්නේ අනුරාධපුරය පූජා නගරය වෙතයි.\nමෙම පිරිස තෙදිනක් පුරා අනුරාධපුර පුණ්‍ය භූමියේ අටමස්ථාන වැඳ පුදා ගනිමින් විවිධ ආගමික වැඩසටහන් සඳහා එක් වීමට සූදානම්.\nපාලි හා සංස්කෘත අන්තර්ජාතික භික්ෂු හුවමාරු වැඩසටහන වසර 5ක් පුරා ක්‍රියාත්මක වන වැඩසටහනක් වන අතර පසුගිය වසරේ දෙසැම්බර් මාසයේ බුද්ධගයාවේ දී වැඩසටහන ආරම්භ වී තිබෙනවා.\nඒ ටිබටයේ ආධ්‍යාත්මික නායක දලයි ලාමා හිමියන්ගේ විවිධ බෞද්ධ සම්ප්‍රදායන් සුහදතාවයන් වර්ධනය කරමින් මානව ගුණදම් ශක්තිමත් කිරීම සහ පුරාණ ඉන්දියානු දැනුමේ වටිනාකම පිළිබඳ දැනුවත්භාවය පුනර්ජීවනය කිරීමේ සංකල්පය මතයි.\nපළමු අදියර සඳහා ශ්‍රී ලංකාව, ඉන්දියාව, තායිලන්තය සහ ටිබෙටය නියෝජනය කරමින් භික්ෂූන්වහන්සේ 65 නමක් සහභාගී බවයි වාර්තා වන්නේ.",
       "URL": "https://www.hirunews.lk/334389/අන්තර්ජාතික-භික්ෂු-හුවමාරු-වැඩසටහනේ-දෙවැනි-අදියර-ශ්‍රී-ලංකාවේ-දී",
       "Category": "Local News",
       "Parent URL": "https://www.hirunews.lk/local-news.php?pageID=365"
}