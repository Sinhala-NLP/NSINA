{
       "Source": "hirunews",
       "Timestamp": "Tuesday, 18 July 2023 - 7:38",
       "Headline": "සෞඛ්‍ය අර්බුදය ගැන සුව ඇමතිගෙන් පාර්ලිමේන්තුවට අද විශේෂ ප්‍රකාශයක්",
       "News Content": "සෞඛ්‍ය ක්ෂේත්‍රයේ මතුව ඇති ගැටළු සම්බන්ධයෙන් තමන් අද (18) පාර්ලිමේන්තුවට විශේෂ ප්‍රකාශයක් සිදු කරන බව සෞඛ්‍ය අමාත්‍ය කෙහෙළිය රඹුක්වැල්ල ප්‍රකාශ කළා.\nමේ අතර පේරාදේණිය ශික්ෂණ රෝහලේදී එන්නතක් ලබාදීමෙන් පසු තරුණියක මියයාම ඇතුළු ඒ හා සමාන සිදුවීම් පිළිබද සොයාබැලීම සදහා සත් පුද්ගල කමිටුවක් ප්‍රකාශයට පත් කර තිබෙනවා.\nඒ අනුව එහි සභාපතිවරයා ලෙස කටයුතු කරන්නේ බොරැල්ල වෛද්‍ය පර්යේෂණ ආයතනයේ අධ්‍යක්ෂක වෛද්‍ය දේදුණු ඩයස්.\nමීට අමතරව මහචාර්ය චන්දිම ජීවන්දර, මහාචාර්ය ප්‍රියදර්ශනී ගලප්පත්ති, ආචාර්ය සෙනිත ලියනගේ, මහචාර්ය නිතුෂි සමරනායක, මහචාර්ය එස්.එස්.පී. වර්ණකුලසූරිය සහ ආචාර්ය ෆිලිප් එච්. ලී එම කමිටුවේ සෙසු සාමාජිකයන්.\nඑම කමිටුවේ වාර්තාව සති 3ක් ඇතුළත ලබා දීමටද නියමිතයි.\nපසුගිය දිනවල එන්නත් ලබා දීමෙන් පසු පුද්ගලයන් මියයාමේ සිද්ධීන් රැසක් මෙරටින් වාර්තා වුණා.\nඊට ආසන්නතම සිද්ධීන් ලෙස දැක්වුණේ පඬුවස්නුවර බිළිදියගේ මරණය සහ අනුරාධපුර රෝහලේ ප්‍රතිකාර ලබමින් සිටි කාන්තාවක් මිය යාමයි.\nකෙසේ වෙතත් සෞඛ්‍ය අමාත්‍යාංශයේ වෛද්‍ය සැපයුම් ඒකකය ඉකුත් ජනවාරි පළමු වැනිදා සිටි මේ දක්වා වරින් වර ඖෂධ වර්ග හා ශල්‍ය උපකරණ වර්ග 64ක් භාවිතයෙන් ඉවත් කොට හෝ තාවකාලිකව ඉවත් කර ඇති බව සෞඛ්‍ය අමාත්‍යාංයේ වෛද්‍ය සැපයුම් ඒකකයේ නිල වෙබ් අඩවියේ දැක්වුණා.",
       "URL": "https://www.hirunews.lk/341565/සෞඛ්‍ය-අර්බුදය-ගැන-සුව-ඇමතිගෙන්-පාර්ලිමේන්තුවට-අද-විශේෂ-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=175"
}