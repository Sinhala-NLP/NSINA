{
       "Source": "hirunews",
       "Timestamp": "Friday, 07 April 2023 - 9:24",
       "Headline": "හිටපු ඉතාලි අගමැතිගේ ලිව්කේමියා තත්ත්වය උත්සන්නයි",
       "News Content": "කලක සිට නිදන්ගත රුධිර පිළිකාවකින් පෙළෙමින් සිටි ඉතාලියේ හිටපු අගමැති සිල්වියෝ බර්ලුස්කෝනි (Silvio Berlusconi) මේ වන විට පෙනහළු ආසාදනයක් හේතුවෙන් මිලාන්හි සැන් රෆේල් රෝහලේ දැඩි සත්කාර ඒකකයේ ප්‍රතිකාර ලබා ගන්නා බව විදෙස් මාධ්‍ය වාර්තා කරනවා.\nනිදන්ගත මයිලෝමොනොසයිටික් ලියුකේමියාවෙන් (සීඑම්එල්) පෙළෙන බර්ලුස්කෝනිගේ තත්ත්වය මෙම පෙනහළු ආසාදනය නිසා වර්ධනය වී ඇති බව පවසන ඔහුගේ වෛද්‍යවරු සඳහන් කරන්නේ, මෙමෙ තත්ත්වය සුදු රුධිරාණුවලට බලපාන බැවින් බොහෝ අවස්ථාවල දී සුව කළ නොහැකි බවයි.\nවත්මන් ඉතාලි දක්ෂිණාංශික ආණ්ඩුවේ කොටසක් වන 86 හැවිරිදි බර්ලුස්කෝනිගේ Forza Italia පක්ෂයේ සාමාජිකයෙකු වන විදේශ අමාත්‍ය සහ නියෝජ්‍ය අගමැති අන්තෝනියෝ ටජානි (Antonio Tajani) ආණ්ඩුවේ වගකීමක් නොදරණ තම නායකයාගේ සෞඛ්‍ය තත්ත්වය ගැන, \"අපි සියලු දෙනාම සුභවාදීව සිතීම අවශ්‍යයි. සිංහයා ඉක්මනින්ම පක්ෂයේ වගකීම භාරගනු ඇතැයි අපි බලාපොරොත්තු වනවා. ඔහු අපගේ දේශපාලන නායකයායි. අපි කිසි විටෙකත් ඔහුව අත නොහරින්නෙමු!\"යි යනුවෙන් පැවසූ බව විදෙස් මාධ්‍ය වාර්තා කරනවා.",
       "URL": "https://www.hirunews.lk/331907/හිටපු-ඉතාලි-අගමැතිගේ-ලිව්කේමියා-තත්ත්වය-උත්සන්නයි",
       "Category": "Local News",
       "Parent URL": "https://www.hirunews.lk/local-news.php?pageID=429"
}