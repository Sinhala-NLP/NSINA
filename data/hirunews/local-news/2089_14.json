{
       "Source": "hirunews",
       "Timestamp": "Sunday, 14 March 2021 - 13:18",
       "Headline": "මිහින්තලේ පලුගස්වැව මහා පරිමාණ පස් කැණීමේ ජාවාරම නතර වෙයි",
       "News Content": "මිහින්තලේ ප්‍රාදේශීය ලේකම් කොට්ඨාශයට අයත් පලුගස්වැව - කටුකැලියාව වනාන්තරයේ සිදුවූ මහා පරිමාණ පස් කැණීමේ ජාවාරම මේ වනවිට නතර කර තිබෙනවා.\nමිහින්තලේ ප්‍රාදේශීය ලේකම්වරයා විසින් නියෝග කර ඇත්තේ කඩිනමින් එය නතර කර දමන ලෙසටයි.\nපරිසරවේදීන් චෝදනා කර සිටියේ අක්කර 100ක පමණ වනාන්තර ප්‍රදේශයක් සම්පූර්ණයෙන්ම හෙළිපෙහෙළි කර අඩි 50ක් පමණ වන වලවල් සැකසෙන පරිදි බැකෝ යන්ත්‍ර භාවිත කරමින් අදාළ ප්‍රදේශයේ පස් කැණීම් සිදුවූ බවටයි.\nහිරු ප්‍රවෘත්ති අංශයෙන් මේ පිළිබඳව අනාවරණ කළ අතර, එම වන විනාශය නතර කර දැමීම සම්බන්ධයෙන් මිහින්තලේ ප්‍රාදේශීය ලේකම් සිරිමෙවන් ධර්මසේන  ප්‍රකාශ කළේ ඒ පිළිබඳව විමර්ශනයක් පවත්වනතුරු තාවකාලිකව වන විනාශය නතර කර ඇති බවටයි.\nමේ අතර ගල්ගමුව - නාකොලගනේ රජමහා විහාරයට අයත් නින්දගම් වනාන්තර හෙළිපෙහෙළි කර බහුජාතික සමාගම්වලට ලබාදෙන බව පවසමින් ප්‍රදේශයේ පරිසර සංවිධාන අද නිහඬ විරෝධතාවක නිරතවුණා.\nමේ අතර පරිසර හානි සම්බන්ධයෙන් පැමිණිලි රාශියක් ලැබී ඇතැයි පරිසර අමාත්‍ය මහින්ද අමරවීර ප්‍රකාශ කළා.\nඒ, අනුරාධපුර ප්‍රදේශයේ ඊයේ පැවති උත්සවයකින් අනතුරුව මාධ්‍යවේදීන් නැගූ ප්‍රශ්න කිහිපයකට පිළිතුරු ලබාදෙමින්.",
       "URL": "https://www.hirunews.lk/265290/මිහින්තලේ-පලුගස්වැව-මහා-පරිමාණ-පස්-කැණීමේ-ජාවාරම-නතර-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2089"
}