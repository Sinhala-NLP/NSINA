{
       "Source": "hirunews",
       "Timestamp": "Friday, 03 February 2023 - 16:29",
       "Headline": "රාජ්‍ය වියදම් පාලනය නිසි ලෙස සිදු කරන්න - මුදල් අමාත්‍යාංශය (වීඩියෝ)",
       "News Content": "අයවැය චක්‍රලේඛනයට අදාළව රාජ්‍ය වියදම් පාලනය කිරීම සම්බන්ධයෙන් වන විශේෂ නිවේදනයක් මුදල්, ආර්ථික ස්ථායීකරණ සහ ජාතික ප්‍රතිපත්ති අමාත්‍යාංශය විසින් නිකුත් කර තිබෙනවා.\nපවතින අයහපත් හා අනපේක්ෂිත ආර්ථික තත්ත්වය තුළ රාජ්‍ය මූල්‍ය කළමනාකරණය සම්බන්ධයෙන් මතුව ඇති දුෂ්කරතා පිළිබඳ මේ දක්වා නිකුත් කරන ලද අයවැය චක්‍රලේඛ මගින් දැනුම්දී ඇති බවයි එම නිවේදනයේ දැක්වෙන්නේ.\nමෑතකදී සිදු කරන ලද බදු සංශෝධන තුළින් අපේක්ෂිත ඉලක්ක සපුරාගන්නා තෙක් අත්‍යවශ්‍ය ම රාජ්‍ය සේවා බාධාවකින් තොරව පවත්වාගෙන යාමට පමණක් අක්මුදල් නිදහස් කිරීමට ජනවාරි මස 30 වැනි දිනැති අමාත්‍ය මණ්ඩල තීරණය මගින් උපදෙස් ලැබී තිබෙනවා.\nඒ අනුව වැටුප්, විශ්‍රාම වැටුප්, සුබ සාධන වියදම්, වෛද්‍ය සැපයීම්, ණය සේවාකරණය සහ ඉහත අයවැය චක්‍රලේඛන මගින් ප්‍රමුඛතාගත කර ඇති අත්‍යවශ්‍ය වියදම් සඳහා පමණක් භාණ්ඩාගාර නියෝජ්‍ය ලේකම්ගේ නිල බැංකු ගිණුම මත පවතින ද්‍රවශීලතාවය සලකා බැලීමෙන් පසු අක්මුදල් නිදහස් කිරීමට භාණ්ඩාගාරය විසින් කටයුතු කරනු ලැබූ බවයි මුදල් අමාත්‍යාංශය පෙන්වාදෙන්නේ.\nමෙම ඉහත කොන්දේසිවලට පටහැනිව යම් බැඳීමක් නිලධාරින් විසින් ඇති කර නොගත යුතු අතර එවැනි නියමයන් කඩකරන නිලධාරින් පුද්ගලිකව ම ඒ සඳහා වගකිව යුතු බව ද අදාළ අමාත්‍ය මණ්ඩල තීරණයේ සඳහන්.",
       "URL": "https://www.hirunews.lk/326594/රාජ්‍ය-වියදම්-පාලනය-නිසි-ලෙස-සිදු-කරන්න-මුදල්-අමාත්‍යාංශය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=560"
}