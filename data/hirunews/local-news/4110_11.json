{
       "Source": "hirunews",
       "Timestamp": "Wednesday, 24 January 2018 - 15:38",
       "Headline": "දික්කසාද නඩුවට පැමිණි කත දුම්රියට බිළිවෙයි",
       "News Content": "හත් හැවිරිදි පිරිමි දරුවා සමඟ වැල්ලවත්ත දුම්රිය ස්‌ථානයේ වේදිකාවේ රැඳී සිටි මවක්‌ ධාවනය වෙමින් තිබූ දුම්රියක හැපී මියගොස් ඇති බව වැල්ලවත්ත පොලිසිය පවසනවා.\nදරුවා සහ මියගිය මව ඉකුත් 23 වැනිදා අලුයම 5.30 ට පමණ මෙලෙස වැල්ලවත්ත දුම්රිය ස්‌ථානයේ පදික වේදිකාවේ රැදී සිට තිබෙන්නේ වව්නියාව බලා යාමට බවයි සඳහන් වන්නේ.\nගල්කිස්‌ස සිට යාපනය බලා ධාවනය වෙමින් තිබූ දුම්රියේ ගැටුණු මෙම මවගේ සිරුර දැඩි ලෙස විකෘති වී තිබූ බවයි පොලිසිය පවසන්නේ.\nකෙසේ වෙතත් අනතුරි දරුවාගේ ජීවිතය බේරී තිබෙනවා.\nමෙලෙස මියගොස් තිබෙන්නේ වව්නියාව, පුලියන්කුලමේ පදිංචිව සිටි එන්. කමලවදනා නමැති 36 හැවිරිදි මවක්.\nමෙම මව සිය දරුවා සමඟ පෙරේදා (22) අලුයම 1.00 ට පමණ වව්නියාවේ සිට කොළඹ බලා පැමිණ ඇත්තේ දික්‌කසාද නඩුවකට පෙනී සිටීම සඳහයි.\nඒ අනුව ඇය එයට පෙනී සිට පසුව ඥති නිවසක හිඳ ඊයේ (23) අලුයම සිය ගම් බිම් බලා යාමට වැල්ලවත්ත දුම්රිය ස්‌ථානයට පැමිණ තිබෙනවා.\nඒ අනුව දුම්රිය වේදිකාවේ හිඳ යාපනය බලා පැමිණෙමින් තිබු දුම්රියට නැගීමට සූදානම් වූ මොහොතේ මෙම සිද්ධියට මුහුණ දී ඇති බවයි පොලිසිය සඳහන් කළේ.\nසිද්ධිය සම්බන්ධයෙන් වැල්ලවත්ත පොලිසිය වැඩිදුර පරීක්ෂණ පවත්වනවා.",
       "URL": "https://www.hirunews.lk/181913/දික්කසාද-නඩුවට-පැමිණි-කත-දුම්රියට-බිළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4110"
}