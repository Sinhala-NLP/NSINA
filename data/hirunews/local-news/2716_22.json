{
       "Source": "hirunews",
       "Timestamp": "Friday, 22 May 2020 - 10:14",
       "Headline": "බාල වයස්කාර දැරියක් අපයෝජනය කිරීමේ සිද්ධියකට දෙදෙනෙකු රක්ෂිත බන්ධනාගාර ගත කෙරේ",
       "News Content": "වයස අවුරුදු 17ක බාල වයස්කාර දැරියක් ලැගුම්හලක රදවාගෙන අපයෝජනයට ලක් කිරීමේ සිද්ධියක් සම්බන්ධයෙන් මොණරාගල ප්‍රදේශයේදී සැකකරුවන් දෙදෙනෙකු අත්අඩංගුවට ගෙන තිබෙනවා.\nමොණරාගල පොලීසියට ලද තොරතුරක් මත ලැගුම්හලක් පරීක්ෂාවට ලක් කර අදාළ ලැගුම්හලේ කළමනාකරු සහ බාල වයස්කාර දැරියගේ පෙම්වතා බව කියන පුද්ගලයෙකු අත්අඩංගුවට ගත් බවයි පොලීසිය සඳහන් කළේ.\nකුරුණෑගල - කුඹුක්ගැටේ ප්‍රදේශයේ පදිංචි අදාළ දැරිය ඇගේ පෙම්වතා විසින් මොණරාගල ප්‍රදේශයට රැගෙන විත් ලැගුම්හලේ රදවාගෙන වෙනත් පුද්ගලයෙකුට මුදලට අලෙවි කර ඇති බව පොලීසිය සිදුකළ පරීක්ෂණවලදී අනාවරණ වී තිබෙනවා.\nඒ අනුව සිද්ධියට ආධාර අනුබල දීමේ චෝදනා මත ලැගුම්හලේ කළමනාකරු සහ පෙම්වතා බව කියන පුද්ගලයා අත්අඩංගුවට ගෙන මොණරාගල මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන ජුනි මස 2 වන දා දක්වා රක්ෂිත බන්ධනාගාරගත කළ බවයි පොලීසිය සඳහන් කළේ.",
       "URL": "https://www.hirunews.lk/241235/බාල-වයස්කාර-දැරියක්-අපයෝජනය-කිරීමේ-සිද්ධියකට-දෙදෙනෙකු-රක්ෂිත-බන්ධනාගාර-ගත-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=2716"
}