{
       "Source": "hirunews",
       "Timestamp": "Tuesday, 27 June 2017 - 7:45",
       "Headline": "සයිටම් ගැටළුව පිළිබදව ඒකාබද්ධ කැබිනට් පත්‍රිකාවක්",
       "News Content": "සයිටම් ආයතනය සම්බන්ධයෙන් රජයේ ස්ථාවරත්වය සෞඛ්‍ය අමාත්‍යාංශය සහ උසස් අධ්‍යාපන අමාත්‍යාංශය ඒකාබද්ධව අද කැබිනට් මණ්ඩලයට ඉදිරිපත් කරන බව අමාත්‍ය රාජිත සේනාරත්න පවසනවා.\nනිවේදනයක් නිකුත් කරමින් ඔහු සඳහන් කළේ රජයේ වෛද්‍ය නිලධාරීන්ගේ සංගමය නිකුත් කරන ප්‍රකාශ කිතුල්ගහට ගිය පුද්ගලයාට කියන්නට හේතු වූ කාරණා වැනි බවයි.\nතමන්ට ජනාධිපතිවරයාගේ නිළ නිවේදනය වෙනස් කිරීමට පුළුවන්කමක් නොමැති බව ද ඔහු සදහන් කළා.\nඑමෙන්ම විරෝධතා සිදුකරන පුද්ගලයින්ට නිදහස් සෞඛ්‍යය පිළිබදව අවබෝධයක් නොමැති බව සෞඛ්‍ය අමාත්‍ය රාජිත සේනාරත්න මහනුවර ප්‍රදේශයේ ඊයේ පැවැති උත්සවයකට එක්වෙමින් කියා සිටියා.\nමේ අතර, රජයේ වෛද්‍ය නිලධාරීන්ගේ සංගමයේ නියෝජිතයින් සහ ජනාධිපති ලේකම් කාර්යාල නියෝජිතයින් කිහිප දෙනෙකු අතර ඊයේ පස්වරුවේ ද විශේෂ සාකච්ඡාවක් සිදුකර තිබෙනවා.\nඒ, මතභේදයට ලක්ව ඇති සයිටම් ගැටළුව පිළිබදව ඉදිරිපත් වී ඇති යෝජනා සම්බන්ධයෙන්.\nකෙසේ වෙතත්, රජයේ වෛද්‍ය නිළධාරීන්ගේ සංගමය චෝදනා කරන්නේ ජනාධිපතිවරයා සහ තම සංගමය අතර පැවැති සාකච්ඡාවේදී සම්මත වූ යෝජනා වෙනස් කිරීමට සෞඛ්‍ය අමාත්‍යවරයා කටයුතු කර ඇති බවයි.",
       "URL": "https://www.hirunews.lk/164484/සයිටම්-ගැටළුව-පිළිබදව-ඒකාබද්ධ-කැබිනට්-පත්‍රිකාවක්",
       "Category": "Local News",
       "Parent URL": "https://www.hirunews.lk/local-news.php?pageID=4450"
}