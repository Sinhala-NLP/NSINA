{
       "Source": "hirunews",
       "Timestamp": "Monday, 17 July 2023 - 8:08",
       "Headline": "මාස 10ක් තුළ මෙරටට පැමිණි රුසියානු සංචාරකයන් ලක්ෂයේ ඉලක්කය අද සපුරයි (වීඩියෝ)",
       "News Content": "මාස 10ක් තුළ මෙරටට පැමිණෙන ලක්ෂය වන රුසියානු ජාතික සංචාරකයා අද (17) ශ්‍රී ලංකාවට පැමිණීමට නියමිතයි.\nපෙරවරු 9.40ට මොස්කව් සිට පැමිණෙන එරෝෆ්ලොට් ගුවන් සේවයට අයත් එස්.යූ. 288 දරණයෙන් මගීන් 290ක් කටුනායකට පැමිණෙන අතර, එම පිරිස දිවයිනට පැමිණීමෙන් පසුවයි රුසියානු සංචාරකයින් ලක්ෂය ඉක්මවන්නේ.\nපසුගිය ඔක්තෝම්බර් මාසයේ සිට මෙරටට පැමිණි රුසියානු සංචාරකයින් සංඛ්‍යාව ඒ අනුව 100,298 ක් දක්වා ඉහළ යනවා.\nඔවුන් ගුවන් ගමන් 314කින් මෙරටට පැමිණෙන අතර, ඔවුන් හරහා මෙරටට ලැබුණු විදේශ විනිමය ඩොලර් මිලියන 150ක් බවයි රුසියාවේ හිටපු ශ්‍රී ලංකා තානාපති උදයංග වීරංතුංග සඳහන් කළේ.\nමේ අතර යාපනය සහ ඉන්දියාවේ චෙන්නායි අතර ගුවන් ගමන් මෙහෙයුම් ඊයේ (16) සිට ආරම්භ කෙරුණා.\nමූලික අදියර යටතේ මගීන් 70කට ගමන් කළ හැකි අලායන්ස් ගුවන් සේවයට අයත් ඒ.ටී.ආර් 72 යානය සතියට ගුවන් ගමන් 4ක් ක්‍රියාත්මක කිරීම සදහා යොදවා තිබෙනවා.\nමගී අවශ්‍යතාව හා ඉල්ලුම මත ඉදිරියේ දී ගුවන් මෙහෙයුම් දෛනිකව ක්‍රියාත්මක කිරීමට අපේක්ෂිතයි.\nඑමෙන්ම යාපනය සහ රත්මලාන අතර අභ්‍යන්තර ගුවන් සේවා පහසුකම් ද සැලසීමට කටයුතු යොදා ඇති අතර කටුනායක ගුවන් තොටුපලේ සිට යාපනයට ද අභ්‍යන්තර ගුවන් සේවා ක්‍රියාත්මක බවයි ගුවන් තොටුපල හා ගුවන් සේවා සමාගම සඳහන් කළේ.\nඑමෙන්ම චෙන්නායි සිට පැමිණෙන්නන්ට ජාත්‍යන්තර ගමන් පහසුකම් සැලසීම සදහා යාපනය ජාත්‍යන්තර ගුවන්තොටුපල වැදගත් කේන්ද්‍රස්ථානයක් බවට මේ හරහා පත්වනු ඇති බව ද එම සමාගම පෙන්වා දෙනවා.",
       "URL": "https://www.hirunews.lk/341456/මාස-10ක්-තුළ-මෙරටට-පැමිණි-රුසියානු-සංචාරකයන්-ලක්ෂයේ-ඉලක්කය-අද-සපුරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=178"
}