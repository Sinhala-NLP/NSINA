{
       "Source": "hirunews",
       "Timestamp": "Saturday, 30 September 2017 - 19:09",
       "Headline": "ගල්කිස්ස උණුසුම් කළ තවත් 6 ක් සොයයි",
       "News Content": "ගල්කිස්ස ප්‍රදේශයේ මියන්මාර සරණාගතයින් රදවා සිටි ස්ථානයේ කලහකාරි ලෙස හැසිරුණු තවත් පුද්ගලයින් 6 දෙනෙකු අත්අඩංගුවට ගැනීමට නියමිත බව පොලිස්පති පූජිත් ජයසුන්දර ප්‍රකාශ කළා.\nඅද (30) කුරුණැගල පැවති උත්සවයකින් අනතුරුව මාධ්‍ය වෙත අදහස් දක්වමින් ඔහු කියා සිටියේ මෙම පිරිස කඩිනමින් අත්අඩංගුවට ගෙන අධිකරණය හමුවට ඉදිරිපත් කිරීමට කටයුතු කරන බවයි.\nආගම්වාදී සහ ජාතිවාදීන් වෙමින් එම පිරිස පෞද්ගලික න්‍යාය පත්‍රයකට අනුව කටයුතු කිරීම සම්බන්ධයෙන් කණගාටුවට පත්වන බව ද පොලිස්පතිවරයා සදහන් කළා.\nමේ අතර මෙම සිද්ධිය සම්බන්ධයෙන් සැකකරුවන් දෙදෙනෙකු අත්අඩංගුවට ගෙන ඇති අතර එක් සැකකරුවෙකු ඔක්තෝම්බර් 9 වනදා දක්වා අද රක්ෂිත බන්ධනාගාර ගත කෙරුණේ ගල්කිස්ස මහේස්ත්‍රාත් අධිකරණයට ඉදිරිපත් කිරීමෙන් අනතුරුවයි.\nඑසේම, මියන්මාර සරණාගතයින් රදවා සිටින බූස්ස රැදවුම් කදවුර ඉදිරිපිට සහ අවට ප්‍රදේශයේ විරෝධතා පැවැත්වීම තහනම් කරමින් ගාල්ල මහේස්ත්‍රාත් අධිකරණයෙන් තහනම් නියෝගයක් ද නිකුත් කර තිබුණා.",
       "URL": "https://www.hirunews.lk/172254/ගල්කිස්ස-උණුසුම්-කළ-තවත්-6-ක්-සොයයි",
       "Category": "Local News",
       "Parent URL": "https://www.hirunews.lk/local-news.php?pageID=4295"
}