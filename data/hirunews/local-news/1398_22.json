{
       "Source": "hirunews",
       "Timestamp": "Tuesday, 25 January 2022 - 17:46",
       "Headline": "මත්දුව්‍ය සම්බන්දයෙන් නිවැරදිව ඔත්තු ලබා දෙන පුද්ගලයන්ට ඉදිරියේදී මුදල් ත්‍යාග (වීඩියෝ)",
       "News Content": "ශ්‍රී ලංකා නාවික හමුදාව, ශ්‍රී ලංකාවට දකුණු දෙසින් වූ ජාත්‍යන්තර මුහුදේ සිදුකළ මෙහෙයුමක් මගින් අත්අඩංගුවට ගන්නා ලද හෙරොයින් මත්ද්‍රව්‍ය තොගය රැගත් දේශීය ධීවර යාත්‍රා සහ දේශීය සැකකරුවන් 11 දෙනා අද කොළඹ වරාය වෙත රැගෙන විත් තිබෙනවා.\nඒ අනුව ගොඩබිමට රැගෙන ආ උර දහතුනක් තුළ පැකට් 309 ක් ලෙස අසුරන ලද හෙරොයින් මත්ද්‍රව්‍ය තොගයේ බර කිලෝ 343 ග්‍රෑම් 456 ක් පමණ බවටයි තහවුරු කර ගෙන ඇත්තේ.\nඑම මත්ද්‍රව්‍ය තොගයේ දළ වීථි වටිනාකම රුපියල් මිලියන 3400 කට අධික වෙතැයි විශ්වාස කෙරෙනවා.\nමෙම මත්ද්‍රව්‍ය තොගය, සැකකරුවන් සහ දේශීය බහුදින ධීවර යාත්‍රා ඉදිරි නීතිමය කටයුතු සඳහා පොලිස් මත්ද්‍රව්‍ය නාශක කාර්යාංශය වෙත භාරදීමට කටයුතු කළ අතර, මේ සම්බන්ධ ඉදිරි විමර්ෂණ කටයුතු ශ්‍රී ලංකා නාවික හමුදාව හා පොලිස් මත්ද්‍රව්‍ය නාශක කාර්යාංශය එක්ව සිදු කරනු ලබනවා.\nමේ අතර මත්දුව්‍ය සම්බන්දයෙන් නිවැරදිව ඔත්තු ලබා දෙන පුද්ගලයන්ට ඉදිරියේදී විශාල ත්‍යාග මුදල් ලබා දීමට පිවර ගන්නා බව පොලිස් මාධ්‍ය ප්‍රකාශක නිහාල් තල්දුව පවසනවා.\nඒ ඊයේ දිනයේ අත්අඩංගුවට ගත් රුපියල් කෝටි 350කට අධික වටිනාකමකින් යුත් මත්දුව්‍ය තොගය අද නිරීක්ෂණය සඳහා පැමිණි අවස්ථාවේදී.",
       "URL": "https://www.hirunews.lk/295161/මත්දුව්‍ය-සම්බන්දයෙන්-නිවැරදිව-ඔත්තු-ලබා-දෙන-පුද්ගලයන්ට-ඉදිරියේදී-මුදල්-ත්‍යාග-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1398"
}