{
       "Source": "hirunews",
       "Timestamp": "Friday, 12 June 2020 - 18:44",
       "Headline": "දියාරු ලිපියක් ගැන ජනපති කොමිසමේදී හෙළිදරව්වක් (වීඩියෝ)",
       "News Content": "පාස්කු ප්‍රහාරයට පෙර දින එවැනි ප්‍රහාරයක් එල්ලවිය හැකි  බවට නිශ්චිත තොරතුරු ලැබී තිබුණු බව ඒ පිළිබඳ විමර්ශනය කෙරෙන ජනාධිපති කොමිසම හමුවේ අනාවරණය වුණා.\nඒ, ජ්‍යෙෂ්ඨ නියෝජ්‍ය පොලිස්පති නන්දන මුණසිංහ ඊයේ ලබාදුන් සාක්ෂි අනුවයි.\nඔහු එහිදී සඳහන් කළේ පසුගිය වසරේ අප්‍රේල් මස 20 වැනිදා පස්වරු 5.47 ට පමණ එවක අපරාධ පරීක්ෂණ දෙපාර්තමේන්තුවේ ජ්‍යෙෂ්ඨ නියෝජ්‍ය පොලිස්පති රවී සෙනෙවිරත්නගෙන් ඇමතුමක් ලැබුණු අතර, එහිදී හෙට දිනයේ ප්‍රහාරයක් එල්ල විය හැකි බවට විශ්වාසදායක තොරතුරු ලැබී ඇති බැවින් දේවස්ථානවල ආරක්ෂාව තර කරන ලෙස දැනුම් දුන් බවයි.\nඑමෙන්ම පසුව රාජ්‍ය බුද්ධි සේවයේ අධ්‍යක්ෂක නිලන්ත ජයවර්ධන එදින පස්වරුවේ තමා අමතමින්  මීට පෙර ලැබුණු බුද්ධි තොරතුරුවලට අනුව දේවස්ථානවලට සහ ඉන්දියානු මහ කොමසාරිස් කාර්යාලයට ප්‍රහාරයක් එල්ලවිය හැකි බැවින් අවශ්‍ය ආරක්ෂාව ලබාදෙන ලෙසට ඉල්ලා සිටි බව ඔහු එහිදී කියා සිටියා.\nඒ පිළිබඳව එවක පොලිස්පති පූජිත් ජයසුන්දර දැනුවත් කර ඇති බවද රාජ්‍ය බුද්ධි අධ්‍යක්‍ෂවරයා ප්‍රකාශ කළ බවද සාක්ෂිකරු කොමිසම හමුවේ ප්‍රකාශ කළා.\nඒ අනුව තමා යටතේ සිටින නියෝජ්‍ය පොලිස්පතිවරුන් හතරදෙනා අදාළ තත්වය සම්බන්ධයෙන් දැනුවත් කළ බවයි ජ්‍යෙෂ්ඨ නියෝජ්‍ය පොලිස්පති නන්දන මුණසිංහ කියා සිටියේ.\nකෙසේ වෙතත් ඒ සම්බන්ධයෙන් කාදිනල් හිමිපාණන් දැනුවත් කිරීමට නොහැකිවූ බව ඔහු කොමිසම සිදුකළ ප්‍රශ්න කිරීමකදී සඳහන් කළා.\n21 වැනිදා උදෑසන ප්‍රහාරය සිදුවීමට පෙරත් රාජ්‍ය බුද්ධි සේවයේ අධ්‍යක්‍ෂවරයා අවස්ථා කිහිපයකදී තමන් අමතා කොල්ලූ‍පිටිය මෙතෝදිස්ත පල්ලියට සහ කොටහේන ග්‍රෑන්ඩ්පාස්හි පිහිටි දේවස්ථාන දෙකකට ප්‍රහාර එල්ලවිය හැකි බැවින් කඩිනමින් ඒවාට අවශ්‍ය ආරක්ෂාව ලබාදෙන ලෙස සඳහන් කළ බව සාක්ෂිකරු පැවසුවා.\nඒ අනුව දේව මෙහෙයන් පැවැත්වීම වැළැක්වීමට කටයුතු නොකළේ ඇයිදැයි කොමිසම ඔහුගෙන් විමසා සිටියා.\nඑහිදි ඔහු කියා සිටියේ එසේ ක්‍රියාත්මක වීමට කටයුතු කළ යුතුව තිබූ බවට තමන්ට දැන් වැටහෙන බවයි.\nනමුත් එදින ප්‍රහාරයක් එල්ල නොවූයේ නම් පාස්කු දේව මෙහෙය කඩාකප්පල්කළ බවට චෝදනා එල්ලවීමට ඉඩ තිබූ අතර, එම තීරණය තමන්ට ගැනීමට නොහැකි වූ බවද ජ්‍යෙෂ්ඨ නියෝජ්‍ය පොලිස්පති නන්දන මුණසිංහ ප්‍රකාශ කළා.\nඅනතුරුව කොමිසම හමුවේ සාක්ෂි ලබාදුන්නේ එවකට රථවාහන හා මාර්ග ආරක්ෂාව භාරව කටයුතු කළ නියෝජ්‍ය පොලිස්පති අජිත් රෝහණයි.\nප්‍රහාරයක් එල්ලවිය හැකි බවට නියෝජ්‍ය පොලිස්පති නන්දන මුණසිංහ යොමුකර තිබූ ලිපිය තමන්ද නිරීක්ෂණය කළ බව නියෝජ්‍ය පොලිස්පති අජිත් රෝහණ එහිදී සඳහන් කළා.\nඔහු වැඩිදුරටත් කියා සිටියේ රාජ්‍ය බුද්ධි සේවයෙන් ලැබුණු තොරතුරක් දෝෂ සහිතව තමන් මීට පෙර දැක නොතිබූ බවයි.\nඑම ලිපිය දියාරු ලිපියක් බවද නියෝජ්‍ය පොලිස්පති අජිත් රෝහණ ප්‍රකාශ කළා. ලිපියේ පහළ මෙතෙක් නිශ්චිතව අනාවරණ නොමැති බැවින් සහ තවදුරටත් රහසිගතව පරීක්ෂණ කරන්න යන වාක්‍ය හරහා එහි නිශ්චිත භාවය දියාරු වී ඇතැයි ඔහු වැඩිදුරටත් කියා සිටියා.\nපොලිස්පතිවරයා විසින් ෆෝ නෙසසරි ඇක්ෂන් යන වචනය යෙදීමෙන් පවා තොරතුරේ වටිනාකම දියාරු වුණු බව ඔහු මෙහිදී ප්‍රකාශ කිරීම විශේෂත්වයක්.\nඅදාළ තොරතුරේ වටිනාකම පොලිස්පතිවරයාට පෙනී ගියේ නම් ඔහු කළ යුතුව තිබුණේ ත්‍රස්තවාදය පිළිබඳව විමර්ශනය කිරීමට විශේෂයෙන් පිහිටවූ ත්‍රස්ත විමර්ශන කොට්ඨාසයට මෙය යොමුකිරීම බවයි නියෝජ්‍ය පොලිස්පති අජිත් රෝහණ වැඩිදුරටත් සඳහන් කළේ.",
       "URL": "https://www.hirunews.lk/242903/දියාරු-ලිපියක්-ගැන-ජනපති-කොමිසමේදී-හෙළිදරව්වක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2664"
}