{
       "Source": "hirunews",
       "Timestamp": "Thursday, 20 August 2020 - 20:28",
       "Headline": "\"හදිසි විදුලි බිඳ වැටීම ගැන ජනතාවගෙන් සමාව අයැදීම විදුලිබල මණ්ඩලයේ මෙන්ම අමාත්‍යාංශයේ වගකීමක්\"  ඇමති ඩලස් කියයි",
       "News Content": "පසුගියදා සිදු වූ හදිසි විදුලි බිදවැටීම හේතුවෙන් අපහසුතාවයට පත් වූ ජනතාවගෙන් සමාව අයැදීම විදුලිබල මණ්ඩලයේ මෙන්ම අමාත්‍යාංශයේ වගකීමක් බව විදුලිබල අමාත්‍ය ඩලස් අලහප්පෙරුම පවසනවා.\nවිදුලිබල ක්ෂේත්‍රයේ සුරක්ෂිතභාවය හා ස්ථායිත්වය සුරැකීමට ගතයුතු  ක්‍රියාමාර්ග තීරණය කිරීම සම්බන්ධයෙන් ලංකා විදුලිබල මණ්ඩලයේ අද (20) පැවති විශේෂ සාකච්ඡාවකදීයි අමාත්‍යවරයා මේ බව කියාසිටියේ.\nසමස්ත දිවයිනේ හදිසියේ ඇතිවූ විදුලි බිදවැටීම සම්බන්ධයෙන් විමර්ශනය කිරීම සදහා පත්කළ සත් පුද්ගල කමිටු වාර්ථාව තමා වෙත ලැබීමෙන් අනතුරුව ඊට අදාළව කටයුතු කිරීමට බලාපොරොත්තු වන බව ඔහු සඳහන් කළා.\nපෞද්ගලික අතපසුවීම් තුළින් ජාතික ආර්ථිකයට සහ ජන ජීවිතයට බරපතල හානියක් සිදු වීම වගකීම් විරහිත වීමක් වන අතර එවැනි අතපසුවීම් සිදුනොවීම විදුලිබල මණ්ඩලයේ අත්හල නොහැකි වගකීමක් බවද අමාත්‍යවරයා එහිදී පෙන්වා දුන්නා.\nවිදුලිබල ක්ෂේත්‍රයේ උන්නතිය වෙනුවෙන් ගතයුතු ක්‍රියාමාර්ග කිසිදු පැකිලීමකින් තොරව ක්‍රියාත්මක කිරීමට තමන් සහ රාජ්‍ය අමාත්‍යවරයා බලාපොරොත්තු වන බව ද  අමාත්‍ය ඩලස් අලහප්පෙපෙරුම මහතා කියාසිටියා.\nනොයෙක් හේතූන් මත මෙතෙක් ක්‍රියාත්මක කිරීමට නොහැකිව ඇති විදුලි ව්‍යාපෘති ඉතා කෙටි කාලයක් තුල ක්‍රියාත්මක තලයට ගෙන ඒමට කටයුතු කරන ලෙස සහ එලෙස කිරීමට යම් බාධාවක් ඇත්නම් ඒවා නිරාකරණය කරදීමට වහාම තමාට දැනුම්දෙන ලෙසට ද විදුලිබල අමාත්‍ය ඩලස් අලහප්පෙරුම අදාළ නිලධාරීන්ට උපදෙස් ලබාදී තිබෙනවා.",
       "URL": "https://www.hirunews.lk/248270/හදිසි-විදුලි-බිඳ-වැටීම-ගැන-ජනතාවගෙන්-සමාව-අයැදීම-විදුලිබල-මණ්ඩලයේ-මෙන්ම-අමාත්‍යාංශයේ-වගකීමක්-ඇමති-ඩලස්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=2508"
}