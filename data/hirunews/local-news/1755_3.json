{
       "Source": "hirunews",
       "Timestamp": "Saturday, 14 August 2021 - 13:00",
       "Headline": "වන්දම රක්ෂිතයේ මහා පරිමාණ වන විනාශයක් - විනාශය පිටුපස ව්‍යාපාරිකයෙක් ? (වීඩියෝ)",
       "News Content": "බුත්තල පොලිස් විශේෂ කාර්ය බලකා කඳවුරේ නිලධාරීන් වන්දම රජයේ රක්ෂිතයේ සිදු කළ වැටලීමකදී මහා පරිමාණ වන විනාශයක් හෙළිකර ගැනීමට හැකි වී තිබෙනවා.\nසිද්ධියට අදාළව එක් සැකකරුවෙක් අත්අඩංගුවට ගෙන ඇති අතර එම සැකකරු සහ යන්ත්‍ර උපකරණ වැල්ලවාය මහේස්ත්‍රාත් අධිකරණයට ඉදිරිපත් කිරීමට නියමිතයි.\nමේ වනඅලි රංචු වශයෙන් ගැවසෙන ප්‍රදේශයක් සහ ශ්‍රී ලංකාවට ආවේනික වූ වනසතුන් රැසක්ම ජීවත් වන අතීශය සංවේදී පරිසර පද්ධතියක් සහිත ප්‍රදේශයකින් සමන්විත බුත්තල වන්දම රක්ෂිතයයි.\nබුත්තල පොලිස් විශේෂ කාර්ය බලකා කඳවුරේ නිලධාරීන්ට ලද තොරතුරක් අනුව වන්දම රජයේ රක්ෂිතයේ සිදු කළ වැටලීමකදී මහා පරිමාණ වන විනාශයක් හෙළි කර ගැනීමට හැකි වී තිබෙනවා.\nපොලිස් විශේෂ කාර්ය බලකා නිලධාරීන් අදාළ වැටලීම සිදු කරන විට වන්දම රක්ෂිතයේ අක්කර 50කටත් වැඩි ප්‍රදේශයක් සැකකරුවන් විසින් යන්ත්‍රෝපකරණ යොදාගනිමින් හෙළි පෙහෙලි කර ඇති බව දැක ගන්නට හැකි වුණා.\nමෙම රක්ෂිතයේ තිබූ වසර සිය ගණනක් ඉපැරණි විශාල ප්‍රමාණයේ ශාක මුලින්ම ගිනි තබා විනාශ කිරීමට සැකකරුවන් පියවර ගෙන තිබුණා.\nමෙහෙයුම සිදු කරන අවස්ථාවේ දී එම ස්ථානයේ යන්ත්‍ර දෙකක් උපයෝගී කරගනිමින් කැලය හෙළි පෙහෙළි කරමින් සිට එක් සැකකරුවෙක් අත්අඩංගුවට ගෙන ඇති අතර අනෙක් සැකකරු පලාගොස් තිබෙනවා.\nමේ වන විට තොරතුරු අනාවරණ වී ඇත්තේ ප්‍රදේශයේ ව්‍යාපාරිකයෙක් විසින් මෙම දැවැන්ත වන විනාශය සිදු කරගෙන ගොස් ඇති බවයි.\nඅත්අඩංගුවට ගත් සැකකරු පැල්වත්ත ප්‍රදේශයේ පදිංචි වයස අවුරුදු 36ක පුද්ගලයෙකු වන අතර ඔහු ඉදිරි විමර්ශන සඳහා වැල්ලවාය වනසංරක්ෂණ කාර්යාලයේ නිලධාරීන් වෙත භාරදී තිබෙනවා.\nසැකකරු සහ යන්ත්‍ර උපකරණ වැල්ලවාය මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/279680/වන්දම-රක්ෂිතයේ-මහා-පරිමාණ-වන-විනාශයක්-විනාශය-පිටුපස-ව්‍යාපාරිකයෙක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1755"
}