{
       "Source": "hirunews",
       "Timestamp": "Wednesday, 27 September 2023 - 14:42",
       "Headline": "Facebook සටහනක් නිසා අත්අඩංගුවට ගත් රම්සි රාසික්ට නිදහස",
       "News Content": "අපරාධ පරීක්ෂණ දෙපාර්තමේන්තුව විසින් අත්අඩංගුවට ගත් සමාජ මාධ්‍ය පරිශීලක රම්සි රසීක් කිසිදු සාක්ෂියක් නොමැති වීම නිසාවෙන් නිදොස් කොට නිදහස් කර තිබෙනවා.\nසමාජ මාධ්‍ය තුළ කළ ප්‍රකාශයක් සම්බන්ධයෙන් 2007 අංක 56 දරන සිවිල් සහ දේශපාලන අයිතිවාසිකම් පිළිබඳ ජාත්‍යන්තර සම්මුතිය (ICCPR) යටතේ චෝදනා ලැබූ ඔහු 2020 අප්‍රේල් මාසයේදී පරීක්ෂණ දෙපාර්තමේන්තුව විසින් අත්අඩංගුවට ගත්තා.\n2020 වර්ෂයේ මුල කොරෝනා උවදුර තදින්ම පැතිර ඇති කාලයේ මුහුණු පොතේ පලවූ මුස්ලිම් ජාතිකයින් ශ්‍රී ලංකාව තුළ කොරෝනා වෛරසය පතුරවන බවට වු ප්‍රකාශයක් සම්බන්ධයෙන් එයට විරුද්ධව ඒ සඳහා මුස්ලිම් ජාතිකයින් මතවාදිව අරගලයක් කළයුතු බවට ඔහු තම මුහුණු පොතේ සටහන් පල කොට තිබුණා.\nඔහු එම සටහන තුළ ඔහු ප්‍රකාශකර තිබුනේ මෙවැනි දේවල්වලට විරුද්ධව මුස්ලිම් අය ‘මතවාදී ජිහාඩ් එකක්’ හෝ ‘දෘෂ්ටිවාදී ජිහාඩ් එකක්’ කළ යුතු බවයි.\nමෙම ප්‍රකාශයේ ‘ජිහාඩ්’ යන වචනය පදනම් කරගෙන අපරාධ පරීක්ෂණ දෙපාර්තමේන්තුව විසින් ඔහුව අත්අඩංගුවට ගෙන තිබු අතර ICCPR පනත යටතේ චෝදනා එල්ල වූ නිසා ඔහුව රක්ෂිත බන්ධනාගාරගත කළා.\nතමන්ට කොළඹ රිමාන්ඩ් බන්ධනාගාරයේදී ශාරීරික හිංසනයන් සිදු නොවූ නමුත් යම් මානසික හිංසනයකට මුහුණ දීමට සිදු වූ බව ඔහු මාධ්‍ය වෙත සඳහන්කර තිබුණා.\nමෙහිදී ඔහු වැඩිදුරටත් සඳහන් කළේ\n“මට හිරගෙදරදී මගේ අසනීපවලට නිසි ප්‍රතිකාර ගන්න බැරි වුණා. ඒ වගේම බන්ධනාගාරයේ හදිසි අනතුරක් නිසා මගේ අතේ අස්ථියක් බිඳුණා. ඒකටත් මට නිසි ප්‍රතිකාර ගන්න බැරි වුණා. ඒ නිසා මගේ අතේ තවමත් ආබාධයක් තියෙනවා අපරාධ පරීක්ෂණ දෙපාර්තමේන්තුව මාව අත්අඩංගුවට ගන්නේ ‘ජිහාඩ්’ කියන වචනය පදනම් කරගෙන. එහිදී එම නිලධාරීන් දෙදෙනාගෙන් මට පහර දුන්නා. පසුව ICCPR පනත යටතේ මට චෝදනා එල්ල වූ නිසා මාව රක්ෂිත බන්ධනාගාරගත කළා.” යනුවෙනි.\nතවද තමන්ට එම අවස්ථාවේදී පහරදීමේ සිද්ධිය පිළිබඳව කරුණු අධිකරණයට ඉදිරිපත් කිරීමට නොහැකි වූයේ කොරෝනා නීති හේතුවෙන් තම නීතිඥවරයා හෝ පවුලේ අය හමුවීමට නොහැකි වූ නිසා බවයි ඔහු සඳහන් කරන්නේ.\nමාස පහක් රිමාන්ඩ් භාරයේ පසුවූ ඔහු අලුත්කඩේ මහේස්ත්‍රාත් අධිකරණය මගින් සැප්තැම්බර් 21 වැනිදා නඩුවෙන් නිදහස් කිරීමට නියෝග කළා.\nසමාජ මාධ්‍ය නියාමනය පිළිබඳව පනත් කෙටුම්පත කෙරෙහි මහජන අවධානය යොමු වී ඇති අවස්ථාවක රම්සි රාසික් චෝදනා වලින්\nනිදොස්කොට නිදහස්වීම සමාජයේ වැඩි පිරිසකගේ කතාබහට ලක්ව තිබෙනවා.",
       "URL": "https://www.hirunews.lk/349554/facebook-සටහනක්-නිසා-අත්අඩංගුවට-ගත්-රම්සි-රාසික්ට-නිදහස",
       "Category": "Local News",
       "Parent URL": "https://www.hirunews.lk/local-news.php?pageID=4"
}