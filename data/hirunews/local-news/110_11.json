{
       "Source": "hirunews",
       "Timestamp": "Thursday, 10 August 2023 - 7:11",
       "Headline": "අල්ලස් කොමිසමේ හිටපු අධ්‍යක්ෂ ජනරාල් දිල්රුක්ෂි ඩයස් නිදොස් කොට නිදහස්",
       "News Content": "2019 වසරේදී හඬ පටයක් සමාජ මාධ්‍ය ඔස්සේ ප්‍රචාරය වීමත් සමඟ වැඩ තහනමට ලක්ව සිටි අල්ලස් කොමිසමේ හිටපු අධ්‍යක්ෂ ජනරාල්වරිය දිල්රුක්ෂි ඩයස් වික්‍රමසිංහ එම චෝදනාවෙන් නිදොස් කොට නිදහස් කිරීමට රාජ්‍ය සේවා කොමිෂන් සභාව විසින් තීරණය කර තිබෙනවා.\nමෙම හඬ පට සිදුවීමට අදාළව 2019 සැප්තැම්බර් මස 24 වනදා සිට ඇය තාවකාලිකව වැඩ තහනමට ලක් කළා.\nහිටපු අධ්‍යක්ෂ ජනරාල්වරිය සහ ඇවන්ගාඩ් අධිපති නිශ්ශංක සේනාධිපති අතර සිදු වූ බවට සඳහන් දුරකථන සංවාද හඬ පටය සංස්කරණය කරන ලද්දක් බව මොරටුව විශ්වවිද්‍යාලය සහ රජයේ රස පරීක්ෂක දෙපාර්තමේන්තුව විසින් මීට පෙර නිකුත් කර තිබූ වාර්තා පදනම් කරගනිමින් මෙසේ හිටපු අධ්‍යක්ෂ ජනරාල්වරිය නිදහස් කර ඇති බවයි වාර්තා වන්නේ.\nඅදාළ සිදුවීම වන අවස්ථාව වන විට ඇය නීතිපති දෙපාර්තමේන්තුවේ නියෝජ්‍ය අතිරේක සොලිසිටර් ජනරාල්වරිය ලෙස රාජකාරියේ නිරතව සිට ඇති අතර මෙම සිදුවීමත් සමඟ දිල්රුක්ෂි ඩයස් ඇවන්ගාඩ් අධිපති නිශ්ශංක සේනාධිපතිගෙන් ඉල්ලා සිටියේ තමන් සමග සිදුකළ සම්පූර්ණ හඬපටය ප්‍රසිද්ධියට පත්කරන ලෙසයි.\nකෙසේ වෙතත් මේ වනවිට හිටපු අධ්‍යක්ෂ ජනරාල්වරිය විශ්‍රාම ගෙන සිටින අතර රාජ්‍ය සේවා කොමිෂන් සභාවේ මෙම තීරණයත් සමග ඇයට හිමිවිය යුතු හිඟ වැටුප් සහ වරප්‍රසාද ඉදිරියේදී හිමි වීමට නියමිත බවයි වාර්තා වන්නේ.",
       "URL": "https://www.hirunews.lk/344264/අල්ලස්-කොමිසමේ-හිටපු-අධ්‍යක්ෂ-ජනරාල්-දිල්රුක්ෂි-ඩයස්-නිදොස්-කොට-නිදහස්",
       "Category": "Local News",
       "Parent URL": "https://www.hirunews.lk/local-news.php?pageID=110"
}