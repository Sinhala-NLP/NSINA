{
       "Source": "hirunews",
       "Timestamp": "Tuesday, 10 November 2020 - 14:29",
       "Headline": "හිරු පුවත ඵලදරයි අසරණ පවුලට අගමැතිගෙන් නිවසක් (වීඩියෝ)",
       "News Content": "හිසට සෙවනක් නොමැතිව සූරියවැව, වෙනිවැල්ආර සතිපොළේ දිවිගෙවන පවුලක් සම්බන්ධ පුවතක් අප ඊයේ හිරු මධ්‍යහ්න ප්‍රධාන ප්‍රවෘත්ති ඔස්සේ විකාශය කළා.\nඑම පුවතට ක්ෂණිකව අවධානය යොමු කළ අග්‍රාමාත්‍ය මහින්ද රාජපක්ෂ මහතා අදාළ පවුලට නිවසක් ලබාදීම සඳහා අවශ්‍ය පියවර ගෙන තිබෙනවා.\nසූරියවැව, වෙනිවැල්ආර ප්‍රදේශයේ ගසක් යට තම බිරිඳ හා දරුවා සමගින් දිවි ගෙවමින් සිටි මෙම පුද්ගලයාට ගම්වාසීන් විසින් වෙනිවැල්ආර සතිපොළ භූමියේ රැඳී සිටීමට ඉඩ දී තිබුණේ එම පවුලට දිවි ගෙවීම සඳහා වෙනත් කිසිදු විකල්පයක් නොමැති වීම හේතුවෙන්.\nමීට පෙර කුලී නිවසක ජීවත් වූ මොවුන්ට කුලී වැඩක් කර හෝ ආදායමක් ලබාගැනීමට තිබූ අවස්ථාව පවතින කොවිඩ් වසංගත තත්ත්වය හමුවේ අහිමි වී\nඇති ආකාරය ඊයේ හිරු මධ්‍යහ්න ප්‍රධාන ප්‍රවෘත්ති විකාශය ඔස්සේ අප රටට හෙළි කළා.\nඑමෙන්ම ශිෂ්‍යත්ව විභාගයෙන්ද සමත්ව මේ වනවිට 6 වැනි ශ්‍රේණියේ ඉගෙනුම ලබන පවුලේ එකම දැරියට අධ්‍යාපන කටයුතු කර ගැනීමට පවතින දුෂ්කරතා පිළිබඳවද අප අනාවරණ කළා.\nමෙම පුවත විකාශය වීමෙන් අනතුරුව අග්‍රාමාත්‍ය මහින්ද රාජපක්ෂ මහතාගේ ක්ෂණික අවධානය ඒ වෙත යොමුව තිබෙනවා.\nඅනතුරුව අග්‍රාමාත්‍යවරයා ඒ සම්බන්ධයෙන් ක්‍රීඩා අමාත්‍ය නාමල් රාජපක්ෂ මහතා සමග සාකච්ඡා කර ඇති අතර, අග්‍රාමාත්‍ය කාර්යාලය පැවසුවේ වෙනිවැල්ආර සති පොළෙහි දිවි ගෙවන පවුලට කඩිනමින් නිවසක් ලබාදීමට අවශ්‍ය පියවර ගන්නා ලෙසට මහින්ද රාජපක්ෂ මහතා අදාළ අංශ වෙත නියෝග කර ඇති බවයි.\nපසුගිය ආණ්ඩු සමයේ මෙම ප්‍රදේශවල නිවාස අවශ්‍යතාව සපුරා ඇති බවට විශාල ප්‍රචාරයක් ගෙන ගියද සැබෑ නිවාස අවශ්‍යතාවන් හඳුනා නොගැනීමෙන් මතුව ඇති මෙවැනි ගැටලුවලට කඩිනම් විසඳුම් ලබාදීමේ වැඩපිළිවළක් සකස් කරන ලෙසද අග්‍රාමාත්‍ය මහින්ද රාජපක්ෂ මහතා නිලධාරීන්ට උපදෙස් දී තිබෙනවා.\nඅග්‍රාමාත්‍ය කාර්යාලය පැවසුවේ, මෙම පුවත විකාශය කළ හිරු ටී.වී. ආයතනය වෙතද අග්‍රමාත්‍යවරයා සිය ස්තුතිය පළකළ බවයි.\nඅනතුරුව ඊයේ පස්වරුවේම අග්‍රාමාත්‍ය සම්බන්ධීකරණ ලේකම් ලහිරු කොඩිතුවක්කු මහතා ඇතුළු පිරිසක් වෙනිවැල්ආර සති පොළ වෙත පැමිණ එහි\nදිවිගෙවන පවුල පිළිබඳව සොයා බැලුවා.",
       "URL": "https://www.hirunews.lk/254420/හිරු-පුවත-ඵලදරයි-අසරණ-පවුලට-අගමැතිගෙන්-නිවසක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2340"
}