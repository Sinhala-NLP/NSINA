{
       "Source": "hirunews",
       "Timestamp": "Friday, 06 January 2023 - 22:56",
       "Headline": "මැතිවරණ ක්‍රමය සංශෝධනය කළ යුතු බව ජනපති පවසයි (වීඩියෝ)",
       "News Content": "මෙරට මැතිවරණ ක්‍රමය හැකි ඉක්මනින් සංශෝධනය කර මනාප ක්‍රමය අහෝසි කිරීමට කටයුතු කරන බව ජනාධිපති රනිල් වික්‍රමසිංහ පවසනවා.\nජනාධිපතිවරයා මේ බව පැවසුවේ, හිරු ප්‍රවෘත්ති සමඟ විශේෂ සාකච්ඡාවකට එක්වෙමින්.\nඑහිදී ජනාධිපතිවරයා, රටේ ඉදිරි ආර්ථික සැලසුම් කිහිපයක් පිළිබඳව ද පැහැදිලි කළා.\nශ්‍රී ලංකාවේ ණය හිමියන් වන ඉන්දියාව, චීනය සහ ජපානය අතර ණය ප්‍රතිව්‍යුහගතකරණ සාකච්ඡාවල අවසන් ප්‍රතිඵල නුදුරේදීම ලැබෙන බවත් මේ මාසය අවසන් වන විට ඉන්දියාව සමඟ සාකච්ඡා අවසන් කොට තීරණයකට එළැඹීමට හැකිවනු ඇති බවත් ජනාධිපති රනිල් වික්‍රමසිංහ පැවසුවා.\nඑමෙන්ම පැරිස් සමාජය මේ වන විටත් ශ්‍රී ලංකාවේ ණය ප්‍රතිව්‍යුහගතකරණය සම්බන්ධයෙන් සිය අවසන් ස්ථාවරය දැනුම් දී ඇති බවයි ජනාධිපතිවරයා පැවසුවේ.\nඒ අනුව ජාත්‍යන්තර මූල්‍ය අරමුදල මගින් මෙරටට ලබාදීමට නියමිත ඩොලර් බිලියන 2.9ක විස්තීරණ ණය පහසුකම මේ වසරේ මුල් කාර්තුව අවසන් වීමට පෙර ලැබෙනු ඇතැයි අපේක්ෂා කරන බව ද ජනාධිපතිවරයා පැවසුවා.\nඑසේම ශ්‍රී ලංකන් ගුවන් සමාගමේ ණය බර ඉවත් කොට විකිණීමට සැලසුම් කර ඇති බව ද ජනාධිපතිවරයා ප්‍රකාශ කළා.\nමෙරට ආර්ථික සැලසුම් සම්බන්ධයෙන් කරුණු පැහැදිලි කරමින් ජනාධිපතිවරයා පැවසුවේ සිංගප්පූරු වෙළෙඳ ගිවිසුමට ඉදිරි මාස කිහිපය තුළ එළැඹීමට හැකි වනු ඇති බවයි.\nඑමෙන්ම තායිලන්තය සමඟ අත්සන් තැබීමට නියමිත නිදහස් වෙළෙඳ ගිවිසුම සම්බන්ධයෙන් එරට රජය දැඩි උනන්දුවකින් පසුවන බවත් ජනාධිපතිවරා පැවසුවා.\nතවද ජනාධිපතිවරයා වැඩිදුරටත් පැවසුවේ, මෙරට වාණිජ දෙපාර්තමේන්තුව අදාළ වෙළෙඳ ගිවිසුම්වලට එළඹීම අවහිර වන අයුරින් කටයුතු කරන බවයි.",
       "URL": "https://www.hirunews.lk/324453/මැතිවරණ-ක්‍රමය-සංශෝධනය-කළ-යුතු-බව-ජනපති-පවසයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=618"
}