{
       "Source": "hirunews",
       "Timestamp": "Sunday, 05 June 2022 - 19:14",
       "Headline": "ඉල්ලීමක් කළොත් යානය නිදහස් කළ හැකියි - ගුවන් සේවා ඇමති (වීඩියෝ)",
       "News Content": "රුසියානු එරෝෆ්ලොට් ගුවන් සමාගම ඉල්ලීමක් කරන්නේ නම් රඳවාගත් යානය මෙරටින් රැගෙන යාමට සිවිල් ගුවන් සේවා අධිකාරියට අවසර ලබාදීමේ හැකියාව පවතින බව වරාය නාවික හා ගුවන් සේවා අමාත්‍ය නිමල් සිරිපාල ද සිල්වා පවසනවා.\nඒ පිළිබඳව එරෝෆ්ලොට් සමාගම සහ රුසියානු තානාපතිවරයා දැනුවත් කළද මෙතෙක් එවැනි ඉල්ලීමක් ඉදිරිපත්ව නොමැති බවයි ඔහු කියා සිටියේ.\nකටුනායක ගුවන් තොටුපොලෙන් රුසියාවේ මොස්කොව් නුවර බලා පිටත්ව යාමට නියමිතව තිබූ රුසියානු එරෝෆ්ලොට් ගුවන් සමාගමට අයත් ඵීභ 1301 දරණ ගුවන් යානය අධිකරණ නියෝගයක් මත ගුවන්තොටුපොළේ රඳවා තබා ගැනීම සම්බන්ධයෙන් පසුගිය දෙවැනිදා ප්‍රථම වරට වාර්තා කළේ හිරු ප්‍රවෘත්ති හරහායි.\nඒ, හිරු ප්‍රවෘත්ති කෙටි පණිවුඩ සේවාව මගින්.\nඋද්ගතවූ තත්වය හමුවේ රුසියාවේ සිට ශ්‍රී ලංකාව දක්වා වාණිජ ගුවන් ගමන් තාවකාලිකව අත්හිටුවීමටද එරෝෆ්ලොට් ගුවන් සමාගම පියවර ගැනුනා.\nකෙසේ වෙතත් පවතින ගැටළුකාරී තත්වය පිළිබඳ අවධානය යොමුකර මගීන්ට සිදුවූ අපහසුතාවත්, ජාතික ආර්ථිකයට ඇතිවූ හානියත් අදාළ අධිකරණ තීන්දුව පිළිබඳව ඇති නීතිමය පසුබිමත් සම්බන්ධයෙන් හෙට දිනයේ නීතිපතිවරයා විසින් අධිකරණයට වෙනම පෙත්සමක් මගින් කරුණු වාර්තා කිරීමට නියමිතයි.\nමේ අතර රඳවාගැණුනු රුසියානු එරොෆ්ලොට් ගුවන් යානයේ සියලුදෙනා මේ වනවිට දිවයිනෙන් පිටත්ව ගොස් ඇති බව සිවිල් ගුවන් සේවා අධිකාරිය පවසනවා.\nඑහි උප සභාපති රජීව් සූරියආරච්චි සඳහන් කළේ අදාළ යානයෙන් ගුවන් මගීන් 191 දෙනෙකු සහ කාර්ය මණ්ඩලයේ තිස් දෙදෙනෙකු පැමිණ සිටි බවයි. එමෙන්ම ගුවන් යානයද ඊට අදාළ ගැටළුව විසඳාගත් වහාම නිදහස් කෙරෙන බවද ඔහු කියා සිටියා.",
       "URL": "https://www.hirunews.lk/306306/ඉල්ලීමක්-කළොත්-යානය-නිදහස්-කළ-හැකියි-ගුවන්-සේවා-ඇමති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1116"
}