{
       "Source": "hirunews",
       "Timestamp": "Wednesday, 26 April 2023 - 17:22",
       "Headline": "අධිකරණයෙන්, තන්තිරිමලේ පොලීසියට සහ රහස් පොලීසියට දොස්",
       "News Content": "තන්තිරිමලේ පොලිස් ස්ථානයේ අවි ගබඩාවේ තිබූ ටී - 56 ගිනි අවියක් පැහැර ගැනීමේ සිද්ධිය පොලිසියට සරල කාරණයක් වුවද එම සිද්ධිය අධිකරණයට බරපතල කාරණයක් බව අනුරාධපුර අතිරේක මහේස්ත්‍රාත් රුද්‍රිකා ද සිල්වා හේවාවසම් අද (26) විවෘත අධිකරණයේදී ප්‍රකාශ කළා.\nඋතුරු මැද නියෝජ්‍ය පොලිස්පතිවරයා සහ රහස් පොලිසියේ නිලධාරීන් අමතමින් ඇය මේ බව කියා සිටියේ තන්තිරිමලේ පොලිසියේ අවි ගබඩාවේ තිබූ ටී - 56 ගිනි අවියක් පැහැර ගැනීමේ සිද්ධියට අදාළ නඩුව අද (26) කැඳවූ අවස්ථාවේදීයි.\nඅතිරේක මහේස්ත්‍රාත්වරිය තවදුරටත් කියා සිටියේ තන්තිරිමලේ පොලිසියේ අවි ගබඩාවේ තිබූ ටී - 56 ගිනි අවියක් වනජීවී දෙපාර්තමේන්තුවේ නිලධාරීන් විසින් විල්පත්තුවේ දී සොයා ගෙන තිබීම බරපතල තත්ත්වයක් බවයි.\nමෙහිදී මහේස්ත්‍රාත්වරිය පොලිසියේ සහ රහස් පොලිසියේ ක්‍රියා කලාපය අධිකරණය හමුවේ දැඩි දෝෂ දර්ශනයට ලක් කළ බව අප වාර්තාකරු සඳහන් කළා.\nඒ, සිද්ධියට සම්බන්ධ බවට සැක කෙරෙන සැකකරුවන් තරාතිරම නොබලා වාහාම අත් අඩංගුවට ගන්නා ලෙසටද නියම කරමින්.\nමෙහිදී සිද්ධියට අදාළව සැකපිට අත්අඩංගුවට ගෙන දැනට රිමාන්ඩ් කර සිටින පොලිස් කොස්තාපල්වරයා සහ අනෙක් සැකකරු ඇප මත මුදා හැරීම යළි ප්‍රතික්ෂේප කළ ප්‍රධාන මහේස්ත්‍රාත්වරිය ඔවුන් මැයි මස 5 වන දින දක්වා යළි රිමාන්ඩ් කරන ලෙසටද නියෝග කළ බවයි හිරු අධිකරණ වාර්තාකරු සඳහන් කළේ.",
       "URL": "https://www.hirunews.lk/333514/අධිකරණයෙන්-තන්තිරිමලේ-පොලීසියට-සහ-රහස්-පොලීසියට-දොස්",
       "Category": "Local News",
       "Parent URL": "https://www.hirunews.lk/local-news.php?pageID=389"
}