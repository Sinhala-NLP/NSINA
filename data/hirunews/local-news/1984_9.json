{
       "Source": "hirunews",
       "Timestamp": "Saturday, 01 May 2021 - 8:15",
       "Headline": "වාහන කුලියට ගෙන සිදුකළ ජාවාරමක අනාවරණය වූ  සුල මුල",
       "News Content": "ව්‍යාජ ලිපි ලේඛන ඉදිරිපත් කර කුලී රථ සේවා සපයන ආයතනවලින් වාහන කුලියට ගෙන වෙනත් පාර්ශ්වවලට අලෙවි කළ සැකකරුවන් සිව්දෙනෙකු බස්නාහිර දකුණ අපරාධ කොට්ඨාශය මගින් අත්අඩංගුවට ගෙන තිබෙනවා .\nමෙම පුද්ගලයින් විසින් ලංකාවේ විවිධ ප්‍රදේශවල පිහිටුවා ඇති රථ වාහන කුලියට ලබා දෙන ස්ථානවලින් මෙලෙස ව්‍යාජ ලිපි ලේඛන ඉදිරිපත් කොට වාහන කුලියට ගෙන ඇති බවයි වාර්තා වන්නේ.\nමෙසේ සති දෙකකට හෝ තුනක කාලයක් සඳහා කුලියට ලබා ගන්නා වාහන සඳහා ව්‍යාජ ලිපි ලේඛන සකස් කොට ඒවා තවත් පාර්ශවයකට අලෙවි කිරීමේ ජාවාරමක් ඔවුන් කලක සිට පවත්වාගෙන ගොස් තිබුණා.\nමෙම පුද්ගලයින් කොළඹ, මිරිහාන, යාපනය, අවිස්සාවේල්ල, ගල්කිස්ස, හෝමාගම, නුවරඑළිය, අනුරාධපුරය, කල්මුණේ, කෑගල්ල යන පොලිස් වසම්වලින් මේ ආකාරයට කුලී රථ සේවා සපයන ආයතන වලින් වාහන ලබාගෙන තිබෙනවා.\nමෙම පුද්ගලයින් මන්නාරම, ලුනුවිල සහ මාතලේ ප්‍රදේශවල පදිංචිකරුවන්.\nමේ සම්බන්ධයෙන් මිරිහාන විශේෂ විමර්ශනය ඒකකය තවදුරටත් පරීක්ෂණ පවත්වනවා.\nඔවුන් භාරයේ තිබුණු ව්‍යාජ ජාතික හැඳුනුම්පත් තුනක් සහ රියදුරු බලපත්‍ර තුනක් ද සොයාගෙන තිබෙනවා.\nඅත්අඩංගුවට ගත් පුද්ගලයින් නුගේගොඩ අධිකරණය වෙත ඉදිරිපත් කිරීමට නියමිතව තිබෙනවා.",
       "URL": "https://www.hirunews.lk/270063/වාහන-කුලියට-ගෙන-සිදුකළ-ජාවාරමක-අනාවරණය-වූ-සුල-මුල",
       "Category": "Local News",
       "Parent URL": "https://www.hirunews.lk/local-news.php?pageID=1984"
}