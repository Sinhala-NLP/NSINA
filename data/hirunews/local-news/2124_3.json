{
       "Source": "hirunews",
       "Timestamp": "Friday, 26 February 2021 - 8:01",
       "Headline": "නව ආසාදිතයින් 466 ක්",
       "News Content": "ඊයේ ආසාදිතයින් 466 දෙනෙකු හඳුනා ගැනීමත් සමඟ මෙරට සමස්ත කොරෝනා ආසාදිතයින් සංඛ්‍යාව 81,933 දක්වා ඉහළ ගියා.\nඒ අනුව, මිනුවන්ගොඩ බ්‍රැන්ඩික්ස්, පෑලියගොඩ මත්ස්‍ය වෙළඳපොල සහ බන්ධනාගාර ආශ්‍රිත කොරෝනා පොකුරෙන් වාර්තා වන ආසාදිතයින් සංඛ්‍යාව 77,827 ක්.\nදිවයිනේ රෝහල් කිහිපයක ආසාදිතයින් 4,513 දෙනෙකු තවදුරටත් ප්‍රතිකාර ලබන බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඊයේ දිනයේදී තවත් ආසාදිතයින් 447 දෙනෙකු සුවය ලබා රෝහල්වලින් පිටත්ව යෑමත් සමඟ මෙරට සුවය ලැබූ සමස්ත කොරෝනා ආසාදිතයින්ගේ සංඛ්‍යාව 76,961 ක් වනවා.\nඑමෙන්ම, තවත් කොරෝනා මරණ 02 ක් වාර්තාවීමත් සමඟ මෙරට සමස්ත කොරෝනා මරණ සංඛ්‍යාවද 459 දක්වා ඉහළ ගියා. රජයේ ප්‍රවෘත්ති දෙපාර්තමේන්තුව සඳහන් කළේ කඩවත පදිංචි 62 හැවිරිදි කාන්තාවක් සහ වත්තල පදිංචි 83 හැවිරිදි කාන්තාවක් මෙලෙස මියගොස් ඇති බවයි.\nමේ අතර, මෙරට එන්නත් කිරීමේ ක්‍රියාවලිය සඳහා සෞඛ්‍ය අංශ යොමු කිරීම හේතුවෙන් කොරෝනා වෛරසය හඳුනා ගැනීමේ පරීක්ෂණ සිදුකිරීමේ අඩුවක් පවතින බව රජයේ වෛද්‍ය නිලධාරින්ගේ සංගමය චෝදනා කරනවා. එහි මධ්‍යම කාරක සභික වෛද්‍ය ප්‍රසාද් කොළඹගේ ඊයේ කොළඹ පැවති මාධ්‍ය හමුවකට එක්වෙමින් මේ බව සඳහන් කළා.\nකෙසේ වෙතත්, සෞඛ්‍ය නියෝජ්‍ය අධ්‍යක්ෂ ජනරාල් විශේෂඥ වෛද්‍ය හේමන්ත හේරත් සඳහන් කරන්නේ එන්නත්කරණ ක්‍රියාවලිය ආරම්භ කිරීමත් සමඟ කොරෝනා වෛරසය ආසාදනය වූවන්ගේ අඩුවක් දක්නට ලැබීම විද්‍යාත්මක කරුණක් නොවන බවයි.",
       "URL": "https://www.hirunews.lk/263706/නව-ආසාදිතයින්-466-ක්",
       "Category": "Local News",
       "Parent URL": "https://www.hirunews.lk/local-news.php?pageID=2124"
}