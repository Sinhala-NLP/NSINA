{
       "Source": "hirunews",
       "Timestamp": "Monday, 17 April 2017 - 6:45",
       "Headline": "අලුත් අවුරුදු සමය තුළ පුද්ගලයින් 665 ප්‍රතිකාර ලබයි",
       "News Content": "අලුත් අවුරුදු සමය තුළ විවිධ අනතුරුවලට ලක් වූ පුද්ගලයින් 665 දෙනෙකු ප්‍රතිකාර සඳහා කොළඹ ජාතික රෝහලට පැමිණ ඇති බව රෝහල් අධ්‍යක්ෂ අනිල් ජාසිංහ මහතා පවසනවා.\nඔහු වැඩිදුරටත් සඳහන් කළේ පසුගිය වසරට සාපේක්ෂව මේ වසරේ අනතුරුවල විශාල අඩුවක් දක්නට නොමැති බවයි .\nපසුගිය 13 වනදා සිට 15 වනදා දක්වා වූ දින තුනක කාලය තුල සිදු වූ අනතුරු හේතුවෙන්  පුද්ගලයන් 261 දෙනෙකු නේවාසික ප්‍රතිකාර සඳහා ජාතික රෝහලට ඇතුලත් කර තිබෙනවා.\nවෛද්‍ය අනිල් ජාසිංහ මහතා සඳහන් කළේ පසුගිය දින තුන ඇතුලත රිය අනතුරු 185ක් සිදුව ඇති බවයි.\nගෙවුණු වසරේ උත්සව සමයට සාපේක්ෂව මෙම වසරේ දී ක්‍රීඩා අනතුරුවල සහ හිංසන හේතුවෙන් සිදුවන අනතුරුවල අඩුවක් දක්නට ඇති බවද ඔහු වැඩි දුරටත් සඳහන් කළා.\nමේ අතර අද උදෑසන අමබලන්තොට - මාමඩල ප්‍රදේශයේ දී ත්‍රිරෝද රථයක් විදුලි කණුවක ගැටීමෙන් සිදු වූ අනතුරෙන් 56 හැවිරිදි පුද්ගලයෙක් මිය ගොස් තවත් දෙනෙකු තුවාල ලැබුවා.\nමේ අතර ඊයේ රාත්‍රී ගලෙන්බිදුනුවැව කැකිරාව මාර්ගයේ 17වන සැතපුම් කනුව ආසන්නයේදී මාර්ගයට කඩා වැටි තිබුණු කෝන් ගසක යතුරු පැදියක් ගැටීමෙන් සිදු වූ අනතුරෙන් යතුරුපැදිකරු එම ස්ථානයේදීම මිය ගොස් තිබෙනවා.\nප්‍රදේශවාසීන් සඳහන් කළේ ඊයේ උදෑසන කෝන් ගස කඩා වැටීමෙන් පසු ඒ සම්බන්ධයෙන් බලධාරීන් දැනුවත් කළද ගස ඉවත් නොකළ බවයි.",
       "URL": "https://www.hirunews.lk/159319/අලුත්-අවුරුදු-සමය-තුළ-පුද්ගලයින්-665-ප්‍රතිකාර-ලබයි",
       "Category": "Local News",
       "Parent URL": "https://www.hirunews.lk/local-news.php?pageID=4560"
}