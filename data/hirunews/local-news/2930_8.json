{
       "Source": "hirunews",
       "Timestamp": "Tuesday, 28 January 2020 - 15:04",
       "Headline": "කොරෝනා ව්‍යාප්තිය වැළැක්වීමට ක්‍ෂණික අවධානය යොමු කරන්නැයි රජයේ වෛද්‍ය නිලධාරීන්ගෙන් ඉල්ලීමක්",
       "News Content": "මාරාන්තික නව කොරෝනා වෛරසය රට තුළ ව්‍යාප්ත වීම වැළැක්වීම සදහා සෞඛ්‍ය අංශ ඇතුළු අනෙකුත් බලධාරින්ගේ සුවිශේෂී හා ක්ෂණික අවධානය යොමුවිය යුතු බව රජයේ වෛද්‍ය නිලධාරින්ගේ සංගමය පවසනවා.\nනිවේදනයක් නිකුත් කරමින් ඔවුන් පවසන්නේ සෞඛ්‍ය අමාත්‍යාංශය විසින් රෝගය කළමනාකරණය පිළිබද පොදු මාර්ගෝපදේශ සංග්‍රහයක් මේ වනවිට නිකුත් කර ඇති බවයි.\nඑම මාර්ගෝපදේශයට අනුව, රෝගී තත්ත්වයන් හා රෝග පාලනය සිදුකිරීමට සියලූදෙනාට වගකීමක් පවතින බවයි රජයේ වෛද්‍ය නිලධාරින්ගේ සංගමය පෙන්වා දෙන්නේ.\nමේ අතර සෞඛ්‍ය අධ්‍යක්‍ෂ ජනරාල් වෛද්‍ය අනිල් ජාසිංහ කියා සිටියේ කොරෝනා වෛරසය වැළඳී ඇති බවට සැක කරමින් රෝහල්වලට ඇතුළත් කරන පුද්ගලයින්ට ප්‍රතිකාර කරන සෞඛ්‍ය සේවකයින්ට විශේෂ ආරක්ෂිත ඇඳුම් කට්ටල ලබාදී ඇති බවයි.\nරජයේ ප්‍රවෘත්ති දෙපාර්තමේන්තුවේ අද පැවති මාධ්‍ය හමුවට එක්වෙමින් ඔහු මේ බව කියා සිටියා.\nමේ අතර, කසකස්ථානය එරටට ඇතුළු වන චීන ජාතිකයින්ට වීසා ලබාදීම සදහා වෛද්‍ය සහතිකයක් ඉදිරිපත් කිරීම අනිවාර්ය කර තිබෙනවා.\nඑමෙන්ම, කසකස්ථානය විසින් ආරක්ෂක ක්‍රියාමාර්ගයක් ලෙස චීන ජාතිකයින්ට ගුවන්තොටුපලේදී වීසා නිකුත් කිරීම අත්හිටුවීමට පියවර ගෙන ඇති බවයි විදෙස් මාධ්‍ය වාර්තා කළේ.",
       "URL": "https://www.hirunews.lk/233233/කොරෝනා-ව්‍යාප්තිය-වැළැක්වීමට-ක්‍ෂණික-අවධානය-යොමු-කරන්නැයි-රජයේ-වෛද්‍ය-නිලධාරීන්ගෙන්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=2930"
}