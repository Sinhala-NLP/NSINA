{
       "Source": "hirunews",
       "Timestamp": "Sunday, 28 March 2021 - 7:05",
       "Headline": "දිය නෑමට ගිය දරුවෙක් කිඹුලෙකුට ගොදුරු වෙයි",
       "News Content": "සාම්පූර් ඉත්තිකුලම් වැවේ දිය නෑමට ගිය කුඩා දරුවෙකු කිඹුලෙකුට ගොදුරුවී තිබෙනවා.\nඊයේ සවස දරුවන් තුන්දෙනෙකු දිය නෑමට ගොස් ඇති අතර එක් දරුවෙක් එක්වරම අතුරුදන්වී ඇති බවටයි හෙළිවී ඇත්තේ.\nඑක්වරම පැමිණි කිඹුලෙකු විසින් එම දරුවා රැගෙන ගිය බව එහි සිටි අනෙක් ළමුන් දෙදෙනා ප්‍රකාශකර තිබෙනවා.\nඅතුරුදන්වී ඇති දරුවා මෙතෙක් සොයා ගැනීමට නොහැකිවී ඇති අතර සාම්පූර් පොලිසිය මෙහෙයුම් සිදුකරනවා.\nමේ අතර ඊයේ දිනයේදී හසලක ප්‍රදේශයේදී මහවැලි ගගේ දිය නෑමට ගිය 43 හැවිරිදි පියෙක් සහ ඔහුගේ 13 හැවිරිදි පුත්‍රයා දියේ ගිලී අතුරුදන්ව තිබුනා.\nමේවන විට පුත්‍රයාගේ මළ සිරුර සොයාගෙන ඇති අතර පියාගේ සිරුර සොයා ගැනීමට මෙතෙක් හැකියාවක් ලැබී නැහැ.\nපොලිසිය ජනතාවට උපදෙස් ලබාදෙන්නේ මෙම උත්සව සමයේ ගමන් බිමන් යාමේදී දිය නෑමට යාමේදී වඩාත් ප්‍රවේශම් වන ලෙසටයි.\nදියේ ගිලීමට ලක්වීමේ අවදානම මෙන්ම කිඹුලන්ගේ ගොදුරු බවට පත්වීමේ අවදානම පවතින බැවින් නුපුරුදු ස්ථානවලින් දිය නෑමට නොයන ලෙසට සහ දිය නෑමට යන්නේ නම් ආරක්ෂිත ස්ථානයක් තෝරා ගන්නා ලෙසට ද පොලිසිය දැනුම් දෙනවා.",
       "URL": "https://www.hirunews.lk/266756/දිය-නෑමට-ගිය-දරුවෙක්-කිඹුලෙකුට-ගොදුරු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2058"
}