{
       "Source": "hirunews",
       "Timestamp": "Saturday, 24 June 2023 - 19:33",
       "Headline": "ගනිඳුගේ වෙඩි හුවමාරුව ගැන පොලිස්පති වාර්තාවක් කැඳවයි",
       "News Content": "ඇඹිලිපිටිය - වැලිකඩයාය ප්‍රදේශයේදී ඝාතන සැකකරුවෙකු පොලිස් විශේෂ කාර්ය බලකාය සමග ඇති වූ වෙඩි හුවමාරුවක දී මියයාම සම්බන්ධයෙන් පොලිස්පතිවරයා විසින් විශේෂ කාර්ය බලකායෙන් වාර්තාවක් කැඳවා තිබෙනවා.\nලද තොරතුරකට අනුව සැකකරු අත්අඩංගුවට ගැනීම සඳහා ඇඹිලිපිටිය වැලිකඩයාය ප්‍රදේශයේදී පොලිස් විශේෂ කාර්ය බලකාය විසින් අද අලුයම මෙහෙයුමක් සිදුකර තිබුණා.\nඑම අවස්ථාවේදී සැකකරු විසින් පොලිස් විශේෂ කාර්ය බලකායේ නිලධාරින්ට වෙඩි ප්‍රහාර තුනක් එල්ල කර ඇති බවයි වාර්තා වන්නේ.\nඅනතුරුව පොලිස් විශේෂ කාර්ය බලකායේ නිලධාරීන් ද ප්‍රතිප්‍රහාර එල්ල කර තිබූ අතර, එහිදී 22 හැවිරිදි මොහු මියගොස් තිබුණා.\nගනිඳු නැමති අන්වර්ථ නාමයෙන් හඳුන්වන ඔහු තිස්සමහාරාම ප්‍රදේශයේ පදිංචි යුද හමුදා විශේෂ බලකායේ හිටපු සෙබළෙක්.\nඔහු සේවය අතහැර ගොස් සිටි අයෙකු බවටයි අනාවරණ වී ඇත්තේ. මෙම වෙඩි හුවමාරුවේදී පොලිස් විශේෂ කාර්ය බලකායේ නිලධාරියෙකු ද තුවාල ලබා ඇඹිලිපිටිය රෝහලට ඇතුළත් කර තිබෙනවා.\nමේ අතර මිනුවන්ගොඩ ප්‍රදේශයේදී නිහාල් හරිස්චන්ද්‍ර හෙවත් බාප්පා සහ විස්මින් මදූ හෙවත් චප්පා නැමති දෙදෙනාට වෙඩි තැබීමේ සිද්ධියට සම්බන්ධ බවට සැලකෙන මෙම පුද්ගලයා සහ ඊට අදාළ සැකකරුවන් පැමිණි මෝටර් රථය මෙන්ම, ඝාතනයට ආධාර අනුබල දුන් පුද්ගලයෙකු ද කිඹුලාපිටිය ප්‍රදේශයේ දී පොලිස් විශේෂ කාර්ය බලකාය ඊයේ අත්අඩංගුවට ගෙන තිබුණා.\nඑසේම අදාළ වෙඩි තැබීම, දැනට ඩුබායි රාජ්‍යයේ සිටින වරුණ, රසල්, ප්‍රියන්ත යන අය විසින් මෙහෙයවා ඇති බවට පොලිසිය පසුව තොරතුරු අනාවරණ කරගත්තා.\nඅද විශේෂ කාර්ය බලකා වෙඩි පහරින් මියගියේ මෙම වෙඩි තැබීමේ සිද්ධියේ වෙඩික්කරු ලෙස කටයුතු කළ පුද්ගලයායි.\nමේ අතර අම්බලන්ගොඩ ධර්මාශෝක විද්‍යාලයේ නියෝජ්‍ය විදුහල්පති ධනුක සොයිසාට වෙඩි තබා තුවාල සිදුකිරීමේ සිද්ධියේ වෙඩික්කරු සමඟ ද අද මියගිය සැකකරු, සම්බන්ධවී සිට ඇති බවටයි අනාවරණ වී ඇත්තේ.\nමිනුවන්ගොඩ වෙඩි තැබීම සඳහා අම්බලන්ගොඩ ධර්මාශෝක නියෝජ්‍ය විදුහල්පතිවරයාට වෙඩි තැබූ සැකකරු ද පැමිණ ඇති අතර, ඔහු එම අවස්ථාවේ මෝටර් රථය පදවා ඇති බවටද හෙළිවුණා.\nඅදාළ සැකකරු ද කුලියාපිටිය ප්‍රදේශයේ දී පසුගියදා පොලිස් විශේෂ කාර්ය බලකාය විසින් අත්අඩංගුවට ගනු ලැබුවා.\nසමන් කුමාර ජයතිලක හෙවත් මාමා ලෙස හඳුන්වන ඔහු, මිනුවන්ගොඩ - ගමන්ගෙදර ප්‍රදේශයේදී එකම පවුලේ පියා සහ පුතුන් දෙදෙනා ඝාතනය කිරීමේ සිද්ධියේ වෙඩික්කරුවෙකු ලෙස ද කටයුතු කර තිබුණා.\nඑමෙන්ම අද මියගිය ගනිඳු සංවිධානාත්මක අපරාධකරුවෙකු මෙන්ම මත්ද්‍රව්‍ය ජාවාරම්කරුවෙකු වන දැනට විදේශගතව සිටින මානික්කුගේ නුරේෂ් සුපුන් දයාරත්න හෙවත් හීනටියන මහේෂ් මල්ලි යන අයගේ ප්‍රධාන ගෝලයා බවටයි හඳුනාගෙන ඇත්තේ.\nමොහු පසුගිය වසරේ දෙසැම්බර් මස 14 වනදා කටුනායක ඇවරිවත්ත මහජන බැංකුව ඉදිරිපිට දී ධනුෂ්ක මධුෂාන් නවරත්න හෙවත් කාඩ්බෝඩ් සුරංග යන අයට වෙඩි තැබීමට තැත් කිරීමේ සිද්ධියේ ප්‍රධාන වෙඩික්කරුද වනවා.",
       "URL": "https://www.hirunews.lk/338972/ගනිඳුගේ-වෙඩි-හුවමාරුව-ගැන-පොලිස්පති-වාර්තාවක්-කැඳවයි",
       "Category": "Local News",
       "Parent URL": "https://www.hirunews.lk/local-news.php?pageID=239"
}