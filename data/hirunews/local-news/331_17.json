{
       "Source": "hirunews",
       "Timestamp": "Friday, 19 May 2023 - 22:59",
       "Headline": "භාවිතා නොකරන පරණ Google ගිණුම් ඉවත් කරයි",
       "News Content": "වසර දෙකකට වැඩි කාලයක් භාවිතා නොකර අක්‍රියව ඇති Google ගිණුම් ඉවත් කිරීමට එම සමාගම තීරණය කර තිබෙනවා.\nඒ අනුව ගූගල් සමාගමේ 'අක්‍රිය කිරීමේ ප්‍රතිපත්ති මාලාව' (Inactive Policy) යාවත්කාලීන කිරීමට එම සමාගම කටයුතු කර තිබෙනවා.\nමෙම ප්‍රතිපත්ති මාලාව මැයි 16 වැනි දා සිට බලපැවැත්වෙන අතර දෙසැම්බර් මාසයේ සිට අක්‍රිය ගිණුම් ඉවත් කිරීමට කටයුතු කිරීම ආරම්භ කරන බවයි ගූගල් සමාගම පවසන්නේ.\nඑලෙස ගූගල් ගිණුම මකා දැමීමෙන් අනතුරුව එම ගිණුමට සම්බන්ධ Gmail, Docs, Drive, Meet, Calendar, ‍YouTube සහ Google Photos වැනි සේවාවන් ද අක්‍රිය වන බවයි එම සමාගම වැඩි දුරටත් සඳහන් කර ඇත්තේ.\nමෙලෙස එම ගිණුම් මකා දැමීමට පෙර දැනුම්වත් කිරීම් කිහිපයක් සිදු කරන බවත් ඒ සඳහා ද නිසි පරිදි ප්‍රතිචාර දැක්වීමක් සිදු නොකළහොත් ගිණුම මකා දැමෙනු ඇති බවත් එම සමාගමේ පවසනවා.\nකෙසේවෙතත්, ගූගල් ගිණුම ඉවත් කිරීම වැළැක්වීම සඳහා සක්‍රීය ආකාරයෙන් පවත්වා ගන්නා ආකාරයත් පැහැදිලි කිරීමට එම සමාගම කටයුතු කර තිබුණා.\nඒ අනුව වසර දෙකක් අක්‍රියව පැවති ගූගල් ගිණුමට එක් වරක් 'Sign-In' වීමෙන් එම ගිණුම ඉවත් කිරීම වැළැක්වීමට හැකියාව ලැබෙනවා.\nමීට අමතරව ඊ මේල් යැවීම / කියවීම, Google Drive භාවිතය, ‍YouTube භාවිතය, Google Play Store භාවිතය, Google Search භාවිතය, තෙවන පාර්ශවිය App හෝ Service සඳහා Google Account එක භාවිතයෙන් Sign-In වීම වැනි දේවල් තුළින් පහසුවෙන් Google Account එකේ සක්‍රීය භාවය පවත්වා ගත හැකි බවත් එම සමාගම හෙළි කළා.",
       "URL": "https://www.hirunews.lk/335683/භාවිතා-නොකරන-පරණ-google-ගිණුම්-ඉවත්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=331"
}