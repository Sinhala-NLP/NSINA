{
       "Source": "hirunews",
       "Timestamp": "Saturday, 27 February 2021 - 18:57",
       "Headline": "නාරංගල කන්දේ කූඩාරමක සිට අතුරුදන්වූ තරුණයාගේ සිරුර ප්‍රපාතයෙන් හමුවේ - උඩදියලුම රාත්‍රී කූඩාරම් ගැසීමත් තහනම් (වීඩියෝ)",
       "News Content": "බදුල්ල - නාරංගල කන්දේ කඳවුරු බැඳ සිටියදී ඊයේ රාත්‍රියේ අතුරුදන් වූ තරුණයාගේ මෘත දේහය අද දහවල් සොයා ගැණුනා.\nපොලීසිය සඳහන් කළේ යුද හමුදාව සහ පොලීසිය එක්ව සිදුකළ සෝදිසි මෙහෙයුමකදී අදාළ තරුණයාගේ මෘත දේහය එම කන්දේ ප්‍රපාතයක තිබී අද දහවල් සොයා ගෙන ඇති බවයි.\nමෙලෙස ජිවිතක්ෂයට පත්ව ඇත්තේ අවිස්සාවේල්ල - මානියම ප්‍රදේශයේ පදිංචි 22 හැවිරිදි තරුණයෙක්.\nමොහු ඊයේ මිතුරන් 6 දෙනෙකු සමඟ නාරංගල කන්දේ රාත්‍රී කුඩාරමක් ඉදිකර එහි රාත්‍රිය ගත කරමින් සිට ඇති අතර, වැසිකිලි යන බව පවසා ඉන් පිටතට ගිය පසු අතුරුදන් වී තිබෙනවා.\nමේ අතර, කොස්ලන්ද - උඩ දියලුම සංචාරක ප්‍රදේශයේ රාත්‍රී කූඩාරම් ඉදිකර නවාතැන් ගැනීම තාවකාලිකව අත්හිටුවීමට තීරණය කළ බව හල්දුම්මුල්ල ප්‍රාදේශීය සභාවේ සභාපති අශෝක් කුමාර සඳහන් කළා.\nඅදාළ සංචාරක කලාපයේ දියවලක නාමින් සිටි 9 හැවිරිදි පාසල් සිසුවෙකු ඊයේ දියේ ගිලී මියගියා.\nමීට පෙර මඩොල්සිම - පුංචි ලෝකාන්තයේ කඳවුරක සිටි තරුණයෙකු ද ඉන් පහතට වැටී ජිවිතක්ෂයට පත්වුණා.",
       "URL": "https://www.hirunews.lk/263849/නාරංගල-කන්දේ-කූඩාරමක-සිට-අතුරුදන්වූ-තරුණයාගේ-සිරුර-ප්‍රපාතයෙන්-හමුවේ-උඩදියලුම-රාත්‍රී-කූඩාරම්-ගැසීමත්-තහනම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2121"
}