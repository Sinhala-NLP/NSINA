{
       "Source": "hirunews",
       "Timestamp": "Thursday, 11 March 2021 - 12:55",
       "Headline": "මෙරට කොරෝනා ආසාදිතයින් වාර්තා වී අදට වසරයි (වීඩියෝ)",
       "News Content": "මෙරට පළමු කොරෝනා ආසාදිතයා වාර්තා වී අදට වසරක් ගත වනවා.\nඑලෙස ආසාදිත බවට හඳුනා ගැනුණේ සංචාරක මඟ පෙන්වන්නෙකු වූ මත්තේගොඩ ප්‍රදේශයේ පදිංචි ජයන්ත රණසිංහයි.\nපසුගිය වසරේ මාර්තු මස 4 වන දා ඔහුට කොවිඩ් රෝග ලක්ෂණ මතුව තිබූ අතර පසුව ඔහු ආසාදිතයෙකු ලෙස හඳුනා ගැනුණේ පසුගිය වසරේ මාර්තු 11 වන දායි.\nමේ අතර, ලෝක සෞඛ්‍ය සංවිධානය කොරෝනා වසංගතයක් ලෙස ප්‍රකාශයට පත් කර අදට වසරක් සම්පූර්ණ වනවා.\nලෝක සෞඛ්‍ය සංවිධානය මෙය වසංගතයක් ලෙස නම් කරනු ලැබුවේ ආසාදිතයින් එක් ලක්ෂ 21 දහස් 500ක් වාර්තා වී මෙන් පසුවයි.\nමේ වනවිට ලොවපුරා ආසාදිතයින් එකොලොස් කෝටි 86 ලක්ෂ 38,190ක් වාර්තා වී ඇති අතර මරණ සංඛ්‍යාව දැක්වෙන්නේ 26 ලක්ෂ 32,074ක්.\nඑමෙන්ම, ඊයේ වාර්තා වූ ආසාදිතයින් 340 දෙනා අතරින් වැඩිම ආසාදිතයින් පිරිස හඳුනාගෙන ඇත්තේ ගම්පහ දිස්ත්‍රික්කයෙන්.\nඒ, ආසාදිතයින් 62ක් ලෙසයි.\nඊට අමතරව යාපනයෙන් ආසාදිතයින් 39 දෙනෙකු සහ කොළඹින් ආසාදිතයින් 34 දෙනෙකු වාර්තා වී තිබෙනවා.\nකොරෝනා ආසාදිතයින් වාර්තා වීම ඉහළ යාමත් සමඟ ගාල්ල - උඩුගම ඩිපෝව  තාවකාලිකව වසා දමා තිබෙනවා.\nඊයේ උඩුගම ඩිපෝවෙන් නව කොරෝනා ආසාදිතයින් 5 දෙනෙකු වාර්තාවීමත් සමඟ ඉන් හදුනා ගත් මුළු රෝගීන් සංඛ්‍යාව 17ක්.\nඑමෙන්ම, මන්නාරම ප්‍රධාන මාළු වෙළඳපොළ ආශ්‍රිතව ද වාර්තා වන කොරෝනා ආසාදිතයින් සංඛ්‍යාව 305 දක්වා ඉහළ ගොස් තිබෙනවා.\nමන්නාරම ප්‍රාදේශීය සෞඛ්‍ය සේවා අධ්‍යක්ෂ ආර්. විනෝදන් ප්‍රකාශ කළේ පසුගිය දින දෙකේ දී එම මාළු වෙළදපොළෙන් කොරෝනා ආසාදිතයින් 8 දෙනෙකු සහ ආශ්‍රිතයින් 5 දෙනෙකු වාර්තා වූ බවයි.\nමේ අතර, කොග්ගල නිදහස් වෙළද කලාපයේ කොරෝනා ආසාදිතයින් 192ක් දක්වා ඉහළ ගොස් තිබෙනවා.",
       "URL": "https://www.hirunews.lk/265024/මෙරට-කොරෝනා-ආසාදිතයින්-වාර්තා-වී-අදට-වසරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2095"
}