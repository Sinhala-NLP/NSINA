{
       "Source": "hirunews",
       "Timestamp": "Wednesday, 14 June 2023 - 20:04",
       "Headline": "ජනපති සහ ආණ්ඩුවේ පක්ෂ නායකයන් අතර සාකච්ඡා අවසන්",
       "News Content": "ජනාධිපතිවරයා සහ ආණ්ඩුවේ පක්ෂ නායකයන් අතර විශේෂ සාකච්ඡාවක් අද පස්වරුවේ පැවැත්වුණා.\nජනාධිපතිවරයාගේ දැනුම්දීමකට අනුව අග්‍රාමාත්‍යවරයා විසින් මෙම රැස්වීම කැඳවා තිබුණා.\nඒ අනුව, තමන් මෙම රැස්වීමට සහභාගි වන බව රැස්වීමට ආරම්භයට පෙර ශ්‍රී ලංකා පොදුජන පෙරමුණේ මහලේකම් පාර්ලිමේන්තු මන්ත්‍රී සාගර කාරියවසම් හිරු ප්‍රවෘත්ති අංශයට සඳහන් කළා.\nආණ්ඩුව පාර්ශ්වයෙන් පෙරේදා දිනයේද ජනාධිපති ලේකම් කාර්යාලයේ මෙවැනිම රැස්වීමක් කැදවා තිබු නමුත් ශ්‍රී ලංකා පොදුජන පෙරමුණ නියෝජනය කරන කැබිනට් ඇමතිවරුන් සහ රාජ්‍ය ඇමතිවරුන් හැර අනෙකුත් සියලුදෙනා එම සාකච්ඡාවට සහභාගි නොවීමටයි තීරණය කළේ.\nශ්‍රී ලංකා පොදුජන පෙරමුණට නිල වශයෙන් දැනුම්දීමක් සිදු නොකර ආණ්ඩුව පාර්ශ්වයෙන් වෙන වෙනම පොහොට්ටුවේ දිස්ත්‍රික් නායකයන් ඇතුළු නියෝජිතයන්ට එම රැස්වීමට සඳහා ආරාධනා කර තිබීම ඊට හේතු වුණා.\nකෙසේ වෙතත්, මෙම සාකච්ඡාවට පාර්ලිමේන්තු මන්ත්‍රී මහින්දානන්ද අලුත්ගමගේ සහභාගි වී තිබුණා.\nමේ අතර අමාත්‍ය සුසිල් ප්‍රේම්ජයන්ත අද කොළඹ පැවති වැඩසටහනකින් අනතුරුව පසුගියදා පැවති සාකච්ඡාව සම්බන්ධයෙන් මාධ්‍යවේදින් නැඟූ ප්‍රශ්නවලට මෙලෙස පිළිතුරු ලබාදුන්නා.\nමේ අතර ප්‍රංශ සංචාරය අතරතුරදී ජනාධිපති රනිල් වික්‍රමසිංහට, නව ගෝලීය මූල්‍ය ගිවිසුමක් සදහා වන ගෝලීය නායක සමුළුවේ ඉහළ පෙලේ සාකච්ඡා සභාවක් ඇමතීමට ආරාධනා කර තිබෙනවා.\nඒ ප්‍රංශ ජනාධිපති එමානුවෙල් මැක්රොන් විසින්. ජනාධිපතිවරයා ලබන 16 වනදා මහා බි්‍රතාන්‍යයේ සහ ප්‍රංශයේ සංචාරය ආරම්භ කිරීමට නියමිත අතර ලබන 22 වනදා අදාළ ගෝලීය නායක සමුළුව පැරිස් නුවරදී ආරම්භ වීමට නියමිතයි.",
       "URL": "https://www.hirunews.lk/337954/ජනපති-සහ-ආණ්ඩුවේ-පක්ෂ-නායකයන්-අතර-සාකච්ඡා-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=268"
}