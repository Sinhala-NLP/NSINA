{
       "Source": "hirunews",
       "Timestamp": "Monday, 20 March 2023 - 20:33",
       "Headline": "18 වංගුව යළි වැසේ",
       "News Content": "මහනුවර- මහියංගන මාර්ගයේ 18 වංගුව ප්‍රදේශය අද (20) පස්වරුවේ යළි වසා දැමුණා.\nඒ ගොඩනැගිලි පර්යේෂණ සංවිධානයේ නිලධාරීන් එම ස්ථානයට ගොස් සිදු කළ නිරීක්ෂණයකින් අනතුරුව යි.\nඑම මාර්ගයේ දෙවන වංගුව ආසන්නයේ තවදුරටත් ගල් පෙරළීමේ අවදානම සහ පවතින මීදුම් තත්ත්වය සළකා මාර්ගය මෙලෙස වසා දැමුණු අතර හෙට උදෑසන 05 ට මාර්ගය විවෘත කරන බවයි මාර්ග සංවර්ධන අධිකාරිය කියා සිටියේ.\nමේ අතර බණ්ඩාරවෙල - පූනාගල ප්‍රදේශයේ නායයෑම් තත්ත්වය සම්බන්ධයෙන් ගොඩනැගිලි පර්යේෂණ සංවිධානය ,ආපදා කළමනාකරණ මධ්‍යස්ථානය, ත්‍රිවිධ හමුදාව සහ පොලිසිය එක්ව විමර්ශනයක් ආරම්භ කර තිබෙනවා.\nආපදා කළමනාකරණ මධ්‍යස්ථානයේ අධ්‍යක්ෂ ජනරාල් විශ්‍රාමික මේජර් ජෙනරාල් සුදන්ත රණසිංහ කියා සිටියේ පුනාගල ප්‍රාථමික විද්‍යාලයේ රදවා සිටින නායයෑමෙන් අවතැන් වූ පවුල්වල පිරිස් මිරියබැද්ද රැදවුම් මධ්‍යස්ථානය වෙත රැගෙන යාමට කටයුතු කරන බවයි.\nඊයේ රාත්‍රියේ පූනාගල වතුයායේ කබරගල සිදුවූ නායයෑමකින් නිවාස 3ක් මුළුමනින්ම විනාශ වී තවත් නිවාස විස්සකට අර්ධ හානි සිදු වුණා.\nනායයෑමත් සමඟ දිය සීරාවට හසුව ගසාගෙන යෑමෙන් අනතුරුව මුදාගත් හත්දෙනෙකු තුවාල ලබා මේ වනවිට කොස්ලන්ද සහ දියතලාව මුලික රෝහල්වල ප්‍රතිකාර ලබන බවයි අප වාර්තාකරු සඳහන් කළේ.\nමේ අතර, බදුල්ල දිස්ත්‍රික්කයේ හල්දුමුල්ල - ගාල්ල දිස්ත්‍රික්කයේ ගාල්ල ඇල්පිටිය, නාගොඩ , බද්දේගම සහ මාතලේ දිස්ත්‍රික්කයේ රත්තොට, උකුවෙල,විල්ගමුව සහ නාඋල යන ප්‍රාදේශීය ලේකම් කොට්ඨාශ සදහා නිකුත් කර ඇති නායයැම් අවදානම් නිවේදනය හෙට රාත්‍රි 8.30 දක්වා බලපැවත්වෙන පරිදි නිකුත් කර ඇති බව ජාතික ගොඩනැගිලි පර්යේෂන සංවිධානය ප්‍රකාශ කළා.\nවැසි තත්ත්වයෙන් අඩුවීමක් ඉදිරියේදී අපේක්ෂා කරන බව කාලගුණ විද්‍යා දෙපාර්තමේන්තුව පවසනවා.\nකෙසේ වෙතත්, බස්නාහිර, සබරගමු, මධ්‍යම සහ ඌව පළාත්වලත් ගාල්ල සහ මාතර යන දිස්ත්‍රික් වලත් ඇතැම් ස්ථාන වලට මිලිමිටර 50 ඉක්මවු තද වැසි ඇතිවිය හැකි බවයි එහි අධ්‍යක්ෂ ජනරාල් අතුල කරුණානායක කියා සිටියේ.",
       "URL": "https://www.hirunews.lk/330496/18-වංගුව-යළි-වැසේ",
       "Category": "Local News",
       "Parent URL": "https://www.hirunews.lk/local-news.php?pageID=463"
}