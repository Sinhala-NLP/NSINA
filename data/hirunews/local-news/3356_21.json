{
       "Source": "hirunews",
       "Timestamp": "Saturday, 11 May 2019 - 20:10",
       "Headline": "ඡන්ද කොමිසමේ සභාපති තවත් ත්‍රස්තවාදයක් ගැන කියයි",
       "News Content": "පවතින ආරක්ෂක තත්ත්වයට මුවාවී කිසියම් පාර්ශවයක් ඡන්ද කල් දැමීමට බලාපොරොත්තු වන්නේ නම් එය ත්‍රස්තවාදයේම කොටසක් බව මැතිවරණ කොමිසමේ සභාපති මහින්ද දේශප්‍රිය පවසනවා.\nඔහු මේ බව සදහන් කළේ සත්‍ය ගවේෂකයෝ සංවිධානය සමග පැවති සාකච්ඡාවෙන් අනතුරුව මාධ්‍ය වෙත අදහස් දක්වමින්.\nබස්නාහිර පළාත් සභා ඡන්ද විමසීම කඩිනමින් පැවැත්වීමට ක්‍රියා කරන ලෙස ඉල්ලීමක් කිරීම සදහා සත්‍ය ගවේෂකයෝ සංවිධානයේ කැදවුම්කරු නීතිඥ ප්‍රේමනාත් සී.දොලවත්ත අද මැතිවරණ කොමිසමට පැමිණියා.\nඑහිදී කොමිසමේ සභාපති මහින්ද දේශප්‍රිය සමග මේ සම්බන්ධයෙන් සාකච්ඡා කළ අතර, පසුව මැතිවරණ පැවැත්වීමට අපොහොසත් වුවහොත් ගැනීමට බලාපොරොත්තු වන අධිකරණ ක්‍රියාමාර්ග සම්බන්ධයෙන් වූ ලේඛණයක් ද ඔවුන් කොමිසමේ සභාපති මහින්ද දේශප්‍රියට භාර දුන්නා.",
       "URL": "https://www.hirunews.lk/216206/ඡන්ද-කොමිසමේ-සභාපති-තවත්-ත්‍රස්තවාදයක්-ගැන-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3356"
}