{
       "Source": "hirunews",
       "Timestamp": "Saturday, 28 January 2023 - 7:57",
       "Headline": "විදුලිබල මණ්ඩලය සහ උපයෝගීතා කොමිසමේ මත ගැටුම තවදුරටත් (වීඩියෝ)",
       "News Content": "දෛනික විදුලි කප්පාදුව කළමනාකරණ වැඩසටහනට අනුව සිදුවන බව විදුලිබල මණ්ඩලය පවසනවා.\nඒ පිළිබදව ඔවුන් මහජන උපයෝගිතා කොමිසම ද දැනුවත් කර ඇති බවයි වාර්තා වන්නේ.\nකෙසේ වෙතත් මහජන උපයෝගිතා කොමිසම සදහන් කළේ මෙම දෛනික විදුලි කප්පාදුව හේතුවෙන් උසස් පෙළ සිසුන් තුන් ලක්ෂ තිස් එක්දහසකගේ මානව හිමිකම් කඩවන බවයි.\nමේ අතර විදුලිබල මණ්ඩලයේ මෙම විදුලි කප්පාදු කළමනාකරණ වැඩසටහනට තමන් අනුමැතිය ලබා නොදුන් බවද මහජන උපයෝගීතා කොමිසමේ සභාපතිවරයා සඳහන් කළා.\nඑමෙන්ම උසස් පෙළ විභාගය පැවැත්වෙන ලබන 17 වන දා දක්වා කාලයේ දී විදුලි කප්පාදුවකට මුහුණ පෑමට සිදුවුවහොත් ඒ පිළිබඳ පැමිණිලි කරන ලෙස මහජන උපයෝගීතා කොමිසම ජනතාවගෙන් ඉල්ලා සිටිනවා.\nඑම කොමිසමේ සභාපති ජනක රත්නායක කියා සිටියේ මෙම පැමිණිලි ලිඛිතව ඉදිරිපත් කරන ලෙසයි.\nඒ අනුව 077 5 687 387 යන අංකයට වට්ස්ඇප් මගින් හෝ 011 2 392 641 දුරකතන අංකයට ෆැක්ස් මගින් පැමිණිලි සිදු කළ හැකියි.\nමීට අමතරව\n[email protected]\nයන විද්‍යුත් තැපැල ඔස්සේ ද පැමිණිලි යොමු කර හැකි බවයි මහජන උපයෝගීතා කොමිසමේ සභාපතිවරයා සඳහන් කළේ.\nමේ අතර උසස් පෙළ විභාගය අවසන්වන පෙබරවාරි මස 17 වනදා තෙක් අඛණ්ඩ විදුලි සැපයුමක් ලබාදීමට පැමිණි එකඟතාවට අදාළ විධානය පැහැරහැරීමට එරෙහිව ශ්‍රී ලංකා මානව හිමිකම් කොමිසම ශ්‍රේෂ්ඨාධිකරණය හමුවේ නඩු පැවරීමට පියවර ගෙන තිබෙනවා.\nඑම නඩු පැවරීමට අදාළ සහතික ඊයේ ශ්‍රේෂ්ඨාධිකරණය වෙත යොමුකළ බවයි ශ්‍රී ලංකා මානව හිමිකම් කොමිසන් සභාව සඳහන් කළේ.\nනඩුවේ වගඋත්තතරකරුවන් ලෙස ලංකා විදුලිබල මණ්ඩලයේ සභාපතිවරයා, විදුලිබල හා බලශක්ති අමාත්‍යංශයේ ලේකම්වරයා සහ නීතිපතිවරයා නම්කර ඇති බව සඳහන්.",
       "URL": "https://www.hirunews.lk/326057/විදුලිබල-මණ්ඩලය-සහ-උපයෝගීතා-කොමිසමේ-මත-ගැටුම-තවදුරටත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=575"
}