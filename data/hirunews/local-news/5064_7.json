{
       "Source": "hirunews",
       "Timestamp": "Monday, 02 May 2016 - 7:36",
       "Headline": "තිරප්පනේ ත්‍රිපුද්ගල ඝාතනයේ තොරතුරු රැසක් හෙළිවේ",
       "News Content": "තිරප්පනේ - සෙලෙස්තිමඩුව ප්‍රදේශයේ මෝටර් රථයක් තුළ තිබී සොයාගත් වෙඩි වැදී මියගිය පුද්ගලයන් තුන්දෙනාගේ මළ සිරුරු සම්බන්ධයෙන් මේ වන විට තොරතුරු රැසක් අනාවරණ වී තිබෙනවා.\nපොලීසිය සදහන් කළේ ඔවුන් පැමිණ ඇති මෝටර් රථය මැදිරිගිරිය ප්‍රදේශයේ පදිංචි කාන්තාවකට අයත් එකක් බවයි.\nඑමෙන්ම එම මෝටර් රථය කෑගල්ල ප්‍රදේශයේ කුලී පදනම මත වාහන ලබාදෙන ආයතනයක් වෙත ලබාදී තිබෙනවා.\nඉන් අනතුරුව එම ආයතනය විසින් අදාළ මෝටර් රථය මහනුවර ප්‍රදේශයේ කුලී පදනම මත වාහන ලබාදෙන තවත් ආයතනයක් වෙත ලබාදී ඇති බව සදහන්.\nඒ අනුව එම ආයතනයෙන් මෙම මෝටර් රථය මිය ගිය සරත් බණ්ඩාර නොහොත් එස් එෆ් බණ්ඩා රැගෙන ඇති බවයි පොලීසිය සදහන් කළේ.\nමීට අමතරව සිද්ධිය වන දිනයේදී අදාළ මෝටර් රථය අවස්ථා කිහිපයකදී අනුරාධපුර නගරයේ ධාවනය වී ඇති ආකාරය සී සී ටී වී දර්ශනවල සටහන් වී තිබෙනවා.\nඑම දර්ශන ඔස්සේ ද පරීක්ෂණ ක්‍රියාත්මක බව සදහන්.\nවෑන් රථයක් තුළ වෙඩි වැදී මියගිය පුද්ගලයන් තුන් දෙනෙකුගේ මළ සිරුරු තිරප්පනේ - සෙලෙස්තිමඩුව ප්‍රදේයේදී සොයා ගැනුනේ පෙරේදා පස්වරුවේදියි.\nපොලීසිය එම ස්ථානයට යනවිටත් මෝටර් රථය පණ ගැන්වී තිබුණා.\nඑහිදී මියගිය පුද්ගලයින්ගේ් අනන්‍යතාව තහවුරු කරගැනීමට පොලීසිය සමත්වූ අතර, ඒ අනුව මියගිය එක් අයෙකු නොච්චියාගම ප්‍රදේශයේ පදිංචි 45 හැවිරිදි සරත් බණ්ඩාර නොහොත් එස් එෆ් බණ්ඩා ලෙස හඳුනාගෙන තිබෙනවා.\nමොහු මනුෂ්‍ය ඝාතන ඇතුලූ අපරාධ රැසකට සම්බන්ධ පුද්ගලයෙකු බවටයි හෙළිවී ඇත්තේ.\nමීට වසර දෙකකට පෙර අනුරාධපුර බන්ධනාගාරයේ රඳවා සිටි ත්‍රස්තවාදී සැකකරුවන් දියත් කළ විරෝධතාවට නායකත්වය ලබාදුන්නේ මොහු බවටද පොලීසිය තොරතුරු අනාවරණය කරගෙන තිබෙනවා.\nඝාතනයට ලක්වූ අනෙක් පුද්ගලයන් වන්නේ 24 හැවිරිදි යූ සමන් කුමාර සහ ගාල්ල ගිංතොට ප්‍රදේශයේ පදිංචි 30 හැවිරිදි එම් ජී ප්‍රදීප් කුමාරයි.",
       "URL": "https://www.hirunews.lk/132197/තිරප්පනේ-ත්‍රිපුද්ගල-ඝාතනයේ-තොරතුරු-රැසක්-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=5064"
}