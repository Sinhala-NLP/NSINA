{
       "Source": "hirunews",
       "Timestamp": "Monday, 13 February 2017 - 11:02",
       "Headline": "හම්බන්තොට සිද්ධියේ 24 ක් යළි රිමාන්ඩ්,අධිකරණ තාප්පයේ විරෝධතා පෝස්ටරයක්",
       "News Content": "හම්බන්තොට දී කලහකාරී ලෙස හැසිරීම සම්බන්ධයෙන් අත්අඩංගුවට ගෙන රක්ෂිත බන්ධනාගාර ගතකර සිටි 25 දෙනාගෙන් 24 දෙනෙකු මේ මස 27 වැනිදා දක්වා යලි රක්ෂිත බන්ධනාගාර ගත කෙරුණා.\nඒ, සැකකරුවන් අද පෙරවරුවේ හම්බන්තොට මහේස්ත්‍රාත් මංජුල කරුණාරත්න හමුවට ඉදිරිපත් කිරීමෙන් පසුවයි.\nමෙම සිද්ධියේ රිමාන්ඩ් භාරයේ සිටි එක් සැකකරුවෙකුට මහේස්ත්‍රාත්වරයා අද ඇප ලබාදුන්නේ සිය නැගණියගේ විවාහ මංගල උත්සවය සඳහා සහභාගි වීමට අවශ්‍ය බවට ඔහුගේ නීතිඥයන් ඉදිරිපත් කළ කරුණු සැලකිල්ලට ගැනීමෙන් අනතුරුවයි.\nඒ අනුව මෙම සැකකරු රුපියල් ලක්ෂ 05 බැගින් වූ ශරීර ඇප 03ක් මත මුදා හැරීමට මහේස්ත්‍රාත්වරයා නියෝග කළා.\nහම්බන්තොට,මිරිජ්ජවිල චීන - ශ්‍රී ලංකා කර්මාන්ත කලාපයේ වැඩකටයුතු ආරම්භ වූ  පසුගිය ජනවාරි මස හත්වනදා අධිකරණ නියෝග කඩකරමින් විරෝධතාවල නිරතවීම සැකකරුවන්ට එල්ලවී ඇති චෝදනාව වනවා.\nමේ අතර විනිසුරුවරයා විවෘත අධිකරණය හමුවේ කියා සිටියේ හම්බන්තොට ඉඩම් මංකොල්ලයට එරෙහිව සටන් වැදුණු දේශපාලන සිරකරුවන් වහා නිදහස් කරන ලෙස දැක්වෙන පෝස්ටරයක් අධිකරණ භූමිය වටා ඇති තාප්පයේ අලවා තිබෙනු තමා දුටු බවයි.\nතමාට කිසිදු දේශපාලන පක්ෂයක් නොමැති බවයි ඔහු මෙහිදී කියා සිටියේ.\nතමා අධිකරණ නිලධාරියෙකු බවත් එම නීති රෙගුලාසිවලට අනුව කටයුතු කරන බවත් මෙහිදී මහේස්ත්‍රාත්වරයා ප්‍රකාශ කර තිබෙනවා.",
       "URL": "https://www.hirunews.lk/154348/හම්බන්තොට-සිද්ධියේ-24-ක්-යළි-රිමාන්ඩ්අධිකරණ-තාප්පයේ-විරෝධතා-පෝස්ටරයක්",
       "Category": "Local News",
       "Parent URL": "https://www.hirunews.lk/local-news.php?pageID=4664"
}