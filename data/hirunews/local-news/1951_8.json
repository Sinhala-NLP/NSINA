{
       "Source": "hirunews",
       "Timestamp": "Saturday, 15 May 2021 - 19:50",
       "Headline": "කොරෝනා පාලනය සඳහා යොදාගන්නා ඖෂධවල, අමුද්‍රව්‍ය මිල ඉහළට",
       "News Content": "කොරෝනා පාලනය සඳහා යොදා ගන්නා ඖෂධ නිපදවීමට භාවිත කරන අමුද්‍රව්‍යවල මිල සීග්‍රයෙන් ඉහළ ගොස් ඇති බව විදෙස් වාර්තා ප්‍රකාශ කළා. ලොව ප්‍රධානම ඖෂධ නිෂ්පාදකයෙකු වන ඉන්දියාවේ ඖෂධ නිෂ්පාදකයන්ගේ සංගමය ප්‍රකාශ කරන්නේ චීනයෙන් ආනයනය කරන අමුද්‍රව්‍ය රැසක මිල අසාමාන්‍ය ලෙස ඉහළ ගොස් ඇති බවයි.\nපැරසිටමෝල් සහ ඇසිත්‍රෝමයිසීන් නිපදවීම සඳහා චීනයෙන් ගෙන්වන අමුද්‍රව්‍යවල මිල සියයට 30ත්, 40ත් අතර ප්‍රමාණයකින් ඉහළ ගොස් ඇති බව සඳහන්.\nඉන්දීය ඖෂධ නිෂ්පාදකයින්ගේ සංගමයේ විධායක අධ්‍යක්ෂ අශෝක් කුමාර් කියා සිටියේ කොරෝනා රෝගීන්ට ප්‍රතිකාර කිරීමට යොදා ගන්නා ඖෂධ නිපදවීමට භාවිත කරන චීනයෙන් ආනයනය කරන අයිවර්මෙක්ටින් හි මිල සියයට 300කින් පමණ ඉහළ ගොස් ඇති බවයි.\nමේ අතර ඉන්දියාවේ බටහිර බෙංගාලය අද සිට සති දෙකක් වසා තැබීමට තීරණය කර තිබෙනවා.\nමේ හේතුවෙන් සියලු කාර්යාල, අධ්‍යාපන ආයතන මෙන්ම එහි අගනුවර වන කොල්කටාහි උමං දුම්රිය ඇතුලු සියලු ප්‍රවාහන සේවා ද නතර කර ඇති බවයි ඉන්දීය වාර්තා සඳහන් කළේ.\nමේ අතර බටහිර බෙංගාලයේ ප්‍රධාන අමාත්‍ය මම්තා බැනර්ජි ගේ සොහොයුරා ද කොරෝනා ආසාදිතව රෝහල්ගතව ප්‍රතිකාර ලබමින් සිටියදී ජීවිතක්ෂයට පත්ව ඇති බව ඉන්දීය මාධ්‍ය වාර්තා කර තිබෙනවා.\nමේ දක්වා ඉන්දියාවෙන් කොරෝනා ආසාදිතයන් දෙකෝටි 43 ලක්ෂ 72,907 දෙනෙකු වාර්තාවී ඇති අතර, එරට සිදුව ඇති මරණ සංඛ්‍යාව දෙලක්ෂ 66,229 ක්. ලොව දෛනික වැඩිම ආසාදිතයන් සංඛ්‍යාවද තවදුරටත් ඉන්දියාවෙන් වාර්තාවන අතර, ගතවූ පැය විසි හතර තුළ පමණක් එරටින් නව ආසාදිතයන් තුන්ලක්ෂ 26,123 ක් හඳුනා ගැනුනා.\nඑම කාලය තුළ එරටින් මරණ 3,879 ක් වාර්තාවී තිබෙනවා.",
       "URL": "https://www.hirunews.lk/271470/කොරෝනා-පාලනය-සඳහා-යොදාගන්නා-ඖෂධවල-අමුද්‍රව්‍ය-මිල-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=1951"
}