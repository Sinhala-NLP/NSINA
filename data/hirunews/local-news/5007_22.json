{
       "Source": "hirunews",
       "Timestamp": "Monday, 13 June 2016 - 19:00",
       "Headline": "සාලාව පවුල් වලට හෙට සිට රු 50000ක්",
       "News Content": "කොස්ගම - සාලාව යුද හමුදා කදවුරේ සිදුවූ පිපිරීමෙන් නිවාස හානි වූ පවුල් සඳහා ලබාදීමට නියමිත රුපියල් 50000සේ මාසික දීමනාව හෙට සිට නිකුත් කෙරෙනවා.\nඒ පිළිබඳ සාකච්ඡාවක් ද සීතාවක ප්‍රාදේශීය ලේකම් කාර්යාලයේදී අද පැවැත්වුණා.\nමේ අතර සාලාව යුද හමුදා කදවුරේ පිපිරීමෙන් අනතුරුව වසා දැමුණු ඊට ආසන්න පාසල් 4ක් අද දිනයේ ආරම්භ කෙරුණා.\nඒ අනුව කොස්ගම සුමේධ විද්‍යාලය, අකරවිට මහා විද්‍යාලය, බොරලූගොඩ සිද්ධාර්ථ කණිෂ්ඨ විද්‍යාලය සහ කළුඅග්ගල ශාන්ත ජෝන් බොස්කෝ මහා විද්‍යාලයයි.\nඑම පාසල්වල විදුහල්පතිවරුන් පැවසුවේ සියයට 60කට ආසන්න දරුවන් පිරිසක් අද දිනයේ පාසලට පැමිණි බවයි.\nනිළ ඇදුම් අහිමි වූ දරුවන්ට සුදුසු ඇදුමකින් පාසලට පැමිණීමට ද අවස්ථාව ලබාදී තිබුණා.\nසිද්ධියෙන් පීඩාවට පත් දරුවන්ට අවශ්‍ය පාසල් පොත් සහ උපකරණ බෙදා දීමේ වැඩසටහනක් ද යුද හමුදාව එම පාසල් තුළ දී අද ක්‍රියාත්මක කළා.\nවිනාශ වූ දේපළ තක්සේරු කිරීමේ කටයුතු අද දිනයේත් සිදුකෙරුණු අතර ඒ සඳහා නිලධාරීන් 106 දෙනෙකු අනුයුක්ත කර තිබුණා.\nඑහිදී වැඩිම හානි සිදුවූ සාලාව ග්‍රාම සේවා වසමේ තක්සේරු කටයුතු අද දිනයේ අවසන් කර තිබෙනවා.\nපිපිරීමෙන් විනාශ වූ කොස්ගම රජයේ රෝහලේ බාහිර රෝගී අංශය ද අද විවෘත කෙරුණා.\nහමුදා සාමාජිකයින්ගේ ශ්‍රම දායකත්වයෙනුයි එහි අලූත්වැඩියා කටයුතු සිදුකෙරුණේ.\nඅර්ධ හානි වූ නිවාස 96ක් මේ වන විට පිළිසකර කර අවසන් කර ඇති අතර, තවත් නිවාස 150ක් පමණ පිළිසකර කෙරෙනවා.",
       "URL": "https://www.hirunews.lk/135454/සාලාව-පවුල්-වලට-හෙට-සිට-රු-50000ක්",
       "Category": "Local News",
       "Parent URL": "https://www.hirunews.lk/local-news.php?pageID=5007"
}