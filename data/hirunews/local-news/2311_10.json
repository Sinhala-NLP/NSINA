{
       "Source": "hirunews",
       "Timestamp": "Thursday, 26 November 2020 - 12:03",
       "Headline": "අමාත්‍ය චමල් රාජපක්ෂට නව ඇමති කමක් (වීඩියෝ)",
       "News Content": "නව කැබිනට් අමාත්‍යවරයෙකු සහ රාජ්‍ය අමාත්‍යවරයෙකු අද ජනාධිපති කාර්යාලයේදී ජනාධිපති ගෝඨාභය රාජපක්ෂ ඉදිරියේ දිවුරුම් දුන්නා.\nඒ අනුව මහජන ආරක්ෂක අමාත්‍යවරයා ලෙස  දිවුරුම් දෙනු ලැබුවේ රියර් අද්මිරාල් සරත් වීරසේකරයි.\nවාරිමාර්ග අමාත්‍ය චමල් රාජපක්ෂ රාජ්‍ය ආරක්ෂක ස්වදේශ කටයුතු හා ආපදා කළමනාකරණ රාජ්‍ය අමාත්‍යවරයා ලෙස ජනාධිපතිවරයා ඉදිරියේ දිවුරුම් දුන්නා.\nමීට පෙර රියර් අද්මිරාල් සරත් වීරසේකර කටයුතු කරනු ලැබුවේ පළාත් සභා හා පළාත්පාලන කටයුතු පිළිබඳ රාජ්‍ය අමාත්‍යවරයා ලෙසයි.\nමෙම දිවුරුම්දීමත් සමඟ වත්මන් රජයේ කැබිනට් අමාත්‍ය ධුර සංඛ්‍යාව 29 දක්වා ඉහළ ගොස් තිබෙනවා.\nපසුගියදා ජනාධිපති ගෝඨාභය රාජපක්ෂ අතිවිශේෂ ගැසට් පත්‍රයක් නිකුත් කරමින් මහජන ආරක්ෂක අමාත්‍ය ධුරය පිහිටවනු ලැබූ අතර, මීට පෙර අභ්‍යන්තර ආරක්ෂක රාජ්‍ය අමාත්‍යාංශය යටතේ තිබූ පොලිස් දෙපාර්තමේන්තුව සහ ආරක්ෂක අමාත්‍යාංශය යටතේ තිබූ සිවිල් ආරක්ෂක දෙපාර්තමේන්තුව, මහජන ආරක්ෂක අමාත්‍යාංශයට පවරනු ලැබුවා.",
       "URL": "https://www.hirunews.lk/255634/අමාත්‍ය-චමල්-රාජපක්ෂට-නව-ඇමති-කමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2311"
}