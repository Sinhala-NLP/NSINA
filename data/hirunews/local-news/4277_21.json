{
       "Source": "hirunews",
       "Timestamp": "Wednesday, 11 October 2017 - 13:57",
       "Headline": "ගවයෙකු බිම්බෝම්බයකට හසුවෙයි (ඡායාරූප)",
       "News Content": "යාපනයේ මරවන්පිලි දකුණු ප්‍රදේශයේ ගම්මානයකදී ඊයේ(10) සවස ගවයෙකු බිම්බෝම්බයකට හසු වීම නිසා එම ගවයාගේ එක් පාදයක් තුවාල වී ඇතැයි ගව හිමියා යාපනයේ බිම්බෝම්බ ඉවත් කිරීමේ අංශය වෙත පැමිණිලි කර තිබෙනවා.\nකනපතිපිල්ලේ නගුලරාසා නැමති ගවයාගේ අයිතිකරු ප්‍රකාශ කර අත්තේ සම්පූර්ණයෙන්ම බිම්බෝම්බ ඉවත් කොට ජනතාවට යළි පදිංචි වීම සදහා ලබාදුන් ප්‍රදේශයකදී තම ගවයා මෙම අනතුරට පත්ව ඇති නිසා ඊට අදාල අංශ වග කිවයුතු බවයි.\nබිම්බෝම්බ ඉවත් කළ බවට නිර්දේශ කොට ඇති බොහෝ ප්‍රදේශවලින් වරින් වර බිම්බෝම්බ හමුවී ඒවා පුපුරා යාම නිසා ජනතාවට තම දෛනික කටයුතුවල නිරත වීම කෙරෙහි සාධාරණ බියක් ඇති බවද ගව හිමියා ප්‍රකාශ කර තිබෙනවා.\nවවුනියාව උතුර නෙඩුන්කේණි විදුහලේ මැද මිදුල තුළ වළලා තිබූ විශාල ප්‍රමාණයේ බිම්බෝම්බයක් පසුගියදා විදුහල්පතිවරයා විසින් දැකීම නිසා විශාල අනතුරක් මග හැරී ගොස් තිබුනා.\nඑම භූමියද බිම්බෝම්බ ඉවත් කිරීමේ නිරත අන්තර්ජාතික සංවිධාන විසින් බිම්බෝම්බ ඉවත් කළ ආරක්ෂිත ප්‍රදේශ වශයෙන් නම්කොට උත්සව පවත්වා අදාල ප්‍රදේශයේ දිසාපතිවරයාට බාරදෙන ලද පළාතක් බව අප වාර්තාකරු කියා සිටියා.\nවව්නියාව- දිනසේන රතුගමගේ",
       "URL": "https://www.hirunews.lk/173203/ගවයෙකු-බිම්බෝම්බයකට-හසුවෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4277"
}