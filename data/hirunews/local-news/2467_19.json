{
       "Source": "hirunews",
       "Timestamp": "Wednesday, 09 September 2020 - 7:35",
       "Headline": "ගිනිගත් තෙල් නැව මෙරට මුහුදු සීමාවෙනුත් ඉවතට",
       "News Content": "අයහපත් කාලගුණයත් සමග වර්ධනය වූ එම්.ටී. නිව් ඩයමන්ඞ් නෞකාවේ ගින්න ඒකාබද්ධ ආපදා කළමනාකරණ කණ්ඩායම්වල මෙහෙයුම් මගින් අද අලුයම වන විට සාර්ථකව පාලනය කිරීමට හැකි වී ඇති බව නාවික හමුදාව ප්‍රකාශ කළා.\nඔවුන් නිකුත් කළ නිවේදනයක දැක්වෙන්නේ මේ වන විට නෞකාවෙන් ගිනි දැල් නිකුත්වීමක් හෝ දුම් පිටවීමක් නිරීක්ෂණය නොවන බවයි.\nකෙසේ වෙතත් ටග් යාත්‍රාවක් යොදා ගනිමින් ආපදාවට පත් නෞකාව නැවතත් ගැඹුරු මුහුද වෙත ඇදගෙනයාම සිදුකරමින් පවතින බව ද නාවික හමුදාව ප්‍රකාශ කළා.\nඒ අනුව අදාළ නෞකාව මේ වන විට සංගමන්කන්ද තුඩුවේ සිට නාවික සැතපුම් 37ක් ගැඹුරු මුහුදට රැගෙන ගොස් ඇති අතර එම මුහුදු ප්‍රදේශයේ පවතින ඉතාමත් රළු ස්වභාවය සහ දැඩි සුළං ප්‍රවාහය ද හමුවේ මෙම මෙහෙයුම ක්‍රියාත්මක වනවා.\nනෞකාවට කිලෝමීටරයක් පමණ දක්වා වූ ප්‍රදේශයේ විහිදී තිබූ ඩීසල් ඉන්ධන පැල්ලමක් පෙර දින සවස් කාලයේ නිරීක්ෂණය කර ලද අතර ඒ සඳහා ඉන්දීය වෙරළාරක්ෂක දෙපාර්තමේන්තුවට අයත් ඩෝනියර් වර්ගයේ ගුවන් යානයක් යොදා ගනිමින් අදාළ ඩීසල් ඉන්දන පැල්ලම තිබූ ප්‍රදේශය වෙත විශේෂිත රසායන ද්‍රව්‍යයක් ඉසීමට කඩිනමින් කටයුතු කළ බව ද නාවික හමුදාව සදහන් කළා.\nඑමෙන්ම ජාතික ජලජ සම්පත් පර්යේෂණ සහ සංවර්ධන නියෝජිත ආයතනයට අයත් සමුද්‍රිය පර්යේෂණ නෞකාවක් එම මුහුදු ප්‍රදේශය වෙත ළගා වී වැඩිදුර පරීක්ෂණ කටයුතුවල නිරත වනවා.\nඑමෙන්ම නෞකාවේ පවතින ආපදා තත්ත්වය සම්පූර්ණයෙන් පාලනය වීමෙන් පසුව නෞකාවට ඇතුළු වී එහි තත්ත්වය නිරීක්ෂණය කිරීම හා අවශ්‍ය ඉදිරි කටයුතු සොයා බැලීම සදහා නාවික හමුදාපතිවරයාගේ උපදෙස් මත ආපදා කළමනාකරණය පිලිබද විශේෂඥ පුහුණුවක් ලත් තවත් කණ්ඩායමක් අද එම මුහුදු ප්‍රදේශය වෙත නික්ම යාමට නියමිතයි.",
       "URL": "https://www.hirunews.lk/249762/ගිනිගත්-තෙල්-නැව-මෙරට-මුහුදු-සීමාවෙනුත්-ඉවතට",
       "Category": "Local News",
       "Parent URL": "https://www.hirunews.lk/local-news.php?pageID=2467"
}