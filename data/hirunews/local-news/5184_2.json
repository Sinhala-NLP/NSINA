{
       "Source": "hirunews",
       "Timestamp": "Wednesday, 03 February 2016 - 14:57",
       "Headline": "එක්සත් ජාතික පක්ෂය සහ ප්‍රජාතන්ත්‍රවාදී පක්ෂය ගිවිසුම්ගත වෙයි",
       "News Content": "එක්සත් ජාතික පෙරමුණ සහ ප්‍රජාතන්ත්‍රවාදී පක්ෂය අතර සාමුහික ගිවිසුමට අත්සන් කිරීම අද පස්වරුවේ අරලියගහ මන්දිරයේදී සිදුකෙරුණා.\nඑක්සත් ජාතික පෙරමුණ වෙනුවෙන් අග්‍රාමාත්‍ය රනිල් වික්‍රමසිංහ ගිවිසුමට අත්සන් කළ අතර, ප්‍රජාතන්ත්‍රවාදී පක්ෂය වෙනුවෙන් එහි නායක ෆීල්ඞ් මාෂල් සරත් ෆොන්සේකා ඊට අත්සන් කළා.\nදෙපාර්ශවය අතර සාමුහික ගිවිසුමට එළැඹීමෙන් අනතුරුව මාධ්‍ය වෙත අදහස් දක්වමින් ප්‍රජාතන්ත්‍රවාදී පක්ෂයේ නායක ෆීල්ඞ් මාර්ෂල් සරත් ෆොන්සේකා කියා සිටියේ ඉදිරියේදී තමන් වෙත භාරදෙන තනතුරු, දේශපාලන වගකීම් ප්‍රතික්ෂේප නොකරන බවයි.\nඉන් අනතුරුව අදහස් දැක්වූ අග්‍රාමාත්‍ය රනිල් වික්‍රමසිංහ කියා සිටියේ රට තුළ නව දේශපාලන ගමනක් ගොඩනැගී ඇති බවයි.\nනිදහස් දිනයේදී ජාතික කොඩිය එසවීමෙන් වළකින ලෙස ප්‍රකාශ කරන ඇතැම් දේශපාලනඥයින්ටද ඔහු එහිදී විරෝධය පළ කළා.\nමේ අතර, එම අවස්ථාවට එක්ව සිටි එක්සත් ජාතික පක්ෂ මහ ලේකම්, අමාත්‍ය කබීර් හෂීම්ගෙන් මාධ්‍යවේදීන් මෙම සාමුහික ගිවිසුම සම්බන්ධයෙන් විමසා සිටියා.\nඔහු කියා සිටියේ ඉදිරියේදී එක්සත් ජාතික පෙරමුණට පොදු ව්‍යවස්ථාවක් සකස් කිරීමට බලාපොරොත්තු වන බවයි.\nඑසේම හිටපු අමාත්‍ය එම්.කේ.ඞී.එස්. ගුණවර්ධනගේ අභාවයෙන් පුරප්පාඩු වූ ජාතික ලැයිස්තු මන්ත්‍රී ධුරයට පත්කරන තැනැත්තා පිළිබඳ අවසන් තීරණය ලබන 8 වනදා පැවැත්වෙන කෘත්‍යාධිකාරී මණ්ඩලයේදී ගන්නා බවයි අමාත්‍යවරයා සඳහන් කළේ.",
       "URL": "https://www.hirunews.lk/125377/එක්සත්-ජාතික-පක්ෂය-සහ-ප්‍රජාතන්ත්‍රවාදී-ගිවිසුම්ගත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=5184"
}