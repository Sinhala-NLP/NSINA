{
       "Source": "hirunews",
       "Timestamp": "Tuesday, 01 March 2016 - 12:48",
       "Headline": "ඉන්දීය ධීවරයන්ගෙන් ශ්‍රී ලාංකික ධීවරයන්ට නැවතත් ප්‍රහාරයක්",
       "News Content": "මෙරට මුහුදු සීමාවේ ධීවර කටයුතුවල නිරත වෙමින් සිටි ශ්‍රී ලාංකික ධීවරයින් 6 දෙනෙකුට ඉන්දීය ධීවර පිරිසක් විසින් කන්කසන්තුරේ ගැඹුරු මුහුදු ප්‍රදේශයේදී පහරදීමක් සිදුකර තිබෙනවා.\nපොලීසිය සදහන් කළේ පෙරේදා රාත්‍රියේ ධීවර යාත්‍රා දෙකකින් පැමිණි ඉන්දීය ධීවරයින් පිරිසක් මෙලෙස පහර දී ඇති බවයි. මෙරට ධීවරයන් සතුව තිබූ රුපියල් ලක්ෂ 17ක පමණ වටිනාකමින් යුත් උපකරණ සහ මත්ස්‍ය අස්වැන්න ඔවුන් කොල්ල කා ඇති බව පොලීසිය සදහන් කළා.\nපහරකෑමට ලක්වූ ශ්‍රී ලාංකික ධීවරයන් 6 දෙනා කන්කසන්තුරේ පොලීසියට පැමිණිල්ලක් ද ගොනු කර තිබෙනවා.\nමෙලෙස පහරකෑමට ලක්වී ඇත්තේ හම්බන්තොට ප්‍රදේශයේ ධීවරයින් පිරිසක්.\nමීට දින කිහිපයකට පෙර ද ඉන්දීය ධීවරයින් පිරිසක් සිදුකළ පහරදීමකින් ශ්‍රී ලාංකික ධීවරයෙකු අතුරුදන් වූ අතර ධීවරයින්ගේ දැල් හා උපකරණ පැහැර ගැනීමට ලක්වූ බව ධීවර සහ ජලජ සම්පත් සංවර්ධන අමාත්‍යාංශය සදහන් කළා.\nඑහිදී ධීවර සහ ජලජ සම්පත් සංවර්ධන අමාත්‍ය මහින්ද අමරවීර කියා සිටියේ ඉන්දීය ධීවරයින් ශ්‍රී ලංකා මුහුදු සීමාවට පැමිණ මෙරට ධීවරයින්ට පහරදීම සහ ඔවුන්ගේ උපකරණ පැහැරගෙන යාම සම්බන්ධයෙන් වහා විමර්ශනයක් පවත්වන ලෙසටයි.\nඒ සම්බන්ධයෙන් අමාත්‍යවරයා නාවික හමුදාවට සහ වෙරළාරක්ෂක බලකායට උපදෙස් ලබාදී තිබෙනවා.\nඉන්දීය ධීවර ආක්‍රමණවලට එරෙහිව උතුරේ ධීවරයන් ඊයේ යාපනයේදී විරෝධතාවක නිරත වුණා.\nඔවුන් ඉන්දීය මහකොමසාරිස් කාර්යාලයේ යාපන කොන්සල් කාර්යාලය වෙත පැමිණ සංදේශයක් ද භාර දුන් බවයි හිරු වාර්තාකරුවන් සඳහන් කළේ.\nඑහිදී යාපනයේ ඉන්දීය නියෝජ්‍ය මහකොමසාරිස් ඒ නටරාජන් ධීවරයන් පිරිස අමතා ප්‍රකාශ කර ඇත්තේ ඉන්දීය රජයේ අවවාද නොතකා තමිල්නාඩු ධීවරයන් මෙරට මුහුදු තීරයට පැමිණෙන බවයි.\nකෙසේ නමුත් ශ්‍රී ලංකා මුහුදු තීරය ආක්‍රමණය කරන ඉන්දීය ධීවරයින් සංඛ්‍යාව පැහැදිලි ලෙස අඩු වී ඇති බවත් නියෝජ්‍ය මහකොමසාරිස්වරයා වැඩිදුරටත් සඳහන් කළා.",
       "URL": "https://www.hirunews.lk/127496/ඉන්දීය-ධීවරයන්ගෙන්-ශ්‍රී-ලාංකික-ධීවරයන්ට-නැවතත්-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=5147"
}