{
       "Source": "hirunews",
       "Timestamp": "Monday, 03 October 2022 - 12:57",
       "Headline": "GSP ප්‍රගතිය ගැන යුරෝපා සංගමය වාර්තා ලබන වසරේ මුල් භාගයට පෙර",
       "News Content": "ආර්ථික අර්බුදය ජයගනිමින් රට සෞභාග්‍යය කරා ගෙන යාමට සහ කල්පවත්නා ජාතික සංහිඳියාවේ මාවතට ප්‍රවේශ වීමට ශ්‍රී ලංකාව දරන ප්‍රයත්නයට සහය වීමට යුරෝපා සංගමය කැපවී සිටින බව යුරෝපා කොමිසමේ සභාපතිනි උර්සුලා වොන් ඩර් ලේන් පවසනවා.\nජනාධිපති රනිල් වික්‍රමසිංහ එම ධුරයට පත්වීම නිමිත්තෙන් විශේෂ සුබපැතුම් පණිවුඩයක් යොමුකරමිනුයි යුරෝපා කොමිසමේ සභාපතිනිය මේ බව කියා සිටියේ.\nශ්‍රී ලංකා රජය ගෙන යන මෙම ක්‍රියාවලියේදී අදහස් ප්‍රකාශ කිරීම, රැස්වීමේ නිදහස මෙන්ම සියලු පාර්ශවකරුවන් අතර සංවාදයක් සහ නීතියේ ආධිපත්‍යය මෙන් ම මූලික අයිතිවාසිකම්වලට ගරු කිරීම අත්‍යවශ්‍යව පවතින බවයි ඇය කියා සිටියේ.\nජී.එස්.පී ප්ලස් කැපවීම් සම්බන්ධයෙන් ශ්‍රී ලංකාව ලබා ඇති ප්‍රගතිය පිළිබඳ යුරෝපා සංගමය කරන ලද තක්සේරුව සම්බන්ධයෙන් අවධානය යොමුකර ඇති බවයි ඇය කියා සිටියේ.\nඒ පිළිබඳව යුරෝපා සංගමයේ තක්සේරුව කඩිනමින් ඉදිරිපත් කරන බවද යුරෝපා කොමිසමේ සභාපතිනිය ප්‍රකාශ කර තිබෙනවා.\nමෙම වාර්තාව මේ වසරේ අගභාගයේ දී හෝ ලබන වසරේ මුල් භාගයේදී නිකුත් කිරීමට නියමිත අතර එමඟින් සියලු ශ්‍රී ලාංකිකයන්ගේ කෙටි හා දිගු කාලීන අවශ්‍යතා සහතික කෙරෙන ප්‍රතිපත්ති හඳුන්වා දීමට සහ මෙහෙයවීමට අපේක්ෂිතයි.",
       "URL": "https://www.hirunews.lk/316935/gsp-ප්‍රගතිය-ගැන-යුරෝපා-සංගමය-වාර්තා-ලබන-වසරේ-මුල්-භාගයට-පෙර",
       "Category": "Local News",
       "Parent URL": "https://www.hirunews.lk/local-news.php?pageID=827"
}