{
       "Source": "hirunews",
       "Timestamp": "Tuesday, 04 August 2020 - 13:37",
       "Headline": "සෞඛ්‍ය ආරක්ෂිතව ඡන්දය දෙන හැටි (වීඩියෝ)",
       "News Content": "හෙට පැවැත්වෙන මහමැතිවරණයේ ඇති විශේෂත්වය ගැනත්, ඡන්ද පොළට යාමට පෙර ඔබ ඉටු කළයුතු සෞඛ්‍ය පිළිවෙත් මොනවාද කියල ඊයේ අප ඔබව දැනුවත් කළා.\nඡන්ද පොළ තුළදී සෞඛ්‍ය නිර්දේශ පිළිපදිමින් නිවැරදිව ඡන්දය භාවිතා කරන්නේ කොහොමද..?\nඅප ඒ ගැන අද විමසා බලමු.\n-    ඡන්ද පොලට යන ඔබට ඔබේ පැරණි මිතුරන්, දන්න හදුනන අය මහමඟදී මුණගැසෙන්න පුළුවන්.\n-    නමුත් ඔවුන් සමඟ සතුටු සාමීචියේ යෙදෙන්න මේක හොඳ වෙලාවක් නෙවෙයි.\n-    එනිසා හැකි ඉක්මණින් ඔබ පැමිණි කාර්යය ඉටු කරන්න මහන්සිගන්න\nඡන්ද පොල තුලට ගිය පසූ පුද්ගල දුරස්ථභාවය පවත්වාගෙන තමන්ගේ වාරය එනතෙක් ඉවසීමෙන් සිටින්න.\nඒ සඳහා ඔබව හසුරුවන රජයේ නිලධාරීන්ගේ උපදෙස් ක්‍රියාත්මක කරන්න වගබලා ගන්න.\nඡන්ද පොලේ පළමු නිලධාරීයා අසලට යාමට පෙර ඔබට ලැබෙන විෂබීජනාශක දියර වලින් දෑත් පිරිසිදු කර ගැනීමෙන් පසුව ඔබේ අනන්‍යතාව මෙලෙස තහවුරු කළ හැකියි.\nඒ මොහොතේම මුහුණු ආවරණය පසෙකට කර ඔබේ මුහුණ පැහැදිලිව පෙනෙන්නට සැලැස්වීමත් අවශ්‍යයි.\nඔබේ නම ලේඛණයේ ඇති බවට අදාල නිලධාරියා හඩ නගා ප්‍රකාශ කරන අතර ඉන්පසුව ඡන්ද කාඩ්පත ඒ සඳහා වෙන් කර ඇති බදුනට දමන්න.\nපසුව නැවතත් විශබීජනාශක දියරවලින් දෑත් පිරිසිදු කර ගැනීමෙන් පසුව එම ස්ථානයේ ඇති ටිෂූ කඩදාසියෙන් දෑත් වියලා ගැනීමට කටයුතු කරන්න.\nඔබේ ඇඟිල්ලේ පාට තවරන්නේ ඉන් පසුවයි.\nතම ඇඟිලි අනෙකාගේ ඇඟිලිවලට ස්පර්ශ නොවන සේ තබා ගත යුතු අතර ඔබට එලෙස ඇගිල්ල ඔසවා තබා ගත නොහැකි නම් එහි ඇති ටිෂු කඩදාසියක් ගෙන එය මේසය මත දිගහැර ඒ මත අත තබා පාට තැවරීමට ඉඩදෙන්න.\nපසුව එම ටිෂූ කඩදාසිය ඔබ විසින්ම ඒ අසල ඇති බදුනට දමන්න.\nඅනතුරුව ඡන්ද පත්‍රිකාව ඔබට ලැබෙන අතර ඔබේ අතේ ඇති පෑනෙන් ඡන්දය ලකුණු කර ඡන්ද පෙට්ටියට දමන්න.\nඔබ පෑනක් රැගෙන නොගියොත් ඔබට විෂබීජහරණය කළ පෑනක් පාවිච්චිය සඳහා ලබාදෙනවා.\nඑම ස්ථානයෙන් බැහැරව යාමට පෙර ලැබෙන විශබීජහරණ දියර වලින් දෑත් පිරිසිදු කරගැනීමටද අමතක කරන්න එපා.\n-    ඡන්ද පොලෙන් නික්ම යන ඔබ තැන තැන කල්ලි ගැසී, මිතුරන් සමඟ මාර්ගයේ නොරැඳී හැකි ඉක්මණින් නිවෙස හෝ රාජකාරී ස්ථානයට යාමට කටයුතු කරන්න.\n-    නිවෙස තුලට හෝ රාජකාරී ස්ථානයට ඇතුළු වීමට පෙර නැවතත් සබන් යොදා දෑත් පිරිසිදු කර ගැනීම තුලින් ඔබේ ආදරණීයන් වගේම ඔබවත් කොවිඩ් වෛරසයෙන් ඈත් කර තබාවි.",
       "URL": "https://www.hirunews.lk/247105/සෞඛ්‍ය-ආරක්ෂිතව-ඡන්දය-දෙන-හැටි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2540"
}