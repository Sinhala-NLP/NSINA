{
       "Source": "hirunews",
       "Timestamp": "Sunday, 26 April 2020 - 18:45",
       "Headline": "මුළු ආසාදිත සංඛ්‍යාව 477 දක්වා ඉහළට - සීදුව යුධ හමුදා කඳවුරේ නිලධාරියෙකුටත් කොරෝනා (වීඩියෝ)",
       "News Content": "කොවිඞ් නයින්ටීන් හෙවත් කොරෝනා වෛරස් ආසාදිත වූ තවත් 17 දෙනෙකු අද වාර්තා වීමත් සමඟ මෙරටින් හමුවූ සමස්ත ආසාදිතයින් සංඛ්‍යාව 477ක් දක්වා ඉහළ ගොස් ඇති බව සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ ප්‍රකාශ කළා.\nඔහු කියා සිටියේ අද හමුවූ රෝගීන්ගෙන් දස දෙනෙකු නාවික හමුදා සාමාජිකයින් වන අතර එක් අයෙකු කන්දකාඩු නිරෝධායන මධ්‍යස්ථානයේ නිරෝධායනයට ලක්වෙමින් සිටි පුද්ගලයෙක්.\nඑමෙන්ම, තවත් 340 දෙනෙකු වෛද්‍ය අධීක්ෂණය යටතේ පසුවන අතර, සුවය ලබා පිටව ගොස් ඇති සංඛ්‍යාව 120ක්.\nමේ අතර, සීදුව යුද හමුදා විශේෂ බලකා කදවුරේ කපිතාන්වරයෙකුට කොරෝනා වෛරසය ආසාදනය වී ඇති බවට තහවුරු වී තිබෙනවා.\nඔහුට වෛරසය ආසාදනය වී ඇත්තේ වැලිසර නාවික හමුදා කදවුරේ සේවය කරන බිරිඳගෙන් බවටයි දැනට සිදුකරන ලද පරීක්ෂණවලදී අනාවරණ වී ඇත්තේ.\nමෙම සිද්ධියත් සමඟ ලබන මස 9 වන දා දක්වා සීදුව යුද හමුදා විශේෂ බලකා කදවුර හුදෙකලා කිරීමට පියවර ගත් බව සීදුව පරිපාලන මහජන සෞඛ්‍ය පරීක්ෂක සුරේෂ් කුමාර් සඳහන් කළා.\nයුද හමුදාපති ලූතිනන් ජෙනරාල් ශවේන්ද්‍ර සිල්වා කියා සිටියේ වැලිසර නාවික හමුදා කඳවුර තුළින් සෙබලූන් 68 දෙනෙකු සහ නිවාඩු ලබා ගිය සෙබලූන් 27 දෙනෙකු කොරෝනා ආසාදිතයන් බවට හඳුනාගෙන ඇති බවයි.\nඑමෙන්ම, වැලිසර නාවික හමුදා කඳවුරේ නාවික භටයෙකු මී උණ රෝගය වැළඳීමෙන් ඊයේ පස්වරුවේ මියගොස් තිබෙනවා.\nකෙසේ වෙතත් නිරෝධායන රීතීන්වලට අනුකූලව ඔහුගේ අවසන් කටයුතු අද පස්වරුවේ වැලිසර - මහබාගේ පොදු සුසාන භූමියේදී  සිදුකළ බවයි නාවික හමුදා මාධ්‍ය ප්‍රකාශක ලූතිනන් කමාන්ඩර් ඉසුරු සූරියබණ්ඩාර සඳහන් කළේ.\nවැලිසර නාවික හමුදා කඳවුරේ සිට නිවාඩු පැමිණි සෙබළුන් දෙදෙනෙකු සමඟ සමීප සබඳතා පැවැත්වූ නිවාස 7කට අයත් පුද්ගලයින් 20කට ආසන්න සංඛ්‍යාවක් සිය නිවෙස් තුළම නිරෝධායනයට ලක් කිරීමට අඹගමුව මහජන සෞඛ්‍ය පරීක්ෂක එස්. කාමදේවන් කටයුතු කළා.\nඅදාළ සෙබළුන් දෙදෙනාගෙන් එක් සෙබලෙකුගේ නිවසට පැමිණි ඥාතීන් පිරිසක් ද නිරෝධායනයට යොමු කර තිබෙනවා.\nහැටන් ප්‍රදේශයේ පදිංචි අදාළ ඥාතීන්ගේ වයස අවුරුදු එක හමාරක පමණ කුඩා දරුවාට උණ රෝග ලක්ෂණ මේ වන විට පෙන්නුම් කර ඇති අතර, ඔවුන් පරීක්ෂණ සඳහා යොමු කරන බවයි ඔහු කියා සිටියේ.\nඑමෙන්ම, වැලිසර නාවික හමුදා කදවුරේ සිට නිවාඩු ලබා රත්නපුර ප්‍රදේශයේ සිය නිවෙස  වෙත පැමිණ පසුව කොරෝනා ආසාදිත බවට අනාවරණ වූ සෙබලා ඇසුරු කළ පිරිස් පිළිබදව ද එම ප්‍රදේශයේ මහජන සෞඛ්‍ය පරීක්ෂකගේ අවදානය යොමුව තිබෙනවා.\nඒ අනුව අදාළ හමුදා සෙබලාගේ නිවසේ තුන් දෙනෙකු ද පී.සී.ආර්. පරීක්ෂණයට යොමු කර ඇති අතර, ඔහු ගොස් තිබූ එම ප්‍රදේශයේ හෝටලයක හිමිකරුට සහ ඔහුගේ පවුලේ  ඥාතීන්ට ස්වයං නිරෝධායනයට යොමු වන ලෙස දැනුම් දෙනු ලැබුවා.\nමේ අතර, අනුරාධපුර - බුලන්කුලම ප්‍රදේශයට නිවාඩු පැමිණි වැලිසර නාවික හමුදා කදවුරට අනුයුක්තව සේවය කළ සෙබලෙකුට කොරෝනා වෛරසය වැලදී ඇති බවට තහවුරු වීමත් සමඟ ඔහු සමඟ සම්බන්ධ වූ තවත් නාවික හමුදා සාමාජිකයින් කිහිප දෙනෙකුගේ පී.සී,ආර්. පරීක්ෂණ සඳහා සාම්පල ලබා ගැනීම අද සිදුකෙරුණා.\nඒ, අනුරාධපුර මෙත්සිරි සෙවන රෝහලේදියි.\nඑසේම හම්බන්තොට - සූරියවැව - වීරියගම ප්‍රදේශයෙන් වැලිසර නාවික හමුදා කදවුරට අනුයුක්තව සේවය කළ සෙබලෙකුට කොරෝනා ආසාදනය වීමත් සමඟ එම ප්‍රදේශයේ පුද්ගලයින් 60කට ආසන්න පිරිසකට ස්වයං නිරෝධායනයට යොමු වන ලෙස ප්‍රදේශයේ සෞඛ්‍ය බලධාරීන් දැනුම් දී තිබෙනවා.\nඅම්බලන්තොට - බැරගම ප්‍රදේශයෙන් ද නාවික හමුදා සෙබලෙකුට කොරෝනා වැලදී ඇති බවට අනාවරණ වීමත් සමඟ ඔහු සමීපව ඇසුරු කළ එම ප්‍රදේශයේ පිරිස් කවුරුන්ද යන්න පිළිබදව ද මේ වන විටත් පරීක්ෂණ පැවැත්වෙනවා.\nඑමෙන්ම, පනාගොඩ යුද හමුදා කදවුරේ ස්වේච්ඡා සේවකයෙකු ලෙස කටයුතු කරන අලව්ව ප්‍රදේශයේ පදිංචි පුද්ගලයෙකුට ද කොරෝනා වෛරසය ආසාදනය වී ඇති බව තහවුරු වී තිබෙනවා.\nඑමෙන්ම, අදාළ ආසාදිතයා ප්‍රතිකාර ලබා ගත් එම ප්‍රදේශයේ වෛද්‍යවරුන් දෙදෙනෙකු සහ ඖෂධසැලක සේවකයින් පිරිසක් ද නිරෝධායනයට යොමු කිරිමටයි පියවර ගෙන ඇත්තේ.\nඇඹිලිපිටිය ප්‍රධාන මහේස්ත්‍රාත්වරිය සිය නිවසේ සිට දින 14ක කාලයක් ස්වයං නිරෝධායනයට ලක්වීමට පියවර ගෙන ඇති බව සබරගමු පළාත් සෞඛ්‍ය සේවා අධ්‍යක්ෂ වෛද්‍ය කපිල කන්නංගර පවසනවා.\nප්‍රධාන මහේස්ත්‍රාත්වරියගේ සැමියා වැලිසර නාවික හමුදා කදවුරේ නිලධාරියෙකු වන අතර, ඔහු පසුගිය 12 වන දා සිට 20 වන දා දක්වා කාලය තුළ නිවාඩු ලබා නිවසට පැමිණීම හේතුවෙන් ඇය මෙලෙස ස්වයං නිරෝධායනයට යොමු වූ බවයි සබරගමුව පළාත් සෞඛ්‍ය සේවා අධ්‍යක්ෂ වෛද්‍ය කපිල කන්නංගර කියා සිටියේ.\nමහේස්ත්‍රාත්වරියගේ සැමියාට කොරෝනා ආසාදනය වී ඇති බවට මෙතෙක් තහවුරු වී නැති බව ද ඔහු සඳහන් කළා.\nමේ අතර, ආරක්ෂක අමාත්‍යාංශයේ උපදෙස් පරිදි නැවත දැනුම් දෙන තුරු ත්‍රිවිධ හමුදාවට අයත් නිලධාරීන් සහ සෙසු නිළයන්ගේ නිවාඩු, කෙටි නිවාඩු අවලංගු කර තිබෙනවා.\nදැනට නිවාඩු මත සිටින නිලධාරීන් සහ සෙසු නිළයන් කඩිනමින් තමන් සේවය කරන කදවුරු වෙත වාර්තා කළ යුතු බවයි යුද හමුදාපති ලූතිනන් ජෙනරාල් ශවේන්ද්‍ර සිල්වා කියා සිටියේ.\nකොවිඞ් - 19 ගෝලීය වසංගතය නිසා අතරමංව සිටි තවත් ශ්‍රී ලාංකිකයන් 113 දෙනෙකු අද දිවයිනට පැමිණියේ ශ්‍රී ලංකන් ගුවන් සේවයට අයත් යූ එල්. 1193 දරණ විශේෂ යානයෙන්.",
       "URL": "https://www.hirunews.lk/239489/මුළු-ආසාදිත-සංඛ්‍යාව-477-දක්වා-ඉහළට-සීදුව-යුධ-හමුදා-කඳවුරේ-නිලධාරියෙකුටත්-කොරෝනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2771"
}