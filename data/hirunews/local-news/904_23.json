{
       "Source": "hirunews",
       "Timestamp": "Monday, 29 August 2022 - 15:25",
       "Headline": "පාර්ලිමේන්තු මන්ත්‍රී සනත් නිශාන්තට එරෙහිව පෙත්සමක්",
       "News Content": "අධිකරණයට අපහාස කිරීමේ චෝදනාව සම්බන්ධයෙන් ශ්‍රී ලංකා පොදුජන පෙරමුණේ පුත්තලම දිස්ත්‍රික් පාර්ලිමේන්තු මන්ත්‍රී සනත් නිශාන්තට එරෙහිව දඬුවම් පමුණුවන ලෙස ඉල්ලා අභියාචනාධිකරණයට අද පෙත්සමක් ගොනු කෙරුණා.\nනීතිඥවරයෙකු වන ප්‍රියලාල් සිරිසේන විසින් ඉදිරිපත් කළ මෙම පෙත්සම විභාගය අවසන් වන තෙක් වගඋත්තරකාර මන්ත්‍රීවරයාට විදේශ ගතවීම වැලැක්වීමේ නියෝගයක් නිකුත් කරන ලෙස ද ඉල්ලා තිබෙනවා.\nමැයි මස 9 වනදා ගාලු මුවදොරට සහ ගෝඨා ගෝ ගම අරගලයට පහර දීමේ සිද්ධියට අදාළව ගොනුකර ඇති පැමිණිල්ලේ සැකකරුවෙකු ලෙස පාර්ලිමේන්තු මන්ත්‍රී සනත් නිශාන්ත නම් කර තිබෙනවා.\nනිතිඥවරයා සිය පෙත්සමෙන් සිහිපත් කර ඇත්තේ එහි දී සනත් නිශාන්ත මන්ත්‍රීවරයාව කොළඹ කොටුව මහේස්ත්‍රාත්වරයා විසින් රක්ෂිත බන්ධනාගාර ගත කර පසුව ඇප මත මුදාහැරි බවයි.\nඑහෙත් පසුගිය 23 වන දා ශ්‍රී ලංකා පොදුජන පෙරමුණ පක්ෂ මූලස්ථානයේ පැවති මාධ්‍ය හමුවේ දී අරගලයට සම්බන්ධ සැකකරුවන්ට ඇප දීමේ දී මහේස්ත්‍රාත්වරු ක්‍රියාත්මක වූ ආකාරය පිළිබඳව විවේචනාත්මකව අදහස් පළ කර ඇති බවයි.\nමෙමගින් මන්ත්‍රීවරයා අධිකරණයට පවතින ගෞරවය හා ප්‍රතිරූපයට හානි කර ඇති බවයි නිතීඥ ප්‍රියලාල් සිරිසේන සඳහන් කළේ ඒ හරහා සනත් නිශාන්ත මන්ත්‍රීවරයා අධිකරණයට අපහාසයක් සිදු කර ඇති බවත් ඒ සම්බන්ධයෙන් චෝදනා පත්‍රයක් යොමු කරන ලෙස නීතිපතිවරයාට නියෝගයක් නිකුත් කරන ලෙසත් පෙත්සමෙන් ඔහු ඉල්ලා තිබෙනවා.",
       "URL": "https://www.hirunews.lk/314042/පාර්ලිමේන්තු-මන්ත්‍රී-සනත්-නිශාන්තට-එරෙහිව-පෙත්සමක්",
       "Category": "Local News",
       "Parent URL": "https://www.hirunews.lk/local-news.php?pageID=904"
}