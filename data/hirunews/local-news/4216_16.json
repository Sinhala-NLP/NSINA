{
       "Source": "hirunews",
       "Timestamp": "Thursday, 16 November 2017 - 7:35",
       "Headline": "පළාත්පාලන සීමා නිර්ණ ගැසට් පත්‍රයට එරෙහි පෙත්සම සළකා බැලීම අද",
       "News Content": "පළාත්පාලන ආයතනවල සීමා සහ සභික සංඛ්‍යාව නිර්ණය කරමින් මෑතකදී නිකුත් කළ අතිවිශේෂ ගැසට් නිවේදනය බල රහිත කෙරෙන ආඥාවක් ඉල්ලා පළාත්පාලන ආයතන 6 ක ඡන්ද දායකයින් පිරිසක් ගොනුකළ රිට් පෙත්සම අද අභියාචනාධිකරණයේදී සළකා බැලීමට නියමිතයි.\nමෙම පෙත්සමට මැදිහත්වීමට තමන්ටද අවසර දෙන ලෙස ඉල්ලා ශ්‍රී ලංකා පොදුජන පෙරමුණේ ලේකම්වරයා සහ නීතීඥවරියක විසින් ඉදිරිපත් කර ඇති අතරමැදි පෙත්සම්වලට අවසර දෙන්නේදැයි යන්න අද සළකා බැලෙනු ඇති.\nමහනුවර, ඇල්පිටිය, කොළඹ, මාතර සහ හාලිඇළ ප්‍රදේශවල පදිංචිකරුවන් පිරිසක් මෙම පෙත්සම ගොනුකොට ඇති අතර, එහි වගඋත්තරකරුවන් ලෙස පළාත්සභා සහ පළාත්පාලන අමාත්‍ය ෆයිසර් මුස්තාෆා සහ එහි ලේකම්වරයා නම් කර තිබෙනවා.\nඊයේ මුල්වරට ගොනුකළ මෙම පෙත්සම එල්.ටී.බී. දෙහිදෙණිය, කුමුදුනී වික්‍රමසිංහ සහ ශිරාල් ගුණරත්න යන අභියාචනාධිකරණ විනිසුරු මඩුල්ලක් හමුවේ සළකා බැලූනා.\nකෙසේ වෙතත් සීමානිර්ණ ගැසට් පත්‍රය බල රහිත කරන ලෙස අභියාචනාධිකරණය හමුවේ පෙත්සමක් ගොනු කිරීම මගින් පළාත්පාලන මැතිවරණය කල් දැමීමේ සූදානමක් පවතින බවට පැෆ්රල් සංවිධානය චෝදනා කරනවා.\nහිරු ප්‍රවෘත්ති අංශය වෙත අදහස් දක්වමින් එහි විධායක අධ්‍යක්‍ෂ රෝහණ හෙට්ටිආරච්චි කියා සිටියේ අභියාචනාධිකරණයට ඉදිරිපත් කරන ලද මෙම පෙත්සම විභාගයට ගැනෙන අවස්ථාවේදී තම සංවිධානයද ඊට මැදිහත්වන බවයි.\nමෙම පෙත්සම හේතුවෙන් පළාත්පාලන මැතිවරණය කල් දමන්නේදැයි මැතිවරණ කොමිසමේ සභාපති මහින්ද දේශප්‍රියගෙන් අප විමසීමක් කළා.\nඑහිදී ඔහු කියා සිටියේ අදාළ පෙත්සමේ තමන් වගඋත්තරකරුවෙකු නොවන බවයි.",
       "URL": "https://www.hirunews.lk/176141/පළාත්පාලන-සීමා-නිර්ණ-ගැසට්-පත්‍රයට-එරෙහි-පෙත්සම-සළකා-බැලීම-අද",
       "Category": "Local News",
       "Parent URL": "https://www.hirunews.lk/local-news.php?pageID=4216"
}