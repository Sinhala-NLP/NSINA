{
       "Source": "hirunews",
       "Timestamp": "Saturday, 31 October 2020 - 8:11",
       "Headline": "නව චීන තානාපතිවරයා ඇතුළු පිරිස චීන තානාපති කාර්යාලය තුළදීම ස්වයං නිරෝධායනය වෙයි",
       "News Content": "ඊයේ(30) දිනයේ කොරෝනා ආසාදිතයන් 633 දෙනෙකු ඊයේ වාර්තා වීමත් සමඟ මෙරට සමස්ත කොරෝනා ආසාදිතයින් සංඛ්‍යාව 10,000 ඉක්මවා ගියා.\nඑය දැක්වුණේ 10,424ක් ලෙසයි.\nඊයේ දිනයේ වාර්තා වූ ආසාදිතයින් 633 දෙනාගෙන් 495 දෙනෙකු පෑලියගොඩ සහ ධීවර වරායන්හි ආශ්‍රිතයන් වන අතර, නිරෝධායන මධ්‍යස්ථානවල සිටින 138 දෙනෙකු ද රෝගීන් ලෙස හඳුනා ගැනුණා.\nමේ අනුව මිනුවන්ගොඩ හා පෑලියගොඩ කොරෝනා පොකුරේ මුළු ආසාදිතයින් සංඛ්‍යාව 6946ක් දක්වා ඉහළ ගියා.\nආසාදිතයින් 6123 දෙනෙකු තවදුරටත් වෛද්‍ය අධීක්ෂණය යටතේ පසුවන අතර, සුවය ලැබූ සංඛ්‍යාව 4282ක්.\nමේ දක්වා මෙරටින් වාර්තා වන කොරෝනා ආසාදිතයන් අතරින් බහුතරය රෝග ලක්ෂණ පෙන්නුම් නොකරන පිරිස් බව වසංගත රෝග විද්‍යා අංශය සඳහන් කළා. එවැනි ඇතැම් රෝගීන් රෝහල් නොවන එහෙත් ප්‍රතිකාර පහසුකම් ඇති විශේෂ මධ්‍යස්ථාන වෙත යොමු කර ඇති බව සඳහන්.\nමේ අතර, ආසාදිතයින් පිරිසක් හමුවීමත් සමඟ මිරිහාන පොලිස් බල ප්‍රදේශයේ මාදිවෙල - ප්‍රගතිපුර සහ රාහුලපුර යන ප්‍රදේශ වලට සංචරණ සීමා පනවා තිබෙනවා.\nඑමෙන්ම, කෑගල්ල - බුලත්කොහුපිටිය ප්‍රදේශයෙන් නව ආසාදිතයන් 9 දෙනෙකු වාර්තා වීමත් සමඟ බුලත්කොහුපිටිය සහ ලැවල යන ග්‍රාම සේවා වසම්වලට සංචරණ සීමා පැනවූ බවයි පොලීසිය කියා සිටියේ.\nඅදාළ කොරෝනා ආසාදිතයන්ගේ ආශ්‍රිතයන් හඳුනාගෙන නිරෝධායනයට යොමු කරන තෙක් එම සංචරණ සීමා පැනවූ බව ද පොලීසිය ප්‍රකාශ කළා.\nසුවසැරිය ගිලන් රථ සේවයට අනුයුක්තව රාජකාරී සිදුකළ පුද්ගලයෙකුට ද කොරෝනා වෛරසය ආසාදනය වී ඇති බව ඊයේ තහවුරු වුණා.\nඅදාළ සුවසැරිය ගිලන් රථය නතර කර ඇති පොලිස් ස්ථානයේදී ඔහුට වෛරසය ආසාදනය වී ඇති බවටයි සැක කරන්නේ.\nනිරෝධායනය සඳහා පූනානි නිරෝධායන මධ්‍යස්ථානය වෙත යොමු කර ඇති පිරිසක් නිරෝධායන ක්‍රියාවලිය තුළ තමන්ට මුහුණදීමට සිදුව ඇති දුෂ්කරතා සම්බන්ධයෙන් හිරු ප්‍රවෘත්ති අංශයට අදහස් පළ කළා.\nමේ අතර, කොග්ගල ඇගලුම් කම්හලේ කොරෝනා ආසාදිත තරුණියකගේ ආශ්‍රිතයින් 125 දෙනෙකුට සිදුකළ පී.සී.ආර්. පරීක්ෂණවල වාර්තාවලට අනුව ඔවුන්ට එම රෝගය වැළදී නොමැති බවට සෞඛ්‍ය අංශ ඊයේ තහවුරු කළා.\nඑමෙන්ම, පී.සී.ආර්. පරීක්ෂණ සඳහා ජෛව සාම්පල ලබා ගැනීමට පෙර සෞඛ්‍ය අංශ ඒ පිළිබදව පූර්ව දැනුවත් කිරීමක් සිදුකරන අතර එවැනි අවස්ථාවකදී එලෙස පැමිණෙන කුමන තරාතිරම අයෙකුගේ වුවද අනන්‍යතාව තහවුරු කර ගැනීමට මහජනතාවට අයිතියක් ඇති බව මහජන සෞඛ්‍ය පරීක්ෂකවරුන්ගේ සංගමය පවසනවා.\nඑම සංගමයේ සභාපති උපුල් රෝහණ මේ බව කියා සිටියේ මහජන සෞඛ්‍ය පරීක්ෂකවරුන් ලෙස පෙනී සිටිමින් මහව - කැත්තපහුව ප්‍රදේශයේ නිවසක් කොල්ල කෑමේ සිද්ධිය සම්බන්ධයෙන් අදහස් දක්වමින්.\nමේ අතර, ශ්‍රී ලංකාවේ නව චීන තානාපතිවරයා ඇතුළු පිරිසක් ඊයේ රාත්‍රියේ මෙරට පැමිණියා.\nහිරු ගුවන් තොටුපළ වාර්තාකරු සඳහන් කළේ ෂැංහයි සිට මොවුන් මෙරටට පැමිණි බවයි.\nනව චීන තානාපතිවරයා ඇතුළු පිරිස චීන තානාපති කාර්යාලය තුළදීම ස්වයං නිරෝධායනයට ද ලක්වන බවටයි වාර්තා වන්නේ.",
       "URL": "https://www.hirunews.lk/253690/නව-චීන-තානාපතිවරයා-ඇතුළු-පිරිස-චීන-තානාපති-කාර්යාලය-තුළදීම-ස්වයං-නිරෝධායනය-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2360"
}