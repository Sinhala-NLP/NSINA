{
       "Source": "hirunews",
       "Timestamp": "Wednesday, 02 February 2022 - 11:16",
       "Headline": "කැරොකේවල රඟ කළ විදෙස් කතක් පොලිස් දැලට",
       "News Content": "රුපියල් එක්කෝටි දස ලක්ෂයක් පමණ වටිනා විදේශීය මුදල් තොගයක් ඩුබායි බලා රැගෙන යාමට තැත් කළ ශ්‍රී ලාංකිකයින් දෙදෙනෙකු කටුනායක බණ්ඩාරනායක ජාත්‍යන්තර ගුවන් තොටුපළේදී අද (02) අලුයම අත්අඩංගුවට ගැනුණා.\nඅලුයම 2.55ට පමණ එමිරේට්ස් ගුවන් සේවයේ ඊ.කේ. 649 දරණ යානයෙන් ඩුබායි බලා පිටත්ව යාමට මොවුන් පැමිණ තිබෙනවා.\nඑහිදී සැකකරුවන්ගේ ගමන් මළු පරීක්ෂා කළ රේගු නිලධාරීන් එහි සූක්ෂම ලෙස අසුරා තිබීයදී යුරෝ 46,000ක විදේශ මුදල් තොගයක් භාරයට ගෙන ඇති බවයි රේගු මාධ්‍ය ප්‍රකාශක - නියෝජ්‍ය රේගු අධ්‍යක්ෂ සුදත්ත සිල්වා කියා සිටියේ.\nමේ අතර, විදේශීය කාන්තාවක් විසින් කොල්ලුපිටිය ප්‍රදේශයේ බලපත්‍ර රහිතව පවත්වාගෙන ගිය රාත්‍රී කැරොකේ සමාජ ශාලාවක් වැටලූ පොලීසිය, විදේශිකයින් 11 දෙනෙකු ඇතුළු 14 දෙනෙකු අත්අඩංගුවට ගෙන තිබෙනවා. ඒ අතර විදේශීය කාන්තාවන් 3 දෙනෙකු ද සිටින බවයි පොලිස් මාධ්‍ය ප්‍රකාශක කාර්යාලය සඳහන් කළේ. සමාජ ශාලාව තුළ තිබී මත්පැන් බෝතල් 489ක්, තීරු බදු රහිතව මෙරටට ගෙන්වන ලද දුම්වැටි 100ක් ද පොලිස් භාරයට ගැනුණා.\nසමාජශාලාව පවත්වාගෙන ගිය විදේශික කාන්තාව කොටුව මහේස්ත්‍රාත් අධිකරණය වෙත ඉදිරිපත් කිරීමෙන් පසු වරද පිළිගැනීම නිසා රුපියල් 90,000ක දඩ මුදලකට යටත්ව මුදා හැර තිබෙනවා.",
       "URL": "https://www.hirunews.lk/295943/කැරොකේවල-රඟ-කළ-විදෙස්-කතක්-පොලිස්-දැලට",
       "Category": "Local News",
       "Parent URL": "https://www.hirunews.lk/local-news.php?pageID=1381"
}