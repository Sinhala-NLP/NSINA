{
       "Source": "hirunews",
       "Timestamp": "Monday, 28 March 2022 - 11:06",
       "Headline": "ශ්‍රී ලංකා - ඉන්දියා නාවික හමුදා විශේෂ පුහුණු අභ්‍යාසය හෙටින් අවසන්",
       "News Content": "ශ්‍රී ලංකා සහ ඉන්දීය නාවික හමුදාව ඒකාබද්ධව මෙරට බටහිර මුහුදු සීමාවේ ආරම්භ කළ විශේෂ නාවික හමුදා පුහුණු අභ්‍යාසය හෙටින් (29) අවසන් වනවා.\nවිවිධ වේග සීමාවන්හි දි නෞකා මතට හෙලිකොප්ටර් යානා ගොඩබැස්සවීම, නැවත ගුවන්ගත කිරීම සහ සාගරික ගුවන් මෙහෙයුම් සිදුකිරීමේ දි ගුවන් යානා නෞකා අතර පණිවුඩ හුවමාරු කරගැනීම යන ප්‍රායෝගීක අභ්‍යාසයන් මෙහිදී සිදු කෙරෙන බවයි නාවික හමුදාව සඳහන් කළේ.\nඉන්දීය සාගර කලාපයේ මුදාගැනීමේ මෙහෙයුම්, මත්ද්‍රව්‍ය ජාවාරම සහ නීති විරෝධි කටයුතු මැඩපැවත්වීම මෙන්ම ඉන්දීය සහ ශ්‍රී ලංකා නාවික හමුදා අතර ද්විපාර්ශ්වික සහයෝගීතාව වර්ධනය කිරීම ද මෙම ඒකාබද්ධ නාවික අභ්‍යාසයේ අරමුණ වනවා.",
       "URL": "https://www.hirunews.lk/300590/ශ්‍රී-ලංකා-ඉන්දියා-නාවික-හමුදා-විශේෂ-පුහුණු-අභ්‍යාසය-හෙටින්-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=1266"
}