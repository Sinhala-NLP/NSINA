{
       "Source": "hirunews",
       "Timestamp": "Tuesday, 18 January 2022 - 15:12",
       "Headline": "එජාපයට තවත් අසුනක් අහිමි වේ - දොරගුලු කඩා පුටුවට ගිය නව සභාපති",
       "News Content": "මෙතෙක් එක්සත් ජාතික පක්ෂයට බලය හිමිව තිබූ ගඟවට කෝරළය ප්‍රාදේශීය සභාවේ බලය ශ්‍රී ලංකා පොදුජන පෙරමුණ විසින් දිනාගෙන තිබෙනවා.\nඒ එම ප්කෂයේ නව සභාපති ලෙස ඩී. ඒ. ධර්මසේන තෝරා පත්වීමත් සමග යි.\nමධ්‍යම පළාත් පාලන කොමසාරිස් මේනක හේරත්ගේ ප්‍රධානත්වයෙන් සභා ශාලාවේ දී ඊයේ (17) පැවැත්වුණු නව සභාපතිවරයා තෝරා ගැනීමේ අවස්ථාවේදීයි මෙම නව පත් කිරීම සිදු කෙරුණේ.\nඅයවැය පිට පිට දෙවතාවක් සභා සම්මත නොවීම නිසා හිටපු සභාපති සුභාෂ් යටවර තනතුර හැරගියා සේ සලකා මධ්‍යම පළාත් ආණ්ඩුකාර නීතිඥ ලලිත් යූ. ගමගේ විසින් පළාත් පාලන පනත අනුව සභාපති ධුරයේ වැඩ බැලීම සඳහා උප සභාපතිවරයාව පත් කරනු ලැබුවා.\nඒ අනුව නව සභාපතිවරයෙකු තෝරාපත් කර ගැනීමේ ඡන්ද විමසීම ඊයේ පැවැත්වුණු අතර, ශ්‍රී ලංකා පොදුජන පෙරමුණේ මන්ත්‍රීවරු 09 දෙනාත් ශ්‍රී ලංකා නිදහස් පකෂයේ මන්ත්‍රීවරු දෙදෙනාත් ජනතා විමුක්ති පෙරමුණු මන්ත්‍රීවරු දෙදෙනාත්, එජාපයේ එක් මන්ත්‍රීවරයෙකුත් මෙදින සභාවට පැමිණ සිටියා.\nකෙසේවෙතත් මෙම අවස්ථාවට හිටපු සභාපති සුභාෂ් යටවර ඇතුළු එ.ජා.ප මන්ත්‍රීවරු 08 දෙනෙකු මෙදින සභාවට නොපැමිණීම ද විශේෂත්වයක්.\nසභාපති ධුරය සඳහා ඩී.එම් ධර්මසේනගේ නම ශ්‍රී ලංකා පොදුජන පෙරමුණේ චමින්ද කරුණාරත්න විසින් යෝජනා කළ අතර, එය ස්ථිර කරනු ලැබුවේ එම පක්ෂයේ එම්.චාමිකර විසින්.\nවෙනත් කිසිවෙකු සභාපති ධුරය සඳහා ඉදිරිපත් නොවීම හේතුවෙන් පළාත් පාලන කොමසාරිස්වරයා විසින් ඡන්ද විමසීමකට නොගොස් එම්.ඒ. ධර්මසේන එම ධුරයට පත් කරනු ලැබූ බවයි වාර්තා වන්නේ.\nහිටපු සභාපතිවරයා සභාපති නිල කාමරයට අගුළු දමා එහි යතුරු රැගෙන ගොස් තිබීම නිසා නව සභාපතිවරයාට එම කාමරයට ඇතුළු වීමට සිදු වූයේ ද, ඉබි යතුරු කඩා දමමින්.\nමෙම අවස්ථාවේ දී මහනුවර - ගඟවට කෝරළය ප්‍රාදේශීය සභාව අවට දැඩි පොලිස් රැකවල් යොදා තිබෙනු ද දැකිය හැකි වුණා.",
       "URL": "https://www.hirunews.lk/294347/එජාපයට-තවත්-අසුනක්-අහිමි-වේ-දොරගුලු-කඩා-පුටුවට-ගිය-නව-සභාපති",
       "Category": "Local News",
       "Parent URL": "https://www.hirunews.lk/local-news.php?pageID=1417"
}