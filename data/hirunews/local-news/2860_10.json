{
       "Source": "hirunews",
       "Timestamp": "Tuesday, 10 March 2020 - 13:08",
       "Headline": "රවී ඇතුළු 4 දෙනාගේ පෙත්සම් අභියාචනාධිකරණයේදී හෙට කැදවයි",
       "News Content": "තමන් අත්අඩංගුවට ගන්නා ලෙස දන්වමින් කොටුව මහේස්ත්‍රාත් අධිකරණය නිකුත් කර ඇති වරෙන්තුව රිට් ආඥා නියෝගයක් මඟින් අත්හිටුවන්නැයි ඉල්ලා හිටපු පාර්ලිමේන්තු මන්ත්‍රී රවී කරුණානායක ඇතුළු 4 දෙනෙකු ගොනු කළ පෙත්සම් සලකා බැලීම සඳහා හෙට කැදවීමට අභියාචනාධිකරණය තීරණය කළා.\nඒ, එම පෙත්සම් අභියාචනාධිකරණ සභාපති විනිසුරු ඒ.එච්.එම්.ඞී. නවාස් සහ අර්ජුන ඔබේසේකර හමුවේ කැදවූ අවස්ථාවේදියි.\nහිටපු පාර්ලිමේන්තු මන්ත්‍රී රවී කරුණානායක, පර්පචුවල් ටෙ‍්‍රෂරීස් සමාගමේ හිමිකරු අර්ජුන් ඇලෝසියස්, මහබැංකු නිලධාරියෙකු වන සංගර පිල්ලෙයි පදුමනාදන් සහ ඔහුගේ නීති නිලධාරියා වන සමන් කුමාර යන 4 දෙනා මෙම පෙත්සම් ගොනු කර තිබුණා.\nඑහිදී නීතිපති දෙපාර්තමේන්තුව වෙනුවෙන් පෙනී සිටි නියෝජ්‍ය සොලිසිටර් ජනරාල්වරයා පෙන්වා දුන්නේ පෙත්සම්වල වගඋත්තරකරුවන් ලෙස දක්වා ඇති නීතිපතිවරයා, අපරාධ පරීක්ෂණ දෙපාර්තමේන්තුවේ අධ්‍යක්ෂවරයා, වැඩබලන පොලිස්පතිවරයා ඇතුළු පිරිසට සිතාසි නිකුත් කර නොමැති බවයි.\nඑහිදී අභියාචනාධිකරණ විනිසුරු මඩුල්ල නියෝග කළේ හදිසි කරුණක් ලෙස සලකා වගඋත්තරකරුවන්ට සිතාසි නිකුත් කරන ලෙසයි.\n2016 වසරේදී සිදුවූ බැදුම්කර වෙන්දේසි දෙකකදී රජයට රුපියල් බිලියන 50කට වැඩි පාඩුවක් සිදු කළේ යැයි කියන සිද්ධියක් සම්බන්ධයෙන් හිටපු පාර්ලිමේන්තු මන්ත්‍රී රවී කරුණානායක, හිටපු මහ බැංකු අධිපතිවරයෙකු වූ අර්ජුන මහේන්ද්‍රන්, පර්පචුවල් ටෙ‍්‍රෂරීස් සමාගමේ හිමිකරු අර්ජුන් ඇලෝසියස් ඇතුළු 10 දෙනෙකු අත්අඩංගුවට ගන්නා ලෙස කොටුව මහේස්ත්‍රාත් අධිකරණය පසුගිය 6 වනදා වරෙන්තු නිකුත් කළා.",
       "URL": "https://www.hirunews.lk/236206/රවී-ඇතුළු-4-දෙනාගේ-පෙත්සම්-අභියාචනාධිකරණයේදී-හෙට-කැදවයි",
       "Category": "Local News",
       "Parent URL": "https://www.hirunews.lk/local-news.php?pageID=2860"
}