{
       "Source": "hirunews",
       "Timestamp": "Saturday, 08 May 2021 - 20:25",
       "Headline": "කොන්ඩ රාජලියන් මුදලට විකිණීමේ ජාවාරමක් (වීඩියෝ)",
       "News Content": "ශ්‍රී ලංකාවේ දැඩි ලෙස ආරක්ෂිත පක්ෂින් විකිණීමේ මහා පරිමාණ ජාවාරමක් කොටු කර ගැනීමට ගම්පහ වන ජීවී කාර්යාලයේ නිළධාරීන් සමත් වුණා.\nඅද CIA අනාවරණය ඒ පිළිබඳවයි...\nඋකුස්සන් ආදී මෙරට ආරක්ෂිත සත්වයින් යොදාගෙන මත්ද්‍රව්‍ය ප්‍රවාහනය කිරීමේ ජාවාරම් පිළිබද කතාබහක් මෙරට මුල් වරට කරලියට පැමිණෙන්නේ පසුගිය වසරේ ජූලි 30 වැනි දින උකුස්සෙකු පොලිස් භාරයට ගැනීමත් සමගයි.\nඑම උකුස්සා පාතාල කල්ලි නායකයෙකුව සිටි ඉන්දියාවේදී මිය ගිය බවට සැලකෙන අංගොඩ ලොක්කාගේ සමීපතමයෙකුගේ භාරයේ තිබී සොයා ගනු ලැබුවා.\nඑවන් පසුබිමක් තුල වන සත්ව හා වෘක්ෂලතා ආරක්ෂක පනතට අනුව ආරක්ෂිත සත්වයෙකු වන මවුන්ටන් හෝක් ඊගල් හෙවත් කොන්ඩ රාජලින් මුදලට විකිණීමේ ජාවාරමක් පිළිබද වනජීවි සංරක්ෂණ දෙපාර්තමේන්තුවේ බස්නාහිර පළාත් භාර සහකාර අධ්‍යක්ෂ නීතීඥ ලලිත් වික්‍රමආරච්චි මහතාට තොරතුරක් ලැබී තිබුණා.\nඒ අනුව වන සත්ව නියාමක ශානුක සඳරුවන් මහතා ගණුදෙනු කරුවෙක් ලෙස සූක්ෂමව පෙනී සිටිමින් කොණ්ඩ රාජලියෙකු මිලදී ගැනීම සඳහා ජාවාරම්කරුවන් සමග දුරකතන මාර්ගයෙන් සංවාදයක් ගොඩනගා ගැනීමට සමත් වුණා.\nමෙහිදී පක්ෂීන්ගේ ඡායාරූප පෙන්වමින් කොණ්ඩ රාජලි පැටවුන් රුපියල් 36,500ට විකුණන බවයි ජාවාරම්කරුවන් පවසා ඇත්තේ.\nපසුව කොන්ඩ රාජාලි  පැටවකුගේ දර්ශනද වට්ස්ඇප් මාර්ගයෙන් මෙලෙස යොමු කර තිබුණා.\nඅනතුරුව මෙම ජාවරම වැටලීම සඳහා හිරු CIA කණ්ඩායම ගම්පහ දිස්ත්‍රික් වනජීවී නිළධාරීන් සමග සැළසුමක් සකස් කළා.\nඒ අනුව අද අලුයම 5ට වන ජීවී නිළධාරීන් දස දෙනෙකුගෙන් යුත් කණ්ඩායමක් හිරු CIA කණ්ඩායමද සමගින් කඩුවෙල - වැලිවිට ප්‍රදේශයට පිටත් වුණා.\nමෙම ස්ථානයේ රැකවල්ලාගෙන සිටි වනජීවී නිලධාරීන් කොණ්ඩ රාජලියා රැගෙන පැමිණි සැකකරුවන් සිය ග්‍රහණයට ගැනීමට සමත්වුණා.\nපසුව අදාළ සැකකරුවන්ගෙන් වැඩිදුර ප්‍රශ්න කිරීම් සිදුකෙරුණා.\nඅත්අඩංගුවට ගත් සැකකරුවන් කොටිකාවත්ත සහ වැල්ලම්පිටිය ප්‍රදේශවල පදිංචිකරුවන් වන අතර ඔවුන් ඉදිරිපත් කෙරුණේ කඩුවෙල මහේස්ත්‍රාත්\nඅධිකරණයටයි.\nමෙම සතුන් යොදාගනිමින් මත්ද්‍රව්‍ය ජාවාරම් සිදු කර ඇද්දැයි සෙවීම සඳහා තවත් විමර්ශනයක් ආරම්භ කර තිබෙනවා.",
       "URL": "https://www.hirunews.lk/270826/කොන්ඩ-රාජලියන්-මුදලට-විකිණීමේ-ජාවාරමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1967"
}