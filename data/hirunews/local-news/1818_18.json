{
       "Source": "hirunews",
       "Timestamp": "Thursday, 15 July 2021 - 17:17",
       "Headline": "නාගරික ලේකම්වරියගේ රාජකාරියට බාධා කළ මන්ත්‍රීවරයා (වීඩියෝ)",
       "News Content": "වත්තල මාබෝල නගර සභාවේ නාගරික ලේකම්වරියගේ රාජකාරියට බාධා කළ නාගරික මන්ත්‍රී ලෙනාඩ් රෝහණ අද රුපියල් ලක්ෂ දෙකක ඇප මත මුදා හැරුණා.\nපසුගිය 7 වනදා නාගරික මන්ත්‍රී ලෙනාඩ් රෝහණ වත්තල මාබෝල නගර සභාවට පැමිණ ඇත්තේ සිය පෞද්ගලික කටයුත්තක් ඉටුකර ගැනීමටයි.\nඑම අවස්ථාවේදී වත්තල මාබෝල නාගරික ලේකම්වරිය සූම් තාක්ෂණය ඔස්සේ පැවැත්වුණු සාකච්ඡාවක නිරතව සිට තිබෙනවා.\nඇය නාගරික මන්ත්‍රීවරයාට පවසා ඇත්තේ සාකච්ඡාව නිම වීමෙන් පසු අදාළ කාරණය සම්බන්ධයෙන් අවධානය යොමු කරන බවයි.\nමෙහිදී කෝපයට පත් නාගරික මන්ත්‍රීවරයා නාගරික ලේකම්වරියගේ ලැප්ටොප් පරිගණකය ඔසවා පොළොවේ ගසා ඇති බවටයි වාර්තා වන්නේ.\nමෙම සිද්ධිය පිළිබඳ වත්තල පොලිසියට සිදු කළ පැමිණිල්ලකින් පසු අදාළ නාගරික මන්ත්‍රීවරයා ඊයේ දින අත්අඩංගුවට ගෙන අද වත්තල මහේස්ත්‍රාත්වරයා හමුවට ඉදිරිපත් කළා.\nඒ රජයේ සේවකයෙකුගේ රාජකාරියට බාධා කිරීම රාජ්‍ය දේපළවලට හානි කිරීම යන චෝදනා යටතේයි.\nමෙහිදී නාගරික මන්ත්‍රීවරයාට දැඩි අවවාද කළ වත්තල මහේස්ත්‍රාත්වරයා ඔහු රුපියල් ලක්ෂ දෙකක මුදල් ඇප මත මුදා හැරීමට නියෝග කළා.\nමෙම සිදුවීම වත්තල මාබෝල නගර සභාවේ ප්‍රධාන දොරටුව අසල තිබූ CCTV කැමරාවේ සටහන් වී තිබුණා.",
       "URL": "https://www.hirunews.lk/277051/නාගරික-ලේකම්වරියගේ-රාජකාරියට-බාධා-කළ-මන්ත්‍රීවරයා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1818"
}