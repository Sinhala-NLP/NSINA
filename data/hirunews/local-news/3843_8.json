{
       "Source": "hirunews",
       "Timestamp": "Wednesday, 18 July 2018 - 13:21",
       "Headline": "පොලිස් කොස්තාපල්ගේ මරණය සම්බන්ධයෙන් විශේෂ පරීක්ෂණයක්",
       "News Content": "දඹුල්ල - මාතලේ ප්‍රධාන මාර්ගයේ ලග්ගල වැල්ලෙවෙල ප්‍රදේශයේ යතුරුපැදි අනතුරකින් පොලිස් කොස්තාපල්වරයෙකු ජීවිතක්ෂයට පත්වීම සම්බන්ධයෙන් මේ වනවිට විශේෂ විමර්ශනයක් ආරම්භ කර තිබෙනවා.\nඊයේ රාත්‍රියේ සිදුවූ මෙම අනතුරෙන් ජීවිතක්ෂයට පත්ව ඇත්තේ ලග්ගල පොලිස් ස්ථානයට අනුයුක්තව සේවය කළ පොලිස් කොස්තාපල්වරයෙක්.\nඔහු රාජකාරිය නිම කර යතුරුපැදියෙන් නිවස බලා යමින් සිටියදී අනතුරට ලක්ව ඇති බවට දැනට පොලීසිය සැක කෙරෙනවා.\nකෙසේ වෙතත්, මියගිය පොලිස් කොස්තාපල්වරයා වැටී සිටි ස්ථානයට ප්‍රදේශවාසීන් කිහිපදෙනෙකු පැමිණ ඇති අතර, එම අවස්ථාවේ අනතුර සිදුවූ ස්ථානයේ වෑන් රථයක් නතර කර තිබී ඇති බව සඳහන්.\nඑහිදී ප්‍රදේශවාසීන් එහි රියදුරාගෙන් කොස්තාපල්වරයා පිළිබඳව විමසන විට තමන් මෙම අනතුර සිදු නොකළ බවට සඳහන් කරමින් ඔහු එම ස්ථානයෙන් පලාගොස් තිබෙනවා.\nකෙසේ වෙතත්, ඒ පිළිබඳව පොලීසිය දැනුවත් කිරීමෙන් අනතුරුව වෑන් රථයෙන් පලාගිය රියදුරු අත්අඩංගුවට ගෙන ඇති බවයි පොලිසිය සඳහන් කළේ.\nකෙසේ වෙතත්, මෙම අනතුර සිදුවූ ආකාරය පිළිබඳව මේ වනතෙක් පැහැදිලි තොරතුරක් අනාවරණ වී නැහැ.\nමෙලෙස මියගොස් ඇත්තේ එම ප්‍රදේශයේම පදිංචි 47 හැවිදිරි පොලිස් කොස්තාපල්වරයෙක්.",
       "URL": "https://www.hirunews.lk/195476/පොලිස්-කොස්තාපල්ගේ-මරණය-සම්බන්ධයෙන්-විශේෂ-පරීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=3843"
}