{
       "Source": "hirunews",
       "Timestamp": "Monday, 15 November 2021 - 8:56",
       "Headline": "සිරිල් ගාමිණී පියතුමන් අද සී.අයි.ඩී එයි",
       "News Content": "ආචාර්ය සිරිල් ගාමිණී පියතුමන් අද අපරාධ පරීක්ෂණ දෙපාර්තමේන්තුව වෙත ප්‍රකාශයක් ලබාදීමට පැමිණීමට නියමිතයි.\nපෙරවරු 10ට පියතුමන් මෙලෙස එම දෙපාර්තමේන්තුව වෙත පැමිණෙන්නේ පාස්කු ප්‍රහාරයට අදාළව සිදු කළ ප්‍රකාශයක් සම්බන්ධයෙන් රාජ්‍ය බුද්ධි සේවාවේ අධ්‍යක්ෂ මේජර් ජෙනරාල් සුරේෂ් සලේ කළ පැමිණිල්ලකට අදාළව සිදු කර ඇති කැඳවීමකටයි.\nමෙම පැමිණිල්ලට අදාළව ප්‍රකාශයක් ලබාදීම සඳහා පැමිණෙන ලෙසට සිරිල් ගාමිණී පියතුමන්ට පසුගිය දා දැනුම්දීමක් සිදු කර තිබූ අතර, ඒ සඳහා උන්වහන්සේ සතියක කාලයක් ලබාදෙන ලෙසට මීට පෙර ඉල්ලීමක් කර තිබුණා.\nඒ අනුව පසුගිය 3 වන දා අපරාධ පරීක්ෂණ දෙපාර්තමේන්තුව වෙත සිය නීතිඥවරුන් මාර්ගයෙන් ලිපියක් යොමු කරමින් එහිමියන් දැනුම් දුන්නේ, මේ වන විට තමන් ශ්‍රේෂ්ඨාධිකරණය හමුවේ පෙත්සමක් ගොනු කර ඇති බැවින් එදින ද එහි නොපැමිණෙන බවයි.\nඅපරාධ පරීක්ෂණ දෙපාර්තමේන්තුව මඟින් තමාව අත්අඩංගුවට ගැනීම වළක්වන නියෝගයක් නිකුත් කරන්නැයි ඉල්ලා ආචාර්ය සිරිල් ගාමිණී පියතුමන් ශ්‍රේෂ්ඨාධිකරණය හමුවේ පෙත්සමක් ගොනු කර තිබුණා.",
       "URL": "https://www.hirunews.lk/288042/සිරිල්-ගාමිණී-පියතුමන්-අද-සී-අයි-ඩී-එයි",
       "Category": "Local News",
       "Parent URL": "https://www.hirunews.lk/local-news.php?pageID=1560"
}