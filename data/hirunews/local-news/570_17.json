{
       "Source": "hirunews",
       "Timestamp": "Monday, 30 January 2023 - 11:19",
       "Headline": "ක්‍රීඩා අමාත්‍යාංශයේ ලේකම් විශේෂ සාකච්ඡාවකට සූදානමක්",
       "News Content": "ක්‍රීඩා අමාත්‍යවරයා සහ ශ්‍රී ලංකා ක්‍රිකට් නිලධාරීන් සමඟ සාකච්ඡා කිරීමට තමන් සූදානම් බව එම අමාත්‍යාංශයේ ලේකම් කේ.මහේසන් පවසනවා.\nඒ, පසුගිය ඔක්තෝම්බර් මාසයේ, ඔස්ට්‍රේලියාවේ පැවති අවසන් T20 ලෝක කුසලාන තරඟාවලියේ දී ක්‍රීඩකයින් හා නිලධාරීන් විසින් සිදු කළ බව කියන විෂමාචාරය පිළිබඳව විමර්ශනය කළ සය පුද්ගල කමිටුවේ සොයාගැනීම් සම්බන්ධයෙන් නීතිපතිවරයාගේ නිර්දේශය මත කටයුතු කිරීම පිළිබඳව සාකච්ඡා කිරීමටයි.\nක්‍රීඩා අමාත්‍යාංශයේ ලේකම්වරයා පෙන්වා දුන්නේ, මේ පිළිබඳව ගැඹුරින් විමර්ශනය කර ශ්‍රී ලංකා ක්‍රිකට් ලෝක කුසලාන වියදම් පිළිබඳ පුළුල් විගණනයක් කරන ලෙස රජයේ විගණකවරයාගෙන් ඉල්ලා සිටිය යුතු බවයි.\nවාර්තාවට අනුව, ක්‍රීඩා අමාත්‍යාංශයේ උපදෙස් නොතකා, විස්සයි20 ලෝක කුසලානය නැරඹීම සඳහා සේවකයින් දෙදෙනෙකු සහ විධායක කමිටු සාමාජිකයින් 14 දෙනෙකු ඇතුළුව පරිපාලකයින් 16 දෙනෙකු යැවීමට ශ්‍රී ලංකා ක්‍රිකට් ආයතනය රුපියල් මිලියන 65කට අධික මුදලක් වැය කර තිබුණා.\nඑම පිරිස අතර සභාපති ශම්මි සිල්වා, ලේකම් මොහාන් ද සිල්වා, උප සභාපතිවරුන් වන ජයන්ත ධර්මදාස, රවීන් වික්‍රමරත්න, භාණ්ඩාගාරික ලසන්ත වික්‍රමසිංහ, ප්‍රධාන විධායක නිලධාරී ඈෂ්ලි ද සිල්වා, ප්‍රධාන විධායක නිලධාරී ජෙරොම් ජයරත්න සහ විධායක කමිටු සාමාජිකයින් වන සුජීව ගොඩලියද්ද (සහකාර භාණ්ඩාගාරික) ) ජානක පතිරණ, තිලක් වත්තුහේවා, සමන්ත දොඩන්වෙල, ප්‍රියන්ත අල්ගම, බන්දුල දිසානායක, රියර් අද්මිරාල් නිශාන්ත ද සිල්වා සහ නලින් අපොන්සු වන අය සිටිනවා.\nකෙසේවෙතත් ඔවුන්ගේ සංචාරය ගැන දැන් ප්‍රශ්න කෙරුණ ද අමාත්‍යාංශය ඊට අනුමැතිය දී තිබු බවට ද තොරතුරු වාර්තා වෙනවා.",
       "URL": "https://www.hirunews.lk/326220/ක්‍රීඩා-අමාත්‍යාංශයේ-ලේකම්-විශේෂ-සාකච්ඡාවකට-සූදානමක්",
       "Category": "Local News",
       "Parent URL": "https://www.hirunews.lk/local-news.php?pageID=570"
}