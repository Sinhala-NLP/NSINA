{
       "Source": "hirunews",
       "Timestamp": "Friday, 03 July 2020 - 18:09",
       "Headline": "දුලභ ගිරව් ජෝඩුවක් සඟවාගෙන සිටි පුද්ගලයෙකු අත්අඩංගුවට",
       "News Content": "දුලභ ගණයේ ගිරව් ජෝඩුවක් සන්තකයේ තබා ගත් සැකකරුවෙක් එම ගිරවුන් ද සමඟ වන ජීවී සංරක්ෂණ දෙපාර්තමේන්තුව විසින් අත්අඩංගුවට ගෙන තිබෙනවා.\nසැකකරුව අද (03)ගම්පහ මහේස්ත්‍රාත් අධිකරණයට ඉදිරිපත්කිරීමටයි වන ජීවී සංරක්ෂණ දෙපාර්තමේන්තුව කටයුතු කර තිබෙන්නේ.\nපඬු ගිරවා යන නාමයෙන් හැඳින්වෙන එම ගිරව් ජෝඩුව දෙහිවල සත්වෝද්‍යානය වෙත භාර දෙන ලෙස වන ජීවි සංරක්ෂණ මණ්ඩලයේ හදිසි වැටලීම් ඒකකයේ නිලධාරීන්ට නියම කළ මහෙස්ත්‍රාත්වරයා එම ගිරව් යුවළ නැවත දැනුම් දෙන තුරු දෙහිවල සත්වෝද්‍යානයේ තබා ගන්නා ලෙස එහි අධ්‍යක්ෂවරයාට වැඩිදුරටත් නියම කර තිබෙනවා.\nගම්පහ පහළ යාගොඩ පදිංචි සැකකරු රුපියල් 50,000 ක ශරීර ඇප මත මුදා හරින ලෙසට නියම කළ මහෙස්ත්‍රාත්වරයා\nසැකකරුට විරුද්ධව සැප්තැම්බර් 14 වැනි දා ට චෝදනා ගොනු කරන ලෙසටයි වන ජීවී සංරක්ෂණ දෙපාර්තමේන්තුවට නියම කළේ.\nඅධිකරණයේ දි අනාවරණය වුණේ සැකකරු අන්තර්ජාලය ඔස්සේ  ගිරවුන් දෙදෙනා විකිණීමට දැන්වීම පළ කර තිබූ අතර ඒ සම්බන්ධව පරීක්ෂණ පැවැත්වූ වන ජීවී සංරක්ෂණ දෙපාර්තමේන්තුවේ හදිසි වැටලීම්  ඒකකය සැකකරුව සහ ගිරවුන් දෙදෙනා ව අත්අඩංගුවට ගැනීමට කටයුතු කළ බවයි.",
       "URL": "https://www.hirunews.lk/244605/දුලභ-ගිරව්-ජෝඩුවක්-සඟවාගෙන-සිටි-පුද්ගලයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2612"
}