{
       "Source": "hirunews",
       "Timestamp": "Thursday, 30 June 2022 - 10:35",
       "Headline": "අවම බස් ගාස්තුව රුපියල් 40 දක්වා ඉහළට (වීඩියෝ)",
       "News Content": "බස් ගාස්තු ජාතික ප්‍රතිපත්තියට අනුව, අද මධ්‍යම රාත්‍රියේ සිට සියයට 22කින් බස් ගාස්තු ඉහළ දැමීමට ජාතික ගමනාගමන කොමිසම අවසර ලබා දී තිබෙනවා.\nරජයේ ප්‍රවෘත්ති දෙපාර්තමේන්තුවේ අද පැවති මාධ්‍ය හමුවකට එක්වෙමින් එම කොමිෂන් සභාවේ අධ්‍යක්ෂ ජනරාල් ආචාර්ය නිලාන් මිරැන්ඩෝ සඳහන් කළේ, ඒ අනුව, රුපියල් 32ක් ව පැවති අවම බස් ගාස්තුව රුපියල් 40 දක්වා ඉහළ දමන බවයි.\nකෙසේ වෙතත් බස් ගාස්තු ඉහළ දැමීම සම්බන්ධයෙන් සාකච්ඡා කිරීම සඳහා පෙරේ දා ප්‍රවාහන අමාත්‍ය ආචාර්ය බන්දුල ගුණවර්ධනගේ ප්‍රධානත්වයෙන් පැවති සාකච්ඡාවේ දී ඇතැම් බස් සංගම් සියයට 30ක බස් ගාස්තු වැඩිවීමක් ඉල්ලා සිටියා.\nඅදාළ ඉල්ලීම සිදු කළ සමස්ත ලංකා පෞද්ගලික බස් සමාගම් සම්මේලනය ඇතුළු අනෙකුත් සියලු ම බස් සංගම්වල නියෝජිතයින් මේ වන විට සියයට 22ක බස් ගාස්තුව, ඉහළ දැමීම සම්බන්ධයෙන් සාකච්ඡා කිරීම සඳහා කොළඹට රැස් වී තිබෙනවා.\nඉහළ දැමූ බස් ගාස්තු සංශෝධනයට එකඟ වන්නේ ද නැද්ද යන්න සම්බන්ධයෙන් එම රැස්වීමෙන් පසු පවත්වන මාධ්‍ය හමුවේ දී දැනුම් දෙන බවයි සමස්ත ලංකා පෞද්ගලික බස් සමාගම් සම්මේලනයේ ප්‍රධාන ලේකම් අංජන ප්‍රියන්ජිත් හිරු ප්‍රවෘත්ති අංශයට සඳහන් කළේ.\nකෙසේ වෙතත්, සියයට 22කින් බස් ගාස්තු ඉහළ දැමීම තමන් පිළිගන්නා බව ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න කියා සිටියා.\nනව බස් ගාස්තු ඇතුළත් සම්පූර්ණ මිල සටහන මෙතැනින්..",
       "URL": "https://www.hirunews.lk/308601/අවම-බස්-ගාස්තුව-රුපියල්-40-දක්වා-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1057"
}