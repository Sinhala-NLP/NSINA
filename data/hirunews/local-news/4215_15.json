{
       "Source": "hirunews",
       "Timestamp": "Thursday, 16 November 2017 - 14:42",
       "Headline": "ගලේවෙල ප්‍රදේශවාසීන් වනජීවී නිලධාරීන් පිරිසක් බලහත්කාරයෙන් රඳවාගනී (ඡායාරූප)",
       "News Content": "ගලේවෙල - දඩුබැඳිරුප්ප ප්‍රදේශයේදී වනජීවී නිලධාරීන් 15 දෙනෙකු පමණ ප්‍රදේශවාසීන් විසින් බලහත්කාරයෙන් රඳවා ගෙන සිටින බවට වර්තාවනවා.\nඅදාළ ප්‍රදේශයේ දින කිහිපයක් තිස්සේ සිදුකළ වන අලි පළවා හැරීමේ මෙහෙයුම තවදුරටත් ක්‍රියාත්මක කරන ලෙස බල කරමින් ඔවුන් මෙලෙස වනජීවී නිලධාරීන් රඳවාගෙන ඇති බවයි හිරු වාර්තාකරු සඳහන් කළේ.\nවන අලි පළවා හැරීම සඳහා භාවිත කරන අලි වෙඩි අවසන්වීම හේතුවෙන් වනජීවී නිලධාරීන් එම මෙහෙයුම තාවකාලිකව අවසන් කර පිටත්ව යාමට තීරණය කර තිබෙනවා.\nඑහෙත් ප්‍රදේශවාසීන් එම තීරණයට විරෝධය පළ කර ඇති අතර, අදාළ මෙහෙයුම නැවත ආරම්භ කරන තුරු ඔවුන් වනජීවී නිලධාරින් සිය ග්‍රහණයට නතුකරගෙන සිටි බවයි හිරු වාර්තාකරු වැඩිදුරටත් සඳහන් කළේ.\nතත්ත්වය පාලනය කිරීමට එම ස්ථානයට පොලීසිය ද පැමිණියා.\nකෙසේ වෙතත්, ගම්වාසින්ගේ ග්‍රහණයට ලක්වූ වනජිවි නිලධාරින්ට ගම්වාසීන් විසින් දිවා ආහාරය ලබාදීම ද විශේෂත්වයක්.\nපසුව මෙහෙයුම අඛන්ඩව ක්‍රියාත්මක කරන බවට වනජිවි අමාත්‍යවරයා ලබාදුන් පොරොන්දුවකට අනුවයි ප්‍රදේශවාසීන් එම ස්ථානයෙන් විසිර ගොස් ඇත්තේ.\nඡායාරූප - දඹුල්ල කාංචන කුමාර",
       "URL": "https://www.hirunews.lk/176198/ගලේවෙල-ප්‍රදේශවාසීන්-වනජීවී-නිලධාරීන්-පිරිසක්-බලහත්කාරයෙන්-රඳවාගනී-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4215"
}