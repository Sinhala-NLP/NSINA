{
       "Source": "hirunews",
       "Timestamp": "Tuesday, 13 July 2021 - 13:07",
       "Headline": "උසස් පෙළ සහ ශිෂ්‍යත්වය පිළිබඳ තීරණයක් ඉදිරි සතියේ (වීඩියෝ)",
       "News Content": "මෙවර උසස් පෙළ විභාගය සහ 5 ශ්‍රේණිය ශිෂ්‍යත්ව විභාගය පැවැත්වෙන කාලවකවානු සම්බන්ධයෙන් වන තීරණය ඉදිරි සතියේදී දැනුම්දෙන බව අධ්‍යාපන අමාත්‍ය මහාචාර්ය ජී.එල්.පීරිස් ප්‍රකාශ කළා.\nපළාත් අධ්‍යාපන අධ්‍යක්ෂවරුන් සහ විදුහල්පතිවරුන්, ගුරුවරුන් සමඟ සාකච්ඡා කර ඒ සම්බන්ධයෙන් තීරණයකට එළඹෙන බවයි කොළඹ අද පැවති මාධ්‍ය හමුවකදී ඔහු කියාසිටියේ.\nරටේ මේවන විට පවතින තත්වය මත ඔක්තෝම්බර් මාසයේ පැවැත්වීමට නියමිත ශිෂ්‍යත්ව විභාගය නියමිත පරිදි පවත්වන්නේ ද නැත් ද යන්න සම්බන්ධයෙන් මෙහිදී විශේෂ අවදානයක් යොමු කෙරෙනු ඇති.\nසියලුදෙනාට සාධාරණයක් වන අයුරින් මෙම තීරණය ගන්නා බවයි අමාත්‍යවරයා කියාසිටියේ.\nසතියක් තුල සාකච්ඡා අවසන් කර එහි තීරණය ප්‍රකාශයට පත්කරන බව ද අධ්‍යාපන අමාත්‍යවරයා සඳහන් කළා.\nමේ අතර ගුරුවරුන් එන්නත්කරණය අවසන් කිරීමෙන් පසු සෞඛ්‍ය නිර්දේශවලට අනුව පියවරෙන් පියවර ප්‍රමුඛතා අනුව පාසල් ආරම්භ කිරීමට පියවර ගන්නා බව ද ඔහු සඳහන් කළා.\nඅමාත්‍යවරයා පෙන්වා දුන්නේ තවත් මාසයක් ඇතුලත ගුරුවරුන්ගේ එන්නත්කරණය අවසන් කිරීමට කටයුතු කරන බවයි.",
       "URL": "https://www.hirunews.lk/276853/උසස්-පෙළ-සහ-ශිෂ්‍යත්වය-පිළිබඳ-තීරණයක්-ඉදිරි-සතියේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1823"
}