{
       "Source": "hirunews",
       "Timestamp": "Monday, 03 May 2021 - 13:27",
       "Headline": "ඖෂධ විෂවීමෙන් දැරියක මියයයි - දෙමව්පියන්ගෙන් රෝහලට චෝදනා (වීඩියෝ)",
       "News Content": "හුරුළුවැව ප්‍රාදේශීය රෝහලෙන් ලබාදුන් ඖෂධ විෂවීම හේතුවෙන් 8 හැවිරිදි දැරියක මියගිය බවට චෝදනා කරමින් ඥාතීන් ඇතුළු ප්‍රදේශවාසීන් පිරිසක් එම රෝහල් කාර්යමණ්ඩලයට විරෝධය පළ කළා.\nඔවුන් පවසන්නේ වෛද්‍යවරුන්ගේ අධීක්ෂණයෙන් තොරව රෝහල් කාර්ය මණ්ඩලය දැරියට ඖෂධ ලබාදී ඇති බවයි.\nපඩිකාරමඩුව - කොලණිය ප්‍රදේශයේ පදිංචි 8 හැවිරිදි ආර්. ඩබ්ලිව් දිහා සංසලා නම් මෙම දැරිය පසුගිය 20 වැනි දින රාත්‍රීයේ හුරුළුවැව ප්‍රාදේශීය රෝහලට ඇතුළත් කර තිබෙනවා.\nමව්පියන් පවසන්නේ සෙම රෝගී තත්ත්වය උත්සන්න වීම නිසා ඇය රෝහල්ගත කළ බවයි.\nඑහිදී හුරුළුවැව ප්‍රාදේශීය රෝහලේ හෙද කාර්ය මණ්ඩලය වෛද්‍ය අධීක්ෂණයෙන් තොරව දැරියට ඖෂධ ලබාදුන් බව ඥාතීන් පවසනවා.\nඑම ප්‍රතිකාර ලබාදීමෙන් අනතුරුව රෝගී තත්ත්වය උත්සන්න වීම හේතුවෙන් අදාළ දැරිය අනුරාධපුර ශික්ෂණ රෝහලේ දැඩිසත්කාර ඒකකයට ඇතුළත් කර තිබෙනවා.\nදින 10ක කාලයක් අනුරාධපුර දැඩිසත්කාර ඒකකයේ ප්‍රතිකාර ලැබූ ඇය පසුගිය පළමුවැනිදා මියගියා.\nමියගිය දැරියගේ අවසන් කටයුතු සිදුකළ ඊයේ දිනයේදී ඥාතීන් ඇතුළු ප්‍රදේශවාසීන් හුරුළුවැව ප්‍රාදේශීය රෝහලේ වෛද්‍යවරුන් ඇතුළු කාර්ය මණ්ඩලයට විරෝධය පළ කළේ මෙලෙසින්.",
       "URL": "https://www.hirunews.lk/270289/ඖෂධ-විෂවීමෙන්-දැරියක-මියයයි-දෙමව්පියන්ගෙන්-රෝහලට-චෝදනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1979"
}