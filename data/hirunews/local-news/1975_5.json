{
       "Source": "hirunews",
       "Timestamp": "Wednesday, 05 May 2021 - 6:21",
       "Headline": "දිස්ත්‍රික්ක හතරක ග්‍රාම නිලධාරී වසම් 12ක් මේ මොහොතේ සිට හුදෙකලා කෙරේ",
       "News Content": "දිස්ත්‍රික්ක හතරක ග්‍රාම නිලධාරී වසම් 12 ක් වහාම ක්‍රියාත්මක වන පරිදි හුදෙකලා කර තිබෙනවා.\nඅද දිනයේදීත් කොළඹ, ගම්පහ, රත්නපුර සහ වව්නියාව යන දිස්ත්‍රික්ක 4ක ග්‍රාම නිලධාරී වසම් 12ක් වහාම ක්‍රියාත්මක වන පරිදි හුදෙකලා කිරීමටයි පියවර ගෙන තිබුණේ.\nඒ අනුව මහරගම පොලිස් බල ප්‍රදේශයේ පමුණුව ග්‍රාම නිලධාරී වසමත්, පිළියන්දල පොලිස් බල ප්‍රදේශයේ හොන්නන්තර සහ දැල්තර ග්‍රාම නිලධාරී වසම් හුදෙකලා කෙරුණා.\nමහරගම සහ පමුණුව ප්‍රදේශ සම්බන්ධයෙන් පසුගිය කාලයේ වැඩි වශයෙන් කථාබහට ලක්වුණේ අලුත් අවුරුදු සමයේ රෙදිපිළි මිලදී ගැනීම සඳහා වැඩිවශයෙන් ජනතාව ගැවසීම හේතුවෙන්.\nමේ වනවිට මහරගම ප්‍රදේශයෙන් සැළකිය යුතු ආසාදිතයන් සංඛ්‍යාවක් හමුවී ඇති නිසා, පමුණුව ප්‍රදේශය මග හරිමින් සිය දෛනික කටයුතු සිදුකරන ලෙස මහරගම මහජන සෞඛ්‍ය පරීක්ෂක තුසිත ශ්‍රී රාම ජනතාවට දැනුම් දෙනවා.\nගම්පහ දිස්ත්‍රික්කයේ කිරිඳිවෙල පොලිස් බල ප්‍රදේශයේ කුට්ටිවිල ග්‍රාම නිලධාරී වසමද මෙලෙස හුදෙකලා කර ඇති බවයි යුද හමුදාපතිවරයා කියා සිටියේ.\nඊට අමතරව රත්නපුර දිස්ත්‍රික්කයේ ඇඹිලිපිටිය පොලිස් බල ප්‍රදේශයේ පල්ලෙගම, උඩගම සහ නව නගරය යන ග්‍රාම නිලධාරී වසම් තුනත්, පනාමුර පොලිස් වසමේ වළල්ගොඩ, සුදුගල සහ පනාමුර, යන ග්‍රාම නිලධාරී වසම් මෙන්ම  වේවැල්වත්ත පොලිස් බල ප්‍රදේශයේ රත්ගම ග්‍රාම නිලධාරී වසමද හුදෙකලා කර තිබෙනවා.\nවවුනියාව දිස්ත්‍රික්කයේ පූවරාසම්කුලම් පොලිස් ප්‍රදේශයේ කුරුක්කල්පුතුකුලම් ග්‍රාම නිලධාරි වසමද හුදෙකලා කර ඇති බවයි යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළේ.",
       "URL": "https://www.hirunews.lk/270460/දිස්ත්‍රික්ක-හතරක-ග්‍රාම-නිලධාරී-වසම්-12ක්-මේ-මොහොතේ-සිට-හුදෙකලා-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1975"
}