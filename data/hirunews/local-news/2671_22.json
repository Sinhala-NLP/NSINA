{
       "Source": "hirunews",
       "Timestamp": "Tuesday, 09 June 2020 - 15:43",
       "Headline": "චීන ණය සහන පිලිබඳ තීරණය ඉදිරි සතියේ",
       "News Content": "කොවිඞ් 19 ගෝලීය වසංගතයෙන් ශ්‍රී ලංකාවට ඇති වූ ආර්ථික හානිය අවම කරලීම සඳහා මූල්‍ය සහන ලබාදීම සම්බන්ධයෙන් ඉදිරි සතිය තුළ දී තීරණයකට එළඹිය හැකි බව ශ්‍රී ලංකාවේ චීන තානාපති කාර්යාලය පවසනවා.\nඑහි ප්‍රකාශකයෙකු සඳහන් කළේ ඒ සම්බන්ධයෙන් දෙපාර්ශවය අතර, සාකච්ඡා ක්‍රියාත්මක වන බවයි.\nජනාධිපති ගෝඨාභය රාජපක්ෂ, චීන ජනාධිපති ෂී - ජින් පින් සමඟ පසුගිය මාසයේ පැවැත්වූ දුරකථන සංවාදයේදී ද ඒ පිලිබඳව අවධානය යොමුවුණා.\nකොවිඞ් 19 ගෝලීය වසංගතය හමුවේ ආර්ථික හානි වලට මුහුණදෙන සංවර්ධනය වෙමින් පවතින රටවල් 77 කට ණය සහන සැලසීමට චීනය පසුගියදා එකඟත්වය පළ කළා.\nචීන තානාපති කාර්යාලය සඳහන් කළේ ශ්‍රී ලංකාව එම රටවල් ඛාණ්ඩයට අයත් නොවන බවයි.\nකෙසේ නමුත්, ශ්‍රී ලංකාව සමඟ පවතින සමීප ආර්ථික සහයෝගිතාව හේතුවෙන් මෙරට ආර්ථිකය නැවත ගොඩනැගීම සඳහා සහය වීමට සූදානම් බවයි චීනය ප්‍රකාශ කළේ.",
       "URL": "https://www.hirunews.lk/242667/චීන-ණය-සහන-පිලිබඳ-තීරණය-ඉදිරි-සතියේ",
       "Category": "Local News",
       "Parent URL": "https://www.hirunews.lk/local-news.php?pageID=2671"
}