{
       "Source": "hirunews",
       "Timestamp": "Thursday, 01 February 2018 - 18:06",
       "Headline": "රට කැඩීමට හෝ බෙදීමට කිසිවෙකුට ඉඩ නොදෙන බව ජනපති කියයි",
       "News Content": "රට කැඩීමට සහ බෙදීමට තමා කිසිවිටෙක සුදානම් නොමැති බව ජනාධිපති මෛත්‍රීපාල සිරිසේන අවධාරණය කරනවා.\nපොළොන්නරුව සෙවණපිටිය ප්‍රදේශයේ පැවති ජන හමුවක් අමතමින් ජනාධිපතිවරයා කියාසිටියේ අසත්‍ය ප්‍රචාරවලට සහ අවස්ථාවාදී දේශපාලන උපක්‍රමවලට ජනතාව හසු නොවන අතර රට ගමන් කරන දිශාව පිළිබඳ ජනතාව අවදියෙන් කටයුතු කරන බවයි.\nවර්තමානයේ රටට අවශ්‍ය වන්නේ රජෙක් පාලනය කරන ඒකාධිපති පාලනයක් නොව ජනතාව විසින් රට පාලනය කරන ක්‍රමයක් බවයි ජනාධිපතිවරයා මෙහිදී කියාසිටියේ.\nඑම දේශපාලන මෙන්ම සමාජ පරිවර්තනය රට තුල ඇති කිරීමට පසුගිය වසර 3 තුල තමන් කැපවු බව ද මෛත්‍රීපාල සිරිසේන මහතා ප්‍රකාශ කළා.\nදුෂිත දේශපාලනඥයන් එකම කණ්ඩායමක් ලෙසට සන්ධානගත වෙමින් සිටින අතර මෙම වැඩපිළිවෙල ජනතාව අවබෝධ කරගත යුතු බව ද ඔහු කියාසිටියා.\nඔවුන් බොහෝ දෙනෙක් බලය ඉල්ලා සිටින්නේ ජනතාවට සේවය කිරීමට හෝ රට සංවර්ධනය කිරීමට නොව තම පෞද්ගලික සංවර්ධනය උදෙසා බවයි ජනාධිපතිවරයා පෙන්වා දුන්නේ.\nලෝකයේ රටවල් පාලනය කරනු ලබන්නේ මිනිසුන් විසින් බවත්, ශ්‍රී ලංකාවේද එවැනි පාලනයක් පැවතිය යුතු බවත් ජනාධිපති මෛත්‍රීපාල සිරිසේන මෙහිදී අවධාරණය කළා.",
       "URL": "https://www.hirunews.lk/182627/රට-කැඩීමට-හෝ-බෙදීමට-කිසිවෙකුට-ඉඩ-නොදෙන-බව-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4097"
}