{
       "Source": "hirunews",
       "Timestamp": "Saturday, 17 September 2022 - 6:45",
       "Headline": "ජනපති එංගලන්තයට",
       "News Content": "අභාවප්‍රාප්ත දෙවන එළිසබෙත් මහ රැජිණගේ අවමංගල්‍ය උත්සවයට සහභාගිවීම සඳහා ජනාධිපති රනිල් වික්‍රමසිංහ අද (17) අලුයම එංගලන්තය බලා පිටත්ව ගියා.\nඅලුයම 3.33 ට එමිරේට්ස් ගුවන් සේවයේ ඊ.කේ. 649 දරණ යානයෙන් ඩුබායි බලා පිටත්ව ගිය අතර, පසුව එහි සිට එංගලන්තයේ ලන්ඩන් නුවර බලා ගමන් කිරීමට නියමිතයි.\nජනාධිපතිවරයා සමඟ අටදෙනෙකු ද මෙම සංචාරයට එක්ව තිබෙනවා.\nපසුගියදා අසනීප තත්ත්වයෙන් සිටියදී දෙවැනි එලිසබෙත් රැජින අභාවප්‍රාප්ත වූයේ ස්කොට්ලන්තයේ බැල්මොරල් මාලිගාවේදියි.\nඒ අනුව ඇයගේ දේහය රාජකීය අවමංගල්‍ය සිරිත් විරිත් අනුව මේ වනවිට බ්‍රිතාන්‍යයේ වෙස්ට්මිනිස්ටර් මාලිගාවේ තැන්පත් කර තිබෙනවා.\nරැජිනට අවසන් ගෞරව දැක්වීම සඳහා මේ වනවිට කිලෝමීටර් 10කට ආසන්න දිගු පෝලිම් දැකිය හැකි අතර, ලෝකයේ ප්‍රබල රාජ්‍ය නායකයින් ද ඇයගේ අවමංගල්‍ය උත්සවයට එක්වීමට නියමිත ව තිබෙනවා.\nමේ වනවිට බ්‍රිතාන්‍යයේ, වේල්සය, ස්කොට්ලන්තය, අයර්ලන්තය මෙන්ම ඔස්ට්‍රෙලියාව සහ නවසීලන්තයේ රාජ්‍ය නායකයා ලෙස කටයුතු කරන්නේ දෙවැනි එලිසබෙත් රැජිනගේ පුත් වන තුන්වැනි චාල්ස් රජුයි.\nමේ අතර ඉන්දු - ශ්‍රී ලංකා නිදහස් වෙළෙඳ ගිවිසුම පුළුල් ආර්ථික හා තාක්ෂණික හවුල් කාරිත්වයක් බවට පත්කිරීමට කටයුතු කරන බව ජනාධිපති රනිල් වික්‍රමසිංහ පවසනවා.\nඔහු මෙම අදහස් පළ කළේ ඊයේ කොළඹ පැවති ශ්‍රී ලංකා - ඉන්දියානු සමාජයේ වාර්ෂික සුහද හමුව අමතමින්.\nඉන්දියාවේ 75 වැනි නිදහස් සැමරුම මුල් කර ගනිමින් පැවති මෙම වාර්ෂික සුහද හමුවට මෙරට ඉන්දීය මහ කොමසාරිස්වරයා ඇතුළු පිරිසක් එක්ව සිටියා.",
       "URL": "https://www.hirunews.lk/315604/ජනපති-එංගලන්තයට",
       "Category": "Local News",
       "Parent URL": "https://www.hirunews.lk/local-news.php?pageID=862"
}