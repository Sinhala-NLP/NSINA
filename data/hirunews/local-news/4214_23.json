{
       "Source": "hirunews",
       "Timestamp": "Thursday, 16 November 2017 - 21:58",
       "Headline": "යාපනයේ පහරදීම් සම්බන්ධයෙන් 6 ක් අත්අඩංගුවට - යාපනයේ පොලිස් නිලධාරීන්ගේ නිවාඩුත් අවලංගු කෙරේ",
       "News Content": "යාපනය ප්‍රදේශයේදී පසුගියදා කල්ලි ගැසී සිදුකළ පහරදීම් සහ විවිධ නීතිවිරෝධී ක්‍රියාවලට සම්බන්ධ තවත් පුද්ගලයින් 6 දෙනෙකු පොලීසිය අත්අඩංගුවට ගෙන තිබෙනවා.\nමානිපායි සහ කෝපායි යන පොලිස් ස්ථානවලින් සිදුකළ වැටලීම් වලදී ඊයේ (16) මෙම සැකකරුවන් අත්අඩංගුවට ගෙන ඇති බව සඳහන්.\nමෙම පුද්ගලයින් 6 දෙනාට අමතරව පසුගියදා යාපනය ප්‍රදේශයේ සිදුවූ විවිධ ක්‍රියා සම්බන්ධයෙන් පුද්ගලයින් 39 දෙනෙකු අත්අඩංගුවට ගෙන ඇති බවයි පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර සඳහන් කළේ.\nඔවුන්ගේ එම ක්‍රියා හේතුවෙන් පුද්ගලයින් 12 දෙනෙකු තුවාල ලබා රෝහල් ගත කර ඇති බව ද පොලීසිය කියා සිටියා.\nකෙසේ වෙතත්, මෙම සිද්ධීන්වලට සම්බන්ධ තවත් පුද්ගලයින් අත්අඩංගුවට ගැනීමට නියමිතව ඇති බැවින් ඒ සඳහා මෙහෙයුම් ක්‍රියාත්මක බවයි පොලිස් මාධ්‍ය ප්‍රකාශකවරයා වැඩිදුරටත් සඳහන් කළේ.\nඑමෙන්ම, අදාළ මෙහෙයුම් හේතුවෙන් යාපනය පොලිස් කොට්ඨාශයේ රාජකාරියේ නිරත සියලූම පොලිස් නිලධාරින්ගේ නිවාඩු ද අවලංගු කර තිබෙනවා.\nමේ අතර, නීතිය හා සාමය බිඳ වැටෙන අයුරෙන් ක්‍රියා කරමින් තියුණු ආයුධ පෙන්වා ජනතාව බිය වද්දන සියලුම කල්ලි ඉතා ඉක්මනින් අත්අඩංගුවට ගෙන අධිකරණය හමුවට ඉදිරිපත් කරන ලෙස යාපනය මහාධිකරණ විනිසුරු එම්.ඉලන්චේලියන් පොලිසියෙන් ඉල්ලීමක් කර තිබෙනවා.\nයාපනයේ පවතින වත්මන් තත්ත්වය සම්බන්ධයෙන් සාකච්ඡා කිරීම සඳහා ඊයේ මහාධිකරණ සංකීර්ණයේදී විශේෂ සාකච්ඡාවක් පවත්වා ඇති බව ද සඳහන්.",
       "URL": "https://www.hirunews.lk/176226/යාපනයේ-පහරදීම්-සම්බන්ධයෙන්-6-ක්-අත්අඩංගුවට-පොලිස්-නිලධාරීන්ගේ-නිවාඩුත්-අවලංගු-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4214"
}