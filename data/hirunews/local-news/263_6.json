{
       "Source": "hirunews",
       "Timestamp": "Friday, 16 June 2023 - 15:37",
       "Headline": "විපක්ෂ නායක සජිත් ප්‍රේමදාසගෙන් ආණ්ඩුවට රතු එළියක්",
       "News Content": "තවදුරටත් ජනතාවට බොරු කළා ඇති. දැන්වත් ඇත්ත කියන්න -\nරටේ ආර්ථික ප්‍රශ්නයට විසදුමක් ලෙස මුලින් ජාත්‍යන්තර මූල්‍ය අරමුදලට ගොස් රටට වාසිදායක ගිවිසුමක් සාකච්ඡා කිරීමේ අදහස ලබා දුන්නේ සමගි ජන බලවේගය හා සමගි ජන සන්ධානය වුවත් වර්තමාන රජය පමා වී ජාත්‍යන්තර මූල්‍ය අරමුදලට ගොස් රටට හානිදායක, ජනතාවට වින කරන දුර්වල ගිවිසුමකට අත්සන් කර ඇති බවත් විපක්ෂ නායකවරයා පැවසීය.\nමේ රජය නොහැකියාවෙන් පෙළෙන රජයක් බවත් ඔවුන්ගේ අමනෝඥ, අකාර්යක්ෂම වැඩපිළිවෙළක් තුළ රටත් රටේ ජනතාවත් අනතුරට පත් කරන ගිවිසුමක් අත්සන් කිරීමට කටයුතු කිරිම තුළ රටේ ජනතාවට තවදුරටත් අන්ත අගතිගාමී තත්ත්වයක් නිර්මාණය වී ඇති බවත් විපක්ෂ නායකවරයා පැවසීය.\nපළමු කාර්තුවේ ආර්ථිකය සංකෝචනය වුණු රජයේ ම සංඛ්‍යා ලේඛන දෙස බලන විට එය මනාව පැහැදිලි වන බවත් රජය සෑම විටම සිදු කරන්නේ රටේ ජනතාවගෙන් තොරතුරු වසන් කිරීම බවත් ඊට අමතරව රටේ ප්‍රශ්න විසඳනවා කියා රජය සිදු කර සිටියේ රට බංකොලොත් කළ හොරු රකිමින් හොරුන්ට සුරසැප ලබා දෙමින් තමන්ද සුරසැප විඳිමින් ජාත්‍යන්තර මූල්‍ය අරමුදල සමඟ අසාර්ථක ගිවිසුමක් ඇති කර ගැනීම බවත් එහි ප්‍රතිඵල මේ වන විට ජනතාව භුක්ති විදිමන් සිටින බවත් පැවසූ විපක්ෂ නායකවරයා කියා සිටියේ තවදුරටත් රජයට ජනතාවට බොරු කිරීමට අවස්ථාව ලබා නොදී මේ බොරු සහ රැවටිලි සියල්ල හෙළිදරව් කරන බව යි.\nවිපක්ෂ නායක සජිත් ප්‍රේමදාස මහතා මේ බව කියා සිටියේ අද (16) පාර්ලිමේන්තුවේ දී විපක්ෂයේ එකමුතුවේ විධායක කමිටුව රැස් වූ අවස්ථාවේ දීය.\nඑසේ ම දේශීය ණය ප්‍රතිව්‍යුහගත නොකරන බවට ජනාධිපතිවරයා, මුදල් රාජ්‍ය අමාත්‍යවරයා සහ මහබැංකු අධිපතිවරයා ප්‍රමුඛ ආණ්ඩුවේ පාර්ශ්ව කියා සිටියත් හදීසියේම දේශීය ණය ප්‍රතිව්‍යුහගත කරමින් ජාත්‍යන්තර මූල්‍ය අරමුදල සමග ගිවිසුම් ගත වීමට තීරණය කර ඇති බවත් මෙසේ ජනතාවට බොරු කියන්නේ ඇයිද කියා ප්‍රශ්න කර සිටින බවත් පැවසූ විපක්ෂ නායකවරයා කියා සිටියේ මේ වෙනස් කිරිම තුළ රජය විසින් රටත් ජනතාවත් මහා අනතුරකට ලක් කර ඇති බව යි.",
       "URL": "https://www.hirunews.lk/338139/විපක්ෂ-නායක-සජිත්-ප්‍රේමදාසගෙන්-ආණ්ඩුවට-රතු-එළියක්",
       "Category": "Local News",
       "Parent URL": "https://www.hirunews.lk/local-news.php?pageID=263"
}