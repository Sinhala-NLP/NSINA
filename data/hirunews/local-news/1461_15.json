{
       "Source": "hirunews",
       "Timestamp": "Wednesday, 29 December 2021 - 19:29",
       "Headline": "පුද්ගලයෙකුට මරු කැඳවූ සුපිරි ජිප් රථය පැදවූ කාන්තාවට ඇප (වීඩියෝ)",
       "News Content": "පිළියන්දල - බෝකුන්දර ප්‍රදේශයේදී අධික වේගයෙන් ධාවනය වූ සුඛෝපභෝගී ජීප් රථයක් මාර්ගයෙන් ඉවතට පැන සිදුවූ අනතුරකින් පුද්ගලයෙකු ජීවිතක්ෂයට පත්වුණා.\nඑම ජීප් රථය පදවා තිබුණේ 52 හැවිරිදි කාන්තාවක් විසින්.\nහොරණ - කොළඹ ප්‍රධාන මාර්ගයේ පිළියන්දල - බෝකුන්දර ප්‍රදේශයේදී මෙම අනතුර සිදුවුණේ අද පෙරවරු 6.15ට පමණ.\nකොළඹ දෙසට ධාවනය වූ ජීප් රථය වේගය පාලනය කරගත නොහැකිව මාර්ගයෙන් ඉවතට පැන මාර්ගයේ පයින් ගමන් කරමින් සිටි පුද්ගලයෙකුගේ ගැටුණා.\nඅනතුරට ලක්වූ පුද්ගලයා ඒ අසල තිබූ කාණුවක සිරවී සිටි අතර ඔහු රෝහල් ගත කළනමුත් ඔහුගේ ජීවිතය බේරා ගැනීමට හැකි වූයේ නැහැ.\nජීවිතක්ෂයට පත්වුණේ වේරහැර ප්‍රදේශයේ පදිංචි 52 හැවිරිදි වියේ පසුවන කුලී රැකියාවල නිරත අවිවාහක පුද්ගලයෙක්.\nඅනතුර සිදුවන අවස්ථාවේදී ජීප් රථය තුළ එම කාන්තාවගේ ස්වාමි පුරුෂයා, දියණිය සහ තවත් පුද්ගලයෙකු සිට ඇති අතර, ඔවුන් කිසිවෙකුටත් තුවාල සිදුව නැහැ.\nපොලිසිය පැවසුවේ ඔවුන් ගාල්ල හික්කඩුව ප්‍රදේශයේ ලැගුම්හලක නවාතැන් ගෙන සිට නුගේගොඩ පිහිටි සිය නිවස බලා ගමන් කරමින් සිටියදී මෙම අනතුර සිදුව ඇති බවයි.\nඅනතුර සම්බන්ධයෙන් අත්අඩංගුවට ගත් කාන්තාව අද පස්වරුවේ කැස්බෑව මහේස්ත්‍රාත් අධිකරණයට ඉදිරිපත් කෙරුණු අතර, එහිදී ඇය රුපියල් ලක්ෂ 5ක ශරීර ඇපමත මුදා හැරීමට නියෝග කෙරුණා.\nසැකකාර කාන්තාව විසින් එහිදී වින්දිත පාර්ශ්වයට රුපියල් ලක්ෂයක සානුකම්පිත දීමනාවක් ලබාදීමට පොරොන්දු වී තිබෙනවා.",
       "URL": "https://www.hirunews.lk/292509/පුද්ගලයෙකුට-මරු-කැඳවූ-සුපිරි-ජිප්-රථය-පැදවූ-කාන්තාවට-ඇප-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1461"
}