{
       "Source": "hirunews",
       "Timestamp": "Saturday, 04 September 2021 - 8:07",
       "Headline": "මෙරට ආසාදිතයින් 450,000 ඉක්මවයි - මරණ දස දහස ආසන්නයේ",
       "News Content": "මෙරට කොරෝනා ආසාදිතයින් සංඛ්‍යාව 450,000 සීමාව ඉක්මවා ගොස් ඇති අතර, මරණ සංඛ්‍යාව ද දස දහසේ සීමාවට ආසන්න වී තිබෙනවා.\nඑමෙන්ම, ලොව පුරා කොරෝනා ආසාදිතයින් කෝටි විසි දෙක ඉක්මවා ඇති බවයි විදෙස් වාර්තා සදහන් කළේ.\nසෞඛ්‍ය සේවා අධ්‍යක්ෂ ජනරාල්වරයා විසින් පෙරේදා සිදු වූ බවට ඊයේ තහවුරු කරන ලද මරණ 202ත් සමඟ මෙරට සමස්ත මරණ සංඛ්‍යාව දැක්වුණේ 9806ක් ලෙසයි.\nමිය ගිය 202ගෙන්  155 දෙනෙකු ම වයස අවුරුදු 60 ඉක්ම වූ පුද්ගලයින් වෙනවා.\nමීට අමතර ව වයස අවුරුදු 30ට වැඩි පුද්ගලයින් 42ක් ද කොරෝනා ආසාදිත ව ජීවිතක්ෂයට පත් ව තිබෙනවා.\nඊයේ මෙරටින් නව ආසාදිතයින් 3644 දෙනෙකු හඳුනා ගැනීමත් සමඟ සමස්ත ආසාදිතයින් සංඛ්‍යාව දැක්වුණේ 451,401ක් ලෙස යි.\nනව ආසාදිතයින් සියලු දෙනා අලුත් අවුරුදු කොවිඩි පොකුරේ ආසාදිතයින් වෙනවා.\nඒ අනුව සක්‍රීය ආසාදිතයින් සංඛ්‍යාව 61,429ක් දක්වා ඉහළ ගොස් ඇති අතර, සුවය ලැබූ මුළු සංඛ්‍යාව 380,166ක්.\nදියවැඩියා සහ අන්තරාසර්ග රෝග පිළිබඳ විශේෂඥ වෛද්‍ය මනිල්ක සුමනතිලක සඳහන් කළේ නව ප්‍රභේද වාර්තා වීමත් සමඟ, ජනතාව ඒ පිළිබඳ ව අවධානය යොමු කොට හැකිතාක් සෞඛ්‍ය ක්‍රමවේද අනුගමනය කිරීමට පියවර ගත යුතු බව යි.\nපවතින තත්ත්වයත් සමඟ කිසියම් අයෙකු පීඩනයකින් සිටින්නේ නම් ඒ සඳහා සහන  සැලසීමට ශ්‍රී ලංකා මනෝ වෛද්‍ය විද්‍යායතනය පියවර ගෙන තිබෙනවා.\nඒ සඳහා උපදෙස් ලබාගැනීමට විශේෂ දුරකතන අංකයක් ද හඳුන්වා දී ඇති බව යි ශ්‍රී ලංකා මනෝ වෛද්‍ය විද්‍යායතනයේ ලේකම්, කැලණිය විශ්වවිද්‍යාලයේ වෛද්‍ය පීඨයේ කථිකාචාර්ය, මනෝ වෛද්‍ය විශේෂඥ චාමර විජේසිංහ කොළඹ ඊයේ පැවති මාධ්‍ය හමුවකට එක්වෙමින් සඳහන් කළේ.",
       "URL": "https://www.hirunews.lk/281336/මෙරට-ආසාදිතයින්-450000-ඉක්මවයි-මරණ-දස-දහස-ආසන්නයේ",
       "Category": "Local News",
       "Parent URL": "https://www.hirunews.lk/local-news.php?pageID=1712"
}