{
       "Source": "hirunews",
       "Timestamp": "Saturday, 11 September 2021 - 8:52",
       "Headline": "වැලි බලපත්‍රවලට විශේෂ වැඩපිළිවෙළක්",
       "News Content": "වැලි බෙදාහැරීම ජාවාරම්කරුවන්ගෙන් මුදාගෙන සමුපකාර සමිති හරහා අඩු ආදායම්ලාභීන්ට ප්‍රතිලාභ ලැබෙන සේ වැලි බලපත්‍ර ලබාදීමේ විශේෂ වැඩපිළිවළක් සකස් කරන බව පරිසර අමාත්‍ය මහින්ද අමරවීර පවසනවා.\nනැගෙනහිර පළාත් ආණ්ඩුකාර අනුරාධා යහම්පත් හා රාජ්‍ය නිලධාරීන් සමඟ ඊයේ පෙරවරුවේ සූම් තාක්ෂණය ඔස්සේ පැවති විශේෂ හමුවක දී අමාත්‍යවරයා මේ බව පැවසී යැ යි ආණ්ඩුකාර කාර්යාලය නිවේදනය කළා.\nත්‍රිකුණාමලය දිස්ත්‍රික්කයේ වැලි කැණීම් බලපත්‍ර 300ක් සඳහා අවසර ලබා දී තිබිය දී පසුගිය වසරේ දී පමණක් බලපත්‍ර 1,300ක් නිකුත් කර ඇති බව ද අමාත්‍ය මහින්ද අමරවීර එහි දී හෙළි කර තිබෙනවා.\nඒ අනුව ඉදිරි කාලය තුළ දී එම තත්ත්වය වෙනස් කිරීමට අවශ්‍ය කටයුතු සිදු කරන බවයි අමාත්‍යවරයා සඳහන් කර ඇත්තේ.",
       "URL": "https://www.hirunews.lk/281916/වැලි-බලපත්‍රවලට-විශේෂ-වැඩපිළිවෙළක්",
       "Category": "Local News",
       "Parent URL": "https://www.hirunews.lk/local-news.php?pageID=1699"
}