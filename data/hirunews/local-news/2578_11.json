{
       "Source": "hirunews",
       "Timestamp": "Friday, 17 July 2020 - 18:37",
       "Headline": "ශ්‍රී ලංකාවේ කොරෝනා ආසාදිතයන් ගණන 2688ක් දක්වා ඉහළට (වීඩියෝ)",
       "News Content": "රාජාංගනය ප්‍රදේශයේ 12 හැවිරිදි දරුවෙකුට ද කොරෝනා වෛරසය ආසාදනය වී තිබෙනවා.\nඑහි සිදුකරන ලද පී.සී.ආර්. පරීක්ෂණ 139කින් අද දිනයේ ආසාදිතයෙකු ලෙස හඳුනාගෙන ඇත්තේ එම දරුවා පමණක් බවයි සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ ප්‍රකාශ කළේ.\nමේ අතර, හෝමාගම පොලිස් අධිකාරි කාර්යාලයේ සේවය කළ පොලිස් සැරයන්වරියකට කොරෝනා වෛරසය ආසාදනය වීම හේතුවෙන් එම කාර්යාලයේ සේවය කළ 31 දෙනෙකු නිරෝධායන මධ්‍යස්ථාන වෙත යොමුකර තිබෙනවා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි ජාලිය සේනාරත්න හිරු ප්‍රවෘත්ති අංශයට කියා සිටියේ හෝමාගම පොලිස් අධිකාරිවරුන් දෙදෙනෙකු සහ ඔවුන්ගේ රියදුරන් දෙදෙනෙකු ද එම පිරිස අතර පසුවන බවයි.\nඔවුන් සියලූදෙනා මේ වනවිට හබරාදුව සහ අත්තිඩිය නිරෝධායන මධ්‍යස්ථාන වෙත යොමුකර තිබෙනවා.\nනිරෝධායන මධ්‍යස්ථානය වෙත යොමුකළ පොලිස් නිලධාරින්ට අමතරව, පසුගිය දිනවල හෝමාගම පොලිස් අධිකාරි කාර්යාලයට පැමිණි හෝමාගම පොලීසියේ නිලධාරින් 14 දෙනෙකුද ස්වයං නිරෝධායනයට යොමුකර තිබෙනවා.\nමීට අමතරව, මිරිහාන, පාදුක්ක, අතුරුගිරිය, මීගොඩ සහ කොට්ටාව යන පොලීසිවල නිලධාරින් කිහිපදෙනෙකු ද මේ වනවිට ස්වයං නිරෝධායනයට යොමුකර ඇති බවයි පොලීසිය වැඩිදුරටත් සඳහන් කළේ.\nඅදාළ පොලිස් සැරයන්වරිය බියගම පිහිටි නිරෝධායන මධ්‍යස්ථානයක නිරෝධායනයට ලක්වෙමින් සිට ඇති අතර ඇයට අද දිනයේ වෛරසය ආසාදනය වී ඇති බව තහවුරු වී ඇතැයි පොලිස් මාධ්‍ය කොට්ඨාශය සඳහන් කළා.\nපසුව ඇය මිනුවන්ගොඩ රෝහල වෙත යොමුකර තිබෙනවා. අදාළ පොලිස් සැරයන්වරියගේ පුත්‍රයා කන්දකාඩු පුනරුත්ථාපන මධ්‍යස්ථානයේ උපදේශකවරයෙකු ලෙස කටයුතු කර ඇති අතර, ඔහුට මීට පෙර කොරෝනා වෛරසය ආසාදනය වී ඇති බවට තහවුරු කර ගැණුනා.\nමේ අතර, සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ සඳහන් කළේ කන්දකාඩු පුනරුත්ථාපන මධ්‍යස්ථානයට අදාළව කොරෝනා ව්‍යාප්ත වීම සම්බන්ධයෙන් හඳුනා ගත් පොකුරේ පී.සී.ආර්. පරීක්ෂණ 5000 ක් සිදුකර අවසන් බවයි.\nඑසේම, කන්දකාඩු පුනරුත්ථාපන මධ්‍යස්ථානයේ සිටින රැඳවියන් බැලීමට ගිය කිසිවෙකුටත් කොරෝනා වෛරසය ආසාදනය වී නොමැති බව පී.සී.ආර්. පරීක්ෂණවලින් තහවුරු වී ඇතැයි යුද හමුදාපති ලූතිනන් ජෙනරාල් ශවේන්ද්‍ර සිල්වා අද කිලිනොච්චියේදී ප්‍රකාශ කළා.\nමේ අතර, ශ්‍රී ලංකා විදේශ සේවා නියුක්ති කාර්යාංශයේ ලියාපදිංචි වී රැකියා සඳහා විදේශ ගත වී කොරෝනා වැළදී මියයන ශ්‍රමිකයන් වෙනුවෙන් ද කාර්යාංශය රක්ෂණ වන්දි පිරිනමන බව එහි සභාපති කමල් රත්වත්තේ නිවේදනය කළා.\nඅද දිනයේ කොරෝනා වෛරසය ආසාදනය වූ තවත් 5 දෙනෙකු සුවය ලබා රෝහල්වලින් පිටව යාමත් සමග සුවය ලැබූ සම්පූර්ණ ගණන 2012 දක්වා ඉහළ ගියා.\nමේ වනවිට මෙරටදී කොරෝනා ආසාදනය වූවන් වාර්තා වන්නේ 2688ක් ලෙසටයි.",
       "URL": "https://www.hirunews.lk/245764/ශ්‍රී-ලංකාවේ-කොරෝනා-ආසාදිතයන්-ගණන-2688ක්-දක්වා-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2578"
}