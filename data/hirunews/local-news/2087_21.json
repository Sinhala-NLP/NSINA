{
       "Source": "hirunews",
       "Timestamp": "Monday, 15 March 2021 - 10:35",
       "Headline": "මෝටර් රථයක පිළිස්සී මියගිය තරුණයාගේ අනන්‍යතාව හෙළිවෙයි",
       "News Content": "කොහුවලදී මෝටර් රථයක් තුළ පිළිස්සී මියගිය ව්‍යාපාරිකයාගේ සිරුර කොහුවල භාතිය මාවතේ පදිංචි 33 හැවිරිදි තරුණයාගේ බවට ඩී.එන්.ඒ. පරීක්ෂණයෙන් තහවුරු වී තිබෙනවා.\nඒ, එම තරුණයාගේ දෙමව්පියන්ගේ සහ මියගිය පුද්ගලයාගේ දේහයෙන් ලබාගත් ඩී.එන්.ඒ. සාම්පල සැසඳීමෙන්.\nඑම පරීක්ෂණවලින් හෙළිවී ඇත්තේ මියගොස් ඇත්තේ කොහුවල භාතිය මාවත ප්‍රදේශයේ පදිංචිව සිටි 33 හැවිරිදි අයෙක් බවයි.\nමෙම මළ සිරුරේ අනන්‍යතාව හෙළිකර ගැනීමට නොහැකිවීම හේතුවෙන් සැකකෙරෙන දෙමව්පියන්ගේ DNA සාම්පල පසුගියදා ලබාගැනුනා.\nඑම සාම්පල මියගිය තරුණයාගේ DNA සාම්පල සමග සැසඳෙන බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියාසිටියේ.\nඔහු දෙල්කඳ ප්‍රදේශයේ වාහන අමතර කොටස් වෙළඳසැලක් පවත්වාගෙන ගිය අයෙක්.\nමෙම මළ සිරුර සම්බන්ධයෙන් පශ්චාත් මරණ පරීක්ෂණය හෙට පැවැත්වීමට නියමිත අතර එහිදී මරණයට හේතුව අනාවරණ කර ගැනීමට හැකිවනු ඇතැයි ද පොලිස් මාධ්‍ය ප්‍රකාශකවරයා කියාසිටියා.\nමෙම සිද්ධියට අදාළව මහේස්ත්‍රාත් පරීක්ෂණය ද පසුගියදා පැවති අතර මළ සිරුරේ පී සී ආර් පරීක්ෂණයක් ද සිදු කළා.\nකෙසේවෙතත් ඔහුට කොරේානා වෛරසය ආසාදනය වී නොමැති බවටයි එහිදී හෙළිවී තිබුනේ.\n33 හැවිරිදි නසාර් මොහොමඩ් නැමැති මෙම ව්‍යාපාරිකයා ගමන්ගත් වැගන්ආර් වර්ගයේ මෝටර් රථය කොහුවල - ආසිරි මාවත ප්‍රදේශයේදී ගිනිගැනීමට ලක්ව තිබුණේ පසුගිය 10 වනදා රාත්‍රී කාලයේදියි.\nපසුව එහි තිබී එම තරුණයාගේ පිළිස්සුණු මළ සිරුර සොයාගැනුනා.",
       "URL": "https://www.hirunews.lk/265374/මෝටර්-රථයක-පිළිස්සී-මියගිය-තරුණයාගේ-අනන්‍යතාව-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=2087"
}