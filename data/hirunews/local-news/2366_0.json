{
       "Source": "hirunews",
       "Timestamp": "Tuesday, 27 October 2020 - 20:10",
       "Headline": "බ්‍රැන්ඩික්ස් සහ පෑලියගොඩ මත්ස්‍ය වෙළඳපොල කොරෝනා පොකුරේ ආසාදිතයින් 5000 ඉක්මවයි (වීඩියෝ)",
       "News Content": "මේ වනවිට මිනුවන්ගොඩ බ්‍රැන්ඩික්ස් සහ පෑලියගොඩ මත්ස්‍ය වෙළඳපොල ආශ්‍රිත කොරෝනා පොකුරෙන් වාර්තා වන සමස්ත ආසාදිතයින් සංඛ්‍යාව 5,232ක්.\nඊට අද දිනයේ වාර්තා වූ ආසාදිතයින් 293 දෙනා ද ඇතුළත්.\nයුද හමුදාපති ලුතිනන් ජනරාල් ශවේන්ද්‍ර සිල්වා කියා සිටියේ එම ආසාදිතයින් අතරින් දෙදෙනෙකු නිරෝධායන මධ්‍යස්ථානවල සිටි පුද්ගලයින් බවයි.\nඅනෙකුත් ආසාදිතයින් 291 දෙනා ඔවුන්ගේ ආශ්‍රිතයින් බවයි යුද හමුදාපතිවරයා සඳහන් කළේ.\nඑසේම, අද දිනයේදී කොරෝනා වෛරසය ආසාදනය වී සුවය ලැබූ තවත් 110 දෙනෙකු රෝහල්වලින් පිටත්ව යෑමත් සමඟ සුවය ලැබූ සමස්ත ආසාදිතයින් සංඛ්‍යාව 4043ක් දක්වා ඉහළ ගියා.\nමේ වනවිට රෝහල් අධීක්ෂණය යටතේ ප්‍රතිකාර ලබන කොරෝනා ආසාදිතයින් සංඛ්‍යාව 4,646 ක්.\nකොරෝනා ව්‍යාප්තිය බරපතල තත්ත්වයකට මුහුණ දී ඇති බැවින් තෝරාගත් ප්‍රදේශවල සංචරණ සීමා පැනවීම අත්‍යවශ්‍ය බවයි රජයේ වෛද්‍ය නිලධාරීන්ගේ සංගමයේ සංස්කාරක වෛද්‍ය හරිත අලුත්ගේ කියා සිටියේ.\nමේ අතර, පොලිස් විශේෂ කාර්ය බලකායේ සෙබළුන් ඇතුළු පොලිසියේ 19 දෙනෙකුට ආසන්න පිරිසකට මේ වනවිට කොරෝනා වෛරසය ආසාදනය වී ඇති බව වාර්තා වනවා.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියා සිටියේ ඒ හේතුවෙන් කිසිසේත් පොලිසියේ කටයුතු අඩාල නොවන බවයි.\nරත්මලාන ඇඟළුම් කර්මාන්ත ශාලාවක විධායක නිලධාරිනියකටද කොරෝනා ආසාදනය වී ඇති බවට තහවුරු වී ඇති අතර, ඇයගේ සැමියා කොළඹ වරාය නැව් තටාකාංගනයේ සේවය කරනවා.\nඔහුටද මීට පෙර කොරෝනා ආසාදනය වී තිබූ අතර, ඔවුන් කහතුඩුව - පොල්ගස්ඕවිට ප්‍රදේශයේ පදිංචිකරුවන්. අදාළ කාන්තාව සේවය කරන ඇඟළුම් කර්මාන්ත ශාලාවේ 50 දෙනෙකු සහ ඇයගේ ආශ්‍රිත පවුල් කිහිපයක පිරිස්ද ස්වයං නිරෝධායනයට යොමුකර තිබෙනවා.\nමේ අතර, කහවත්ත - මාදම්පේ ප්‍රදේශයේ මාළු වෙළන්ඳෙකුට කොරෝනා ආසාදිත බවට තහවුරු වීමත් සමඟ ඔහුගේ ආශ්‍රිතයින් 50 දෙනෙකුගේ පී.සී.ආර්. පරීක්ෂණ සඳහා ජෛව සාම්පල ලබා ගැනුණා.\nඅදාළ ආසාදිතයාගේ තවත් ආශ්‍රිතයින් 220 දෙනෙකු ස්වයං නිරෝධායනයට යොමුකර ඇති අතර, ඔවුන්ගේ පී.සී.ආර්. පරීක්ෂණ සිදුකිරීමට නියමිතයි.\nමේ අතර, ගාල්ල නීතිඥ සංගමය, අධිකරණ විනිසුරුවරුන් සහ සෞඛ්‍ය අංශ එක්ව පැවැත් වූ සාකච්ඡාවකින් අනතුරුව ගාල්ල නගරයේ සියලු අධිකරණවල නඩු විභාග කිරීම ලබන 30 වැනිදා දක්වා කල් දමා තිබෙනවා.\nඒ, පවතින වසංගත අවදානම හේතුවෙන්.\nඑසේම, මධ්‍යම පළාත තුළ ලියාපදිංචි කළ වාහන සඳහා ආදායම් බලපත්‍ර නිකුත් කිරීම නොවැම්බර් 27 වැනිදා දක්වා මාසයක කාලයකට අත්හිටුවීමටද තීරණය කර තිබෙනවා.",
       "URL": "https://www.hirunews.lk/253451/බ්‍රැන්ඩික්ස්-සහ-පෑලියගොඩ-මත්ස්‍ය-වෙළඳපොල-කොරෝනා-පොකුරේ-ආසාදිතයින්-5000-ඉක්මවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2366"
}