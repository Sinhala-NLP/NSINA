{
       "Source": "hirunews",
       "Timestamp": "Thursday, 21 May 2020 - 12:54",
       "Headline": "හිටපු විනිසුරු තිලිණ ගමගේ දේශපාලන පළිගැනීම් පිළිබඳ සොයාබලන ජනපති කොමිසමට",
       "News Content": "හිටපු විනිසුරු තිලිණ ගමගේ දේශපාලන පළිගැනීම් පිළිබඳ සොයාබලන ජනපති කොමිසම වෙත අද පෙරවරුවේ පැමිණියා.\nඒ, නීති විරෝධී ලෙස අලිඇතුන් ළඟ තබාගැනීමේ සිද්ධියක් සම්බන්ධයෙන් තමන් වැඩතහනමට ලක් කිරීම නීතිවීරෝධී බව පවසමින් මොහු විසින් ඉදිරිපත් කළ පැමිණිල්ලකට අදාළව ප්‍රකාශයක් ලබාදීමටයි.\nඑමෙන්ම දේශපාලන පළිගැනීම් පිළිබඳ සොයාබලන ජනාධිපති කොමිසම් සභාව හමුවේ හෙට දිනයේ පෙනි සිටින ලෙස අපරාධ පරීක්ෂණ දෙපාර්තමේන්තුවේ හිටපු අධ්‍යක්‍ෂ ජ්‍යෙෂ්ඨ පොලිස් අධිකාරී ශානි අබේසේකර වෙත සිතාසි නිකුත් කර තිබෙනවා.\nදේශපාලන පළිගැනීම මත තමන් වැඩ තහනමට ලක්වූ බව පවසමින් සබරගමුව පළාත් භාර ජ්‍යෙෂ්ඨ නියෝජ්‍ය පොලිස්පතිවරයා ලෙස කටයුතු කළ ලලිත් ජයසිංහ සිදුකළ පැමිණිල්ලකට අදාළවයි මොහුව මෙම කොමිසම හමුවට කැඳවා ඇත්තේ.\nමීට අමතරව හෙට දිනයේදී හිටපු පාර්ලිමේන්තු මන්ත්‍රී තුසිතා විජේමාන්නටද කොමිසම හමුවේ පෙනී සිටින ලෙස දැනුම්දී තිබෙනවා.\nඒ  ඇය විසින් අග්‍රාමාත්‍ය කාර්යාලය වෙත සිදුකළ පැමිණිල්ලකට අදාළව, තමාගේ සේවය අත්හිටුවීමට පියවර ගත් බව පවසමින් ජ්‍යෙෂ්ඨ නියෝජ්‍ය පොලිස්පති ලලිත් ජයසිංහ සිදුකළ පැමිණිල්ලකට අනුවයි.\nමේ අතර පාස්කු ඉරුදින බෝම්බ ප්‍රහාරය සම්බන්ධයෙන් විමර්ශනය කරන ජනපති කොමිසම වෙත කිංග්ස්බරි හෝටලයේ ආරක්ෂක අධ්‍යක්‍ෂ විශ්‍රාමික නියෝජ්‍ය පොලිස්පති අයිවන් ධම්මික තුඩුවත්ත සහ ෂැංග්‍රිලා හෝටලයේ හිටපු ආරක්ෂක අධ්‍යක්‍ෂ එරන්ද මාලක චන්ද්‍රදාස ද අද කැදවා තිබෙනවා.",
       "URL": "https://www.hirunews.lk/241179/හිටපු-විනිසුරු-තිලිණ-ගමගේ-දේශපාලන-පළිගැනීම්-පිළිබඳ-සොයාබලන-ජනපති-කොමිසමට",
       "Category": "Local News",
       "Parent URL": "https://www.hirunews.lk/local-news.php?pageID=2718"
}