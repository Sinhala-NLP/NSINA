{
       "Source": "hirunews",
       "Timestamp": "Sunday, 21 August 2016 - 6:36",
       "Headline": "පහ ශ්‍රේණිය ශිෂ්‍යත්ව විභාගය අද",
       "News Content": "මේ වසරේ පහ ශ්‍රේණිය ශිෂ්‍යත්ව විභාගය අද (21) පැවැත්වෙනවා.\nමෙවර විභාගය සඳහා අයදුම්කරුවන් 3,50,701 ක් මධ්‍යස්ථාන 2959 කදී පෙනී සිටින අතර, ඉන් 401 ක් විශේෂ අවශ්‍යතා සහිත අයදුම්කරුවන්.\nවිභාගයේ  පරිපාලන කටයුතු සඳහා 28,000  ක කාර්ය මණ්ඩලයක් යොදවා තිබෙනවා.\nවිභාග මධ්‍යස්ථාන සහ සම්බන්ධීකරණ මධ්‍යස්ථාන අධීක්ෂණය සඳහා විභාග දෙපාර්තමේන්තුවේ නිලධාරීන් සහ පළාත් නිලධාරීන් ඇතුළත් විශේෂ කණ්ඩායමක් පැය 24 පුරා යොදවා ඇති බව සඳහන්.\nපෙරවරු 9.30 ට විභාගය ආරම්භ වන අතර, පෙරවරු 9 වනවිට විභාග අපේක්ෂකයන් ශාලාවේ අසුන් ගත යුතු බවට ශාලාධිපතිවරුන්ට උපදෙස් ලබාදී තිබෙනවා.\nඑම නිසා දරුවන් කල්වේලා ඇතිව මධ්‍යස්ථාන වෙත රැගෙන එන ලෙසයි විභාග කොමසාරිස් ජනරාල් ඩබ්.එම්.එන්.ජේ. පුෂ්පකුමාර නිවේදනයක් නිකුත් කරමින් කියා සිටියේ.\nශිෂ්‍යත්ව විභාගයේ පළමු ප්‍රශ්න පත්‍රය විනාඩි 45 කට සීමාවනවා. දෙවන ප්‍රශ්න පත්‍රය පෙරවරු 10.45 සිට පස්වරු 12 දක්වා පැය එකයි විනාඩි 15ක කාලයක් පැවැත්වීමට නියමිතයි.\nමව්පියන් විභාග මධ්‍යස්ථාන භූමියට ඇතුලු නොවිය යුතු බවත්, විවේක කාලයේදී හෝ ඔවුනට විභාග මධ්‍යස්ථානයට ඇතුලූවීමට ඉඩ ලබා නොදෙන බවත්, විභාග කොමසාරිස්වරයා වැඩිදුරටත් සදහන් කළා.\nඑම නිසා දරුවාට කෙටි ආහාරයක් සහ වතුර බෝතලයක් රැගෙන යාමට ලබාදෙන ලෙසද ඔහු මව්පියන්ට උපදෙස් ලබාදී තිබෙනවා.\nමේ අතර, මෙවර ශිෂ්‍යත්ව විභාගය සම්බන්ධයෙන් පැමිණිලි කිරීම සඳහා විභාග දෙපාර්තමේන්තුවේ ක්‍ෂණික ඇමතුම් අංකය වන 1911 පැය 24 පුරාම ක්‍රියාත්මක වනවා.\nවිභාග දෙපාර්තමේන්තුවේ 0112 784 208, 0112 784 537, 0113 188 350 යන දුරකථන අංකවලට විභාගය සම්බන්ධයෙන් විමසීම් සහ පැමිණිලි ඉදිරිපත් කළ හැකි  බවයි විභාග දෙපාර්තමේන්තුව නිකුත් කළ නිවේදනයේ වැඩිදුරටත් සඳහන් කර ඇත්තේ.",
       "URL": "https://www.hirunews.lk/141100/පහ-ශ්‍රේණිය-ශිෂ්‍යත්ව-විභාගය-අද",
       "Category": "Local News",
       "Parent URL": "https://www.hirunews.lk/local-news.php?pageID=4914"
}