{
       "Source": "hirunews",
       "Timestamp": "Saturday, 05 June 2021 - 18:46",
       "Headline": "කැළණි ගඟේ අවදානම ඉහළට (වීඩියෝ)",
       "News Content": "දිස්ත්‍රික්ක 7 කට බලපා ඇති අයහපත් කාලගුණ තත්ත්වයෙන් මේ වනවිට පුද්ගලයන් 183,038 ක් පිරිසක් පීඩාවට පත්ව ඇති බව ආපදා කළමනාකරණ මධ්‍යස්ථානය පවසනවා.\nඑම මධ්‍යස්ථානය නිකුත් කළ නවතම තත්ත්ව වාර්තාවේ දැක්වෙන්නේ අයහපත් කාලගුණයෙන් මේ වනවිට පුද්ගල මරණ 6 ක් වාර්තා වී ඇති බවයි.\nඑසේම, තවත් 5 දෙනෙකු අතුරුදන් වී ඇති බව ද එහි සඳහන්. අවතැන් කඳවුරු 39 ක පවුල් 1275 කට අයත් පුද්ගලයින් 5375 දෙනෙකු රඳවා සිටිනවා.\nමේ අතර, වාරිමාර්ග දෙපාර්තමේන්තුව කියා සිටියේ කැළණි, කළු, ගිං, නිල්වලා සහ මහවැලි මෙන්ම මහඔය සහ අත්තනගලු ඔයේ ජල මට්ටම් තවදුරටත් ඉහළ ගොස් ඇති බවයි. ඇතැම් ස්ථානවලින් ගංගා කිහිපයක් පිටාර ගලන බව ද ආපදා කළමනාකරණ මධ්‍යස්ථානය සඳහන් කළා.\nඒ අනුව, ඉදිරි පැය 12 තුල, කැළණි ගගේ ජල මට්ටම තවදුරටත් ඉහළ යා හැකි බව වාරිමාර්ග දෙපාර්තමේන්තුව ප්‍රකාශ කරනවා.\nඑහි ජල විද්‍යා අංශයේ අධ්‍යක්ෂ එස්.සුගීෂ්වර හිරු ප්‍රවෘත්ති අංශයට කියා සිටියේ මේ හේතුවෙන් දෙහිඕවිට, රුවන්වැල්ල, සීතාවක, දොම්පේ, හෝමාගම, කඩුවෙල, කොළොන්නාව, බියගම, කොළඹ සහ වත්තල ප්‍රදේශවල පහත්බිම් වල පවතින සුළු ගංවතුර මට්ටම තවදුරටත් ඉහළ යා හැකි බවයි.\nදැනටමත්, කොළඹ පහත් බිම් රැසක් ජලයෙන් යටවී තිබෙනවා. කළුතර දිස්ත්‍රික්කයේ හොරණ, අගලවත්ත, ඉංගිරිය, පාලින්දනුවර, බුලත්සිංහල, දොඩංගොඩ, මිල්ලනිය, මධුරාවල සහ කළුතර ප්‍රාදේශීය ලේකම් කොට්ඨාසවලට අයත් කළුගං නිම්නයේ පහත් බිම්වල දැනට පවතින ගංවතුර තත්ත්වය ඉදිරි පැය 24 තුළ ද පවතිනු ඇති.\nමෝල්කාව - බුලත්සිංහල මාර්ගය පරගොඩ ප්‍රදේශයෙන් ජලයෙන් යටවී ඇති අතර, බදුරලිය - හැඩිගල්ල මාර්ගය ද ජලයෙන් යටවී තිබෙනවා.\nඅත්තනගලු ඔය ද්‍රෝනියේ මීරිගම, අත්තනගල්ල, මහර, ගම්පහ, මිනුවන්ගොඩ, ජාඇළ සහ කටාන ප්‍රාදේශීය ලේකම් කොට්ඨාසවලට අයත් පහත් බිම්වල ගංවතුර තත්ත්වය තවදුරටත් පවතිනවා.\nගම්පහ ග්‍රාම සේවා වසම් 6 ක මාර්ග මේ වනවිට ජලයෙන් යටවී ඇති අතර, ඔරුතොට - ජා-ඇල - මිරිස්වත්ත පහළ මාර්ගය ද අඩි 4 ක් පමණ ජලයෙන් වටවී ඇති බවයි වාර්තා වන්නේ.\nබියගම - කැළණිය මාර්ගය රත්ගහවත්ත ප්‍රදේශයෙන් අඩි 2 ක් පමණ ජලයෙන් යටවී ඇති අතර, මිනුවන්ගොඩ - වේයන්ගොඩ මාර්ගය ද මේ වනවිට ජලයෙන් යටවයි පවතින්නේ.\nඑමෙන්ම, බියගම - කඩුවෙල මාර්ගය, වත්තල සහ ජා-ඇල පහත් බිම් ජලයෙන් යටව තිබෙනවා. කිරිබත්ගොඩ ප්‍රදේශයේ අතුරුමාර්ග සහ නිවාස රැසක් පසුගිය 3 වනදා සිට ජලයෙන් යටව ඇති බව වාර්තා වුණා.\nමහර - අක්කර භාගය නගරය ද ජල ගැලීම් හේතුවෙන් බලපෑමට ලක්ව ඇති බවයි ආපදා කළමනාකරණ මධ්‍යස්ථානය සඳහන් කළේ.\nමහඔය ද්‍රෝණියේ ජල ධාරා ප්‍රදේශවලට අධික වර්ෂාපතනයක් ලැබීමත් සමඟ අලව්ව, දිවුලපිටිය, මීරිගම, පන්නල, වෙන්නප්පුව, මීගමුව, කටාන සහ දංකොටුව ප්‍රාදේශීය ලේකම් කොට්ඨාශවලට අයත් පහත් බිම් ප්‍රදේශවල සුළු ගංවතුර තත්ත්වයක් හට ගෙන තිබෙනවා.\nමේ අතර, මාවනැල්ල - දෙවනගල ප්‍රදේශයේ පස්කන්දක් කඩා වැටීමෙන් අතුරුදන්ව සිටි එකම පවුලේ මව, පියා, දියණිය සහ පුතුගේ සිරුරු අද පස්වරුව වනවිට සොයා ගත්තා.\nඑසේම, කෑගල්ල දිස්ත්‍රික්කයේ අල්ගම ප්‍රදේශයේ වැසි ආපදා හේතුවෙන් පුද්ගලයෙකු ජීවිතක්ෂයට පත්වී ඇති බව දිස්ත්‍රික් ආපදා කළමනාකරණ මධ්‍යස්ථානය සඳහන් කළා.\nඑමෙන්ම, කොළඹ, ගාල්ල, කෑගල්ල, මාතර, නුවරඑළිය, මාතලේ, මහනුවර, කළුතර සහ රත්නපුර දිස්ත්‍රික්කවලට පනවා ඇති නායයාමේ අවදානම ද තවදුරටත් ක්‍රියාත්මකයි.\nමේ අතර, මධ්‍යම කඳුකර ප්‍රදේශයට ඇදහැලෙන අධික වැසි සමඟ ඉහළ කොත්මලේ ජලාශයේ වාන්දොරටුවක් විවෘත කර තිබෙනවා.\nඒ හේතුවෙන් ජලාශ වේල්ල පහලින් කොත්මලාඔයේ දෙපස පහත්බිම්වල සිටින ජනතාව සැලකිලිමත් වන ලෙසට නුවරඑළිය ආපදා කළමනාකරණ ඒකකයේ සහකාර අධ්‍යක්ෂ රංජිත් අහලකෝන් ඉල්ලීමක් කරනවා.\nමේ අතර, විමලසුරේන්ද්‍ර ජලාශය ද වාන් දැමීමට පටන් ගෙන ඇති අතර, ලක්ෂපාන ජලාශයේ ද එක් වාන්දොරටුවක් විවෘත කරනු ලැබුවා.\nඑමෙන්ම, පොල්ගොල්ල ජලාශයේ වාන්දොරටු 4 ක් විවෘත කළ බව මහවැලි අධිකාරිය ප්‍රකාශ කළා. මේ නිසා පොල්ගොල්ල ජලාශයේ පහළ කොටස භාවිත කරන ජනතාව අවධානයෙන් කටයුතු කළ යුතු බවයි එමගින් දැනුම් දෙන්නේ.\nමීට අමතරව කුකුලේ ගඟ ජලාශය අඩි 2 බැගින් වාන්දොරටු 3 ක් විවෘත කර ඇති අතර, දැදුරු ඔය ජලාශයේ අඩි 2 බැගින් වාන්දොරටු 4 ක් විවෘත කර තිබෙනවා.\nපුත්තලම - ඉගිනිමිටිය ජලාශය ද වාන්දොරටු කිහිපයක් ද මේ වනවිට විවෘතයි.\nමේ අතර, නිරිතදිග මෝසම සක්‍රිය වීම හේතුවෙන් දිවයිනේ ප්‍රදේශ රැසක තවදුරටත් වැසි ඇතිවිය හැකි බව කාලගුණ විද්‍යා දෙපාර්තමේන්තුව ප්‍රකාශ කළා.",
       "URL": "https://www.hirunews.lk/273473/කැළණි-ගඟේ-අවදානම-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1904"
}