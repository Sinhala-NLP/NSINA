{
       "Source": "hirunews",
       "Timestamp": "Tuesday, 27 December 2022 - 22:15",
       "Headline": "ෂාෆ්ටර්ගේ අභිරහස් මරණය ගැන පොලිස් මාධ්‍ය අංශයෙන් විශේෂ නිවේදනයක්",
       "News Content": "දිනේෂ් ෂාෆ්ටර්ගේ මරණය සම්බන්ධයෙන් පොලිස් මාධ්‍ය ප්‍රකාශක කාර්‍යාලය විශේෂ නිවේදනයක් නිකුත් කර තිබෙනවා.\nඒ මෙම සැකසහිත මරණය සම්බන්ධයෙන් මාධ්‍යවල පළවන වාර්තාවලට පිළිතුරු වශයෙන්.\nපසුගිය 15 වැනි දින බොරැල්ල සුසාන භූමියේ මෝටර් රථය තුළ අසාධ්‍ය තත්ත්වයෙන් සිටියදී රැගෙන ගොස් ප්‍රතිකාර සඳහා කොළඹ ජාතික රෝහලට ඇතුලත් කිරීමෙන් පසු මරණයට පත් වූ ෂාෆ්ටර් නමැති ව්‍යාපාරිකයා සම්බන්ධයෙන් මේ වනවිට අපරාධ පරීක්ෂණ දෙපාර්තමේන්තුව විසින් විශේෂ විමර්ශනයක් පවත්වනවා.\nමෙම මරණය සම්බන්ධව මේ වනවිට (27) මාධ්‍යවල විවිධ තොරතුරු වාර්තා වීම හේතුවෙන් එම කරුණුවල ඇතැම් තැන් තහවුරු නොවූ ප්‍රචාරනයන් බැවින් ඒවා විමර්ශන කටයුතුවලට බාධාවක් විය හැකි බවයි පොලිස් මාධ්‍ය ප්‍රකාශක කාර්‍යාලය නිකුත් කළ නිවේදනයේ දැක්වෙන්නේ.\nඑමෙන්ම එය සැකකරුවන්ට වාසි සහගත තත්ත්වයක් ද නිර්මාණය වීමේ අවස්ථාව ඇති බවත් නිවේදනයේ වැඩිදුරටත් සඳහන්.\nමේ හේතුවෙන් විමර්ශන කටයුතුවල දී මාධ්‍යයට අනාවරණය කළ හැකි, විමර්ශනයට බාධා නොවන තොරතුරු අවශ්‍ය විට දී මාධ්‍ය වෙත නිල වශයෙන් නිකුත් කෙරෙනු ඇති බවත් මේ හේතුවෙන් සියලු දෙනාගේ සහාය මෙම විමර්ශනය අවසන් කරගැනීමට බලාපොරොත්තු වන බවත් පොලිස් නිවේදනයේ සඳහන් වනවා.",
       "URL": "https://www.hirunews.lk/323708/ෂාෆ්ටර්ගේ-අභිරහස්-මරණය-ගැන-පොලිස්-මාධ්‍ය-අංශයෙන්-විශේෂ-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=639"
}