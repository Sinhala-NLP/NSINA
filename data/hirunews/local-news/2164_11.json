{
       "Source": "hirunews",
       "Timestamp": "Saturday, 06 February 2021 - 19:50",
       "Headline": "මාතර විවාහ මංගල්‍යයක මනමාලයා ඇතුලු 33 කට කොරෝනා (වීඩියෝ)",
       "News Content": "සෞඛ්‍ය අංශ දැනුවත් කිරීමකින් තොරව  මාතර ප්‍රදේශයේ පැවති විවාහ මංගල උත්සවයකින් අනතුරුව සිදුකළ පී.සී.ආර්. පරික්ෂණයකදී මනාලයා ඇතුලු 33 දෙනෙකු කොරෝනා ආසාදිතයන් බවට හඳුනාගෙන තිබෙනවා.\nඒ හේතුවෙන් එම මංගල උත්සවයට එක්වූ 139 දෙනෙකු නිරෝධායනයට යොමු කිරීමටයි පියවර ගැනුනේ.\nඅම්බලන්ගොඩ පී.එස්. කුලරත්න මධ්‍ය මහා විද්‍යාලයේ පහ ශ්‍රේණියේ ඉගෙනුම ලබන සිසුවෙකුටද කොරෝනා ආසාදිත බවට හඳුනාගැනීමත් සමඟ තවත් සිසුන් 15 දෙනෙකු නිරෝධායනයට යොමුකර තිබෙනවා.\nදරුවාගේ මවට ද කොරෝනා වැළඳී ඇති අතර, ඇයට සිදුකළ පී.සී.ආර්. පරීක්ෂණයේ වාර්තාව ලැබෙනතෙක් නොසිට දරුවා පාසලට එවා ඇති බවයි මේ වනවිට අනාවරණ වී ඇත්තේ.\nමේ අතර පසුගිය වසරේ දෙසැම්බර් මාසයට සාපේක්ෂව ජනවාරි මාසයේදී කොළඹ නගරයෙන් කොරෝනා ආසාදිතයන් වාර්තාවීම සියයට 49 කින් අඩුවී ඇති බව කොළඹ මහ නගර සභාවේ ප්‍රධාන වෛද්‍ය නිලධාරී රුවන් විජයමුණි ප්‍රකාශ කළා.\nඔහු කියා සිටියේ පසුගිය වසරේ මාර්තු මාසයේ සිට මේ දක්වා ආසාදිතයන් 14,538 දෙනෙකු කොළඹ නගරය තුළින් වාර්තාවී ඇති බවයි.\nමේ අතර බන්ධනාගාර රැඳවියන් බැලීම සඳහා අද සිට දැඩි සීමාවන්ට යටත්ව රැඳවියෙකුගේ සමීපතම ඥාතියෙකුට අවස්ථාව ලබාදීමට බන්ධනාගාර දෙපාර්තමේන්තුව තීරණය කර තිබෙනවා.\nමේ අතර අද දිනයේදීත් මේ දක්වා කාලය තුළ කොරෝනා ආසාදිතයන් 343 දෙනෙකු මෙරටින් වාර්තාවී ඇති බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nඒ අනුව මෙරට සමස්ත ආසාදිත සංඛ්‍යාව දැක්වෙන්නේ  68,193ක් ලෙසයි.",
       "URL": "https://www.hirunews.lk/261836/මාතර-විවාහ-මංගල්‍යයක-මනමාලයා-ඇතුලු-33-කට-කොරෝනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2164"
}