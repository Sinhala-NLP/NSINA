{
       "Source": "hirunews",
       "Timestamp": "Thursday, 17 December 2020 - 19:47",
       "Headline": "MCC ගැන පැවති ස්ථාවරයේ වෙනසක් නැතැයි රජය කියයි (වීඩියෝ)",
       "News Content": "මිලේනියම් චැලෙන්ජ් කෝපරේෂන් හෙවත්, එම්.සී.සී. ගිවිසුමෙන් මෙරටට ලබාදීමට තිබූ සංවර්ධන ආධාර ප්‍රදානය අහිමිවූවත් රජයේ ස්ථාවරයේ කිසිදු වෙනසක් නොමැති බව කැබිනට් ප්‍රකාශක, අමාත්‍ය කෙහෙළිය රඹුක්වැල්ල ප්‍රකාශ කළා.\nඒ මහනුවරදී අද (17) මාධ්‍ය හමුවක් කැඳවමින්.\nශ්‍රී ලංකාවට ලබාදීමට යෝජනා වී තිබූ සංවර්ධන ආධාර ප්‍රදානය නැවැත්වීමට මිලේනියම් චැලෙන්ජ් කෝපරේෂන් අධ්‍යක්ෂ මණ්ඩලය තීරණය කර තිබූ අතර, මෙරට අමෙරිකානු තානාපති කාර්යාලය නිවේදනයක් නිකුත් කරමින් සඳහන් කළේ හවුල්කාර රටේ සම්බන්ධවීම අඩු බව හේතුකොට ගෙන මෙම තීරණය ගෙන ඇති බවයි.\nඒ අනුව ඉදිරි පස්වසර සඳහා වන සිය ආධාර වැඩසටහන සඳහා එම්.සී.සී අධ්‍යක්ෂ මණ්ඩලය සියෙරා ලියොන් සහ කිරිබතී රාජ්‍යයන් තෝරාගෙන තිබෙනවා.\nමිලේනියම් චැලේන්ජ් කෝපරේෂන් ගිවිසුම හරහා නැවත අයකර ගනු නොලබන ආධාරයක් ලෙස ශ්‍රී ලංකාවට අමෙරිකානු ඩොලර් මිලියන 480ක් හෙවත් මෙරට මුදලින් රුපියල් බිලියන 89ක් සැපයීමට නියමිතව තිබුණා.\nඑමගින් මෙරට ප්‍රවාහන ව්‍යාපෘතිය යටතේ  මධ්‍යම වටරවුම් මාර්ග ජාලයට ඇතුළත් ප්‍රදේශවල මාර්ග නවීකරණය කිරීම, මාර්ග තදබදය කළමනාකරණය කිරීම, පොදු බස්රථ සේවාව නවීකරණය කිරීම, මාර්ග තදබදය පාලනය කිරීම සඳහා ප්‍රවාහන කළමනාකරණ කාර්යාලයක් පිහිටුවීම ආදි කාර්යයන් සිදු කිරීමට නියමිත බවයි වාර්තා වුණේ.\nදෙවන ව්‍යාපෘතිය ලෙස ඉඩම් ව්‍යාපෘතියක් දියත් වන අතර ඒ අනුව  තෝරාගත් දිස්ත්‍රික්ක 12ක රජයට අයත් සහ අයිතිකරුවන් සහිත ඉඩම් මැන නිසි ඔප්පුවක් නොමැතිව බලපත්‍ර මගින් ඉඩම් අයිතිය ලබාගෙන සිටින පුද්ගලයින්ට නිසි ඔප්පු ලබාදීමත්, ඉඩම් ඔප්පු ඩිජිටල්කරණය හරහා වාර්තා පවත්වාගෙන යාමත් අපේක්ෂා කළා.\nකෙසේ වෙතත්, වර්තමාන රජය බලයට පත්වීමත් සමඟ එම්.සී.සී. ව්‍යාපෘතිය සමාලෝචනය කොට වාර්තාවක් ඉදිරිපත් කරනු පිණිස ජනාධිපති ගෝඨාභය රාජපක්ෂ පසුගිය ජනවාරි 01 වැනි දින සිව් පුද්ගල කමිටුවක් ද පත් කළා.",
       "URL": "https://www.hirunews.lk/257285/mcc-ගැන-පැවති-ස්ථාවරයේ-වෙනසක්-නැතැයි-රජය-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2268"
}