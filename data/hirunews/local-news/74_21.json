{
       "Source": "hirunews",
       "Timestamp": "Friday, 25 August 2023 - 7:35",
       "Headline": "අයකෙරෙන සාමාන්‍ය පොලී අනුපාත අඩුකිරීම සඳහා නව චක්‍රලේඛය අද",
       "News Content": "ප්‍රතිපත්ති පොලී අනුපාත සමග බැංකු මගින් ලබාදී ඇති ණය සඳහා අයකෙරෙන සාමාන්‍ය පොලී අනුපාත අඩුකිරීම සඳහා නව චක්‍රලේඛයක් අද නිකුත් කරන බව මහ බැංකු අධිපති ආචාර්ය නන්දලාල් වීරසිංහ ප්‍රකාශ කළා.\nමූල්‍ය මණ්ඩලය පෙරේදා රැස්වී ගනු ලැබූ තීරණ සම්බන්ධයෙන් මාධ්‍ය දැනුවත් කිරීමට කොළඹදී ඊයේ මාධ්‍ය හමුවක් කැඳවා තිබූ අතර, ඊට එක්වෙමින් මහ බැංකු අධිපතිවරයා කියා සිටියේ පොලී අනුපාත යම් කිසි ආකාරයට අඩුවීමක් සිදුව ඇති නමුත් එම අඩුවීමේ වේගය තවමත් ප්‍රමාණවත් නොවන බවයි.\nඑමෙන්ම ණය ප්‍රතිව්‍යුහගතකරණයෙන් පසු තාවකාලිකව අත්හිටවනු ලැබූ විදේශ ණය ගෙවීම ආරම්භ කිරීම තුළින් මෙරට විදේශ විනිමය අනුපාතයට බලපෑමක් සිදු නොවන බවද ඔහු කියා සිටියා.\nමේ අතර මාර්ගගත ක්‍රම හරහා නීත්‍යානුකූල යෝජනා ක්‍රම බව හඟවමින් ආයෝජකයන් නොමඟ යවා මුදල් ලබා ගැනීම් පිළිබඳ මහජන පැමිණිලි රැසක් ලැබී ඇති බව ශ්‍රී ලංකා මහ බැංකුව පවසනවා.\nඅදාළ යෝජනා ක්‍රමයට සහභාගි වන්නන්ගේ මුදල් නැවත ලබා ගැනීම සදහා ඔවුන්ගේ පෙද්ගලික මුදලින් මහ බැංකුව වෙත ආදායම් බද්දක් ගෙවිය යුතු අතර එසේ නොකළහොත් එම අරමුදල් මහ බැංකුව විසින් අත්හිටුවන බව දැනුම් දෙමින් මෙම වංචනික ක්‍රියාව සිදු කරන බවයි වාර්තා වන්නේ.\nශ්‍රී ලංකා මහ බැංකුව ප්‍රකාශ කළේ එවැනි බද්දක් තම ආයතනය අයකර නොගන්නා බවයි.\nඑවැනි යෝජනා ක්‍රම පිළිබඳ සුපරීක්ෂාකාරීව සහ අවධානයෙන් කටයුතු කරන ලෙස මහ බැංකුව ජනතාවගෙන් ඉල්ලීමක් කරනවා.",
       "URL": "https://www.hirunews.lk/346012/අයකෙරෙන-සාමාන්‍ය-පොලී-අනුපාත-අඩුකිරීම-සඳහා-නව-චක්‍රලේඛය-අද",
       "Category": "Local News",
       "Parent URL": "https://www.hirunews.lk/local-news.php?pageID=74"
}