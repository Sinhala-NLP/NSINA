{
       "Source": "hirunews",
       "Timestamp": "Thursday, 18 August 2022 - 23:06",
       "Headline": "වංචනික මුදලින් ජැකලින්ට ලැබුණු තෑගි ලැයිස්තුව හෙළිවෙයි",
       "News Content": "මුදල් විශුද්ධිකරණ චෝදනාවකට චූදිතයෙකු ලෙස නම් කර සිටින ශ්‍රී ලාංකික සම්භවයක් සහිත බොලිවුඩ් සුපිරි නිළි 37 හැවිරිදි ජැකලින් ෆර්නෑන්ඩස්ට කප්පම් ඇතුළු වංචනික ලෙස උපයාගත් ධනයෙන් ලැබුණු ත්‍යාග සහ ප්‍රදාන සම්බන්ධයෙන් මේ වන විට පුළුල් පරීක්ෂණ ආරම්භ කර තිබෙනවා.\nසුඛේෂ් චන්ද්‍රසේකර් නම් ඉන්දීය ජාතිකයෙකු විසින් මෙලෙස ජැකලින් ෆර්නෑන්ඩස්ට නිරන්තරයෙන් තෑගි බෝග පිරිනමා තිබෙන බවටයි වාර්තා වන්නේ.\nලොව මිල අධිකම අත්බෑග්ල ලොව ප්‍රමුඛ පෙළේ ධනවතුන් පමණක් භාවිතයට ගන්නා පාවහන්, සුවඳ විලවුන්, විවිධ මාදිලිවල මෝටර් රථ සහ දියමන්තිද එම ත්‍යාග අතර වන බවත් සඳහන්.\nපර්සියානු වර්ගයේ මිල අධික බළලුන් සිව් දෙනෙක් මෙන්මල ඉන්දීය රුපියල් ලක්ෂ 52ක් පමණ වටිනා අශ්වයෙකුද ඔහු ඇයට පිරිනමා තිබුණා.\nජැකලින් ෆර්නෑන්ඩස් සුඛේෂ් චන්ද්‍රසේකරන් සමඟ මාස 6කට පමණ අධික කාලයක් වීඩියෝ ඇමතුම් ලබාගනිමින් සමීප සබඳතා පවත්වා තිබෙන බවත් ඔවුන් චෙන්නායි නුවරදී මුණ ගැසී තිබෙන බවත් මේ ව විට අනාවරණ වී තිබෙනවා.\nසුඛේෂ් චන්ද්‍රසේකරන්ට මේ වන විට ඉන්දීය රුපියල් කෝටි 200කට අධික මුදල් විශුද්ධිකරණ චෝදනා එල්ලවන අතර ඒ අතුරින් ඔහු ඉන්දීය රුපියල් කෝටි 15කට අධික මුදලක් වැය කර තිබෙන්නේ ජැකලින් ෆර්නෑන්නඩස්ටයි.",
       "URL": "https://www.hirunews.lk/313136/වංචනික-මුදලින්-ජැකලින්ට-ලැබුණු-තෑගි-ලැයිස්තුව-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=930"
}