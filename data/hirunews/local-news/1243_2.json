{
       "Source": "hirunews",
       "Timestamp": "Friday, 08 April 2022 - 13:07",
       "Headline": "ශ්‍රී ලංකාවට සහනාධාර දෙන්න තමිල්නාඩුව සූදානමින්",
       "News Content": "ආර්ථික අර්බුදයෙන් පීඩාවට ලක්ව සිටින මෙරට දෙමළ ජනතාවට අවශ්‍ය කරන ආහාර සහ ඖෂධ ලබාදීමට සූදානම් බව තමිල්නාඩු ප්‍රධාන අමාත්‍ය එම්.කේ. ස්ටාලින් පවසනවා.\nඉන්දීය විදේශ කටයුතු අමාත්‍ය ආචාර්ය එස්. ජායිශංකර් සමඟ ඊයේ දුරකථන සංවාදයක නිරතවෙමින් ඔහු මේ බව ප්‍රකාශ කළේ යැයි ඉන්දීය මාධ්‍ය වාර්තා කළා.\nඑහිදී ඔහු සඳහන් කර ඇත්තේ උතුර - නැගෙනහිර පළාත්වල මෙන්ම කොළඹ සහ කඳුකරයේ දෙමළ ජනතාවට අවශ්‍ය සහල් ඇතුලු අනෙකුත් ධාන්‍ය මෙන්ම ජීවිත ආරක්ෂක ඖෂධ, තූත්තුකුඩියේ සිට නෞකාවක් මගින් ශ්‍රී ලංකාවට පිටත් කර යැවිය හැකි බවයි.\nඑමෙන්ම කොළඹ සහ යාපනයේ ඉන්දීය මහ කොමසාරිස් කාර්යාල ඔස්සේ මෙරට ජනතාවට අවශ්‍ය සහනාධාර ලබාදිය හැකි බවද තමිල්නාඩු මහ ඇමතිවරයා වැඩිදුරටත් සඳහන් කළා.\nතමිල්නාඩු මහ ඇමති එම්.කේ. ස්ටාලින්, පසුගිය මාර්තු 31 වනදා ඉන්දීය අග්‍රාමාත්‍ය නරේන්ද්‍ර මෝදි හමුවූ අවස්ථාවේදිද මෙවැනි ඉල්ලීමක් සිදුකර තිබෙනවා.\nඑමෙන්ම, තමිල්නාඩුවේ ටියුටිකොරින් හි යාචකයෙකු විසින් අසීරුතාවට ලක්ව සිටින ශ්‍රී ලාංකිකයන්ගේ සුබසාධනය වෙනුවෙන් ඉන්දීය රුපියල් විසි දහසක් පරිත්‍යාග කර ඇති බව ඉන්දීය මාධ්‍ය වාර්තා කළා.\nඑම මුදල ඔහු තමිල්නාඩු ප්‍රාන්ත දිස්ත්‍රික් පරිපාලනය වෙත භාරදී තිබෙනවා.\nමේ අතර, ශ්‍රී ලංකාවට ලැබුණු ඇඟළුම් සහ තේ ඇණවුම් තමිල්නාඩුව වෙත යොමුවී ඇති බව ඉකොනොමික් ටයිම්ස් නැමති ඉන්දීය පුවත්පත වාර්තා කළා. තමිල්නාඩුවේ ඇඟළුම් නිෂ්පාදන කේන්ද්‍රය වන තිරුපූර් මෙන්ම තමිල්නාඩුවේ සහ ඇසෑමයේ තේ නිෂ්පාදන සඳහා මේ අනුව ඇණවුම් ඉහළ ගොස් ඇති බවයි වාර්තාවන්නේ.\nමෙරට ඇඟළුම් නිෂ්පාදන ක්‍ෂේත්‍රයේ අඩාලවීම් හේතුවෙන් මෙලෙස තමන් වෙත ලැබෙන ඇණවුම් ඉහළ ගොස් ඇති බව තිරුපූර් අපනයන සම්මේලනයේ රාජා ෂන්මුගම් ප්‍රකාශ කළා.\nසුප්‍රකට ගෝලීය සන්නාමයන් රැසක් මේ අනුව ඉන්දියාවට ඇඟළුම් ඇණවුම් යොමුකර ඇති බවයි ඔහු සඳහන් කළේ.\nබංග්ලාදේශය, කාම්බෝජය සහ වියට්නාමයට ප්‍රමාණය ඉක්මවා ඇඟළුම් ඇණවුම් ලැබෙන අතර, ශ්‍රී ලංකාවෙන් ගිළිහෙන ඇණවුම් සඳහා ඉන්දියාව හැර විකල්පයක් නොමැති බව ඔහුගේ අදහසයි.\nදීර්ඝකාලීන විදුලි කප්පාදු මෙන්ම විදුලි ජනන යන්ත්‍ර ක්‍රියාත්මක කිරීම සඳහා අවශ්‍ය ඩීසල් හිඟවීම හේතුවෙන් නිෂ්පාදන කටයුතුවලට බාධා සිදුවන අතර, මෙරට තේ නිෂ්පාදනවල ගුණාත්මක භාවය කෙරෙහිද එය බලපා ඇති බව දකුණු ඉන්දීය තේ අපනයන සම්මේලනයේ සභාපති දීපක් ෂා කියා සිටියා.",
       "URL": "https://www.hirunews.lk/301479/ශ්‍රී-ලංකාවට-සහනාධාර-දෙන්න-තමිල්නාඩුව-සූදානමින්",
       "Category": "Local News",
       "Parent URL": "https://www.hirunews.lk/local-news.php?pageID=1243"
}