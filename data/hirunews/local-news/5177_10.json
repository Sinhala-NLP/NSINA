{
       "Source": "hirunews",
       "Timestamp": "Monday, 08 February 2016 - 16:02",
       "Headline": "හම්බන්තොට වරාය සංචාරක කර්මාන්තයට තෝතැන්නක්-(ඡායාරූප)",
       "News Content": "හම්බන්තොට වරාය සංචාරක කර්මාන්තයේ ප්‍රවර්ධනයට තෝතැන්නක් ලෙස යොදාගත හැකි බව රොටර්ඩෑම් නෞකාවේ කපිතාන් මාර්කෝ කාර්ස්ජෙන්ස් පවසනවා.\nහම්බන්තොට මහින්ද රාජපක්ෂ වරාය වෙත ඊයේ දිනයේ පැමිණි රොටර්ඩෑම් නෞකාව මෙතෙක් එම වරායට පැමිණි අධිසුඛෝපභෝගී නෞකා අතුරින් විශාලතම නෞකාව ලෙසයි සැලකෙන්නේ.\nහම්බන්තොට වරායට එන නෞකාවලින් පැමිණෙන සංචාරකයින්ට යාල ජාතික වනෝද්‍යානයේ සහ දකුණු ප්‍රදේශයේ වෙරළතීරයේ පහසුවෙන්ම සංචාරය කිරීමේ හැකියාව පවතින බවයි කපිතාන්වරයා පෙන්වා දෙන්නේ.\nහොලන්ඞ් ඇමරිකා ලයින් සමාගමට අයත් රොටර්ඩෑම් නෞකාවේ මගීන් 1176 දෙනෙකු පැමිණි අතර අද උදෑසන එම නෞකාව හම්බන්තොට වරායෙන් පිටත් වුණේ ඔවුන්ගේ මීළඟ නැමතුම් ස්ථානය වන මියන්මාරයේ තල්ලාවා වරාය වෙතයි.",
       "URL": "https://www.hirunews.lk/125746/හම්බන්තොට-වරාය-සංචාරක-කර්මාන්තයට-තෝතැන්නක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=5177"
}