{
       "Source": "hirunews",
       "Timestamp": "Saturday, 13 March 2021 - 17:57",
       "Headline": "වන අලි ප්‍රහාරයකින් පුද්ගලයෙකු මරුට",
       "News Content": "මන්නාරම මෙයිච්චල් ප්‍රදේශයේදී ගවයන් බැලීමට ගිය පුද්ගලයෙකු වන අලි ප්‍රහාරයකින් ජීවිතක්ෂයට පත්වී තිබෙනවා.\nමෙලෙස මියගොස් ඇත්තේ මන්නාරම නරුවිලික්කුලම ගම්මානයේ පදිංචිව සිටි 69 හැවිරිදි පුද්ගලයෙක්. ගවයන් බැලීමට ගිය කණ්ඩායමකට වන අලියෙකු හමුවී ඇති අතර එහිදී පුද්ගලයන් දෙදෙනෙකු දිවගොස් දිවි බේරාගෙන තිබෙනවා.\n69 හැවිරිදි පුද්ගලයාට දිවයාමට නොහැකිව වන අලි ප්‍රහාරයට ලක්ව ඇති බවටයි හෙළිවී ඇත්තේ.\nමෙම සිද්ධිය පිළිබඳ පොලිසිය දැනුවත් කිරීමෙන් අනතුරුව පොලිසිය මළ සිරුර සොයාගෙන පශ්චාත් මරණ පරීක්ෂණය වෙනුවෙන් මන්නාරම රෝහලට යොමුකර තිබෙනවා.\nඅප වාර්තාකරු සඳහන් කළේ මීට දින කිහිපයකට පෙර ද මන්නාරම මඩු ප්‍රදේශයේදී ද පුද්ගලයෙකු වන අලි ප්‍රහාරයකට ලක්වූ බවයි.\nමඩු රක්ෂිත සීමාව තුල වන අලි බහුලව ගැවසෙන බැවින් තමන්ට වගාවක් කිරීමට හෝ නොහැකි තත්වයක් උදාවී ඇති බව මන්නාරම මඩු සහ නානට්ටන් ප්‍රදේශවාසීන් පෙන්වා දෙනවා.",
       "URL": "https://www.hirunews.lk/265232/වන-අලි-ප්‍රහාරයකින්-පුද්ගලයෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=2090"
}