{
       "Source": "hirunews",
       "Timestamp": "Sunday, 23 July 2023 - 16:27",
       "Headline": "මිෂෙල් පෙරෙයිරා තරග තීරකවරියක් ලෙසින් ක්‍රිකට් පිටියට",
       "News Content": "2023 විස්සයි විස්ස ලෝක කුසලාන ක්‍රිකට් තරගාවලියේ ආසියානු B කාණ්ඩයේ සුදුසුකම් ලබා ගැනීමේ තරගාවලියේ දී තරග තීරකවරියක් ලෙසින් කටයුතු කිරීමට ශ්‍රී ලංකාවේ මිෂෙල් පෙරෙයිරා හට අවස්ථාව හිමිව තිබෙනවා.\nඒ අනුව ලෝක කුසලාන පිරිමි ක්‍රිකට් තරගාවලියක දී තරග තීරකවරියක් ලෙසින් සහභාගී වන පළමු ශ්‍රී ලාංකීය තරග තීරකවරිය වන්නේ ඇයයි.\nඇය මීට පෙර දකුණු අප්‍රිකාවේ දී නිමා වූ කාන්තා විස්සයි විස්ස ලෝක කුසලාන ක්‍රිකට් තරගාවලියේ ද තරග තීරකවරියක් ලෙසින් කටයුතු කරමින් ලෝක කුසලාන තරගාවලියක තරග තීරකවරියක් ලෙසින් කටයුතු කළ පළමුවැන්නිය බවට ද පත්වූවා.\nකොළඹ, මිලාගිරිය සාන්ත පාවුළු බාලිකා විද්‍යාලයේ ආදි ශිෂ්‍යාවක් වන ඇය කොළඹ කෝල්ට්ස් කණ්ඩායම නියෝජනය කරමින් ක්‍රිකට් පිටියට එක් වූ අතර 2005 වසරේ දකුණු අප්‍රිකාවේ දී පැවති කාන්තා ලෝක කුසලාන ක්‍රිකට් තරගාවලියට එක් වූ ශ්‍රී ලංකා කණ්ඩායම නියෝජනය කිරීමට ද සමත් වුනා.\nපසුගිය අප්‍රේල් මාසයේ දී මෙරට තරග සංචාරයකට පිවිසි බංග්ලාදේශ කාන්ත කණ්ඩායම සමඟ වූ එක්දින තරගාවලියේ දී ද තරග තීරකවරියක් ලෙසින් සහභාගී වූයේ ඇයයි.\nඒ අනුව ඇය මේ වන විට කාන්තා එක්දින ජාත්‍යන්තර තරග 2ක දී ද සහ කාන්තා විස්සයි විස්ස ජාත්‍යන්තර තරග 10ක දී ද තරග තීරකවරියක් ලෙසින් කටයුතු කර තිබෙනවා.\nඊට අමතර පළමු පෙළ තරගයක ද, List A තරග 8ක ද සහ විස්සයි විස්ස තරග 5ක ද තරග තීරකවරියක් ලෙසින් කටයුතු කර තිබෙනවා.\nජාත්‍යන්තර ක්‍රිකට් කවුන්සිලයේ තරග තීරකවරියක් ලෙසින් උසස් වීම් ලද ඇයට පසුගිය දා ශ්‍රී ලංකා ක්‍රිකට් ආයතනය මඟින් උපහාර පිදීමක් ද සිදු කළා.\nමිෂෙල් පෙරෙයිරා සහභාගී වන මෙම තරගාවලියේ මේ මස 26 වැනිදා සිට අගෝස්තු 01 වැනිදා දක්වා මැලේසියාවේ දී පැවැත්වීමට නියමිත අතර තරගාවලිය නියෝජනය කරමින් භූතානය, චීනය, මියන්මාරය, තායිලන්තය සහ සත්කාරක මැලේසියාව සහභාගී වීමට නියමිතයි.",
       "URL": "https://www.hirunews.lk/342249/මිෂෙල්-පෙරෙයිරා-තරග-තීරකවරියක්-ලෙසින්-ක්‍රිකට්-පිටියට",
       "Category": "Local News",
       "Parent URL": "https://www.hirunews.lk/local-news.php?pageID=158"
}