{
       "Source": "hirunews",
       "Timestamp": "Wednesday, 29 May 2019 - 16:42",
       "Headline": "තව්හීද් ජමාත් සංවිධානයේ පිරිසක් වැඳුම් පිදුම් කළ බව කියන පල්ලියක් මුස්ලිම් ජනතාව කඩා දමයි",
       "News Content": "කැකිරාව මඩාටුගම ප්‍රදේශයේ පිහිටා තිබූ තව්හීද් ජමාත් සංවිධානයේ පිරිසක් වැඳුම් පිදුම් කළ බව පවසන පල්ලියක්  කඩා දැමීමට මඩාටුගම මුස්ලිම් ජනතාව හා  ප්‍රධාන පල්ලියේ සාමාජිකයෝ අද (29) දින කටයුතු කර තිබෙනවා.\nඑහි ප්‍රධාන සභාපති එම්. එච්. එම්. අක්බර් ඛාන් කියා සිටියේ තම ගම්මානයේ පදිංචි අයකු විසින් ප්‍රදේශයේ දරුවන්ගේ පුස්තකාලයක් සඳහා ඉඩම් කැබැල්ලක් වෙන් කොට තිබියදී, විදේශීය රටක සංවිධානයක මුදල්වලින් මෙම ස්ථානයේ පල්ලිය පසුගිය කාලයේ ඉදි කර ඇති බවයි.\nඒ අනුව වර්තමානයේ රටේ පවතින තත්වය නිසා තවත් පල්ලියක අවශ්‍යතාවයක් නොවන නිසා තම පල්ලියේ කාරක සභාව එක්ව අදාළ පල්ලිය කඩා ඉවත් කිරීමට තීරණය කළ බවද ඔහු වැඩිදුරටත් ප්‍රකාශ කළා.\nපසුව මෙම ඩාටුගම ප්‍රදේශයේ පදිංචිකරුවන් විසින් කුළු ගෙඩි උපයෝගී කරගෙන ඉදිකොට තිබූ පල්ලියේ කොටස් කඩා බිඳ දමා ඇති අතර අරාබි අකුරුවලින් ලියවී තිබූ පළකයක් ද කඩා දමා තිබෙනවා.\nඑම ස්ථානයට පැමිණි මඩාටුගම ප්‍රදේශවාසීයකු වූ මොහොමඩ් අමීන් නැමැත්තෙකු කියා සිටියේ මෙසේ කඩා දැමූ පල්ලියට නමක් නොතිබූ බවත් එය මුස්ලිම් පල්ලිය නමින් හැඳින්වූ බවත් තවුහිත් ජමාත් කණ්ඩායම මෙහි වැඳුම් සිදු කළ බවත් ඔහු සදහන් කර තිබෙනවා.\nමඩාටුගම ජුම්මා පල්ලියේ පිරිස කියා සිටියේ මෙම ප්‍රදේශයේ සිංහල ජනතාව සමග කාලයක් තිස්සේ ඉතාමත් සමීපව ඇසුරු කළ බවත් ඒ  නිසා තම ගම්මානයේ සියලු දෙනාගේම කැමැත්ත සාකච්ඡා කොට නැවතත් මෙම ප්‍රදේශයේ ජනතාව සමග එක්ව කටයුතු කිරීමට අවැසි නිසා මෙම විදේශ රටවලින් ඉදිකළ පල්ලිය කඩා දැමීමට තීරණය කළ බවත් ඔවුන් ප්‍රකාශ කළ බවයි අප වාර්තාකරු ප්‍රකාශ කළේ.\nදඹුල්ල - කාංචන කුමාර ආරියදාස",
       "URL": "https://www.hirunews.lk/217327/තව්හීද්-ජමාත්-සංවිධානයේ-පිරිසක්-වැඳුම්-පිදුම්-කළ-බව-කියන-පල්ලියක්-මුස්ලිම්-ජනතාව-කඩා-දමයි",
       "Category": "Local News",
       "Parent URL": "https://www.hirunews.lk/local-news.php?pageID=3328"
}