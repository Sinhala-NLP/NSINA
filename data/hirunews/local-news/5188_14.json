{
       "Source": "hirunews",
       "Timestamp": "Sunday, 31 January 2016 - 13:05",
       "Headline": "ඝාතන කුමන්ත්‍රණයට ශ්‍රී ලාංකිකයාට එරෙහිව සාක්ෂි",
       "News Content": "ජනාධිපති අබ්දුල්ලා යමීන් ඝාතන කුමන්ත්‍රණ තැත සම්බන්ධයෙන් අත්අඩංගුවට ගෙන සිටින ශ්‍රී ලාංකිකයාට එරෙහිව ප්‍රමාණවත් සාක්ෂි පවතින බව මාලදිවයින පවසනවා.\nමාලදිවයින් පොලීසිය මාලේ නුවරදී මෙම 27 හැවිරිදි ශ්‍රී ලාංකිකයා අත්අඩංගුවට ගත්තේ ඔහු කුමන්ත්‍රණයට සම්බන්ධ ස්නයිපර් වෙඩික්කරුවෙකු බව පවසමින්.\nකෙසේ නමුත් ළහිරු මධුසංක නැමති ඔහු මාලදිවයිනෙන් උම්බලකඩ ආනයනය කරන 27 හැවිරිදි පුද්ගලයෙකු බවට දේශීය මාධ්‍ය මගින් හඳුනාගෙන තිබෙනවා.\nකෙසේ නමුත් ඔහු මාලදිවයින් අපරාධ අධිකරණය මගින් ඔහු මේ වනවිට රක්ෂිත බන්ධනාගාර ගතකර තිබෙනවා.\nමාලදිවයිනේ නීති කටයුතු පිළිබඳ ඇමතිනී අසීමා ශකූර් ප්‍රකාශ කළේ රක්ෂිත බන්ධනාගාර ගතකර සිටින මෙම ශ්‍රී ලාංකිකයාට නීතිමය සහය ලබාදීමට පියවර ගෙන ඇති බවයි.\nසාක්ෂි පවතින හෙයින් ඔහු තවදුරටත් රඳවාගෙන සිටින අතර, නියමිත කාලයට අධිකරණය වෙත ඉදිරිපත් කර රඳවාගැනීමේ නියෝග දිගු කරන බවද ඇය කියා සිටියා.\nස්නයිපර් වෙඩික්කරුවෙකු ලෙස මාලදිවයින හදුන්වන මෙම ශ්‍රී ලාංකිකයා අත්අඩංගුවට ගැනුනේ එරට විශාලතම නීතිවිරෝධී අවි තොගය වැටලීමෙන් අනතුරුවයි.\nමාලදිවයිනේ ජනාධිපති අබ්දුල්ලා යමීන් නැවත සිය රට පැමිණි අධිවේගී බෝට්ටුවේ පිපිරීමක් සිදුවූ අතර, එය ඝාතන කුමන්ත්‍රණයක් ලෙසයි මාලදිවයින් රජය හැඳින්වූයේ.\nඑමෙන්ම පසුව සොයා ගැනුනු අවි තොගය ජනාධිපතිවරයා ඝාතනය කිරීම සඳහා යොදාගැනීමට සැළසුම් කළ ඒවා බවට මාලදිවයින් බලධාරීන් ප්‍රකාශ කළා.\nසිද්ධිය සම්බන්ධයෙන් මාලදිවයිනේ උප ජනාධිපති අහමඞ් අදීබ්ද පසුගිය ඔක්තෝම්බර් 24 වනදා අත්අඩංගුවට ගැනුනා.\nශ්‍රී ලාංකික තරුණයාද අත්අඩංගුවට ගෙන ඇත්තේ එම දිනයේදීම බව මාලදිවයින් නීති කටයුතු ඇමතිනිය තහවුරු කර තිබෙනවා.",
       "URL": "https://www.hirunews.lk/125134/ඝාතන-කුමන්ත්‍රණයට-ශ්‍රී-ලාංකිකයාට-එරෙහිව-සාක්ෂි",
       "Category": "Local News",
       "Parent URL": "https://www.hirunews.lk/local-news.php?pageID=5188"
}