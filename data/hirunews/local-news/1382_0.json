{
       "Source": "hirunews",
       "Timestamp": "Wednesday, 02 February 2022 - 7:54",
       "Headline": "අධිකරණය මගහැරි නීතීඥවරයෙකු අත්අඩංගුවට",
       "News Content": "අල්ලස් ලබා ගැනීමේ චෝදනාවකට වරදකරු වී වසර 12කට ආසන්න කාලයක් අධිකරණය මගහරිමින් සිටි නීතීඥවරයෙකු විවෘත වරෙන්තු මත අත්අඩංගුවට ගෙන අධිකරණයට ඉදිරිපත් කිරීමට අල්ලස් හෝ දූෂණ චෝදනා විමර්ශන කොමිෂන් සභාව කටයුතු කර තිබෙනවා.\nඒ හෝමාගම මහේස්ත්‍රාත් අධිකරණයේ සිය වෘත්තීය කටයුතුවල නිරතව සිටියදීයි.\nසැකකරු ශ්‍රී ලංකා මානව හිමිකම් කොමිසන් සභාවේ නීති නිලධාරියෙකු ලෙස කටයුතු කරමින් සිටිය දී කොළඹ ප්‍රධාන පෙළේ පාසලකට සිසුවෙකු ඇතුළත් කරදෙන බව පවසා රුපියල් 25,000ක අල්ලස් මුදලක් ලබාගෙන තිබෙනවා.\nඒ, සම්බන්ධයෙන් සැකකරු 2001 වසරේ පෙබරවාරි 8 වැනිදා අත්අඩංගුවට ගැනීමටයි අල්ලස් කොමිසම කටයුතු කර ඇත්තේ.\nඊට අදාළව පැවරූ නඩුව විභාග කළ කොළඹ මහාධිකරණය 2009 වසරේ මාර්තු මස 30 වැනිදා ඔහුට වසර දෙකක සිර දඬුවමක් සහ රුපියල් 5000ක දඩයක් පනවා තිබෙනවා.\nකෙසේ වෙතත් සැකකරු යළිත් වරක් ඊයේ (01) අත්අඩංගුවට ගෙන කොළඹ ප්‍රධාන මහේස්ත්‍රාත් බුද්ධික ශ්‍රී රාගල හමුවට ඉදිරිපත් කළ අවස්ථාවේ දී අද (02) දිනය දක්වා රක්ෂිත බන්ධනාගාරගත කිරීමටයි නියෝග කළේ.\nඑහිදී සැකකරු අධිකරණය හමුවේ ප්‍රකාශ කළේ අල්ලස් සිදුවීම සම්බන්ධයෙන් ලබාදුන් නඩු තීන්දුව පිළිබඳව තමා කිසිවක් නොදන්නා බවයි.\nඑම කාලයේ තමා විදේශගත වී සිටි බවත්, 2019 වසරේ දී දිවයිනට පැමිණි තමා මේ වනවිට හෝමාගම අධිකරණයේ වෘත්තීය කටයුතුවල යෙදී සිටින බවත් ඔහු ප්‍රකාශ කළා.",
       "URL": "https://www.hirunews.lk/295919/අධිකරණය-මගහැරි-නීතීඥවරයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1382"
}