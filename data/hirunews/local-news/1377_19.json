{
       "Source": "hirunews",
       "Timestamp": "Thursday, 03 February 2022 - 19:28",
       "Headline": "දිවයිනේ ප්‍රදේශ කිහිපයක විදුලිය බිඳ වැටෙයි (වීඩියෝ)",
       "News Content": "දිවයිනේ ප්‍රදේශ කිහිපයකින් විදුලි බිඳ වැටීම් පිළිබඳ වාර්තා වනවා.\nබලාගාර අක්‍රිය වීම හමුවේ විදුලි උත්පාදනය අඩු වීම හේතුවෙන් මෙම තත්වය උද්ගත වන්නට ඇති බවටයි විදුලිබල මණ්ඩලයේ මාධ්‍ය ප්‍රකාශකවරයා අප කළ විමසීමකදී කියාසිටියේ.\nකෙසේවෙතත් අද දිනයේ විදුලි කප්පාදුවක් සඳහා ලංකා විදුලිබල මණ්ඩලය අනුමැතිය ඉල්ලා නොමැති බවයි මහජන උපයෝගිතා කොමිෂන් සභාව සඳහන් කළේ.\nඑවැනි කප්පාදුවක් හෝ විදුලි සැපයුමේ කිසියම් බාධාවක් සිදුවුවහොත්, විදුලිබල පනතේ ප්‍රතිපාදනඅනුව කටයුතු කරන බව එම කොමිෂන් සභාවේ සභාපති ජනක රත්නායක ප්‍රකාශ කළා.\nමේ අතර විදුලි උත්පාදනයට අවශ්‍ය ඉන්ධන අවසන් වීමෙන් විදුලි බලාගාර කිහිපයක් මේ වනවිට යළි අක්‍රීය වී තිබෙනවා.\nකෙසේ වෙතත් අද දිනයේ විදුලි කප්පාදුවකට අවසර ඉල්ලා නොමැති බැවින් විදුලි කප්පාදුවක් සිදුකළහොත් අදාළ නීතිමය ප්‍රතිපාදන අනුව කටයුතු කරන බවයි මහජන උපයෝගීතා කොමිසම පවසන්නේ.\nමේ අතර, විදුලි බිලේ වැඩි කිරීමක් සිදුනොකරන බව විදුලිබල අමාත්‍ය ගාමිණී ලොකුගේ මහතා සඳහන් කරනවා.\nගතවූ දිනය තුළ ජාතික විදුලි ඉල්ලුම මෙගාවොට් 2631.1ක උපරිමයකට ආසන්න වූ අතර පෙරේදා එය දැක්වුණේ මෙගාවොට් 2418.5ක් ලෙසයි.\nජාතික විදුලි ඉල්ලුම මෙලෙස ඉහළ ගිය පසුබිමක විදුලි උත්පාදනයට බලාගාර සඳහා අවශ්‍ය ඉන්ධන යළි අවම වෙමින් පවතිනවා.\nඒ අනුව ජාතික විදුලිබල පද්ධතියට මෙගාවොට් 280ක ධාරිතාවක් එක්කරන කැලණිතිස්ස බලාගාර සංකීර්ණයේ විදුලි ජනන කටයුතු ඊයේ රාත්‍රී 8ට පමණ යළි අක්‍රීය කෙරුණා.\nඒ විදුලි උත්පාදනයට අවශ්‍ය ඩීසල් අවසන් වීමෙන්.\nඑහි සංයුක්ත චක්‍රීය බලාගාරයෙන් මෙගාවොට් 165 විදුලි ධාරිතාවක් සහ විදුලි බලාගාරයෙන් මෙගාවොට් 115 ධාරිතාවක් නිපදවනු ලැබුවා.\nඑමෙන්ම සංචිත දැවිතෙල් අවසන් වීමෙන් මෙගාවොට් 60ක විදුලි ධාරිතාවක් සපයන කොළඹ වරායේ බත්තල බලාගාරය අද දහවල් 12.30ට පමණ සම්පූර්ණයෙන්ම යළි අක්‍රිය කෙරුණා.\nඒ අනුව අද රාත්‍රියේ විදුලි ඉල්ලුම සැපිරීම සඳහා මෙගාවොට් 340ක් ජාතික පද්ධතියට අහිමි වනවා.\nසංචිත ඩීසල් අවසන් වීමෙන් ලංකා විදුලිබල මණ්ඩලය යටතේ පාලනය වන මතුගම බලාගාරයද ඊයේ රාත්‍රී 9.45ට පමණ අක්‍රීය කෙරුණූ අතර අද දහවල් කාලයේ බවුසර් දෙකක් මඟින් ඩීසල් ලීටර් 13,200ක් ලබා දීමට කටයුතු කර තිබුණා.\nඑමෙන්ම අක්‍රීය වී තිබූ සපුගස්කන්ද බලාගාර ද්විත්වයට අවශ්‍ය දැවිතෙල් අද දහවල් 1.30ට පමණ එම සංකීර්ණය වෙත ලැබුණු බව විදුලිබල මණ්ඩලය සඳහන් කළා.\nඊට අමතරව ජාතික විදුලි පද්ධතියට මෙගා වොට් 130ක විදුලිය ප්‍රමාණයක් එක් කරන කැලණිතිස්ස සොජිස්ට් බලාගාරයේ නඩත්තු කටයුතු අවසන් කිරීමෙන් පසු එය අද පස්වරුව වනවිට යළි සක්‍රීය කර තිබෙනවා.\nමේ අතර පවතින වැසි රහිත කාලගුණයත් සමඟ ජල විදුලි උත්පාදනය තවදුරටත් පත්ව ඇත්තේ අර්බුදකාරී තත්ත්වයකටයි.\nඑම ජලාශවලට ජලය සැපයෙන මහවැලි ගඟ, පතුල පෙනෙන ආකාරයටම සිඳී ගොස් ඇති ආකාරය තැන්නේකුඹුර පාලම ආසන්නයේදී දැකගත හැකිවුණා.\nමේ අතර හිරු ප්‍රවෘත්ති සමඟ සිදුකළ සාකච්ඡාවේදී විදුලි බිලේ වැඩිවීමක් අනිවාර්යෙන් සිදුවනු ඇතැයි මහජන උපයෝගිතා කොමිසමේ සභාපතිවරයා කළ ප්‍රකාශය සම්බන්ධයෙන්ද විදුලිබල අමාත්‍යවරයා ප්‍රතිචාර දැක්වූවා.\nමේ අතර කෙරවලපිටිය යුගදනවි බලාගාරය හිමි සමාගමේ රජය සතු කොටස්වලින් සියයට හතළිහක් අමෙරිකානු සමාගමක් වෙත පැවරීමට අමාත්‍ය මණ්ඩලය ගෙන තිබෙන තීරණය බලරහිත කරන්නැයි ඉල්ලා ගොනු කර ඇති මූලික අයිතිවාසිකම් පෙත්සම් වැඩිදුර සලකා බැලීම සඳහා ලබන සඳුදා සිට දින 3ක් කැඳවන ලෙස ශ්‍රේෂ්ඨාධිකරණය අද දින නියම කළා.\nඒ මෙම පෙත්සම්, අගවිනිසුරු ජයන්ත ජයසූරිය, බුවනෙක  අලුවිහාරේ සහ එස්.තුරෙයි රාජා යන මහත්වරුන්ගෙන් සමන්විත ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල ඉදිරියේ කැඳවූ අවස්ථාවේදීයි.\nපූජ්‍ය ඇල්ලේ ගුණවංශ හිමියන් හා අගරදගුරු අතිඋතුම් මැල්කම් රංජිත් කාදිනල් හිමිපාණන්, සමගි ජන බලවේගයේ මහලේකම් පාර්ලිමේන්තු මන්ත්‍රී රංජිත් මද්දුම බණ්ඩාර, ජනතා විමුක්ති පෙරමුණේ හිටපු පාර්ලිමේන්තු මන්ත්‍රීවරුන් වන සුනිල් හඳුන්නෙත්ති සහ වසන්ත සමරසිංහ, වෘත්තීය සමිති ඇතුළු පාර්ශව කිහිපයක් විසින් අදාළ පෙත්සම් ඉදිරිපත් කර තිබුණා.",
       "URL": "https://www.hirunews.lk/296092/දිවයිනේ-ප්‍රදේශ-කිහිපයක-විදුලිය-බිඳ-වැටෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1377"
}