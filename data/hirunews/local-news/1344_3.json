{
       "Source": "hirunews",
       "Timestamp": "Monday, 21 February 2022 - 7:52",
       "Headline": "බඩු මිල හමුවේ වෙනස් වූ ආහාර චර්යා",
       "News Content": "අත්‍යාවශ්‍ය ආහාර ද්‍රව්‍ය මිල ඉහළ යාම හමුවේ ජනතාවගේ ආහාර චර්යාවේ කෙටි කාලීන වෙනස්කම් පෙන්නුම් කළ ද මන්දපෝෂණ හෝ පෝෂණ ඌනතා තත්ත්වයක් මේ දක්වා වාර්තා වී නොමැති බව වයඹ විශ්වවිද්‍යාලයේ පෝෂණය පිළිබද මහාචාර්ය රේනුක සිල්වා පවසනවා.\nඔහු කියා සිටියේ, මිල ඉහළ ගිය එළවළු පරිභෝජනය වෙනුවට ජනතාව විකල්ප වෙත යොමු වුණ ද සහල් මිල ඉහළ යාම හමුවේ සහල් පරිභෝජනය අඩු නො කළ බවයි.\nපසුගිය දෙසැම්බර් මාසයේ සිට අවස්ථා කිහිපයක දී අඩු ආදායම්ලාභී පවුල් ඉලක්ක කර ගනිමින් ලෝක ආහාර වැඩසටහන ද සමග වයඹ විශ්වවිද්‍යාලය සමග සිදු කළ පර්යේෂණයක් සඳහා දත්ත එක්රැස් කර තිබෙනවා.\nඅඩු ආදායම්ලාභී පවුල්වල දරුවන්ගේ පෝෂණ තත්ත්වයට මෙම මිල ඉහළ යාම් බලපාන ආකාරය කෙටි කාලීන ව ප්‍රතිඵල ලබා නො දුන්න ද ඉදිරි කාලයේ දී එහි බලපෑම කෙබඳුදැ යි නිශ්චය කළ හැකි බව ද මහාචාර්ය රේනුක සිල්වා කියා සිටියා.",
       "URL": "https://www.hirunews.lk/297573/බඩු-මිල-හමුවේ-වෙනස්-වූ-ආහාර-චර්යා",
       "Category": "Local News",
       "Parent URL": "https://www.hirunews.lk/local-news.php?pageID=1344"
}