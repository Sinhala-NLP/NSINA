{
       "Source": "hirunews",
       "Timestamp": "Monday, 22 November 2021 - 15:47",
       "Headline": "සිරිල් ගාමිණී පියතුමන්ගෙන් පැය 3ක ප්‍රකාශයක් (වීඩියෝ)",
       "News Content": "අපරාධ පරීක්ෂණ දෙපාර්තමේන්තුව හමුවේ තුන්වන දිනටත් පෙනී සිටි ආචාර්ය සිරිල් ගාමිණී පියතුමන් පැය 3කට ආසන්න කාලයක් ප්‍රකාශයක් ලබා දී ඉන් පිටව ගියා.\nඅද පෙරවරු 10ට පමණ උන්වහන්සේ අපරාධ පරීක්ෂණ දෙපාර්තමේන්තුව වෙත පැමිණි අතර, පස්වරු 1.30ට පමණ ඉන් පිටව ගිය බවයි හිරු වාර්තාකරු සඳහන් කළේ.\nඑහිදී පියතුමන්ලා පිරිසක් අපරාධ පරීක්ෂණ දෙපාර්තමේන්තුව ඉදිරිපිට විරෝධතා පුවරු සහ මියගිය පුද්ගලයින්ගේ ඡායාරූප ප්‍රදර්ශනය කරමින් නිහඬ විරෝධතාවක නිරත වුණේ, ප්‍රහාරයෙන් මියගිය සහ තුවාල ලැබූවන්ට කඩිනමින් සාධාරණය ඉටු කර දෙන ඉල්ලමින්.\nකෙසේ වෙතත්, එම අවස්ථාව ආවරණය කිරීම සඳහා පැමිණ සිටි මාධ්‍යවේදීන්ට පොලිස් නිලධාරීන්ගේ බාධා එල්ල වුණා.\nමේ අතර, ආචාර්ය සිරිල් ගාමිණී පියතුමන්ගෙන් වරින් වර ප්‍රකාශ ලබා ගැනීම හේතුවෙන් එතුමන්ට සිදු කරන අගතිය සහ භාෂණයේ නිදහසට සිදු වන බලපෑම පිළිබදව අද දින එක්සත් ජාතීන්ගේ මානව හිමිකම් කවුන්සිලය වෙත සංදේශයක් භාර දුන්නා.\nඊට සමගි ජන බලවේගයේ පාර්ලිමේන්තු මන්ත්‍රී කාවින්ද ජයවර්ධන ඇතුළු පිරිසක් එක්ව සිටි බවයි හිරු වාර්තාකරු සදහන් කළේ.\nඑමෙන්ම, පාස්කු ඉරුදින ත්‍රස්ත ප්‍රහාරයක් එල්ල වන බවට ප්‍රමාණවත් බුද්ධි තොරතුරු ලැබී තිබියදීත් එය වළක්වා ගැනීමට නිසි ක්‍රියාමාර්ග නොගැනීම සහ රාජකාරිය පැහැර හැරීම ඇතුළු චෝදනා 855 කට තමා නිවැරදිකරු බව හිටපු පොලිස්පති පූජිත් ජයසුන්දර අද කොළඹ මහාධිකරණය හමුවේ ප්‍රකාශ කළා.\nඒ, මෙම නඩුව නාමල් බලල්ලේ, ආදිත්‍ය පටබැඳිගේ සහ මොහොමඩ් ඉර්ෂඩීන් යන ත්‍රිපුද්ගල මහාධිකරණ විනිසුරු මඩුල්ල ඉදිරියේ කැඳවනු ලැබූ අවස්ථාවේදීයි.",
       "URL": "https://www.hirunews.lk/288831/සිරිල්-ගාමිණී-පියතුමන්ගෙන්-පැය-3ක-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1544"
}