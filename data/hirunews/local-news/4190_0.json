{
       "Source": "hirunews",
       "Timestamp": "Saturday, 02 December 2017 - 18:59",
       "Headline": "පොලීසිය ගැන පොලීසියෙන්ම පරීක්ෂණයක්",
       "News Content": "මිනුවන්ගොඩ පොලීසිය විසින් අත්අඩංගුවට ගත් සැකකරුවෙකු මියයාමේ සිද්ධියක් සම්බන්ධයෙන් විශේෂ පරීක්ෂණයක් ආරම්භ කර තිබෙනවා.\nපොලිස් මාධ්‍ය ප්‍රකාශක කාර්යාලය සදහන් කළේ සහකාර පොලිස් අධිකාරිවරයෙකු යටතේ එම පරීක්ෂණය ක්‍රියාත්මක බවයි.\nමිනුවන්ගොඩ පොලීසිය විසින් මිනුවන්ගොඩ - වෑගොව්ව ප්‍රදේශයේ හෙරොයින් භාවිත කරන පුද්ගලයින් සොයා ඊයේ සිදුකළ වැටලීමකදී සැකකරුවන් 8 දෙනෙකු අත්අඩංගුවට ගෙන තිබුණා.\nඑහිදී අත්අඩංගුවට ගත් එක් අයෙකු මිනුවන්ගොඩ පොලිස් සිරමැදිරියේදී ඇති වූ හදිසි අසනීප තත්ත්වයක් මත පසුව මිනුවන්ගොඩ රෝහලට ඇතුළත් කිරීමටයි පියවර ගෙන ඇත්තේ.\nවයස අවුරුදු 33 ක් වන සැකකරු රෝහලේදී මියගොස් තිබෙනවා.\nමියගිය පුද්ගලයාගේ ඥාතියෙකු හිරු ප්‍රවෘත්ති අංශයට කියා සිටියේ පොලීසිය සිදුකළ පහරදීමක් හේතුවෙන් මෙම මරණය සිදුව ඇති බවට සැක කෙරෙන බවයි.\nමේ සම්බන්ධයෙන් සිදුකළ විමසීමකදී පොලිස් මාධ්‍ය ප්‍රකාශක කාර්යාලයේ නිලධාරියෙකු කියා සිටියේ, හෙට රාගම ශික්ෂණ රෝහලේදී පැවැත්වෙන පශ්චාත් මරණ පරීක්ෂණයෙන් පසුව ඒ සම්බන්ධයෙන් නිශ්චිත තොරතුරු ප්‍රකාශ කළ හැකි බවයි.",
       "URL": "https://www.hirunews.lk/177458/පොලීසිය-ගැන-පොලීසියෙන්ම-පරීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=4190"
}