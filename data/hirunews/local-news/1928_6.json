{
       "Source": "hirunews",
       "Timestamp": "Wednesday, 26 May 2021 - 10:01",
       "Headline": "යාස් චණ්ඩ මාරුතය නිසා ඉන්දියාවේ තිස්පන් ලක්ෂයක් ජනයා ආරක්ෂිත ස්ථාන වෙත",
       "News Content": "යාස් සුළි කුණාටුව ඉතා ප්‍රබල චණ්ඩ මාරුතයක් බවට වර්ධනය වී ඇති අතර, අද දහවල් වනවිට ඉන්දියාවේ - ඔඩීෂා ප්‍රාන්තයේ දම්රා වරාය සහ බලසෝර් අතරින් ගොඩබිමට කඩා වදිනු ඇතැයි ඉන්දීය කාලගුණ විද්‍යා අංශ ප්‍රකාශ කළා.\nපැයට කිලෝමීටර් 185 කට වැඩි වේගයක් සහිත සුළි සුලඟ බෙංගාලය හරහාද ගමන් කරනු ඇති.\nඑය උතුරුදිග ඔඩීෂා සහ බටහිර බෙංගාල වෙරළ මෙන්ම පරදිප් සහ සගාර් දිවයින් හරහාද හමනු ඇති බවයි ඉන්දීය කාලගුණ විද්‍යා අංශ සඳහන් කළේ.\nසුළි සුලඟට පෙර ඔඩීෂා ප්‍රාන්තයේ මිලියන 03 ක් සහ බටහිර බෙංගාලයේ පන් ලක්ෂයක් පමණ ජනතාව ඔවුන්ගේ නිවෙස්වලින් ආරක්ෂිත ස්ථාන කරා ඉවත්කරගෙන තිබෙනවා.\nබලධාරීන් ප්‍රකාශ කළේ කොරෝනා වසංගතය හමුවේ සමාජ දුරස්ථභාවය පවත්වා ගනිමින් ඔවුන්ට තාවකාලික පහසුකම් සැලසීම අභියෝගයක් වී ඇති බවයි.\nසිදුවිය හැකි ආපදාවලට මුහුණදීම සඳහා බෙංගාලය 1700 කින් යුත් යුද හමුදා බලඇණියක් යොදවා ඇති අතර, ඉන් සෙබළුන් 900 ක් කොල්කටා නුවර යොදවා තිබෙනවා.\nකොල්කටා ජාත්‍යන්තර ගුවන් තොටුපලේ ගුවන් මෙහෙයුම්ද තාවකාලිකව අත්හිටුවා ඇති බවයි ඉන්දීය මාධ්‍ය සඳහන් කළේ.",
       "URL": "https://www.hirunews.lk/272467/යාස්-චණ්ඩ-මාරුතය-නිසා-ඉන්දියාවේ-තිස්පන්-ලක්ෂයක්-ජනයා-ආරක්ෂිත-ස්ථාන-වෙත",
       "Category": "Local News",
       "Parent URL": "https://www.hirunews.lk/local-news.php?pageID=1928"
}