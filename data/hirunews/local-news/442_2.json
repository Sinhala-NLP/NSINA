{
       "Source": "hirunews",
       "Timestamp": "Saturday, 01 April 2023 - 7:53",
       "Headline": "වෛද්‍යවරු 700ක් ගිය වසරේ රට හැර ගිහින්",
       "News Content": "වෛද්‍ය, ඉංජිනේරු සහ ගණකාධිකාරි යන ක්ෂේත්‍රවල වෘත්තිකයන්ගෙන් අයකෙරෙන බදු සම්බන්ධයෙන් රජය කඩිනම් පියවරක් ගත යුතු බව හිටපු සෞඛ්‍ය අමාත්‍ය චන්න ජයසුමන පවසනවා.\nඅනුරාධපුරයේ පැවති මාධ්‍ය හමුවකට එක්වෙමින් ඔහු කියා සිටියේ, වෘත්තිකයින් රට හැරයාම වලක්වා ගැනීමට රජය සාධනීය මැදිහත් වීමක් සිදු කළ යුතු බවයි.\nඅනුරාධපුර ශික්ෂණ රෝහලේ විශේෂඥ වෛද්‍යවරුන් දෙදෙනෙකු විදේශ ගතවීම හේතුවෙන් ළමා වාට්ටුවක් වසා දැමීමේ පුවතක් හිරු ප්‍රවෘත්ති ඔස්සේ පෙරේදා අනාවරණ කළා.\nරජයේ වෛද්‍ය නිලධාරීන්ගේ සංගමය සඳහන් කළේ, පසුගිය වසර තුළ පමණක් වෛද්‍යවරුන් 700කට අධික පිරිසක් රට හැර ගොස් ඇති බවයි.\nඑවන් තත්වයක් හමුවේ වර්තමානය වන විටත් විදෙස් නිවාඩු අයදුම් කරමින් මාසයකට අයදුම් පත් 50ක් පමණ සෞඛ්‍ය අමාත්‍යාංශය වෙත ලැබෙන බව එම අමාත්‍යාංශයේ ප්‍රකාශකයෙකු කියා සිටියා.\nවෛද්‍යවරුන් මෙලෙස තවදුරටත් විදේශ ගත වුවහොත් ඉදිරි කාලය තුළ සෞඛ්‍ය සේවය අර්බුදයකට ලක් විය හැකි බවයි වාර්තා වන්නේ.\nකෙසේ වෙතත් රට හැර ගිය වෛද්‍යවරුන් බහුතරය සමාජ මාධ්‍ය ඔස්සේ පසුගිය කාලයේ ආණ්ඩු වෙනස් කිරීමට විවිධ ප්‍රචාරයන් දියත් කළ පිරිස් බවයි හිටපු සෞඛ්‍ය අමාත්‍ය මහාචාර්ය චන්න ජයසුමන සඳහන් කළේ.",
       "URL": "https://www.hirunews.lk/331420/වෛද්‍යවරු-700ක්-ගිය-වසරේ-රට-හැර-ගිහින්",
       "Category": "Local News",
       "Parent URL": "https://www.hirunews.lk/local-news.php?pageID=442"
}