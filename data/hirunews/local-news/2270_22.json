{
       "Source": "hirunews",
       "Timestamp": "Wednesday, 16 December 2020 - 19:53",
       "Headline": "පාස්කු ප්‍රහාරයේ වින්දිතයන්ට ලබාදුන් වන්දි අඩු බව ජනපති කොමිසමේදී හෙළිවෙයි (වීඩියෝ)",
       "News Content": "පාස්කු ප්‍රහාරයේ වින්දිතයින් සඳහා ලබාදුන් වන්දි ඊට පෙර දිගන හා බේරුවල ප්‍රදේශවල ඇතිවූ නොසන්සුන්‍තාවලදී ලබා දුන් වන්දි හා සැසඳීමේදී ඉතා අඩු බව හානිපූරණය සඳහා වූ කාර්‍යාලයේ වැඩබලන අධ්‍යක්ෂවරයා අද පිළිගත්තා.\nඒ පාස්කු ප්‍රහාරය සම්බන්ධයෙන් විමර්ශනය කෙරෙන ජනාධිපති කොමිසම සිදුකළ ප්‍රශ්න කිරීම්වලදියි.\nඑහිදී ඔහු හෙළිකළේ දිගන සිද්ධියේ වන්දි ලබාදීමේ කටයුතුවලට හිටපු අග්‍රාමාත්‍ය රනිල් වික්‍රමසිංහ මහතා ඇතුළු පිරිසක් බලපෑම් කළ බවයි.\nහානිපූරණය සඳහා වූ කාර්යාලයේ වැඩබලන අධ්‍යක්ෂ එස්. එම්. බදියුදීන් මහතා අද ජනාධිපති කොමිසම හමුවට කැඳවා තිබුණා.\nඒ පාස්කු බෝම්බ ප්‍රහාර මාලාවෙන් ජීවිතක්ෂයට පත් වූ සහ ආබාධිත හෝ තුවාල ලැබූ පුද්ගලයින් සඳහා වන්දි මුදල් ප්‍රදානය කෙරුණු ආකාරය සම්බන්ධයෙන් සාක්ෂි විමසීම සදහායි.\nඒ අනුව බෝම්බ පිපිරීම්වලින් මියගිය කටුවාපිටියේ 108 දෙනෙකුටත්, කොච්චිකඩේදී මියගිය 50 දෙනෙකුටත්, මඩකලපුවේදී මියගිය 30 දෙනෙකුත් වෙනුවෙන් රුපියල් ලක්ෂ 10 බැඟින් ලබාදි තිබෙනවා.\nකොළඹ ෂැංග්‍රිලා, සිනමන් ග්‍රෑන්ඩ්, කිංග්ස්බරි සහ දෙහිවල ට්‍රොපිකල් ඉන් යන ස්ථානවල පුපුරා ගිය බෝම්බවලින් මියගිය 21 දෙනෙකු වෙනුවෙන් වන්දි පිරිනැමුණු බව සාක්ෂිකරු පෙන්වා දුන්නා.\nමීට අමතරව දෙමටගොඩ මහවිල උද්‍යාන නිවසේ පිපිරීමෙන් ජීවිතක්ෂයට පත්වූ ආරක්ෂක අංශයේ තිදෙනා සහ විවිධ ස්ථානවලදී මියගිය විදේශයකයින් නව දෙනෙකු වෙනුවෙන් එම වන්දි මුදල් පිරිනමා තිබෙනවා.\nඊට අමතරව හදුනානොගත් විදේශිකයින්ගේ සිරුරු 34ක් ද තිබූ බව සාක්ෂිකරු පැවසුවා.\nහානිපූරණ කාර්යාලයේ වැඩබලන අධ්‍යක්ෂවරයා වැඩිදුරටත් පැවසුවේ මරණ සම්බන්ධයෙන් ඉදිරිපත් වූ අයදුම් පත් 220ක් සඳහා රුපියල් මිලියන 220ක් සහ තුවාලකරුවන් 506 දෙනෙකුට රුපියල් මිලියන 81ක වන්දි මුදල් ලබාදුන් බවයි.",
       "URL": "https://www.hirunews.lk/257204/පාස්කු-ප්‍රහාරයේ-වින්දිතයන්ට-ලබාදුන්-වන්දි-අඩු-බව-ජනපති-කොමිසමේදී-හෙළිවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2270"
}