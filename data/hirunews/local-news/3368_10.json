{
       "Source": "hirunews",
       "Timestamp": "Sunday, 05 May 2019 - 9:32",
       "Headline": "මරාගෙන මැරෙන ප්‍රහාරය සෞදි අරාබිය දැන සිටි බවට තොරතුරු",
       "News Content": "ජීවිත 253 ක් බිලිගනිමින් පසුගිය අප්‍රේල් 21 වනදා පාස්කු ඉරිදා දිනයේ මෙරට කතෝලික දේවස්ථාන සහ සුපිරි සංචාරක හෝටල් ඉලක්ක කරගෙන එල්ල වූ ත්‍රස්ත ප්‍රහාරය පිළිබඳව සෞදි අරාබිය දැනුවත් වී සිටි බව ලෙබනන පුවත්පතක් හෙළි කරනවා.\nඅල්අහේඩ් නැමති එම පුවත් වෙබ් අඩවිය එම ප්‍රකාශය සිදුකළේ සෞදි අරාබි විදේශ අමාත්‍ය ඊබ්‍රාහිම් බින් අබ්දුල් අසීස් අල් අසාෆ්ගේ අත්සනින් යුතුව ශ්‍රී ලංකාවේ සෞදි තානාපතිවරයා වෙත යොමුකළ රහසිගත ලිපියක්ද උපුටා දක්වමින්.\nඅරාබි හිජ්රි දින දසුනට අනුව 1440 වසරේ 08 වන මස 11 වැනි දින එනම් 2019 අප්‍රේල් 16 වැනිදා, පාස්කු ඉරිදා දින ප්‍රහාරයට දින 05 කට පෙරයි එම ලිපිය මෙලෙස ශ්‍රී ලංකාවේ සෞදි තානාපති අබ්දුල් නසාර් බින් හුසේන් අල් හරේති වෙත යොමුකර ඇත්තේ.\nඑහි මුලින්ම දක්වා ඇත්තේ දේශීය, විදේශීය සාමාජිකයන් සහ කණ්ඩායම් සමඟ සිදුකළ සන්නිවේදනයන් පරිගණක දත්ත ගබඩාවෙන් ඉවත් කරන ලෙසයි.\nඅවශ්‍ය නම් සෞදි තානාපති කාර්යාල කාර්ය මණ්ඩලයට ඇඳිරි නීතියක් පනවන ලෙසද එමඟින් දන්වා තිබෙනවා.\nඉදිරි දින කිහිපය තුළ විශේෂයෙන් පාස්කු ඉරිදා දිනයේ පොදු ස්ථාන සහ ජනයා ගැවසෙන ස්ථානවලින් ඉවත්ව සිටින ලෙසත්, විශේෂයෙන් දේවස්ථානවලින් එලෙස ඈත් වී සිටින ලෙසත් එහි දක්වා ඇති බව සඳහන්.\nසෞදි අරාබි රජයට සම්බන්ධ මෙරට සිටින සියළු අංශ වෙත ඒ බව දැනුම්දෙන ලෙසද අදාළ ලිපියේ දක්වා තිබෙනවා.\nඑමෙන්ම, සෞදි විදේශ අමාත්‍යවරයා මෙරට සිය තානාපතිවරයාගෙන් ඉල්ලා ඇත්තේ ශ්‍රී ලංකා බලධාරීන්ගේ ප්‍රතිචාර පිළිබඳව තමන්ට නිරන්තරයෙන් දන්වා එවන ලෙසයි.\nමේ අතර, මෙරට රැඳී සිටින සෞදි අරාබි ජාතිකයින්ට වහා සිය රටට පැමිණෙන ලෙස එරට රජය උපදෙස් ලබාදී තිබුණා.\nඑරට රජයේ රූපවාහිනී නාලිකාවක් වන අල් එක්බරියා රූපවාහිනී සේවය නිවේදනය කළේ් ශ්‍රී ලංකාවේ සෞදි තානාපති කාර්යාලය හරහා ශ්‍රී ලංකාවේ රැඳී සිටින සෞදි වැසියන්ට මේ සම්බන්ධයෙන් උපදෙස් ලබාදී ඇති බවයි.",
       "URL": "https://www.hirunews.lk/215772/මරාගෙන-මැරෙන-ප්‍රහාරය-සෞදි-අරාබිය-දැන-සිටි-බවට-තොරතුරු",
       "Category": "Local News",
       "Parent URL": "https://www.hirunews.lk/local-news.php?pageID=3368"
}