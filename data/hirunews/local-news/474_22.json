{
       "Source": "hirunews",
       "Timestamp": "Wednesday, 15 March 2023 - 18:07",
       "Headline": "ක්‍රිකට් නිසා නැවතුනු ඉම්රාන් ඛාන් අත්අඩංගුවට ගැනීමේ මෙහෙයුම",
       "News Content": "තමන් අත්අඩංගුවට ගැනීමේ උත්සාහයේදී බලධාරීන් නීතියට පිටින් කටයුතු කරන බව පකිස්ථානයේ හිටපු අග්‍රාමාත්‍ය හා වත්මන් විපක්ෂ නායක ඉම්රාන් ඛාන් පවසනවා.\n“ඔවුන් සියලු දෙනාම රටේ නීතියට යටත් විය යුතුයි,” ඔහු BBC වෙත අදහස් දක්වමින් පවසා තිබුණා.\nඋසාවි නියෝගයක් මත හිටපු අගමැතිවරයකු වන ඉම්රාන් ඛාන් අත්අඩංගුවට ගැනීමට උත්සාහ කිරීමේදී ඔහුගේ නිවස අවට රැඳී සිටි පීටීඅයි පක්ෂයේ ආධාරකරුවන් සහ පොලිසිය අතර ගැටුම් ද හටගෙන තිබෙනවා.\nධූරයේ සිටියදී විවිධ රටවලින් ලැබුණු ත්‍යාග විකුණූ බවට ඔහුට එල්ල වී ඇති චෝදනාවයි.\nකෙසේ වෙතත් ඉම්රාන් ඛාන් පවසන්නේ මෙම නඩුව දේශපාලන අරමුණක් මත ගොනු කළ එකක් බවයි.\nලාහෝර් නගරයේ ඔහුගේ නිවස අවට ඊයේ නොසන්සුන්කාරී තත්වයක් ඇති වූයේ පොලිසිය බලහත්කාරයෙන් නිවසට ඇතුළට වීමට උත්සාහ කිරීමත් සමඟයි.\nපොලිසියට ගල් ගැසූ ඛාන්ගේ ආධාරකරුවන් විසුරුවා හැරීමට නිලධාරීන් කඳුළු ගෑස් ප්‍රහාර එල්ල කළා.\nකෙසේ වෙතත් අද පස්වරුව වන විට පොලිසිය ඉම්රාන් ඛාන්ගේ නිවස අසලින් ඉවත් වුණා.\nඊට අමතරව ඉම්රාන් ඛාන්ගේ නිවස පිහිට සමාන් පාර්ක් හා ඒ අවට ස්ථාපිත කර තිබූ තාවකාලික මාර්ග බාධක ද ඉවත් කර තිබෙනවා.\nපීටීඅයි නිල ට්විටර් ගිණුමේ දැක්වුණේ ඉම්රාන් ඛාන්ට හානි කිරීමට පැමිණි පොලිසිය හා පැරා මිලිටරි කණ්ඩායම් ජනබලයෙන් ආපසු හැරවූ බවයි.\nපොලිසිය හා පැරා මිලිටරි කණ්ඩායම් ඉවත්ව ගිය පසු නිවසින් පිටතට පැමිණි හිටපු අග්‍රාමාත්‍යවරයා රැස්ව සිට පාක්ෂිකයින් අමතමින් තමන් සමග සිටිමින් දැක් වූ සහයෝගය සම්බන්ධයෙන් ඔවුන්ට ප්‍රශංසා කළා.\nඇතැම් විටෙක ඉම්රාන් ඛාන් ද ගෑස් මුහුණු ආවරණයක් පැළඳ සිටින අයුරුද දැක ගත හැකි වුණා.\nපාකිස්ථාන පොලිස් ප්‍රකාශකයෙක් උපුටා දක්වමින් බීබීසිය වාර්තා කළේ අත්අඩංගුවට ගැනීමේ මෙහෙයුම තාවකාලිකව නතර කර ඇති බවයි.\nපන්ජාබ් අන්තර්වාර තොරතුරු අමාත්‍ය අමීර් මිර් පැවසුවේ, මෙම ගැටුම නිසා විශාල වාහන තදබදයක් ඇති වූ බැවින්, ලාහෝරයේ පැවැත්වෙන පාකිස්තාන සුපර් ලීග් ක්‍රිකට් තරගාවලිය පැවැත්වීමට ඉඩ සැලසීම සඳහා ඛාන් රඳවා තබා ගැනීමේ උසාවි නියෝගය ලබන බදදා තෙක් අත්හිටුවන ලද බවයි.\nමාර්තු 19 වනදා පැවැත්වෙන පකිස්ථාන සුපර් ලීග් අවසන් මහා තරඟයෙන් පසුව මෙම මෙහෙයුම නැවත සිදුවනු ඇති බවටත් ඔහු පවසනවා.\nකෙසේ වෙතත් පටිගත කරන ලද වීඩියෝ පණිවුඩයක් යොමු කරමින්, 70 හැවිරිදි ඉම්රාන් ඛාන්, මීට පෙර අවස්ථාවක සහතිකයක් ලබා දුන්නේ ලබන සෙනසුරාදා ඉස්ලාමාබාද් උසාවිය ඉදිරියේ තමන් පෙනී සිටින බවටයි.\nකෙසේ වෙතත් මීට පෙරද උසාවිය තුළ සටන්කාමීන්ගේ ප්‍රහාර දෙකක් සිදුවී ඇති බැවින් ආරක්ෂාව පිළිබඳ ගැටළු පවතින බව ඔහු එම වීඩියෝවේදී වැඩිදුරටත් පැවසුවා.\nඛාන් කියා සිටියේ සෙනසුරාදා දක්වා ඔහු ආරක්ෂිත ඇප ලබාගෙන ඇති බැවින් පොලිසිය අඟහරුවාදා පැමිණ තමන් අත්අඩංගුවට ගැනීමට තැත් කිරීමට \"කිසිදු හේතුවක්\" නොමැති බවයි.\nමීට පෙර සිදුවූ අසාර්ථක උත්සාහයන්වලින් පසුව තමන් සිරගත කිරීමට රජය අදිටන් කරගෙන සිටින බවද ඔහු පවසනවා.\n\"මම මගේ රාත්‍රිය සිරමැදිරියක ගත කිරීමට යන බවට මානසිකව සූදානම්ව සිටිමි,\" ඔහු අඟහරුවාදා පැවසුවා.\n\"රාත්‍රී කීයක් දැයි මම නොදනිමි, නමුත් මම ඒ සඳහා සියල්ල සූදානම්ව සිටිමි.\" සිය නිවේදනය අතරතුර හිටපු අගමැති ඉම්රාන් ඛාන් මෙසේ පැවසුවේ සිය නිවසට එල්ල කළ කඳුළු ගෑස් කැනිස්ටර් විශාල ප්‍රමාණයක් පෙන්වමින්.\nතම පක්ෂය ඉදිරි මැතිවරණවලට සහභාගි වීම වැලැක්වීම සඳහා බලධාරීන් තමන් අත්අඩංගුවට ගැනීමට උත්සාහ කරන බවටත් ඔහු චෝදනා කරනවා.\nනමුත් \"මම හිරේ හිටියත් නැතත් මගේ පක්‍ෂය දිනන එක නවත්වන්න එයාලට බැරි වෙයි” යැයි ඔහු වැඩිදුරටත් පැවසුවා.\nඅමාත්‍ය මේරියම් උරන්ග්සබ් (Marriyum Aurangzeb) පැවසුවේ මෙම පියවර මැතිවරණය සමග කිසිදු සම්බන්ධයක් නොමැති බවයි.\nදූෂණ නඩු සම්බන්ධයෙන් ඔහුව අත්අඩංගුවට ගැනීම සඳහා පොලිසිය උසාවි නියෝගවලට අනුකූල වීම පමණක් බවත් ඇය වැඩිදුරටත් අවධාරණය කළා.\nඇය කියා සිටියේ තමන් අත්අඩංගුවට ගැනීමෙන් වැළකී සිටීමට සහ නොසන්සුන්තාවන් ඇති කිරීමට ඉම්රාන් ඛාන් ඔහුගේ පක්ෂ සාමාජිකයන්, කාන්තාවන් සහ ළමයින් මිනිස් පලිහක් ලෙස භාවිතා කරන බවයි.\nමේ අතර අත්අඩංගුවට ගැනීමේ සූදානමට එරෙහිව ඛාන්ගේ ආධාරකරුවන් වෙනත් නගරවල ද විරෝධතා පවත්වමින් සිටිනවා.\nපාර්ලිමේන්තුවට ගෙන ආ විශ්වාසභංගයකින් පසුගිය අප්‍රේල් මාසයේදී ඉම්රාන් ඛාන් අගමැති ධුරයෙන් නෙරපා හරිනු ලැබූ අතර පාකිස්ථාන ඉතිහාසයේ විශ්වාසභංගයකින් නෙරපා හරින ලද පළමු අගමැතිවරයා ඔහුයි.\nකෙසේ වෙතත් මෙම වසර අගදී පැවැත්වීමට නියමිත මැතිවරනය කඩිනමින් පවත්වන්නැයි ඉල්ලා ඉම්රාන් ඛාන්ගේ නායකත්වයෙන් පීටීඅයි පක්ෂය පෙළපාලි සහ රැළි සංවිධානය කරමින් ඔහුගේ අනුප්‍රාප්තිකයා වූ ෂෙබාස් ෂරීෆ්ට පීඩනයක් එල්ල කර ඇත්තේ බරපතල පීඩනයක්.\nපසුගිය නොවැම්බරයේ පැවති එවැනි රැස්වීමකදී ඔහුගේ පාදයකට ද තුවාල සිදු කරමින් වූ ඝාතන තැතක් සම්බන්ධයෙන් ද ඔහු ෂරීෆ්ට චෝදනා එල්ල කරනවා.\nමේ අතර විදෙස් මාධ්‍ය වාර්තා කරන්නේ පාකිස්තානයේ හිටපු අගමැති සහ ටෙහ්රීක්-ඊ-ඉන්සාෆ් (පීටීඅයි) සභාපති ඉම්රාන් ඛාන්ට එරෙහිව රටේ විවිධ ප්‍රදේශවල නඩු 37 ක් පවරා ඇති බවයි.\nමේ අතරට පොලිස් සහ ෆෙඩරල් විමර්ශන ඒජන්සියේ (FIA) නඩු සහ PTI ප්‍රධානියාට එරෙහිව පකිස්ථානයේ මැතිවරණ කොමිසම (ECP) විසින් දියත් කරන ලද ක්‍රියාමාර්ග ද ඇතුළත්.\nෆවාඩ් චෞද්‍රි විසින් සපයන ලද වාර්තාවට අනුව, ඛාන් රජයේ දෙපාර්තමේන්තු සහ පුද්ගලයන්ට එරෙහිව ගොනු කර ඇති නඩු 19 ක පෙත්සම්කරුවෙක්.\nකෙසේ වෙතත් එම වාර්තාවට ඉම්රාන් ඛාන්ට එරෙහිව මෑතක දී පවරා ඇති නඩු ඇතුළත් නොවන බව මෙහිදී සඳහන් කිරීම වැදගත්.\nඉස්ලාමාබාද් මහාධිකරණයේදී ඛාන් පාකිස්තාන මැතිවරණ කොමිසමට එරෙහිව නඩු දෙකක් ගොනු කර ඇති අතර ඔහුට එරෙහිව එම අධිකරණයේම තවත් නඩු දෙකක් ගොනු කර තිබෙනවා.\nලාහෝර් මහාධිකරණයේ, ඛාන් විසින් පකිස්තාන සම්මේලනයට එරෙහිව නඩු හතරක් ද මැතිවරණ කොමිසමට එරෙහිව නඩු දෙකක් ද ගොනු කර ඇති අතර, එම අධිකරණයේ ම ඉම්රාන්ට එරෙහිව නඩු දෙකක් පවතිනවා.\nඊට අමතරව ඛාන් සම්බන්ධව පේෂාවර් මහාධිකරණයේ මුළු නඩු තුනක් ක්‍රියාත්මකයි.\nමේ අතර පකිස්ථාන මැතිවරණ කොමිසම විසින් ද හිටපු අග්‍රාමාත්‍ය ඉම්රාන් ඛාන්ට එරෙහිව විදේශ අරමුදල් නඩුව, කේපී හෙලිකොප්ටර් නඩුව, සභාපතිකම ඉවත් කිරීමේ නඩුව සහ කොමිසමට එරෙහිව නුසුදුසු භාෂාවක් භාවිතා කිරීම සම්බන්ධයෙන් අපහාස කිරීමේ නඩුව ඇතුළු නඩු පහක් පවත්වාගෙන යනවා.\nතවද, පාකිස්ථාන ත්‍රස්ත විරෝධී අධිකරණවල ද, ඉම්රාන්ට නඩු තුනක් තිබෙනවා.\nකෙසේ වෙතත් පසුගිය දිනෙක, ඉම්රාන් ඛාන් සිය නිල ට්විටර් ගිණුම ඔස්සේ ප්‍රකාශ කර තිබුණේ ඔහුට එරෙහිව නඩු 76 ක් ගොනු කර ඇති බවයි.",
       "URL": "https://www.hirunews.lk/330031/ක්‍රිකට්-නිසා-නැවතුනු-ඉම්රාන්-ඛාන්-අත්අඩංගුවට-ගැනීමේ-මෙහෙයුම",
       "Category": "Local News",
       "Parent URL": "https://www.hirunews.lk/local-news.php?pageID=474"
}