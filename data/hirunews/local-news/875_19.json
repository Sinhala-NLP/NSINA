{
       "Source": "hirunews",
       "Timestamp": "Sunday, 11 September 2022 - 15:32",
       "Headline": "ආසියානු දැල් පන්දු ශූරතාව දිනාගත් ශ්‍රී ලංකා කණ්ඩායමට ජනපතිගෙන් සුබ පැතුම්  (වීඩියෝ)",
       "News Content": "2022 ආසියානු දැල් පන්දු ශූරතාව දිනාගත් ශ්‍රී ලංකා කණ්ඩායමට ජනාධිපති රනිල් වික්‍රමසිංහ සිය උණුසුම් සුබපැතුම් පිළිගන්වා තිබෙනවා.\nපවතින අභියෝග නොතකා ශ්‍රී ලංකාව නියෝජනය කරමින් තරඟාවලියේ විශිෂ්ට ජයග්‍රහණයක් අත් කර ගැනීමට හැකි වූයේ ශ්‍රී ලංකා දැල් පන්දු කණ්ඩායමේ නායිකාව ඇතුළු සෙසු ක්‍රීඩිකාවන් තුළ තිබූ සමගිය සහ අපරිමිත කැපවීම නිසා බවයි ජනාධිපතිවරයා සුබපැතුම් පණිවුඩයක් යොමු කරමින් සඳහන් කර ඇත්තේ.\nජාත්‍යන්තර ක්‍රීඩා ලෝලීන් ඇතුළු ක්‍රීඩාවට ඇල්මක් දක්වන සියලුදෙනාගේ අවධානය ශ්‍රී ලංකාව වෙත යොමු කිරීමට දැරූ පරිශ්‍රමය ශ්‍රී ලංකාවේ නවක ක්‍රීඩක, ක්‍රීඩිකාවන්ට පමණක් නොව සියලු ක්‍රීඩක ක්‍රීඩිකාවන්ට පූර්වාදර්ශයක් බව ද එම පණිවුඩියේ වැඩිදුරටත් සඳහන්.\nඉදිරියේදී තවත් මෙවැනි ජයග්‍රහණ තුළින් ශ්‍රි ලංකාවට කීර්තියක් අත්කර දීමට හැකිවේවායි ප්‍රාර්ථනය කරන බවත්, ශ්‍රී ලංකා දැල්පන්දු කණ්ඩායමේ සියලු සාමාජිකාවන්ගේ ඉදිරි ක්‍රිඩා කටයුතු වෙනුවෙන් තමා ආශිර්වාද කරන බවත් ජනාධිපතිවරයා වැඩිදුරටත් සඳහන් කර තිබෙනවා.\nසිංගප්පූරුවේ පැවැත්වුණු ආසියානු දැල්පන්දු ශූරතාවය දිනාගැනීමට ශ්‍රී ලංකා දැල් පන්දු කණ්ඩායම සමත්වුණා.\nඒ, සිංගප්පූරු කණ්ඩායම ලකුණු 63ට 53ක් ලෙස පරාජයට පත් කරමින්. ශ්‍රී ලංකාව මෙලෙස ආසියානු දැල්පන්දු ශූරතාවලියක් ජයග්‍රහණය කර ඇත්තේ හයවන වරටයි.",
       "URL": "https://www.hirunews.lk/315145/ආසියානු-දැල්-පන්දු-ශූරතාව-දිනාගත්-ශ්‍රී-ලංකා-කණ්ඩායමට-ජනපතිගෙන්-සුබ-පැතුම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=875"
}