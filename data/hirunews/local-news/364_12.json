{
       "Source": "hirunews",
       "Timestamp": "Sunday, 07 May 2023 - 6:51",
       "Headline": "ණය ප්‍රතිව්‍යුහගත කිරීමේ වැඩපිළිවෙළට ජපානයේ සහාය",
       "News Content": "ආසියානු සංවර්ධන බැංකුවේ පාලක මණ්ඩලයේ 56වන වාර්ෂික රැස්වීම අමතමින් ජපාන මුදල් අමාත්‍ය සුසුකි සඳහන් කළේ ශ්‍රී ලංකාවේ ණය ප්‍රතිව්‍යුහගත කිරීමේ වැඩපිළිවෙළ ක්‍රියාත්මක කිරීම සඳහා සහයෝගය ලබාදෙන බවයි.\nඅනාගත ණය අර්බුදය වළක්වා ගැනීම සඳහා ණය දත්ත විනිවිදභාවය සහ නිර්වද්‍යතාවය වැඩිදියුණු කිරීම අත්‍යවශ්‍යය බව එහිදී ජපානයේ මුදල් අමාත්‍යවරයා වැඩිදුරටත් සඳහන් කළා.\nමේ අතර මෙරට ණය ප්‍රතිව්‍යුහගත කිරීමේ ක්‍රියාවලිය තුළින් බැංකු පද්ධතියට ගැටලුවක් නොවන බව මුදල් රාජ්‍ය අමාත්‍ය රංජිත් සියඹලාපිටිය මහතා පවසයි.\nණය ප්‍රතිව්‍යුහගත කිරීමේ ක්‍රියාවලිය පිළිබඳව මෙම මස අවසන්විමට ප්‍රථම පුළුල් විග්‍රහයක් කිරීමට බලාපොරොත්තු වන බව ද රංජිත් සියඹලාපිටිය අමාත්‍යවරයා තවදුරටත් සඳහන් කළා.\nශ්‍රී ලංකාව සිය ණය ප්‍රතිව්‍යුහගත කිරීමේ සැලැස්ම මේ මස අගදී එළිදැක්වීමට නියමිතයි.\nදළ දේශීය නිෂ්පාදිතයට බදු සහ ණය අඩු කිරීමේ රජයේ සැලසුම් පිළිබඳව මුදල් රාජ්‍ය අමාත්‍ය රංජිත් සියඹලාපිටිය ඊයේ (06) මාධ්‍යවේදීන් හමුවේ ප්‍රකාශ කළා.\nආදායම් ඉලක්ක සපුරා ගත් පසු ඉදිරි වසර පහ තුළ රජය ක්‍රමානුකූලව බදු අඩු කරන බවයි සියඹලාපිටිය අමාත්‍යතුමන් එහි දී සඳහන් කළේ.\nශ්‍රී ලංකාවේ ණය බර දැනට දළ දේශීය නිෂ්පාදිතයෙන් සියයට 128ක් වන අතර ඉදිරි වසරවලදී එය සියයට 95 දක්වා අඩු කිරීමට නියමිත බවයි ඔහු ප්‍රකාශ කළේ.\nරජයට තවමත් සපුරා ගැනීමට ඇති දුෂ්කර ඉලක්ක කිහිපයක් ඇති නමුත් එම සැලැස්ම සාර්ථක වනු ඇති බවට තමන් විශ්වාස කරන බව ද අමාත්‍යතුමන් වැඩිදුරටත් ප්‍රකාශකර සිටියා.",
       "URL": "https://www.hirunews.lk/334448/ණය-ප්‍රතිව්‍යුහගත-කිරීමේ-වැඩපිළිවෙළට-ජපානයේ-සහාය",
       "Category": "Local News",
       "Parent URL": "https://www.hirunews.lk/local-news.php?pageID=364"
}