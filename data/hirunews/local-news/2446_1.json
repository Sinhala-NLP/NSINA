{
       "Source": "hirunews",
       "Timestamp": "Friday, 18 September 2020 - 16:25",
       "Headline": "ඉදිරි පැය 24 තුළ ප්‍රදේශ රැසකට මිලිමීටර් 100ත් 150ත් අතර තද වැසි",
       "News Content": "ඉදිරි පැය 24ක කාලය තුළ ප්‍රදේශ රැසකට මිලිමීටර් 100ත් 150ත් අතර තද වැසි අපේක්ෂා කරන බව කාලගුණ විද්‍යා දෙපාර්තමේන්තුව පවසනවා.\nදිවයින හරහා නිරිතදිග මෝසම් තත්වය සක්‍රියව පවතින බැවින් දිවයිනේ නිරිතදිග කොටසේ සහ වයඹ පළාතේ වැසි තත්වයේ තාවකාලික වැඩිවීමක් අද (18) සිට බලාපොරොත්තු වනවා.\nසබරගමුව මධ්‍යම සහ බස්නාහිර පළාත්වලත් ගාල්ල සහ මාතර දිස්ත්‍රික්වලත් ඇතැම් ප්‍රදේශවලට මිලිමීටර් 100ක 150ක පමණ තද වැසි ඇතිවිය හැකියි.\nඋතුරු මැද පළාතේ වැසි වාර කිහිපයක් ඇතිවිය හැකියි.\nවිශේෂයෙන් උතුර උතුරු මැද සහ වයඹ පළාත්වලත් ත්‍රිකුණාමලය සහ හම්බන්තොට දිස්ත්‍රික්වලත් මධ්‍යම කඳුකරයේ බටහිර බෑවුම් ප්‍රදේශවලත් විටින් විට හමන පැයට කිලෝමීටර් 50ක 60ක පමණ තද සුළං ද ඇතිවීමේ හැකියාවක් පවතිනවා.\nමේ අතර මඩකලපුව සිට ත්‍රිකුණාමලය, කන්කසන්තුරේ සහ පුත්තලම හරහා කොළඹ දක්වා සහ ගාල්ල සිට හම්බන්තොට හරහා පොතුවිල් දක්වා වෙරළට ඔබ්බෙන් වන ගැඹුරු සහ නොගැඹුරු මුහුදු ප්‍රදේශවල සුළගේ වේගය විටින් විට පැයට කිලෝමීටර් 60ක් 70ක් දක්වා වැඩිවිය හැකියි.\nඒ හේතුවෙන් එම මුහුදු ප්‍රදේශ විටින් විට රළු හෝ ඉතා රළු විය හැකියි.\nකොළඹ සිට ගාල්ල දක්වා වෙරළට ඔබ්බෙන් වන ගැඹුරු සහ නොගැඹුරු මුහුදු ප්‍රදේශවල සුළගේ වේගය පැයට කිලෝමීටර් 50ක් 60ක් දක්වා වැඩිවිය හැකි අතර එම මුහුදු ප්‍රදේශ විටින් විට තරමක් රළු හෝ රළු විය හැකි බවයි කාලගුණ විද්‍යා දෙපාර්තමේන්තුව කියාසිටියේ.\nකල්පිටිය සිට කොළඹ ගාල්ල සහ හම්බන්තොට හරහා පොතුවිල් දක්වා වන වෙරළ ආසන්න මුහුදු ප්‍රදේශවල මුහුදු රළ මීටර් 2.5ත් 3.0ක් පමණ ඉහළ යාමේ හැකියාවක් පවතිනවා.\nමේ පිළිබඳ අවධානයෙන් කටයුතු කරන ලෙසටයි ධීවර සහ නාවුක ප්‍රජාවට දැනුම්දෙන්නේ.",
       "URL": "https://www.hirunews.lk/250532/ඉදිරි-පැය-24-තුළ-ප්‍රදේශ-රැසකට-මිලිමීටර්-100ත්-150ත්-අතර-තද-වැසි",
       "Category": "Local News",
       "Parent URL": "https://www.hirunews.lk/local-news.php?pageID=2446"
}