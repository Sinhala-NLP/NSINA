{
       "Source": "hirunews",
       "Timestamp": "Wednesday, 16 June 2021 - 17:50",
       "Headline": "ගෑස් මිල ඉහළ නැංවීමකින් තොරව විකල්පයකට යාමේ සූදානමක්",
       "News Content": "මිල ඉහළ නැංවීමකින් තොරව ගෑස් සමාගම් ලබන පාඩුව අවම කිරීම සඳහා විකල්ප යෝජනා ක්‍රියාත්මක කිරීමට අවදානය යොමු කර ඇති බව පරිසර අමාත්‍ය මහින්ද අමරවීර ප්‍රකාශ කළා.\nගෑස් මිල සංශෝධනය සම්බන්ධව පත් කළ අමාත්‍ය අනු කමිටුවේ සාමාජිකයෙකු ද වන අමාත්‍යවරයා මේ බව කියා සිටියේ පරිසර අමාත්‍යාංශයේ අද පැවති මාධ්‍ය  හමුවකට එක්වෙමින්.\nලාෆ් සහ ලිත්‍රෝ ගෑස් සමාගම් පිළිවෙලින් රුපියල් 700කින් සහ රුපියල් 670 මගින් ගෘහස්ථ ගෑස් සිලින්ඩරයක මිල ඉහළ නංවන ලෙස ඉල්ලීම් කර තිබෙනවා.\nඑහෙත් මිල වැඩි කරන්නේ නම් එය රුපියල් 400ක් විය යුතු බවට පාරිභෝගික අධිකාරිය ප්‍රකාශ කර ඇති බවයි අමාත්‍යවරයා සඳහන් කළේ.\nකෙසේ වෙතත්, මිල ඉහළ නොදමා සමාගම්වලට ලාභයක් ලැබිය හැකි විකල්ප ක්‍රියාමාර්ග යෝජනා කරන ලෙස අමාත්‍ය අනු කමිටුව දැනුම් දී ඇති බවයි අමාත්‍ය මහින්ද අමරවීර සදහන් කළේ.",
       "URL": "https://www.hirunews.lk/274480/ගෑස්-මිල-ඉහළ-නැංවීමකින්-තොරව-විකල්පයකට-යාමේ-සූදානමක්",
       "Category": "Local News",
       "Parent URL": "https://www.hirunews.lk/local-news.php?pageID=1880"
}