{
       "Source": "hirunews",
       "Timestamp": "Thursday, 18 April 2019 - 16:00",
       "Headline": "රාජ්‍ය ආයතන 8කට ශ්‍රේෂ්ඨාධිකරණයෙන් නියෝගයක්",
       "News Content": "විශේෂ අවශ්‍යතා සහිත පුද්ගලයන්ට පහසුවෙන් රාජ්‍ය ආයතන වෙත ප්‍රවේශවීම සඳහා කඩිනමින් පහසුකම් සලසන ලෙසට ශ්‍රේෂ්ඨාධිකරණය අද අමාත්‍යාංශ 6ක් ඇතුළු රාජ්‍ය ආයතන 8කට නියෝග කළා.\nආබාධ තත්ත්වයකින් පසුවන ආචාර්ය අජිත් පෙරේරා ගොනු කළ මූලික අයිතිවාසිකම් පෙත්සමක් සලකා බලමිනුයි ප්‍රසන්න ජයවර්ධන, විජිත් මලල්ගොඩ සහ මුර්දු ප්‍රනාන්දු යන ත්‍රිපුද්ගල විනිසුරු මඩුල්ල මෙම නියෝගය නිකුත් කළේ.\nඒ අනුව සමාජ සේවා සහ සුබසාධන, නිවාස හා ඉදිකිරීම්, අධිකරණ සහ බන්ධනාගාර ප්‍රතිසංස්කරණ, අධ්‍යාපන, බස්නාහිර සංවර්ධන හා මෙගා පොලිස් යන අමාත්‍යාංශවලට මෙන්ම සංචාරක සංවර්ධන අධිකාරිය සහ නාගරික සංවර්ධන අධිකාරිය ඇතුළු ආයතන 8කට මෙම නියෝගය නිකුත් කර ඇති බව සඳහන්.\nඑම වෙනස්කම් සිදුකිරීම සඳහා අවශ්‍ය ක්‍රියාමාර්ග ගැනීමට චක්‍රලේඛ හෝ උපදෙස් ලබාදීම සිදුකරන ලෙසට ද අදාළ ආයතන ඇතුළත් වන අමාත්‍යාංශ ලේකම්වරුන්ට ශ්‍රේෂ්ඨාධිකරණය නියෝග කර තිබෙනවා.\nඑය කඩ කරන ආයතනවලට එරෙහිව මහේස්ත්‍රාත් අධිකරණයේ සහ මහාධිකරණයේ නඩු පැවරීමට කටයුතු කරන ලෙසටයි ශ්‍රේෂ්ඨාධිකරණය නඩුව කැදවමින් නියෝග කර ඇත්තේ.\nඑසේම පෙත්සම්කරුට නඩු ගාස්තු ලෙස රුපියල් 50,000ක මුදලක් ගෙවන ලෙස මෙහිදී රජයට නියෝග කළා.\nනඩුව ගොනු කළ ආචාර්ය අජිත් පෙරේරා, රසායන විද්‍යාව පිළිබඳ ආචාර්යවරයෙකු වන අතර, 1992 දී සිය මෝටර් රථය මතට ගසක් කඩා වැටීම හේතුවෙන් ඔහු ආබාධයකට ලක්ව තිබෙනවා.",
       "URL": "https://www.hirunews.lk/214706/රාජ්‍ය-ආයතන-8කට-ශ්‍රේෂ්ඨාධිකරණයෙන්-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=3397"
}