{
       "Source": "hirunews",
       "Timestamp": "Monday, 30 May 2022 - 9:31",
       "Headline": "ආර්ථික මධ්‍යස්ථානවලට හැඬලූ කණකොකා - ගොවීන් අනතුරේ (වීඩියෝ හා ඡායාරූප)",
       "News Content": "දඹුල්ල විශේෂිත ආර්ථික මධ්‍යස්ථානයට ඊයේ (29) දිනයේ දී එළවළු ලැබීම දුර්වල මට්ටමක පැවති බව වෙළෙඳුන් පවසනවා.\nඊයේ දිනයේ දී ආර්ථික මධ්‍යස්ථානයට එළවළු ලැබීම සියයට 75කින් පමණ අවම මට්ටමක පැවති අතර, ඒවා මිලට ගැනීමට වෙනදා මෙන් වෙළෙඳුන්ගේ පැමිණීම ද අඩු වූ බවයි වාර්තා වන්නේ.\nඊයේ දිනයේ දී එළවළුවල මිල විශාල වශයෙන් ඉහළ ගොස් තිබූ බව ද අප ප්‍රාදේශීය වාර්තාකරු පැවසුවා.\nඑහිදී ඉතා අධික මිලක් යටතේ පැවතියේ විදේශයෙන් ආනයනය කරනු ලබන අර්තාපල්, බී ලූණු ආදියයි.\nඒවායේ මිල ගණන් ඉදිරි දිනයේ දී මීටත් වඩා වැඩිවිය හැකි බව ද වෙළෙඳුන් පෙන්වා දුන්නා.\nමීට පෙර විදේශ රටවල්වලින් මෙම එළවළු ගෙන්වීම උණ්ඩියල් ක්‍රමයට සිදු වූ අතර, රජය මගින් එම ක්‍රමය තහනම් කිරීමත් සමග මෙලෙස එළවළු මිල ඉහළ ගොස් ඇති බවත් ව්‍යාපාරිකයින් පැවසුවා.\nඉන්ධන මිල ඉහළ යාම හේතුවෙන් යතුරුපැදි, ලොරි රථ ආදිය භාවිත කිරීමකින් තොරව පා පැදිවලින් මේ වනවිට එළවළු රැගෙන යාමට පැමිණෙන බවත්, තෙල් අර්බුදය ද වෙළෙඳුන්ට දැඩි ලෙස සිය ව්‍යාපාර කටයුතුවලට බලපෑමක් එල්ල කර ඇති බවත් වාර්තා වනවා.\nවෙනදාට ගෝනිවල අලෙවි වන එළවළු වර්ග මෙවර පොලිතීන් උරවල ද අලෙවි වන ආකාරය දැකිය හැකියි.\nකෘෂිකර්මාන්තය අඩපණ වී ඇත්තේ ඉන්ධන, පොහොර හා කෘමිනාශක ගොවියාට ලබානොදීම හේතුවෙන් බවත්, එතුළින් විශාල වශයෙන් අස්වැන්න අඩුව දියාරු තත්ත්වයකට පත්ව ඇතැයි වෙළෙඳුන් පැවසුවා.\nඑක් දිනකට එක් වෙළෙඳසැලකට එළවළු කිලෝග්‍රෑම් 20,000ක් පමණ ලැබුණ ද, මේ දිනවල ලැබෙන්න එළවළු කිලෝග්‍රෑම් 500-600ක අතර ප්‍රමාණයක් බවයි වෙළෙඳුන් පෙන්වා දෙන්නේ.\nමෙවන් අර්බුදකාරී තත්ත්වයක් තුළ දී ඉදිරියේ ආර්ථික වෙළෙඳ මධ්‍යස්‍ථාන වසා දැමීමට වුව ද සිදුවිය හැකි බව වෙළෙඳුන් අවධාරණය කරනවා.",
       "URL": "https://www.hirunews.lk/305669/ආර්ථික-මධ්‍යස්ථානවලට-හැඬලූ-කණකොකා-ගොවීන්-අනතුරේ-වීඩියෝ-හා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1133"
}