{
       "Source": "hirunews",
       "Timestamp": "Sunday, 08 May 2022 - 16:22",
       "Headline": "රටේ අර්බුධ ගැන වගේ වගක් නැති නීති විද්‍යාලය (වීඩියෝ)",
       "News Content": "රජයේ විශ්ව විද්‍යාල සහ පෞද්ගලික විශ්ව විද්‍යාල රැසක විභාග කල්දමා තිබියදී ශ්‍රී ලංකා නීති විද්‍යාලයේ පමණක් කිසිඳු වෙනස්කමකින් තොරව මින් පෙර තීරණය කළ පරිදි 2022 මැයි මස 09 වන දින සිට විභාග පැවැත්වීමට තීරණය කොට තිබෙනවා.\nමෙසේ විභාග පැවැත්වීමට තීරණය කොට ඇත්තේ ඉන්ධන හිඟය නිසා ප්‍රවාහන පහසුකම් සපයාගැනීමට නොහැකි වීම, විදුලිය බිඳවැටීම් නිසා අධ්‍යයන කටයුතු වලට බාධා පැමිණීම සහ අනෙකුත් සමාජමය ගැටළු නිසා සමස්ත නීති ශිෂ්‍ය ප්‍රජාවම පීඩනයට පත්ව සිටින තත්වයකදී බව ශ්‍රී ලංකා නීති විද්‍යාල ශිෂ්‍ය සංගමය නිවේදනයක් නිකුත් කරමින් සඳහන් කරනවා.\nතව ද සීමිත ලෙස ඉන්ධන නිකුත් කිරීම, බස් රථ ගමන් වාර අඩු කිරීම, රටේ පවතින අස්ථාවර තත්ත්වය සහ ආරම්භ කර ඇති හර්තාල් හේතුවෙන් පෙර දැනුම් දීමකින් තොරව මාර්ග බාධක සහ ඇතැම් මාර්ග වසා දැමීම වැනි කරුණු හේතුවෙන් පොදු ප්‍රවාහන සේවය භාවිතා කරන බහුතර ශිෂ්‍ය ප්‍රජාව මෙන්ම පෞද්ගලික ප්‍රවාහන මාධ්‍යයන් භාවිතා කරන අතලොස්සක් වූ ශිෂ්‍යයන් පවා පීඩාවට පත්වන්නේ අනපේක්ෂිත ලෙස, අනපේක්ෂිත අවස්ථාවන්හිදී ය.\nඋක්ත ගැටලුකාරී තත්ත්වයන් නිසා අනපේක්ෂිත ලෙස කොළඹින් නවාතැන් පහසුකම් සලසා ගැනීමට සිදු වීම සහ ගෑස් හිඟතාවය හේතුවෙන් ආහාර අලෙවි සැල්ද වසා දමා ඇති අවස්ථාවක කොළඹට බැහැරින් පැමිණෙන සිසුන් පත්වන අපහසුතාවය තව තවත් උග්‍ර කරවයි.\nඑමෙන්ම අවසන් වසර විභාගය සඳහා සහභාගි වන සිසුන්, පළමු වසර විභාගය දෙවන වසර විභාගය සඳහා සහභාගි වන සිසුන් මෙන්ම අදාල වසර විභාගය සඳහා අවසන් අවස්ථාව ලෙස ඊට මුහුණ දෙන සිසුන් තුළ මේ අවස්ථාවේ පවතින මානසික පීඩනය පිළිබඳ කිසිඳු තැකීමකින් තොරව ගෙන ඇති මෙම තීරණය සැබවින්ම කණගාටුවට කරුණකි.\nමෙසේ විභාග පැවැත්වීම පිළිබඳව Online ඔස්සේ කරන ලද සමීක්ෂණයකදී මෙවර විභාග වලට මුහුණදෙන නීති සිසුන් අතරින් 79.7% ම ප්‍රකාශ කොට තිබුණේ විභාගය කල්තැබීම සුදුසු බවයි. එසේ වුවද ඒ පිළිබඳ කිසිඳු තැකීමකින් තොරව විභාග පැවැත්වීමට තීරණය කිරීම පුදුමයට කරුණකි.\nඋක්ත කරුණු සියල්ල සැලකිල්ලට ගැනීමෙන් 80%කට ආසන්න බහුතර ශිෂ්‍ය ප්‍රජාව විසින් ඉල්ලා සිටින සති දෙකකින් විභාගය කල් දැමීමේ සහ සුදුසු පිළියමක් යෙදීමේ සාධාරණ ඉල්ලීම පිළිබඳ අදාළ බලධාරීන් සිය අවධානය යොමු කොට මෙවර විභාගයට පෙනී සිටින සිසුනට යුක්තියක් ඉටුකරනු ඇතැයි අපි විශ්වාස කරමු.\nමන්ද, විය යුත්තේ \"අහස මිහි මත කඩා වැටුන ද යුක්තිය ඉටු විය යුතු ය\" යන්න මිස \"අහස මිහි මත කඩා වැටුන ද විභාගය පැවැත්විය යුතුය\" යන්න නොවන බැවිනි.",
       "URL": "https://www.hirunews.lk/303851/රටේ-අර්බුධ-ගැන-වගේ-වගක්-නැති-නීති-විද්‍යාලය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1183"
}