{
       "Source": "hirunews",
       "Timestamp": "Thursday, 03 May 2018 - 16:13",
       "Headline": "සියලූදෙනා එක්වී පක්ෂය ශක්තිමත් කරන බව ඇමති දුමින්ද කියයි",
       "News Content": "ශ්‍රී ලංකා නිදහස් පක්ෂය හැර ගිය සියලූදෙනා ඉදිරියේදී යළි එකතුවී ශක්තිමත් පක්ෂයක් ගොඩ නැගීමට කටයුතු කරනු ඇති බව අමාත්‍ය දුමින්ද දිසානායක පවසනවා.\nවාරිමාර්ග, ජල සම්පත් කළමනාකරණ හා ආපදා කළමනාකරණ අමාත්‍ය ධුරයේ අද පෙරවරුවේ සිය රාජකාරි ඇරඹීමෙන් අනතුරුවයි ඔහු මේ බව කියා සිටියේ.\nඑම අවස්ථාවට අමාත්‍ය මහින්ද අමරවීර ද, එක්ව සිටියා.\nරාජකාරි ආරම්භ කරමින් අමාත්‍ය දුමින්ද දිසානායක කියා සිටියේ මෙම කැබිනට් සංශෝධනය වත්මන් රජයේ අවසන් කැබිනට් සංශෝධනය වනු ඇති බවට තමන් විශ්වාස කරන බවයි.\nමේ අතර අභිනවයෙන් පත්වූ අමාත්‍යවරුන් කිහිපදෙනෙකු අද දිනයේ සිය අමාත්‍ය ධුරවල රාජකාරි ආරම්භ කළා.\nනව කෘෂිකර්ම අමාත්‍යවරයා ලෙස දිවුරුම් දුන් අමාත්‍ය මහින්ද අමරවීර ද කෘෂිකර්ම අමාත්‍යාංශයේදී අද සිය රාජකාරි ආරම්භ කළා.\nඑහිදී ඔහු කියා සිටියේ කෘෂිකර්ම අමාත්‍යාංශය පෙර පිහිටා තිබූ ගොඩනැගිල්ල වන ගොවිජන මන්දිරය වෙත රැගෙන යාමට බලාපොරොත්තු වන බවයි.\nඑමෙන්ම, ධීවර හා ජලජ සම්පත් සංවර්ධන සහ ග්‍රාමීය ආර්ථික පිළිබද අමාත්‍ය ධුරය හිිමිවූ විජිත් විජයමුනි සොයිසා සිය රාජකාරි ආරම්භ කළේ ධීවර අමාත්‍යාංශයේදීයි.\nඑහිදී ඔහු තමන්ට ධීවර අමාත්‍ය ධුරය ලබාදීම සම්බන්ධයෙන් මතුව ඇති චෝදනාවලට පිළිතුරු ලබාදුන්නා.",
       "URL": "https://www.hirunews.lk/189871/සියලූදෙනා-එක්වී-පක්ෂය-ශක්තිමත්-කරන-බව-ඇමති-දුමින්ද-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3962"
}