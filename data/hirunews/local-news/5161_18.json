{
       "Source": "hirunews",
       "Timestamp": "Friday, 19 February 2016 - 18:55",
       "Headline": "තොටළඟ ප්‍රශ්නය දෙකට බෙදේ",
       "News Content": "පසුගිය දිනෙක නිවාස කඩා දැමීමේදී ගැටළුවක් මතු වූ තොටලඟ - කජීමාවත්ත ප්‍රදේශයේ අනවසරයෙන් පවුල් 290ක් පදිංචිව සිටින බව නාගරික සංවර්ධන අධිකාරිය අද ප්‍රකාශ කළා.\nඑම අධිකාරියේ නාගරික පුනර්ජීවන ව්‍යාපෘතියේ අධ්‍යක්ෂ එස්.ඒ.ආර්.සමරසිංහ කියා සිටියේ අදාළ ප්‍රදේශය තම අධිකාරිය තාවකාලික කඳවුරු ප්‍රදේශයක් ලෙස භාවිත කළ බවයි.\nරජයෙන් නිවාස ලබාගත් ඇතැමුන් එහි බලහත්කාරයෙන් පදිංචි වී නිවාස තනාගෙන ඇති බවට ද ඔහු චෝදනා කළා.\nමෙම මාධ්‍ය හමුවට තොටලඟ - කජීමාවත්ත ප්‍රදේශයේ නිවාස හිමිකරුවන්ගෙන් කුලී පදනම මත නිවාස ලබාගෙන පදිංචිව සිටි පිරිසක් ද එක්ව සිටියා.\nඔවුන් කියා සිටියේ රජයේ නිවාස ව්‍යාපෘතිවලින් නිවාස ලබාගෙන නැවතත් කජීමාවත්තේ පදිංචියට පැමිණ සිටින පිරිස් වෙතින් තමන්ට තර්ජන එල්ලවෙමින් පවතින බවයි.\nනිවසක් නොලැබුණු කිසිදු පුද්ගලයෙකුගේ නිවසක් කඩා ඉවත් කිරීමට පියවර නොගත් බවයි එම මාධ්‍ය හමුවට එක්ව සිටි නාගරික සංවර්ධන අධිකාරියේ පුනර්ජීවන ව්‍යාපෘතියේ උපදේශක සුනිමල් ජනරංජන කියා සිටියේ.\nතොටලඟ - කජීමාවත්ත ප්‍රදේශයේ ඉදිකර තිබූ අනවසර නිවාස 200 කට ආසන්න ප්‍රමාණයක් නාගරික සංවර්ධන අධිකාරිය විසින් කඩා ඉවත් කිරීමට පියවර ගත්තේ පසුගිය 16 වනදායී.\nඉන් අනතුරුව කොළඹ - මීගමුව මාර්ගයේ පෑලියගොඩ ජපන් මිත්‍රත්ව පාලම අවහිර කරමින් මතුවූ විරෝධතා දින දෙකකට ආසන්න කාලයක් පැවතියා.",
       "URL": "https://www.hirunews.lk/126666/තොටළඟ-ප්‍රශ්නය-දෙකට-බෙදේ",
       "Category": "Local News",
       "Parent URL": "https://www.hirunews.lk/local-news.php?pageID=5161"
}