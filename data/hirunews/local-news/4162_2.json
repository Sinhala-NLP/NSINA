{
       "Source": "hirunews",
       "Timestamp": "Thursday, 21 December 2017 - 19:29",
       "Headline": "අළු යට තිබූ සයිටම් යළි ගිනිගනී",
       "News Content": "මාළඹේ පෞද්ගලික වෛද්‍ය විද්‍යාලය දෙසැම්බර් 31 වනදාට පෙර තහනම් කරන ලෙස ඉල්ලමින් අද (21) වෛද්‍ය පීඨ ශිෂ්‍ය ක්‍රියාකාරි කමිටුව යළි විරෝධතාවක නිරත වුණේ කෙටි කාලීන සයිටම් විරෝධී නිහැඩියාවකින් අනතුරුවයි.\nවිශ්වවිද්‍යාල ප්‍රතිපාදන කොමිෂන් සභාව ඉදිරිපිටට පැමිණී වෛද්‍ය පීඨ සිසුන් විරෝධතා පුවරු ප්‍රදර්ශනය කරමින් පැයකට ආසන්න කාලයක් විරෝධතාවයේ නිරත වූ බවයි එහි සිටි හිරු වාර්තාකරු සදහන් කළේ.\nවිරෝධතාවයට එක්වෙමින් වෛද්‍ය පීඨ ශිෂ්‍ය ක්‍රියාකාරි කමිටුවේ කැදවුම්කරු රයන් ජයලත් සදහන් කළේ සයිටම් වෛද්‍ය විද්‍යාලය සම්පූර්ණයෙන්ම අහෝසි නොකළහොත් යළි සටනට අවතීරණ වීමට සියලූ විශ්වවිද්‍යාල සිසුන් සූදානම් බවයි.\nමේ අතර සයිටම් ගැටළුවට නිසි විසඳුමක් ලබාදී නොමැති බව පවසමින් අද සිට යළිත් ක්‍රියාමාර්ගවලට අවතීර්ණ වන බව රජයේ වෛද්‍ය පීඨ දෙමාපිය සංගමය පවසනවා.\nඑමෙන්ම වෛද්‍ය පීඨ ශිෂ්‍ය ක්‍රියාකාරී කමිටුවද අද සිට විරෝධතාවලට අවතීරණ වීමට තීරණය කර ඇති අතර දෙමාපියන්ද ඊට සහයෝගය දක්වන බවයි එම සංගමයේ මාධ්‍ය ප්‍රකාශක වෛද්‍ය නිමල් කරුණාසිරි කියා සිටියේ.\nසයිටම් ආයතනයේ අධ්‍යාපනය ලැබූ වෛද්‍ය සිසුන් ලබන වසරේ ජනවාරි මස 15 වනදා සිට ස්ලිට් ආයතනයට අනුයුක්ත කෙරෙන බව අමාත්‍ය රාජිත සේනාරත්න ඊයේ සඳහන් කළා.",
       "URL": "https://www.hirunews.lk/178997/අළු-යට-තිබූ-සයිටම්-යළි-ගිනිගනී",
       "Category": "Local News",
       "Parent URL": "https://www.hirunews.lk/local-news.php?pageID=4162"
}