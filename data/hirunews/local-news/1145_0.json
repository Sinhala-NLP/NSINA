{
       "Source": "hirunews",
       "Timestamp": "Wednesday, 25 May 2022 - 9:49",
       "Headline": "සනත් නිශාන්ත සහ මිලාන් ජයතිලක කොටුව මහේස්ත්‍රාත් අධිකරණයට (වීඩියෝ)",
       "News Content": "ගාලු‍ මුවදොර සහ කොල්ලු‍පිටියේ ඇති වූ නොසන්සුන්කාරී සිද්ධියට අදාළව රක්ෂිත බන්ධනාගාරගත කර සිටින පාර්ලිමේන්තු මන්ත්‍රීවරුන් වන සනත් නිශාන්ත, මිලාන් ජයතිලක සහ සිංහලේ ජාතික සංවිධානයේ සභාපති ඩෑන් ප්‍රියසාද් ඇතුළු සැකකරුවන් අද (25) පෙරවරුවේ කොළඹ කොටුව මහේස්ත්‍රාත් අධිකරණය හමුවට ඉදිරිපත් කරනු ලැබුවා.\nඑහිදී ඔවුන් හඳුනාගැනීමේ පෙරෙට්ටුවකට ඉදිරිපත් කරන ලෙසයි කොළඹ කොටුව මහේස්ත්‍රාත් තිළිණ ගමගේ නියෝග කළේ.\nඒ අනුව මෙම පෙරට්ටුව සදහා සැකකරුවන් 8 දෙනෙකු මේ වන විට ඉදිරිපත් කර තිබෙනවා.\nමේ අතර, පහරදීමේ සිද්ධියට අදාළව සියළු සැකකරුවන් අත්අඩංගුවට ගන්නා ලෙස ඉල්ලමින් කොටුව අධිකරණය ඉදිරිපිට මේ වන විට නිහඬ විරෝධතාවක් ද පැවැත්වෙනවා.\nමේ අතර, හඳුනා ගැනීමේ පෙරට්ටුවක් අවශ්‍ය බව පවසමින් වෙනත් පිරිසකට අධිකරණ පරිශ්‍රයට ප්‍රවේශවීමට ඉඩ ලබාදුන්නේ යැයි සදහන් කරමින් විරෝධතාවයේ නිරත පිරිස් පොලීසිය සමග උණුසුම් තත්ත්වයක් ද ඇති වුණා.\nපසුගිය 9 වනදා ඇති වූ සිද්ධියේ දී ඝාතනයට ලක්වූ පාර්ලිමේන්තු මන්ත්‍රී අමරකීර්ති අතුකෝරලගේ මරණය සම්බන්ධයෙන් තවත් සැකකරුවන් 4 දෙනෙකු අපරාධ පරීක්ෂණ දෙපාර්තමේන්තුව මගින් අත්අඩංගුවට ගෙන ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව ප්‍රකාශ කළා.\nමෙම සිද්ධියේ ප්‍රධාන සැකකරු ද මීට පෙර අපරාධ පරීක්ෂණ දෙපාර්තමේන්තුව අත්අඩංගුවට ගනු ලැබුවා.\n29 හැවිරිදි ඔහු බස් රථ රියදුරෙකු බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව සඳහන් කළේ.\nමේ අතර, විදුලිබල හා බලශක්ති අමාත්‍ය කංචන විජේසේකරගේ නිවසට සහ දෙවිනුවර ප්‍රාදේශීය සභාවේ සභාපතිවරයාගේ නිවසට පහරදීම සම්බන්ධයෙන් අත්අඩංගුවට ගත් පිරිසක් අද මාතර මහේස්ත්‍රාත් අධිකරණයට ඉදිරිපත් කරනු ලැබුවා.\nඑමෙන්ම, ශ්‍රී ලංකා පොදුජන පෙරමුණේ ගාල්ල දිස්ත්‍රික් පාර්ලිමේන්තු මන්ත්‍රී සම්පත් අතුකෝරලගේ නිවසට පහර දී අලාභ හානි සිදු කිරීම සම්බන්ධයෙන් පුද්ගලයින් 7 දෙනෙකු පෙරේදා සැකපිට අත්අඩංගුවට ගෙන තිබුණා.\nපිටිගල පොලීසිය විසින් සැකකරුවන් අත්අඩංගුවට ගෙන ඇත්තේ සී.සී.ටී.වී දර්ශන හා සාක්ෂි මත පදනම්වයි.",
       "URL": "https://www.hirunews.lk/305240/සනත්-නිශාන්ත-සහ-මිලාන්-ජයතිලක-කොටුව-මහේස්ත්‍රාත්-අධිකරණයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1145"
}