{
       "Source": "hirunews",
       "Timestamp": "Tuesday, 30 March 2021 - 13:27",
       "Headline": "අමෙරිකාවේ බෞද්ධ විහාරස්ථාන කිහිපයක පිං කැට කඩා මුදල් සොරා ගැනීමේ සිද්ධීන් මාලාවක්(වීඩියෝ)",
       "News Content": "පසුගිය සතියේ අමෙරිකාවේ දකුණු කැලිෆෝනියාවේ බෞද්ධ විහාරස්ථාන කිහිපයක පිං කැට බිඳ එහි මුදල් සොරකම් කිරීමක් පිළිබඳව අමෙරිකානු  CNBC ප්‍රවෘත්ති සේවය වාර්තා කරනවා.\nදකුණු කැලිෆෝනියාවේ එක් විහාරස්ථානයකට මෙලෙස පැමිණි පිරිසක් එහි වැඩ වාසයකරන ස්වාමීන් වහන්සේට පවසා ඇත්තේ ඔවුන්ගේ මිත්තණියට ආශිර්වාද ලබාගත යුතු බවටයි.\nඒ අවස්ථාවේදී විහාරස්ථානයේ වැඩසිටි හිමිවරුන් එම කටයුත්ත කිරීමට සැරසී තිබෙනවා.\nඑහිදී එම මිත්තණිය හිමිවරුන් සමඟ කතාබහ කරමින් සිටියදී අදාල සොරකම සිදුවී ඇති බවටයි දකුණු කැලිෆෝනියා විහාරස්ථානයේ ධම්ම ජෝති හිමියන් පවසන්නේ.\nමෙලෙස පැමිණි කණ්ඩායම විහාරස්ථානයේ පිං කැටය බිඳ එහි තිබූ ඩොලර් දහස් ගණනක් සොරාගෙන ගොස් තිබෙනවා.\nමෙම සිද්ධියෙන් මහත් කම්පනයට පත්ව ඇති විහාරස්ථානයේ හිමිවරුන් පවසන්නේ අදාල මුදල් සොරකම් සිදුකළ පිරිස තමන්ගේ අනුකම්පාව සහ කරුණාව අවභාවිත කර ඇති බවයි.\nඑමෙන්ම එය ඉතා හොඳින් සැලසුම්කර සිදුකළ ක්‍රියාවක් බව පෙනෙන්නට ඇති බවත් හිමිවරුන් වැඩිදුරටත් සඳහන් කළා.\nසිද්ධිය පිළිබඳ පරීක්ෂණ පවත්වන පොලිසිය පවසන්නේ මෙයට සම්බන්ධ පස්දෙනෙකු මේ වනවිට හඳුනාගෙන ඇති බවයි.\nඑමෙන්ම දකුණු කැලිෆෝනියාවේ රිවර්සයිඩ් විහාරස්ථානයේත් මේ ආකාරයෙන්ම මුදල් සොරකමක් සිදුවී ඇති අයුරු එහි ඇති ආරක්ෂිත කැමරාවල සටහන්ව තිබුණා.\nපළමු සොරකමට සම්බන්ධ කණ්ඩායමේම පිරිසක් මේ සඳහාත් එක්වී ඇති බවටයි රිවර්සයිඩ් පොලිසිය විශ්වාසය ඵලකරන්නේ.",
       "URL": "https://www.hirunews.lk/266988/අමෙරිකාවේ-බෞද්ධ-විහාරස්ථාන-කිහිපයක-පිං-කැට-කඩා-මුදල්-සොරා-ගැනීමේ-සිද්ධීන්-මාලාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2052"
}