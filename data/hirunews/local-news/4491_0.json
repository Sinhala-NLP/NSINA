{
       "Source": "hirunews",
       "Timestamp": "Wednesday, 31 May 2017 - 14:13",
       "Headline": "සහනාධාර ඉල්ලන්න විදේශ ඇමති තානාපතිවරු කැදවයි",
       "News Content": "ගංගාවල ජල මට්ටම පහළ බැස ගියත්, ගංවතුරට හසුවූ පහත් බිම් තවදුරටත් ජලයෙන් පිරී පවතිනවා.\nමාතර දිස්ත්‍රික්කයේ ගොඩගම, අකුරැස්ස සහ කොටපොල යන ප්‍රදේශවල තවදුරටත් ගංවතුර පවතින බවයි ප්‍රදේශයේ හිරු වාර්තාකරු කියා සිටියේ.\nඑමෙන්ම, රත්නපුර දිස්ත්‍රික්කයේ කපුගම්පිටිය, අයගම සහ කිරිඇල්ල යන ප්‍රදේශවලට බලපෑ ගංවතුර තත්ත්වය මේ වනවිට සම්පූර්ණයෙන්ම පහව ගොස් නැහැ.\nකළුතර දිස්ත්‍රික්කයේ ද  දොඩම්ගොඩ, මිල්ලනිය, මදුරාවල යන ප්‍රදේශ ජලයෙන් පිරී පවතින බවයි ආපදා කළමනාකරණ මධ්‍යස්ථානය සදහන් කළේ.\nගාල්ල දිස්ත්‍රික්කයේ ගිං ගග ආශ්‍රිතව පැවති ගංවතුර තත්ත්වය මේ වනවිට අඩුවෙමින් පවතිනවා.\nරත්නපුර -  ඕපනායක, අකරැල්ල, අසමාන කන්ද නායයාමේ අවදානමක් හේතුවෙන් කන්ද අවට පදිංචිව සිටි පුද්ගලයින් 180 දෙනෙකු ඉවත් කිරීමට  ඕපනායක පොලිසිය පියවර ගත්තා.\nඉවත් කෙරුණු පුද්ගලයින් මේ වනවිට උඩවෙල - පොල්ගහතැන්න විහාරස්ථානයේ තාවකාලිකව රදවා සිටින බවයි අප වාර්තාකරු සදහන් කළේ.\nමේ අතර, මස්කෙළිය - ගාඩ්මෝර් වතුයායේ කොටසක නායයාමේ අවදානමක් මතුවීම හේතුවෙන් පුද්ගලයින් 199 දෙනෙකු තාවකාලිකව ඉවත් කිරීමට පියවර ගත්තා.\nකෙසේ වෙතත්, නායයාමේ ලක්ෂණ පෙන්නුම් කළ එහෙත්, මෙතෙක් නායයාමට ලක් නොවූ ස්ථානවල රැදී සිටීම අනතුරුදායක බවයි ජාතික ගොඩනැගිලි පර්යේෂණ සංවිධානයේ නායයාම් අංශයේ අධ්‍යක්ෂ ආර්.එම්.එස්. බණ්ඩාර කියා සිටියේ.\nඅයහපත් කාලගුණ තත්ත්වය හේතුවෙන් අපිරිසිදු වූ ළිං පිරිසිදු කිරීමේ වැඩසටහනක් ආරම්භ කිරීමට ජල සම්පත් මණ්ඩලය තීරණය කර තිබෙනවා.\nඒ සදහා 200 දෙනෙකුගෙන් යුත් කණ්ඩායමක් දැඩි ආපදාවට ලක්වූ දිස්ත්‍රික්ක 4 කට පිටත් කර හැරීමට නියමිත බවයි එම මණ්ඩලයේ සභාපති ඒ.සී.එම්. සුල්ෆිකාර් කියා සිටියේ.\nගංවතුරෙන් හා නායයාමෙන් විපතට පත්වූ ජනතාව සදහා විශේෂ සහන පැකේජයක් විදුලිබල මණ්ඩලය හදුන්වාදී තිබෙනවා.\nගංවතුරට ලක් වූ වාහන නැවත පණ ගැන්වීමේදී පරීක්ෂාකාරි වන ලෙස ලංකා ඔටෝමොබයිල් සංගමය ජනතාවට දැනුම් දෙනවා.\nවිපතට පත් ජනතාවට අවශ්‍ය ආධාර ලබා ගැනීම සදහා මෙරට සිටින සියලූ විදේශ තානාපතිවරුන් සහ මහකොමසාරිස්වරු විදේශ අමාත්‍ය රවී කරුණානායක විසින් කැදවා තිබෙනවා.\nඅද පස්වරුවේ මෙම සාකච්ඡාව විදේශ කටයුතු අමාත්‍යාංශයේදී පැවැත්වෙන බවයි එම අමාත්‍යාංශය නිකුත් කළ නිවේදනයක දැක්වෙන්නේ.\nඉදිරි පැය 24 තුළ මුහුද රළුවීමට ඉඩ ඇති බැවින් ඒ පිළිබදව අවධානයෙන් පසුවන ලෙස කාලගුණ විද්‍යා දෙපාර්තමේන්තුව ධීවර හා නාවික ප්‍රජාවගෙන් ඉල්ලීමක් කරනවා.\nවිශේෂයෙන් පුත්තලම සිට කොළඹ, ගාල්ල සහ හම්බන්තොට හරහා පොතුවිල් දක්වා සහ මඩකලපුවේ සිට ත්‍රිකුණාමලය හරහා මුලතිව් දක්වා වන මුහුදු ප්‍රදේශවල සුළගේ වේගය පැයට කිලෝමීටර් 70 දක්වා ඉහළ යා හැකි බවයි එම දෙපාර්තමේන්තුවේ අනාවැකිකරණ අංශයේ අධ්‍යක්ෂ අතුල කරුණානායක කියා සිටියේ",
       "URL": "https://www.hirunews.lk/162525/සහනාධාර-ඉල්ලන්න-විදේශ-ඇමති-තානාපතිවරු-කැදවයි",
       "Category": "Local News",
       "Parent URL": "https://www.hirunews.lk/local-news.php?pageID=4491"
}