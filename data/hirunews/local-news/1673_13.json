{
       "Source": "hirunews",
       "Timestamp": "Thursday, 23 September 2021 - 17:30",
       "Headline": "විදේශ අමාත්‍ය මහාචාර්ය ජී.එල්. පීරිස් ඉන්දීය විදේශ අමාත්‍ය ආචාර්ය එස්. ජයිශංකර් හමුවෙයි  (වීඩියෝ)",
       "News Content": "ඇමරිකා එක්සත් ජනපදයේ නිව්යෝර්ක් නුවර පැවත්වෙන එක්සත් ජාතීන්ගේ මහා මණ්ඩල සැසිවාරය අතරතුර විදේශ අමාත්‍ය මහාචාර්ය ජී.එල්. පීරිස් ඉන්දීය විදේශ අමාත්‍ය ආචාර්ය එස්. ජයිශංකර් හමුවූ බව විදේශ අමාත්‍යංශය සඳහන් කරනවා.\nමෙම හමුවේ දී ශ්‍රී ලංකා විදේශ අමාත්‍යවරයා කොවිඩ්-19 වසංගතය සම්බන්ධයෙන් පවතින තත්ත්වය සහ වෛරස ව්‍යාප්තිය පාලනය කිරීම සඳහා ශ්‍රී ලංකා රජය විසින් ක්‍රියාත්මක කරන සාර්ථක පියවර පිළිබඳව ඉන්දීය විදේශ අමාත්‍යවරයා දැනුවත් කළා.\nමෙයට අමතරව ත්‍රස්තවාදය වැළැක්වීමේ පනත නැවත සලකා බැලීම, එල්ටීටීඊ සිරකරුවන් නිදහස් කිරීම සහ ස්වාධීන ආයතන බල ගැන්වීම වැනි කරුණු පිළිබඳවද දෙරටේ විදේශ අමාත්‍යවරුන් අතර දීර්ඝ ලෙස සාකච්ඡා වී තිබෙනවා.\nඑහිදී මෙම ගැටලු විසඳීම සඳහා විදේශ අමාත්‍යාංශය, ආරක්ෂක අමාත්‍යාංශය සහ අධිකරණ අමාත්‍යාංශය එක්ව කටයුතු කරන බව සඳහන් කළ විදේශ අමාත්‍ය මහාචාර්ය පීරිස් වැඩිදුරටත් කියා සිටියේ 2009 මැයි මාසයේ දී යුධ ගැටුම් අවසන් වීමෙන් පසු ඉතිරි වී ඇති ගැටලු විසඳීම සඳහා ද රජය ප්‍රායෝගික ක්‍රියාමාර්ග ගනිමින් සිටින බවයි.\nමෙම බොහෝ අංශවලින් සැලකිය යුතු ප්‍රගතියක් ලබා ඇති බවත් එම ප්‍රයත්න අඛණ්ඩව සිදු වෙමින් පවතින බවත් අමාත්‍යවරයා වැඩිදුරටත් පෙන්වා දුන්නා.\nමෙහිදී දෙරට අතර පවතින ද්විපාර්ශ්වික සබඳතා ඉතා වැදගත් බව අවධාරනය කල ඉන්දීය විදේශ අමාත්‍යාංශය එස් ජයිශංකර් කියා සිටියේ ජනවාර්ගික ගැටලුවලින් පසු ඇති වන අවශේෂ ගැටලු පිළිබඳ සාධාරණ හා යුක්ති සහගත විසඳුමක් ළබා දීම දෙරටේම යහපත සඳහා හේතුවන බවයි.\nඅපගේ සබඳතා එක් ගැටලුවක් සඳහා පමණක් සීමා නොවිය යුතු බවත් සබඳතා වැඩිදියුණු කිරීමේ දී නවදිල්ලියට වැඩි විශ්වාසයක් ලබා දිය හැකි වන පරිදි, ක්‍රියාත්මක කිරීමට නියමිතව ඇති ව්‍යාපෘති සංඛ්‍යාව ප්‍රායෝගිකව අවසන් කිරීමේ අවශ්‍යතාවයත් ඔහු මෙහිදී අවධාරණය කළා.\nදෙරට අතර සබඳතා තවදුරටත් ශක්තිමත් කිරීම සඳහා වන ගිවිසුම් වෙත කඩිනමින් එළඹීමේ අවශ්‍යතාව පිළිබඳව ද මෙහිදී අමාත්‍යවරුන් දෙදෙනාම සිය එකඟතාව පළ කළා.",
       "URL": "https://www.hirunews.lk/283038/විදේශ-අමාත්‍ය-මහාචාර්ය-ජී-එල්-පීරිස්-ඉන්දීය-විදේශ-අමාත්‍ය-ආචාර්ය-එස්-ජයිශංකර්-හමුවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1673"
}