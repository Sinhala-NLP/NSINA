{
       "Source": "hirunews",
       "Timestamp": "Friday, 05 May 2023 - 17:41",
       "Headline": "යුද ගැටුමක් ඇරඹුවහොත් ඔවුන්ව පරාජයට පත්කරනවා - රුසියානු තානාපති",
       "News Content": "යුක්‍රේනය ඇතුළු බටහිර රටවල් විසින් රුසියාවට එරෙහිව යුද ගැටුමක් ආරම්භ කළහොත් දෙවන ලෝක යුද සමයේ මෙන්ම තමන් ඔවුන් පරාජය කිරීමට කටයුතු කරන බව ශ්‍රී ලංකාවේ රුසියානු තානාපති Levan Dzhagaryan පවසනවා.\nදෙවන ලෝක යුද සමයේ යුද වැදි මියගිය රුසියානු රණවිරුවන් සිහිකරමින් ඊයේ කොළඹ මහජන පුස්තකාලය අසල පිහිටි යුද ස්මාරකයේදී පැවති සැමරුමට එක්වෙමින් තානාපතිවරයා මේ බව සඳහන් කළා.\nකොළඹ රුසියානු තානාපති කාර්යාලය සංවිධානය කළ මෙම උත්සවයේ ප්‍රධාන ආරාධිතයා ලෙස ආරක්ෂක ලේකම් විශ්‍රාමික ජෙනරාල් කමල් ගුණරත්න එක් වී සිටියා.\nඑහිදී අදහස් දැක්වූ ශ්‍රී ලංකාවේ රුසියානු තානාපති Levan Dzhagaryan පැවසූවේ දෙවන ලෝක යුද සමයේ නාසීන්ට එරෙහිව දියත් කළ දේශප්‍රේමි යුද ගැටුම සිහිකරමින් මතකයේ ගිනි සිළුව නම් සැමරුම් වැඩසටහන ලොව පුරා රටවල් 11ක ක්‍රියාත්මක අතර එම රටවල් අතරට ශ්‍රී ලංකාවද අයත් බවයි.\nශ්‍රී ලංකාව සහ රුසියාව අතර පවතින ද්විපාර්ශ්වික සබඳතාවන් ඉතා වැදගත් වන අතර ලක් රජයට සිය කෘතඥතාව පල කිරීමටද එය අවස්ථාවක් කර ගන්නා බවයි ඔහු කියා සිටියේ.\nශ්‍රී ලංකා රජය වර්තමානයේදී අනුගමනය කරනු ලබන නොබැදි ප්‍රතිපත්තියද අගය කරන බව හෙතෙම කියා සිටියා.\nවර්තමානයේදී රුසියානු සමූහාණ්ඩුව නැවතත් නාසිවාදීන් සමග සටනක් සිදුකරන බවත් නැවතත් නාසිවාදීන් ඇතුළු යුක්‍රේන රූකඩ රාජ්‍යය වගේම බටහිර විදේශිය අනුග්‍රාහකයින් පරාජය කිරීමට ද සූදානම් බව එම අවස්ථාවට එක්වෙමින් ඔහු කියා සිටියා.\nයුක්‍රේනය නැවත වරක් රුසියාවට එරෙහිව යුද ගැටුමක් ඇරඹුවහොත් 1945 වසර සේම ඔවුන් පරාජයට පත්කරන බවත් අපට කිසිදු සැකයක් නොමැති බවත් ඔහු ප්‍රකාශ කළා.",
       "URL": "https://www.hirunews.lk/334340/යුද-ගැටුමක්-ඇරඹුවහොත්-ඔවුන්ව-පරාජයට-පත්කරනවා-රුසියානු-තානාපති",
       "Category": "Local News",
       "Parent URL": "https://www.hirunews.lk/local-news.php?pageID=367"
}