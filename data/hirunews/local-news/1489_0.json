{
       "Source": "hirunews",
       "Timestamp": "Thursday, 16 December 2021 - 20:31",
       "Headline": "කොරෝනා මර්දන එන්නත් ගැනීම අනිවාර්ය කර නීති හෝ රෙගුලාසි පනවා නැහැ - සෞඛ්‍ය සේවා අධ්‍යක්ෂ ජනරාල්",
       "News Content": "කොරෝනා මර්දන එන්නත් ලබාගැනීම අනිවාර්ය කරමින් නීතියක් හෝ රෙගුලාසියක් පනවා නැතැ යි සෞඛ්‍ය සේවා අධ්‍යක්ෂ ජනරාල්වරයා ඊයේ (15) ශ්‍රේෂ්ඨාධිකරණයට දැනුම් දී තිබෙනවා.\nකොරෝනා එන්නත අනිවාර්ය කිරීමට ගෙන ඇති තීරණය මූලික අයිතිවාසිකම් උල්ලංඝනය වීමක් බවට තීරණය කරන්න යැ යි ඉල්ලමින් වෛද්‍යවරියක ඇතුළු තිදෙනකු විසින් ගොනු කළ පෙත්සමක් ශ්‍රේෂ්ඨාධිකරණයේ දී අද කැ ඳවූ අවස්ථාවේ දී සෞඛ්‍ය සේවා අධ්‍යක්ෂ ජනරාල්වරයා වෙනුවෙන් පෙනී සිටි රජයේ නීතිඥ විවේකා සිරිවර්ධන මේ බව කියා සිටියා.\nඑස්.තුරෙයිරාජා, ශිරාන්න ගුණරත්න, අචල වෙන්ගප්පුලි යන ශ්‍රේෂ්ඨාධිකරණ විනිසුරු මඩුල්ල හමුවේයි මෙම පෙත්සම කැඳවනු ලැබුවේ.\nවෛද්‍ය ධරණී රාජසිංහම්, රංජිත් සේනානි සෙනෙවිරත්න, නිර්මලාල් හරින් ප්‍රනාන්දු යන පිරිස විසින් මේ පෙත්සම ගොනුකර තිබූ අතර, එහි වගඋත්තරකරුවන් ලෙස සෞඛ්‍ය ඇමතිවරයා, රාජ්‍ය අමාත්‍ය සුදර්ශනී ප්‍රනාන්දුපුල්ලේ ඇතුළු පිරිසක් නම්කර තිබුණා.\nනීතිඥවරිය අධිකරණයට දැනුම් දුන්නේ, එන්නත්කරණ වැඩපිළිවෙළ පිළිබඳ ප්‍රකාශ කිරීමේ බලධාරියා සෞඛ්‍ය සේවා අධ්‍යක්ෂ ජනරාල්වරයා බවයි.\nකොවිඩ් මර්දන එන්නත අනිවාර්යයෙන් ම ලබා ගත යුතු බව ට තීරණය කර ඇති බව,පෙත්සම්කරුවන් වෙනුවෙන් පෙනී සිටි ජනාධිපති නීතීඥ කේ.කනග්ඊශ්වරන් කියා සිටියා.\nකොවිඩ්  එන්නත අනිවාර්යය කරන නීතියක් පාර්ලිමේන්තුව මගින් සම්මත කර නොමැති  බව පෙන්වා දුන් හෙතෙම සදහන් කළේ,  එම එන්නත අනිවාර්යයෙන්ම ලබා ගැනීමට බලපෑම් කිරීම නීතිවිරෝධී බව යි.\nඑමගින්  ආණ්ඩුක්‍රම ව්‍යවස්ථාවේ12(1), 14(1) සහ 14(1) යන  විධිවිධාන මගින් සහතික කර ඇති මූලික අයිතිවාසිකම් උල්ලංඝණය වන බවත් ඔහු සඳහන් කළා.\nපෙත්සම පිලිබද වැඩි දුර කරුණු සලකා බැලීම ජනවාරි මස 11වැනිදාට කල් තැබුණා.",
       "URL": "https://www.hirunews.lk/291268/කොරෝනා-මර්දන-එන්නත්-ගැනීම-අනිවාර්ය-කර-නීති-හෝ-රෙගුලාසි-පනවා-නැහැ-සෞඛ්‍ය-සේවා-අධ්‍යක්ෂ-ජනරාල්",
       "Category": "Local News",
       "Parent URL": "https://www.hirunews.lk/local-news.php?pageID=1489"
}