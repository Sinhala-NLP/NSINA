{
       "Source": "hirunews",
       "Timestamp": "Friday, 18 February 2022 - 17:22",
       "Headline": "තවත් කොරෝනා මරණ 23ක්",
       "News Content": "මෙරටින් තවත් කොරෝනා ආසාදිත මරණ 23ක් වාර්තාවී තිබෙනවා.\nඒ අනුව මෙරට සමස්ත මරණ සංඛ්‍යාව දැක්වෙන්නේ 15949ක් ලෙසටයි.\nසෞඛ්‍ය සේවා අධ්‍යක්ෂ ජනරාල්වරයා විසින් ඊයේ (17) තහවුරු කරන ලද මෙම මරණ අතර කාන්තාවන් 6ක් සහ පිරිමි පුද්ගලයන් 17ක් වනවා.\nවයස අවුරුදු 30ට අඩු වයස් කාණ්ඩයේ කිසිදු මරණයක් වාර්තාවී නැහැ.\nඅවුරුදු 30ත් 59ත් අතර පිරිමි පුද්ගලයන් 5දෙනෙකු සහ කාන්තාවන් 3 දෙනෙකු මියගිය පිරිසට අයත්.\nඅවුරුදු 60 සහ ඊට වැඩි වයස් කාණ්ඩයේ මරණ 15ක් වාර්තාවන අතර ඒ කාන්තාවන් 3ක් සහ පිරිමි 12ක් වශයෙන්.\nශ්‍රී ලංකාවෙන් මේ දක්වා කොරෝනා වෛරස් ආසාදිතයන් 633051ක් හඳුනාගෙන තිබෙනවා.\nඉන් රෝහල්ගතව ප්‍රතිකාර ලබන සංඛ්‍යාව 20486ක්.\nඅද දිනයේ සුවය ලැබූ තවත් 310 දෙනෙකු රෝහල්වලින් පිටව ගිය අතර ඒ අනුව සුවය ලැබූ සමස්ත සංඛ්‍යාව දැක්වෙන්නේ 596639ක් ලෙසටයි.\nමේ අතර පාර්ලිමේන්තු මන්ත්‍රී අකිල එල්ලාවලට කොරෝනා වෛරසය ආසාදනය වී ඇති බවට හඳුනාගෙන තිබෙනවා.\nඅද (18) දින සිදු කරන ලද කොවිඩ් පරීක්ෂණයකින් අනතුරුවයි මන්ත්‍රීවරයාට වෛරසය ආසාදනය වී ඇති බවට හඳුනාගෙන ඇත්තේ.\nමන්ත්‍රී අකිල එල්ලාවල රත්නපුර දිස්ත්‍රික්කය නියෝජනය කරමින් ශ්‍රී ලංකා පොදුජන පෙරමුණ හරහා පාර්ලිමේන්තුව නියෝජනයට අවස්ථාව ලද නවක මන්ත්‍රීවරයෙක්.\nපසුගිය සති කිහිපය තුළ දී ආණ්ඩු පක්ෂයේ ප්‍රබලයින්ට මෙන්ම විපක්ෂයේ ප්‍රබලයින් කිහිපදෙනෙකු ද වෛරසය ආසාදිතයින් ලෙස හඳුනා ගැනුණා.\nඒ අතර, කථානායක මහින්ද යපා අබේවර්ධන, හර්ෂණ රාජකරුණා, ලසන්ත අලගියවන්න, සම්පත් අතුකෝරාළ, රෝහිණී කවිරත්න ආදී මැති සබය දිනෙන් දින උණුසුම් කරන දේශපාලනඥයින් රැසකට වෛරසය ආසාදනය වුණා.",
       "URL": "https://www.hirunews.lk/297374/තවත්-කොරෝනා-මරණ-23ක්",
       "Category": "Local News",
       "Parent URL": "https://www.hirunews.lk/local-news.php?pageID=1348"
}