{
       "Source": "hirunews",
       "Timestamp": "Saturday, 23 December 2017 - 15:14",
       "Headline": "රත්නපුර අනතුරේ බස් රථය පැදවූ කොන්දොස්තරට රියදුරු බලපත්‍රය නැහැ (ඡායාරූප)",
       "News Content": "රත්නපුර - පතුල්පාන ප්‍රදේශයේදී අද අලූයම ප්‍රපාතයකට පෙරලී අනතුරට ලක්වූ  පෞද්ගලික බස් රථය පැදවූ එහි කොන්දොස්තරවරයාට රියදුරු බලපත්‍රයක් නොමැති බව වැඩිදුර විමර්ශනවලදී අනාවරණ වී තිබෙනවා.\nබස් රථයේ රියදුරුට හටගත් අධික විඩාව සහ නිදිමත හේතුවෙන් උඩවලව ප්‍රදේශයේදී එහි කොන්දොස්තරවරයාට බස් රථය පැදවීමට භාරදී ඇති බවයි මීට පෙර අනාවරණ වුණේ.\nමෙම අනතුරින් කාන්තාවක සහ පුද්ගලයෙකු ජීවිතක්ෂයට පත්වූ අතර තවත් 44 දෙනෙකු තුවාල ලබා රෝහල් ගත කෙරුණා.\nඅනතුරින් තුවාල ලබා රෝහල් ගතකර සිටින බස් රථයේ ඉදිරිපස ගමන්කළ මගියෙකු සඳහන් කළේ ඒ වනවිට බස් රථය පැදවූයේ රියදුරු සහයක විසින් බවයි.\nඔහු අනතුර සිදුවන අවස්ථාවේ එක් අතකින් බස් රථයේ සවිකර තිබූ TV යන්ත්‍රයේ වෙනස් කිරීමක් සිදුකිරීමට උත්සාහ කළ බවයි මගියා වැඩිදුරටත් සඳහන් කළේ.\nඑහිදී ඉදිරිපසින් පැමිණි කුඩා ලොරි රථයක ගැටීමෙන් බේරීමට උත්සාහ ගත් බවත් ඒත් සමඟම බස් රථය ඇලට පෙරලී ගිය බවත් එම මගියා කියසිටියා.\nපොලීසිය සඳහන් කළේ ඌරුබොක්ක සිට කොළඹ බලා ධාවනය වූ බස් රථයක් මෙලෙස අනතුරට ලක්වී ඇති බවයි.\nඅනතුරෙන් තුවාල ලැබූවන්ගෙන් 41 දෙනෙකු රත්නපුර රෝහලට සහ 3 දෙනෙකු කහවත්ත රෝහලට ඇතුළත් කර තිබෙනවා.\nඔවුන් අතර කුඩා දරුවන් ද සිටින බවයි වාර්තා වන්නේ.\nඅනතුර සිදුවන අවස්ථාවේ බස් රථයේ මගීන් 60 දෙනෙකු ගමන් කර ඇති බවයි පොලීසිය සඳහන් කළේ.\nමිය ගොස් ඇත්තේ කාන්තාවක් සහ පිරිමි පුද්ගලයෙක්.\nඅනතුරෙන් පසුව පලා ගිය එහි රියදුරු මේ වනවිට පොලීසිය වෙත භාරවී ඇති අතර ඔහු රත්නපුර මහේස්ත්‍රාත්වරයා හමුවට ඉදිරිපත් කිරීමට නියමිතයි.\nඡායාරූප - පැල්මඩුල්ල ජී ඒ එස් ගමඇතිගේ",
       "URL": "https://www.hirunews.lk/179126/රත්නපුර-අනතුරේ-බස්-රථය-පැදවූ-කොන්දොස්තරට-රියදුරු-බලපත්‍රය-නැහැ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4159"
}