{
       "Source": "hirunews",
       "Timestamp": "Tuesday, 16 August 2022 - 12:51",
       "Headline": "ජල ගාස්තුව ලබන මස සිට ඉහළ යන ලකුණු",
       "News Content": "ලබන මස 01 වනදා සිට ජල ගාස්තු ඉහළ නැංවිමට තිරණය කර ඇති බව වාර්තා වනවා.\nඅමාත්‍ය මණ්ඩල අනුමැතියද ඊට හිමි වී ඇති අතර, ඒ අනුව මෙම සතියේ දී ගාස්තු ඉහළ නැංවීමට අදාළ ගැසට් නිවේදනය නිකුත් කිරිමට හැකි වනු ඇති බවයි ජල සම්පාදන හා ජලාප්‍රවාහන මණ්ඩලයේ උසස් නිලධාරියෙකු කියා සිටියේ.\nඑහි දී දැනට අය කරන ගෘහස්ත ගාස්තුව සියයට 60 සිට 70 දක්වා අගයකින් ඉහළ නැංවීමට තිරණය තිබෙනවා.\nඑසේම වානිජ ආයතනවලින් අය කෙරෙන ගාස්තුවද ඉහළ නැංවෙන අතර, දැනට අය කෙරෙන සේවා ගාස්තුවද රුපියල් 50 සිට 300 දක්වා ඉහළ නැංවීමට යි යෝජනා කර ඇත්තේ.\nඅවසන් වරට ජල ගාස්තු ඉහළ නංවනු ලැබුවේ 2012 වසරේදි යි.\nඒ අනුව, ගත වු වසර 10 තුළ ජල ඒකකයක් නිෂ්පාදනය කිරිම සඳහා වැය කරන පිරිවැය, ඉහළ ගොස් තිබීම සලකා මෙම ගාස්තු සංශෝධනය සිදු කරන බව ජල සම්පාදන මණ්ඩලයේ උසස් නිළධාරියා සඳහන් කලා.\nඉන්ධන ගැටලුවෙන් ගුවන් යානා පැමිණීමේ අඩුවක්.\nඑසේම ඉන්ධන ලබා ගැනිමට පවතින අපහසුතාවය මත මෙරටට පැමිණෙන සහ පිටත්වන ගුවන් යානා සංඛ්‍යාව සැලකිය යුතු ප්‍රමාණයකින් අඩු වි ඇති බව වරාය, නාවික හා ගුවන් සේවා අමාත්‍යංශ්‍ය පවසනවා.\nමේ හේතුවෙන් කඩිනමින් ගුවන් යානා වලට ඉන්ධන ලබා දිමේ විශේෂ වැඩපිළිවෙලක් ක්‍රියාත්මක කරන ලෙසට යි විෂය භාර අමාත්‍ය නිමල් සිරිපාල සිල්වා එම අමාත්‍යංශයේ අද පැවති සාකච්ඡාවකට එක්වෙමින් උපදෙස් ලබා දි ඇත්තේ.\nමේ වනවිට ශ්‍රි ලංකාව සමඟ ජාත්‍යන්තර ගුවන් සේවා 30ක් පමණ ක්‍රියාත්මක වන බවත් දෛනිකව ගුවන් යානා ඉන්ධන ලීටර් මිලියන 1 දශම, 3ක් අවශ්‍ය බව එම සාකච්ඡාවේ දී අනාවරණය වුණා.\nඑබැවින් බාධාවකින් තොර ව ඛනිජ තෙල් සංස්ථාවට ඉන්ධන සුපුරාලීම නො හැකි නම් ගුවන් යානා ඉන්ධන ආනයනය සඳහා පෞද්ගලික අංශයේ පාර්ශවයකට ඉඩ ලබා දිය යුතු බවට යි අමාත්‍ය නිමල් සිරිපාල ද සිල්වා එහි දී සඳහන් කළේ.\nඑමෙන්ම, හදිසියේ අක්‍රිය වු නොරොච්චෝලේ විදුලි බලාගාරයේ පලමු ජනන යන්ත්‍රයේ ප්‍රතිසංස්කරණ කටයුතු මේ වනවිට ආරම්භ කර තිබෙනවා.\nසති දෙකක කාලයක් ඒ සඳහා ගත වනු ඇති බවට යි ලංකා විදුලි බල මණ්ඩලය ප්‍රකාශ කළේ.\nපළමු ජනන යන්ත්‍රය ඊයේ දිනයේ දී අක්‍රිය විමත් සමඟ අද සිට දිනකට පැය 3ක කාලයක් විදුලි කප්පාදුවක් සිදු කෙරෙනවා.\nමේ අතර මිළ සුත්‍රයට අනුව ඉන්ධන මිළෙහි කිසිදු සංශෝධනයක් සිදු නො කිරීමට රජය තීරණය කර තිබෙනවා.\nවිදුලි බල හා බලශක්ති අමාත්‍ය කංචන විජේසේකර මීට පෙර සඳහන් කළේ, සෑම මසකම පළමු වනදා සහ 15 වන දා ඉන්ධන මිළ සංශෝධනයක් සිදු කරන බවයි.\nඑහෙත්, ඊයේ දින එම සංශෝධන ක්‍රියාත්මක විමට නියමිත ව තිබුණද මිල සංශෝධනයක් සිදු වූයේ නැහැ.\nමේ වනවිට ලෝක වෙළෙදපලේ ඉන්ධන මිල සැලකිය යුතු මට්ටමකින් පහළ ගොස් තිබෙනවා.\nමේ අතර, ඉන්ධන පිරවුම්හල්වලින් ඉන්ධන ඇනවුම් කිරිම අඩු වි ඇති බවයි ලංකා ඛනිජ තෙල් පෞද්ගලික ටැංකි රථ හිමියන්ගේ සංගමයේ සමලේකම් ශාන්ත සිල්වා කොළඹ අද පැවැති මාධ්‍ය හමුවක දී කියා සිටියේ.",
       "URL": "https://www.hirunews.lk/312898/ජල-ගාස්තුව-ලබන-මස-සිට-ඉහළ-යන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=937"
}