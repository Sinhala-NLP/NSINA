{
       "Source": "hirunews",
       "Timestamp": "Friday, 25 September 2020 - 19:01",
       "Headline": "මහනුවර ගිලා බැසීමට ලක්වූ ගොඩනැගිල්ලේ හිමිකරුගෙන් පොලීසිය ප්‍රකාශ සටහන් කර ගනී",
       "News Content": "මහනුවර - බූවැලිකඩ කඩාවැටුණු පස්මහල් ගොඩනැගිල්ලේ හිමිකරුගෙන් පොලීසිය ප්‍රකාශයක් සටහන් කරගෙන තිබෙනවා.\nඒ අනුව, ඔහු ලබා දුන් තොරතුරුවලට අනුව අදාළ ගොඩනැගිල්ල ඉදිකල මාතලේ ප්‍රදේශයේ පෞද්ගලික හිමිකරුගෙන් ප්‍රකාශයක් ලබා ගැනීමට අද දිනයේ පොලිස් කණ්ඩායමක් එම ස්ථානය වෙත පිටත්ව ගොස් තිබෙනවා.\nමේ අතර ගොඩනැගිල්ලට යටවීමෙන් මියගිය තම සහෝදරයාගේ පවුලට සාධාරණය ඉටුකර දෙන ලෙස මියගිය පුද්ගලයාගේ සහෝදරයා ජනාධිපතිවරයාගෙන් ඉල්ලා සිටිනවා.\nඑංගලන්තයේ සිට මෙරටට පැමිණ මේ වනවිට නිරෝධායනයට ලක්වෙමින් සිටින ඔහු මේ බව සඳහන් කළේ අන්තර්ජාලය වෙත වීඩියෝවක් මුදාහරිමින්.\nමේ අතර හිරු ප්‍රවෘත්ති අංශය සමඟ සංවාදයකට එක්වෙමින් මධ්‍යම පළාත් ආණ්ඩුකාර නීතීඥ ලලිත් යූ ගමගේ සඳහන් කළේ කඩාවැටුණු ගොඩනැගිල්ලේ හිමිකරු 2006 වසරේදී මහල් දෙකක් ඉදිකිරීම සඳහා පළමුව මහනුවර මහ නගර සභාවෙන් අවසර ලබාගෙන ඇති බවයි.\nඅනතුරුව ඔහු ඉතිරි මහල් ඉදිකර ඇති බව ආණ්ඩුකාරවරයා කියා සිටියා.\nකඩාවැටුණු මෙම ගොඩනැගිල්ලට යටවීමෙන් ඊට පහළින්  පිහිටි හෝටලයක සිටි අඹුසැමි යුවළක් සහ ඔවුන්ගේ මාස එකහමාරක් වයසැති බිළිඳිය ජීවිතක්ෂයට පත්වී හෙටට සතියක කාලයක් ගතවනවා.\nමේ අතර කඩාවැටුණු ගොඩනැගිල්ලේ සාම්පල රසායනාගාර පරීක්ෂණ සඳහා යොමුකර තිබෙනවා.\nමධ්‍යම පළාත් ආණ්ඩුකාර ලලිත් යූ ගමගේ අනාවරණ කළේ මහනුවර මහ නගර සභා බලප්‍රදේශය තුළ අවදානම් සහ අනවසර ඉදිකිරීම් 256ක් ඉවත් කරන ලෙස අධිකරණ නියෝග ලබාදී ඇතත්, මේ දක්වා ඒවා ඉවත් කිරීමට නොහැකි වී ඇති  බවයි.",
       "URL": "https://www.hirunews.lk/251099/මහනුවර-ගිලා-බැසීමට-ලක්වූ-ගොඩනැගිල්ලේ-හිමිකරුගෙන්-පොලීසිය-ප්‍රකාශ-සටහන්-කර-ගනී",
       "Category": "Local News",
       "Parent URL": "https://www.hirunews.lk/local-news.php?pageID=2430"
}