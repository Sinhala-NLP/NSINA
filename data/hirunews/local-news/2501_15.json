{
       "Source": "hirunews",
       "Timestamp": "Monday, 24 August 2020 - 13:22",
       "Headline": "දුම්කොළ අඩංගු විට වර්ග විකිණීම, ප්‍රදර්ශනය සහ මහජනතාවට පෙනෙන සේ දුම්වැටි භාවිතය සපුරා තහනම්",
       "News Content": "2006 අංක 27 දරණ දුම්කොළ හා මධ්‍යසාර පිළිබද ජාතික අධිකාරී පණතට අනුව දුම්කොළ අඩංගු විට වර්ග විකිණීම ,ප්‍රදර්ශනය කිරීම සහ මහජනතාවට පෙනෙන සේ දුම්වැටි භාවිතය ශ්‍රී ලංකාව තුල සපුරා තහනම් බව දුම්කොළ හා මධ්‍යසාර පිළිබද ජාතික අධිකාරීයේ සභාපති, ආචාර්ය , වෛද්‍ය සමාධි රාජපක්ෂ මහතා පවසනවා.\nමත්ද්‍රව්‍ය ,දුම්වැටි සහ මධ්‍යසාර නිවාරණය පිණිස නව ක්‍රියාකාරී සැලැස්මක් සකස් කිරීමේ පුහුණු වැඩසටහනක දේශනයක් කරමින් ඔහු අද (2020.08.24) මේ බව සදහන් කළා.\nදිවයින පුරා විසිරී සිටින සෞඛය ක්ෂේත්‍රයේ නිලධාරීන් සහ වෛද්‍ය නිලධාරීන් වෙනුවෙන් බත්තරමුල්ල හෝටලයකදී පැවැත්වුන පුහුණු වැඩමුළුවේදී ආචාර්ය සමාධි රාජපක්ෂ අවධාරණය කළේ ඉදිරි කාලයේදී මත්ද්‍රව්‍ය නිවාරණය වෙනුවෙන් මෙම නීති ප්‍රායෝගිකව තදින් ක්‍රියාත්මක කිරීමට මැදිහත්වීමක් කිරීමට දුම්කොළ හා මධ්‍යසාර පිළිබද ජාතික අධිකාරිය බලාපොරොත්තු වන බවයි.\nදුම්බීමට තහනම් ප්‍රදේශ යටතට මේ දක්වා සලකා ඇත්තේ විවෘත නැති පොදු ස්ථානයන්.\nපනතේ මේ වගන්තිය යටතේ බොහොමයක් පොදු ස්ථාන ආවරණය නොවන බව පෙනී ගොස් තිබෙනවා.\nඉදිරියේදී මෙම වගන්තිය සියලුම පොදු ස්ථාන ලෙස වෙනස් කිරීමට බලාපොරොත්තු වන බවද ඔහු සඳහන් කළා.\nකෙසේ වෙතත් දැනට පවතින පනත අනුව වුවද තවත් අයෙක් පෙළඹවීමක් ඇතිවන පරිදි මහජනතාවට ප්‍රදර්ශනය වන සේ දුම්වැටි භාවිතය දැනට තිබෙන පනත යටතේ වුවද සපුරා තහනම් බව ඔහු සඳහන් කළා.\nඑසේම දුම්කොළ සහිත බුලත් විට අලෙවි කිරීමද සපුරා තහනම් නමුත් එම නීතිය තවමත් හරිහැටි ක්‍රියාත්මක නොවනවන බව වෛද්‍ය සමාධි රාජපක්ෂ කියා සිටියා.\nනමුත් ඉදිරියේදී මේ නීති ප්‍රකාරව දැඩිව කටයුතු කිරීමට තීරණය කර ඇතැයි ඔහු අවධාරණය කළා.\nමේ අතර දුම්කොල සහිත බුලත් විට සැපීම ඇතිවන මුඛ පිළිකා නිසා ශ්‍රී ලංකාවේ ශ්‍රම හමුදාවෙන් තිදෙනෙක් (03) දිනකට අහිමිවන බව එනම් මරණයට පත්වන බවද ඔහු අනාවරණ කලා.",
       "URL": "https://www.hirunews.lk/248534/දුම්කොළ-අඩංගු-විට-වර්ග-විකිණීම-ප්‍රදර්ශනය-සහ-මහජනතාවට-පෙනෙන-සේ-දුම්වැටි-භාවිතය-සපුරා-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=2501"
}