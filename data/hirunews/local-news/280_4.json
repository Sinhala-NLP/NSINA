{
       "Source": "hirunews",
       "Timestamp": "Saturday, 10 June 2023 - 15:23",
       "Headline": "පොලිස් අණ නොතකා ධාවනය කල රථයේ බලපත්‍ර නොමැති ගවයින්",
       "News Content": "පොලිස් අණ නොතකා ධාවනය කල කැබ් රථයකට අද(10) අළුයම හම්බන්තොට උඩමලල හංදිය අසලදී පොලිසිය වෙඩි තබා තිබෙනවා.\nකැබ් රථය නතරකර ගැනීමෙන් පසුව එය පරීක්ෂා කිරිමේ දී බලපත්‍ර නොමැතිව ගවයින් ප්‍රවාහනය කරමින් සිටි බව හම්බන්තොට මූලස්ථාන පොලීසිය පවසනවා.\nහම්බන්තොට මූලස්ථාන පොලිසියේ නිළධාරීන් රාත්‍රී ජංගම මුර සංචාරයේ යෙදී සිටින අවස්ථාවේ දී උඩමලල හංදිය අසලදී කැබ් රථයක් ධාවනය වෙමින් තිබූ අතර එය නතර කරන ලෙසට පොලිසිය අණ කලද පොලිස් අණ නොතකා කැබ් රථය ධාවනය කර තිබෙනවා.\nවහා ක්‍රියාත්මක වූ පොලිස් නිළධාරීන් රාජකාරිය සඳහා යොදාගත් ටී පනස් හය ගිනි අවිය යොදාගනිමින් අහසට වෙඩි තබා තිබෙන අතර, එම වෙඩි තැබීම සමඟ කැබ් රථය නතර කර එහි සිටි එක් පුද්ගලයෙක් එම අවස්ථාවේ දි පලාගොස් ඇති බවත්, කැබ් රථයේ රියදුරු හා කැබ් රථය එම අවස්ථාවේ දී පොලිස් අත්අඩංගුවට ගත් බවත් පොලීසිය පවසනවා.\nඑහිදී කැබ් රථයේ බලපත්‍ර නොමැතිව එළ හා මී වසු පැටියන් හතර දෙනෙක් ප්‍රවාහනය කරමින් සිට ඇත බවයි අප වාර්තාකරු පවසන්නේ.\nඅත්අඩංගුවට ගත් සැකකරු තංගල්ල නෙටොල්පිටිය ප්‍රදේශයේ පදිංචි අයෙක් වන අතර කැබ් රථය අත්අඩංගුවට ගත් රියදුරුගේ බිරිඳට අයත් බව පොලිස් විමර්ශන වලදී හෙලි වී තිබෙනවා.\nසිද්ධිය සම්බන්ධයෙන් හම්බන්තොට මූලස්ථාන පොලිසිය පරීක්ෂන සිදු කර‍යි.",
       "URL": "https://www.hirunews.lk/337549/පොලිස්-අණ-නොතකා-ධාවනය-කල-රථයේ-බලපත්‍ර-නොමැති-ගවයින්",
       "Category": "Local News",
       "Parent URL": "https://www.hirunews.lk/local-news.php?pageID=280"
}