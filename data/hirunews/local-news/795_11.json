{
       "Source": "hirunews",
       "Timestamp": "Tuesday, 18 October 2022 - 13:23",
       "Headline": "තිළිණි ප්‍රියමාලිගේ පෙම්වතා රිමාන්ඩ් (වීඩියෝ)",
       "News Content": "UPDATED : 18.10.2022 : 1.33PM\nතිළිණි ප්‍රියමාලිගේ ව්‍යාපාරික හවුල්කරුවා යැයි කියන ඉසුරු බණ්ඩාර හෙට (19) දක්වා රිමාන්ඩ් කර තිබෙන බව වාර්තා වනවා.\n----------------------------------\nමහා පරිමාණ මූල්‍ය වංචා කිරීම සම්බන්ධයෙන් රක්ෂිත බන්ධනාගාරගත කර සිටින තිළිණි ප්‍රියමාලිගේ පෙම්වතා බව පවසමින් ඇය සමඟ සමීප සබඳතා පැවැත්වූ ඉසුරු බණ්ඩාර නැමැත්තාගෙන් තවදුරටත් අපරාධ පරීක්ෂණ දෙපාර්තමේන්තුව ප්‍රකාශ ලබාගනිමින් සිටිනවා.\nඔහු අද (18) අධිකරණය වෙත ඉදිරිපත් කිරීමට නියමිත බව යි එහි උසස් පොලිස් නිලධාරියෙකු සඳහන් කළේ.\nඊයේ ඉසුරු බණ්ඩාර නැමැත්තා ප්‍රකාශයක් ලබා ගැනීම සඳහා අපරාධ පරීක්ෂණ දෙපාර්තමේන්තුව වෙත කැඳවා තිබූ අතර, පසු ව එහි දී අත්අඩංගුවට ගනු ලැබුවා.\nඉසුරු බණ්ඩාර පිළිබඳ තොරතුරු රැසක් අනාවරණය වී ඇති අතර, ඔහු සම්බන්ධයෙන් හිරු ප්‍රවෘත්ති ඔස්සේ ද අප හෙළිදරව් කළා.\nඑහි දී ඔහු කියා සිටියේ තමන් තිළිණි ප්‍රියමාලිගේ සැමියා නො වන අතර ඇගේ පෙම්වතෙකු පමණක් වන බව යි.\nකෙසේ වෙතත් ඔහු මීට පෙර අවස්ථා ගණනාවක දී තිලිණි ප්‍රියමාලිගේ බිරිඳ ලෙස පෙනී සිට තිබෙනවා.\nතිලිණි ප්‍රියමාලි සම්බන්ධයෙන් අපරාධ පරීක්ෂණ දෙපාර්තමේන්තුවට පැමිණිලි කර ඇති ව්‍යාපාරිකයෙකු වන කමල් හසන් නමැත්තා හිරු ප්‍රවෘත්ති අංශය සමග සම්මුඛ සාකච්ඡාවකට එක්වෙමින් පසුගියදා අනාවරණ කළේ ඇය සමග රත්‍රං ජාවාරමට ඉසුර බණ්ඩාර නමැත්තා ද සම්බන්ධ බවයි.\nමේ අතර, ගලෙන්බිඳුන්වැව- දිවුල්වැව ප්‍රදේශයේ ගොවි ජනතාවගෙන් රුපියල් කෝටි 25කට ආසන්න මුදලක් වංචා කළ පුද්ගලයෙකු සහ මූල්‍ය ආයතනයක් සම්බන්ධයෙන් පොලිසියට මේ වන විට පැමිණිලි ඉදිරිපත් වී තිබෙනවා.",
       "URL": "https://www.hirunews.lk/318175/තිළිණි-ප්‍රියමාලිගේ-පෙම්වතා-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=795"
}