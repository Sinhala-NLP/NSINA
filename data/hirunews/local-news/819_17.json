{
       "Source": "hirunews",
       "Timestamp": "Friday, 07 October 2022 - 13:06",
       "Headline": "සිද්ධමුල්ලේ හෙරොයින් ජාවාරම්කරු ගැන තොරතුරු රැසක් හෙළි වෙයි",
       "News Content": "කැස්බෑව - සිද්ධමුල්ල ප්‍රදේශයේ නිවසක තිබී රුපියල් කෝටි 10කට ආසන්න හෙරොයින් කිලෝග්‍රෑම් 06ක් සොයා ගැනීමේ සිද්ධියේ ප්‍රධාන සැකකරු, කාලයක් තිස්සේ දිවයින පුරා විවිධ ප්‍රදේශවල නිවෙස් කුලියට ගනිමින් හෙරොයින් ජාවාරමේ යෙදී සිට ඇති බවට අනාවරණය වී තිබෙනවා.\nඊයේ (06) තංගල්ල කොට්ඨාස අපරාධ විමර්ශන අංශය විසින් අදාළ නිවස පරීක්ෂා කිරීමේ දී මෙම හෙරොයින් තොගයට අමතරව මිලිමීටර 9 වර්ගයේ පිස්තෝල පතොරම් 19ක්, හෙරොයින් ඇසුරුම් කිරීම සඳහා යොදාගත් උපකරණ සහ ව්‍යාජ වාහන අංක තහඩු ඇතුළු ලිපි ලේඛන කිහිපයක්ද සොයා ගැනුණා.\nඅම්බලන්තොට පාලම අසල දී හෙරොයින් ග්‍රෑම් 40ක් සමඟ ඊයේ අත්අඩංගුවට ගත් 19 හැවිරිදි සැකකරුවෙකුගෙන් ලද තොරතුරකට අනුවයි පොලිසිය මෙම නිවස වටලනු ලැබුවේ.\nකෙසේ වෙතත් එම අවස්ථාවේ නිවසේ සිටි සැකකරුවන් දෙදෙනෙකු පලා ගොස් තිබූ අතර, ඔවුන් අම්බලන්තොට ප්‍රදේශයේ දී අත්අඩංගුවට ගත් තරුණයාගේ ඥාතීන් බවට පසුව අනාවරණ වුණා.\nපලා ගිය පුද්ගලයින් දෙදෙනා අතර මෙම ජාවාරමට සම්බන්ධ 39 හැවිරිදි ප්‍රධාන සැකකරුද සිටින අතර, ඔවුන් සොයා මේ වනවිට මෙහෙයුමක් ආරම්භ කර තිබෙනවා.\nසැකකරුවන් කුලි පදනම මත මාස හතක කාලයක් තිස්සේ මෙම නිවසේ රැඳී සිට තිබෙනවා.\nඔවුන්ට මෙම මත්කුඩු තොගය ලැබුණේ කෙසේ ද යන්න සම්බන්ධයෙන් ද විමර්ශන සිදු කරන බවයි තංගල්ල කොට්ඨාස අපරාධ විමර්ශන අංශයේ උසස් නිලධාරියෙකු කියා සිටියේ.",
       "URL": "https://www.hirunews.lk/317250/සිද්ධමුල්ලේ-හෙරොයින්-ජාවාරම්කරු-ගැන-තොරතුරු-රැසක්-හෙළි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=819"
}