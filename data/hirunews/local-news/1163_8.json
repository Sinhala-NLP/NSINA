{
       "Source": "hirunews",
       "Timestamp": "Tuesday, 17 May 2022 - 13:01",
       "Headline": "දින 10 කට පසු පාසල් යළි විවෘත වෙයි",
       "News Content": "මුළු දිවයිනටම පනවා තිබූ ඇඳිරිනීතිය අද පෙරවරු 5ට ඉවත් කිරීමත් සමඟ ජන ජීවිතය සාමාන්‍ය අතට හැරෙමින් පවතිනවා. රජය විසින් මේ දක්වා ඇඳිරිනීතිය යළි දීර්ඝ කිරීම සම්බන්ධයෙන් කිසිදු ප්‍රකාශයක් සිදු කර නැහැ.\nගාලු මුවදොර ඇති වූ ගැටුම්කාරී තත්වයත් සමඟ වසා දමා තිබූ පාසල් අද යලි ආරම්භ කෙරුණේ දින 10 කට පසුවයි.\nපාසල් ආරම්භයත් සමඟ දරුවන්ගේ පැමිණීම සාමාන්‍ය තත්වයේ පැවතියත් ඉන්ධන ගැටලුව හේතුවෙන් දරුවන් මෙන්ම ගුරුවරුන්ටද පාසල් වෙත පැමිණිමේදී බාධා මතුවී ඇති බවයි ලංකා ගුරු සංගමයේ ප්‍රධාන ලේකම් ජෝෂප් ස්ටාර්ලින් කියා සිටියේ.\nමේ අතර, රජයේ කාර්යාල කටයුතු ද අද සාමාන්‍ය පරිදි ක්‍රියාත්මක වූ අතර දින කිහිපයක සිට අත්හිටුවා තිබූ එක් දින සහ සාමාන්‍ය සේවය යටතේ ගමන් බලපත්‍ර නිකුත් කිරීම අද සිට සිදු කෙරෙන බව ආගමන විගමන දෙපාර්තමේන්තුව ප්‍රකාශ කළා.\nඇඳිරිනීතිය ලිහිල් කිරීමත් සමඟ බස් රථ ධාවනය සාමාන්‍ය පරිදි සිදු වුවද පවතින ඉන්ධන අර්බුදය හමුවේ බස්රථ යම් ප්‍රමාණයක් පමණක් ධාවනය වන බවයි ලංකා පෞද්ගලික බස්රථ හිමියන්ගේ සංගමයේ සභාපති ගැමුණු විජේරත්න කියා සිටියේ.\nමේ අතර, වෙසක් උත්සවය හා ඇඳිරිනීතිය ක්‍රියාත්මක වීම හේතුවෙන් අඩාල වී තිබූ දුම්රිය ධාවනය ද අද සිට යථා තත්වයට පත්ව ඇති බව දුම්රිය නියෝජ්‍ය සාමාන්‍යාධිකාරී ගාමිණී සෙනෙවිරත්න පවසනවා.",
       "URL": "https://www.hirunews.lk/304568/දින-10-කට-පසු-පාසල්-යළි-විවෘත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1163"
}