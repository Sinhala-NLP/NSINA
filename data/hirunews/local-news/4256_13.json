{
       "Source": "hirunews",
       "Timestamp": "Tuesday, 24 October 2017 - 10:32",
       "Headline": "නවාතැන් ඉල්ලා පැමිණි ඝාතනයක් සිදුකළ අයෙකුට මරණ දඬුවම",
       "News Content": "පුද්ගල ඝාතනයක් සම්බන්ධයෙන් වැරදිකරු වූ කළුතර, මල්වත්ත ප්‍රදේශයේ පදිංචි 41 හැවිරිදි තිදරු පියෙකුට මීගමුව මහාධිකරණ විනිසුරු පියසීලී වික්‍රමසිංහ මතුරට විසින් මරණ දඬුවම නියම කර තිබෙනවා.\nසැකකරු විසින් 2005 වසරේ අගෝස්තු මස 10වන දින කොච්චිකඩේ පදිංචිව සිටි බෝතල් කඩ ව්‍යාපාරිකයෙකු මෙලෙස ඝාතනය කර ඇති බවටයි කරුණු අනාවරණය වී ඇත්තේ.\nඅදාල චූදිතයා කොසු, ඉදල් විකිණීම සඳහා පැමිණ බෝතල්කඩ හිමියාගෙන් නවාතැන් පහසුකම් ඉල්ලා තිබෙනවා.\nඑහිදී ඔහුට නවාතැන් පහසුකම හිමිව ඇති අතර පසුව බෝතල්කඩ හිමියාගේ ගෙල රෙද්දකින් සිරකොට මරා දමා ඇති බවටයි තොරතුරු අනාවරණය කරගෙන ඇත්තේ.\nමේ සම්බන්ධයෙන් පරීක්ෂණ පැවැත්වූ කොච්චිකඩේ පොලිසිය සිදුවීමෙන් දින 03කට පසු විත්තිකරු සහ එයට සහය වූ තවත් අයෙකු අත්අඩංගුවට ගැනුනා.\nදීර්ඝ නඩු විභාගයකින් පසු දෙවැනි විත්තිකරුට එරෙහිව තිබූ චෝදනාව ඔප්පු කිරීම සඳහා සාක්ෂි නොමැති වීම හේතුවෙන් ඔහු නිදොස් කොට නිදහස් කර තිබෙන අතර එම සිද්ධිය සම්බන්ධයෙන් අධිචෝදනා ලැබූ පළමු විත්තිකරුට මෙලෙස මරණ දණ්ඩනය නියම වුණා.",
       "URL": "https://www.hirunews.lk/174270/නවාතැන්-ඉල්ලා-පැමිණි-ඝාතනයක්-සිදුකළ-අයෙකුට-මරණ-දඬුවම",
       "Category": "Local News",
       "Parent URL": "https://www.hirunews.lk/local-news.php?pageID=4256"
}