{
       "Source": "hirunews",
       "Timestamp": "Wednesday, 16 October 2019 - 18:44",
       "Headline": "පත්වීම් ලිපි සොයන්න ඡන්ද කොමිසම නිවාස අධිකාරියට පනී",
       "News Content": "මැතිවරණයක් ප්‍රකාශයට පත් කර ඇති මොහොතක පත්වීම් ලබාදීම, භාණ්ඩ බෙදා හැරීම වැනි ක්‍රියා නවත්වන ලෙසට දැනුම්දී තිබුණ ද, කොළඹ ජාතික නිවාස සංවර්ධන අධිකාරියේ නව පත්වීම් ලබාදීමට ලිපි සකස් කරන බවට ලද තොරතුරකට අනුව මැතිවරණ කොමිසමේ නිලධාරින් අද එහි පැමිණියා.\nඒ සදහා මැතිවරණ කොමිසමේ පිහිටුවා ඇති පොලිස් ඒකකයේ නිලධාරින් ද එක්ව තිබෙනවා.\nඒ අනුව, නිවාස සංවර්ධන අධිකාරියෙහි දෙවන මහලෙහි පිහිටා ඇති මානව සම්පත් සංවර්ධන අංශයට පැමිණි කොමිසමේ නිලධාරින් එහි ලිපිගොනු පරීක්ෂා කළ බවටයි වාර්තා වන්නේ.\nඉදිරි දින කිහිපය තුළ නිවාස සංවර්ධන අධිකාරියට අනුයුක්තව පත්වීම් ලිපි ප්‍රදානයක් සිදුවන බවට කොමිසමට මෙම පැමිණිල්ල ලැබී තිබුණා.\nපරීක්ෂා කරන අවස්ථාව වනවිට අදාළ ලිපි හමුවී නොමැති අතර, ලැබෙන පැමිණිලි අනුව අඛන්ඩව සෝදිසි කිරිම් සිදුකරන බව මැතිවරණ කොමිසම කියා සිටියා.\nඑමෙන්ම, ජාතික නිවාස සංවර්ධන අධිකාරි සුරැකීමේ සංවිධානය ද අද මේ සම්බන්ධයෙන් සහ එම අධිකාරියේ සිදුවන තවත් මූල්‍ය අවභාවිතාවයන් සම්බන්ධයෙන් මැතිවරණ කොමිෂන් සභාව වෙත පැමිණිල්ලක් කළා.\nමේ අතර, රජයේ ප්‍රතිපාදන යටතේ ජාතික නිවාස සංවර්ධන අධිකාරියේ මැදිහත් වීමෙන් සෙවිලි තහඩු තොගයක් ඉපලෝගම සහ තඹුත්තේගම යන ප්‍රදේශවල ඡන්ද දායකයින් අතර, බෙදා හැරීමට සූදානම් කර තිබියදී මැතිවරණ කොමිෂන් සභාවේ මැදිහත්වීමෙන් ඊයේ නතර කර තිබෙනවා.",
       "URL": "https://www.hirunews.lk/226380/පත්වීම්-ලිපි-සොයන්න-ඡන්ද-කොමිසම-නිවාස-අධිකාරියට-පනී",
       "Category": "Local News",
       "Parent URL": "https://www.hirunews.lk/local-news.php?pageID=3094"
}