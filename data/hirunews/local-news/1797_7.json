{
       "Source": "hirunews",
       "Timestamp": "Sunday, 25 July 2021 - 13:25",
       "Headline": "වරකාපොළ ගල් කොරියක් නිසා ජනතාව අර්බුදයක",
       "News Content": "කෑගල්ල දිස්ත්‍රික්කයේ වරකාපොල - ඈගල්ල ග්‍රාම නිලධාරී වසමේ වසර ගණනාවක සිට පවත්වාගෙන යන ගල් කොරියක් හේතුවෙන් මේ වනවිට එම ප්‍රදේශය තුළ පාරිසරික හා සමාජයීය ගැටළු රැසක් මතුව ඇති බවට වැසි වනාන්තර සුරකින්නෝ සංවිධානය චෝදනා කරනවා.\nමෙම ගල්කොරිය පවත්වාගෙන යන්නේ පුරාවිද්‍යා වටිනාකමක් සහිත බෙලිගල ඓතිහාසික ගල්ලෙන් විහාරස්ථානයට සහ රජය සතු වනාන්තරයට මායිම්ව පවතින පෞද්ගලික යැයි පැවසෙන ඉඩමකයි.\nකෙසේ වෙතත් එම ඉඩමේ මායිම්ද ඉක්මවා යමින් රජය සතු වනාන්තරයද ආක්‍රමණය කරමින් මෙම ගල් කොරිය පවත්වාගෙන යන බවට වැසි වනාන්තර සුරකින්නෝ සංවිධානය  චෝදනා කරනවා.\nමේ සම්බන්ධයෙන් වරකාපොල ප්‍රාදේශීය ලේකම් කාර්යාලය, කෑගල්ල දිස්ත්‍රික් ලේකම් කාර්යාලය, භූ විද්‍යා සමීක්ෂණ සහ පතල් කාර්යාංශය, මධ්‍යම පරිසර අධිකාරිය දැනුවත් කළද ඔවුන් ඊට කිසිදු පියවරක් ගෙන නොමැති බවයි වේරගල ඓතිහාසික ගල්ලෙන් විහාරස්ථානයේ වැඩවසන පූජ්‍ය කහඳවැලිපොත ධම්ම සුජාත හිමියන් ප්‍රකාශ කළේ.\nඑමෙන්ම අදාළ ගල් කොරිය මධ්‍යම පරිසර අධිකාරිය සහ භූ විද්‍යා සමීක්ෂණ සහ පතල් කාර්යාංශය විසින් නිකුත් කර ඇති කොන්දේසි පවා උල්ලංඝනය කරමින් ගල්කැඩීම සිදුකරන බවද ප්‍රදේශවාසීන් චෝදනා කරනවා.",
       "URL": "https://www.hirunews.lk/277962/වරකාපොළ-ගල්-කොරියක්-නිසා-ජනතාව-අර්බුදයක",
       "Category": "Local News",
       "Parent URL": "https://www.hirunews.lk/local-news.php?pageID=1797"
}