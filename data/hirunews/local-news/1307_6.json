{
       "Source": "hirunews",
       "Timestamp": "Tuesday, 08 March 2022 - 9:03",
       "Headline": "රන් ආභරණ සහ ත්‍රිරෝද රථ සොරකම් කළ සැකකරුවන් අත්අඩංගුවට",
       "News Content": "රන් ආභරණ කොල්ලකෑමේ ජාවාරම්වල නිරත වූ කණ්ඩායම් කිහිපයක සාමාජිකයින් 4 දෙනෙකු පොලීසිය අත්අඩංගුවට ගෙන තිබෙනවා.\nඒ අතර කාන්තාවක ද සිටින බවයි පොලීසිය සඳහන් කළේ.\nරාගම - පේරලන්ද ප්‍රදේශයේදී පොලීසිය විසින් ඊයේ සිදුකරන ලද වැටලීමකදී සැකකරුවෙකු සහ සැකකාරියක අත්අඩංගුවට ගෙන තිබුණා.\nපසුව සිදු කරන ලද විමර්ශනවලදී අනාවරණ වූයේ මොවුන් දෙදෙනා කාන්තාවන්ගේ ගෙල බැදි රන් මාල කොල්ල කෑමේ ජාවාරමක නිරත වී ඇති බවයි.\nඑමෙන්ම, ගල්කිස්ස ප්‍රදේශයේ දී ද සැකකරුවන් දෙදෙනෙකු අත්අඩංගුවට ගෙන ඇති අතර ඔවුන් ද රන් මාල කොල්ලකෑමේ ජාවාරම්වල නිරත වී ඇති බවටයි විමර්ශනවල දී අනාවරණ වී ඇත්තේ.\nමේ අතර, ගම්පහ පොලීසියට ලැබුණු පැමිණිලිවලට අනුව ත්‍රිරෝද රථ සහ යතුරුපැදි සොරකම් කිරීමේ සිද්ධීන්වලට අදාළව දෙදෙනෙකු ද අත්අඩංගුවට ගෙන තිබුණේ ඊයේ (07) දිනයේදියි.\nඔවුන් විසින් සොරා ගන්නා ලද ත්‍රිරෝද රථ 9ක් සහ යතුරුපැදි දෙකක් පොලීසිය සොයාගෙන තිබෙනවා.",
       "URL": "https://www.hirunews.lk/298933/රන්-ආභරණ-සහ-ත්‍රිරෝද-රථ-සොරකම්-කළ-සැකකරුවන්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1307"
}