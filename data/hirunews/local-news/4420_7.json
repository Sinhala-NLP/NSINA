{
       "Source": "hirunews",
       "Timestamp": "Saturday, 15 July 2017 - 16:40",
       "Headline": "ජගත් නියෝජිතයාගේ ප්‍රකාශය ගැන සමීප අධ්‍යයනයක්",
       "News Content": "එක්සත් ජාතීන්ගේ මානව හිමිකම් මණ්ඩලයේ ත්‍රස්තවාදය වැළැක්වීමේ හා මූලික නිදහස ආරක්ෂා කිරීම හා ප්‍රවර්ධනය පිළිබඳ විශේෂ වාර්තාකරු, බෙන් එමර්සන් සිදුකළ ප්‍රකාශ සම්බන්ධයෙන් ප්‍රතිචාර දැක්වීමක් නොව සංවාදයකට එළඹීමක් පමණක් සිදුවන බව විදේශ කටයුතු අමාත්‍යාංශය පවසනවා.\nඑහි ප්‍රකාශිකා මහේෂිනී කොළොන්න මේ බව කියා සිටියේ ජගත් සංවිධාන විශේෂ වාර්තාකරු බෙන් එමර්සන්, මෙරට යුද අපරාධ සහ මානව හිමිකම් උල්ලංඝනය කිරීම් පිළිබඳ පරීක්ෂණ මන්දගාමීව සිදුවන බවට එල්ල කළ චෝදනා සම්බන්ධයෙන් විමසූ අවස්ථාවේදියි.\nජගත් මානව හිමිකම් මණ්ඩලය හමුවේ ශ්‍රී ලංකාව ලබාදුන් ඇතැම් ප්‍රතිඥාවන් ඉටු නොවන බවද බෙන් එමර්සන් ප්‍රකාශ කළා.\nකෙසේ නමුත් හිරු ප්‍රවෘත්ති අංශය කළ විමසීමකදී විදේශ කටයුතු අමාත්‍යාංශයේ ප්‍රකාශිකාව සඳහන් කළේ බෙන් එමර්සන් ජගත් සංවිධාන නියෝජිතයෙකු නොව විශේෂ වාර්තාකරුවෙකු පමණක් බවයි.\nඔහු ඉදිරිපත් කළ කරුණු සම්බන්ධයෙන් රජය අධ්‍යයනය කරන අතර, ඉදිරි පියවර සම්බන්ධයෙන් ඔහු සමග සාකච්ඡා කිරීමට සූදානම් බවද ඇය කියා සිටියා.\nකෙසේ නමුත් ඊට නිල ප්‍රතිචාරයක් දැක්වීම අනවශ්‍ය බවයි විදේශ කටයුතු අමාත්‍යාංශ ප්‍රකාශිකාව සඳහන් කළේ.\nබෙන් එමර්සන්ගේ වාර්තාව ලබන මාර්තුවේදී ජගත් මානව හිමිකම් මණ්ඩලය වෙතද ඉදිරිපත් කරන විට ඊට පිළිතුරු ගොනුකිරීමට ශ්‍රී ලංකාවට හැකිවනු ඇති බවද ඇය සඳහන් කළා.",
       "URL": "https://www.hirunews.lk/165958/ජගත්-නියෝජිතයාගේ-ප්‍රකාශය-ගැන-සමීප-අධ්‍යයනයක්",
       "Category": "Local News",
       "Parent URL": "https://www.hirunews.lk/local-news.php?pageID=4420"
}