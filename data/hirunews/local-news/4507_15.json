{
       "Source": "hirunews",
       "Timestamp": "Sunday, 21 May 2017 - 7:51",
       "Headline": "ඉන්දියාවේ සිටින දෙමළ සරණාගතයන් මෙරට පදිංචි කිරීමට  ඕස්ට්‍රේලියානු සහය",
       "News Content": "ඉන්දියාවේ සිටින ශ්‍රී ලාංකික දෙමළ සරණාගතයන් නැවත මෙරට පදිංචි කිරීම සඳහා  ඕස්ට්‍රේලියාව ඉදිරිපත් වී සිටිනවා.\nඒ සඳහා මූල්‍යාධාර සැපයීමට සූදානම් බවයි  ඕස්ට්‍රේලියානු දේශසීමා ආරක්ෂක කොමසාරිස්වරයා සඳහන් කළේ.\nවිශේෂයෙන් ඉන්දියාවේ තමිල්නාඩු ප්‍රාන්තයේ ශ්‍රී ලාංකික දෙමළ සරණාගතයන් ලක්ෂයක් පමණ වාසය කරනවා.\nඔවුන් නැවත ශ්‍රී ලංකාවේ පදිංචි කරලීම සඳහා ඉන්දීය සහ ශ්‍රී ලංකා රජයන් සමග සාකච්ඡා කරන බවයි නවදිල්ලියේදී  ඕස්ට්‍රේලියානු දේශසීමා බලකායේ කොමසාරිස් රෝමන් කුයිඩෙව්ලිග් ප්‍රකාශ කළේ.\nතමිල්නාඩුවේ සිටින ශ්‍රී ලාංකික දෙමළ සරණාගතයන් අනාරක්ෂිත මුහුදු මාර්ගයෙන් ඕස්ට්‍රේලියාවට පැමිණි අවස්ථා රැසක් පසුගිය කාලය තුළ වාර්තාවුණා.\nඑලෙස තම රටට පැමිණෙන නීතිවිරෝධී සංක්‍රමණිකයන් සංඛ්‍යාව අවම කරලීමට මෙම වැඩසටහනට එක්වීමෙන්  ඕස්ට්‍රේලියාව අපේක්ෂා කරනවා.\nමේ අනුව ඉදිරි දෙවසර තුළ ඩොලර් මිලියන දෙක දක්වා මුදලක් ඒ සඳහා වැය කිරීමටයි  ඕස්ට්‍රේලියාව සැළසුම් කර ඇත්තේ.",
       "URL": "https://www.hirunews.lk/161790/ඉන්දියාවේ-සිටින-දෙමළ-සරණාගතයන්-මෙරට-පදිංචි-කිරීමට-ඕස්ට්‍රේලියානු-සහය",
       "Category": "Local News",
       "Parent URL": "https://www.hirunews.lk/local-news.php?pageID=4507"
}