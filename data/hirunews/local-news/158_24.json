{
       "Source": "hirunews",
       "Timestamp": "Sunday, 23 July 2023 - 15:55",
       "Headline": "ඉන්දු - ලංකා සබඳතා නව තලයකට ගෙන එන ගොඩබිම් මාර්ගය",
       "News Content": "ඉන්දියාව සහ ශ්‍රී ලංකාව ද්විපාර්ශ්වික රාජ්‍ය තාන්ත්‍රික සබඳතාවයේ 75 වැනි වසරට එළැඹ සිටිනවා.\nශක්තිමත් ආධාරක පදනමක් ලෙස, වැඩිදියුණු කළ සම්බන්ධතාවයක් තුළින් අනාගත ඉන්දු - ශ්‍රී ලංකා ආර්ථික හවුල්කාරිත්වය පිළිබඳ ඒකාබද්ධ දැක්මකට ජනාධිපති රනිල් වික්‍රමසිංහ සිය ඉන්දීය සංචාරයේ දී ඉන්දීය අගමැති නරේන්ද්‍ර මෝදි සමග එකඟ වී තිබෙනවා.\nඉදිරි දශක කිහිපය තුළ දෙරටේ අනාගත පරම්පරාවන් සඳහා ප්‍රතිලාභ ලබාගත හැකි අයුරින්, දෙරට අතර අන්‍යෝන්‍ය වශයෙන් වාසිදායක වන අන්තර්ක්‍රියා තුළින් වඩාත් සුරක්ෂිත අනාගතයක් උදාකර ගැනීමට එම දැක්මේ අරමුණයි.\nරටවල් දෙක අතර වසර දහස් ගණනාවක් පැරණි ශිෂ්ටාචාරමය, සංස්කෘතික, මානව සහ වාණිජ අන්තර්ක්‍රියා හරහා එම ඒකාබද්ධ දැක්මෙහි පදනම සැකසී තිබෙනවා.\nදෙරට අතර සම්බන්ධතාවය නැමති නූල ඉතිහාසය විසින් වියන ලද්දක්.\nඒ නිසා අනාගතය සඳහා එවැනි දැක්මක් ආරම්භ කිරීමට වර්තමානයේ වඩාත්ම සුදුසු අවස්ථාව මෙය වන බවයි ද්විපාර්ශ්වික සාකච්ඡාවලින් අනතුරුව පැවැති ප්‍රවෘත්ති සාකච්ඡාවේදී ජනාධිපති රනිල් වික්‍රමසිංහ පැවසුවා.\nඉන්දු - ශ්‍රී ලංකා ආර්ථික හවුල්කාරිත්වය පිළිබඳ දැක්ම සාක්ෂාත් කර ගැනීම සඳහා මේ වන විට දෙරට අතර පවතින සම්බන්ධතා ඉටුකරන්නේ තීරණාත්මක කාර්ය භාරයක්.\nවිශේෂයෙන්ම පලාලි ගුවන්තොටුපළ සංවර්ධනය කිරීමත් සමග මේ වන විට ඉන්දියාව සහ ශ්‍රී ලංකාව අතර දෛනිකව ගුවන් ගමන් වාර ආරම්භ වී තිබෙනවා.\nඑය කොළඹ දක්වා තවදුරටත් පුළුල් කිරීමට මෙන්ම චෙන්නායි සහ ත්‍රිකුණාමලය, මඩකලපුව සහ ශ්‍රී ලංකාවේ අනෙකුත් ගමනාන්ත අතර සම්බන්ධතා ගවේෂණය කිරීමට ඒකාබද්ධ දැක්ම තුළ දෙරට එකඟතාව පළ කර තිබෙනවා.\nඉන්දියාවේ නාගපට්ටිනම් සහ ශ්‍රී ලංකාවේ කන්කසන්තුරේ අතර මගී බෝට්ටු සේවා නැවත ආරම්භ කිරීම සහ රාමේෂ්වරම්, තලෙයිමන්නාරම හා අන්‍යෝන්‍ය වශයෙන් එකඟ වූ අනෙකුත් ස්ථාන අතර මගී බෝට්ටු සේවා කඩිනමින් නැවත ආරම්භ කිරීමට කටයුතු කිරීමද ඒකාබද්ධ දැක්මට ඇතුලත්.\nදෙරට අතර සබඳතාවය නව තලයකට ඔසවා තබන නවතම යෝජනාව වූයේ දෙරට අතර ගොඩබිම් සබඳතාව ඇති කර ගැනීමයි. මෙම ගොඩබිම් සබඳතාව පිළිබඳ යෝජනාව සිදු කර තිබුණේ ජනාධිපති රනිල් වික්‍රමසිංහයි.\n“ඉන්දියාවේ සිට ත්‍රිකුණාමලය සහ කොළඹ වරායන් වෙත ගොඩබිම් ප්‍රවේශ මාර්ග සංවර්ධනය කිරීම සඳහා ශ්‍රී ලංකාව සහ ඉන්දියාව අතර ගොඩබිම් සම්බන්ධතාවයක් ඇති කිරීම මඟින් ශ්‍රී ලංකාව සහ ඉන්දියාව යන දෙරටෙහි ආර්ථික වර්ධනය සහ සෞභාග්‍යය ඇති කිරීම වෙනුවෙන් වසර දහස් ගණනාවක් පැරණි සබඳතා ඉවහල් ඇති.”\nඅදාළ යෝජනාව සම්බන්ධයෙන් ඉන්දු - ශ්‍රී ලංකා ආර්ථික හවුල්කාරිත්වය පිළිබඳ ඒකාබද්ධ දැක්මේ එලෙස දැක්වුණා.\nඑවැනි ගොඩබිම් සම්බන්ධතාවයක් ඇති කිරීම සඳහා ශක්‍යතා අධ්‍යයනයක් ඉදිරි කාලයේදී සිදුකරනු ඇති බව ඒකාබද්ධ ප්‍රවෘත්ති සාකච්ඡාවේදී ඉන්දීය අග්‍රාමාත්‍ය නරේන්ද්‍ර මෝදි පැවසුවා.\n“ආර්ථික සහ තාක්ෂණික සහයෝගිතා ගිවිසුම පිළිබඳ සාකච්ඡා ළඟදීම ආරම්භ කිරීමට අපි තීරණය කර තිබෙනවා. මෙමගින් දෙරටටම වෙළඳ සහ ආර්ථික සහයෝගීතාවයේ නව අවස්ථා විවෘත වනු ඇත. ඉන්දියාව සහ ශ්‍රී ලංකාව අතර ගුවන් සම්බන්ධතාව වැඩිදියුණු කිරීමට අපි එකඟ වුණා. ව්‍යාපාර සහ මිනිසුන්ගේ ගමනාගමනය වැඩි කිරීම සඳහා තමිල්නාඩුවේ නාගපට්ටිනම් සහ ශ්‍රී ලංකාවේ කන්කසන්තුරේ අතර මගී යාත්‍රා සේවා ආරම්භ කිරීමට ද තීරණය කර ඇත. මීට අමතරව ගොඩබිම් සම්බන්ධතාවක් පිළිබඳ ශක්‍යතාව පරීක්ෂා කිරීමට ද තීරණය විය.’’ නරේන්ද්‍ර මෝදි සඳහන් කළා.\nඉන්දීය විදේශ ලේකම් විනේ මෝහන් කවත්‍රා ප්‍රවෘත්ති සාකච්ඡාවකට එක්වෙමින් පැවසුවේ නායකයින් දෙදෙනාම මෙම යෝජනාව ඉදිරියට ගෙන යෑම සම්බන්ධයෙන් එකඟතාව පල කර බවයි.\nමෙය ඉදිරියට ගෙන යාමේ දී, දෙරට අතර භූමි සම්බන්ධතාවය සම්බන්ධයෙන් සොයා බැලීමට මූලික ශක්‍යතා අධ්‍යයනයක් හරහා දෙපාර්ශවය එය සිදු කරනු ඇති බව විදේශ ලේකම්වරයා කියා සිටියා.\nජනාධිපති රනිල් වික්‍රමසිංහගේ දෙදින ඉන්දීය නිල සංචාරය සහ “ඉන්දු -ශ්‍රී ලංකා ආර්ථික හවුල්කාරිත්ව දැක්ම” පිළිබඳ දැනුවත් කිරීමට ජනාධිපති මාධ්‍ය කේන්ද්‍රයේ පැවති මාධ්‍ය සාකච්ඡාවට එක් වූ විදේශ අමාත්‍ය අලි සබ්‍රිගෙන්ද මාධ්‍යවේදීන් මේ සම්බන්ධයෙන්, විශේෂයෙන් මෙවැනි ගොඩබිම් සබඳතාවක් ජාතික ආරක්ෂාවට ගැටලු ඇතිකරනු ඇත්දැයි ප්‍රශ්න කළා.\nකිසිසේත් රටට තර්ජනයක් වන දේ කිරීමට ජනාධිපතිවරයා හෝ රජය කටයුතු නොකරන බව මෙහිදී අවධාරණය කළ අමාත්‍යවරයා මනා අවබෝධයෙන් සහ සියලු පාර්ශ්වයන්ගේ එකඟතාවයෙන් යුතුව එම කටයුතු ක්‍රියාවට නැංවීම රජයේ අරමුණ බව ද පැවසුවා.\n“අද දකුණු ඉන්දියානු කලාපය සීග්‍ර සංවර්ධනයකට ලක්ව තිබෙනවා. තමිල්නාඩු, ආන්ද්‍රා, තෙලගනා යන මෙම ප්‍රදේශවල සිදුව ඇති ආර්ථික වර්ධනයේ ප්‍රතිලාභ ශ්‍රි ලංකාවට ලබා ගැනීම සඳහා වරායන් අතර සම්බන්ධතා ඇති කර ගැනීමේ වැදගත්කම දෙරටේම නායකයන් හඳුනාගෙන තිබෙනවා. වරායන් අතර මෙම සබඳතා ඇති කරගන්නේ කෙසේද පිළිබඳ විද්වතුන් එක්ව සාකච්ඡා කළයුතුයි. ඒ පිළිබඳ සාකච්ඡා කර කරුණු අධ්‍යයනය කරමින් තීරණයකට පැමිණීම පිළිබඳ මෙහිදි නායකයන් අතර එකගතාවක් ඇති කරගත්තා. එම කරුණු පිළිබඳ සියලු පාර්ශ්ව සමග දීර්ඝ ලෙස සාකච්ඡා කිරීමෙන් පසු පාර්ලිමේන්තුවට ඉදිරිපත් කර ඒ පිළිබඳ තීරණයක් ගැනීමේ අවශ්‍යතාව පිළිබඳ දෙපාර්ශ්වයම සාකච්ඡා කළා.”\nවැඩිදුරටත් අදහස් දක්වමින් විදේශ අමාත්‍යවරයා පැවසුවේ, “ලෝකයේ එක රටකට පොදු මායිම් තියෙනවා කියලා ආරක්ෂාවට තර්ජනයක් වෙනවා කියලා එකක් නැහැ. බොහෝ රටවල් එබඳ සබඳතා ඇතිකරගෙන තිබෙනවා. මේවා සාමාන්‍ය දේවල්. ලංකාව දූපතක් නොවුණා නම් රටවල් කිහිපයක් එක්ක සම්බන්ධ වෙන්න තිබුණා නේ. දෙවැනි ලෝක යුද්ධයේදී යුරෝපය සටන් කළේ එකිනෙකාට විරුද්ධව. හැමදාම අතීතයේ සිරකරුවන් වෙන්නේ නැතුව විවෘත මනසකින් සාකච්ඡා කරලා යුද්ධයෙන් අවුරුදු 15කට පස්සේ එක යුරෝපා හවුලක් ඇති කර ගත්තා. එක මායිමක් ඇති කරගත්තා. එක මුදල් ඒකකයක් ඇති කර ගත්තා. මුලු යුරෝපයම වේගයෙන් දියුණු වුණා. කොහොම නමුත් ජනාධිපතිතුමා බොහොම පැහැදිලිව කිව්වා එතුමා අදහසක් විතරයි ඉදිරිපත් කරන්නේ අවසාන වශයෙන් ශ්‍රී ලංකාවේ පාර්ලිමේන්තුව විසින් ඒක තීරණය කරාවි කියලා.”.\nඉන්දියාව සහ ශ්‍රී ලංකාව යා කරමින් ගොඩබිම් පාලමක් ඉදිකිරීමේ යෝජනාව සම්බන්ධයෙන් ශ්‍රී ලංකා පාර්ලිමේන්තුව විශේෂ පාර්ලිමේන්තු තේරීම් කාරක සභාවක (PSC) නිර්දේශ අනුව තීරණය කරන බව ජනාධිපති රනිල් වික්‍රමසිංහ ඉන්දීය විදේශ අමාත්‍යවරයා සමග පැවති සාකච්ඡාවේදී දැනුම් දී ඇතැයි වාර්තා වනවා.\nමෙම යෝජනාව පාර්ලිමේන්තුවට ඉදිරිපත් කරන බවත් ඒ පිළිබඳව අධ්‍යයනය කර පාර්ලිමේන්තුවට නිර්දේශ ඉදිරිපත් කිරීම විශේෂ තේරීම් කාරක සභාවකට පැවරෙන බවත් වික්‍රමසිංහ ඉන්දීය විදේශ කටයුතු ඇමැතිවරයාට ප්‍රකාශ කර ඇති බව එම වාර්තා සඳහන් කරනවා.\nඉදිරි දශක දෙක, තුනේදී ලෝකයේ සිදුවන ආර්ථික වර්ධනයෙන් 2/3ක් පමණ සිදු වන්නේ ආසියානු පැසිෆික් කලාපය තුළ බව අද සියලුදෙනා පිළිගන්නා කරුණක්.\nඑමෙන්ම එහි නායකත්වය ගනු ලබන්නේ ඉන්දියාව සහ චීනය යන්න විවාදයකින් තොරව ජාත්‍යන්තරයම පිළිගන්නා සත්‍යයක් බවට පත්ව තිබෙනවා. එබැවින් ඉන්දියානු සාගර කලාපය තුළ තිබෙන මෙම විශාල සංවර්ධන අවකාශයෙන් අප ප්‍රයෝජන ගත යුතු බව අවිවාදිතයි.\nයුරෝපා හවුල දෙස බැලූ විට එමගින් සම්පුර්ණ යුරෝපා කලාපයම දියුණු වුණා. මැදපෙරදිග රටවල් ගත්විටත් තත්ත්වය එසේමයි.\nචීනය වගේම ඇමරිකානු කලාපයත් සංවර්ධනය අත්පත් කරගනු ලැබුවේ ඒ අයුරින්.\nශ්‍රී ලංකාව ද අරමුණු කර ගත යුත්තේ මෙම සංවර්ධන අවකාශයන් ප්‍රයෝජනයට ගනිමින් ඉදිරියට යාමටයි. එහිදී ගොඩබිම් සබඳතාව තීරණාත්මක වනු ඇති.\nමේ වන විට ඉන්දියාව, මියන්මාරය සහ තායිලන්තය යා කෙරෙන ත්‍රෛපාර්ශ්වික අධිවේගී මාර්ගයක් ඉදිකිරීම සදහා මූලික වටයේ සාකච්ඡාවක් ආරම්භ කර තිබෙනවා. අධිවේගී මාර්ගය කාම්බෝජය, ලාඕසය සහ වියට්නාමය දක්වා දීර්ඝ කිරීමට ද ඉන්දියාවේ අපේකෂාවයි.\nඒ අනුව ඉන්දියාව විසින් ආසියාන් රටවල් වැඩි ගණනක් සමඟ ගොඩබිම් සබඳතාවක් ඇති කර ගනු ලබනවා.\nශ්‍රී ලංකාව සහ ඉන්දියාව අතර ගොඩනැගෙන ගොඩබිම් සබඳතාවය තුල ශ්‍රී ලංකාවට ද නැගෙන ආසියානු කලාපයේ සංවර්ධන ප්‍රතිලාභ අත්පත් කර ගැනීමේ ඉඩ විවෘත වනු ඇති.",
       "URL": "https://www.hirunews.lk/342244/ඉන්දු-ලංකා-සබඳතා-නව-තලයකට-ගෙන-එන-ගොඩබිම්-මාර්ගය",
       "Category": "Local News",
       "Parent URL": "https://www.hirunews.lk/local-news.php?pageID=158"
}