{
       "Source": "hirunews",
       "Timestamp": "Friday, 24 September 2021 - 19:26",
       "Headline": "හිරු අනාවරණය හෙට සිට ඵල දරයි - අනිවාර්ය හෝටල් නිරෝධායන ජාවාරම නවතී (වීඩියෝ)",
       "News Content": "විදෙස්ගතව සිට පැමිණෙන පිරිසට හෝටල් නිරෝධායනයෙන් මුදල් ගසා කෑමට ලක් නොවී පී.සී.ආර්. පරීක්ෂණ සිදු කිරිමෙන් අනතුරුව ගුවන් තොටුපොළින් බැහැර වීමේ අවස්ථාව හෙට සිට හිමිවනවා.\nඒ, හිරු ප්‍රවෘත්ති දින ගණනාවක් තිස්සේ සිදු කළ අනාවරණයේ ප්‍රතිඵලයක් ලෙසින්.\nකටුනායක බණ්ඩාරනායක ගුවන් තොටුපොළ හරහා මෙරටට පැමිණෙන ගුවන් මගීන් හෝටල් නිරෝධායනයට යොමුකරමින් සිදුකළ මහා පරිමාණ මුදල් ගසාකෑම පිළිබඳ අප අවස්ථා කිහිපයකදි රට හමුවේ අනාවරණය කළා.\nඒ අනුව, නිරෝධායනයෙන් මුදල් ගසා කෑමට තිත තබමින් කටුනායක ගුවන් තොටුපලේ පී.සී.ආර් පරීක්ෂණාගාරයක් ඊයේ විවෘත කෙරුණේ හිරු අනාවරණයේ ප්‍රතිඵලයක් ලෙසින්.\nනව පී.සී.ආර්. පරීක්ෂණ මධ්‍යස්ථානයේ කාර්ය මණ්ඩලය දැනුවත් කිරීමේ සහ පුහුණු කිරීමේ කටයුතු අද ආරම්භ කෙරුණා.\nමෙහි පැයකට පුද්ගලයින් 500 දෙනෙකු බැගින් දිනකට පුද්ගලයින් 7000ක් පී.සී.ආර්. පරීක්ෂාවට ලක් කළ හැකියි.\nමේ යටතේ විදෙස් රටක සිට මෙරටට පැමිණෙන පුර්ණ එන්නත්කරණයට ලක්වූ දෙස් විදෙස් සංචාරකයින්ට ඩොලර් 40ක මුදලක් ගෙවා මෙම පී.සී.ආර් පරීක්ෂණයකට පෙනී සිටිමේ හැකියාව පවතිනවා.\nමෙරටට පැමිණෙන ශ්‍රී ලාංකික ශ්‍රමිකයින්ගෙන් හෝටල් නිරෝධායනය යටතේ මුදල් ගසාකෑම ද මෙම ක්‍රමවේදය මඟින් වළක්වාගත හැකියි.\nඑම කටයුතු හෙට සිට නිළ වශයෙන් ආරම්භ කිරිමට නියමිතයි.",
       "URL": "https://www.hirunews.lk/283139/හිරු-අනාවරණය-හෙට-සිට-ඵල-දරයි-අනිවාර්ය-හෝටල්-නිරෝධායන-ජාවාරම-නවතී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1670"
}