{
       "Source": "hirunews",
       "Timestamp": "Sunday, 01 January 2017 - 20:59",
       "Headline": "ජනපතිගෙන් විදෙස් ගත ලාංකිකයින්ට ඇරයුමක්",
       "News Content": "පසුගිය වසරේ ලබාගත් අත්දැකීම් ද සමගින් සමගිය සහ එකමුතුභාවය තුළින් රට ගොඩනැගීමට මෙරට මෙන්ම විදෙස්ගත වූ ශ්‍රී ලාංකිකයින්ට ද ජනාධිපති මෛත්‍රීපාල සිරිසේන මහතා ඇරයුම් කරනවා.\nජනාධිපතිවරයා මෙලෙස ඇරයුම් කළේ නව වසර වෙනුවෙන් සුබ පැතුම් පණිවුඩයක් නිකුත් කරමින්.\nජනාධිපති මෛත්‍රීපාල සිරිසේන\nආයුබෝවන්, තෙරුවන් සරණයි, උදාවූ 2017 නව වසර ඔබ සියලු දෙනාටම ඉතාමත්ම වාසනාවත්ත සුන්දර සෞභාග්‍යමත් නව වසරක් සමෘද්ධිමත් නව වසරක් වේවායි කියලා මම මුලින්ම සුබ පතනවා. 2017 නව වසරට අපි ප්‍රවිශ්ඨ විය යුත්තේ පසුගිය කාලය තුළ ලබාඇති අත්දැකීම් අනුවයි. 2017\nවසර අප විසින් ප්‍රකාශයට පත්කර ඇත්තේ දුගී බවින් නිදහස් වීමේ වර්ෂය වශයෙන්. සෑම කෙනෙක්ගේම සාමුහික වගකීම විය යුත්තේ අපේ ජනතාව අපේ මාතෘ භූමිය ලෝකයේ සුන්දර සෞභාගයමත් රටක් බවට පත්කර ගැනීමයි. ඒ සදහා අප සතුව තිබිය යුතු සමගිය, එකමුතුව, මිත්‍රශීලීභාවය ඉතාමත්ම වැදගත් වනවා. මගේ ආදරණීය ජනතාව රටතුළ සිටිනවා වගේම රටින් පිටස්තරව සිටින විදේශිකයින් සෑම කෙනෙකුටමත් මම සුබ පතනවා වඩාත් වාසනාවත්ත වූ නව වසරක් තුළ ඔබ සැම කෙනෙකුගේම කැපවීම, පරිත්‍යාගශීලිභාවය තුළ ඔබේ අපේ උතුම් මාතෘභූමිය ගොඩනගන්නට අපි සියලු දෙනාම එක්වෙමු.\nවත්මන් යහපාලන රජය බලයට පත්වී වසර දෙකක් තුළ ජයග්‍රහණ රැසක් අත්පත් කර ගත්ත ද ප්‍රජාතන්ත්‍රවාදී සදාචාර සම්පන්න දියුණු රටක් ලෙස ඉදිරියට යෑමට නම් කළ යුතු කාර්යයන් රැසක් අප ඉදිරියේ ඇති බව අග්‍රාමාත්‍ය රනිල් වික්‍රමසිංහ මහතා සිය සුබ පැතුම් පණිවුඩයෙන් පෙන්වා දෙනවා.\nරටේ සංවර්ධන ක්‍රියාදාමය සහ යහ පාලනය බිඳ දැමීමට අදූර්දර්ශී සහ නොමනා බලවේග රැසක් ක්‍රියාත්මක වන වට පිටාවක සමාජය ශක්තිමත්ව ගොඩනැගීමට සමස්ත ජනතාවගේ සහයෝගය අතශ්‍යව්‍ය බව අග්‍රාමාත්‍යවරයාගේ නව අවුරුදු සුබ පැතුම් පණිවුඩයේ වැඩිදුරටත් සඳහන්.\nනව බලාපොරොත්තු රැසක් සමග උදා වූ නව වසරේදී විෂමතා පසෙකලා නොබෙදුණු එක්සත් නව රටක් ගොඩනැගීම සඳහා එක්ව කටයුතු කරන ලෙස විපක්ෂ නායක ආර් සම්බන්ධන් මහතා සිය නව අවුරුදු සුබ පැතුම් පණිවුඩයෙන් සියලු ජන ප්‍රජාවගෙන් ඉල්ලා සිටිනවා.\nඑහි වැඩිදුරටත් දැක්වෙන්නේ සියලු ජනතාවගේ අයිතීන් ගෞරවනීයත්වය සහ නිදහස සුරැකීමට කටයුතු කළ යුතු බවයි.\nඉතා තීරණාත්මක 2017 වසරේ පළමු සතියේ සිටම අභියෝගවලට මුහුණ දීමට මෙරට සියලු ජනතාවට ශක්තියත් ධෛර්යයත් ලැබේවායි හිටපු ජනාධිපති පාර්ලිමේන්තු මන්ත්‍රි මහින්ද රාජපක්ෂ මහතා නිකුත් කළ නව අවුරුදු පණිවුඩයේ සඳහන්.\nඑහි වැඩිදුරටත් දැක්වෙන්නේ ලබන වසරේදී අන් සියලු දේට වඩා රටේ අනාගතය ගැන සිතා බැලිය යුතු බවයි.",
       "URL": "https://www.hirunews.lk/151061/ජනපතිගෙන්-විදෙස්-ගත-ලාංකිකයින්ට-ඇරයුමක්",
       "Category": "Local News",
       "Parent URL": "https://www.hirunews.lk/local-news.php?pageID=4728"
}