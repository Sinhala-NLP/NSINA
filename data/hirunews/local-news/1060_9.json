{
       "Source": "hirunews",
       "Timestamp": "Wednesday, 29 June 2022 - 14:02",
       "Headline": "ඉන්ධන හිඟය කරාපිටිය රෝහල ගිලන් කරයි",
       "News Content": "මේ වන විට රටපුරා උද්ගත ව ඇති බරපතළ ඉන්ධන හිගය හේතුවෙන් සෞඛ්‍ය අංශ මුහුණ දී ඇත්තේ ද අතිශය බරපතළ ගැටලුවකට යි.\nමේ වන විට ගාල්ල කරාපිටිය රෝහලේ ඇති ගිලන්රථ 15 සඳහා ම ප්‍රමාණවත් තරමේ ඉන්ධන නොමැති බව කරාපිටිය ශික්ෂණ රෝහල් ආරංචි මාර්ග සඳහන් කරනවා.\nමේ හේතුවෙන් බරපතළ රෝගීන් වෙනත් රෝහල්වලට මාරුකර යැවීම හෝ යම්කිසි හදිසි අවස්ථාවක දී ගිලන් රථ සේවාවන් සැපයීම මේ වන විට කිසි ලෙසකින් වත් සිදු කළ නො හැකි බවයි රෝහල් සේවකයින් පවසන්නේ.\nසෞඛ්‍ය සේවාව අත්‍යවශ්‍ය සේවාවක් ලෙස නම් කර තිබුණ ද ගිලන්රථ වලට පවා මේ වන විට ඉන්ධන ලබා ගැනීම බරපතළ ගැටලුවක් වී ඇති බවත් ඔවුන් පවසනවා.\nඉන්ධනහල්වලට ගිලන්රථ රැගෙන ගිය විට එහි පෝලිම්වල සිටින ජනතාවගෙන් ගිලන් රථ සඳහා ඉන්ධන ලබා දීමට විරෝධය එල්ල වන බවයි මේ සම්බන්ධයෙන් අදහස් දැක්වූ ගාල්ල කරාපිටිය ශික්ෂණ රෝහලේ ගිලන් රථ රියදුරෙකු සඳහන් කළේ.\nකෙසේ වෙතත් පවතින තත්වය යටතේ මේ වන විට රෝහලේ කිසිදු හදිසි අවශ්‍යතාවකට ප්‍රයෝජනයට ගැනීමට හැකි මට්ටමේ ගිලන් රථයක් රෝහල තුළ නොමැති බව ඔහු සඳහන් කළා.\nමීට අමතර ව රෝහල සතුව ඇති ඖෂධ ප්‍රවාහනය කරනු ලබන ලොරි රථ දෙකක්ද ඩීසල් නොමැතිව නතර කර ඇති බවයි ඔහු කියා සිටියේ.\nඑමෙන්ම රෝහලේ විවිධ අංශ සඳහා ධාවනය කරනු ලබන කැබ් රථ හතරක් සහ පෙට්‍රෝල් භාවිතයෙන් ධාවනය වන වෑන් රථයක් ද ඉන්ධන නොමැතිකම හේතුවෙන් ගාල් කර ඇති බව රෝහල් සේවකයන් පවසනවා.",
       "URL": "https://www.hirunews.lk/308507/ඉන්ධන-හිඟය-කරාපිටිය-රෝහල-ගිලන්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1060"
}