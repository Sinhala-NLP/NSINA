{
       "Source": "hirunews",
       "Timestamp": "Wednesday, 02 March 2022 - 13:29",
       "Headline": "වසර 7කට පසු බොරතෙල් බැරලයක මිල ඩොලර් 110ට ළං වෙයි - ඉන්ධන පෝලිම් නිසා රථ වාහන ධාවනයටත් බාධා (වීඩියෝ)",
       "News Content": "යුක්රේන රුසියා අර්බුදය හමුවේ රොකට්ටුවක වේගයෙන් ඉහළ යන තෙල් මිල අද වන විට බැරලයක් ඇමරිකානු ඩොලර් 110 දක්වා ඉහළ ගියා.\nවිදෙස් වාර්තා සඳහන් කළේ රුසියානු - යුක්රේන අර්බුදය හේතුවෙන් ලෝක වෙළඳපළේ බ්‍රෙන්ට් වර්ගයේ බොරතෙල් බැරලයක මිල මෙලෙස ඩොලර් 110 දක්වා ඉහළ ගොස් ඇත්තේ වසර 07කට පසුව බවයි.\nමේ අනුව බ්‍රෙන්ට් ලෝක තෙල් වෙළෙඳ පොළේ තෙල් බැරලයක මිල දැක්වුණේ ඇමරිකානු ඩොලර් 110ක් හෙවත් බ්‍රිතාන්‍ය පවුම් 82ක් වශයෙන්.\nමෙම හදිසි තෙල් මිල ඉහළ යෑම වාර්තා වූයේ ලෝක බලශක්ති සංවිධානයේ සාමාජිකයන් විසින් හදිසි අවශ්‍යතාවක් ලෙස සලකා බොරතෙල් බැරල් මිලියන හැටක් (60) මුදාහැරීමට තීරණය කිරීමත් සමඟ වීම විශේෂත්වයක්.\nමේ අතර ඩීසල් හිඟය හේතුවෙන් මේ වන විටත් දිවයින පුරා ඉන්ධන පිරවුම්හල අසල දිගු පෝළිම් දක්නට ලැබෙන අතර, මේ හේතුවෙන් කොළඹ ඇතුළු ප්‍රධාන නගරවල රථවාහන තදබදයක් ද පවතින බවයි අප වාර්තාකරුවන් සඳහන් කළේ.\nමේ අතර කොළඹට ළඟා වී ඇති ඩීසල් මෙට්‍රික් ටොන් 37,300ක් රැගත් නෞකාව ඩොලර් ගෙවා අද නිදහස් කර ගන්නා බව බලශක්ති අමාත්‍යාංශ ලේකම් කේ.ඩී.ආර්. ඔල්ගා සඳහන් කළා.\nකෙසේ වෙතත් ඩොලර් අර්බුදයත් සමඟ ඉන්ධන සංචිත ප්‍රමාණය අවම වීම හේතුවෙන් තවදුරටත් තෙල් සංස්ථාව විසින් පෙට්‍රල් සහ ඩීසල් පිරවුම්හල් වෙත බෙදා හරිනු ලබන්නේ සීමා සහිතවයි.\nමේ හේතුවෙන් පොදු ප්‍රවාහන කටයුතු බරපතල අර්බුදයකට මුහුණ දී තිබෙනවා. පෞද්ගලික මගී බස් රථ මෙන්ම ආර්ථික මධ්‍යස්ථාන වෙත එළවළු ප්‍රවාහනය කරන ලොරි රථ සහ අත්‍යාවශ්‍ය භාණ්ඩ රැගෙන යන ලොරි රථ රැසක් ද ඩීසල් හිඟකම හේතුවෙන් පත්ව ඇත්තේ දැඩි අසීරුතාවයකටයි.\nඅප වාර්තාකරුවන් සඳහන් කළේ ඉන්ධන පිරවුම්හල් අසල මෝටර් රථ සහ ත්‍රීරෝද රථ වලට අමතරව බස් රථ, සුඛෝපභෝගි බස් රථ, ලොරි රථ මෙන්ම වෑන් රථ ද විශාල සංඛ්‍යාවක් නවතා තබා ඇති බවයි. මේ හේතුවෙන් බොහෝ මාර්ග අවහිර වී තිබෙනවා.\nඅන්තර් පළාත් බස් රථ හිමියන්ගේ සංගමයේ සභාපති සරත් විජිත කුමාර ප්‍රකාශ කළේ ඇතැම් අන්තර් පළාත් බස්රථ ආපසු පැමිණීමට නොහැකිව පිට පළාත්වල නවතා දමා ඇති බවයි.\nමේ අතර ඉන්ධන හිඟකමින් මතුව ඇති විදුලි අර්බුදය නිසා වසර 26කට පසු අද සිට පැය 7 හමාරක විදුලි කප්පාදුවක් සිදු වනවා.\nඑය මේ වනවිටත් ආරම්භ වී ඇති අතර විදුලි ඉංජිනේරුවන් පවසන්නේ ඉන්ධන නොලැබුණහොත් දැනට සිදුකෙරෙන කප්පාදුව තවත් දීර්ඝ කිරීමට සිදුවන බවයි.\nවිදුලි අර්බුදය විසදීමට වහාම පියවර ගන්නා බව ජනාධිපති ගෝඨාභය රාජපක්ෂ මහජන උපයෝගිතා කොමිසම් සභාවට සහතික වී තිබෙනවා.\nඑම කොමිසමේ සභාපති ජනක රත්නායක සඳහන් කළේ මහබැංකුව සහ භාණ්ඩාගාරය මැදිහත් කර ගනිමින් අවශ්‍ය ඉන්ධන තොග වහාම ගෙන්වා ගැනීම සඳහා ක්‍රියාමාර්ගයක් ආරම්භ කර ඇති බවයි.",
       "URL": "https://www.hirunews.lk/298465/වසර-7කට-පසු-බොරතෙල්-බැරලයක-මිල-ඩොලර්-110ට-ළං-වෙයි-ඉන්ධන-පෝලිම්-නිසා-රථ-වාහන-ධාවනයටත්-බාධා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1323"
}