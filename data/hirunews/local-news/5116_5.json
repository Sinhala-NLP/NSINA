{
       "Source": "hirunews",
       "Timestamp": "Friday, 25 March 2016 - 12:55",
       "Headline": "ඌව මහඇමතිට සමන්ත විද්‍යාරත්නගෙන් අභියෝගයක්",
       "News Content": "ඌව පළාත් ප්‍රධාන අමාත්‍ය චාමර සම්පත් දසනායක ඉල්ලා අස්විය යුතු බව ජනතා විමුක්ති පෙරමුණේ පළාත් සභා මන්ත්‍රී සමන්ත විද්‍යාරත්න පවසනවා.\nසමන්ත විද්‍යාරත්න මන්ත්‍රීවරයා සිදුකළ ප්‍රකාශයට විරෝධය පළ කරමින් පසුගියදා ප්‍රධාන අමාත්‍යවරයා සීනිගම දේවාලයේදී ගොස් මිරිස් ඇඹරීමක ද නිරත වුණා.\nපළාත් සභා මන්ත්‍රී සමන්ත විද්‍යාරත්න පසුගියදා බදුල්ලේ - පැවති උත්සවයකට එක්වෙමින් සදහන් කළේ පළාත් ප්‍රධාන අමාත්‍යවරයාගේ නොමනා තීරණ හේතුවෙන් රුපියල් ලක්ෂ 103ක මුදලක් පළාත් සභාවට පාඩු වී ඇති බවයි.\nකෙසේ වෙතත්, පසුගිය 17 වනදා පළාත් සභා මන්ත්‍රී සමන්ත විද්‍යාරත්න ද සහභාගි වූ රැස්වීමේදී ඌව පළාත් ප්‍රධාන අමාත්‍යවරයා කියා සිටියේ මන්ත්‍රීවරයාට එරෙහිව තමන් සීනිගම දේවාලයට ගොස් මිරිස් අඹරන බවයි.\nඒ අනුව ඊට දින 4 කට පසු ඔහු සීනිගම දේවාලයට ගොස් මිරිස් අඹරා දේව කන්නලව්වක නිරත වුණා.\nප්‍රධාන අමාත්‍යවරයා සිදුකළ මිරිස් ඇඹරීම පිළිබදව කොළඹ අද (25) පැවති මාධ්‍ය හමුවකට එක්වෙමින් ජනතා විමුක්ති පෙරමුණේ පක්ෂයේ දේශපාලන මණ්ඩල සභික ඌව පළාත් සභා මන්ත්‍රී සමන්ත විද්‍යාරත්න ඔහු සමග ප්‍රසිද්ධ විවාදයකට එන ලෙසට ද අභියෝග කර සිටියා.",
       "URL": "https://www.hirunews.lk/129340/ඌව-මහඇමතිට-සමන්ත-විද්‍යාරත්නගෙන්-අභියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=5116"
}