{
       "Source": "hirunews",
       "Timestamp": "Sunday, 03 October 2021 - 8:33",
       "Headline": "කොරෝනා ආසාදිතයින්ට දින 90ක් 180ත් අතර දිගුකාලීන රෝග ලක්ෂණ (වීඩියෝ)",
       "News Content": "කොරෝනා ආසාදිතයන් අතර දින 90ත්, 180ත් අතර කාලයක් පුරා පවතින දිගුකාලීන රෝග ලක්ෂණ දක්නට ලැබෙන බව ශ්‍රී ජයවර්ධන විශ්ව විද්‍යාලයේ ආසාත්මිකතා ප්‍රතිශක්ති විද්‍යා හා සෛල ජෛව විද්‍යා ඒකකයේ අධ්‍යක්ෂ චන්දිම ජිවන්දර පවසනවා.\nඔහු කියා සිටියේ දිගුකාලීන රෝග ලක්ෂණ කාන්තාවන් අතර බහුලව දක්නට ලැබෙන බවයි.\nශ්‍රී ජයවර්ධන විශ්ව විද්‍යාලයේ ආසාත්මිකතා ප්‍රතිශක්ති විද්‍යා හා සෛල ජෛව විද්‍යා ඒකකයේ අධ්‍යක්ෂ චන්දිම ජීවන්දර සිය නිල ට්විටර් ගිණුමට සටහනක් එක්කරමින් ඊයේ සඳහන් කළේ එවැනි අසාමාන්‍ය ස්වසන අපහසුතා, කාන්සාව, විශාදය, පසුවේ සහ උගුරේ වේදනාව, හිසරදය, මාංශපේෂී වේදනාව වැනි රෝග ලක්ෂණ 9ක් මෙලෙස දිගුකාලීනව පැවතිය හැකි බවයි.\nඉන් ද කාන්සාව හා විශාදය වැනි රෝග ලක්ෂණ සියයට 15ක් තරම් ඉහළ මට්ටමින් වාර්තා වන බවද  ඔහු සදහන් කළා.\nමේ අතර, ඊයේ දිනයේ මෙරටින් නව කොරෝනා ආසාදිතයින් 858ක් හදුනා ගැනීමත් සමග මෙරට සමස්ත ආසාදිතයින් සංඛ්‍යාව 519,630ක් දක්වා ඉහළ ගියා.\nවාර්තා වූ නව ආසාදිතයින්ගෙන් 855 දෙනෙකු අලුත් අවුරුදු කොවිඩ් පොකුරේ ආශ්‍රිතයින් වන අතර, විදේශයන් හි සිට පැමිණි 3 දෙනෙකු ද ආසාදිතයින් ලෙස  හදුනා ගැනුණා.\nඒ අනුව මෙරට සක්‍රිය ආසාදිතයින්  සංඛ්‍යාව 47,965ක්. සෞඛ්‍ය සේවා අධ්‍යක්ෂ ජනරාල්වරයා විසින් පෙරේදා සිදුවූ බවට ඊයේ තහවුරු කරන ලද මරණ 55ත් සමග මෙරට සමස්ත මරණ සංඛ්‍යාව 13,019ක් දක්වා ඉහළ ගියා.\nසුවය ලැබූ මුළු සංඛ්‍යාව 458,646ක්.",
       "URL": "https://www.hirunews.lk/283916/කොරෝනා-ආසාදිතයින්ට-දින-90ක්-180ත්-අතර-දිගුකාලීන-රෝග-ලක්ෂණ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1653"
}