{
       "Source": "hirunews",
       "Timestamp": "Friday, 07 July 2023 - 14:40",
       "Headline": "ආහාර සොයා මාර්ගයට එන කිඹුලන්",
       "News Content": "බෙල්ලන්විල, අත්තිඩිය ප්‍රදේශයේ වේරැස් ගඟ ආශ්‍රිතව කිඹුල් ගහනය වැඩි වීම නිසා ආහාර සොයා කිඹුලන් මාර්ගවලට පැමිණීමේ අවධානමක් මතුව ඇතැයි ප්‍රදේශවාසීන් පවසනවා.\nමෙලෙස කිඹුලන් ඇල මාර්ග ඔස්සේ තදාසන්න ප්‍රදේශවලට නිරන්තරයෙන් පැමිණීම හේතුවෙන් ප්‍රදේශවාසීන්ට සිදුව ඇත්තේ බියෙන් කල් ගෙවීමටයි.\nපසුගිය සමයේ කිඹුලන් සම්බන්ධයෙන් දැඩි කතාබහක් මතුවුණේ ජනාකීර්ණ ප්‍රදේශ කිහිපයක මෙන්ම සංචාරකයින් ගැවසෙන වෙරළාසන්න කලාපවල මෙම සතුන් සැරිසැරීමත් සමඟයි.\nයළිත් එලෙස කිඹුල් බියක් මතුව ඇත්තේ අත්තිඩිය අභය භූමියට තදාසන්න ප්‍රදේශවලින්.\nබොරලැස්ගමුව, වේරැස් ගඟ ආශ්‍රිත ප්‍රදේශය අයත් වන්නේ වන සංරක්ෂණ දෙපාර්තමේන්තුවේ බෙල්ලන්විල, අත්තිඩිය අභය භූමියටයි.\nවේරැස් ගඟ, බොල්ගොඩ ගංගාවේ අතු ඇල මාර්ග ඔස්සේ එකිනෙක යාවෙන අතර අත්තිඩිය අභය භූමියද අක්කර 930ක ප්‍රදේශයක ව්‍යාප්තව පවතිනවා.\nමේ වන විට වේරැස් ගඟ ආශ්‍රිතව සැරිසරන කිඹුල් ගහනයේ වර්ධනයක් දක්නට ලැබෙන අතර ප්‍රදේශවාසීන් පෙන්වා දෙන්නේ ආහාර සොයා කිඹුලන් නිරන්තරයෙන් ප්‍රධාන මාර්ග වෙත ද පැමිණෙන බවයි.\nසුනඛයින්, බළලුන් වැනි සතුන් නිරන්තරයෙන් කිඹුලන්ගේ ගොදුරු බවට පත් වන අතර, බෙල්ලන්විල සිට නැදිමාල දක්වා දිවෙන ඉඳිගහදෙනිය මාර්ගයට කිඹුලන් නිරන්තරයෙන් ආහාර සොයා පැමිණීම නිසා ප්‍රදේශවාසීන් පසුවන්නේ බියකින්.\nවේරැස් ගඟේ ශාඛා වැටී ඇති සෙසු ප්‍රදේශවල ආරක්ෂාව උදෙසා යකඩ වැටක් තනා තිබුණත්, ඉඳිගහදෙනිය මාර්ගයේ එවැනි ආරක්ෂක ක්‍රමවේදයන් නොමැති බව ප්‍රදේශවාසීන් පෙන්වා දෙනවා.",
       "URL": "https://www.hirunews.lk/340339/ආහාර-සොයා-මාර්ගයට-එන-කිඹුලන්",
       "Category": "Local News",
       "Parent URL": "https://www.hirunews.lk/local-news.php?pageID=206"
}