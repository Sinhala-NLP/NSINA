{
       "Source": "hirunews",
       "Timestamp": "Monday, 16 May 2022 - 13:29",
       "Headline": "අත්‍යවශ්‍ය ඖෂධ ඇතුලු ඖෂධ වර්ග 51 ක හිඟයක් (වීඩියෝ)",
       "News Content": "හෘද රෝගීන්ට අවශ්‍ය ඖෂධ හා සැත්කම් සඳහා අවශ්‍ය ශල්‍ය උපකරණවල දැඩි හිඟයක් පවතින බව සෞඛ්‍ය අමාත්‍යාංශ ලේකම් මේජර් ජෙනරාල් වෛද්‍ය සංජීව මුණසිංහ අනාවරණ කර තිබෙනවා.\nඒ, ඊයේ අග්‍රාමාත්‍ය කාර්යාලයේ පැවති රැස්වීමකදියි.\nසෞඛ්‍ය ක්‍ෂේත්‍රයේ පවතින ගැටලු සම්බන්ධයෙන් සොයා බලා වාර්තා කිරීමට අග්‍රාමාත්‍යවරයා එක්සත් ජාතික පක්ෂයේ නියෝජ්‍ය නායක රුවන් විජේවර්ධනගේ ප්‍රධානත්වයෙන් පත් කළ කමිටුව අග්‍රාමාත්‍ය කාර්යාලයේ දී රැස්වී තිබුණා.\nඑහිදී ඖෂධ, ශල්‍ය උපකරණ සහ රෝගීන්ට අවශ්‍ය ආහාර සපයන සැපයුම්කරුවන්ට මාස හතරකින් ගෙවීම් සිදුකර නොමැති බවත්, ඔවුන්ට රුපියල් බිලියන 34 ක හිඟ මුදලක් ගෙවීමට ඇති බවත් අනාවරණ වී තිබෙනවා.\nපසුගිය අප්‍රේල් මාසයෙන් පසු මෙරට කිසිදු ඖෂධයක හෝ උපකරණයක ඇණවුමක් ලැබී නොමැති බවත්, ඖෂධ හා උපකරණ හිඟය සපුරාගන්නේ විදේශ රටවල සිටින මිතුරන්ට පෞද්ගලිකව කථා කිරීමෙන් බවයි සෞඛ්‍ය ලේකම්වරයා එම සාකච්ඡාවේදී අනාවරණ කර ඇත්තේ.\nඅත්‍යවශ්‍ය ඖෂධ 14 කින් ඖෂධ 2 ක් වෛද්‍ය සැපයුම් අංශය තුළ නොමැති බවත්, එම එක් ඖෂධයක් හෘද රෝගවලට භාවිත කරන ඖෂධයක් බවත් සඳහන් කළ සෞඛ්‍ය ලේකම්වරයා ඊට විකල්ප ඖෂධ පවතින බව පෙන්වා දී තිබෙනවා.\nකෙසේ වෙතත් ජලභීතිකා ඖෂධය මේ වනවිට අවසන් වී ඇති අතර, ඊට ආදේශක ඖෂධ කිසිවක් වෛද්‍ය සැපයුම් අංශය සතුව නොමැති වුවද පෞද්ගලික අංශය සතුව ඇති බවයි ලේකම්වරයා හෙළි කර ඇත්තේ.\nමේ අතර ඖෂධ 49 ක හිඟයක් මේ වනවිට රෝහල් තුළ පවතින අතර, ප්‍රතිකාර සඳහා අවශ්‍ය ශල්‍ය උපාංග 7,854 කින් නිතර භාවිතයේ තිබිය යුතු උපකරණ 2,048 ක් පැවතිය යුතු වුවත් ඉන් 1,155 ක්ම මේ වනවිට නොමැති බව සෞඛ්‍ය අමාත්‍යාංශ ලේකම් මේජර් ජෙනරාල් වෛද්‍ය සංජීව මුණසිංහ සඳහන් කර තිබෙනවා.\nවිදුලි කප්පාදුවේදී ඩීසල් ගැටලුව නිසා විදුලි ජනන යන්ත්‍ර ක්‍රියාත්මක කරගත නොහැකිවීම හේතුවෙන් පෞද්ගලික රෝහල්වල ශල්‍යාගාර සහ දැඩි සත්කාර ඒකකවල ප්‍රතිකාර ලබන රෝගීන් අපහසුතාවට පත්ව ඇතැයි ද එහිදී හෙළිවී තිබෙනවා.\nතව ද ඖෂධ ආනයනකරුවන් ප්‍රකාශ කර ඇත්තේ ඩොලර් ගැටලුව සඳහා ඖෂධ ආනයනය ගැටලුසහගත බවයි.\nඑසේම අත්‍යවශ්‍ය ඖෂධවලින් සියයට 80 ක් පමණ ආනයනය කිරීම ගැටලුවක් ව ඇතැයි ද හෙළි වී තිබෙනවා.",
       "URL": "https://www.hirunews.lk/304496/අත්‍යවශ්‍ය-ඖෂධ-ඇතුලු-ඖෂධ-වර්ග-51-ක-හිඟයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1165"
}