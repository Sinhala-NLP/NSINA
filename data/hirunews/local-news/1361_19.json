{
       "Source": "hirunews",
       "Timestamp": "Saturday, 12 February 2022 - 7:26",
       "Headline": "රෝහල් සේවා අත්‍යවශ්‍ය කළත් සෞඛ්‍ය වර්ජනය අදත් (වීඩියෝ)",
       "News Content": "රෝහල් සේවා කටයුතු අත්‍යවශ්‍ය සේවාවක් බවට පත් කරමින් අතිවිශේෂ ගැසට් පත්‍රයක් නිකුත් කර තිබියදීත් සෞඛ්‍ය වෘත්තීය සමිති තවදුරටත් වර්ජනයේ නිරතවනවා. මේ හේතුවෙන් අද (12) දිනයේත් රෝහල්වල ප්‍රතිකාර ලබාගැනීම සඳහා පැමිණි ජනතාව දැඩි අපහසුතාවට පත්වුණා.\nජනාධිපති ලේකම් ගාමිණී සෙනරත්ගේ අත්සනින් යුතුව ඊයේ (11) රාත්‍රියේ නිකුත් කරනු ලැබූ ගැසට් නිවේදනයෙන් විදුලි සැපයුම, රෝහල් කටයුතු, සාත්තු නිවාස, බෙහෙත් ශාලා සහ වෙනත් සමාන ආයතනවල රෝගීන් නඩත්තු කිරීම්, පිළිගැනීම්, රැකවරණ, පෝෂණය කිරීම් සහ ප්‍රතිකාර කිරීම් යන සේවා අත්‍යවශ්‍ය සේවාවන් බවට පත් කර තිබුණා.\nකෙසේ වෙතත් සෞඛ්‍ය වෘත්තියවේදීන්ගේ සම්මේලනයේ කැඳවුම්කරු රවී කුමුදේශ් කියා සිටියේ සිය ඉල්ලීම් ඉටුවන තෙක් වර්ජනය ක්‍රියාත්මක කරන බවයි.\nමේ අතර සෞඛ්‍ය වෘත්තිය සමිති ආරම්භ කර ඇති වර්ජනය වහාම ක්‍රියාත්මක වන පරිදි අත්හිටුවන ලෙස රජයේ හෙද නිලධාරීන්ගේ සංගමයේ සභාපති සමන් රත්නප්‍රියට වාරණ නියෝගයක් ද නිකුත් කර තිබුණා.\nරෝහල් සේවා අත්‍යවශ්‍ය සේවයක් බවට පත් කිරීම සහ අදාළ වාරණ නියෝගයේ නීතිමය තත්වය පිළිබඳව අධිකරණ අමාත්‍යාංශයේ උපදේශක ජනාධිපති නීතීඥ යූ.ආර්. ද සිල්වා කරුණු පැහැදිළි කළා.\nඑහිදී ඔහු කියා සිටියේ අදාළ වාරණ නියෝගයේ නොතීසියට අනුව ඔවුන් පැමිණි විටදී අධිකරණයට අපහාස කිරීමට අදාළව ඔවුන්ට එරෙහිව චෝදනා ඉදිරිපත් කළ හැකි බවයි.\nමේ අතර රජයේ වෛද්‍ය නිලධාරීන්ගේ සංසදයේ සභාපති වෛද්‍ය රුක්ෂාන් බෙල්ලන අද මාධ්‍ය වෙත අදහස් දක්වමින් කියා සිටියේ අදාළ වාරණ නියෝගය පිළි නොපදින වෘත්තිය සමිති නායකයින් අත්අඩංගුවට ගත යුතු බවයි.\nකෙසේ වෙතත් අද දිනයේ ද ප්‍රතිකාර ලබාගැනීම සඳහා පැමිණි ජනතාව පත්ව සිටියේ දැඩි අපහසුතාවකටයි.",
       "URL": "https://www.hirunews.lk/296794/රෝහල්-සේවා-අත්‍යවශ්‍ය-කළත්-සෞඛ්‍ය-වර්ජනය-අදත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1361"
}