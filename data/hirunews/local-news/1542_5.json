{
       "Source": "hirunews",
       "Timestamp": "Wednesday, 24 November 2021 - 7:22",
       "Headline": "පුපුරණ ද්‍රව්‍ය තොගයක් වන්නියෙන් මතු වේ",
       "News Content": "යාපනය, කොඩිකාමම්, වෙම්පිරායි ප්‍රදේශයේ තිබී, පුපුරණ ද්‍රව්‍ය රැසක් ඊයේ(23) දින සොයාගත් බව කොඩිකාමම් පොලිසිය පවසනවා.\nපොලිසිය පැවසූවේ පෞද්ගලික ඉඩමක් වගාවන් වෙනුවෙන් සකස් කිරීමේදී අදාළ පුපුරණ ද්‍රව්‍ය දැක අනතුරුව ඉඩම් අයිතිකරුවන් පොලිසිය දැනුවත් කළ බවයි.\nයාපනය චාවකච්චේරි මහේස්ත්‍රාත් අධිකරණයෙන් ලබාගත් නියෝග යටතේ යාපනය පොලිස් විශේෂ කාර්ය බලකා නිලධාරින් මෙම පුපුරණ ද්‍රව්‍ය ගොඩ ගැනීම සිදුකළ බවයි වාර්තා වන්නේ.\nඅදාළ ස්ථානයේ තිබි ටි.එන්.ටි වර්ගයේ පුපුරණ ද්‍රව්‍ය කිලෝග්‍රෑම් 07ක් , අම්මාන් 2000 වර්ගයේ පීඩන බෝම්බ 03ක්, ටැග්මනේෂන් බෝම්බ 04ක්, ඇජක්ටර් 02ක්, හෝල්ඩර් 02ක්, ක්ලේමෝ බෝම්බ 03ක්,මරාගෙන මැරෙන ඇඳුම් කට්ටල 04ක කොටස්, පි 4 වර්ගයේ ෆියුස් 23ක්, ටි56 පතුරම් මැගසින් 03ක්, ටි 56 පතුරම් 516ක්, යුද නාශක බෝම්බයක් ඇතුළු පුපුරණ ද්‍රව්‍ය රැසක් සොයාගත් බව ද පොලිසිය පැවසුවා.\nයුද සමයේ එල්. ටි. ටි.ඊ සංවිධානය නැවත ප්‍රයෝජනයට ගැනීමේ අරමුණින් සඟවා ගිය පුපුරණ ද්‍රව්‍ය තොගයක් එලෙස හමුවන්නට ඇති බවටයි පොලිසිය සැක පළ කළේ.\nචාවකච්චේරි මහේස්ත්‍රාත් අධිකරණ නියෝග යටතේ අදාළ පුපුරණ ද්‍රව්‍ය නිෂ්ක්‍රීය කිරීමට නියමිත අතර, සිද්ධිය සම්බන්ධයෙන් කොඩිකාමම් පොලිසිය වැඩිදුර පරීක්ෂණ මෙහෙයවනවා.",
       "URL": "https://www.hirunews.lk/288968/පුපුරණ-ද්‍රව්‍ය-තොගයක්-වන්නියෙන්-මතු-වේ",
       "Category": "Local News",
       "Parent URL": "https://www.hirunews.lk/local-news.php?pageID=1542"
}