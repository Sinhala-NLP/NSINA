{
       "Source": "hirunews",
       "Timestamp": "Thursday, 04 July 2019 - 15:05",
       "Headline": "පොලීසියේ රිවෝල්වරයක් පැහැර ගත් සිද්ධියට 4 දෙනෙකු අත්අඩංගුවට",
       "News Content": "මඩකලපුව පුදුර් ප්‍රදේශයේදී රථවාහන රාජකාරියේ යෙදී සිටි පොලිස් නිලධාරීන් දෙදෙනෙකුගේ රාජකාරියට බාධා කර ඔවුන් සතුව තිබු රිවෝල්වරයක් පැහැරගෙන යාමේ සිද්ධියට අදාලව පුද්ගලයින් 04 දෙනෙකු අත්අඩංගුවට ගෙන තිබෙනවා.\nසිද්ධිය සම්බන්ධයෙන් පුද්ගලයින් 13 දෙනෙකුගෙන් ප්‍රකාශ ද සටහන් කර ගෙන තිබෙනවා.\nපොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර කියා සිටියේ බලපත්‍රයක් නොමැතිව යතුරුපැදියක් ධාවනය කළ පුද්ගලයෙකු අත්අඩංගුවට ගෙන මඩකලපුව පොලීසිය වෙත රැගෙන එමින් සිටියදී මෙම සිද්ධිය සිදුව ඇති බවයි.\nමෙම අවස්ථාවේ පොලිස් නිලධාරීන්ගේ යතුරුපැදියේ තවත් යතුරුපැදිකරුවෙකු ගැටී ඇති අතර, පසුව එම ස්ථානයට ප්‍රදේශවාසීන් පැමිණීමත් සමඟ ගැටුමක් හටගෙන ඇති බවයි පොලිස් මාධ්‍ය ප්‍රකාශකවරයා සඳහන් කළේ.\nඑහිදී පිරිසක් පොලිස් නිලධාරීන්ට පහරදී එක් පොලිස් නිලධාරියෙකුගේ රිවෝල්වරය පැහැරගෙන ගොස් තිබුණා.\nකෙසේ වෙතත්, පැහැරගැනීමට ලක්වූ රිවෝල්වරය මෙතෙක් සොයාගෙන නැහැ.",
       "URL": "https://www.hirunews.lk/219644/පොලීසියේ-රිවෝල්වරයක්-පැහැර-ගත්-සිද්ධියට-4-දෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3267"
}