{
       "Source": "hirunews",
       "Timestamp": "Saturday, 20 November 2021 - 12:41",
       "Headline": "රජයේ ඉඩම් අක්කරයක වටිනාකම රුපියල් 500යි - කෝප් කමිටුවේ දී හෙළිදරව්වක් (වීඩියෝ)",
       "News Content": "ඉඩම් ප්‍රතිසංස්කරණ කොමිෂන් සභාව සතු ඉඩම් අක්කර ලක්ෂ 17කට ආසන්න ප්‍රමාණයේ වටිනාකම ලෙස වසර ගණනාවකට පෙර සිදු කරන ලද රුපියල් මිලියන 676ක් තක්සේරුව වර්තමානයේ නිවැරදි විය යුතු බව කෝප් කමිටුව පෙන්වා දී තිබෙනවා.\nඑම තක්සේරුව අනුව ඉඩම් අක්කරයක වටිනාකම රුපියල් 500ක් පමණයි.\nඑම ගැටලුව වහාම මාස හයක් තුළ නිවැරදි කිරීමට අවශ්‍ය ක්‍රියාමාර්ග ගන්නා ලෙසයි කෝප් කමිටු සභාපති පාර්ලිමේන්තු මන්ත්‍රී මහාචාර්ය චරිත හේරත්, ඉඩම් ප්‍රතිසංස්කරණ කොමිසන් සභාවේ සභාපතිවරයාට උපදෙස් දී ඇත්තේ.\nඑසේම එම කොමිසන් සභාව විසින් ඔප්පු දස ලක්ෂයක් ලබාදීමේ ව්‍යාපෘතියට 2018 වසරේ දී බඳවාගත් සේවකයන් 214ක් කළමනාකරණ සේවා දෙපාර්තමේන්තුවේ අවසරයකින් තොරව ස්ථිර කර ඇති බවද පසුගිය දා රැස් වූ කෝප් කමිටුවේ දී අනාවරණ වී තිබෙනවා.\nකැබිනට් අනුමැතියක් යටතේ කොන්ත්‍රාත් පදනම මත බඳවාගත් මෙම පිරිස, 2014 වසරේ නිකුත් කරන ලද චක්‍රලේඛයක් පදනම් කරගෙන ස්ථිර කිරීමටද කටයුතු කර ඇති බවයි කෝප් කමිටුවේ දී හෙළි වී ඇත්තේ.\nව්‍යාපෘතියක් සඳහා බඳවාගත් පිරිසක් මෙලෙස ස්ථිර කිරීමේ දී බලවත් වරදක් සිදුව ඇති බැවින් එම තත්ත්වය අනෙකුත් රාජ්‍ය ආයතනවලටද වැරදි පූර්වාදර්ශයක් සපයන බවයි කෝප් කමිටු සභාපතිවරයා පෙන්වා දී ඇත්තේ.\nඑබැවින් මේ පිළිබඳ අමාත්‍යාංශ මට්ටමින් විධිමත් විමර්ශනයක් සිදු කර පූර්ණ වාර්තාවක් මසක් ඇතුළත කෝප් කමිටුවට ලබාදෙන ලෙසද කෝප් කමිටු සභාපතිවරයා ඉඩම් අමාත්‍යාංශ ලේකම් ඒ.කේ. රණවකට උපදෙස් ලබා දී තිබෙනවා.",
       "URL": "https://www.hirunews.lk/288614/රජයේ-ඉඩම්-අක්කරයක-වටිනාකම-රුපියල්-500යි-කෝප්-කමිටුවේ-දී-හෙළිදරව්වක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1549"
}