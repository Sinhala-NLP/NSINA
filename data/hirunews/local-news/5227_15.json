{
       "Source": "hirunews",
       "Timestamp": "Thursday, 31 December 2015 - 13:11",
       "Headline": "යාපනය මුහුදෙන් යටවීමේ අවධානමක්",
       "News Content": "ඉදිරි වසර පහක කාලය තුළ යාපනය අර්ධද්වීපයේ වැසියන්ට පිරිසිදු පානීය ජලය වෙනුවට මුහුදු ජලය පානය කිරීමට සිදුවනු ඇතැයි විද්‍යාඥයින් අනතුරු අඟවනවා.\nයාපනය පුරා පවතින හුණුගල් තට්ටු ජලය සමඟ දියවී විශාල ඇලි හෑරීමෙන් පසු ඒවා මුහුදට විවෘතවීම නිසා ජලය සමඟ මුහුදු ජලය මිශ්‍රවීම ඊට හේතුව බවයි ශ්‍රී ජයවර්ධනපුර විශ්වවිද්‍යාලයේ හිටපු උපකුලපති, භූගෝල විද්‍යාව පිළිබඳ මහාචාර්ය සෙනෙවි එපිටවත්ත සඳහන් කළේ.\nයාපනය අර්ධද්වීපයේ සිදුවන මෙම හානිය දැනටමත් ආරම්භ වී ඇති බවත් ඇතැම් විට යාපන අර්ධද්වීපය මුහුදු ජලයෙන් යටවිය හැකි බවත් මහාචාර්යවරයා ප්‍රකාශ කළා.\nමෙවැනි තත්ත්වයක් ඇතිවුවහොත් යාපනය වැසියන්ට පානීය ජලය සපයාදීමට හැකිවූවත් කෘෂිකර්ම කටයුතු සඳහා ජලය ලබාදීම අසීරුවනු ඇති බවයි මහාචාර්ය සෙනෙවි එපිටවත්ත පෙන්වා දෙන්නේ.\nවිද්‍යාඥයන් විසින් සිදුකර ඇති මෙම අනතුරු ඇගවීම පිළිබඳ පළාත් කෘෂිකර්ම අමාත්‍යවරයා විසින් උතුරේ ජනතාව දැනුවත් කර තිබෙනවා.\nයාපනයේ පිහිටි භූගෝලීය විෂමතාවක් හේතුවෙන් ගොඩබිම මුහුදට සෝදාගෙන යාහැකි බවයි ඔහු පෙන්වා දෙන්නේ.\nඉන් ආරක්ෂා වීමට ගත හැකි පියවර වහාම සෙවිය යුතු බව ද උතුරු පළාත් කෘෂිකර්ම අමාත්‍යවරයා සඳහන් කලා.\nමෙම අවධානමෙන් යාපනයේ ජනතාව ආරක්ෂා කර ගැනීම සඳහා කල යුතු වන්නේ ජනතාව ප්‍රයෝජනයට ගන්නා ජල ප්‍රමාණයට සරිලන ජලය භාහිරින් ලබාදීම බව මහාචාර්ය සෙනෙවි එපිටවත්ත පෙන්වා දෙනවා.\nඒ සඳහා මුහුදු ජලය හෝ කලපු ජලය පිරිසිදු කිරීම මෙන්ම වෙනත් පළාතක සිට ජලය ගෙන්වා බෙදා  හැරීම සිදුකල යුතු බවයි ඔහු සඳහන් කලේ.\nපවතින තත්වය හමුවේ යාපනයේ මුහුදු ජල මට්ටම සෙන්ටිමීටර් 50 කින් පමණ ඉහළ ගියහොත් යාපනය අර්ධද්වීපය මුහුදු ජලයෙන් යටවීම වලක්වාගත නොහැකි බව ද මහාචාර්යවරයා කියාසිටියා.",
       "URL": "https://www.hirunews.lk/123145/යාපනය-මුහුදෙන්-යටවීමේ-අවධානමක්",
       "Category": "Local News",
       "Parent URL": "https://www.hirunews.lk/local-news.php?pageID=5227"
}