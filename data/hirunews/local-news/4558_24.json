{
       "Source": "hirunews",
       "Timestamp": "Tuesday, 18 April 2017 - 12:48",
       "Headline": "ඇතින්නකට වෙඩි තැබීම ගැන ඇමති නියමයෙන් පරීක්ෂණයක්",
       "News Content": "වගා ළිදකට වැටී සිටි වන අලි 4 දෙනෙකු ගොඩට ගැනීමට යාමේදී වනජීවි නිලධාරීන් එල්ල කළ වෙඩි ප්‍රහාරයකින් ඇතින්නක් මියයාම සම්බන්ධයෙන් පරීක්ෂණයක් සිදුකිරීමට තිරසර සංවර්ධන හා වනජීවි අමාත්‍යාංශය තීරණය කර තිබෙනවා.\nවිෂය භාර අමාත්‍ය ගාමිණී ජයවික්‍රම පෙරේරා කියා සිටියේ අමාත්‍යාංශ නිලධාරීන් කණ්ඩායමක් සිදුකරන පරීක්ෂණයට අමතරව පොලීසිය ද සිද්ධිය සම්බන්ධයෙන් විමර්ශනයක් ආරම්භ කර ඇති බවයි.\nවව්නියාව, ඕමන්තේ - කොම්බුවයිත්ත - කුලම් වැව ආසන්නයේ වගා ළිඳකට පෙරේදා මෙම වන අලි 4 දෙනා වැටී තිබුණා.\nඊයේ පෙරවරුවේ වගා ළිදේ සිටි ඇතින්න ගොඩට පැමිණි අවස්ථාවේදී අසළ තිබූ බැකෝ යන්ත්‍රයට මෙන්ම එහි සිටි පිරිසට ද පහරදීමට තැත් කළ අතර, එම අවස්ථාවේදියි වනජීවි නිලධාරියෙකු ඇතින්නට වෙඩි තබනු ලැබුවේ.\nකෙසේ වෙතත්, වන අලි පලවා හැරීම සඳහා සාමාන්‍යයෙන් වනජීවි නිලධාරීන් අලි වෙඩි භාවිතා කරනවා.\nඑසේ තිබියදී මෙලෙස වෙඩි තැබීම සම්බන්ධයෙන් විමර්ශනයේදී මූලික අවදානය යොමු කරන බවයි අමාත්‍ය ගාමිණී ජයවික්‍රම පෙරේරා ප්‍රකාශ කළේ.",
       "URL": "https://www.hirunews.lk/159412/ඇතින්නකට-වෙඩි-තැබීම-ගැන-ඇමති-නියමයෙන්-පරීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=4558"
}