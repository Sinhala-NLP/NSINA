{
       "Source": "hirunews",
       "Timestamp": "Thursday, 04 April 2019 - 20:09",
       "Headline": "විපක්ෂ නායක සහ වන්නි දිස්ත්‍රික් උපාධිධාරීන්ගේ සංගමය අතර හමුවක්",
       "News Content": "උතුරු නැගෙනහිර ජනතාවගේ සහයෝගයෙන් නව රජයක් පිහිටුවීමට කටයුතු කරන බව විපක්ෂ නායක මහින්ද රාජපක්ෂ පවසනවා.\nවිපක්ෂ නායකවරයා සහ වන්නි දිස්ත්‍රික් උපාධිධාරින්ගේ සංගමයේ සාමාජිකයින් අතර හමුවක් අද පාර්ලිමේන්තුවේ විපක්ෂ නායක කාර්යාලයේදී පැවති අතර, ඊට එක්වෙමිනුයි ඔහු මේ බව සදහන් කළේ.\nඑහිදී වන්නි දිස්ත්‍රික් උපාධිධාරි සංගමයේ සාමාජිකයින් ප්‍රකාශ කළේ වර්තමානයේ පවතින දේශපාලන තත්ත්වය පිළිබදව උතුරු නැගෙනහිර ජනතාවගේ පැහැදීමක් නොමැති බවයි.\nඑමෙන්ම, පසුගිය රජය සිදුකළ සංවර්ධන කටයුතු හැරුණු කොට වත්මන් රජය විසින් කිසිදු සංවර්ධන කටයුත්තක් උතුර සහ නැගෙනහිර ප්‍රදේශවලට සිදුකර නොමැති බව ද ඔවුන් එහිදී කියා සිටියා.\nඑහිදී විපක්ෂ නායක මහින්ද රාජපක්ෂ සදහන් කළේ උතුරේ දේශපාලන නියෝජිතයින් ජනතාවගේ ප්‍රශ්න විසදීම සදහා පාර්ලිමේන්තුවේ හෝ ඉන් පිටතදී කටයුතු කර නොමැති බවයි.",
       "URL": "https://www.hirunews.lk/213834/විපක්ෂ-නායක-සහ-වන්නි-දිස්ත්‍රික්-උපාධිධාරීන්ගේ-සංගමය-අතර-හමුවක්",
       "Category": "Local News",
       "Parent URL": "https://www.hirunews.lk/local-news.php?pageID=3419"
}