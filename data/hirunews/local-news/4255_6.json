{
       "Source": "hirunews",
       "Timestamp": "Tuesday, 24 October 2017 - 18:48",
       "Headline": "කණගාටුවන කරුණක් ගැන හිටපු ඇමති මර්වින් කථා කරයි",
       "News Content": "මෙරට ඉතිහාසයේ මහා සංඝ රත්නය සිදුකළ කැපකිරීම් අමතක කළ තත්ත්වයක් දක්නට ලැබීම පිළිබඳ කණගාටු වන බව හිටපු අමාත්‍ය මර්වින් සිල්වා පවසනවා.\nඔහු මේ බව කියා සිටියේ කොළඹ - මහේස්ත්‍රාත් අධිකරණයේ අද පැවති නඩු කටයුත්තකට සහභාගිවීමෙන් අනතුරුව මාධ්‍යවේදීන් නැගූ ප්‍රශ්නවලට පිළිතුරු ලබාදෙමින්.\nහිටපු අමාත්‍ය මර්වින් සිල්වාගේ පුත් මාලක සිල්වා රාත්‍රී සමාජශාලාවක් තුළදී විදේශිකයෙකුට පහරදීමේ සිද්ධිය සම්බන්ධයෙන් ගොනුකර ඇති නඩුව අධිකරණයේදී අද විභාගයට ගැනුනා.\nඅගතියට පත් පාර්ශවය එහිදී දැනුම් දුන්නේ විත්තිකාර මාලක සිල්වාට ලබාදී තිබූ ඇප කොන්දේසි කඩකරමින් ඔහු රාත්‍රී සමාජ ශාලාවලට ඇතුලූවී ඇති බවට තොරතුරු ලැබී ඇති බවයි.\nඑහිදී මහේස්ත්‍රාත්වරයා කොළඹ අපරාධ කොට්ඨාශයට නියෝග කළේ එලෙස ඇප කොන්දේසි කඩකර ඇත්නම් ඒ සම්බන්ධයෙන් විමර්ශනය කර අධිකරණයට කරුණු වාර්තා කරන ලෙසයි.\nමේ අද පැවති නඩු විභාගයෙන් අනතුරුව මාධ්‍ය වෙත අදහස් දැක්වූ හිටපු අමාත්‍ය මර්වින් සිල්වා.\nකඩුපුල් මලක් පිපෙනවා රෑ 9.30 ඉදන් 11.30 වෙනකල්. උදේ පාන්දර දැක්කාම ඒක නිකං වේලිච්ච ලබ්බක් වගේ පල්ලෙහාට එල්ලෙනවා. මට පේන්නේ මේ ආණ්ඩුව කඩුපුල් මලක් වගේ තමයි ආවේ ඒක දැන් වේලිච්ච ලබ්බක් වගේ.\nප්‍රශ්නය -  විමල් වීරවංශ මන්ත්‍රීතුමා කියලා තිබ්බා පාර්ලිමේන්තුවට බෝම්බ ගහන්න ඕන කියලා මේ ව්‍යවස්ථාව සම්මත වුණොත්?\nපිළිතුර -     මේ ඉස්සර පරණ කාලේ බෝම්බ ගහලා මිනිස්සුන්ගේ කට කපලා අතපය කපලා මැරිච්ච මිනිස්සු දණින් පල්ලෙහා ගෙනියන්න ඒ න්‍යාය තියරිය දැන් නෑ. ඒ ඔළුවට එන්නෙත් හීනෙන් බය වෙච්ච කට්ටිය.\nප්‍රශ්නය - භික්ෂූන්වහන්සේ මේ සම්මත කරගන්න යෝජිත ව්‍යවස්ථාව පිළිබඳ පැහැදීමක් නැහැ. නමුත් ආණ්ඩුවේ පාර්ශ්වයන් කියන්නේ මේක කෙසේ හෝ සම්මත කරනවා කියලා?\nපිළිතුර -     මේ යක්කු දැන ගන්න ඕන මහා සංඝරත්නය තමයි 56 දී මේ රටේ විශාල සමාජ විපර්යාසයක් කළේ.  ඒක මුන්ට අමතක නම් කරන්න දෙයක් නැහැ. ඒකට තියෙන්නේ අනිච්චාවත සංඛාරා කියන්න විතරයි. මහා සංඝරත්නයටත් පොලිසියටත්, හමුදාවටත් දැන් වෙන දේවල් දැක්කාම ඇයි මේ ගැන මොකෙක්වත් කතා නොකරන්නේ කතා යුත්තේ ඒක නිසා මම කතා කරනවා ළඟදී.\nප්‍රශ්නය -  හිටපු හමුදාපති සරත් ෆොන්සේකා මහතා කැලණිය ආසන සංවිධායක?\nපිළිතුර -     හොඳයිනේ ඉතිං.\nප්‍රශ්නය  - ඔබතුමාට අභියෝගයක් නැද්ද කැලණියට?\nපිළිතුර -     පොල් අත්තක් වැටෙනකොට ගොක්කොළ හිනා වෙනවානේ. ගොක් කොළේ දන්නේ නැහැ ගොක් කොළයටත් කවදාහරි පොල් අත්තක් වෙනවා කියලා ’’ යනුවෙන් මාධ්‍යවේදීන් නැගූ ප්‍රශ්නවලටද  හිටපු අමාත්‍යවරයා පිළිතුරු ලබාදුන්නා.",
       "URL": "https://www.hirunews.lk/174335/කණගාටුවන-කරුණක්-ගැන-හිටපු-ඇමති-මර්වින්-කථා-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4255"
}