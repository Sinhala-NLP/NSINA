{
       "Source": "hirunews",
       "Timestamp": "Tuesday, 23 August 2022 - 7:57",
       "Headline": "කොළඹ නගරයට විදුලියෙන් ක්‍රියාත්මක බස් රථ සේවාවක්",
       "News Content": "විදුලියෙන් ධාවනය වන ත්‍රිරෝද රථ හා බස් රථ මෙරටට හදුන්වාදීම සඳහා සහාය දැක්වීමට එක්සත් ජාතීන්ගේ සංවර්ධන වැඩසටහන තීරණය කර තිබෙනවා.\nඊට අදාළ මූලික සාකච්ඡාව එක්සත් ජාතීන්ගේ සංවර්ධන වැඩසටහන සමඟ ඊයේ (22) ප්‍රවාහන හා මහා මාර්ග අමාත්‍ය ආචාර්ය බන්දුල ගුණවර්ධනගේ ප්‍රධානත්වයෙන් පැවැත්වූණා.\nමෙරට තුළ ධාවනය කරන ලක්ෂ දහයකට වැඩි ත්‍රිරෝද රථ විදුලි බලයෙන් ධාවනය කිරීමට ආරෝපනය කිරීම තුළින් ඉන්ධන ප්‍රශ්නයට පිළියමක් මෙන්ම මගීන්ට පහසු මිලකට ප්‍රවාහනය සලසා දීම මෙහි අරමුණයි.\nමෙම වසර තුළ ත්‍රිරෝද රථ 300ක් විදුලි බලයට ආරෝපනය කිරීමට හා ඒ සඳහා ක්‍රමවේදයක් සකස් කිරීම පිළිබඳ ද එහි දී අවධානය යොමු වී තිබෙනවා.\nමේ සඳහා ඇමෙරිකානු ඩොලර් මිලියන තුනක මුදලක් වෙන්කිරීමට සැලසුම් කර ඇති බව සඳහන්.\nමීට අමතර ව කොළඹ නගරය තුළ විදුලියෙන් ක්‍රියාත්මක බස් රථ සේවාවක් ආරම්භ කිරීමට ද ඊයේ පැවති සාකච්ඡාවේ දී අවධානය යොමු වී තිබෙනවා.\nඑමෙන්ම ඛනිජ තෙල් අර්බුදය හා පරිසරයට ඇති වී තිබෙන බලපෑම් අවම කිරීම සඳහා කඩිනමින් මෙම පියවර ගැනීමට නියමිත යි.",
       "URL": "https://www.hirunews.lk/313482/කොළඹ-නගරයට-විදුලියෙන්-ක්‍රියාත්මක-බස්-රථ-සේවාවක්",
       "Category": "Local News",
       "Parent URL": "https://www.hirunews.lk/local-news.php?pageID=921"
}