{
       "Source": "hirunews",
       "Timestamp": "Saturday, 30 November 2019 - 12:44",
       "Headline": "සාමාන්‍ය පෙළ සිසුන්ට කොමසාරිස්ගෙන් උපදෙස්",
       "News Content": "මෙවර අධ්‍යයන පොදු සහතික පත්‍ර සාමාන්‍ය පෙළ විභාගය අනිද්දා ආරම්භ වනවා.\nවිභාග දෙපාර්තමේන්තුව සඳහන් කළේ මධ්‍යස්ථාන 4987 කදී මෙවර විභාගය පැවැත්වෙන බවයි.\nඒ සඳහා අයදුම්කරුවන් හත්ලක්ෂ දහ හත්දහස් අටදෙනෙකු පෙනී සිටීමට නියමිත අතර, එම සංඛ්‍යාව සාමාන්‍ය පෙළ විභාගයක් සඳහා මෙතෙක් ඉදිරිපත්වන වැඩිම අපේක්ෂකයින් සංඛ්‍යාවයි.\nවිභාගය දෙසැම්බර් 12 වනදා දක්වා පැවැත්වෙනු ඇති.\nමෙවර විභාගය සඳහා විශේෂිත විභාග මධ්‍යස්ථාන කිහිපයක්ද පිහිටුවීමට සැළසුම් කර තිඛෙනවා.\nවිභාග කොමසාරිස් ජනරාල්වරයා විභාගය සඳහා පෙනී සිටින අයදුම්කරුවන්ට අවශ්‍ය උපදෙස් ලබාදුන් අතර ඔහු කියා සිටියේ නිවැරදිව සහතික කළ විභාග අයදුම් පත්‍රය සහ ජාතික හැඳුනුම්පත රැගෙන යාම අනිවාර්ය බවයි.\nඑසේම ජාතික හැදුනුම්පත නොමැති නම් වලංගු හැදුනුම්පතක් රැගෙන යා යුතු බව ද විභාග කොමසාරිස් ජනරාල්වරයා අපේක්ෂකයින්ට දැනුම් දෙනවා.\nමේ අතර,සාමාන්‍ය පෙළ විභාගයේ පිළිතුරු පත්‍ර ඇගයීම් කටයුතු දෙසැම්බර්  24 වනදා සිට අදියර දෙකක් යටතේ සිදුකිරීමට නියමිතයි. පළමු අදියර දෙසැම්බර් 24 සිට ජනවාරි 2 වනදාත්, දෙවන අදියර ජනවාරි 17 වනදා සිට 26 වනදා දක්වාත් සිදු කෙරෙන බවයි විභාග දෙපාර්තමේන්තුව සඳහන් කළේ.\nපාසල් 84 ක ස්ථාපිත කර ඇති ඇගයීම් මධ්‍යස්ථාන 108කදී පළමු අදියරයේ ඇගයීම් කටයුතු සිදු කෙරෙනවා.\nඑම පාසල්වලින් 47 ක් ජනවාරි 3 වනදා ආරම්භ කිරීමට නියමිත අතර, සෙසු පාසල්වල නියමිත පරිදි නව පාසල් වාරය ජනවාරි දෙවනදා ආරම්භ කෙරෙනු ඇති.",
       "URL": "https://www.hirunews.lk/229266/සාමාන්‍ය-පෙළ-සිසුන්ට-කොමසාරිස්ගෙන්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=3025"
}