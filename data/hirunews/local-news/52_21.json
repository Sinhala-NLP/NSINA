{
       "Source": "hirunews",
       "Timestamp": "Monday, 04 September 2023 - 14:16",
       "Headline": "නීති විරෝධී ධීවර කටයුතු කළ සිවුදෙනෙකු නාවික හමුදා භාරයට",
       "News Content": "ශ්‍රී ලංකා නාවික හමුදාව පසුගිය දා ත්‍රිකුණාමලය, මදුරන්කුඩා මුහුදු ප්‍රදේශයේ සිදු කළ විශේෂ සෝදිසි මෙහෙයුමකින් තහනම් දැල් භාවිතයෙන් ධීවර කටයුතු සිදු කළ පුද්ගලයින් සිවුදෙනෙකු සමඟ ඩිංගි යාත්‍රාවක් සහ නීති විරෝධී ධීවර ආම්පන්න නාවික හමුදා භාරයට ගෙන තිබෙනවා.\nශ්‍රී ලංකාවට අයත් මුහුද සහ වෙරළ කලාපය ඔස්සේ සිදු කෙරෙන නීති විරෝධී ධීවර කටයුතු මැඩපැවැත්වීම සඳහා නාවික හමුදාව නිරන්තර අවධානයෙන් සිටිමින් මෙහෙයුම් ක්‍රියාත්මක කරනු ලබනවා.\nඒ අනුව, 2023 සැප්තැම්බර් මස 02 වන දින නැගෙනහිර නාවික විධානයේ ශ්‍රී ලංකා නාවික නෞකා වළගම්බා ආයතනය මඟින් ත්‍රිකුණාමලය, මදුරන්කුඩා මුහුදු ප්‍රදේශයේ සිදු කළ විශේෂ සෝදිසි මෙහෙයුමක් මඟින් තහනම් දැල් භාවිතයෙන් ධීවර කටයුතු සිදු කළ පුද්ගලයින් සිවුදෙනෙකු සමඟ ඩිංගි යාත්‍රාවක් සහ නීති විරෝධී ධීවර ආම්පන්න මෙලෙස නාවික හමුදා භාරයට ගැනීමට කටයුතු කර ඇති බවයි වාර්තා වන්නේ.\nමෙම මෙ‍හෙයුම මඟින් නාවික හමුදා භාරයට ගත් පුද්ගලයන් වයස අවුරුදු 19 ත් 37 ත් අතර වයසේ පසුවන කුච්චවේලී සහ පොඩුවකට්ටු ප්‍රදේශයේ පදිංචිකරුවන් බවට හඳුනා ගත් අතර, එම පුද්ගලයින් සිවුදෙනා ඩිංගි යාත්‍රාව සහ නීති විරෝධී ධීවර ආම්පන්න ඉදිරි නීතිමය කටයුතු සඳහා කුච්චවේලී, ධීවර පරීක්ෂක කාර්යාලය වෙත භාර දී තිබෙනවා.",
       "URL": "https://www.hirunews.lk/347120/නීති-විරෝධී-ධීවර-කටයුතු-කළ-සිවුදෙනෙකු-නාවික-හමුදා-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=52"
}