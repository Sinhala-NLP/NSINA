{
       "Source": "hirunews",
       "Timestamp": "Sunday, 05 May 2019 - 12:35",
       "Headline": "ඉන්දියාවට ආ - ගිය ශ්‍රී ලාංකිකයන් ගැන සොයයි",
       "News Content": "ශ්‍රී ලංකාවේ පාස්කු ඉරිදා ප්‍රහාරයට සම්බන්ධ පුද්ගලයන් ඉන්දියානු කේරළයේ, කාශ්මීරයේ සහ බැංගලෝරයේදී පුහුණුව ලබා ඇති බව ප්‍රකාශ වීමත් සමඟ පසුගිය මාස 4 ක කාලය තුළ ඉන්දියාවට පැමිණි ශ්‍රී ලාංකිකයන් පිළිබඳව එරට බලධාරීන් විමර්ශනයක් ආරම්භ කර තිබෙනවා.\nවිශේෂයෙන් ඔවුන්ගේ පසුබිම පිළිබඳව මෙහිදී සොයාබලන අතර, කාශ්මීරයේ සංචාරය කළ පුද්ගලයන් පිළිබඳව වැඩි අවධානයක් යොමු කරන බවයි ඉන්දීය ඔත්තු සේවා සඳහන් කර ඇත්තේ.\nඑහි ජ්‍යෙෂ්ඨ නිලධාරියෙකු එන්.ඩී.ටී.වී. ප්‍රවෘත්ති සේවයට සඳහන් කර  ඇත්තේ ලක් රජය පාස්කු ඉරිදා ප්‍රහාරය සම්බන්ධ පුද්ගලයන් පිළිබඳ තොරතුරු තමන්ට ලබාදී නොමැති බවයි.\nමෙරට ප්‍රහාරය අයි.එස්. සංවිධානයේ පූර්වාදර්ශයෙන් සිදුකළ බවට තොරතුරු ලැබී ඇති නිසා ඒ පිළිබඳව ඉන්දියාව විශේෂ අවධානයක් යොමු කරනවා.\nකෙසේ නමුත් ඉන්දීය ඔත්තු සේවා ඊයේ ප්‍රකාශ කර ඇත්තේ පාස්කු ඉරිදා ප්‍රහාරයට සම්බන්ධ කිසිවෙකු කාශ්මීරයේ සංචාරය කළ බවට තොරතුරු නොමැති බවයි.\nකෙසේ නමුත් ඔවුන් වෙනත් නම් භාවිත කරමින් එහි සංචාරය කළේද යන්න පිළිබඳ තවදුරටත් සැකයක් පවතිනවා.\nඉන්දිය ඔත්තු සේවා මෙම පරීක්ෂණය සිදුකර ඇත්තේ පාස්කු ඉරිදා ප්‍රහාරයට සම්බන්ධ පුද්ගලයන් කාශ්මීරය ඇතුලූ ඉන්දියාවේ ප්‍රදේශ කිහිපයක සංචාරවල නිරතවී ඇති බවට හමුදාපතිවරයා බී බී සී ප්‍රවෘත්ති සේවයට සිදුකළ ප්‍රකාශයකින් අනතුරුවයි.\nමේ අතර ටාජ් හෝටලයට මරාගෙන මැරෙන බෝම්බ ප්‍රහාරයක් එල්ල කිරීමේ ප්‍රයත්නය වැරදීමෙන් පසු දෙහිවල නවාතැන්පොලකදී පුපුරුවාගැනිමෙන් මියගිය අබ්දුල් ලතීෆ් ජමීල් මොහොමඩ්ගේ මව, නැගණිය සහ ඇගේ සැමියාගෙන් නවසීලන්ත බලධාරින් ප්‍රශ්න කර තිබෙනවා.\nඔවුන් දකුණුදිග නවසීලන්තයේ වාසය කරන අතර පරීක්ෂණ කටයුතු සඳහා නවසීලන්ත පොලීසිය සමඟ ශ්‍රී ලංකා බලධාරීන්ද එක්ව සිටින බව රොයිටර් පුවත් සේවය සඳහන් කළා.\nබ්‍රිතාන්‍යයේ අධ්‍යාපනය ලැබූ අබ්දුල් ලතීෆ් විවාහ වීමෙන් පසු ඕස්ට්‍රේලියාවේ පශ්චාත් උපාධියක් හැදෑරීම සඳහා ගිය අතර, ඔහුගේ නැගණිය විවාහ වී සිය සැමියා සහ මව සමඟ නවසීලන්තයේ පදිංචියට ගොස් තිබෙනවා.\nලතීෆ්ගේ නැගණිය නවසීලන්ත බලධාරීන්ට ප්‍රකාශ කර ඇත්තේ  ඕස්ට්‍රේලියාවේ අධ්‍යාපනය ලබද්දී ඔහු අන්තවාදයට නැඹුරුවී ඇති අතර, නැවත ශ්‍රී ලංකාවට පැමිණියේ මුළුමනින්ම වෙනස් පුද්ගලයෙකු ලෙස බවයි.",
       "URL": "https://www.hirunews.lk/215782/ඉන්දියාවට-ආ-ගිය-ශ්‍රී-ලාංකිකයන්-ගැන-සොයයි",
       "Category": "Local News",
       "Parent URL": "https://www.hirunews.lk/local-news.php?pageID=3368"
}