{
       "Source": "hirunews",
       "Timestamp": "Friday, 06 October 2017 - 10:49",
       "Headline": "හම්බන්තොට විශේෂ පොලිස් ආරක්ෂක වැඩපිළිවෙලක්",
       "News Content": "හම්බන්තොට දී පැවැත්වීමට නියමිත විරෝධතාවය සඳහා තංගල්ල කොට්ඨාශයේ සියලු පොලිස් ස්ථාන සුදානමින් සිටින බව අප වාර්තාකරුවන් පවසනවා.\nහම්බන්තොට මූලස්ථාන පොලිසියට රැස්වූ තංගල්ල කොට්ඨාශයේ සියළුම පොලිස් ස්ථානවල නිළධාරීහු රාජකාරි සඳහා ස්ථානගත කර තිබෙන බවයි ඔවුන් කියා සිටින්නේ.\nහම්බන්තොට මාගම්පුර වරාය, හම්බන්තොට ෂැංග්‍රීලා හංදිය, කටුවැව හංදිය අසල පොලිසිය රැකවල් දා තිබෙන බව සඳහන්.\nහම්බන්තොට වෙරළ උද්‍යානයේ දී විරෝධතා ව්‍යාපාරය පැවැත්වෙන අතර ඒ සඳහාද විරෝධතාකරුවන් පැමිනෙමින් සිටින බවද වාර්තාකරුවන් පවසනවා.\nහම්බන්තොට නගරය ඇතුළු ප්‍රදේශ රැසකම පොලිස් ආරක්ෂාව තරකර තිබෙනවා.\nමේ අතර පාර්ලිමේන්තු මන්ත්‍රිවරුන් වන නාමල් රාජපක්ෂ සහ ඩී.වී. චානකට හම්බන්තොට අධිකරණ බලසීමාව තුළ මාර්ග අවහිර කරමින් උද්ඝෝෂණ සිදු නොකරන ලෙසට හම්බන්තොට මහේස්ත්‍රාත් මංජුල කරුණාරත්න තහනම් නියෝගයක් නිකුත් කර තිබෙනවා.\nමාගම්පුර වරාය, මත්තල ගුවන් තොටුපල විදේශ රටවලට පැවරීමට එරෙහිව අද(06) සංවිධාන කර ඇති උද්ඝෝෂණය සම්බන්ධයෙන් පොලීසිය අධිකරණයට  කරනු ලැබූ කරුණු වාර්තා කිරීමකට අනුවයි මෙම තහනම් නියෝගය නිකුත් කර ඇත්තේ.\nමේ අනුව, හම්බන්තොට අධිකරණ බලසීමාව තුළ මාර්ග අවහිර කරමින් උද්ඝෝෂණ සිදුකිරීම ද අධිකරණය විසින් තහනම් කර තිබෙනවා.\nඑසේම, හම්බන්තොට පිහිටි ඉන්දීය කොන්සල් කාර්යාලය, මාගම්පුර වරාය හා ඒවාට ප්‍රවිශ්ඨ වන මාර්ග අවහිර කරමින් උද්ඝෝෂණ සිදුකිරීම ද තහනම් බවයි හම්බන්තොට මහේස්ත්‍රාත් මංජුල කරුණාරත්න නිකුත් කළ අධිකරණ නියෝගයේ දැක්වෙන්නේ.\nකෙසේ වෙතත්, අධිකරණ නියෝගයට අවනත වෙමින් සැලසුම් කර ඇති පරිදි අද(06) විරෝධතාව පවත්වන බවයි හිරු ප්‍රවෘත්ති අංශයට අදහස් දක්වමින් පාර්ලිමේන්තු මන්ත්‍රී නාමල් රාජපක්ෂ සදහන් කළේ.",
       "URL": "https://www.hirunews.lk/172735/හම්බන්තොට-විශේෂ-පොලිස්-ආරක්ෂක-වැඩපිළිවෙලක්",
       "Category": "Local News",
       "Parent URL": "https://www.hirunews.lk/local-news.php?pageID=4286"
}