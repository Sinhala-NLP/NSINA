{
       "Source": "hirunews",
       "Timestamp": "Friday, 17 June 2016 - 19:29",
       "Headline": "ඉන්දුනීසියාව, ශ්‍රී ලාංකික සංක්‍රමණික බෝට්ටුවක් ආපසු හරවයි",
       "News Content": "ඉන්දුනීසියානු මුහුදේ දී අනතුරට ලක්වූ යාත්‍රාවක සිටි ශ්‍රී ලාංකික සංක්‍රමණිකයන් 40 දෙනෙකු නැවතත් ඔවුන් පැමිණි යාත්‍රාවෙන් හරවා එවීමට අචේ ප්‍රාන්තයේ බලධාරීන් ඊයේ කටයුතු කළා.\nමෙම පිරිසට ළමයින් 9 දෙනෙකු සහ ගැබිණි කාන්තාවක් ඇතුළු කාන්තාවන් 7 දෙනෙකු ද අයත් බව සදහන්.\nඕස්ට්‍රේලියාව බලා ගමන් ගනිමින් සිටියදී කාර්මික දෝෂයකට මුහුණ දුන් මෙම යාත්‍රාව ඉන්දුනීසියානු වෙරළාරක්ෂකයින් විසින් බේරා ගත්තේ පසුගිය සතියේදියි.\nඉන්දුනීසියානු අචේ ප්‍රාන්තය ඔවුන්ට රැකවරණ ලබාදීම ප්‍රතික්ෂේප කිරීම නිසයි මෙලෙස ඔවුන් පිටුවහල් කිරීමට කටයුතු කර ඇත්තේ.\nශ්‍රී ලාංකික සංක්‍රමණිකයින් පිරිස මෙලෙස අනතුරුදායක ලෙස මුහුදට යොමු කිරීම පිළිබදව ජාත්‍යන්තර ක්ෂමා ආයතනය සහ ජාත්‍යන්තර සංක්‍රමණික ආයතනය නොසතුට පළ කළා.\nකෙසේ නමුත්, සංක්‍රමණිකයන්ට තාවකාලිකව රැකවරණ ලබාදෙන ලෙස ඔවුන් කළ ඉල්ලීම ඉන්දුනීසියානු රජය ප්‍රතික්ෂේප කර තිබෙනවා.\nඅචේ ප්‍රාන්ත පොලිස් ප්‍රධානී හුසේන් හමිඩි ප්‍රකාශ කළේ සංක්‍රමණිකයන්ට අවශ්‍ය ආහාර, ජලය සහ ඉන්ධන ලබාදුන් බවයි.\nඑහි කාර්මික දෝෂය ද අලුත්වැඩියා කර තිබෙනවා.\nනැවතත්  ඕස්ට්‍රේලියාව බලා නොයන ලෙසත් පැමිණි රට වෙත යන ලෙසත් සංක්‍රමණික යාත්‍රාවට උපදෙස් ලබාදුන් බවයි ප්‍රාන්ත පොලිස් ප්‍රධානියා කියා සිටියේ.\nකෙසේ නමුත් මෙම යාත්‍රාව ශ්‍රී ලංකාවේ සිට පැමිණියේ ද නැතිනම් දකුණු ඉන්දියාවේ සිට පැමිණියේ ද යන්න මෙතෙක් අනාවරණ වී නැහැ.",
       "URL": "https://www.hirunews.lk/135839/ඉන්දුනීසියාව-ශ්‍රී-ලාංකික-සංක්‍රමණික-බෝට්ටුවක්-ආපසු-හරවයි",
       "Category": "Local News",
       "Parent URL": "https://www.hirunews.lk/local-news.php?pageID=5001"
}