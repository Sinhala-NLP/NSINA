{
       "Source": "hirunews",
       "Timestamp": "Monday, 02 January 2023 - 19:29",
       "Headline": "විදුලි ගාස්තු ඉහළ දැමීමේ යෝජනාව කල් යයි (වීඩියෝ)",
       "News Content": "මෙම මාසයේ සිට ඉහළ දැමීමට යෝජිත විදුලි ගාස්තු සංශෝධනයට අදාළ අමාත්‍ය මණ්ඩල පත්‍රිකාව අද පස්වරුවේ පැවති කැබිනට් මණ්ඩල හමුවට ඉදිරිපත් කර තිබෙනවා. ඒ විෂය භාර අමාත්‍ය කංචන විජේසේකර විසින්.\nකෙසේ වෙතත් එය ලබන සතියේ රැස්වන අමාත්‍ය මණ්ඩල හමුවේදී තවදුරටත් සාකච්ඡා කිරීමටයි තීරණය වී ඇත්තේ.\nමේ අතර ගාස්තු නැංවීමට කැබිනට් මණ්ඩලය ලබාදෙන කිසිදු යෝජනාවක් මහජන උපයෝගිතා කොමිෂන් සභාවේ පිළිනොගන්නා බවයි එහි සභාපති ජනක රත්නායක අද පැවති මාධ්‍ය හමුවකදී සඳහන් කළේ.\nනව වසරේ පළමු අමාත්‍ය මණ්ඩල රැස්වීම අද පස්වරුවේ ජනාධිපති රනිල් වික්‍රමසිංහගේ ප්‍රධානත්වයෙන් ආරම්භ වුණේ ජනාධිපති කාර්යාලයේදීයි.\nඑහිදී විදුලි ගාස්තු ඉහළ දැමිම සඳහා වන යෝජනාව සාකච්ඡාවට ගැනීම මේ වන විට ආරම්භ වී තිබෙනවා.\nපසුගිය වසරේ අගෝස්තු මාසයේදී විදුලි ගාස්තුව සියයට 75 කින් ඉහළ දැමූ පසුබිමක් තුළයි යළි ගාස්තු ඉහළ නැංවීමට විදුලි බල හා බලශක්ති අමාත්‍යංශය යෝජනා කර ඇත්තේ.\nපසුගියදා පැවති මාධ්‍ය හමුවකදී ලංකා විදුලි බල මණ්ඩලයේ සාමාන්‍යාධිකාරි රොහාන් සෙනෙවිරත්න කියා සිටියේ නව ගාස්තුව අමාත්‍ය මණ්ඩලය විසින් අනුමත කළහොත් සියයට 60 ත් 65 ත් අතර අගයකින් ඉහළ යනු ඇති බවයි.\nකෙසේ වෙතත් මහජන උපයෝගිතා පනත අනුව විදුලි ගාස්තු සංශෝධනය සඳහා වන ක්‍රමවේදයක් නෛතිකව පවතින බැවින් එය පිළිනොගන්නා බවයි මහජන උපයෝගිතා කොමිෂන් සභාවේ සභාපති ජනක රත්නායක අද කියා සිටියේ.\nමේ අතර විදුලි ගාස්තු වැඩිකිරීමට එරෙහිව හෙට දහවල් 12 සිට පැය 02 කාලයක් දිවයිනේ සෑම විදුලි බල මණ්ඩල ශාඛා කාර්යාලයක් ඉදිරිපිට විරෝධතා පවත්වන බව ලංකා විදුලි බල මණ්ඩලයේ ඒකාබද්ධ වෘත්තීය සමිති සන්ධානයේ කැඳවුම්කරු රංජන් ජයලාල් කියා සිටියා.\nඒ කොළඹ අද පැවති මාධ්‍ය හමුවකට එක්වෙමින්.",
       "URL": "https://www.hirunews.lk/324120/විදුලි-ගාස්තු-ඉහළ-දැමීමේ-යෝජනාව-කල්-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=628"
}