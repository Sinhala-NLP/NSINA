{
       "Source": "hirunews",
       "Timestamp": "Wednesday, 14 December 2016 - 7:15",
       "Headline": "මාගම්පුර වරායේ සත්‍යග්‍රහයට දින අටයි, සේවකයන්ට කැදවීමක්",
       "News Content": "තමන් වරාය අධිකාරියට අනුයුක්ත කරන ලෙස ඉල්ලා සත්‍යග්‍රහයක නිරත වන හම්බන්තොට මාගම්පුර වරායේ සේවකයන් පිරිසට වරාය හා නාවික කටයුතු අමාත්‍ය අර්ජුණ රණතුංග සාකච්ඡාවක් ලබාදී තිබෙනවා.\nමාගම්පුර වරායේ සේවක සංගමයේ කැදවුම්කරු චානක සම්පත් සඳහන් කළේ තම නියෝජිතයින් 5 දෙනෙකු අද පෙරවරුවේ අමාත්‍යවරයා සමඟ පැවැත්වෙන සාකච්ඡාවට එක්වන බවයි.\nකෙසේ වෙතත්,මාගම්පුර වරාය පිවිසුම අසල ඉදිකළ අට්ටාලයක් මත නැගී මොවුන් ආරම්භ කළ සත්‍යග්‍රහය අද 8 වන දිනයටත් ක්‍රියාත්මකයි.\nඔවුන්ගෙන් පිරිසක් ඊයේ සිල් සමාදන් වී සිටි අතර, පස්වරුවේ සිල් පවාරණය කිරීමෙන් පසු යළි සත්‍යග්‍රහයට එක්වුණා.\nසත්‍යග්‍රහයේ නිරත වුවන්ගේ දෙමව්පියන් ඊයේ ඊට සහය පළ කිරීම සඳහා එම ස්ථානයට පැමිණ සිටියා.\nමේ අතර, මාගම්පුර වරායේ සේවක සත්‍යග්‍රහය අතරතුර ඇති වූ උණුසුම් තත්ත්වය වාර්තා කිරීමට ගිය හිරු ප්‍රාදේශීය මාධ්‍යවේදියාට නාවික හමුදාපති වයිස් අද්මිරාල් රවීන්ද්‍ර සී. විජේගුණරත්න පරුෂ වචනයෙන් බැන වැදී පහරදීමේ සිද්ධිය සම්බන්ධයෙන් කඩිනම් ක්‍රියාමාර්ග ගත යුතු බව ජාත්‍යන්තර ජනමාධ්‍යවේදීන්ගේ සමුළුව පවසනවා.\nනිවේදනයක් නිකුත් කරමින් ඔවුන් කියා සිටියේ මෙම සිද්ධිය පිළිබදව තම සංගමයේ කණගාටුව පළ කරන බවයි.\nහම්බන්තොට - මාගම්පුර වරායේ සේවකයින්ගේ සත්‍යග්‍රහය අතරතුර නාවික හමුදාවේ මැදිහත්වීමත් සමඟ දෙපාර්ශවය අතර උණුසුම් තත්ත්වය වාර්තා කිරීමට ගිය හිරු ප්‍රාදේශීය මාධ්‍යවේදියාට නාවික හමුදාපතිවරයා මෙලෙස පරුෂ වචනයෙන් බැන වැදී පහර දී තිබුණේ පසුගිය 10 වනදායී.",
       "URL": "https://www.hirunews.lk/149640/මාගම්පුර-වරායේ-සත්‍යග්‍රහයට-දින-අටයි-සේවකයන්ට-කැදවීමක්",
       "Category": "Local News",
       "Parent URL": "https://www.hirunews.lk/local-news.php?pageID=4755"
}