{
       "Source": "hirunews",
       "Timestamp": "Tuesday, 17 December 2019 - 7:47",
       "Headline": "සුදුවෑන් මාධ්‍ය හමුව පවත්වන්න - ලක්ෂ 20ක් දුන් අය ගැන පරීක්ෂණ",
       "News Content": "හිටපු අමාත්‍ය රාජිත සේනාරත්න සංවිධාන කළ සුප්‍රකට සුදු වෑන් මාධ්‍ය හමුවට සම්බන්ධ වී පසුව අත්අඩංගුවට ගැනුනු පුද්ගලයින් දෙදෙනාට රුපියල් ලක්ෂ 20ක මුදලක් ලබාදී ඇත්තේ කවුරුන්ද යන්න සම්බන්ධයෙන් ද විමර්ශනයක් ආරම්භ කර තිබෙනවා.\nඅත්අඩංගුවට ගත් සැකකරුවන් දෙදෙනා කොළඹ ප්‍රධාන මහේස්ත්‍රාත් අධිකරණයට ඊයේ ඉදිරිපත් කළ අවස්ථාවේදී මේ මස 27 වන දා දක්වා රක්ෂිත බන්ධනාගාර ගත කිරීමටයි නියෝග කළේ.\nමෙලෙස අත්අඩංගුවට පත්වුණේ ඇත්තනී ඩග්ලිස් ප්‍රනාන්දු සහ අතුල සංජීව මදනායක යන අයයි. මොවුන් දෙදෙනා පසුගිය 13 වන දා රාත්‍රියේ මහර ප්‍රදේශයේදී අත්අඩංගුවට ගත් අතර ඔවුන්ට එරෙහිව ඝාතන සහ අපරාධ රැසක් සම්බන්ධයෙන් ද චෝදනා පවතිනවා.\nමොවුන් දෙදෙනා ඊයේ අධිකරණයට ඉදිරිපත් කළ අවස්ථාවේදී කොළඹ ප්‍රධාන මහේස්ත්‍රාත් ලංකා ජයරත්න, අපරාධ පරීක්ෂණ දෙපාර්තමේන්තුවෙන් විමසා සිටියේ මාධ්‍ය හමුවේදී මෙම පුද්ගලයින් ඉදිරිපත් කළ කරුණු අනාවරණ වී ඇත්ද යන්නයි.\nඔවුන් ප්‍රකාශ කළ කරුණු නිවැරදි නොවන බවයි ඊට පිළිතුරු දුන් අපරාධ පරීක්ෂණ දෙපාරත්මේන්තුව කියා සිටියේ.\nඑක් අයෙකුට රුපියල් ලක්ෂ 10 බැගින් ලබාදීම හේතුවෙන් මොවුන් අසත්‍ය තොරතුරු මාධ්‍ය හමුවේ ප්‍රකාශ කර ඇති බව ද අපරාධ පරීක්ෂණ දෙපාර්තමේන්තුව අධිකරණයට දැනුම් දුන්නා.\nඑමෙන්ම ඔවුන්ට විසින් ක්‍රියාත්මක කරන ලද අපරාධ රැසකම තොරතුරු අනාවරණ වී ඇති බවයි එම දෙපාර්තමේන්තුව අධිකරණයට දැනුම් දුන්නේ.",
       "URL": "https://www.hirunews.lk/230413/සුදුවෑන්-මාධ්‍ය-හමුව-පවත්වන්න-ලක්ෂ-20ක්-දුන්-අය-ගැන-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=2998"
}