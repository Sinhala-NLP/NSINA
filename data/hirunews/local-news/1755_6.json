{
       "Source": "hirunews",
       "Timestamp": "Saturday, 14 August 2021 - 12:40",
       "Headline": "රුපියල් කෝටි 5ක් වටිනා කේරළ ගංජා සහ අයිස් මත්ද්‍රව්‍ය වැල්වැටිතුරේදී අත්අඩංගුවට",
       "News Content": "යාපනය - වැල්වැටිතුරේ වෙරළ තීරයේදී රුපියල් කෝටි 5ක පමණ වටිනා කේරළ ගංජා සහ අයිස් මත්ද්‍රව්‍ය සමඟ සැකකරුවන් තුන්දෙනෙකු නාවික හමුදා භාරයට ගෙන තිබෙනවා.\nඋතුරු නාවික විධානය මගින් වැල්වැටිතුරේ මුහුදු තීරයේ අද උදෑසන සිදුකරන ලද මෙහෙයුමකදී කැබ් රථයක් සමඟ සැකකරුවන් අත්අඩංගුවට ගත් බවයි නාවික හමුදාව සඳහන් කළේ.\nකිලෝග්‍රෑම් 126ක් වූ කේරළ ගංජා තොගය පොලිතින් උර 3 ක පාර්සල් 60 ක් වශයෙන් අසුරා තිබූ අතර, ප්ලාස්ටික් ඇසුරුමක සූක්ෂම ලෙස පාර්සල් 3ක් වශයෙන් අසුරා තිබූ අයිස් මත්ද්‍රව්‍ය කිලෝග්‍රෑම් 2 යි ග්‍රෑම් 330 ක් ද එහි තිබූ බවයි වාර්තා වන්නේ.\nසැකකරුවන් අවුරුදු 32ත් 38ත් අතර වයස්වල පසුවන කිලිනොච්චි ප්‍රදේශයේ පදිංචිකරුවන් වන අතර ඔවුන් ඉදිරි නීතිමය කටයුතු සඳහා වැල්වැටිතුරේ පොලීසිය වෙත භාරදී ඇති බවයි නාවික හමුදාව සඳහන් කළේ.",
       "URL": "https://www.hirunews.lk/279676/රුපියල්-කෝටි-5ක්-වටිනා-කේරළ-ගංජා-සහ-අයිස්-මත්ද්‍රව්‍ය-වැල්වැටිතුරේදී-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1755"
}