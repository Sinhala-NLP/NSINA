{
       "Source": "hirunews",
       "Timestamp": "Thursday, 16 February 2023 - 20:26",
       "Headline": "අල්කයිඩා නව නායකයා ඊජිප්තු විශේෂ හමුදා බලකායේ හිටපු නිලධාරියෙක්",
       "News Content": "අල්කයිඩා සංවිධානයේ නව නායකයා , ඊජිප්තු විශේෂ හමුදා බලකායේ හිටපු නිලධාරියෙකු වන සායිෆ් අල් අදෙල් බව එක්සත් ජාතීන්ගේ සංවිධානයේ නවතම වාර්තාවක් මගින් හෙළිදරව් කර තිබෙනවා.\nවිදෙස් මාධ්‍ය වාර්තා කර ඇති අන්දමට පසුගිය වසරේ ඇමරිකානු මිසයිල් ප්‍රහාරයකින් එවකට අල්කයිඩා නායකයාව සිටි අයිමන් අල් ස්වාහිර් ජීවිතක්ෂයට පත්වීමෙන් අනතුරුව එම සංවිධානයට නිල වශයෙන් නායකයෙකු පත් කෙරුණේ නැහැ.\nකෙසේවෙතත්, මේ වන විට එහි නායකයා ලෙස කටයුතු කරමින් සංවිධානය මෙහෙයවන්නේ සායිෆ් අල් අදෙල් බවයි අදාළ එක්සත් ජාතීන්ගේ වාර්තාවෙි දැක්වෙන්නේ.\nසායිෆ් ඉතා සූක්ෂ්ම ලෙස ප්‍රහාර සැලසුම් කරන්නෙකු බව පැවසෙන අතර කෙන්යාවේ සහ ටැන්සානියාවේ ඇමරිකානු තානාපති කාර්යාල වෙත ප්‍රහාර එල්ල කර පුද්ගලයන් 224 ඝාතනය කර තවත් 5000කට අධික පිරිසකට තුවාල සිදුකිරීම සම්බන්ධයෙන් ඔහු ප්‍රධාන වගකියයුත්තෙකු ලෙස හදුනාගෙන තිබෙනවා.\nඅප්‍රිකාවේ ත්‍රස්ත කදවුරු පවත්වාගෙන යාමට අමතරව පකිස්තානයේ දී ඇමරිකානු මාධ්‍යවේදියෙකු වන ඩැනියෙල් පර්ල් ඝාතනය කිරිම සම්බන්ධයෙන් ද ඔහුට චෝදනා එල්ලවනවා.\nමේ හේතුවෙන් ඇමරිකානු රාජ්‍ය දෙපාර්තමේන්තුව සායිෆ් අල් අදෙල් පිළිබද නිවැරදි තොරතුරක් ලබාදෙන අයෙකුට ඩොලර් මිලියන 10 ක ත්‍යාගයක් ලබාදෙන බවට ද ප්‍රකාශයට පත්කර තිබෙනවා.",
       "URL": "https://www.hirunews.lk/327581/අල්කයිඩා-නව-නායකයා-ඊජිප්තු-විශේෂ-හමුදා-බලකායේ-හිටපු-නිලධාරියෙක්",
       "Category": "Local News",
       "Parent URL": "https://www.hirunews.lk/local-news.php?pageID=531"
}