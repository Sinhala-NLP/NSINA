{
       "Source": "hirunews",
       "Timestamp": "Wednesday, 19 July 2023 - 19:53",
       "Headline": "කොළඹ මැද මරුවා පේන ක්‍රිෂ් ගොඩනැගිල්ලේ අවධානම  (වීඩියෝ)",
       "News Content": "ඉදිකිරීම් කටයුතු අතහැර දමා ඇති කොළඹ කොටුවේ පිහිටි මහල් 55 කින් යුත් ක්‍රිෂ් ගොඩනැගිල්ල සහ අවට වැඩ බිම් ප්‍රදේශය ආශ්‍රිතව අනතුරක් සිදුවීමේ වැඩි ඉඩකඩක් පවතින බවට අනාවරණ වී තිබෙනවා.\nඒ අනුව මේ සම්බන්ධයෙන් වහාම පියවර ගන්නා ලෙසයි පසුගියදා පැවති නාගරික සංවර්ධන හා නිවාස අමාත්‍යංශීය උපදේශක කාරක සභාවේදී විෂය භාර අමාත්‍ය ප්‍රසන්න රණතුංග නිලධාරින්ට උපදෙස් ලබාදී ඇත්තේ.\nගොඩනැගිල්ලේ සවිකර ඇති ඉදිකිරීම් උපාංග දිරායාම නිසා සුළඟට කඩා වැටීමේ අනතුරක්ද පවතිනවා.\nඑසේම ජලය එක්රැස්වන ස්ථානවල මදුරුවන් බෝවීම යන කරුණුද මෙහිදී අවධානයට යොමුවුණා.\nඒ අනුව මෙහි ආයෝජකයා සමඟ සාකච්ඡා කර නිශ්චිත කාල රාමුවකදී නැවත ඉදිකිරීම් ආරම්භ කිරීමට අපොහොසත් වුවහොත් නීතිමය ක්‍රියාමාර්ග ගන්නා ලෙසයි අමාත්‍ය ප්‍රසන්න රණතුංග නිලධාරින්ට උපදෙස් දී ඇත්තේ.",
       "URL": "https://www.hirunews.lk/341806/කොළඹ-මැද-මරුවා-පේන-ක්‍රිෂ්-ගොඩනැගිල්ලේ-අවධානම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=169"
}