{
       "Source": "hirunews",
       "Timestamp": "Thursday, 24 August 2023 - 10:21",
       "Headline": "පරිපූරක සෞඛ්‍ය සේවා සංකේත වර්ජනයක - දුම්රිය වර්ජනය අවසන්",
       "News Content": "බඳවා ගැනීමේදී පවතින ගැටලු, දීමනා ලබා නොදීම් ඇතුළු ඉල්ලීම් 7ක් මුල් කර ගනිමින් අද (24) උදෑසන 8 සිට පැය 24 ක දීප ව්‍යාප්ත සංකේත වර්ජනයක් ක්‍රියාත්මක කරන බව පරිපූරක වෛද්‍ය වෘත්තීයවේදීන්ගේ ඒකාබද්ධ බල මණ්ඩලය පවසනවා.\nඑහි සභාපති රවී කුමුදේශ් කියා සිටියේ විකිරණ තාක්ෂණවේදීන්, රසායනාගාර විද්‍යාඥ වෘත්තීකයන්, ඖෂධවේදීන්, භෞත චිකිත්සකවරුන් ඇතුළු ක්ෂේත්‍ර කිහිපයක වෘත්තීය සමිති 5 ක් ඊට එක් වන බවයි.\nමේ අතර, දුම්රිය විදුලි කාර්මික තාක්ෂණික ශිල්පීන් ඊයේ (23) ආරම්භ කළ වර්ජනය රාත්‍රියේ අත්හිටුවනු ලැබුවා.\nමෙම වෘත්තීය ක්‍රියාමාර්ගය හේතුවෙන් දුම්රිය ධාවනයට ද බාධා එල්ල වී තිබුණා. කෙසේවෙතත් දුම්රිය පාලක මැදිරිය සඳහන් කළේ අද උදෑසන සිට දුම්රිය සාමාන්‍ය පරිදි ධාවනයේ නිරත වන බවයි.\nදුම්රිය විදුලි කාර්මික තාක්ෂණික ශිල්පීන් ඊයේ ආරම්භ කළ හදිසි වර්ජනය හේතුවෙන් පස්වරුවේ මරදාන සහ කොටුව දුම්රියපොළ ස්ථාන අසල උණුසුම් තත්ත්වයන් ද හටගත්තා.\nකෙසේ වෙතත් පස්වරු 7.50 ට පමණ මුහුදුබඩ දුම්රිය මාර්ගයේ එක් දුම්රියක් පමණක් ධාවනය කර තිබුණා. එමෙන්ම රාත්‍රී තැපැල් දුම්රියන් ද ප්‍රමාද වී ධාවන කිරීමටයි පියවර ගෙන තිබුණේ.",
       "URL": "https://www.hirunews.lk/345904/පරිපූරක-සෞඛ්‍ය-සේවා-සංකේත-වර්ජනයක-දුම්රිය-වර්ජනය-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=77"
}