{
       "Source": "hirunews",
       "Timestamp": "Thursday, 30 July 2020 - 16:25",
       "Headline": "අංගොඩ ලොක්කා හෙරොයින් ජාවාරමට යොදාගත් උකුස්සෙක් පොලිස් භාරයට (ඡායාරූප සහ වීඩියෝ)",
       "News Content": "සංවිධානාත්මක අපරාධකරුවෙකු වන අංගොඩ ලොක්කා මත්ද්‍රව්‍ය ජාවාරම් සඳහා යොදා ගත් බවට සැක කෙරෙන උකුස්සෙකු සොයාගෙන තිබෙනවා.\nඒ, බස්නාහිර බුද්ධි කොට්ඨාශයේ සහ අතුරුගිරිය පොලිසියේ නිලධාරීන් එක්වයි.\nමීගොඩ - නාවලමුල්ල - කනත්ත පාර ප්‍රදේශයේ සත්ව ගොවිපොලක කූඩු කර තිබූ මෙම උකුස්සා සමග සැකකරුවන් දෙදෙනෙකුද පොලිස් භාරයට ගැනුණා.\nඒ, වායු රයිෆලක් සහ පතොරම් දහයක්ද සමඟයි.\nමීගොඩ - හෙට්ටියාවත්ත ප්‍රදේශයේ පදිංචිකරුවන් වන මොවුන් 19 සහ 30 යන වයස්වල පසුවන්නන් බවයි පොලිසිය සඳහන් කළේ.\nඉන් එක් අයෙකු ප්‍රභාත් සුජීව ලෙස හඳුනාගෙන ඇති අතර, අනෙක් පුද්ගලයා මිතිල චානක නැමැත්තෙක්.\nඅදාළ සත්ව ගොවිපොල ගයාන් උදිත නානායක්කාර නැමැති පුද්ගලයෙකු විසින් පවත්වාගෙන ගොස් ඇති අතර, පසුගියදා පොලිස් විශේෂ කාර්ය බලකාය විසින් ඔහුව අත්අඩංගුවට ගෙන මේ වනවිට රක්ෂිත බන්ධනාගාරගත කර සිටින බවයි වැටලීම සිදුකළ පොලිස් නිලධාරියෙකු සඳහන් කළේ.\nඅත්අඩංගුවට ගත් සැකකරුවන් පොලිසියට පාපොච්චාරණය කර ඇත්තේ ගයාන් නැමැත්තාගේ මිතුරෙකු විසින් ඔහුට මෙම උකුස්සා ලබාදී ඇති බවයි.\nඅද මෙම උකුස්සා පරීක්ෂාව සඳහා වනජීවි දෙපාර්තමේන්තුවේ හදිසි වැටලීම් අංශයේ වන සත්ව අඩවි සහකාර එස්.ඒ. නිසංසල ඇතුළු පිරිසක් අතුරුගිරිය පොලිසියට පැමිණියා.\nඑහිදී ඔහු කියා සිටියේ මෙම උකුස්සා ‘කුස ඇලි මුහුදු උකුස්සා’ නැමැති විශේෂයට අයත් බවයි.",
       "URL": "https://www.hirunews.lk/246775/අංගොඩ-ලොක්කා-හෙරොයින්-ජාවාරමට-යොදාගත්-උකුස්සෙක්-පොලිස්-භාරයට-ඡායාරූප-සහ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2549"
}