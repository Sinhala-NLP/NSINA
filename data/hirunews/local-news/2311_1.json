{
       "Source": "hirunews",
       "Timestamp": "Thursday, 26 November 2020 - 14:38",
       "Headline": "කල්මුණේ සියළු පාසල් හෙට සිට සතියක් වැසේ (වීඩියෝ)",
       "News Content": "කල්මුණේ අධ්‍යාපන කලාපයේ සියළු පාසල් හෙට(27) සිට සතියක කාලයක් වසා දැමීමට තීරණය කර තිබෙනවා.\nඑම ප්‍රදේශයේ සිදුකළ අහඹු පී.සී.ආර්. පරීක්ෂණවලින් කොරෝනා ආසාදිතයින් හඳුනා ගැනීමත් සමඟ මෙම තීරණය ගත් බවයි නැගෙහිරපළාත් ආණ්ඩුකාර අනුරාධා යහම්පත් සදහන් කළේ.\nඅක්කරෙයිපත්තුව ප්‍රදේශයෙන් ආසාදිතයින් 20 දෙනෙකු සහ සයින්දමරදු ප්‍රදේශයෙන් කොරෝනා රොගියෙකු මෙලෙස හමුවී තිබුණා.\nඊයේ දිනයේදී මහනුවර නගර සීමාවේ සියළුම පාසල් ද සතියක කාලයකට වසා දැමීමට බලධාරීන් කටයුතු කළේ කොරෝනා වෛරස අවදානම හේතුවෙන්.\nඑමෙන්ම, කිලිනොච්චිය දිස්ත්‍රික්කයේ ද සියළුම පාසල් මේ වන විට වසා දමා තිබෙනවා.\nමේ අතර, රත්නපුර - කිරිඇල්ල ප්‍රදේශයේ පාසලක් ද අද තාවකාලිකව වසා දැමීමට පියවර ගත්තා.\nප්‍රදේශයේ සෞඛ්‍ය වෛද්‍ය නිලධාරීවරයා සඳහන් කළේ පාසලේ 9 වන වසරේ ඉගෙනුම ලැබූ සිසුවෙකුගේ මවකට කොරෝනා ආසාදනය වීම ඊට හේතුව බවයි.\nඒ අනුව සිසුන් පිරිසක් නිරෝධානයට ලක් කර ඇති අතර, විදුහල්පතිවරයා සඳහන් කළේ ලබන මස 10 වන දා දක්වා පාසල වසා තබන බවයි.\nඑසේම හිඟුරක්ගොඩ කලාප අධ්‍යාපන කාර්යාලයේ කාර්ය සහයකයෙකුට කොරෝනා ආසාදනය වී ඇති බවට හඳුනා ගැනීමත් සමඟ එම කාර්යාලය තාවකාලිකව වසා දමා තිබෙනවා.",
       "URL": "https://www.hirunews.lk/255646/කල්මුණේ-සියළු-පාසල්-හෙට-සිට-සතියක්-වැසේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2311"
}