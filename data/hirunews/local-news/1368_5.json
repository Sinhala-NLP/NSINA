{
       "Source": "hirunews",
       "Timestamp": "Tuesday, 08 February 2022 - 15:56",
       "Headline": "සාකච්ඡා අසාර්ථකයි - සෞඛ්‍ය වෘත්තීය සමිති වර්ජනය අඛණ්ඩව (වීඩියෝ)",
       "News Content": "වැටුප් විෂමතා ඉවත් කිරීම ඇතුළු ඉල්ලීම් කිහිපයක් මුල් කර ගනිමින් අඛණ්ඩ වර්ජනයේ නිරත හෙද, පරිපූරක සහ අතුරු වෛද්‍ය සේවාවන් හි වෘත්තීය සමිති සහ සෞඛ්‍ය අමාත්‍ය කෙහෙලිය රඹුක්වැල්ල අතර පැවති සාකච්ඡාව අසාර්ථක වී තිබෙනවා.\nඒ හේතුවෙන් සිය වර්ජනය අඛන්ඩව තවදුරටත් සිදුකරන බවයි එම වෘත්තීය සමිති නියෝජිතයින් සඳහන් කළේ.\nසෞඛ්‍ය අමාත්‍යාංශයේ අද දහවල් පැවති මෙම සාකච්ඡාවට වර්ජනයේ නිරත වෘත්තීය සමිතිවල නියෝජිතයින් රැසක් එක්ව සිටියා.\nඉල්ලීම් කිහිපයක් මුල් කරගනිමින් හෙද පරිපූරක සහ අතුරු වෛද්‍ය සේවාවන්හි වෘත්තීය සමිති 18ක් ආරම්භ කර ඇති දීප ව්‍යාප්ත වර්ජනය අද දෙවැනි දිනටත් ක්‍රියාත්මකයි.\nසතියක් ඇතුළත කම ඉල්ලීම්වලට විසඳුම් ලබා නොදුනහොත් දැනට වර්ජනය ක්‍රියාත්මක නොවන පිළිකා, ළමා සහ කොවිඩ් රෝහල්වලත් වර්ජන අරඹන බව පරිපූරක වෛද්‍ය සේවා ඒකාබද්ධ බලමණ්ඩලයේ සභාපති රවී කුමුදේශ් මහතා අනතුරු අඟවනවා.\nවෘත්තිය සමිති 18ක් මෙම වර්ජන ක්‍රියාමාර්ගයේ නිරත වන්නේ ඊයේ සිටයි.\nමේ හේතුවෙන් කොළඹ ජාතික රෝහල ඇතුළු රෝහල් රැසක සේවා කටයුතුවලට අදත් දැඩි බලපෑම් එල්ල වුණා.\nකෙසේ වුවත් පිළිකා රෝහල්, ළමා රෝහල් සහ කොවිඩ් රෝහල් ඇතුළු රෝහල් 10ක මෙම වර්ජනය ක්‍රියාත්මක වන්නේ නැහැ.\nනමුත් සිය ගැටළුවලට සතියක් ඇතුළත කඩිනම් විසඳුම් ලබා නොදුනහොත් ඉදිරියේදී එම රෝහල්වලද වර්ජන ක්‍රියාමාර්ගය සිදු කරන බවයි වර්ජනයේ නිරත වෘත්තීය සංගම් පවසන්නේ.\nමේ අතර රාජ්‍ය සේවා එක්සත් හෙද සංගමයේ සභාපති පූජ්‍ය මුරුත්තෙට්ටුවේ ආනන්ද හිමියන් සඳහන් කළේ සිය ඉල්ලීම්වලින් කරුණු 4ක් සඳහා මේ වනවිටත් එකඟත්වය පළ වී ඇති පසුබිමක මෙම වර්ජන ක්‍රියාමාර්ගය අසාධාරණ බවයි.\nඑමෙන්ම ඉතිරි ගැටලු සඳහා ද විසඳුම් ලබාදීමට පොරොන්දු වී ඇතැයි ද උන්වහන්සේ පැවසුවා.\nමේ අතර වර්ජනයේ නිරත වෘත්තිය සංගම් අද පෙරවරුවේ කොළඹ විහාර මහාදේවී උද්‍යානය ඉදිරිපිට උද්ඝෝෂණයක නිරත වූ අතර පසුව ඔවුන් පාගමනින් සෞඛ්‍ය අමාත්‍යාංශය දක්වා ගමන් කලා.\nඒ හේතුවෙන් කොළඹ පුරහල අවට මාර්ගවල රථ වාහන තදබදයක් ද හට ගත්තා.\nවිරෝධතාවයෙන් අනතුරුවයි ඔවුන් සාකච්ඡාව සඳහා පිටත්ව ගියේ.\nසෞඛ්‍ය වෘත්තීය සමිති ආරම්භ කර ඇති මෙම වර්ජනය අසාධාරණ බවයි රාජ්‍ය සේවා එක්සත් හෙද සංගමයේ සභාපති පූජ්‍ය මුරුත්තෙට්ටුවේ ආනන්ද හිමියන් කියා සිටියේ.\nමේ අතර ස්වදේශ කටයුතු රාජ්‍ය අමාත්‍ය චමල් රාජපක්ෂ සිය අමාත්‍යාංශයේදී නව පරිපාලන නිලධාරීන් අමතමින් කියා සිටියේ වෘත්තිය ඉල්ලීම් දිනාගැනීම සිදුකළ යුතු නමුත් මහජනතාව අපහසුතාවට පත් නොකළ යුතු බවයි.\nවර්ජනය හේතුවෙන් අදත් පීඩාවට පත්වුණේ නිදහස් සෞඛ්‍ය සේවයේ පිහිට බලාපොරොත්තුවෙන් පැමිණි රෝගී ජනතාවයි.",
       "URL": "https://www.hirunews.lk/296495/සාකච්ඡා-අසාර්ථකයි-සෞඛ්‍ය-වෘත්තීය-සමිති-වර්ජනය-අඛණ්ඩව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1368"
}