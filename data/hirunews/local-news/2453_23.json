{
       "Source": "hirunews",
       "Timestamp": "Tuesday, 15 September 2020 - 13:30",
       "Headline": "නිව් ඩයමන්ඩ් නෞකාවේ එන්ජින් කාමරයේ සාම්පල රජයේ රස පරීක්ෂකට",
       "News Content": "ගිනි ගැනීමට ලක් වූ එම්.ටී. නිව් ඩයමන්ඩ් නෞකාවේ එංජින් කාමරයෙන් සහ නෞකාව ඇතුළතින් ලබාගත් ඉන්ධන සාම්පල අද රජයේ රස පරීක්ෂක වෙත භාර දීමට නියමිතව තිබෙනවා.\nසමුද්‍රීය පරිසර ආරක්ෂණ අධිකාරියේ සාමාන්‍යාධිකාරි ආචාර්ය ටර්නි ප්‍රදීප් කුමාර සඳහන් කළේ එම සාම්පල ලබාගත් කණ්ඩායම අද කොළඹට ලඟා වීමට නියමිත බවයි.\nකොළඹ මහේස්ත්‍රාත් අධිකරණය ලබාදුන් නියෝගයකට අනුව නෞකාවට ඊයේ ඇතුළු වූ මෙම පිරිස අදාල සාම්පල ලබා ගැනීම සිදු කරනු ලැබුවා.\nනෞකාව ගිනි ගැනීමෙන් පසු එය පැවති මුහුදු සීමාවේ තෙල් පැල්ලමක් නිර්මාණය වූ අතර මුහුදු ජලය ද රැගෙන පරීක්ෂා කිරීමටයි සමුද්‍රීය පරිසර ආරක්ෂණ අධිකාරිය කටයුතු කරනු ලැබුවේ.\nරජයේ රස පරීක්ෂකවරයා වෙතින් ඊට අදාළ වාර්තාව අද හෝ හෙට දිනයේදී ලැබෙනු ඇතැයි එම අධිකාරියේ සාමාන්‍යාධිකාරි ආචාර්ය ටර්නි ප්‍රදීප් කුමාර සඳහන් කළා.\nමෙම නෞකාව මේ වනවිට ශ්‍රී ලංකාවට නැගෙනහිරින් නාවික සැතපුම් 60ක දුරින් පවතින අතර නෞකාව අයත් සමාගම විසින් එවනු ලැබූ කණ්ඩායම එහි රැඳී සිටිමින් පරීක්ෂා කිරීම් තවදුරටත් සිදු කරමින් සිටින බවයි නාවික හමුදාව කියා සිටියේ.",
       "URL": "https://www.hirunews.lk/250261/නිව්-ඩයමන්ඩ්-නෞකාවේ-එන්ජින්-කාමරයේ-සාම්පල-රජයේ-රස-පරීක්ෂකට",
       "Category": "Local News",
       "Parent URL": "https://www.hirunews.lk/local-news.php?pageID=2453"
}