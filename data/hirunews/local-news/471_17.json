{
       "Source": "hirunews",
       "Timestamp": "Friday, 17 March 2023 - 8:47",
       "Headline": "කොවිඩ් කාලේ පාසල් දරුවන්ගේ අධ්‍යාපනය දරුණු ලෙස කඩාකප්පල් වෙලා (වීඩියෝ)",
       "News Content": "කොවිඩ් සමයේදී පාසල් වසා තැබීමෙන් මෙරට දරුවන්ගේ අධ්‍යාපන මට්ටම දරුණු පසුබෑමකට ලක්ව ඇති බව නවතම සමීක්ෂණ වාර්තාවකින් අනාවරණ වී තිබෙනවා.\nතුන්වන ශ්‍රේණියේ දරුවන් යොදා සිදුකළ සමීක්ෂණයකට අනුව හෙළි වී ඇත්තේ ප්‍රමාණවත් සාක්ෂරතාවක් හෝ අංක පිළිබඳ දැනුමක් ලබාගැනීමට 90%ක සිසු පිරිසකට නොහැකි වී ඇති බවයි.\nපසුගිය කොවිඩ් කාල වකවානුවේ පාසල් වසා තැබීම තුළින් දරුවන්ට සිදුවී ඇති අධ්‍යාපන බලපෑම සම්බන්ධයෙන් අධ්‍යාපන අමාත්‍යාංශය සංගණනයක් සිදුකර තිබෙනවා.\nඒ, 2021 දෙසැම්බර් සිට 2022 ජනවාරි දක්වා කාල පරාසය තුළයි.\nමෙම සංගණනයට 3වන ශ්‍රේණියේ දරුවන් නියැදියක් ලෙස 10,000ක පමණ ප්‍රමාණයක් යොදා ගෙන තිබෙනවා.\nසවන්දීම, කථනය, කියවීම, ලිවීම ඇතුළු අංශ කිහිපයක් ඔස්සේ මෙම සංගණනය සිදුකර තිබෙනවා.\nඑමගින් අනාවරණ වී ඇත්තේ සියයට 90ක පමණ ප්‍රමාණයකට ප්‍රමාණවත් සාක්ෂරතාවක් හෝ අංක පිළිබඳව දැනුමක් ලබාගැනීමට නොහැකි වී ඇති බවයි.\nසවන්දීමේ ප්‍රවණතාව නොමැති ප්‍රතිශතය සියයට 73ක්.\nකථන කුසලතාවය අසමත් ප්‍රතිශතය සියයට 80ක්.\nකියවීමේ කුසලතාව සාක්ෂාත් කර නොගත් ප්‍රතිශතය 63%ක් වන අතර ලිවීමේ හැකියාව නොමැති ප්‍රතිශතය 66%ක්.",
       "URL": "https://www.hirunews.lk/330168/කොවිඩ්-කාලේ-පාසල්-දරුවන්ගේ-අධ්‍යාපනය-දරුණු-ලෙස-කඩාකප්පල්-වෙලා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=471"
}