{
       "Source": "hirunews",
       "Timestamp": "Monday, 29 April 2019 - 9:45",
       "Headline": "හල්මිල්ල වැවෙන් කොටුකරගත් කිඹුල් මස් ජාවාරම",
       "News Content": "කිඹුලන් මරා මස් කිරීමේ ජාවාරමක නිරත පුද්ගලයන් සිව් දෙනකු ඊයේ (28) පස්වරුවේ ගල්කිරියාගම වනජීවී නිලධාරීන් විසින් අත්අඩංගුවට ගෙන තිබෙනවා.\nගල්කිරියාගම හල්මිල්ලවැවේ සිටි  හැළ කිඹුලකු දැල් දමා අල්ලා පොලුවලින් පහර දී මරා මස් කිරීම සඳහා ස්ථානයක සඟවා තිබියදී ගල්කිරියාගම වනජීවී නිලධාරීන්ට ලැබුණු තොරතුරක් මත ඝාතනය කරන ලද කිඹුලා ගේ මළ සිරුර සමග සැකපිට පුද්ගලයන් 4 දෙනෙකු මෙසේ අත්අඩංගුවට ගෙන තිබෙනවා.\nමෙම පුද්ගලයන් දඹුලු හල්මිල්ලව ප්‍රදේශයේ පදිංචිකරුවන් වන බවයි සඳහන් වන්නේ.\nමීට පෙර හබරණ පලුගස් වැව ප්‍රදේශයේ ද මහා පරිමාණයෙන් කිඹුලන් මරා මස් අලෙවිකරන ජාවාරමක් හබරණ පොලිසිය හෙළිකොට ගෙන තිබුණා.\nඋතුරුමැද පළාතේ දිගින් දිගටම විශාල වශයෙන් කිඹුල් මස් සඳහා දැඩි ඉල්ලුමක් පැවතීම කිඹුලන් ඝාතනය කිරීමේ වැඩි නැඹුරුතාවයක් පවතින බව වනජීවී නිලධාරීන් පවසනවා.\nමෙම කිඹුලා ඝාතනය කළ පුද්ගලයන් සිව්දෙනා කැකිරාව මහේස්ත්‍රාත් අධිකරණයට ඉදිරිපත් කිරීමට නියමිත බව ගල්කිරියාගම වනජීවී නිලධාරීන් වැඩිදුරටත් ප්‍රකාශ කළා.",
       "URL": "https://www.hirunews.lk/215376/හල්මිල්ල-වැවෙන්-කොටුකරගත්-කිඹුල්-මස්-ජාවාරම",
       "Category": "Local News",
       "Parent URL": "https://www.hirunews.lk/local-news.php?pageID=3378"
}