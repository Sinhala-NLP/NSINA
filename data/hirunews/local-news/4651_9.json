{
       "Source": "hirunews",
       "Timestamp": "Tuesday, 21 February 2017 - 7:37",
       "Headline": "ඇමරිකානු සෙනෙට් මණ්ඩලයේ නියෝජිතයින් 5 දෙනෙකු දිවයිනට",
       "News Content": "මෙරට දෙමළ ජනතාවගේ අයිතිවාසිකම් වෙනුවෙන් සටන් වැදීමේදී එක්සත්ව කටයුතු කරන්නැයි ඉන්දීය විදේශ ලේකම් එස්. ජයශංකර් දෙමළ ජාතික සන්ධානයෙන් ඉල්ලීමක් කළා.\nයෝජිත නව ව්‍යවස්ථාව සකස් කිරීමේදී එලෙස අයිතිවාසිකම් වෙනුවෙන් පෙනී සිටිය යුතු අතර, ඉන්දියාව මෙරට ක්‍රියාත්මක කරන සංවර්ධන ව්‍යාපෘති සඳහා ද සහය දක්වන ලෙස ඔහු ඉල්ලා සිටියා.\nඉන්දීය විදේශ ලේකම්වරයා මේ බව ප්‍රකාශ කළේ දෙමළ ජාතික සන්ධානයේ නියෝජිත පිරිසක් සමඟ ඊයේ පැවැති සාකච්ඡාවකදියි.\nදෙමළ සන්ධාන මන්ත්‍රීවරුන් ඉන්දීය විදේශ ලේකම්වරයා හමුවේ ප්‍රකාශ කර ඇත්තේ නව ව්‍යවස්ථාව සැකසීමේදී ආණ්ඩුව කල් මරමින් සිටින බවයි.\nඑමෙන්ම දින 100 වැඩසටහන යටතේ සිදුකරන බවට පොරොන්දු වූ කරුණු ආණ්ඩුව ඉටු කර නොමැති බවට ද ඔවුන් චෝදනා කළා.\nඅතුරුදන් වූවන් පිළිබඳ පැහැදිලි පියවරක් ගෙන නොමැති අතර, දේශපාලන සිරකරුවන් තවදුරටත් බන්ධනාගාරගතව සිටින බවයි දෙමළ සන්ධාන නියෝජිතයන් එහිදී පවසා ඇත්තේ.\nඉන්දීය විදේශ ලේකම්වරයා, දෙමළ ජාතික සන්ධානයට අමතරව දෙමළ ප්‍රගතිශීලී සන්ධානයේ නියෝජිතයන් ද හමුවුණා.\nඑහිදී මෙරට ජීවත් වන ඉන්දීය සම්භවයක් සහිත වතු කම්කරු ජනතාවගේ ගැටළු පිළිබදව දීර්ඝ වශයෙන් සාකච්ඡා කර ඇති බව සදහන්.\nඉන් අනතුරුව ඉන්දීය විදේශ ලේකම් එස්. ජයශංකර් ජනාධිපති මෛත්‍රීපාල සිරිසේන සහ අග්‍රාමාත්‍ය රනිල් වික්‍රමසිංහ ද හමුවී සාකච්ඡා පැවැත්වූ බවයි කොළඹ ඉන්දීය මහකොමසාරිස් කාර්යාලය නිවේදනයක් නිකුත් කරමින් සදහන් කළේ.\nමේ අතර, ඇමරිකානු සෙනෙට් මණ්ඩලය නියෝජනය කරන මන්ත්‍රීවරුන් 16 දෙනෙකු ඊයේ රාත්‍රියේ දිවයිනයට පැමිණියා.\nමෙම සෙනෙට් මන්ත්‍රීවරුන්ගේ නායකත්වය පීටර් රොස්කැම් විසින් දරන අතර, ඔවුන් ජනාධිපතිවරයා, අග්‍රාමාත්‍යවරයා ඇතුළු රජයේ නියෝජිතයින් සහ සිවිල් සමාජ නියෝජිතයින් ද මුණ ගැසීමට නියමිතයි.",
       "URL": "https://www.hirunews.lk/155012/ඇමරිකානු-සෙනෙට්-මණ්ඩලයේ-නියෝජිතයින්-5-දෙනෙකු-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=4651"
}