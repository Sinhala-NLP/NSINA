{
       "Source": "hirunews",
       "Timestamp": "Saturday, 14 August 2021 - 15:00",
       "Headline": "හිරු අනාවරණයෙන් පසු කටුනායක ගුවන්තොටුපලේ රැපිඩ් - පී.සී.ආර්. පරීක්ෂණාගාරය විවෘත වේ (වීඩියෝ)",
       "News Content": "එක්සත් අරාබි එමීර් රාජ්‍යය වෙත ගමන් ගන්නා ගුවන් මගීන් හට පහසුකම් සැලසීම සඳහා අධි සංවේදී රැපිඩ් - පී.සී.ආර් පරීක්ෂණාගාරයක් අද කටුනායක ගුවන්තොටුපලේදී ආරම්භ කර තිබෙනවා.\nදිවයිනට පැමිණ යළි රැකියා කටයුතු සඳහා එක්සත් අරාබි එමීර් රාජ්‍යයට යාමට සූදානම්ව සිටි ශ්‍රී ලාංකික ශ්‍රමිකයන් බොහෝ දෙනෙකු මෙම පරීක්ෂණය සිදුකර ගැනීමට නොහැකි නිසා අපහසුතාවට පත්ව සිටියා.\nඒ සම්බන්ධයෙන් හිරු ප්‍රවෘත්ති අංශය අවස්ථා කිහිපයකදී බලධාරින්ගේ අවධානය යොමුකළ අතර, විදේශ සේවා නියුක්ති කාර්යාංශය ප්‍රකාශ කළේ මෙම සතිය අවසන් වීමට පෙර අදාළ පරීක්ෂණ පහසුකම් ස්ථාපිත කරන බවයි.\nඒ අනුව අද මෙම පරීක්ෂාගාරය කටුනායක ගුවන්තොටුපලේදී විවෘත කෙරුණා. එක්සත් අරාබි එමීර් රාජ්‍යයේ පිහිටි ප්‍රාන්ත රාජ්‍ය 7 ක ගුවන්තොටුපල වෙත පිවිසීමට අවසර හිමිවන්නේ පැය 4ක කාලසීමාවක් තුල ලබා ගත් අධි සංවේදී පී.සී.ආර්. පරීක්ෂණයකට සහභාගි වී එයින් ඍණාත්මක ප්‍රතිඵල ඇති ගුවන් මගීන්ට පමණයි.\nඒ සඳහා පර්යේෂණාගාරයක් මෙතෙක් ශ්‍රී ලංකාව තුල නොතිබුණු අතර එම ගැටලුව මුල් වරට හිරු ප්‍රවෘත්ති අංශය මගින් අනාවරණ කළා.\nමෙම අධි සංවේදී පී.සී.ආර්.ඍණාත්මක වාර්තාවට අමතරව පිටත්වීමට පැය 48ක කාලයක් තුල ලබා ගත් කොරෝනා පරීක්ෂණ වාර්තාව ද මෙම රාජ්‍ය වෙත ඇතුළු වීමට අත්‍යාවශ්‍ය වී තිබෙනවා.\nඒ අනුව, අදාළ පරීක්ෂණ සිදුකර ගැනීමට නම් ගුවන් යානය පිටත්ව යාමට පෙර මගීන් පැය 4 කට පෙර ගුවන්තොටුපල වෙත පැමිණිය යුතුයි.\nඑමෙන්ම, විදෙස් ගමන් බලපත්‍රය, ජාතික හැඳුනුම්පත සහ ගුවන් ප්‍රවේශපත්‍රය මෙම පරීක්ෂණය සඳහා අනිවාර්යයෙන් රැගෙන ආ යුතු වනවා.\nඑක් යන්ත්‍රයකින් සිව් දෙනෙකුට පැයකට පරීක්ෂණ සිදුකළ හැකි අතර, මේ වනවිට එවැනි යන්ත්‍ර 6 ක් පරීක්ෂණාගාරය තුල ස්ථාපිත කර ඇති බවයි වාර්තා වන්නේ.",
       "URL": "https://www.hirunews.lk/279692/හිරු-අනාවරණයෙන්-පසු-කටුනායක-ගුවන්තොටුපලේ-රැපිඩ්-පී-සී-ආර්-පරීක්ෂණාගාරය-විවෘත-වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1754"
}