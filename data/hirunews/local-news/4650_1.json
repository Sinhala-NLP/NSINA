{
       "Source": "hirunews",
       "Timestamp": "Tuesday, 21 February 2017 - 18:16",
       "Headline": "විධායකය සම්පූර්ණයෙන් අහෝසි කිරීමට නිදහස් පක්ෂය අකමැත්තෙන්",
       "News Content": "යෝජිත නව ආණ්ඩුක්‍රම ව්‍යවස්ථාව මගින් විධායක ජනාධිපති ක්‍රමය සම්පූර්ණයෙන් අහෝසි කිරීමට ශ්‍රී ලංකා නිදහස් පක්ෂය බලාපොරොත්තු නොවන බව අමාත්‍ය එස්.බී. දිසානායක ප්‍රකාශ කළා.\nඒ, කොළඹ අද පැවති මාධ්‍ය හමුවකට එක්වෙමින්.\nඑහිදී අමාත්‍යවරයා කියා සිටියේ ජනාධිපතිවරණයේදී පොරොන්දු වූයේ ජනමත විචාරණයකට තුඩු නොදෙන ව්‍යවස්ථා සංශෝධනයකට යෑමට පමණක් බවයි.\nකෙසේ වෙතත් එක්සත් ජාතික පක්ෂය කොළඹ අද පැවැත්වූ මාධ්‍ය හමුවකදී පාර්ලිමේන්තු මන්ත්‍රී ආනන්ද අලූත්ගමගේ කියා සිටියේ යෝජිත නව ආණ්ඩුක්‍රම ව්‍යවස්ථාව නිදහස් පක්ෂයේ සහයෝගයෙන් සම්මත කරගැනීමට බලාපොරොත්තු වන බවයි.\nමේ අතර සයිටම් ආයතනය සම්බන්ධයෙන් ලබාදුන් අධිකරණ නියෝගය අනුව ක්‍රියා නොකරන බවට මහාචාර්ය කාලෝ ෆොන්සේකා මහතා ඊයේ සිදුකළ ප්‍රකාශය අධිකරණයට අපහාස කිරීමක් බව ද අමාත්‍ය එස්. බී. දිසානායක මහතා මෙහිදී සඳහන් කළා.",
       "URL": "https://www.hirunews.lk/155085/විධායකය-සම්පූර්ණයෙන්-අහෝසි-කිරීමට-නිදහස්-පක්ෂය-අකමැත්තෙන්",
       "Category": "Local News",
       "Parent URL": "https://www.hirunews.lk/local-news.php?pageID=4650"
}