{
       "Source": "hirunews",
       "Timestamp": "Wednesday, 18 December 2019 - 12:47",
       "Headline": "පාස්කු ප්‍රහාරය ගැන සොයන කොමිසමේ අතුරු වාර්තාව හෙට ජනපතිට",
       "News Content": "පාස්කු ඉරුදින ත්‍රස්ත ප්‍රහාරය සම්බන්ධයෙන් විමර්ශන සිදුකරන ජනාධිපති පරීක්ෂණ කොමිෂන් සභාවේ අතුරු වාර්තාව හෙට දිනයේදී ජනාධිපති ගෝඨාභය රාජපක්ෂ වෙත භාරදීමට නියමිතව තිබෙනවා.\nජනාධිපති කාර්යාලයේදි කොමිසමේ සාමාජිකයන් විසින් එය ජනාධිපතිවරයාට භාරදෙනු ඇති බවයි කොමිසමේ ප්‍රකාශකයෙකු කියා සිටියේ.\nඑමෙන්ම ඊයේ සහ පෙරේදා විශේෂ පුද්ගලයෙකුගෙන් පරීක්ෂණ කොමිෂන් සභාව රහසිගත සාක්ෂි සටහන් කරගනු ලැබුවා.\nපාස්කු ඉරුදින ත්‍රස්ත ප්‍රහාර මාලාව සම්බන්ධයෙන් විමර්ශනය කර වාර්තා කිරීම සහ අවශ්‍ය ක්‍රියාමාර්ග නිර්දේශ කිරිමට හිටපු ජනාධිපති මෛත්‍රීපාල සිරිසේන විසින් මෙම කොමිෂන් සභාව පත්කරනු ලැබුවේ පසුගිය සැප්තැම්බර් මස 22 වනදායි.\nඅභියාචනාධිකරණ විනිසුරු ජනක් ද සිල්වාගේ සභාපතිත්වයෙන් යුත් මෙම කොමිසමේ සෙසු සාමාජිකයන් ලෙස අභියාචනාධිකරණ විනිසුරු නිශ්ශංක බන්දුල කරුණාරත්න, විශ්‍රාමික අභියාචනාධිකරණ විනිසුරු නිහාල් සුනිල් රාජකරුණා, විශ්‍රාමික මහාධිකරණ විනිසුරු බන්දුල කුමාර අතපත්තු සහ විශ්‍රාමික අමාත්‍යාංශ ලේකම් ඩබ්ලිව්.එම්.ආර්. අධිකාරී කටයුතු කරනවා.\nගතවූ මාස 3 කට ආසන්න කාලය තුළදී පුද්ගලයන් 30 දෙනෙකුගෙන් පමණ කොමිසම ප්‍රකාශ ලබාගෙන ඇති අතර, මෙම කොමිසමට මහජන පැමිණිලිද 65 කට අධික සංඛ්‍යාවක් ඉදිරිපත්ව ඇති බවයි වාර්තාවන්නේ.\nඅතිඋතුම් මැල්කම් කාදිනල් රංජිත් හිමිපාණන්ද පසුගිය 6 සහ 7 දෙදින තුළ මෙම කොමිසම හමුවේ සාක්ෂි ලබාදුන්නා. එමෙන්ම ජ්‍යෙෂ්ඨ පොලිස් නිලධාරීන් කිහිපදෙනෙකුද මේ වනවිට සාක්ෂි ලබාදී තිබෙනවා.\nමෙම සාක්ෂි සටහන් පාදක කරගනිමින් අදාළ අතුරු වාර්තාව සකස් කර ඇති බවයි පාස්කු ඉරුදින ත්‍රස්ත ප්‍රහාරය සම්බන්ධයෙන් විමර්ශන සිදුකරන ජනාධිපති පරීක්ෂණ කොමිෂන් සභාවේ ප්‍රකාශකයා කියා සිටියේ.",
       "URL": "https://www.hirunews.lk/230490/පාස්කු-ප්‍රහාරය-ගැන-සොයන-කොමිසමේ-අතුරු-වාර්තාව-හෙට-ජනපතිට",
       "Category": "Local News",
       "Parent URL": "https://www.hirunews.lk/local-news.php?pageID=2996"
}