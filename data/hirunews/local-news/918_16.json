{
       "Source": "hirunews",
       "Timestamp": "Wednesday, 24 August 2022 - 7:43",
       "Headline": "එක්ස්ප්‍රස් පර්ල් නෞකාවෙන් අපවිත්‍ර වූ මුහුද තීරය පිරිසිදු කරන්න රුපියල් අනූ කෝටියක් (වීඩියෝ)",
       "News Content": "මෙරට මුහුදු සීමාවේ දී පසුගිය වසරේ ජූනි මස 2 වන දා ගිනිගෙන මුහුදුබත් වූ එක්ස්ප්‍රස් පර්ල් නෞකාවෙන් නිකුත් වූ ප්ලාස්ටික් සහ අපද්‍රව්‍ය ඉවත් කොට මන්නාරම සිට හම්බන්තොට, කිරින්ද දක්වා වූ වෙරළ තීරය පිරිසිදු කිරීමට රුපියල් 903,857,293ක් වැය වී තිබෙනවා.\nනාගරික සංවර්ධන හා නිවාස අමාත්‍යාංශ ශ්‍රවණාගාරයේ ඊයේ පැවති සාකච්ඡාවකදියි මේ බව අනාවරණ වුණේ.\nඑම සාකච්ඡාවට සමුද්‍රීය පරිසර ආරක්ෂණ අධිකාරිය, අමාත්‍යාංශයේ නිලධාරීන් මෙන්ම මොරටුව සහ ශ්‍රී ජයවර්ධනපුර විශ්වවිද්‍යාලවල මහාචාර්යවරුන්ද එක්ව සිටියා.\nඑහි දී විෂයභාර අමාත්‍ය ප්‍රසන්න රණතුංග, සමුද්‍රීය පරිසර ආරක්ෂණ අධිකාරියට උපදෙස් ලබාදුන්නේ, නෞකා අනතුරු සම්බන්ධයෙන් කටයුතු කිරීමේ දී පවතින නීති ප්‍රමාණවත් නො වන්නේ නම්, ඒ සඳහා නව නීති සම්පාදනය කරන ලෙස යි.\nමුහුදුබත් වූ නෞකාවේ බහලුම්වලින් නිකුත් වන ප්ලාස්ටික් සහ රසායන ද්‍රව්‍යයන් ඉවත් කොට මෙරට මුහුදු තීරය සම්පූර්ණයෙන්ම පිරිසිදු කිරීමට තවත් වසර කිහිපයක්ම ගතවනු ඇති බව යි මෙහි දී සමුද්‍රීය පරිසර ආරක්ෂණ අධිකාරියේ සභාපතිනි නීතීඥ දර්ශනී ලහදපුර සඳහන් කළේ.\nමේ වනවිට නෞකාවෙන් නිකුත් වූ ප්ලාස්ටික් පබළු සහ රසායනික ද්‍රව්‍යයන් මෙටි්‍රක් ටොන් 1,600ක් පමණ පමුණුගම ප්‍රදේශයේ කුලී පදනම මත ලබාගත් ගබඩාවල තැන්පත් කර ඇති බව ද ඇය කියා සිටියා.\nඒ සම්බන්ධයෙන් නීතිපතිවරයාගේ උපදෙස් මත ඉදිරි පියවර ගන්නා බව යි සභාපතිනිය වැඩිදුරටත් කියා සිටියේ.",
       "URL": "https://www.hirunews.lk/313576/එක්ස්ප්‍රස්-පර්ල්-නෞකාවෙන්-අපවිත්‍ර-වූ-මුහුද-තීරය-පිරිසිදු-කරන්න-රුපියල්-අනූ-කෝටියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=918"
}