{
       "Source": "hirunews",
       "Timestamp": "Sunday, 30 January 2022 - 9:53",
       "Headline": "රුපියල් මිලියන 25කට ආසන්න විදෙස් මුදල් ජාවාරමක සුළමුල හෙළි වේ (වීඩියෝ සහ ඡායාරූප)",
       "News Content": "ශ්‍රී ලංකා රේගුවේ මත්ද්‍රව්‍ය පාලන අංශයේ නිලධාරින් විසින් දිගු කල සිට සිදු කරන ලද විමර්ශනයක ප්‍රතිඵලයක් ලෙස මෙරට සිට විදෙස් රටවලට විදෙස් මුදල් ජාවාරමේ නිරත වූ පිරිසක් අත් අඩංගුවට ගැනීමට සමත් වුණා.\nඊයේ (29) පස්වරුවේ සිදු කෙරුණු මෙම වැටලීමෙන් අදාළ ජාවාරමේ නිරත වූ පුද්ගලයින් පස් දෙනෙකු අත්අඩංගුවට ගැනුණේ, විදෙස් මුදල් තොගයක් ද සමගින්.\nඑමිරේට්ස් ගුවන් සේවයට අයත් EK 649 දරණ ගුවන් යානයෙන් ඩුබායි රාජ්‍යය බලා යාමට තැත් කිරීමේදී යි, මෙම සැකකරුවන් අත් අඩංගුවට ගෙන ඇත්තේ.\nමෙම විමර්ශනයේ දී අදාළ සැකකරුවන්ගේ ගමන් මලු පරීක්ෂා කිරීමේ දී ඒවා තුළ ඉතා සූක්ෂ්ම ලෙසින් සඟවා තිබූ  විදෙස් මුදල් තොගය සොයා ගැනීමට ශ්‍රී ලංකා රේගුවට හැකි වුණා.\nරේගුව භාරයට ගන්නා ලද විදෙස් මුදල් තොගය අතර තිබී එක්සත් ජනපද ඩොලර් 95000ක්, යුරෝ 18000ක් සහ සවුදි රියාල් 37000ක් ද තිබූ බවයි තොරතුරු අනාවරණ වන්නේ.\nශ්‍රී ලංකා රුපියල්වලින් මෙම මුදල්වල වටිනාකම රුපියල් මිලියන 25කට ආසන්න වන අතර, සිද්ධිය සම්බන්ධයෙන් වැඩිදුර විමර්ශන ක්‍රියාත්මකයි.",
       "URL": "https://www.hirunews.lk/295627/රුපියල්-මිලියන-25කට-ආසන්න-විදෙස්-මුදල්-ජාවාරමක-සුළමුල-හෙළි-වේ-වීඩියෝ-සහ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1388"
}