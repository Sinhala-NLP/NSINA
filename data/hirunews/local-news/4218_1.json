{
       "Source": "hirunews",
       "Timestamp": "Wednesday, 15 November 2017 - 11:07",
       "Headline": "ගාමිණී සෙනරත් යළි රක්ෂිත බන්ධනාගාර ගත කෙරේ",
       "News Content": "හිටපු ජනාධිපති මහින්ද රාපක්ෂගේ කාර්ය මණ්ඩල ප්‍රධානී ගාමිණී සෙනරත් ඇතුළු තුන්දෙනා මේ මස 21 වනදා දක්වා යලි රක්ෂිත බන්ධනාගාර ගත කෙරුණා.\nඒ සැකකරුවන් අද (15) පෙරවරුවේ කොළඹ කොටුව මහේස්ත්‍රාත් ලංකා ජයරත්න හමුවට ඉදිරිපත් කිරීමෙන් පසුවයි.\nගාමිණි සෙනරත් සමග ශ්‍රී ලංකා රක්ෂණ සංස්ථාවේ හිටපු අධ්‍යක්ෂවරුන් වන පියදාස කුඩාබාලගේ සහ නීල් හපුහින්න යන දෙදෙනා ද මෙලෙස රක්ෂිත බන්ධනාගාර ගත කෙරුණා.\nගාමිණී සෙනරත් සහ නීල් හපුහින්න යන සැකකරුවන් වෙනුවෙන් පෙනී සිටි නීතිඥයන් අද අධිකරණය හමුවේ ඇප ඉල්ලීමක් සිදු කළ අතර දෙවන සැකකරු වන පියදාස කුඩාබාලගේ සම්බන්්ධයෙන් ඇප ඉල්ලීම අද පස්වරුවේ සිදු කරන බවයි නීතිඥයන් කියා සිටියේ.\nඒ අනුව මෙම ඇප ඉල්ලීම් සම්බන්ධයෙන් තීන්දුව මේ මස 21 වනදා ලබාදෙන බවද මහෙස්ත්‍රාත්වරිය කියා සිටියා.\nශ්‍රී ලංකා රක්ෂණ සංස්ථාවට අනුබද්ධිත සමාගමක් යටතේ ඉදිකෙරෙන කොල්ලූපිටිය ප්‍රදේශයේ හෝටල් ව්‍යාපෘතියක් සඳහා කැබිනට් අනුමැතිය යටතේ 2012 වසරේ වෙන් කෙරුණු රුපියල් බිලියන 185ක මුදලින් රුපියල් බිලියන 4ක් නීති විරෝධී ලෙස හම්බන්තොට ප්‍රදේශයේ හෝටල් ව්‍යාපෘතියක් සඳහා යොදවා රජයේ මුදල් සාවද්‍ය පරිහණය කළ බවට මොවුන්ට එරෙහිව චෝදනා එල්ල වනවා.\nමොවුන් තිදෙනා නීතිඥයෙකු මාර්ගයෙන් කොළඹ කොටුව මහෙස්ත්‍රාත් අධිකරණය වෙත භාර වුණේ පසුගිය 13 වනදායි.\nමේ අතර, හිටපු නාවික හමුදා ප්‍රකාශක කොමදෝරු ඞී.කේ.පී. දසනායක ඇතුළු නාවික හමුදා සෙබළුන් 6 දෙනා ද මේ මස 29 වනදා දක්වා යලි රක්ෂිත බන්ධනාගාර ගත කිරීමට කොළඹ කොටුව මහේස්ත්‍රාත් ලංකා ජයරත්න අද නියෝග කළා.\nඑමෙන්ම දැනට වැලිසර නාවික හමුදා රෝහලේ ප්‍රතිකාර ලබන හිටපු නාවික හමුදා ප්‍රකාශකවරයා බන්ධනාගාර රෝහල වෙත මාරු කර යවන ලෙසයි මහේස්ත්‍රාත්වරිය නියම කළේ.\nමොහුට නාවික හමුදා රෝහලේ ප්‍රතිකාර ලබාගැනීමට තරම් රෝගී තත්ත්වයක් නොමැති බවට වෛද්‍ය වාර්තා වල සඳහන් බවද මහේස්ත්‍රාත්වරිය කියා සිටියා.\n2008, 2009 කාලවකවානුව තුළ දී තරුණයින් 11 දෙනෙකු පැහැර ගෙන ගොස් අතුරුදන් කිරීම මොවුන්ට එරෙහිව ඇති චෝදනාවයි.",
       "URL": "https://www.hirunews.lk/176076/ගාමිණී-සෙනරත්-යළි-රක්ෂිත-බන්ධනාගාර-ගත-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4218"
}