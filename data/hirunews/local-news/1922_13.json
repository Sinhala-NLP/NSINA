{
       "Source": "hirunews",
       "Timestamp": "Friday, 28 May 2021 - 17:38",
       "Headline": "සබරගමුවට සහ දිස්ත්‍රික්ක දෙකකට තවදුරටත් වැසි",
       "News Content": "සබරගමු පළාතට සහ නුවරඑළිය හා මහනුවර දිස්ත්‍රික්කවලට ඉදිරියේදී තරමක තද වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nමීට අමතරව බස්නාහිර සහ වයඹ යන පළාත්වලටත් වැසි ඇතිවිය හැකි බවයි එම දෙපාර්තමේන්තුව සඳහන් කළේ. .\nඔවුන් නිවේදනය කළේ ඇතැම් ස්ථානවලට මිලිමීටර් 50ක පමණ තරමක තද වැසි ද ඇතිවිය හැකි බවයි.\nඌව පළාතේත් අම්පාර සහ මඩකලපුව දිස්ත්‍රික්වලත් ස්ථාන ස්වල්පයක සවස් කාලයේදී හෝ රාත්‍රී කාලයේදී වැසි හෝ ගිගුරුම් සහිත වැසි ඇති වනවා.\nදිවයින හරහා සුළඟේ වේගය විටින් විට පැයට කිලෝමීටර් 30ක් 40ක් දක්වා වැඩිවිය හැකි අතර විශේෂයෙන් මධ්‍යම කඳුකරයේ බටහිර බෑවුම් ප්‍රදේශවලත් වයඹ පළාතේ සහ හම්බන්තොට දිස්ත්‍රික්කයේත් සුළඟේ වේගය විටින් විට පැයට කිලෝමීටර් 50 දක්වා වැඩිවිය හැකියි.\nගිගුරුම් සහිත වැසි සමග ඇතිවිය හැකි තාවකාලික තද සුළංවලින් සහ අකුණු මගින් සිදුවන අනතුරු අවම කර ගැනීමට අවශ්‍ය පියවර ගන්නා ලෙසට ද ජනතාවගෙන් ඉල්ලීමක් කෙරෙනවා.",
       "URL": "https://www.hirunews.lk/272716/සබරගමුවට-සහ-දිස්ත්‍රික්ක-දෙකකට-තවදුරටත්-වැසි",
       "Category": "Local News",
       "Parent URL": "https://www.hirunews.lk/local-news.php?pageID=1922"
}