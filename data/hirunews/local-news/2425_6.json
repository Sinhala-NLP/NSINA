{
       "Source": "hirunews",
       "Timestamp": "Monday, 28 September 2020 - 10:34",
       "Headline": "පොලිස් මත්ද්‍රව්‍ය කාර්යාංශයේ නිලධාරීන් 13 දෙනා යලි රිමාන්ඩ්  (වීඩියෝ)",
       "News Content": "මත්ද්‍රව්‍ය ජාවාරම්කරුවන් සමඟ සබඳතා පැවැත්වූ බවට චෝදනා එල්ලවී රිමාන්ඞ් කර සිටින පොලිස් මත්ද්‍රව්‍ය නාශක කාර්යාංශයේ නිලධාරින් 13 දෙනා ලබන මස 12 වනදා දක්වා යළි රක්ෂිත බන්ධනාගාර ගත කර තිබෙනවා.\nඒ, ඔවුන් කොළඹ ප්‍රධාන මහේස්ත්‍රාත් මොහොමඞ් මිහාර් හමුවට අද පෙරවරුවේ ඉදිරිපත් කළ අවස්ථාවේදීයි.\nපැමිණිල්ල කැඳවනු ලැබූ අවස්ථාවේදී සැකකරුවන් අධිකරණයට ඉදිරිපත් කර තිබුණේ නැහැ.\nමෙහිදී විමර්ශන සිදුකරන අපරාධ පරීක්ෂණ දෙපාර්තමේන්තුවේ නිලධාරීන් වෙනුවෙන් පෙනී සිටි නියෝජ්‍ය සොලිසිටර් ජෙනරාල් දිලීප පීරිස් අධිකරණය හමුවේ කරුණු දක්වමින් මෙම සැකකරුවන් විසින් මාතර සිට බලපිටිය දක්වා හොරොයින් මත්කුඩු කිලෝග්‍රෑම් 130ක ප්‍රමාණයක් ප්‍රවාහනය කිරීමේ සිද්ධියට අදාළව මංජු නැමති සැකකරුවකු අත්අඩංගුවට ගෙන මේවනවිට රැඳවුම් නියෝග මත විමර්ශන සිදු කරමින් පවතින බව දැනුම් දුන්නා.\nමෙම සැකකරු සම්බන්ධයෙන් සිදුකරන විමර්ශන වලින් අනතුරුව පිස්තෝල දෙකක් සහ ටී 56 වර්ගයේ ගිනි අවි දෙකක් සොයාගත් බවත් ඒවායේ අංක ඔස්සේ විමර්ශන පැවැත්වූ බවත් ඔහු අධිකරණය හමුවේ කියා සිටියා.\nඑහිදී ඉන් එක පිස්තෝලයක් 1996 වසරේ දෙසැම්බර් 31 වනදා ශ්‍රී ලංකා යුද හමුදාව විසින් යාපනය ආරක්ෂ සේවා මුලස්ථානයට නිතුත් කළ ගිනි අවියක් බවට කරුණු අනාවරණය වී ඇතිද නියෝජ්‍ය සොලිස්ටර් ජනරාල්වරයා කියා සිටියා.\nයුද හමුදාව සතු ගිනි අවියක් මේ ආකාරයෙන් පාතාල සාමාජිකයන් අතර පත් වුයේ කෙසේ ද යන්න සම්බන්ධයෙන් බරපතල ප්‍රශ්නයක් මේ වනවිට පැනී නැගී ඇතැයි පෙන්වා දුන් රජයේ නියෝජය සොලිසිටර් ජෙනරාල්වරයා යුද හමුදාව විසින් එම ගිනි අවිය නිකුත් කළේ කුමන නිළධාරියාටද, එය පාතාල සාමාජිකයන් අතට පැමිණියේ කෙසේද යන්න පිළිබඳ වැඩිදුර විභාගයක් සිදු කිරීමට අවශ්‍යව තිබෙන බවත් සඳහන් කළා.\nවිත්තිය වෙනුවෙන් පෙනී සිටි නීතිඥ අජිත් පතිරණ අධිකරණය හමුවේ ඉල්ලීමක් කරමින් මෙම සැකකරුවන් බැදුම්කරයක් මත මුදා හරින ලෙස තමන් විසින් කර ඇති ඉල්ලීමට අදාළව තවදුරටත් කරුණු ඉදිරිපත් කිරීමට අවශ්‍යව තිබෙන බව දන්වා සිටියා.\nඒ අනුව අදාළ කරුණු ඉදිරිපත් කිරීම ලබන මස 07 වනදා සිදුකරන ලෙසයි මහේස්ත්‍රාත්වරයා නියෝග කළේ.",
       "URL": "https://www.hirunews.lk/251282/පොලිස්-මත්ද්‍රව්‍ය-කාර්යාංශයේ-නිලධාරීන්-13-දෙනා-යලි-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2425"
}