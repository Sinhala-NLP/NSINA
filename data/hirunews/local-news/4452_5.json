{
       "Source": "hirunews",
       "Timestamp": "Monday, 26 June 2017 - 7:51",
       "Headline": "සුවසිරිපායට බලෙන් ඇතුලුවූ තවත් සරසවි සිසුන් දෙදෙනෙකු අත්අඩංගුවට",
       "News Content": "සයිටම් ආයතනයට එරෙහිව පසුගිය බදාදා පැවති විරෝධතාව අතරතුර සෞඛ්‍ය අමාත්‍යාංශයට ඇතුළු වී පොදුදේපළවලට හානි කරමින් කලහකාරී ලෙස හැසිරීමේ චෝදනා මත සෞන්දර්යය විශ්වවිද්‍යාලයේ මහා ශිෂ්‍ය සංගමයේ හිටපු සභාපතිවරයා අත්අඩංගුවට ගෙන තිබෙනවා.\nමොහු සියඹලාණ්ඩුව - කොටියාගල ප්‍රදේශයේ සිය නිවසේ සැඟව සිටියදී පොලීසිය අත්අඩංගුවට ගෙන ඇත්තේ ඊයේ පස්වරුවේයි.\nඑමෙන්ම ඊට අදාළව කටාන ප්‍රදේශයේ පදිංචි 22 හැවිරිදි අන්තර් විශ්වවිද්‍යාලයීය බල මණ්ඩලය නියෝජනය කරන තවත් ශිෂ්‍යයෙකු කොළඹ මධ්‍යම කොට්ඨාස නීතිය බල ගැන්වීමේ ඒකකයේ නිලධාරීන් විසින් ඊයේ අත්අඩංගුවට ගෙන තිබෙනවා.\nඔහු මාළිගාකන්ද අධිකරණය වෙත අද ඉදිරිපත් කිරීමට නියමිතයි.\nමෙම සිද්ධියට මීට පෙර අන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු ළහිරු වීරසේකර ඇතුලු තුන්දෙනෙකු අත්අඩංගුවට ගෙන ලබන මස 5 වනදා දක්වා රක්ෂිත බන්ධනාගාර ගත කර සිටිනවා.\nකෙසේ වෙතත්, මේ සම්බන්ධයෙන් හිරු ප්‍රවෘත්ති අංශය පොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකරගෙන් විමසීමක් කළ අතර ඔහු කියා සිටියේ සෞඛ්‍ය අමාත්‍යාංශයට බලහත්කාරයෙන් ඇතුළු වී කලහකාරී ලෙස හැසිරුණු සිසුන් සම්බන්ධයෙන් කෙරෙන විමර්ශනවලට අදාළව මෙලෙස සිසුන්ගේ නිවෙස්වලට යාමට සිදුව ඇති බවයි.",
       "URL": "https://www.hirunews.lk/164407/සුවසිරිපායට-බලෙන්-ඇතුලුවූ-තවත්-සරසවි-සිසුන්-දෙදෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4452"
}