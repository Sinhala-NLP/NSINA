{
       "Source": "hirunews",
       "Timestamp": "Saturday, 30 November 2019 - 13:06",
       "Headline": "ශ්‍රී ලංකා ජනාධිපතිවරයාගේ ඉන්දීය රාජ්‍ය සංචාරය දෙරට අතර ඓතිහාසික සබඳතාවල නව ප්‍රවේශයක් - ඉන්දීය ජනපති",
       "News Content": "ජනාධිපති ගෝඨාභය රාජපක්ෂ සිය ප්‍රථම විදේශ චාරිකාව ලෙස ඉන්දියාවට පැමිණීම දෙරට අතර ඇති ඓතිහාසික සබඳතාවයේ නව ප්‍රවේශයක් සනිටුහන් කරන බව ඉන්දීය ජනාධිපති රාම්නාත් කොවින්ද් පවසනවා.\nඔහු මේ බව පවසා සිටියේ රාෂ්ට්‍රපතිභවන්හිදී ජනාධිපති ගෝඨාභය රාජපක්ෂ මහතා වෙනුවෙන් සංවිධානය කර තිබු විශේෂ රාත්‍රී භෝජන සංග්‍රහයට එක්වෙමින්.\nදෙරට අතර දිගු කාලීන මිත්‍රත්වය දකුණු ආසියානු කලාපයේ ඉදිරි ගමනට ශක්තියක් වනු ඇති බවයි ඉන්දීය ජනාධිපතිවරයා මෙහිදි වැඩිදුරටත් සදහන් කර ඇත්තේ.\nමෙහිදී අදහස් දැක්වු ජනාධිපති ගෝඨාභය රාජපක්ෂ මහතා පවසා ඇත්තේ දෙරට අතර ඓතිහාසික සබඳතාව තවදුරටත් ශක්තිමත් කරමින් වෙළෙඳ, ආර්ථීක, සමාජයිය සබඳතා ඉහළනංවා ගැනීමට කටයුතු කරන බවයි.\nදෙදින නිල සංචාරයක් සඳහා ඉන්දියාවට ගිය ජනාධිපති ගෝඨාභය රාජපක්ෂ අද පස්වරුවේ භාරතීය ජනතා පක්ෂයේ මහ ලේකම් රාම් මාදෙව් හමුවීමට නියමිතයි.\nඑමෙන්ම අද දහවල් ජනාධිපතිවරයා නවදිල්ලියේ ශ්‍රී ලංකා මහ කොමසාරිස් කාර්යාලයේ නිලධාරීන් හමුවීමට නියමිත බවයි ජනාධිපති මාධ්‍ය අංශය සඳහන් කළේ.\nදෙරටේ ජනතාවගේ ජන ජීවිතය ඉහළ තත්ත්වයකට ගෙන ඒමේ අවශ්‍යතාව සම්බන්ධයෙන්ද රාජ්‍ය නායකයින් දෙපළ අතර සාකච්ඡාවට බඳුන්වූ බවයි ජනාධිපති මාධ්‍ය ඒකකය සඳහන් කළේ.\nජනාධිපති ගෝඨාභය රාජපක්ෂගේ ප්‍රථම විදේශ නිල සංචාරය වන මෙම දෙදින ඉන්දීය නිල සංචාරය අවසන් කර අද රාත්‍රියේ දිවයිනට පැමිණීමට නියමිතයි.",
       "URL": "https://www.hirunews.lk/229268/ශ්‍රී-ලංකා-ජනාධිපතිවරයාගේ-ඉන්දීය-රාජ්‍ය-සංචාරය-දෙරට-අතර-ඓතිහාසික-සබඳතාවල-නව-ප්‍රවේශයක්-ඉන්දීය-ජනපති",
       "Category": "Local News",
       "Parent URL": "https://www.hirunews.lk/local-news.php?pageID=3025"
}