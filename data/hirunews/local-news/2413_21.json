{
       "Source": "hirunews",
       "Timestamp": "Saturday, 03 October 2020 - 14:05",
       "Headline": "දිල්රුක්ෂි ඩයස් කළ බලපෑම් ගැන ශ්‍රී ලංකා මළල ක්‍රීඩා සංගමයේ සභාපති හෙළිකරයි (වීඩියෝ)",
       "News Content": "තමා වෙනුවෙන්  ලබා දුන් තීන්දුවක් වෙනස් කිරීමට අල්ලස් හෝ දූෂණ විමර්ශන කොමිෂන් සභාවේ එවකට අධ්‍යක්ෂ ජනරාල්ව සිටි දිල්රුක්ෂි ඩයස් වික්‍රමසිංහ මහත්මිය මහේස්ත්‍රාත්වරයාට බලපෑම් කළ බව ශ්‍රී ලංකා මළල ක්‍රීඩා සංගමයේ සභාපති පාලිත ප්‍රනාන්දු මහතා ප්‍රකාශ කළා.\nඒ දේශපාලන පළිගැනීම් පිළිබඳ සොයා බලන ජනාධිපති පරීක්ෂණ කොමිෂන් සභාව හමුවේ සාක්ෂි ලබා දෙමින්.\nක්‍රීඩක ක්‍රීඩිකාවන්ගේ සහ ක්‍රීඩා තරඟ ආවරණය කරන මාධ්‍යවේදීන් ගේ සුභසාධනය උදෙසා තමා විසින් 2012 වර්ෂයේදී විශේෂ අරමුදලක් පිහිටුවීමට කටයුතු කළ බවයි එවක ශ්‍රී ලංකා මලල ක්‍රීඩා සංගමයේ සභාපති ලෙස කටයුතු කළ පාලිත ප්‍රනාන්දු මහතා කොමිසම හමුවේ ප්‍රකාශ කළේ.\nඇවන්ගාඩ් සමාගමේ සභාපති නිශ්ශංක සේනාධිපති මහතා රුපියල් මිලියන 35 ක පරිත්‍යාගයක් එම අරමුදලට ලබා දුන් බව ද ඔහු සඳහන් කළා.\nඑහෙත් එම මුදල නිශ්ශංක සේනාධිපති මහතා විසින් තමාට ලබා දුන් අල්ලසක් බවට අසත්‍ය චෝදනාවක් ගොනු කරමින් අල්ලස් හෝ දූෂණ විමර්ශන කොමිෂන් සභාව තමාව අත්අඩංගුවට ගැනීමට ක්‍රියා කළ බවයි ඔහු පවසන්නේ.\nඅල්ලස් හෝ දූෂණ විමර්ශන කොමිසමට පැමිණෙන ලෙස තමාට කර තිබූ දැනුම්දීමකට අනුව කොමිසම වෙත ගිය බවත් එහිදී අනපේක්ෂිත ලෙස තමාව අත්අඩංගුවට ගෙන කොළඹ මහේස්ත්‍රාත්වරයා හමුවට ඉදිරිපත් කිරීමට පියවර ගත් බවද ඔහු ප්‍රකාශ කළා.\nඑහිදී මහේස්ත්‍රාත්වරයා තමාට ඇප දීමට කටයුතු කළ නමුත් ආරක්ෂක නිලධාරීන් පිරිවරාගෙන ජීප් රථයකින් එම ස්ථානයට පැමිණි අල්ලස් හෝ දූෂණ විමර්ශන කොමිෂමේ හිටපු අධ්‍යක්ෂ ජනරාල් දිල්රුක්ෂි ඩයස් මහත්මිය ඇප ලබා දීමට ගත් තීන්දුව වෙනස් කරන ලෙස මහේස්ත්‍රාත්වරයාට බලපෑම් කළ බව ද පාලිත ප්‍රනාන්දු මහතා කොමිසම හමුවේ අනාවරණය කළා.\nතමාව රිමාන්ඩ් බන්ධනාගාරගත කළ යුතු යැයි ඇය කෑගසමින් පැමිණි බවත් මහේස්ත්‍රාත්වරයා සිදු කළේ වැරදි ක්‍රියාවක් බව පවසමින් තීන්දුව වෙනස් කර ගැනීමට දරුණු ලෙස බලපෑම් කළ බවද සාක්ෂිකරු කොමිසම හමුවේ කියා සිටියා.\nමෙලෙස කෙතරම් බලපෑම් කළත් කොළඹ ප්‍රධාන මහේස්ත්‍රාත්වරයා තමාට එදින ඇප ලබාදුන් බවද සාක්ෂිකරු සඳහන් කළා.\nප්‍රකාශයක් ලබා ගැනීමට බව පවසමින් තමාව සිකුරාදා දිනයක අල්ලස් කොමිසමට ගෙන්වූයේ අධිකරණයට ඉදිරිපත් කර ඇප තැබීමට නොහැකි වන ආකාරයට දින දෙකක් හෝ රක්ෂිත බන්ධනාගාර ගත ගත කිරීමට බවයි සාක්ෂිකරු කොමිසම හමුවේ සඳහන් කළේ.\nඅල්ලස් කොමිසමට තමන්ව කැඳවූ දිනයේ තමන්ව උසාවියට ඉදිරිපත් කරන බවක් නොදැන සිටි බවද ඔහු සඳහන් කළා.",
       "URL": "https://www.hirunews.lk/251716/දිල්රුක්ෂි-ඩයස්-කළ-බලපෑම්-ගැන-ශ්‍රී-ලංකා-මළල-ක්‍රීඩා-සංගමයේ-සභාපති-හෙළිකරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2413"
}