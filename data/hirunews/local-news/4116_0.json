{
       "Source": "hirunews",
       "Timestamp": "Sunday, 21 January 2018 - 7:46",
       "Headline": "ඡන්ද පොළට යාමට කායික දුබලතා සහිත පුද්ගලයින්ගෙන් අයදුම්පත් ඉල්ලයි",
       "News Content": "යම් කිසි කායික දුබලතාවක් හේතුවෙන් පුද්ගලයෙකුට ඡන්ද පොළට යාමට නොහැකි නම් ප්‍රදේශයේ තේරීම්භාර නිලධාරියා වෙත ඒ පිළිබදව ප්‍රවාහන පහසුකම් ඉල්ලා ඉල්ලූම් පත්‍රයක් ඉදිරිපත් කළ හැකි බව මැතිවරණ කොමිසම පවසනවා.\nඑහි සභාපති මහින්ද දේශප්‍රියගේ අත්සනින් යුතු මාධ්‍ය නිවේදනයක දැක්වෙන්නේ පොදු ප්‍රවාහන සේවාවක් හරහා ඡන්ද පොලට යාමට නොහැකි නම් ඒ පිලිබදව එම පුද්ගලයා විසින් හෝ ඔහු වෙනුවෙන් අපේක්ෂකයෙකු නොවන වෙනත් අයෙකු විසින් ඉල්ලූම් පත්‍රයක් ඉදිරිපත් කළ හැකි බවයි.\nඑම පහසුකම සදහා වූ අයදුම්පත්‍ර ඡන්ද විමසීමට දින 7 කට පෙර එනම්, පෙබරවාරි මස 3 වනදා හෝ ඊට පෙර තේරීම්භාර නිලධාරින් වෙත ඉදිරිපත් කළ යුතු බවයි එහි දැක්වෙන්නේ.\nඑහිදී තේරීම්භාර නිලධාරියා සෑහීමකට පත්වන්නේ නම් එම තැනැත්තන් හට විශේෂ ප්‍රවාහන පහසුකම් ලබා ගැනීම සදහා අවසර පත්‍ර නිකුත් කරන බව කොමිසම ප්‍රකාශ කළා.\nඑලෙස අයදුම්පත්‍රය ඉදිරිපත් කරන තැනැත්තා තමාට පොදු ප්‍රවාහන සේවකයින් හෝ පයින් ඡන්ද පොලට යාමට නොහැකි බවට තහවුරු කරමින් ලියාපදිංචි වෛද්‍යවරයෙකුගෙන් ලබා ගත් වෛද්‍ය සහතිකයක් සහිතව අයදුම්පත සනාථ කරන්නේ නම් එය උපකාරයක් වනු ඇති බව මැතිවරණ කොමිසම නිකුත් කළ නිවේදනයේ සදහන්.",
       "URL": "https://www.hirunews.lk/181601/ඡන්ද-පොළට-යාමට-කායික-දුබලතා-සහිත-පුද්ගලයින්ගෙන්-අයදුම්පත්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4116"
}