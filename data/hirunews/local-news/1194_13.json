{
       "Source": "hirunews",
       "Timestamp": "Tuesday, 03 May 2022 - 13:39",
       "Headline": "මාස 3ක් සඳහා අඩු ආදායම්ලාභී සහ සමෘද්ධි දීමනාව ඉහළට (වීඩියෝ)",
       "News Content": "ආර්ථික අර්බුදය හේතුවෙන් පීඩාවට පත්ව සිටින හඳුනාගත් පවුල් ඒකක මිලියන 3.34කට මැයි සිට මාස 3ක කාලයක් සඳහා අමතර දීමනාවක් ලබාදීමට රජය තීරණය කර තිබෙනවා.\nරජයේ ප්‍රවෘත්ති දෙපාර්තමේන්තුවේ අද පැවති කැබිනට් තීරණ දැනුම්දීමේ මාධ්‍ය හමුවට එක්වෙමින් වෙළද හා සමෘද්ධි අමාත්‍ය ෂෙහාන් සේමසිංහ ප්‍රකාශ කළේ ඒ සදහා රුපියල් මිලියන 13,364ක මුදලක් වැය වන අතර ලෝක බංකුව එම ආධාර සැපයීමට එකඟතාව පළ කර ඇති බවයි.\nකැබිනට් තීරණ දැනුම්දීමේ මාධ්‍ය හමුවේ දී මාධ්‍යවේදීන් අමාත්‍ය ආචාර්ය නාලක ගොඩහේවාගෙන් ප්‍රශ්න කර සිටියේ, ජාත්‍යන්තර මූල්‍ය අරමුදල සමග සාකච්ඡා නවත්වා චීනය සමග පමණක් මූල්‍ය ගනුදෙනු සිදු කිරීමට සූදානමක් පවතින්නේ ද යන්නයි.\nමේ අතර, ජීවන වියදම ස්ථාවරව පවත්වාගෙන යාම සදහා අවශ්‍ය ප්‍රතිපත්තිමය සහ ප්‍රායෝගික විසදුම් ලබා දීම සදහා අනුකාරක සභාවක් පත් කිරීමට අමාත්‍ය මණ්ඩල අනුමැතිය හිමිව තිබෙනවා.\nඑම කමිටුව ජනාධිපතිවරයාගේ සහභාගීත්වය යටතේ අග්‍රාමාත්‍යවරයාගේ සහ අමාත්‍යවරුන් මෙන්ම රාජ්‍ය අමාත්‍යවරුන්ගේ සහභාගීත්වයෙන් යුක්තයි.\nඑමෙන්ම, දැනට පවතින විදේශ විනිමය අර්බුදයට පිළියමක් ලෙස කඩිනම් විදේශ ආයෝජන ලබා ගැනීම සදහා එම අවස්ථාවන් හදුනා ගැනීමට අමාත්‍යවරුන්ගෙන් සමන්විත කමිටුවක් පත් කිරීමට ද කැබිනට් අනුමැතිය හිමිව තිබෙනවා.",
       "URL": "https://www.hirunews.lk/303405/මාස-3ක්-සඳහා-අඩු-ආදායම්ලාභී-සහ-සමෘද්ධි-දීමනාව-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1194"
}