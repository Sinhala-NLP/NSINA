{
       "Source": "hirunews",
       "Timestamp": "Wednesday, 07 December 2022 - 7:25",
       "Headline": "උඳුවප් පුර පසළොස්වක පොහෝ දිනය අදයි",
       "News Content": "උඳුවප් පුර පසළොස්වක පොහෝ දිනය වෙනුවෙන් හිරු මාධ්‍ය ජාලය සැදැහැ සිතින් සංවිධාන කරන හිරු සීල පාරමිතා වැඩසටහන ඵෙතිහාසික වට්ටාරම ශ්‍රී අරහන්ත මලියදේව රජමහා විහාරස්ථානය කේන්ද්‍ර කර ගනිමින් මේ වන විට ක්‍රියාත්මක යි.\nඋවැසි උවැසියන් අෂ්ඨාංග ශීලයේ සමාදන් කරමින් හිරු සීල පාරමිතාව අද (07) උදෑසන ආරම්භ වුණා.\nඑම කටයුතු සහ ධර්මානුශාසනාව සිදු කළේ ඓතිහාසික වට්ටාරම ශ්‍රී අරහන්ත මලියදේව රජමහා විහාරයේ භාරකාර පූජ්‍ය වෑවල සමිත ස්වාමීන් වහන්සේ විසින්.\nඋදෑසන 7.30ට පෝදා ධර්ම දේශනය, පූජ්‍ය බලංගොඩ රාධ හිමියන් විසින් සිදු කිරීමට නියමිත යි.\nද්වේෂය පිළිබඳ විග්‍රහ කෙරෙන කාලීන ධර්ම සාකච්ඡාවක්ද පෙරවරු 08.30 සිට 10.00 දක්වා පැවැත්වෙන්නේ පූජ්‍ය කොටනෙළුවේ ප්‍රඥානන්ද හිමියන්ගේ සහ පූජ්‍ය හසලක සීල විමල හිමියන්ගේ සහභාගීත්වයෙන්.\nඅනතුරුව පෙරවරු 11ට කාව්‍යමය ධර්ම දේශනාව කාව්‍ය විශාරද පූජ්‍ය මාම්පිටියේ සිරිසුමන හිමියන් විසින් සිදු කිරීමට නියමිත යි.\nපස්වරු 3.30ට 'අබ්බැහිවීම' පිළිබඳ විග්‍රහ කෙරෙන කාලීන ධර්ම සාකච්ඡාව පූජ්‍ය නාපටවන ධම්මානන්ද හිමියන්, ප්‍රවීණ ජ්‍යෝතිර්වේදී ජනශ්‍රැති පර්යේෂක නිශාන්ත පෙරේරා සහ වෛද්‍ය ආසිරි නිලංගගේ සහභාගීත්වයෙන් පැවැත්වෙනවා.",
       "URL": "https://www.hirunews.lk/322125/උඳුවප්-පුර-පසළොස්වක-පොහෝ-දිනය-අදයි",
       "Category": "Local News",
       "Parent URL": "https://www.hirunews.lk/local-news.php?pageID=683"
}