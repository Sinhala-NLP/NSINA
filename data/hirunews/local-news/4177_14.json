{
       "Source": "hirunews",
       "Timestamp": "Monday, 11 December 2017 - 12:18",
       "Headline": "විශ්‍රාමික දුම්රිය සේවකයන් කැඳවයි",
       "News Content": "දින 05 ක් තිස්සේ වෘත්තිය ක්‍රියාමාර්ගයක නිරතව සිටින දුම්රිය වෘත්තිය සමිති මේ වනවිට කොළඹදී විශේෂ සාකච්ඡාවක නිරතවනවා.\nඒ, මෙම වෘත්තිය ක්‍රියාමාර්ගය සම්බන්ධයෙන් තීරණයක් ගැනීම සඳහායි.\nමේ අතර වර්ජනය හේතුවෙන් බිඳවැටී ඇති දුම්රිය ගමනාගමන කටයුතු පවත්වාගෙන යාම සඳහා විශ්‍රාමික දුම්රිය රියරදුන්ට, දුම්රිය පාලකවරුන්ට, නියාමකවරුන්ට, ස්ථානාධිපතිවරුන්ට නැවත සේවයට පැමිණිය හැකි බවට දන්වා විශේෂ නිවේදනයක් දුම්රිය දෙපාර්තමේන්තුව නිකුත් කර තිබෙනවා.\nකෙසේ වෙතත් දුම්රිය අත්‍යාවශ්‍ය සේවාවක් ලෙස නම් කර තිබියදීත් අද දින සේවයට වාර්තා නොකරන සේවකයින් සේවය අතහැර ගියා සේ සළකා දුම්රිය දෙපාර්තමේන්තුව මගින් ලිපි නිකුත් කරනු ඇති බවයි ප්‍රවාහන හා සිවිල් ගුවන් සේවා අමාත්‍යාංශයේ ලේකම් ජී.එස්. විතානගේ කියා සිටියේ.\nපසුගිය 06 වනදා මෙම වෘත්තිය ක්‍රියාමාර්ගය දුම්රිය වෘත්තිය සමිති විසින් ආරම්භ කළ අතර, වෘත්තිය සමිති සහ ජනාධිපති ලේකම් ඔස්ටින් ප්‍රනාන්දු අතර ඊයේ පැවති සාකච්ඡාවද අසාර්ථක වුණා.\nදුම්රිය සාමාන්‍යාධිකාරී එස්.එම්. අබේවික්‍රම හිරු ප්‍රවෘත්ති අංශයට සඳහන් කළේ වෘත්තිය ක්‍රියාමාර්ගයක් පැවතියද අද උදෑසන 10 වනවිට දුම්රිය ගමන් වාර විස්සක් පමණ ධාවනය කිරීමට හැකිවූ බවයි.\nමේ අතර තැපැල් දුම්රිය ධාවනය නොවීම හේතුවෙන් ලිපි බෙදීමේ කටයුතුවලටද බාධා මතුව ඇති බවට වාර්තාවනවා.\nකෙසේ වෙතත් තැපැල්පති රෝහණ අබේරත්න කියා සිටියේ ඇතිවන අපහසුතාව මගහරවා ගැනීමට තැපැල් දෙපාර්තමේන්තුවට අයත් ලොරි රථ යොදාගනිමින් ලිපි සහ පාර්සල් බෙදාහැරීම සිදුකරන බවයි.",
       "URL": "https://www.hirunews.lk/178111/විශ්‍රාමික-දුම්රිය-සේවකයන්-කැඳවයි",
       "Category": "Local News",
       "Parent URL": "https://www.hirunews.lk/local-news.php?pageID=4177"
}