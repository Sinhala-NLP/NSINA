{
       "Source": "hirunews",
       "Timestamp": "Thursday, 16 December 2021 - 15:35",
       "Headline": "චෝදනා ලත් වෛද්‍ය ෂාෆිට සෞඛ්‍ය අමාත්‍යාංශයෙන් වැටුප් ගෙවා ඇති බවට අනාවරණය වේ",
       "News Content": "පසුගිය කාලයේ මහත් ආන්දෝලනයට ලක් වූ කුරුණෑගල මහ රෝහලේදී මව්වරුන් දහසකට ආසන්න පිරිසක් වඳභාවයට ලක් කළැයි චෝදනා ලැබූ වෛද්‍ය සාෆි ශෙහාබ්දීන්ට හිඟ වැටුප් සහිතව වැටුප් ගෙවන ලෙස සෞඛ්‍ය අමාත්‍යාංශ ලේකම්වරයා විසින් කුරුණෑගල රෝහල් අධ්‍යක්‍ෂවරයා වෙත නියෝග කර ඇතැයි නීතිඥ චානක අබේවික්‍රම මහතා සඳහන් කළා.\nඊයේ (15 දා) කොළඹ පැවැති මාධ්‍ය හමුවකදීයි නීතිඥවරයා මේ බව ප්‍රකාශ කළේ.\nඑහිදී වැඩිදුරටත් අදහස් දැක්වූ දේශප්‍රේමී ජාතික පෙරමුණේ මධ්‍ය මණ්ඩල සභික නීතිඥ චානක අබේවික්‍රම මහතා වැඩිදුරටත් කියා සිටියේ, ෂාෆි ෂෙහාබ්දීන් වෛද්‍යවරයා විසින් මවුවරුන් හාරදහසක් වඳභාවයට පත්කළ බවට චෝදනා එල්ල වී, මාධ්‍ය වාර්තා පළ වී තිබූ බවයි.\nමෙම මාධ්‍ය වාර්තාවලින් පසුව කුරුණෑගල හා ඒ අවට මව්වරුන් දහස් ගණනින් වැළ නොකැඩී කුරුණෑගල රෝහල වෙත පැමිණිලි ඉදිරිපත් කළ බව ද ඔහු සඳහන් කළා.\nමෙම සිද්ධියට සැකකරුවකු ලෙසයි ෂාෆි ෂෙහාබ්දින් වෛද්‍යවරයා අධිකරණය විසින් නම් කර තිබුණේ.\nඅදාළ වෛද්‍යවරයාට එරෙහිව එල්ල වූ පළමු චෝදනාව වන්නේ මුදල් විශුද්ධිකරණය චෝදනා වන අතර, ඊට ත්‍රස්තවාදය වැළැක්වීමේ පනත යටතේ පරීක්‍ෂණ පවත්වා මොහු අයථා ලෙස මුදල් උපයා ඒ මුදල් පාස්කු ප්‍රහාරය වැනි අන්තවාදී ක්‍රියා සඳහා යොදවා ඇත්දැයි සොයා බැලූ බවයි නීතිඥවරයා කියා සිටියේ.\nසාෆි අත්අඩංගුවට ගෙන මෙම කාරණා හෙළිදරව් වෙද්දී, ඇතිවුණු තත්ත්වය වන්නේ, මව්වරු හාරදහසක් වඳභාවයට පත්කළා යනුවෙන් ප්‍රසිද්ධ පුවත්පතක ප්‍රමුඛ පුවත ලෙස වාර්තා කර තිබීමයි.\nඑම ප්‍රදේශයේදී මොහුගේ සිසේරියන් සැත්කම්වලට භාජනය වූ මව්වරුන් වැල නොකැඩී කුරුණෑගල මහ රෝහලට පැමිණියේ, ඒ තමන්ගේ ඊළඟ දරුවා නොලැබෙන බවට පවසමින්.\nපෙර දරුවා සිසේරියන් සැත්කමෙන් බිහි වූ බවත්, ඒ සැත්කම් සිදු කළේ සාෆි වෛද්‍යවරයා බවත් ඔවුන් ප්‍රකාශ කළා.\nමෙවැනි බරපතළ අපරාධ සිද්ධියක් රජයේ සේවකයකු අතින් සිදු වුවහොත් වහාම ක්‍රියාත්මක වන පරිදි සිදු වන්නේ, ඔහුගේ සේවය අත්හිටුවීමයි.\nඑහෙත්, මෙතෙක් ලැබී ඇති තොරතුරු අනුව සාෆිගේ සේවය අත්හිටවුවා නොමැති බවයි සෞඛ්‍ය අමාත්‍යාංශ සහ රාජ්‍ය සේවා කොමිෂන් සභාව සනාථ කර ඇත්තේ.\nමෙහිදී සිදු කර ඇත්තේ වෛද්‍ය සාෆි අනිවාර්ය නිවාඩු යැවීම පමණක් බව ද එහි සඳහන්.\nසාමාන්‍ය රාජ්‍ය සේවකයකු අතින් වූ සුළු වරදක් සම්බන්ධයෙන් වුවත් මීට වඩා දැඩි පියවර ගනු ලබන මෙරට රාජ්‍ය සේවයේ නීතිය තුළ, සිංහල මවුවරුන් පමණක් ඉලක්ක කර ගනිමින් සිසේරියන් සැත්කම් කරපු වෛද්‍යවරයා පොලිස් අත්අඩංගුවට පත්ව අධිකරණයට ඉදිරිපත් කර තිබියදී රාජ්‍ය සේවා කොමිෂන් සභාව ඔහුට දී ඇති දඬුවම හුදු වරප්‍රසාදයක් ලෙස හුවා දක්වමින් නීතිඥවරයා පවසනුයේ, අදාළ පුද්ගලයාට ලබා දුන් උපරිම දඬුවම වනාහි අනිවාර්ය නිවාඩු යැවීම පමණක් බවයි.\nමෙහි ප්‍රතිඵලය නම්, අදාළ පුද්ගලයාට හිමි සියලු වැටුප් ලබාදෙමින්, එය අදාළ පරිදි ගෙවීමට ද සෞඛ්‍ය අමාත්‍යාංශ ලේකම්වරයා විසින් රෝහල් අධ්‍යක්ෂවරයාට නියෝග කර තිබෙනවා.\nමේ සම්බන්ධ තොරතුරු රෝහල් අධ්‍යක්‍ෂවරයා සතුව ඇති අතර, මෙම ක්‍රියාව නීතිවිරෝධී බවයි වාර්තා වන්නේ.\nඅදාල පුද්ගලයා ජාතික අපරාධයක් සම්බන්ධයෙන් චෝදනා ලැබූවෙක් වන අතර, මේ තැනැත්තාගේ සේවය වහාම අත්හිටුවා වැටුප් ගෙවීම ද නතර කළ යුතු බවයි නීතිඥ අබේවික්‍රම සඳහන් කළේ.\nආයතන සංග්‍රහයේ 30 වැනි වගන්තියේ පැහැදිලිව සඳහන් කර ඇත්තේ, ආණ්ඩුක්‍රම ව්‍යවස්ථාව උල්ලංඝනය කරන්නෙකුට කටයුතු කළ යුතු ආකාරය බව ද පවසන නීතිඥවරයා, අපරාධයක චෝදනා ලැබූවෙක් සහ වර්ග ඝාතකයෙක් ලෙස චෝදනා ලැබූ මොහු වෛද්‍ය සාෆි ශෙහාබ්දීන්ට ආයතන සංග්‍රහයේ ඇති පරිදි නිසි අයුරින් කටයුතු කරන ලෙස නීතිඥ චානක අබේවික්‍රම අධිකරණයෙන් ඉල්ලා සිටියා.",
       "URL": "https://www.hirunews.lk/291240/චෝදනා-ලත්-වෛද්‍ය-ෂාෆිට-සෞඛ්‍ය-අමාත්‍යාංශයෙන්-වැටුප්-ගෙවා-ඇති-බවට-අනාවරණය-වේ",
       "Category": "Local News",
       "Parent URL": "https://www.hirunews.lk/local-news.php?pageID=1489"
}