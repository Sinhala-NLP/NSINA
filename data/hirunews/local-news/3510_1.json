{
       "Source": "hirunews",
       "Timestamp": "Sunday, 10 February 2019 - 6:48",
       "Headline": "සේනා ප්‍රගති සමාලෝචන කමිටු රැස්වීමක් අද",
       "News Content": "සේනා දළඹු උවදුර හේතුවෙන් සිදුවූ අස්වනු හානි පිළිබදව ප්‍රගති සමාලෝචන කමිටු රැස්වීමක් පැවැත්වීමට කෘෂිකර්ම දෙපාර්තමේන්තුව තීරණය කර තිබෙනවා.\nඑහි සේනා දළඹු මර්දන විශේෂ ඒකකයේ ප්‍රධානී නියෝජ්‍ය කෘෂිකර්ම අධ්‍යක්‍ෂ අනුර විජේතුංග කියා සිටියේ ඉදිරියේදී යල කන්නයේ සිදුකරනු ලබන වගා කටයුතු පිළිබඳව ද මෙහිදී සාකච්ඡා කෙරෙනු ඇති බවයි.\nඒ අනුව, අද පෙරවරු 9.30 ට ගන්නොරුවේ පිහිටි ජාතික කෘෂිකර්ම තොරතුරු මධ්‍යස්ථානයේදී අදාළ සාකච්ඡා පැවැත්වීමට නියමිතව තිබෙනවා.\nමේ සදහා දිවයිනේ සියලූ පළාත් ආවරණය වන පරිදි කෘෂිකර්ම දෙපාර්තමේන්තුවේ පළාත් අධ්‍යක්ෂවරුන් සහභාගි වනු ඇති.\nසේනා දළඹු හානිය මේ වනවිට බොහෝදුරට අවම වී තිබුණද, යල කන්නයේදී නැවතත්, සේනා දළඹු ගහනය වැඩිවීමේ හැකියාවක් පවතින බව නියෝජ්‍ය කෘෂිකර්ම අධ්‍යක්‍ෂ අනුර විජේතුංග වැඩිදුරටත් කියා සිටියා.\nමේ අතර සේනා දළඹු උවදුර මෙරට බඩඉරිඟු වගාවෙන් සියයට 50 කට බලපා ඇති බව කෘෂිකර්ම දෙපාර්තමේන්තුව නිකුත් කළ නවතම දත්තවලින් හෙළිදරව් වනවා.\nපසුගිය දෙසැම්බරය වනවිට බඩඉරිඟු වගාකළ හෙක්ටයාර 74,424 ක් අතුරෙන් හෙක්ටයාර 41,828 කට සේනා දළඹු උවදුර බලපා තිබෙනවා.\nමේ නිසා බඩඉරිඟු ඵලදාව මෙටි‍්‍රක් ටොන් 71,426 කින් අඩුවනු ඇති බවයි ගණනය කර ඇත්තේ.",
       "URL": "https://www.hirunews.lk/210080/සේනා-ප්‍රගති-සමාලෝචන-කමිටු-රැස්වීමක්-අද",
       "Category": "Local News",
       "Parent URL": "https://www.hirunews.lk/local-news.php?pageID=3510"
}