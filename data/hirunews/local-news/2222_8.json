{
       "Source": "hirunews",
       "Timestamp": "Saturday, 09 January 2021 - 20:32",
       "Headline": "කටුනායක වෙළඳ කලාපයෙන් නව ආසාදිතයන් 11ක් (වීඩියෝ)",
       "News Content": "කටුනායක නිදහස් වෙළද කලාපයේ පිහිටි කර්මාන්තශාලා 3 කින් නව ආසාදිතයින් 11 දෙනෙකු අලුතින් හඳුනාගෙන තිබෙනවා.\nඒ අතුරින් 9 දෙනෙකුම ඉන්දීය ආයෝජන ව්‍යාපෘතියක් සිදුකරන කර්මාන්තශාලා සේවකයන් බවයි ගම්පහ දිස්ත්‍රික් ප්‍රාදේශීය සෞඛ්‍ය සේවා අධ්‍යක්ෂ වෛද්‍ය මිගාර ඈපා සදහන් කළේ.\nඒ අනුව මේ වන විට කටුනායක නිදහස් වෙළද කලාපය තුළින් වාර්තා වන කොරෝනා ආසාදිතයින් සංඛ්‍යාව 593ක් දක්වා ඉහළ ගොස් තිබෙනවා.\nමේ අතර, බණ්ඩාරගම - අටළුගම - කොළමැදිරිය ප්‍රදේශයේ ග්‍රාම නිලධාරිනියට කොරෝනා ආසාදනය වී ඇති බව ඊයේ සිදුකළ රැපිඩ් ඇන්ටිජන් පරීක්ෂණයකින් තහවුරු වී ඇති අතර ඇය සමඟ සමීපව කටයුතු කළ බණ්ඩාරගම ප්‍රාදේශීය ලේකම්වරිය ඇතුළු පිරිසක් ස්වයං නිරෝධායනයට යොමු කෙරුණා.\nශ්‍රී ලංකාවෙන් මේවන විට කොරෝනා වෛරස් ආසාදිතයන් 47840ක් හමුවී ඇති අතර ඉන් 6773ක් රෝහල් ගතව ප්‍රතිකාර ලබමින් පසුවනවා.\nසුවය ලබා නිවෙස් වෙත පිටත්ව ගොස් ඇති සංඛ්‍යාව 40838ක්.",
       "URL": "https://www.hirunews.lk/259266/කටුනායක-වෙළඳ-කලාපයෙන්-නව-ආසාදිතයන්-11ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2222"
}