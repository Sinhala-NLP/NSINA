{
       "Source": "hirunews",
       "Timestamp": "Wednesday, 06 January 2016 - 19:38",
       "Headline": "යාපනයේ එජාප සංවිධායක කළ ප්‍රකාශය ගැන සොයනවා",
       "News Content": "ජනාධිපති මෛත්‍රීපාල සිරිසේන ඝාතනය කිරීමේ සැලැස්මක් පවතින බවට උතුරේ දේශපාලනඥයෙකු සිදුකළ ප්‍රකාශය පිළිබඳව සොයා බැලීම ආරක්ෂක අංශ වෙත යොමුකරන බව ආරක්ෂක ලේකම් කරුණාසේන හෙට්ටිආරච්චි පවසනවා.\nඔහු මේ බව සඳහන් කළේ හිරු ප්‍රවෘත්ති අංශය මේ සම්බන්ධයෙන් කළ විමසීමකදීයි.\nයාපනය දිස්ත්‍රික් එක්සත් ජාතික පක්ෂ සංවිධායක ටී.ත්වාරකේෂ්වරන් ඊයේ (05) යාපනයේ පැවති මාධ්‍ය හමුවකදී කියා සිටියේ ජනාධිපති මෛත්‍රීපාල සිරිසේන උතුරේ සිදුකළ සංචාරයක් අතරතුර ඔහුව ඝාතනය කිරීමේ සැලැස්මක් පැවති බවයි.\n‘‘පහුගිය 20 වැනිදා ජනාධිපතිතුමා අවතැන් කඳවුරුවලට යද්දී එයාව ඝාතනය කරන්න සැලසුම් කළා.\nමෙයාලා ඇවිල්ලා නෙල්ලිඅඩිවලදී තමයි මේක සැලසුම් කරලා තියෙන්නේ.\nමොවුන් සතුව එල්.ටී.ටී.ඊ.යෙන් සොරකම් කරපු අවි ආයුධ කිහිපයකුත් තියෙනවා. මම ජනාධිපති මෛත්‍රීපාල සිරිසේනටයි, අග්‍රාමාත්‍ය රනිල් වික්‍රමසිංහටයි, ආරක්ෂක රාජ්‍ය ඇමති රුවන් විජේවර්ධනටයි ඉතා පැහැදිලිව කියලා තියෙනවා යාපනයේ පැවැත්වීමට තියෙන තෛපොංගල් උත්සවයේ ආරක්ෂාව සම්බන්ධයෙන් ඉතා බරපතල තර්ජනයක් පවතින බව.\nවිශේෂ ආරක්ෂක සැලැස්මක් යටතේ තමයි තෛපොංගල් උත්සවය මෙහේ කරන්න  ඕනේ.’’\nමෙම ප්‍රකාශය සම්බන්ධයෙන් යුද හමුදා මාධ්‍ය ප්‍රකාශක බ්‍රිගේඩියර් ජයනාත් ජයවීරගෙන් අප සිදුකළ විමසීමකදී ඔහු කියා සිටියේ ජනාධිපතිවරයාගේ ආරක්ෂාව සම්බන්ධයෙන් පොලිසිය කටයුතු කරන බවයි.\nඒ අනුව අද පොලිස් මූලස්ථානයේ පැවති මාධ්‍ය හමුවේදී මේ පිළිබඳව පොලිස් මාධ්‍ය ප්‍රකාශක රුවන් ගුණසේකරගෙන් විමසා සිටියා.\nඑහිදී ඔහු කියා සිටියේ මේ සම්බන්ධයෙන් දැනුවත් වී නොමැති බැවින් ඒ පිළිබඳව සොයා බැලීමක් සිදුකර ප්‍රකාශයක් සිදුකරන බවයි.\nකෙසේ වෙතත්, මේ සම්බන්ධයෙන් ආරක්ෂක ලේකම් කරුණාසේන හෙට්ටිආරච්චිගෙන් කළ විමසීමේදී ඔහු කියා සිටියේ ඒ පිළිබඳව සොයා බැලීම සඳහා ආරක්ෂක අංශ වෙත දැනුම් දෙන බවයි.\nරටේ පළමු පුරවැසියාගේ ආරක්ෂාව පිළිබඳව දේශපාලනඥයෙක් මෙලෙස දැඩි ප්‍රකාශයක් සිදුකරනු ලැබූවත් තවමත් ඔහුගෙන් මේ පිළිබඳ කිසිදු ප්‍රකාශයක් ඔවුන් ලබාගෙන නැහැ.\nමෙවැනි තත්ත්වයක් හමුවේ ජනාධිපතිවරයාගේ ආරක්ෂාව සම්බන්ධයෙන් වගකිවයුත්තන් නිසිලෙස ක්‍රියා කරන බවට මතුවන්නේ ගැටළුකාරී තත්ත්වයක්.",
       "URL": "https://www.hirunews.lk/123501/යාපනයේ-එජාප-සංවිධායක-කළ-ප්‍රකාශය-ගැන-සොයනවා",
       "Category": "Local News",
       "Parent URL": "https://www.hirunews.lk/local-news.php?pageID=5220"
}