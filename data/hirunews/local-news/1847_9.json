{
       "Source": "hirunews",
       "Timestamp": "Friday, 02 July 2021 - 8:02",
       "Headline": "කුවේණියගේ සහෝදරියට අයත් ඉඩමක පොල්පැල ගැලවූ පිරිස හඳුනා ගැනේ",
       "News Content": "ජනප්‍රවාදයේ පැවසෙන අන්දමට කුවේණියගේ නැගණියක වූ අල්ලි රාණි ගේ මාලිගාව පිහිටි බව කියන කල්පිටිය - පල්ලිවාසතුරේ - වෙල්ලංකරය ප්‍රදේශයේ රජයට අයත් ඉඩමේ පොල් පැල 20 ක් උඳුරා දමමින් එහි වෙනත් ශාක වලට හානි කර ඇත්තේ එම ප්‍රදේශයේම පදිංචි 13 දෙනෙකුගෙන් යුත් තරුණයන් පිරිසක් බවට හඳුනාගෙන තිබෙනවා.\nපොලීසිය සඳහන් කළේ කලකට පෙර එම භූමියේ ක්‍රීඩා කල, වයස අවුරුදු 18 ත් 32 ත් අතර වයස්වල පසුවන තරුණයන් පිරිසක් විසින් මෙම සිද්ධියට සම්බන්ධ බවට අනාවරණය වී ඇති බවයි.\nකෙසේ වෙතත් ඔවුන් හානි කර ඇත්තේ රජයේ ඉඩමකට බැවින් ඔවුන් අත්අඩංගුවට ගැනීම සඳහා අධිකරණ නියෝගයක් අවශ්‍ය වන බව පොලීසිය ප්‍රකාශ කළා.\nඒ අනුව අදාල සිද්ධිය සම්බන්ධයෙන් ඉදිරි දින 2 තුළ පොලීසිය විසින් අධිකරණයට කරුණු වාර්තා කිරීමටයි නියමිතව ඇත්තේ.\nඅදාළ ඉඩම ක්‍රීඩා පිටියක් බවට පත් කරන ලෙස ප්‍රදේශයේ තරුණයන් පිරිසක් විසින් කලක සිට ඉල්ලීම් ඉදිරිපත් කරමින් සිටි බව කල්පිටිය ප්‍රාදේශීය ලේකම් ප්‍රගීත් ධනන්සූරිය පසුගියදා හිරු ප්‍රවෘත්තී අංශයට සඳහන් කළා.\nකෙසේවෙතත් එම ඉල්ලීම තමන් ප්‍රතික්ෂේප කළ බවයි ඔහු කියා සිටියේ.\nඅදාළ ඉඩම පසුගිය 2017 වසරේදී කිසියම් පුද්ගලයෙකු විසින් ව්‍යාජ ඔප්පු සකසා අනවසරෙන් අත්පත් කරගෙන එහි පොල්පැල වගා කර තිබූ නමුත් පසුගිය වසරේදිී එය නීත්‍යානුකූල නොවන බවට තහවුරු කරමින් අදාල ඉඩම යලි රජයට පවරා ගත් බව ප්‍රාදේශීය ලේකම්වරයා වැඩිදුරටත් ප්‍රකාශ කළා.\nඵෙතිහාසික ගෙන්ගේ ජලාශයට යාබදව පිහටා ඇති මෙම භූමි කලාපයේ කුවේණියගේ නැගණියක වූ අල්ලි රාණි ගේ මාලිගාව පිහිටි බවට පුරාවිද්‍යා පුවරුවක්ද එහි ස්ථාපිත කර තිබෙනවා.",
       "URL": "https://www.hirunews.lk/275839/කුවේණියගේ-සහෝදරියට-අයත්-ඉඩමක-පොල්පැල-ගැලවූ-පිරිස-හඳුනා-ගැනේ",
       "Category": "Local News",
       "Parent URL": "https://www.hirunews.lk/local-news.php?pageID=1847"
}