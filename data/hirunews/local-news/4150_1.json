{
       "Source": "hirunews",
       "Timestamp": "Saturday, 30 December 2017 - 14:05",
       "Headline": "බැදුම්කර කොමිසමේ වාර්තාව ජනපතිට (ඡායාරූප)",
       "News Content": "මහබැංකු බැඳුම්කර සිද්ධිය සම්බන්ධයෙන් සොයාබැලීමට පත් කළ ජනාධිපති කොමිෂන් සභාවේ අවසන් වාර්තාව අද ජනාධිපති මෛත්‍රිපාල සිරිසේන වෙත භාරදුන්නා.\nඑම කොමිසමේ ලේකම් සුමතිපාල උඩුගම්සූරිය හිරු ප්‍රවෘත්ති අංශයට කියා සිටියේ කොමිසමේ සභාපති කේ.ටී. චිත්‍රසිරි ප්‍රමුඛ නිලධාරීන් විසින් ජනාධිපති ලේකම් කාර්යාලයේදී අදාළ වාර්තාව ජනාධිපතිවරයාට භාරදුන් බවයි.\nඑය පිටු දහසකට වැඩි සංඛ්‍යාවකින් සමන්විත බවද ඔහු ප්‍රකාශ කළා.\nකොමිසමේ සභාපති ශ්‍රේෂ්ඨාධිකරණ විනිසුරු කේ.ටී. චිත්‍රසිරි විසින් වාර්තාව ජනාධිපතිවරයා වෙත පිළිගැන්වූ අතර කොමිසමේ එහි සාමාජිකයින් වන ශ්‍රේෂ්ඨාධිකරණ විනිසුරු පී.එස්. ජයවර්ධන, විශ්‍රාමික නියෝජ්‍ය විගණකාධිපති වී.කන්දසාමී ද මෙම අවස්ථාවට එක්ව සිටියා.\nමහ බැංකු බැඳුම්කර සිද්ධිය සම්බන්ධයෙන් විමර්ශනය කිරීම සඳහා ජනාධිපතිවරයා මේ වසරේ ජනවාරි මස 27 වනදා මෙම කොමිසම පත් කළ අතර, එහි කාලය හෙටින් අවසන් වීමට නියමිතව තිබුණා.\nකොමිසමේ කාලය පසුගිය 8 වනදායින් අවසන් කිරීමටයි මීට පෙර සැළසුම් කර තිබුණේ.\nආරම්භයේදී කොමිසමේ කටයුතු සඳහා ලබාදී තිබූ කාලය මාස 3 ක්.\nඒ අනුව අප්‍රේල් මස 27 වනදායින් කොමිසමේ කාලය නිමාවීමට තිබූ අතර, පසුව එහි නිල කාලය අවස්ථා 3 කදී දීර්ඝ කෙරුණො.\nඑසේම ගතවූ මාස 11 ක කාලසීමාව තුළ අග්‍රාමාත්‍යවරයා, රජයේ අමාත්‍යවරුන් සහ රාජ්‍ය නිලධාරීන් රැසක් මෙම කොමිසම හමුවේ ප්‍රකාශ ලබා දුන්නා.\nමේ අතර බැඳුම්කර සිද්ධිය පිළිබඳ විමර්ශනය කළ ජනපති කොමිසමේ අවසන් වාර්තාව ඉදිරියේදී නීතිපති උපදෙස් සඳහා යොමු කිරීමට නියමිත බවයි අමාත්‍ය චන්දිම වීරක්කොඩි ප්‍රකාශ කළේ.",
       "URL": "https://www.hirunews.lk/179724/බැදුම්කර-කොමිසමේ-වාර්තාව-ජනපතිට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4150"
}