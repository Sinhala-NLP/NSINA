{
       "Source": "hirunews",
       "Timestamp": "Thursday, 01 September 2022 - 17:35",
       "Headline": "සමගි ජන බලවේගයේ කෑගල්ල දිස්ත්‍රික් ආසන සංවිධායක අත්අඩංගුවට",
       "News Content": "සිය කාර්යාලය තුළ දී කාන්තාවක් වෙඩි වැදී මිය යෑමේ සිද්ධියට අදාළව සමගි ජන බලවේගයේ කෑගල්ල දිස්ත්‍රික් ආසන සංවිධායක ලක්ෂමන් දිසානායක අත්අඩංගුවට ගෙන තිබෙනවා.\nඔහුගේ කළුගල්ල මාවතේ පිහිටි කාර්යාලයේ සේවයේ නියුතු 38 හැවිරිදි කාන්තාවක් අද(01) උදෑසන වෙඩි වැදී සිටියදී සොයාගෙන තිබුණා.\nකෑගල්ල - හබුදුගල ප්‍රදේශයේ පදිංචි 38 හැවිරිදි මෙම කාන්තාව ආසන සංවිධායකවරයා විසින් අද උදෑසන ඇයගේ නිවස වෙත ගොස් කාර්යාලය වෙත කැඳවාගෙන විත් ඇති බවටද තොරතුරු අනාවරණය වනවා.\nපසුව අදාළ කාන්තාවගේ මළ සිරුර සොයාගෙන තිබුණේ එම කාර්යාලයේ පිටුපස කාමරයක ඇඳක් මත තිබියදීයි.\nකෙසේ වෙතත්, මෙම කාන්තාව වෙඩි තබා ඝාතනය කර ඇත් ද නැතහොත් වෙඩි තබා ගෙන සියදිවි හානි කර ගත්තේ ද යන්න පිළිබඳව පොලීසිය තවදුරටත් විමර්ශන සිදුකරනවා.",
       "URL": "https://www.hirunews.lk/314305/සමගි-ජන-බලවේගයේ-කෑගල්ල-දිස්ත්‍රික්-ආසන-සංවිධායක-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=897"
}