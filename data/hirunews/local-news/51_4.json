{
       "Source": "hirunews",
       "Timestamp": "Tuesday, 05 September 2023 - 11:48",
       "Headline": "මස්කෙළියේ නිවෙසක් තුළ ගජරාමෙට මැණික් ගරලා",
       "News Content": "මස්කෙළිය, මාවුස්සාකැලේ ජලාශය ඉස්මත්තේ, ග්ලෙන්ටිල්ට් තේ කර්මාන්ත ශාලාව අසල නිවෙසක කාමරයක් තුළ අනවසරයෙන් මැණික් ගරමින් සිටි පුද්ගලයින් 04 දෙනෙක් මස්කෙළිය පොලිසිය විසින් ඊයේ (04) දා රාත්‍රී 08.30 ට පමණ අත්අඩංගුවට ගෙන තිබෙනවා.\nනිවෙසේ කාමරයක් තුළ ඉතා රහසිගත අයුරින් කාලයක් තිස්සේ පවත්වාගෙන ගොස් ඇති මෙම අනවසර මැණික් ගැරීම පොලිසිය විසින් වැටලීම් කරන අවස්ථාවේ අඩි 35 ක ගැඹුරට හා අඩි 05 ක විෂ්කම්භයක් ඇති විශාල වළක් හාරා ඇති බව පොලිසියට පෙනී ගොස් තිබෙනවා.\nඑහි ඉල්ලම් පස් ගොඩ ගෙන නිවෙස අසලම ස්ථානයකට ගෙන ගොස් සෝදා ඇති බව පොලිසිය පවසනවා.\nකාලයක් තිස්සේ ඉතා රහසිගත අයුරින් මෙම නීතිවිරෝධී මැණික් ගැරීම සිදු කර ඇත්තේ එම නිවෙසේ, නිවැසියන් පදිංචිව සිටියදී බව හෙළි වී තිබෙනවා.\nසැකකරුවන් විසින් ඛණින ලද මැණික් ඉල්ලම් තොගයක්, මැණික් ගැරීමට උපයෝගී කර ගන්නා කූඩ හා අලවංගු ඇතුළු උපකරණ මෙම වැටලීමේදී පොලිසිය මගින් අත්අඩංගුවට ගත් බව වාර්තා වෙනවා.\nමස්කෙළිය පොලිස් ස්ථානාධිපති ප්‍රධාන පොලිස් පරීක්ෂක පුෂ්ප කුමාරගේ උපදෙස් මත පොලිස් නිලධාරීන් පිරිසක් විසින් මෙම වැටලීම සිදු කර තිබෙනවා.",
       "URL": "https://www.hirunews.lk/347214/මස්කෙළියේ-නිවෙසක්-තුළ-ගජරාමෙට-මැණික්-ගරලා",
       "Category": "Local News",
       "Parent URL": "https://www.hirunews.lk/local-news.php?pageID=51"
}