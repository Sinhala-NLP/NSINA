{
       "Source": "hirunews",
       "Timestamp": "Sunday, 13 November 2022 - 18:04",
       "Headline": "දිගුකාලීන ආර්ථික වර්ධනයක් වෙනුවෙන් 2023 අය වැය හෙට පාර්ලිමේන්තුවට (වීඩියෝ)",
       "News Content": "ස්ථාවර හා දිගුකාලීන ආර්ථික වර්ධනයක් වෙනුවෙන් සැකසුන 2023 අය වැය ජනාධිපති රනිල් වික්‍රමසිංහ මහතා මුදල් අමාත්‍යවරයා ලෙස හෙට (14) පාර්ලිමේන්තුවට ඉදිරිපත් කිරීමට නියමිත බව ජනාධිපති මාධ්‍ය අංශය පවසනවා.\nප්‍රාග්ධන වෙළෙඳපොළ, අපනයන වෙළෙඳපොළ, ශ්‍රම වෙළෙඳපොළ සහ ඩිජිටල් ආර්ථිකය යන අංශ කෙරෙහි විශේෂ අවධානයක් 2023 අය වැය මඟින් යොමු කර ඇති අතර සමාජ වෙළෙඳපොළ ආර්ථිකය ඔස්සේ අය වැය ඉලක්ක සපුරා ගැනීමට අපේක්ෂිතයි.\nසමාජ සුබසාධන ප්‍රතිලාභ නිශ්චිතවම අවශ්‍ය වන ජනතාව වෙත පිරිනැමීමටත්, පුද්ගලික අංශය මෙරට ආර්ථිකයේ ගාමක බලවේගය ලෙස ගොඩනැඟීම සඳහා වන ප්‍රතිපත්තිමය පරිසරයක් සකස් කිරීම කෙරෙහි ද මෙවර අය වැයෙන් වැඩි අවධානයක් යොමු කෙරෙනු ඇති.\n2023 අය වැය යෝජනා ඔස්සේ නව ලෝකයට ගැළපෙන නව ආර්ථිකයක් ගොඩනැංවීමේ ක්‍රියාවලිය අරඹමින් තරුණ තරුණියන්ට යහපත් රටකට අවශ්‍ය අලුත් වැඩපිළි‍වෙළක් නිර්මාණය කිරිමට නියමිත බවයි ජනාධිපති මාධ්‍ය අංශය සඳහන් කළේ.\nරුපියල් බිලියන 7885ක වියදම් ඇස්තමේන්තුවක් සමඟින් ලබන වසර සඳහා වන අයවැය හෙට පාර්ලිමේන්තුවට ඉදිරිපත් කෙරෙන්නේ මෙරට 77 වැනි අයවැය ලේඛනය ලෙසින්.\nමුදල් අමාත්‍යවරයා ලෙසින් ජනාධිපති රනිල් වික්‍රමසිංහ මහතා හෙට පස්වරු 1.30ට 2023 වර්ෂයට අදාළ අයවැය ලේඛනය පාර්ලිමේන්තුවට ඉදිරිපත් කිරීමට නියමිතයි.\nමෙරට 77 වැනි අයවැය ලේඛනය ලෙසින් ඉරිපත් වන මෙවර අයවැයේ රජයේ වියදම් ඇස්මේන්තුව රුපියල් බිලියන 7885ක්.\nඑය පසුගිය වසරට සාපේක්ෂව 29.2%ක වැඩි වීමක් වන අතර 2022 වර්ෂයට අදාළව ඉදිරිපත් කෙරුණු අයවැයේ රජයේ වියදම් ඇස්තමේන්තුව රුපියල් බිලියන 6100ක් වුණා.\nපසුගිය වසරට වඩා රුපියල් බිලියන 1785ක වැඩිවීමක් සමඟින් මෙවර අයවැය ඉදිරිපත් කෙරෙන්නේ රට දරුණු ආර්ථික අර්බුදයකට මුහුණ දෙමින් තිබෙන අවස්ථාවකයි.\nපුනරාවර්තන වියදම්, සහනාධාර සහ වැටුප් සඳහා රුපියල් බිලියන 2442ක් වෙන් කර තිබෙන අතර, ප්‍රාග්ධන වියදම් ලෙසින් වෙන් කර ඇති මුදල රුපියල් බිලියන 1221ක්.\nනව ඉදිකිරීම් සහ නිම කර ඇති ඉදිකිරීම් සඳහා ගෙවීමට ඇති මුදල්ල ප්‍රාග්ධන වියදම්වලින් පියවීමට නව අයවැයෙන් යෝජනා කර තිබෙනවා.\nලබන වසරට අදාළ අයවැය ලේඛනයෙන් වැඩිම මුදලක් වෙන් කර තිබෙන්නේ ණය වාරික සහ පොළී ගෙවීම සඳහා වන අතර එම ප්‍රමාණය රුපියල් බිලියන 4218ක්.\nසමාජ ආරක්ෂණය සඳහා රුපියල් බිලියන 572ක්, අධ්‍යාපනය සඳහා රුපියල් බිලියන 504ක්, සෞඛ්‍ය සඳහා රුපියල් බිලියන 432ක් සහ ආරක්ෂක වියදම් ලෙස රුපියල් බිලියන 410ක් වෙන් කර තිබෙනවා.\nපසුගිය දා ඉදිරිපත් කරන ලද අතුරු අයවැය හැරුණු කොට හෙට පාර්ලිමේන්තුවට ඉදිරිපත් කරන 2023 අයවැයල රනිල් වික්‍රමසිංහ මහතා ඉදිරිපත් කරන පළමු අයවැය ලේඛනය ලෙසින් ඉතිහාසයට එක්වනු ඇති.\nමේ අතර අයවැය ඉදිරිපත් කිරීමෙන් පසු පැවැත්වෙන සාම්ප්‍රදායික තේ පැන් සංග්‍රහය හෙට නොපැවැත්වෙන බවයි වාර්තා වන්නේ.\nඒ ජනාධිපති රනිල් වික්‍රමසිංහගේ උපදෙස් අනුවයි. එමෙන්ම හෙට දිනයේ පාර්ලිමේන්තු ගැලරිය මහජනතාවට විවෘත වන්නේ ද නැහැ.",
       "URL": "https://www.hirunews.lk/320310/දිගුකාලීන-ආර්ථික-වර්ධනයක්-වෙනුවෙන්-2023-අය-වැය-හෙට-පාර්ලිමේන්තුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=737"
}