{
       "Source": "hirunews",
       "Timestamp": "Sunday, 18 November 2018 - 15:08",
       "Headline": "ජාත්‍යන්තර ගගන මධ්‍යස්ථානය අද සන්ධ්‍යාවේ ශ්‍රී ලංකාවට දිස්වේ",
       "News Content": "අන්තර් ජාතික ගගන මධ්‍යස්ථානය අද (18) සන්ධ්‍යාවේ ශ්‍රී ලංකාවට පියවි ඇසින් නිරීක්ෂණය කිරීමට හැකි වන බව ඇමරිකානු නාසා ආයතනය පවසනවා.\nනාසා පෘථිවි නිරීක්ෂණ මධ්‍යස්ථානය මගින් සඳහන් කළ පරිදි අද පස්වරු 6.40යේ සිට විනාඩි 4ක කාලයක් අයි.එස්.එස්. හෙවත් ජාත්‍යන්තර ගගන මධ්‍යස්ථානය ශ්‍රී ලංකාවට දිස් වනු ඇති.\nවලාකුළුවලින් බාධාවක් නොවුණහොත් ශ්‍රී ලංකාවාසීන්ට එය පැහැදිලිව දැක ගත හැකි වනු ඇති බව ජාත්‍යන්තර ගගන මධ්‍යස්ථානයේ චාරිකාවකට එක්වූ ඉතාලි ජාතික ගගනගාමී ඉග්නාසියෝ මග්නානි සිය ට්විටර් ගිණුමට පණිවුඩයක් නිකුත් කරමින් ප්‍රකාශ කළා.\nපෘථිවියේ පහළ කක්ෂයක ස්ථානගතව ඇති ගගනගාමීන්ට රැදී සිටිය හැකි කෘතිම චන්ද්‍රිකාවක් වන ජාත්‍යන්තර ගගන මධ්‍යස්ථානය 1998 වසරේ උඩුගුවනට යැවූ අතර වසර 2028 දක්වා ක්‍රියාත්මක වනු ඇති.\nගගනගාමීන් කිහිප දෙනෙකුට දිගු කලක් රැදී සිටිය හැකි පරිදි සකස් කර ඇති එහි නාන කාමර දෙකක්, ශරීර සුවතා අංශයක් සහ පෘථිවය ඇතුළු අභ්‍යාවකාශ වස්තූන් නිරීක්ෂණය කළ හැකි අංශක 360ක දර්ශන තලයක් ද වනවා.\nඅයි.එස්.එස්. අද මෙන්ම නැවතත් නොවැම්බර් 20 වන බදාදා උදෑසන 5.18ට විනාඩි 5ක කාලයක් දර්ශනයවීමට නියමිතයි.",
       "URL": "https://www.hirunews.lk/204449/ජාත්‍යන්තර-ගගන-මධ්‍යස්ථානය-අද-සන්ධ්‍යාවේ-ශ්‍රී-ලංකාවට-දිස්වේ",
       "Category": "Local News",
       "Parent URL": "https://www.hirunews.lk/local-news.php?pageID=3645"
}