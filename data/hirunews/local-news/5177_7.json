{
       "Source": "hirunews",
       "Timestamp": "Monday, 08 February 2016 - 19:47",
       "Headline": "ලක්ෂ ගණනින් වංචා කොට කට්ටි පැන්න ලොක්කා හිරු C.I.A අල්ලයි",
       "News Content": "හිරු C.I.A ඔස්සේ  මීට පෙර හෙළිකළේ පවිත්‍රකාරක නිෂ්පාදන ආයතනයක අලෙවි නියෝජිතයින් බඳවා ගන්නා බව පවසමින් රුපියල් ලක්ෂ ගණනින් මුදල් වංචා කර සැඟවී සිටිනා පුද්ගලයෙකු පිළිබඳවයි. 'සොෆ්ට්නාකිංග් හොල්ඩින්ග්' නමින් පවත්වාගෙන ගිය මෙම ආයතනයේ කාර්යාලය ජාඇල ප්‍රදේශයේත්, නිෂ්පාදනාගාරය පුත්තලම ප්‍රදේශයේත් පවත්වාගෙන යන බවයි අදාල ආයතනයේ හිමිකරු ගණුදෙණුකරුවන්ට පවසා ඇත්තේ.\nනමුත්, අලෙවි නියෝජිතයින් ලෙස බඳවාගත් පුද්ගලයන්ට මුදල් වංචා කර ජාඇල පිහිටි කාර්යාලයද වසා දමා නුවන් සංජීව නම් ආයතන හිමිකරු ප්‍රදේශයෙන් පලාගොස් තිබෙනවා.\nඅලෙවි නියෝජිතයින් ලෙස බඳවාගෙන ඇති පුද්ගලයන්ට පවසා ඇති පරිදි පුත්තලම - මදුරන්කුලිය ප්‍රදේශයේ පිහිටා ඇති බව කියන නිෂ්පාදනාගාරය සොයා අප එම ස්ථානයට ගියා. එහිදී අපට දැක ගැනීමට හැකිවූයේ එම ලිපිනයේ ඇත්තේ පෞද්ගලික නිවසක් බවයි.\nසැඟවි සිටිනා ආයතන හිමිකරු අප කැමරා ඇසට හසුකර ගැනීමට හැකිවුයේ වෙනත් සිද්ධියක් සම්බන්ධයෙන් කාන්තාවක් සිදුකළ පැමිණිල්ලකට පුත්තලම පොලිස් අධිකාරි කාර්යාලයට පැමිණි අවස්ථාවේදී.\nමුල්‍ය වංචා සම්බන්ධයෙන් මෙම පුද්ගලයාට එරෙහිව දිවයින පුරා පොලිස් ස්ථාන රැසක පැමිණිලි තිබුණ ද තවමත් මොහු නිදැල්ලේ පසුවනවා. මොහුට එරෙහිව නීතිය ක්‍රියාත්මක කරන්නේ කවදාද?\nහිරු  C.I.A අවධානයෙන්....",
       "URL": "https://www.hirunews.lk/125756/ලක්ෂ-ගණනින්-වංචා-කොට-කට්ටි-පැන්න-ලොක්කා-හිරු-c-i-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=5177"
}