{
       "Source": "hirunews",
       "Timestamp": "Wednesday, 08 May 2019 - 12:52",
       "Headline": "ඌව පළාත් ප්‍රධාන අමාත්‍යවරයාට යළි චෝදනා",
       "News Content": "ඌව පළාත් ප්‍රධාන අමාත්‍ය චාමර සම්පත් දසනායක සහ පළාත් පාලන ආයතන නියෝජිතයින් පිරිසක් අනිද්දා වියට්නාමයේ සංචාරයක් සඳහා පිටත්ව යාමට නියමිත බවට ජනතා විමුක්ති පෙරමුණේ ඌව පළාත් සභා මන්ත්‍රී සමන්ත විද්‍යාරත්න චෝදනා කරනවා.\nඌව පළාතේ පළාත් පාලන ආයතනවල විදුලි පහන් ව්‍යාපෘතියක් සඳහා මෙම සංචාරය සිදුකරන බවයි ඔහු කියා සිටියේ.\nකෙසේ වෙතත්, මෙම සංචාරය සඳහා ඌව පළාත් ප්‍රධාන අමාත්‍යවරයා, පළාත් සභාවෙන් මුදල් ලබාගෙන ඇති බවටයි මන්ත්‍රීවරයා චෝදනා කළේ.\nමෙම චෝදනාව සම්බන්ධයෙන් හිරු ප්‍රවෘත්ති අංශය ඌව පළාත් ප්‍රධාන අමාත්‍ය චාමර සම්පත් දසනායකගෙන් විමසීමක් කළා.\nඔහු කියා සිටියේ පළාත් සභාවෙන් කිසිදු මුදලක් මෙම සංචාරය සඳහා ලබා නොගත් බවයි. එමෙන්ම, මෙම සංචාරය සම්බන්ධයෙන් අප ඌව පළාත් ප්‍රධාන ලේකම් පී. බී. විජේරත්නගෙන් විමසීමක් කළා.\nඔහු කියා සිටියේ මෙය පෞද්ගලික සංචාරයක් වන අතර ඊට ඔවුන් සිය පෞද්ගලික නිවාඩුද අනුමත කරගෙන ඇති බවයි.\nමෙම සංචාරය සඳහා පළාත් සභාවෙන් මුදල් ඉල්ලූ නමුත් ඊට අනුමැතිය ද හිමි නොවූ බවද පළාත් ප්‍රධාන ලේකම්වරයා කියා සිටියා.",
       "URL": "https://www.hirunews.lk/215994/ඌව-පළාත්-ප්‍රධාන-අමාත්‍යවරයාට-යළි-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=3362"
}