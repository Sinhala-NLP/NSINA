{
       "Source": "hirunews",
       "Timestamp": "Sunday, 17 May 2020 - 8:27",
       "Headline": "ඇඳිරි නීතිය කැඩූ 13,500 කට නඩු - 5,200 කට දඩුවම්",
       "News Content": "කොරෝනා වෛරසය ව්‍යාප්තවීම වැළැක්වීම සඳහා පසුගිය මාර්තු 20 වනදා සිට දිවයින පුරා ඇඳිරි නීතිය පැනවීමෙන් පසු මේ දක්වා ගතවූ කාලය තුළ පුද්ගලයින් 56,326ක් පොලීසිය අත්අඩංගුවට ගෙන තිබෙනවා.\nපොලිස් මාධ්‍ය කොට්ඨාසය සඳහන් කළේ එම කාලසීමාවේදී රථවාහන 15,490ක් පොලිස් භාරයට ගත් බවයි.\nඑමෙන්ම ඇඳිරි නීතිය උල්ලංඝනය කිරීමේ සිද්ධීන්වලට අදාළව පුද්ගලයින් 13,556 දෙනෙකුට එරෙහිව නඩු පවරා ඇති අතර, ඊට අදාළව දඩුවම් නියම කළ සංඛ්‍යාව 5,221ක්.\nමේ අතර දිවයින පුරාම ඇඳිරි නීතිය ක්‍රියාත්මක අද දිනයේදීත් සෑම ප්‍රදේශයක්ම ආවරණය වන පරිදි ඇඳිරි නීතිය උල්ලංඝනය කරන්නන් සහ නිරෝධායන රෙගුලාසි කඩකරන පුද්ගලයින් සොයා විශේෂ වැටලීම් සිදුකරන බව නියෝජ්‍ය පොලිස්පති අජිත් රෝහණ ප්‍රකාශ කළා.\nමේ අතර මුළු දිවයිනටම මේ වනවිට ඇඳිිරි නීතිය බලපැවැත්වෙන අතර, බොහෝ ප්‍රදේශවල පුද්ගලයින් අත්‍යාවශ්‍ය කටයුතු සඳහා පමණක් නිවෙස්වලින් ඉවතට පැමිණ ඇති බවයි අප වාර්තාකරුවන් සඳහන් කළේ.",
       "URL": "https://www.hirunews.lk/240889/ඇඳිරි-නීතිය-කැඩූ-13500-කට-නඩු-5200-කට-දඩුවම්",
       "Category": "Local News",
       "Parent URL": "https://www.hirunews.lk/local-news.php?pageID=2728"
}