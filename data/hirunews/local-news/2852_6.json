{
       "Source": "hirunews",
       "Timestamp": "Sunday, 15 March 2020 - 8:28",
       "Headline": "ස්පාඤ්ඤ අගමැති බිරිඳටත් කොරෝනා",
       "News Content": "ස්පාඤ්ඤ අග්‍රාමාත්‍ය පෙඩ්රෝ සන්චෙස්ගේ බිරිඳ වන බෙගොන්‍යා ගෝමෙස් ටද කොරෝනා වෛරසය ආසාදනය වී ඇති බව එරට රජය ඊයේ තහවුරු කළා.\nකෙසේ නමුත් අග්‍රාමාත්‍යවරයා සහ බිරිඳ මැඩ්රිඩ් නුවර අගමැති නිවහනේ තවදුරටත් රැඳී සිටින බවයි ස්පාඤ්ඤ රජය සඳහන් කළේ.\nඉතාලිය හැරුණුකොට කොරෝනා වෛරසයේ බලපෑමට වැඩි වශයෙන් ලක්ව ඇති යුරෝපා රට වන්නේ ස්පාඤ්ඤයයි. එරට ආසාදිත සංඛ්‍යාව සිකුරාදා සන්ධ්‍යාවේ සිට 1800 කින් පමණ ඉහළ ගොස් ඇති අතර, මේ වනවිට එරට මුළු ආසාදිත සංඛ්‍යාව 6391ක්.\nස්පාඤ්ඤයෙන් කොරෝනා මරණ 196 ක්ද වාර්තා වුණා.\nකොවිඩ් - 19 වෛරසය පැතිරීමත් සමඟ ස්පාඤ්ඤය හදිසි තත්ත්වයක් ප්‍රකාශයට පත් කර ඇති අතර ජනතාවට රාජකාරි සහ අත්‍යාවශ්‍ය භාණ්ඩ හා ඖෂධ මිලදීගැනීම හැර වෙනත් කටයුතු සඳහා නිවෙස්වලින් නික්මීම තහනම් කර තිබෙනවා.\nසියලුම කෞතුකාගාර, සංස්කෘතික මධ්‍යස්ථාන සහ ක්‍රීඩාංගණද වසා දමා ඇති අතර, අවන්හල් විවෘත කර ඇත්තේ ආහාර නිවෙස් වෙත රැගෙන සඳහා පමණයි.\nඊට අමතරව ස්පාඤ්ඤය පුරා සියලුම පාසල් මේ වනවිට වසා දමා තිබෙනවා.",
       "URL": "https://www.hirunews.lk/236536/ස්පාඤ්ඤ-අගමැති-බිරිඳටත්-කොරෝනා",
       "Category": "Local News",
       "Parent URL": "https://www.hirunews.lk/local-news.php?pageID=2852"
}