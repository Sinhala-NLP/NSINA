{
       "Source": "hirunews",
       "Timestamp": "Sunday, 27 December 2020 - 18:53",
       "Headline": "අලුත්ගම විවාහ උත්සවකට ගිය 26 කට කොරෝනා (වීඩියෝ)",
       "News Content": "අලුත්ගම ප්‍රදේශයේ පසුගිය 16 වැනිදා පැවති විවාහ මංගල උත්සවයක මනාලිය ඇතුළු 26 දෙනෙකුට කොරෝනා වෛරසය ආසාදනය වී තිබෙනවා.\nපළමුවෙන් මනාලියට සහ විවාහ මංගල උත්සවයට සහභාගි වූ තවත් දෙදෙනෙකුට කොරෝනා වෛරසය ආසාදනය වී ඇති බවට තහවුරු වී ඇත්තේ ප්‍රදේශයේ මහජන සෞඛ්‍ය පරීක්ෂකවරුන් සිදුකළ අහඹු රැපිඞ් ඇන්ටිජන් පරීක්ෂණවලදීයි.\nඅනතුරුව ඊයේ දිනයේදී මග්ගොන ප්‍රදේශයට විවාහ මංගල උත්සවයට සහභාගි වූ හතලිස් දෙදෙනෙකු ගෙන්වා සිදුකළ රැපිඞ් ඇන්ටිජන් පරීක්ෂණවලදී ඉන් 23 දෙනෙකුට කොරෝනා වෛරසය ආසාදනය වී ඇති බව තහවුරු වී තිබෙනවා.\nඑසේම, කොරෝනා ආසාදනය වී සිටි තවත් පුද්ගලයන් 650 දෙනෙකු අද දිනයේදී සුවය ලබා රෝහල්වලින් පිටත්ව යෑමත් සමඟ මෙරට සුවය ලැබූ සමස්ත ආසාදිතයින්ගේ සංඛ්‍යාව 32,701 ක් දක්වා ඉහළ ගියා.\nපොලොන්නරුව - වැලිකන්ද කොරෝනා විශේෂිත ප්‍රතිකාර මධ්‍යස්ථානයේ වෛද්‍යවරුන් දෙදෙනෙකුටද කොරෝනා වෛරසය ආසාදනය වී තිබෙනවා. එම වෛද්‍යවරුන් දෙදෙනා ත්‍රිකුණාමලයේ සිට විශේෂ රාජකාරී සඳහා වැලිකන්ද කොරෝනා විශේෂිත ප්‍රතිකාර මධ්‍යස්ථානයට දෙසැම්බර් 25 වැනිදා පැමිණ තිබුණා.\nඒ හේතුවෙන් ඔවුන් සමඟ රාජකාරී කළ හෙද කාර්ය මණ්ඩලයේ සාමාජිකයින් ඇතුළු සෞඛ්‍ය කාර්ය මණ්ඩලයේ දස දෙනෙකු නිරෝධායනය සඳහා යොමුකිරීමටයි පියවර ගෙන ඇත්තේ.\nවවුනියාව රෝහලට ඇතුළත් කළ කාන්තාවකට කොරෝනා වෛරසය ආසාදනය වීම හේතුවෙන් ඇයට ප්‍රතිකාර කළ වෛද්‍යවරුන් පස් දෙනෙකු ඇතුළුව රෝහල් කාර්ය මණ්ඩලයේ සාමාජිකයින් 23 දෙනෙකු නිරෝධායනයට ලක් කළ බව වවුනියාව රෝහල් අධ්‍යක්ෂවරයා සඳහන් කළා.\nමේ අතර, කතානායක මහින්ද යාපා අබේවර්ධනගේ පෙර ගමන් රථයක කාර්මික දෝෂයක් සිදුවූ අවස්ථාවේ වෙනත් පොලිස් ස්ථානයකින් රාජකාරියට අනුයුක්ත කළ පෙර ගමන් රථයක රියදුරුට කොරෝනා වෛරසය ආසාදනය වී තිබී ඇති බව ද වාර්තා වුණා.\nඒ හේතුවෙන් කතානායකවරයාගේ ආරක්ෂක අංශයේ සියලුම දෙනා අද පී.සී.ආර්. පරීක්ෂාවකට යොමු කර ඇති බවයි වාර්තා වන්නේ.\nමේ අතර, අද දිනයේදී තවත් කොරෝනා ආසාදිතයින් 462 දෙනෙකු හඳුනාගත් බව යුද හමුදාපති ලුතිනන් ජෙනරාල් ශවේන්ද්‍ර සිල්වා ප්‍රකාශ කළා. ඉන් 54 දෙනෙකු බන්ධනාගාර වලින් වාර්තා වන බවයි ඔහු කියා සිටියේ. ඒ අනුව මෙරට වාර්තා වන සමස්ත කොරෝනා ආසාදිතයින් සංඛ්‍යාව 40,842 ක්.",
       "URL": "https://www.hirunews.lk/258082/අලුත්ගම-විවාහ-උත්සවකට-ගිය-26-කට-කොරෝනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2250"
}