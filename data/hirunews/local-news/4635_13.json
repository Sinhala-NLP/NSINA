{
       "Source": "hirunews",
       "Timestamp": "Thursday, 02 March 2017 - 13:01",
       "Headline": "නවක වදය දුන් සිසුන් 15 යළි රිමාන්ඩ් (ඡායාරූප)",
       "News Content": "පේරාදෙණිය විශ්වවිද්‍යාලයේ කෘෂි විද්‍යා පීඨයේ පළමු වසරේ සිසුන් පිරිසකට නවක වදය ලබාදීම සම්බන්ධයෙන් අත්අඩංගුවට ගත් ජ්‍යෙෂ්ඨ සිසුන් 15 දෙනා අද (02) යළි රක්ෂිත බන්ධනාගාර ගත කෙරුණා.\nඒ, ඔවුන් මහනුවර මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුවයි.\nඅත්අඩංගුවට ගත් සිසුන්ගේ ජංගම දුරකතනවල නවක වද සිද්ධියට අදාළ නිරුවත් දර්ශන තිබේද යන්න පිළිබඳ පරීක්ෂා කිරීම සඳහා අවසර ලබාදෙන ලෙස එහිදී පොලීසිය අධිකරණයෙන් ඉල්ලා සිටියා.\nඊට අධිකරණයේ අවසර හිමිවුණු අතර, සිසුන් වෙනුවෙන් පෙනී සිටි නීතිඥවරුන් ඔවුන්ට ඇප ලබාදෙන ලෙස අධිකරණයෙන් ඉල්ලා සිටියත්, ප්‍රධාන මහේස්ත්‍රාත් ඉන්දික ගිහාන් අත්තනායක සඳහන් කළේ සිසුන්ට එරෙහිව ගොනුකර තිබෙන චෝදනා සම්බන්ධයෙන් තමාට ඇප ලබාදීමේ බලයක් නොමැති බවයි.\nඑම නිසා ඇප ඉල්ලීම මහාධිකරණය වෙත යොමුකරන ලෙසටද ප්‍රධාන මහේස්ත්‍රාත්වරයා එහිදී දන්වා සිටියා.\nකෘෂි පීඨයේ දෙවන වසරේ සිසුන් පිරිසක් නවක සිසුන් 08 දෙනෙකු මහනුවර - දොලූව - මෙගොඩකලූගමුව ප්‍රදේශයේ නිවසක් වෙත රැගෙන ගොස් නවක වදය ලබාදීමේ සිද්ධිය වාර්තා වුණේ ඉකුත් 19 වනදා රාත්‍රියේයී.\nපසුව එවන් ස්ථාන කිහිපයක් පිළිබඳ තොරතුරු ලැබී ඇති බව විශ්වවිද්‍යාල අධ්‍යාපන අමාත්‍යවරයා සඳහන් කළා.\nඡායාරූප - කමල් සුරවීර",
       "URL": "https://www.hirunews.lk/155848/නවක-වදය-දුන්-සිසුන්-15-යළි-රිමාන්ඩ්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4635"
}