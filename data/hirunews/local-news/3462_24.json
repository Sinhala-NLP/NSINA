{
       "Source": "hirunews",
       "Timestamp": "Sunday, 10 March 2019 - 12:03",
       "Headline": "දරුවෙකු පැහැරගත් බව පවසා කප්පම් ගැනීමට ගිය උත්සාහයක් වරදියි",
       "News Content": "කුඩා දරුවෙකු පැහැරගත් බවට පවසා විදෙස්ගතව සිටින දරුවාගේ පියාගෙන් කප්පම් ඉල්ලූ දරුවාගේ මව ඇතුළු 3 දෙනෙකු වව්නියාව පෙරියමඩු ප්‍රදේශයේදී අත්අඩංගුවට ගෙන තිබෙනවා.\nමෙලෙස අත්අඩංගුවට ගත් පිරිස අතර දරුවාගේ මව, ඇයගේ සොහොයුරෙක් සහ දරුවාගේ පියාගේ සොහොයුරෙක් වන බවටයි අනාවරණ වී ඇත්තේ.\nසැකකරුවන් විදෙස්ගතව සිටින පුද්ගලයාගෙන් රුපියල් ලක්ෂ 35ක මුදලක් ඉල්ලා තිබෙනවා.\nපසුගිය 6 වනදා සවස 8 හැවිරිදි දරුවා කිසියම් පිරිසක් පැහැරගෙන ගොස් ලක්ෂ 35ක මුදලක් ඉල්ලා සිටින බවට මව විසින් පසුගිය 7 වනදා සවස පොලිසියට පැමිණිලි කර තිබුනා.\nඅදාළ ඇමතුම් ලැබුනු අංක පිළිබඳ පොලිසිය සිදු කළ පරීක්ෂණයකදීයි දරුවා ඕමන්ත ප්‍රදේශයේ නිවසක සගවා සිටියදී සොයා ගැනුනේ.\nසැකකරුවන්ගෙන් සිදු කළ ප්‍රශ්ණ කිරීම්වලදී හෙළිවී ඇත්තේ දරුවාගේ මව ප්‍රදේශයේ බැංකු සහ මුල්‍ය ආයතන කිහිපයකට ගෙවීමට ඇති ණය සඳහා විදෙස්ගත සැමියාගෙන් මුදල් ලබාගැනීමට මෙම සැලසුම ක්‍රියාත්මක කර ඇති බවයි.\nසැකකරුවන් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/212080/දරුවෙකු-පැහැරගත්-බව-පවසා-කප්පම්-ගැනීමට-ගිය-උත්සාහයක්-වරදියි",
       "Category": "Local News",
       "Parent URL": "https://www.hirunews.lk/local-news.php?pageID=3462"
}