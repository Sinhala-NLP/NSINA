{
       "Source": "hirunews",
       "Timestamp": "Friday, 06 August 2021 - 16:27",
       "Headline": "කොරෝනා රෝගීන් නිවෙස් තුළම ප්‍රතිකාර (වීඩියෝ)",
       "News Content": "සංකූලතා නොමැති කොරෝනා ආසාදිතයන් නිවෙස් තුළ රඳවාගනිමින් අධීක්ෂණය කිරීමට ගත් ක්‍රියාමාර්ගය ලබන සඳුදා සිට ආරම්භ කරන අතර ඊට අදාළ මාර්ගෝපදේශ මාලාවක් සෞඛ්‍ය සේවා අධ්‍යක්ෂ ජනරාල් විසින් සියලු පළාත් සහ ප්‍රාදේශීය සෞඛ්‍ය සේවා අධ්‍යක්ෂවරුන් ඇතුලු සියලු සෞඛ්‍ය ආයතන ප්‍රධානීන් වෙත යොමුකර තිබෙනවා.\nඒ අනුව 1390 දුරකථන අංකය හරහා පැය විසි හතර පුරා රෝගීන්ට අවශ්‍ය තොරතුරු ලබාගත හැකියි.\nසංකූලතා නොමැති අඩු අවදානම් රෝග ලක්ෂණ පෙන්නුම් කරන වයස අවුරුදු දෙකේ සිට අවුරුදු 65 දක්වා වන වයස් කාණ්ඩවල රෝගීනුයි මෙලෙස නිවෙස්වල රඳවා අධීක්ෂණය කිරීමට කටයුතු කර ඇත්තේ.\nයම් හෙයකින් රෝගී තත්වය උත්සන්න වුවහොත් කඩිනමින් රෝහල් ගත කිරීමටද පහසුකම් සළසා තිබෙනවා.\nරෝගියා නිවෙස් තුළ රඳවා ප්‍රතිකාර ලබාගන්නේ නම් ඒ සඳහා ඔහුගේ කැමැත්ත ලබාගත යුතු බවද සෞඛ්‍ය අමාත්‍යාංශය ප්‍රකාශ කර සිටියා.\nවර්තමානයේ රට තුළ පවතින කොවිඩ් ව්‍යාප්තිය හේතුවෙන් ආසාදිතයින් ඉහළ යාම හමුවේ රෝහල් ආශ්‍රිතව සෞඛ්‍ය කාර්ය මණ්ඩලයන් ද දැඩි අපහසුතාවයට පත්ව තිබෙන බැවින් නිවෙස් ආශ්‍රිත නිරෝධායන සහ ප්‍රතිකාර ලබාදීමේ ක්‍රමවේදයක් සකස් කිරිමටයි සෞඛ්‍ය අමාත්‍යාංශය පියවර ගෙන ඇත්තේ.\nඒ අනුව රෝග ලක්ෂණ නොපෙන්වන සහ බරපතල නොවන රෝග ලක්ෂණ සහිත කොවිඩ් ආසාදිතයින් මෙලෙස නිවෙස් ආශ්‍රිතව නිරෝධායනයට සහ ප්‍රතිකාර ලැබීම සඳහා යොමු කිරිමට තීරණය කර තිබෙනවා.\nඑම නිවෙස්ගත නිරෝධායන සහ ප්‍රතිකාර ක්‍රියාවලිය සිදුකරන ආකාරය සම්බන්ධයෙන් සෞඛ්‍ය සේවා අධ්‍යක්ෂක ජනරාල්වරයා විසින් පළාත් සහ දිස්ත්‍රික් සෞඛ්‍ය අධ්‍යක්ෂකවරුන් සහ රෝහල් ප්‍රධානින් වෙත චක්‍රලේඛයක් නිකුත් කරමින් දැනුම් දී තිබෙනවා.\nඒ අනුව එම ක්‍රියාවලිය සිදුවන්නේ පහත ආකාරයෙන් :\n1. ප්‍රදේශය භාර සෞඛ්‍ය වෛද්‍ය නිලධාරී කාර්යාලය විසින් කොවිඩ් ආසාදිතයින් බවට පත්වන පුද්ගලයින් ඇසුරෙන් රෝහල්ගතව හෝ නිවෙස්ගතව ප්‍රතිකාර ලබන පුද්ගලයින් වෙන් කිරිම සිදුකළ යුතුය.\n2. නිවෙස්ගත ප්‍රතිකාර ලැබීමට සුදුසුකම් ලබන කොවිඩ් ආසාදිතයින් : වයස අවුරුදු 02 – 65 අතර විය යුතුය.\nආසාදිත පුද්ගලයාට හොඳ වාතාශ්‍රිත කාමරයක හුදෙකලා විය යුතු වන අතර වෙන්වූ වැසිකිලි පහසුකම් සහිත විය යුතුය.\nඅධික තරබාරුව, දියවැඩියාව, අධි රුධිර පීඩනය ඇතුළුව හෘද, පෙනහළු, වකුගඩු ආදී නිධන්ගත රෝගවලින් නොපෙළෙන අය විය යුතුය.\nනිවසේදී ප්‍රමාණවත් ස්වයං රැකවරණයක් හා ආධාරකයක් ලැබිය යුතුය.\nනිසි සන්නිවේදන පහසුකම් සහ ආසාදිතයා සමග සන්නිවේදනය කිරිමේ හැකියාව තිබිය යුතුය.\nදුර්වල ප්‍රතිශක්තිකරණ පද්ධතියක් සහිත හෝ දීර්ඝ කාලිනව ප්‍රතිශක්තිකරණ ඖෂධවලින් යැපෙන පුද්ගලයින් නොවිය යුතුය.\n03. ප්‍රදේශය භාර සෞඛ්‍ය වෛද්‍ය නිලධාරි කාර්යාලය විසින් නිවෙස්ගත නිරෝධායන සහ ප්‍රතිකාර ලැබීමට සුදුසු පුද්ගලයින්ව ලියාපදිංචි කළ යුතුය.\nඑලෙස ලියාපදිංචි කළ ආසාදිත පුද්ගලයින් සම්බන්ධයෙන් වන වගකීම සෞඛ්‍ය වෛද්‍ය නිලධාරි කාර්යාලය විසින් අදාළ නිවෙස්ගත නිරෝධායන සහ කළමණාකරණ සම්බන්ධයෙන් වන කණ්ඩායමට සහ එහි දුරකථන මධ්‍යස්ථානය වෙත භාර දෙනු ලැබේ.\nමෙම කණ්ඩායම් උපදේශක වෛද්‍යවරුන් කණ්ඩායමක් විසින් අධීක්ෂණය කරනු ඇත.\nඇමතුම් මධ්‍යස්ථානය විසින් රෝගීයා සහ නිවෙස්ගත රැකවරණ කළමනාකරණ සඳහා පවරා ඇති වෛද්‍ය සේවා කණ්ඩායම් සමග සම්බන්ධිකරණය කරනු ඇත.\nනිවෙස්ගත ආසාදිත රෝගීන් ගේ දෛනික සෞඛ්‍ය තත්ත්වයන් පිලිබඳ තොරතුරු දුරකථනය ඔස්සේ නිවෙස්ගත නිරෝධායන සහ කළමණාකරණ ඒකකය විසින් රැස් කෙරෙනු ඇත. මෙලෙස ලබා ගන්නා තොරතුරු අදාළ තොරතුරු මධ්‍යස්ථානය තුල පටිගතව තබා ගනු ඇත.\n04. ලබා ගන්නා තොරතුරු අනුව ආසාධ්‍ය බවට හැඟෙන නිවෙස්ගතව ප්‍රතිකාර ලබන රෝගීන් වහාම රෝහල් ගත කිරිමට පියවර ගනු ඇත.\n05. නිවෙස්ගතව ප්‍රතිකාර ලබන රෝගීන් දින 14ක කාලයකින් පසුව නිදහස් කිරිමට පියවර ගනු ලබන අතර යම් හෙයකින් එම කාල සීමාව වන විට රෝග ලක්ෂණ පෙන්නුම් කරන ආසාදිතයෙකු වේ නම් ඔවුන්ගේ රෝග ලක්ෂණ පහවයන තෙක් නිරීක්ෂණය කෙරෙනු ඇත.\n06. නිවෙස්ගත නිරෝධායන සහ ප්‍රතිකාර ක්‍රියාවලිය සඳහා ලක් කෙරෙන නිවෙස් වලින් බැහැර කරනු ලබන අපද්‍රව්‍ය නිසි කළමනාකරණයකින් යුතුව බැහැර කරලීමේ වගකීම ප්‍රදේශයේ මහජන සෞඛ්‍ය පරීක්ෂකවරුන් වෙත පැවරි ඇත.\n07. නිවෙස්ගත නිරෝධායන සහ ප්‍රතිකාර ලබාදීමේ දී සෞඛ්‍ය නීති උල්ලංඝණය කරනු ලබන පුද්ගලයින්ව අතරමැදි ප්‍රතිකාර මධ්‍යස්ථානයකට හෝ රෝහලක් වෙත යොමු කෙරෙනු ඇත. එමෙන්ම එවැනි පුද්ගලයින්ට එරෙහිව නීතිමය ක්‍රියාමාර්ග ගනු ඇත.\n08. නිවෙස්ගත රෝගී ප්‍රතිකාර ලබාදීමේදී එම ආසාදිතයාගේ පළමු පෙළ ආශ්‍රිතයින් ලෙස හඳුනා ගනු ලබන පවුලේ සාමාජිකයින් ද දින 14ක කාලයක් නිරෝධායනය වීම සහ අවසානයේ දී ක්ෂණික ප්‍රතිදේහ පරීක්ෂණයක් සිදු කිරීම අනිවාර්ය වේ.",
       "URL": "https://www.hirunews.lk/279032/කොරෝනා-රෝගීන්-නිවෙස්-තුළම-ප්‍රතිකාර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1771"
}