{
       "Source": "hirunews",
       "Timestamp": "Saturday, 19 February 2022 - 8:10",
       "Headline": "ඉන්ධන නොලැබුනොත් අදත් විදුලිය කැපෙන ලකුණු",
       "News Content": "බලාගාර සඳහා අවශ්‍ය ඉන්ධන නියමිත පරිදි නොලැබුනහොත් අද දිනයේදීත් විදුලිය කප්පාදු කිරීමට සිදුවනු ඇති බව ලංකා විදුලි බල මණ්ඩලය ප්‍රකාශ කළා.\nසෙනසුරාදා දිනයක් වන අද, විදුලිය ඉල්ලුම අවම මට්ටමක පැවතුනද, දැනට පවතින තත්වය හමුවේ අද රාත්‍රී කාලයේ අඛණ්ඩ විදුලි සැපයුමට බාධා එල්ල විය හැකි බවයි එම මණ්ඩලය කියා සිටියේ.\nඉන්ධන නොමැතිව සපුගස්කන්ද ් බලාගාරය ඊයේ පස්වරුවේ අක්‍රීය වූ අතර සපුගස්කන්ද ඊ බලාගාරය සඳහාද ඉන්ධන පවතින්නේ අද පෙරවරුව දක්වා බවට වාර්තා වුණා.\nඑසේම විදුලිය උත්පාදනයට අවශ්‍ය ඉන්ධන නොමැතිව කොළොන්නාව, කැලණිතිස්ස බලාගාර සංකීර්ණයේ බලාගාර ද්විත්වය, මතුගම හා තුල්හිරිය, යන බලාගාර ද මේ වන විට පවතින්නේ අක්‍රීය තත්වයකයි.\nමෙවන් පසුබිමක් තුල අදියර දෙකකදී කාණ්ඩ 4ක් යටතේ ඊයේ දිවයින පුරා විදුලිය කප්පාදුවක් සිදු කෙරුණා.\nඒ පළමු අදියර යටතේ දහවල් 2.30 සිට සවස 6.30 දක්වා පැයක කාලයක් හා දෙවැනි අදියර යටතේ පස්වරු 6 යි 30 සිට රාත්‍රී 10.30 දක්වා විනාඩි 45ක් වශයෙන්.\nමේ අතර ඉදිරි මාස 2 සඳහා තමන්ට අවශ්‍ය තෙල් සංචිත ලබා ගැනීමේ ක්‍රමවේදයක් ලංකා විදුලි බල මණ්ඩලය විසින් සකස් කල යුතු බව මහජන උපයෝගීතා කොමිෂන් සභාව පවසනවා.\nඑහි සභාපති ජනක රත්නායක කොළඹ ඊයේ පැවති මාධ්‍ය හමුවකදී ප්‍රකාශ කර තිබුණේ විදුලි බල මණ්ඩලයට තෙල් සංචිත ලබා ගැනීම සඳහා ලෙකෝ ආයතනයෙන් රුපියල් මිලියන 250 ක ණය මුදලක් ලබා ගැනීමට තමන් මැදිහත් වූ බවයි.\nමේ අතර සභාපතිවරයා අද උදෑසන හිරු ප්‍රවෘත්ති අංශයට ප්‍රකාශ කළේ අද දිනයේ විදුලි කප්පාදුවක් සිදුකරන්නේ නම් එය අද දහවල් වනවිට දැනුම්දෙන බවයි.",
       "URL": "https://www.hirunews.lk/297410/ඉන්ධන-නොලැබුනොත්-අදත්-විදුලිය-කැපෙන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=1347"
}