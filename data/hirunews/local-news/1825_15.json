{
       "Source": "hirunews",
       "Timestamp": "Monday, 12 July 2021 - 13:33",
       "Headline": "ගිනිගත් නැවෙන් වූ හානි සඳහා වන්දි ලබාදීම ගැන සාකච්ඡාවක් (වීඩියෝ)",
       "News Content": "එක්ස්ප්‍රස් පර්ල් නෞකාවේ ගිණි ගැනීමෙන් ඇති වූ හානිය සඳහා වන්දි ලබා ගැනීමට අදාල සාකච්ඡාවක් මේ වනවිට අධිකරණ අමාත්‍යංශයේ උපරිමාධිකරණ සංකීර්ණයේදී පැවැත්වෙනවා.\nඒ අධිකරණ අමාත්‍ය ජනාධිපති නීතීඥ අලි සබ්රිගේ ප්‍රධානත්වයෙන්.\nමෙම සාකච්ඡාවට විපක්ෂ නායක සජිත් ප්‍රේමදාසද එක්ව සිටිනවා.\nඅධිකරණ අමාත්‍යංශය සඳහන් කළේ, වරාය අමාත්‍ය රෝහිත අබේගුණවර්ධන සහ ධීවර රාජ්‍ය අමාත්‍ය කංචන විජේසේකර ඇතුලු රාජ්‍ය නිලධාරීන් රැසක් මෙම සාකච්ඡාවට සහභාගී වී සිටින බවයි.\nමේ අතර, එක්ස්ප්‍රස් පර්ල් නෞකාවේ ගිණි ගැනීමත් සමග ධීවර කටයුතු සිදුකිරීමට නොහැකිව අසීරුතාවයට පත් තමන්ට මෙතෙක් සහන ලැබී නොමැති බව පවසමින් මීගමුව ප්‍රදේශයේ ධීවරයින් ඊයේ රාත්‍රියේ බෝට්ටු වල නැග විරෝධතාවයේ නිරත වුණා.\nඑක්ස්ප්‍රස් පර්ල් නෞකාවේ ගිණි ගැනීම හේතුවෙන් රැකියා සිදු කර ගැනීමට නොහැකිව අදායම් අහිමි වූ ධීවරයන් 16,000 කට වන්දි ලබා දීම අද සිට ආරම්භ කරන බව ධීවර රාජ්‍ය අමාත්‍ය කංචන විජේසේකර ඊයේ ප්‍රකාශ කර තිබුණා.\nඒ සඳහා වෙන් කර ඇති මුදල රුපියල් මිලියන 420 ක්.\nඒ අනුව, සමස්ථ වන්දි මුදල ලබා දීමට පෙර අතුරු වන්දි මුදලක් අද සිට ලබාදීමටයි නියමිතව ඇත්තේ.\nඑම මුදල් මෙම සතිය තුල ධීවර ජනතාවගේ බැංකු ගිණුම් වෙත බැර කරන බව රාජ්‍ය අමාත්‍යවරයා සඳහන් කළා.\nමෙම සතිය තුල සිය බැංකු ගිණුම් වෙත අදාල මුදල් ලැබී නොමැති ධීවරයන්ට ඊට අදාළ අභියාචනා ඉදිරිපත් කල හැකි බවයි රාජ්‍ය අමාත්‍ය කංචන විජේසේකර වැඩිදුරටත් ප්‍රකාශ කළේ.",
       "URL": "https://www.hirunews.lk/276759/ගිනිගත්-නැවෙන්-වූ-හානි-සඳහා-වන්දි-ලබාදීම-ගැන-සාකච්ඡාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1825"
}