{
       "Source": "hirunews",
       "Timestamp": "Saturday, 04 April 2020 - 17:28",
       "Headline": "වෛරස මර්දන ඉදිරි තීන්දුත් සෞඛ්‍ය, වෛද්‍ය, ආරක්ෂක සහ නීති ක්ෂේත්‍රවල විශේෂඥ නිර්දේශ මත පමණක් බව රජය කියයි",
       "News Content": "කොරෝනා වෛරසය මර්දනය සඳහා ඉදිරියටත් තීරණ ගනු ලබන්නේ සෞඛ්‍ය, වෛද්‍ය, ආරක්ෂක සහ නීති ඇතුළු අදාළ ක්ෂේත්‍රවල විශේෂඥයන්ගේ නිර්දේශ මත පදනම් වෙමින් බව රජය පවසනවා.\nකොරෝනා ව්‍යාප්තිය පාලනය කිරීමට දියත් කළ වැඩසටහනේ ප්‍රගතිය සමාලෝචනය කිරීම සඳහා ජනාධිපතිවරයාගේ ප්‍රධානත්වයෙන් අද පැවති සාකච්ඡාවකදී එය තීරණය කළ බවයි ජනාධිපති මාධ්‍ය අංශය ප්‍රකාශ කළේ.\nමෙම සාකච්ඡාවට අදාළ අංශ නියෝජනය කරමින් නියෝජිතයින් රැසක් එක්වුණා.\nඑහිදී අනාවරණ වුණේ රජය ගත් කඩිනම් ක්‍රියාමාර්ග නිසා මෙම සෞඛ්‍ය ගැටළුව පාලනයෙන් ගිලිහී යා නොදී කලමනාකරණය කර ගැනීමට හැකි වූ බවයි.\nකෙසේ වෙතත්, අවදානම තවම පහව ගොස් නොමැති බවද එහිදී ප්‍රකාශයට පත්වුණා.\nආසාදිතයන් සහ ආසාදිතයන් යැයි සැක කෙරෙන පිරිස් මෙන්ම ඔවුන් ඇසුරු කළ අය නැවත නැවතත්, දැඩි පරීක්ෂාවට ලක් කළ යුතු බවටද මෙහිදී තීරණයකට පැමිණ තිබෙනවා.\nආරක්ෂක බලධාරින් සඳහන් කර ඇත්තේ ආසාදිතයන් සහ ඔවුන් ඇසුරු කළ අය නිවැරදිව හඳුනා ගැනීමට හැකිව ඇති බවයි.\nජනාධිපති උපදේශක ලලිත් වීරතුංග, හිටපු ආණ්ඩුකාර වෛද්‍ය සීතා අරඹේපොල, ආරක්ෂක ලේකම් විශ්‍රාමික මේජර් ජෙනරාල් කමල් ගුණරත්න, යුද හමුදාපති ලූතිනන් ජෙනරාල් ශවේන්ද්‍ර සිල්වා, වැඩබලන පොලිස්පති චන්දන වික්‍රමරත්න මෙන්ම රජයේ වෛද්‍ය නිලධාරීන්ගේ සංගමයේ නිලධාරීන්ද එම රැස්වීමට එක්ව සිටියා.",
       "URL": "https://www.hirunews.lk/237925/වෛරස-මර්දන-ඉදිරි-තීන්දුත්-සෞඛ්‍ය-වෛද්‍ය-ආරක්ෂක-සහ-නීති-ක්ෂේත්‍රවල-විශේෂඥ-නිර්දේශ-මත-පමණක්-බව-රජය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=2816"
}