{
       "Source": "hirunews",
       "Timestamp": "Saturday, 04 April 2020 - 19:46",
       "Headline": "ලෝක සෞඛ්‍ය සංවිධානයේ නිර්ණායකවලට ඕනෑම පාර්ශවයකට කැමැත්තෙන් හෝ අකැමැත්තෙන් ගරු කිරීමට සිදුවන බව එජාපය කියයි",
       "News Content": "කොරෝනා වෛරසය හේතුවෙන් මියයන පුද්ගලයන් ආදාහනය කිරීම හෝ භූමදානය කිරීම සම්බන්ධයෙන් ලෝක සෞඛ්‍ය සංවිධානය ඉදිරිපත් කළ නිර්ණායකවලට ඕනෑම පාර්ශවයකට කැමැත්තෙන් හෝ අකැමැත්තෙන් ගරු කිරීමට සිදුවන බව එක්සත් ජාතික පක්ෂය පවසනවා.\nනිවේදනයක් නිකුත් කරමින් එම පක්ෂය පවසන්නේ එම තත්ත්වය සියලූදෙනා අවබෝධ කර ගත යුතු බවයි.\nමෙම අවස්ථාවේ ඇතැම් කණ්ඩායම් ජාතිවාදී සහ ආගම්වාදී අදහස් සමාජයට මුදා හරිමින් කටයුතු කිරීම අවාසනාවන්ත තත්ත්වයක් බව ද අදාළ නිවේදනයේ වැඩිදුරටත් දැක්වෙනවා.\nමේ අතර, සමස්ත ලංකා ජමියතුල් උලමා, ශ්‍රී ලංකා මුස්ලිම් කවුන්සිලය, ඇතුළු මුස්ලිම් සංවිධාන 17ක් අද නිවේදනයක් නිකුත් කර තිබුණා.\nඒ කොරෝනා වසංගතය පාලනය කර ගැනීම සඳහා රජයේ නීතිරීතිවලට සම්පූර්ණයෙන්ම යටත් විය යුතු බව සිය ප්‍රජාවට දන්වමින්.\nඒ අනුව, ඇඳිරි නීතිය බලපවත්නා කාලය තුළ සහ ස්වයං නිරෝධායනයට ලක්වී ඇති කාලය තුළ රජයේ නීතිරීතිවලට සම්පූර්ණයෙන්ම යටත්විය යුතු බව ඔවුන් දැනුම් දෙනවා.\nපල්ලිවල හෝ පොදු ස්ථානවල සිදුකරන සිකුරාදා ජුම්මා ඇතුළු දිනපතා යාච්ඥා කටයුතු සපුරා තහනම් කළ යුතු බවයි එහි දැක්වෙන්නේ.\nඅදාළ නීතිරීතිවලට යටත් නොවන පුද්ගලයන්ට දැඩි නීතිමය පියවර ගන්නා බව ද මුස්ලිම් සංවිධාන 17 ක් නිකුත් කළ එම නිවේදනයේ වැඩිදුරටත් සඳහන්.",
       "URL": "https://www.hirunews.lk/237931/ලෝක-සෞඛ්‍ය-සංවිධානයේ-නිර්ණායකවලට-ඕනෑම-පාර්ශවයකට-කැමැත්තෙන්-හෝ-අකැමැත්තෙන්-ගරු-කිරීමට-සිදුවන-බව-එජාපය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=2816"
}