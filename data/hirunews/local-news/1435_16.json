{
       "Source": "hirunews",
       "Timestamp": "Monday, 10 January 2022 - 17:16",
       "Headline": "සිසු පිට වරද පටවමින් රුහුණ වනසන උපකුලපතිගේ කෙරුවාව ගැන අන්තරෙන් හෙළිදරව්වක්",
       "News Content": "රුහුණු විශ්වවිද්‍යාලයේ උප කුලපති සුජීව අමරසේන ඇතුළු ඉහළ පාලනාධිකාරිය විසින් මේ වන විට අත්තනෝමතික ලෙස ගෙන යන ශිෂ්‍ය, ආචාර්ය මණ්ඩලය සහ අනධ්‍යයන සේවක මර්දනය මෙන්ම කුමන්ත්‍රණකාරී අයුරින් සරසවි සිසුන්ට එරෙහිව සිදු කරනු ලබන අපහාස සම්බන්ධයෙන් විවේචනය කරමින් අන්තර් විශ්ව විද්‍යාලයීය ශිෂ්‍ය බල මණ්ඩලය විසින් අද (10) දින මාධ්‍ය සාකච්ඡාවක් කැඳවා තිබෙනවා.\nශිෂ්‍ය සංගම් විසින් චෝදනා කර සිටින්නේ, රුහුණු විශ්ව විද්‍යාලය තුළ සිටින ඉහළ පාලනාධිකාරිය මගින් ශිෂ්‍ය ප්‍රජාව සහ ආචාර්ය මණ්ඩලය ඉලක්ක කර ගනිමින් කුමන්ත්‍රණයක් ආරම්භ වී ඇති බවයි.\nඑමෙන්ම සරසවිය තුළ විශ්වවිද්‍යාලයට අයත් මූල්‍ය කටයුතු සම්බන්ධයෙන් ද මේ වනවිට අර්බුද ගණනාවක් මතුව ඇති අතර, සුජීව අමරසේන උප කුලපතිවරයා ඇතුළු වගකිව යුතු පාලන නිලධාරින් විසින් මූල්‍ය අක්‍රමිකතා සිදු කර ඇති බවට ද අන්තර් විශ්ව විද්‍යාල ශිෂ්‍ය බල මණ්ඩලය විසින් චෝදනා කරනු ලබනවා.\nවිශ්වවිද්‍යාල ශිෂ්‍ය ප්‍රජාවට මෙන්ම අධ්‍යයන - අනධ්‍යයන මණ්ඩලයටත් බලපාන අයුරින් මෙවැනි අර්බුදකාරී තත්ත්වයන් නිර්මාණය කර ඇත්තේ, රුහුණු විශ්වවිද්‍යාලයේ උපකුලපති ඇතුළු කුඩා කල්ලියක් සැලසුම්සහගතව බවත්, ශිෂ්‍යයින්ගෙ ශිෂ්‍යභාවයට තර්ජනය කොට, ඔවුන් නිහඬ කරවමින් විවිධ මූල්‍ය අක්‍රමිකතා සරසවිය තුළ සිදු කරන බවත් ශිෂ්‍ය සංගමය විසින් පෙන්වා දෙනවා.\nමෙවැනි විශ්වවිද්‍යාලයේ දුෂිත පරිපාලනයකට එරෙහිව ඇතැම් සරසවි ආචාර්යවරුන් විසින් නීතිමය ක්‍රියාමාර්ග ගෙන ඇති අතර, විවිධ අවස්ථාවලදී අධිකරණය විසින් ලබා දෙනු ලැබූ තීන්දු අනුව රුහුණු විශ්වවිද්‍යාලයේ පාලනාධිකාරියේ සැබෑ ස්වරූපය ඉස්මතු වී ඇති බවත්, මේ වනවිටත් රුහුණු විශ්වවිද්‍යාලයේ උපකුලපති සුජීව අමරසේනට එරෙහිව නඩු පවා පැව‍රී ඇති බවත් අන්තර් විශ්වවිද්‍යාල ශිෂ්‍ය සංගමය විසින් වැඩිදුරටත් අවධාරණය කරනු ලබනවා.\nතව ද පසුගිය කාලයේ දැඩි ආන්දෝලනයකට තුඩු දුන් වැටමාර සිදුවීම සහ විශ්වවිද්‍යාල පරිශ්‍රයෙන් උපත් පාලන කොපු තොග ගණන් හමු වූ බවට පැතිර ගිය සියලුම කතා අසත්‍ය වන අතර, ඒවා පාලනාධිකාරියේ සුඛ විහරණය තකා උපකුලපතිවරයා විසින් නිර්මාණය කරන ලද කතා බවත් මෙම මාධ්‍ය හමුවේදී අනාවරණය කෙරුණා.\nමෙම චෝදනා සාක්ෂි සහිතව ඔප්පු කිරීමට කටයුතු කරමින් අදාළ සිදුවීම් සිදුව ඇත්නම් වහාම ඒ සම්බන්ධයෙන් ස්වාධීන පරීක්ෂණයක් සිදු කිරීමට කටයුතු කළ යුතු බව කියා සිටින අන්තර් විශ්වවිද්‍යාල ශිෂ්‍ය බල මණ්ඩලයේ කැඳවුම්කරු වසන්ත මුදලිගේ වැඩිදුරටත් පෙන්වා දෙන්නේ, සමසෞඛ්‍ය විද්‍යා පීඨ ගොඩනැගිල්ල ඉදිකිරීමේදී ලක්ෂ 45කට ආසන්න අමුද්‍රව්‍ය ප්‍රමාණයකට අදාළ ව මූල්‍ය අක්‍රමිකතාවක් සිදුව ඇති බවයි.\nතව ද සේවකයින්ට අදාළ නිල ඇඳුම් ලබාදීමේ දී ටෙන්ඩර් පටිපාටිය උල්ලංඝනය කර ඇති බව ද හෙතෙම ප්‍රකාශ කළා.\nඑමෙන්ම රුහුණු විශ්වවිද්‍යාලයේ වෛද්‍ය පීඨයේ ආරක්ෂක ඩොනල්ඩ් නමැත්තෙකු විසින් එහි සේවයේ නියුතු ආරක්ෂක නිලධාරිනියට ලිංගික බලපෑම් සිදු කිරීමට තැත් කිරීම නිසා එම තනතුරේ සේවය කළ නිලධාරිනියන් සයදෙනෙකු මේ වනවිටත් ඉවත්ව ඇති අතර, විශ්වවිද්‍යාලයේ පරිපාලනය මගින් ඒ සඳහා කිසිදු නීතිමය පියවරක් ගෙන නොමැති බවයි ඔහු පෙන්වා දෙන්නේ.\nඊට හේතු ලෙස අන්තරේ කැඳවුම්කරු කියා සිටින්නේ, එම ආරක්ෂක නිලධාරියා උපකුලපති සුජීව අමරසේනගේ වන්දිභට්ටයෙකු බව‍යි.\nමෙවන් තත්ත්වයක් මත රුහුණු විශ්වවිද්‍යාලයේ ශිෂ්‍ය ප්‍රජාව, අධ්‍යයන සහ අනධ්‍යයන කාර්ය මණ්ඩල ප්‍රජාවට දැඩි අර්බුදකාරි තත්ත්වයකට මුහුණ පෑමට සිදුව ඇති අතර, යළි සරසවිය \"සරසවියක්\" බවට පත් කරගැනීම සඳහා ඊට අදාළව ඕනෑම අරගලයකට ශිෂ්‍යයින් ලෙස තමන් ඇතුළු කණ්ඩායම සූදානම් බව තරයේ ප්‍රකාශ කරන අන්තර් විශ්වවිද්‍යාල බල මණ්ඩලය කියා සිටින්නේ, මෙම ගැටලු වහාම විසඳීමටත්, උපකුලපතිවරයාගේ සේවය අත්හිටුවා ඔහු සම්බන්ධයෙන් පරීක්ෂණයක් සිදු කිරීමට ස්වාධීන කොමිෂන් සභාවක් පත් කළ යුතු බවයි.\nමේ සඳහා අන්තර් විශ්ව විද්‍යාල ශිෂ්‍ය බල මණ්ඩලය ලෙස ඉදිරියේදී දැඩි ක්‍රියාමාර්ගවලට අවතීර්ණ වන බව ද හෙතෙම සඳහන් කරනවා.",
       "URL": "https://www.hirunews.lk/293575/සිසු-පිට-වරද-පටවමින්-රුහුණ-වනසන-උපකුලපතිගේ-කෙරුවාව-ගැන-අන්තරෙන්-හෙළිදරව්වක්",
       "Category": "Local News",
       "Parent URL": "https://www.hirunews.lk/local-news.php?pageID=1435"
}