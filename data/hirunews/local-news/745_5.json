{
       "Source": "hirunews",
       "Timestamp": "Thursday, 10 November 2022 - 11:04",
       "Headline": "සැප්තැම්බරයේ සම්මත වූ මානව හිමිකම් කවුන්සිල යෝජනාව එක්සත් ජාතීන්ගේ මහා මණ්ඩලයට",
       "News Content": "එක්සත් ජාතීන්ගේ මානව හිමිකම් කවුන්සිලය තුළ සැප්තැම්බරයේ සම්මත වූ ශ්‍රී ලංකාව පිළිබඳ යෝජනාව එක්සත් ජාතීන්ගේ මහා මණ්ඩලයට (UNGA) ඉදිරිපත් කර තිබෙනවා.\nමානව හිමිකම් කවුන්සිලයේ සභාපති තානාපති ෆෙඩෙරිකෝ විලේගාස් විසින් නිව්යෝර්ක් නුවර පැවති මහා මණ්ඩල සැසිවාරයේ 77 වැනි සැසිවාරයේ දී යි ශ්‍රී ලංකාව පිළිබඳ මෙම යෝජනාව ඉදිරිපත් කළේ.\n2022 සැප්තැම්බර් 12 සිට ඔක්තෝබර් 7 දක්වා පැවති මානව හිමිකම් කවුන්සිලයේ පනස් එක් වැනි සැසිවාරයේ දී UNGA වෙත ඉදිරිපත් කරන ලද යෝජනාවන් අතර, ශ්‍රී ලංකාව පිළිබඳ යෝජනාව ද ඇතුළත් වුණා.\n‘ශ්‍රී ලංකාවේ සංහිඳියාව, වගවීම සහ මානව හිමිකම් ප්‍රවර්ධනය කිරීම’ යන යෝජනාව 20ට 7ක් ලෙස වාර්තාගත ඡන්දවලින් සම්මත වූ අතර 20 දෙනෙකු ඡන්දය දීමෙන් වැළකී සිටියා.\nමේ අතර, ශ්‍රී ලංකාව පිළිබඳ යෝජනාව ක්‍රියාත්මක කිරීම සඳහා එක්සත් ජාතීන්ගේ සංවිධානයට ඇමෙරිකානු ඩොලර් මිලියන 6කට අධික මුදලක් වැය කිරීමට සිදු වනු ඇති.\nෆෙඩෙරිකෝ විලේගාස් UNGA වෙත පැවසුවේ මෑත වසරවල දී මානව හිමිකම් කවුන්සිලය එහි දිනෙන් දින වැඩි වන වැඩ පරිමාව සහ එයට සහාය දක්වන දෙපාර්තමේන්තු සහ කාර්යාල සඳහා වෙන් කර ඇති සම්පත් අතර වැඩෙන පරතරය හේතුවෙන් සංවිධානාත්මක අභියෝගවලට මුහුණ දී ඇති බව යි.\nකවුන්සිලය එහි පනස් එක් වැනි සැසිවාරයේ දී 51/101 “මානව හිමිකම් කවුන්සිලයට යෝග්‍ය සහයෝගය” යන මැයෙන් තීරණයක් ගත් බවත් එය මානව හිමිකම් කවුන්සිලයට අවශ්‍ය සහයෝගය ලබා දෙන ලෙස මහලේකම්වරයාගෙන් ඉල්ලා සිටින බවත් ඔහු පවසනවා.",
       "URL": "https://www.hirunews.lk/320039/සැප්තැම්බරයේ-සම්මත-වූ-මානව-හිමිකම්-කවුන්සිල-යෝජනාව-එක්සත්-ජාතීන්ගේ-මහා-මණ්ඩලයට",
       "Category": "Local News",
       "Parent URL": "https://www.hirunews.lk/local-news.php?pageID=745"
}