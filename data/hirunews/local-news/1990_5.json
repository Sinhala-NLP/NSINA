{
       "Source": "hirunews",
       "Timestamp": "Wednesday, 28 April 2021 - 16:36",
       "Headline": "වනාතවිල්ලුවේ අවි ගබඩාවක් පවත්වාගෙන ගිය සැකකරුවන්ට අධි චෝදනා (වීඩියෝ)",
       "News Content": "පුපුරණ ද්‍රව්‍ය එක්රැස් කිරීම සහ වනාතවිල්ලුවේ පුපුරණ ද්‍රව්‍ය නිෂ්පාදන කඳවුරක් පවත්වාගෙන යාම සම්බන්ධයෙන් 6 දෙනෙකුට එරෙහිව නීතිපතිවරයා විසින් පුත්තලම මහාධිකරණය හමුවේ අධිචෝදනා ගොනුකර තිබෙනවා.\nනීතිපතිවරයාගේ සම්බන්ධීකරණ නිලධාරිනි රජයේ අධිනීතිඥ නිශාරා ජයරත්න සඳහන් කළේ ඒ අනුව, මොහොමඩ් මුෆීස්, මොහොමඩ් හමාස්, ඊබ්‍රාහිම් මොහොමඩ් නූෆර්, මොහොමඩ් සජීඩ්, ඊබ්‍රාහිම් සාදික් අබ්දුල්ලා සහ ගෆූර් මාමා යන සැකකරුවන් ඒ අතර සිටින බවයි.\nඑසේම, සිද්ධියට අදාළව, පාස්කු ඉරිදා ප්‍රහාරයේදී මියගිය සහරාන් හෂීම් සහ මොහොමඩ් හස්තූන්ට ද චෝදනා එල්ල වී ඇති අතර මීට අදාළ නඩුව විභාග කිරීම සඳහා ත්‍රිපුද්ගල විනිසුරු මඩුල්ලක් පත් කරන ලෙසයි නීතිපතිවරයා අගවිනිසුරුවරයාගෙන් ඉල්ලා ඇත්තේ.\nමේ අතර, පාස්කු ප්‍රහාරය සම්බන්ධයෙන් විපක්ෂයේ මන්ත්‍රීවරුන් පිරිසක් පසුගියදා භාර දුන් රහස්‍ය ලිපිගොනුවට අදාළ තොරතුරු, අපරාධ පරීක්ෂණ දෙපාර්තමේන්තුවට ලබාදෙන ලෙස  එහි අධ්‍යක්ෂවරයා, මරදාන සාමුහික සහ සාමාජීය කේන්ද්‍රයෙන් ඉල්ලීමක් කර තිබෙනවා.\nපොලිස් මාධ්‍ය ප්‍රකාශක නියෝජ්‍ය පොලිස්පති, අජිත් රෝහණ කියා සිටියේ මේ සම්බන්ධයෙන් වැඩිදුර විමර්ශන සඳහා අදාළ ඉල්ලීම සිදුකර ඇති බවයි.\nඑසේම, මාධ්‍ය නිවේදනයක් නිකුත් කරමින් සමගි ජනබලවේගයේ මහලේකම් පාර්ලිමේන්තු මන්ත්‍රී රංජිත් මද්දුම බණ්ඩාර අද ප්‍රකාශ කළේ පාස්කු ප්‍රහාරය පිළිබඳව විනිවිදභාවයෙන් යුතුව සාධාරණ පරීක්ෂණයක් පවත්වා වින්දිත පාර්ශවයන්ට සාධාරණයක් ඉටු කරන ලෙසට ආණ්ඩුවට බල කරන බවයි.\nමේ අතර, පාස්කු ප්‍රහාරයට අදාළව අපරාධ නීති ක්‍රියාවලිය විධිමත්ව සහ අපක්ෂපාතීව සිදුකිරීම සඳහා පොලිස් ඒකකයක් පිහිටුවන ලෙස ජාතික සංවිධාන එකමුතුව, ජනාධිපතිවරයාගෙන් ඉල්ලීමක් කර තිබුණා. ඒ ජනාධිපති ගෝඨාභය රාජපක්ෂ වෙත ලිපියක් යොමුකරමින්.",
       "URL": "https://www.hirunews.lk/269801/වනාතවිල්ලුවේ-අවි-ගබඩාවක්-පවත්වාගෙන-ගිය-සැකකරුවන්ට-අධි-චෝදනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1990"
}