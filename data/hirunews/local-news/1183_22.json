{
       "Source": "hirunews",
       "Timestamp": "Sunday, 08 May 2022 - 11:49",
       "Headline": "අගමැති මහින්ද තුනුරුවනේ ආසිරි ලැබුමට අටමස්ථානය වෙතට ! (වීඩියෝ)",
       "News Content": "අගමැති මහින්ද රාජපක්ෂ අද (08) පෙරවරුවේ අනුරාධපුර අටමස්ථාන පුදබිමට ආශිර්වාද ලබා ගැනීම සඳහා ගොස් තිබෙනවා.\nඑම ගමනේ දී අග්‍රාමාත්‍යවරයා පළමුවෙන් ආශිර්වාදය ලබා ගැනීම සඳහා පැමිණියේ ජය ශ්‍රී මහා බෝධීන් වහන්සේ අභියසටයි.\nඅනතුරුව රුවන්වැලි මහ සෑ රඳුන් ද වැඳ පුදා ගත් අග්‍රාමාත්‍යවරයා, චෛත්‍යාරාමාධිකාරී නුවර කලාවියේ ප්‍රධාන සංඝනායක අතිපූජ්‍ය පල්ලේගම හේමරතන නායක ස්වාමීන්වහන්සේ බැහැ දැක ආසිරි ලබාගත්තා.\nඉන්පසුව ආසිරි ලබා ගැනීම සඳහා අග්‍රාමාත්‍යවරයා පැමිණියේ මිරිසවැටිය විහාරස්ථානයටයි.\nඑහිදී මිරිසවැටිය චෛත්‍යාරාමාධිකාරී ආචාර්ය පූජ්‍ය ඊතලවැටුණවැවේ ඥාණතිලක නායක ස්වාමීන් වහන්සේ බැහැ දැක ආශිර්වාද ලබාගත් බවයි අග්‍රාමාත්‍ය මාධ්‍ය අංශය වැඩිදුරටත් නිවේදනය කළේ.\nමේ අතර, අග්‍රාමාත්‍යවරයාගේ පැමිණීමට එරෙහිව සහ පාලනයට විරුද්ධව අටමස්ථානය ඉදිරිපිට දී අද ජන විරෝධතාවක් පැවැත්වුණා.\nඅගමැතිවරයා ගමන් මග දෙපස රැස්ව සිටි ජනතාව සමග සුහද පිළිසඳරක නිරත වන අවස්ථාවේ දී එහි පැමිණ සිටි එක් තරුණයෙකු අගමැතිවරයාගෙන් විමසා සිටියේ හෙට (09) දිනයේ දී සුබ පණිවිඩයක් ලැබෙනු ඇතැයි විශ්වාස කරන බවයි.\nඑමෙන්ම එම තරුණයා තවදුරටත් කියා සිටියේ, අගමැතිවරයා හට ''දැන් ඇති..'' යන වගයි.\nමේ අතර, අග්‍රාමාත්‍යවරයාගේ නිල රථය අටමස්ථානයෙන් පිටව යද්දී, රැස්ව සිටි විරෝධතාකරුවන් සිය විරෝධය පළ කළේ ''හූ'' හඬ පළ කරමින්.\nමේ අතර අග්‍රාමාත්‍ය මහින්ද රාජපක්ෂ හෙට පෙරවරුවේ විශේෂ ප්‍රකාශයක් සිදුකර බොහෝදුරට සිය ධුරයෙන් ඉල්ලා අස්වීමට නියමිත බවයි රජයේ අභ්‍යන්තර ආරංචි මාර්ග හිරු ප්‍රවෘත්ති අංශයට අනාවරණ කළේ.\nඑමෙන්ම අග්‍රාමාත්‍යවරයා හෙට පෙරවරුවේ ශ්‍රී ලංකා පොදුජන පෙරමුණේ මන්ත්‍රීවරුන් හමුවීමට නියමිත බව වාර්තාවනවා.",
       "URL": "https://www.hirunews.lk/303818/අගමැති-මහින්ද-තුනුරුවනේ-ආසිරි-ලැබුමට-අටමස්ථානය-වෙතට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1183"
}