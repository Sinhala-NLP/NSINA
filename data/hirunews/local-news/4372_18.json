{
       "Source": "hirunews",
       "Timestamp": "Monday, 14 August 2017 - 9:11",
       "Headline": "කාන්තාවන්ට අතවර කළ පුද්ගලයෙක්ට ප්‍රදේශවාසීන් පහරදී පොලිසියට බාර දෙයි",
       "News Content": "ගාල්ල, පිටිගල ප්‍රදේශයේ  නිවෙස් දෙකකට හොර රහසේ ඇතුළු වී 18 හැවිරිදි තරුණියකට සහ අසල නිවසක වයස අවුරුදු 32ක කාන්තාවකට ලිංගික අතවර කළ පුද්ගලයෙකු පිටිගල පොලිසියෙන් අත්අඩංගුවට ගෙන තිබෙනවා.\nපසුගිය 12 වනදා අදාල සැකකරු පොලිසිය විසින් අත්අඩංගුවට ගන්නා අවස්ථාවේදී ඔහුට ප්‍රදේශවාසීන් විසින් පහර දී ඇති බවටයි වාර්තාවන්නේ.\nප්‍රදේශවාසීන් සැකකරුව කොටුකරගැනීමට යන අවස්ථාවේ ඔහු විසින් පුද්ගලයින් දෙදෙනෙකුට පිහියකින් ඇන තුවාල සිදුකර ඇති බවයි පොලිසිය පැවසුවේ.\nපිහි ඇණුමෙන් තුවාල ලැබූ පුද්ගලයන් දෙදෙනා ඇල්පිටිය රෝහලට ඇතුලත් කර ඇති බවයි අප වාර්තාකරු සඳහන් කළේ.\nඅත්අඩංගුවට පත් 39 හැවිරිදි පුද්ගලයා මිට පෙර වසර 10ක කාලයක් රක්ෂිත බන්ධනාගාර ගතව සිට ඇති බවටයි වාර්තා වන්නේ.\nසිය අනියම් බිරිඳ ඝාතනය කිරීම සහ තවත් පුද්ගල ඝාතනයක් සිදුකිරීමට වැරදිකරු වී මොහු මෙලෙස බන්ධනාගාර ගතකර තිබෙනවා.\nමෙම පුද්ගලයා ත්‍රිරෝද රථයකට අලාභ හානි සිදුකිරීමක් හේතුවෙන් දින 50ක් රක්ෂිත  බන්ධනාගාර ගතව සිට මීට දින කිහිපයකට පෙර නිදහස ලබා පැමිණ ඇති අතර පසුව මෙලෙස කාන්තාවන්ට අතවර කිරීමට ගොස් ඇති බවයි පිටිගල පොලිසිය වැඩිදුරටත් පැවසුවේ.\nඅත්අඩංගුවට පත් සැකකරු ඇල්පිටිය මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව ලබන 24 වනදා දක්වා රක්ෂිත බන්ධනාගාර ගත කර තිබෙනවා.",
       "URL": "https://www.hirunews.lk/168375/කාන්තාවන්ට-අතවර-කළ-පුද්ගලයෙක්ට-ප්‍රදේශවාසීන්-පහරදී-පොලිසියට-බාර-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=4372"
}