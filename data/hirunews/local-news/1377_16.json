{
       "Source": "hirunews",
       "Timestamp": "Thursday, 03 February 2022 - 20:11",
       "Headline": "වැඩ ලක්ෂයේ ග්‍රාමීය සංවර්ධන වැඩසටහන ඇරඹේ (වීඩියෝ)",
       "News Content": "අයවැයෙන් වැඩ ලක්ෂයක් ග්‍රාමීය සංවර්ධන වැඩසටහන මුළු දිවයිනම කේන්ද්‍ර කර ගනිමින් අද පෙරවරුවේ ආරම්භ කෙරුණා.\nදිවයින පුරා සෑම ග්‍රාම නිලධාරි වසමක්ම කේන්ද්‍ර කරගනිමින් එය ක්‍රියාත්මක කරනු ලබන අතර ඒ සඳහා රජය වෙන් කර ඇති මුදල රුපියල් බිලියන 85ක්.\nජීවනෝපාය, යටිතල පහසුකම්, සමාජ, පරිසර හා තිරසර සංවර්ධන ක්ෂේත්‍ර ඔස්සේ මෙම සංවර්ධන ව්‍යාපෘති ක්‍රියාත්මක කිරීමට නියමිතයි.\nමුදල් අමාත්‍ය බැසිල් රාජපක්ෂ මුදල් අමාත්‍යාංශයේ සිට මෙම සංවර්ධන ව්‍යාපෘති ආරම්භ කිරීම සජීවිව නිරීක්ෂණයට එක්වුණා.\nඑහිදී අදහස් දක්වමින් මුදල් අමාත්‍ය බැසිල් රාජපක්ෂ කියා සිටියේ අපහසුකම් තිබුණ ද ආර්ථික දියුණුව මෙම වසරේදී අපේක්ෂා කරන බවයි.\nඅයවැයෙන් වැඩ ලක්ෂයක් වැඩසටහනට සමගාමීව කළුතර - දුම්මලමෝදර ඇල සංවර්ධන ව්‍යාපෘතිය ඇරඹුණේ වරාය හා නාවික කටයුතු අමාත්‍ය රෝහිත අබේගුණවර්ධනගේ ප්‍රධානත්වයෙන්.\nකුරුණෑගල දිස්ත්‍රික්කයේ ද අද සංවර්ධන ව්‍යාපෘති ආරම්භ වූ අතර එම අවස්ථාවට මහාමාර්ග අමාත්‍ය ජොන්ස්ටන් ප්‍රනාන්දු ද එක්ව සිටියා.\nඅයවැයෙන් වැඩ ලක්ෂයක් වැඩසටහනට සමගාමීව ජාතික නිවාස සංවර්ධන අධිකාරියේ ආධාර යටතේ මත්තේගොඩ - නැගෙනහිර ග්‍රාම නිලධාරි වසමේ දිලිඳු පවුලක් වෙනුවෙන් ඉදිකල නව නිවසක් ප්‍රධානය කිරීම සහ තවත් ව්‍යාපෘති කිහිපයක් ජනතා අයිතියට පත් කිරීම ද අද පෙරවරුවේ සිදුකෙරුණා.",
       "URL": "https://www.hirunews.lk/296095/වැඩ-ලක්ෂයේ-ග්‍රාමීය-සංවර්ධන-වැඩසටහන-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1377"
}