{
       "Source": "hirunews",
       "Timestamp": "Thursday, 14 July 2022 - 21:12",
       "Headline": "හෙට (15) දිනයෙන් පසු ඉන්ධන නෞකා තුනක් දිවයිනට (වීඩියෝ)",
       "News Content": "ඉන්ධන රැගත් නෞකා කිහිපයක් හෙට (15) දිනයෙන් පසු මෙරටට ළඟාවීමට නියමිත බව ලංකා ඛනිජ තෙල් නීතිගත සංස්ථාව පවසනවා.\nඊට මෙට්‍රික් ටොන් හතලිස් දහස බැගින් වූ ඩීසල් නෞකා දෙකක් සහ මෙට්‍රික් ටොන් හතලිස් දහසක පෙට්‍රල් නෞකාවක් අයත්.\nමේ අතර තෝරාගත් ඉන්ධන පිරවුම්හල්වලදී සෞඛ්‍ය කාර්ය මණ්ඩල සඳහා ප්‍රමුඛත්වය යටතේ ඉන්ධන ලබාදීමේ ක්‍රමවේදය හෙට සිට යළි ක්‍රියාත්මක කෙරෙනවා.\nඒ අනුව මීට ඉහත දී'ක්‍රියාත්මක වී තාවකාලිකව අත්හිටවනු ලැබූ ක්‍රමවේදයට අනුවම මෙම ඉන්ධන ලබාදීම සිදු කිරීමට නියමිත බවයි සෞඛ්‍ය අමාත්‍යාංශය නිවේදනය කළේ.\nඒ අනුව තෝරාගත් ඉන්ධන පිරවුම්හල් 109ක් හරහා සෞඛ්‍ය කාර්ය මණ්ඩල සඳහා ප්‍රමුඛතාව යටතේ ඉන්ධන නිකුත් කෙරෙනු ඇති.\nමෙහිදී මෝටර් රථ සඳහා ඉන්ධන ලීටර් 20ක්, ත්‍රිරෝද රථ සඳහා ඉන්ධන ලීටර් 8ක් සහ යතුරුපැදි සඳහා ඉන්ධන ලීටර් 6ක් ලබාදෙන ලෙසයි සෞඛ්‍ය අමාත්‍යාංශය ඉන්ධන පිරවුම්හල් හිමියන්ට දන්වා ඇත්තේ.\nමෙරටට ආනයනය කරනු ලබන ඉන්ධන අත්‍යවශ්‍ය සේවාවන් සඳහා බෙදාහැරීමට විධිමත් වැඩපිළිවෙළක් සකස් කර එය අධිකරණයට ඉදිරිපත් කරන ලෙස ශ්‍රේෂ්ඨාධිකරණය නීතිපතිවරයාට නියෝගයක් නිකුත් කළා.\nඒ ශ්‍රී ලංකා නීතිඥ සංගමය විසින් ඉදිරිපත් කළ මූලික අයිතිවාසිකම් පෙත්සම් දෙකක් අද කැඳවූ අවස්ථාවේදියි.\nමෙහිදී නියම කළේ ඉදිරි දෙසතියක කාලය තුළ බලශක්ති අමාත්‍යාංශ ලේකම්වරයා, ශ්‍රී ලංකා නීතිඥ සංගමයේ නියෝජිතයින් සමඟ සාකච්ඡාවක් පවත්වා ඉන්ධන බෙදාහැරීම පිළිබඳව විධිමත් වැඩපිළිවෙළක් සකස් කිරීමට කටයුතු කරන ලෙසයි.\nමෙම පෙත්සම යළි සලකා බැලීම ලබන 26 වැනිදා සිදුකිරීමට නියමිතයි.",
       "URL": "https://www.hirunews.lk/309998/හෙට-15-දිනයෙන්-පසු-ඉන්ධන-නෞකා-තුනක්-දිවයිනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1021"
}