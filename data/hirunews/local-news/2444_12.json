{
       "Source": "hirunews",
       "Timestamp": "Saturday, 19 September 2020 - 12:22",
       "Headline": "රනිල්,අනුර, සුමන්දිරන් දේශපාලන පළිගැනීම් කොමිසමෙන් පිටව යයි (වීඩියෝ)",
       "News Content": "හිටපු  අග්‍රාමාත්‍ය, එක්සත් ජාතික පක්ෂ නායක රනිල් වික්‍රමසිංහ  ඇතුලූ හිටපු අමාත්‍යවරුන්  සහ මන්ත්‍රීවරුන් පිරිසක් දේශපාලන පළිගැනීම් පිළිබඳ සොයා බලන ජනපති කොමිසම වෙත පැමිණියා.\nඒ, අද පෙරවරු 10 ට එම කොමිසම හමුවේ පෙනී සිටින ලෙස කළ දැනුම්දීමක් අනුවයි. ඒ අනුව රනිල් වික්‍රමසිංහ හිටපු අග්‍රාමාත්‍යවරයාට අමතරව හිටපු අමාත්‍යවරුන් වන මංගල සමරවීර, පාඨලී චම්පික රණවක, මලික් සමරවික්‍රම මෙන්ම දෙමළ ජාතික සන්ධානයේ පාර්ලිමේන්තු මන්ත්‍රී එම්.ඒ. සුමන්දිරන් හා ජාතික ජනබලවේගයේ නායක අනුර කුමාර දිසානායකද අද පෙරවරුවේ එම කොමිසම වෙත පැමිණි බවයි අප වාර්තාකරු සඳහන් කළේ.\nකෙසේ වෙතත් පෙරවරු 11.30 ට පමණ හිටපු අග්‍රාමාත්‍ය රනිල් වික්‍රමසිංහ සහ පාර්ලිමේන්තු මන්ත්‍රීවරුන් වන එම්.ඒ. සුමන්දිරන් සහ අනුර කුමාර දිසානායක කොමිසමෙන් පිටව ගොස් තිබෙනවා.\nදිවිනැගුම දෙපාර්තමේන්තුවේ හිටපු අධ්‍යක්‍ෂ ජනරාල් කිත්සිරි රණවක, දේශපාලන පළිගැනීම් පිළිබඳ සොයාබලන ජනාධිපති කොමිසමට ඉදිරිපත් කළ පැමිණිල්ලකට අදාළව ඔවුන් වගඋත්තරකරුවන් ලෙස නම් කර තිබුණා.\nඑමෙන්ම අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂ ශානි අබේසේකර සහ සැරයන් මෙන්ඩිස්ද අද දේශපාලන පළිගැනීම් පිළිබඳ සොයාබලන ජනාධිපති කොමිසම වෙත පැමිණියා. ඒ, බන්ධනාගාර නිලධාරීන්ගේ ආරක්ෂාව මධ්‍යයේයි.\nමේ අතර රුසියාවේ හිටපු ශ්‍රී ලංකා තානාපති උදයංග වීරතුංගද අද දිනයේ දේශපාලන පළිගැනීම් පිලිබඳ සොයාබලන ජනාධිපති කොමිසම හමුවේ පෙනී සිටීමට නියමිතයි.\nඒ, නීත්‍යානුකූල ලෙස ගෙන්වන ලද බහලූමක් නීතිවිරෝධී ලෙස රේගුවේ රඳවා ගනිමින් නඩු පැවරීමෙන් තමන් දේශපාලන පළිගැනීමකට ලක්වූ බවට ඔහු කළ පැමිණිල්ලකට අදාලව ප්‍රකාශයක් ලබාදීම සඳහායි.",
       "URL": "https://www.hirunews.lk/250591/රනිල්අනුර-සුමන්දිරන්-දේශපාලන-පළිගැනීම්-කොමිසමෙන්-පිටව-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2444"
}