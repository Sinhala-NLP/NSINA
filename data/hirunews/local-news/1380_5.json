{
       "Source": "hirunews",
       "Timestamp": "Wednesday, 02 February 2022 - 19:33",
       "Headline": "නොරොච්චෝලේ පූර්ණ ධාරිතාවයෙන් (වීඩියෝ)",
       "News Content": "නොරොච්චෝලේ ලක්විජය ගල් අඟුරු බලාගාරයේ අක්‍රීයව පැවති ජනන යන්ත්‍රය පද්ධතියට එක්කිරීමෙන් අනතුරුව මේ වනවිට පූර්ණ ධාරිතාවයෙන් විදුලි ජනන කටයුතු සිදුකරන බව ලංකා විදුලිබල මණ්ඩලය පවසනවා.\nපසුගිය දෙසැම්බර් 3 වැනිදා අක්‍රිය වූ නොරොච්චෝලේ ගල් අඟු‍රු බලාගාරයේ තුන්වැනි ජනන යන්ත්‍රය පෙරේදා ජාතික පද්ධතියට එක්කිරීමෙන් පසු ඊයේ යළි අක්‍රීය කෙරුණේ නඩත්තු කටයුත්තක් සඳහායි.\nඑම ජනන යන්ත්‍රය අද පෙරවරුවේ යළි ජාතික විදුලිබල පද්ධතියට එක් කර ඇති අතර එමඟින් මේ වනවිට මෙගාවොට් 300 ක විදුලි ප්‍රමාණයක් උත්පාදනය කෙරෙනවා.\nකෙසේ වෙතත්, එම ජනන යන්ත්‍රය අක්‍රීය වීම හේතුවෙන් පසුගිය දිනවලට සාපේක්ෂව ඊයේ අධික විදුලි ඉල්ලු‍මක් පැවති බැවින් පැයක කාලයක් විදුලිය කප්පාදු කිරීමට විදුලිබල මණ්ඩලය තීරණය කළා.\nප්‍රමාණවත් පරිදි දැවි තෙල් සහ ඩීසල් ලැබුණහොත් දිවයිනේ කිසිදු ප්‍රදේශයකට අද විදුලි කප්පාදුවක් නොකරන බවයි ලංකා විදුලිබල මණ්ඩලය පවසන්නේ.\nඑහි මාධ්‍ය ප්‍රකාශක ඇන්ඩෲ නවමනී සඳහන් කළේ, විදුලිබල මණ්ඩලයට අවශ්‍ය ඉන්ධන ලබා ගැනීම සඳහා මහජන උපයෝගිතා කොමිසම,  ලංකා ඛණිජ තෙල් සංස්ථාව සමග සාකච්ඡා කරමින් සිටින බවයි.\nඉන්ධන නොමැති වීම හේතුවෙන් අක්‍රීය වී තිබූ සපුගස්කන්ද බලාගාරවලට සහ කොළඹ වරායේ බත්තල බලාගාරයට අවශ්‍ය ඉන්ධන සැපයීමේ කටයුතුද මේ වනවිට සිදු කෙරෙනවා.\nඊට අමතරව ජාතික විදුලි පද්ධතියට මෙගා වොට් 130ක විදුලිය ප්‍රමාණයක් එක් කරන කැලණිතිස්ස සොජිස්ට් බලාගාරයේ නඩත්තු කටයුතු හෙට දිනය වනවිට අවසන් කිරීමට නියමිතයි.\nකෙසේ වෙතත්, කැලණිතිස්ස සංයුක්ත චක්‍රීය බලාගාරයට සහ කැලණිතිස්ස විදුලි බලාගාරයට අවශ්‍ය ඩීසල් මේ දක්වා ලැබී නැහැ.\nමේ අතර, ජනාධිපති ගෝඨාභය රාජපක්ෂ ජාතික විදුලිබල පද්ධතියට මෙගාවොට් 103.5ක ධාරිතාවක් එක් කෙරෙන මන්නාරම තම්බපවනී සුළං විදුලි බලාගාරයේ නිරීක්ෂණ චාරිකාවකට අද එක්වුණා.\nමේ වනවිට සුළං විදුලි බලාගාර මගින් ජාතික පද්ධතියට එක් කෙරෙන මෙගාවොට් සංඛ්‍යාව 248ක් වන අතර, වසර 2030 වනවිට මෙරට සමස්ත විදුලි උත්පාදනයෙන් 70% ක් පුනර්ජනනීය බලශක්ති ප්‍රභවයන්ගෙන් ලබා ගැනීම රජයේ අරමුණයි.\nඑසේම, ඛනිජ තෙල් නිෂ්පාදන මිලදී ගැනීම සඳහා ඉන්දියාවෙන් ඇමෙරිකානු ඩොලර් මිලියන 500 ක ණය මුදලක් ලබා ගැනීමට අදාළ ගිවිසුමට අද පස්වරුවේ මුදල් අමාත්‍යාංශයේදී අත්සන් තැබුණා.",
       "URL": "https://www.hirunews.lk/295998/නොරොච්චෝලේ-පූර්ණ-ධාරිතාවයෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1380"
}