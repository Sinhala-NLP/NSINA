{
       "Source": "hirunews",
       "Timestamp": "Sunday, 19 November 2017 - 12:42",
       "Headline": "අනවසර ධීවර යාත්‍රාවලට එරෙහිව නව නීති",
       "News Content": "මෙරට මුහුදු තීරයට ඇතුළුවන ආක්‍රමණික විදේශීය ධීවර යාත්‍රා සම්බන්ධයෙන් කටයුතු කිරීම සඳහා නව නීති හඳුන්වාදීමට ධීවර හා ජලජ සම්පත් අමාත්‍යාංශය කටයුතු කරමින් සිටිනවා.\nඑහිදී නීතිවිරෝධී කටයුතුවල නිරතවන මෙරට ධීවර යාත්‍රා සම්බන්ධයෙන්ද පියවර ගැනීමට පහසුවන බවයි අමාත්‍ය මහින්ද අමරවීර සඳහන් කළේ.\nඒ සඳහා කමිටුවක් පත් කර ඇති අතර, එහි නිර්දේශ අනුව අදාළ සංශෝධන ක්‍රියාත්මක කරන බව අමාත්‍යවරයා වැඩිදුරටත් කියා සිටියා.\nනව සංශෝධන යටතේ මෙරට මුහුදු තීරයේදී අත්අඩංගුවට ගැනෙන විදේශීය ධීවර යාත්‍රාවල සිටින ධීවරයන් මහාධිකරණය වෙනුවට මහේස්ත්‍රාත් අධිකරණයක් වෙත පැමිණවීමට ඉඩ සැළසෙනවා.\nඑබැවින් ප්‍රායෝගික දුෂ්කරතා මගහැර ක්‍රියාමාර්ග කඩිනම් කිරීමට ඉඩ සැළසෙනවා.\nනව වෙනස්කම් මගින් වෙරළ සංරක්ෂණ අධ්‍යක්‍ෂ ජනරාල්වරයාට වැඩි බලතල පැවරීමටද නියමිතයි.\n1979 විදේශීය ධීවර බෝට්ටු නියාමන පනතට සිදු කෙරෙන මෙම සංශෝධන දැනටමත් ගැසට් කර ඇති අතර, ඉදිරියේදී පාර්ලිමේන්තුව වෙත ඉදිරිපත් කර අනුමැතිය ලබාගැනීමට නියමිතයි.",
       "URL": "https://www.hirunews.lk/176389/අනවසර-ධීවර-යාත්‍රාවලට-එරෙහිව-නව-නීති",
       "Category": "Local News",
       "Parent URL": "https://www.hirunews.lk/local-news.php?pageID=4211"
}