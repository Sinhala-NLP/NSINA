{
       "Source": "hirunews",
       "Timestamp": "Saturday, 03 April 2021 - 13:16",
       "Headline": "සත් පත්තිනි සෙත් ශාන්තිය වෙනුවෙන් අලුත් සහල් එක් රැස් කිරීම හතරවන දිනටත් (වීඩියෝ)",
       "News Content": "සූර්ය සිංහලේ හිරුත් එක්ක තුන් හෙළයේ අවුරුද්දේ උදාවට පෙර සැමට ආශිර්වාද පතා හිරු සංවිධාන කරන සත් පත්තිනි සෙත් ශාන්තිය වෙනුවෙන් අලුත් සහල් එක් රැස් කිරීමේ කටයුත්ත අද (02) 04 වන දිනටත් ක්‍රියාත්මකයි.\nසත්පත්තිනි ශාන්තිකර්මය අවසානයේ දෙවි දේවතාවුන් උදෙසා පූජා කෙරෙන දේව දානය වෙනුවෙන් මුළු රටෙන්ම අලු‍ත් සහල් සම්මාදම් කරගැනීම පසුගිය 31 වනදා ආරම්භ කෙරුණේ අනුරාධපුර රුවන්වැලි මහා සෑය, කතරගම කිරි වෙහෙර සහ මහියංගණය රජමහා විහාරස්ථාන කේන්ද්‍ර කරගනිමින්.\nසත් පත්තිනි දෙවියන් මුල් කරගනිමින් රටට සහ සියලු පුරවැසියන්ට ආශිර්වාදය ලැබේවා යන ප්‍රාර්ථනයෙන් අප්‍රේල් 14 වනදා මැදියම් රැයේ ඇරඹෙන සෙත් ශාන්තිය අලුයම තුන දක්වා පැවැත්වෙනවා.\nඒ අනුව අනුරාධපුරයේ සිට ගමන් ඇරඹූ නැවුම් සහල් සම්මාදන් කිරිමේ කටයුත්ත අද (03) පෙරවරුවේ පැවැත්වුණේ තඹුත්තේගම වෙහෙරගල බෞද්ධ මධ්‍යස්ථානයේයි.\nමහියංගනයේ සිට ගමන් ඇරඹූ නැවුම් සහල් සම්මාදන් කිරිමේ කටයුත්ත අද පෙරවරුවේ පැවැත්වුණේ ගිරිතලේ ධර්ම විජයාරාමයේයි.\nකතරගමින් ඇරඹුණු නැවුම් සහල් සම්මාදන් කිරිමේ කටයුත්ත වීරවිල ශ්‍රී අභිනවාරාමයේදී අද පෙරවරුවේ පැවැත්වුණා.\nඔබේ ගමට නගරයට පැමිණෙන ශාන්තියේ යාත්‍රාවට සුපිරිසිදුව සකස් කරගත් නොඉඳුල් සහල් මිටක් පූජා කර සත් පත්තිනි දේව මෑණියන්ගේ ආශිර්වාද ලබාගන්නා ලෙස හිරු ටි.වී. සහ හිරු එෆ්. එම්. බැතිබරව ඇරයුම් කරනවා.",
       "URL": "https://www.hirunews.lk/267387/සත්-පත්තිනි-සෙත්-ශාන්තිය-වෙනුවෙන්-අලුත්-සහල්-එක්-රැස්-කිරීම-හතරවන-දිනටත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2044"
}