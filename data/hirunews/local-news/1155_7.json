{
       "Source": "hirunews",
       "Timestamp": "Friday, 20 May 2022 - 17:26",
       "Headline": "මහ බැංකු අධිපති, මුදල් අමාත්‍යාංශ ලේකම් ඇතුළු නිලධාරීන් ලබන සතියේ මුදල් කාරක සභාවට",
       "News Content": "වත්මන් ආර්ථික අර්බුදය හා ඒ සඳහා ඇති විසදුම් පිළිබඳව සාකච්ඡා කිරීම සඳහා මහ බැංකු අධිපතිවරයා, මුදල් අමාත්‍යාංශ ලේකම්වරයා ඇතුළු නිලධාරීන් මුදල් කාරක සභාව හමුවට  ලබන සතියේ කැඳවීමට රජයේ මුදල් පිළිබඳ කාරක සභාවේදී තීරණය කර තිබෙනවා.\nපාර්ලිමේන්තු මන්ත්‍රී අනුර ප්‍රියදර්ශන යාපාගේ සභාපතීත්වයෙන් රැස්වූ රජයේ මුදල් පිළිබඳ කාරක සභාවේදීයි මෙම තීරණය ගෙන ඇත්තේ.\n1969 අංක 1 දරන ආනයන හා අපනයන (පාලන) පනත යටතේ පනවන ලද 2022.04.09 දිනැති අංක 2274/42 ගැසට් පත්‍රයේ සදහන් 2022 අංක 6 දරන ආනයන හා අපනයන පාලන රෙගුලාසි සදහා ද රජයේ මුදල් පිළිබඳ කාරක සභාවේ අනුමතිය ද හිමිවී තිබෙනවා.\nආනයන පාලන බලපත්‍රවලට යටත් කරන ලද භාණ්ඩ ආනයනය සදහා වැයවන මුදල් දේශීය කර්මාන්ත සහ අපනයනවලට බාධා නොවන ලෙස ඉතිරි කර ගැනීම මෙම ගැසට් පත්‍රය හරහා සිදුවනු ඇති.\nමේ අනුව තෝරා ගන්නා ලද අත්‍යවශ්‍ය නොවන භාණ්ඩ අතුරින් භාණ්ඩ 369ක් ආනයනය කිරීම සදහා ආනයන පාලන බලපත්‍ර අවශ්‍යතා පැනවීමේ යෝජනාව බලාත්මක කිරීම පිණිස රෙගුලාසි පනවා 2022.04.09 දිනැති අංක 2274/42 දරන ගැසට් පත්‍රය ප්‍රකාශයට පත්කර තිබෙනවා.\n2022 අප්‍රේල් 10 වැනි දින හෝ ඊට පසු දිනකදී නැව් හෝ ගුවන්ගත කළ භාණ්ඩ ආනයනයේදී මෙම රෙගුලාසී අදාළ වනවා.\nඅත් ඔරලෝසු හා ඔරලෝසු, විදුලි සංදේශ උපකරණ සහ කොටස්, කිරි නිෂ්පාදන, මද්‍යසාර, රූපලාවන්‍ය නිෂ්පාදන, ඉටිපන්දම්, ලාම්පු සහ ආලෝක උපාංග, පළතුරු, රබර් නිෂ්පාදන (ටයර් සහ මකන) , විදුලි උපකරණ සහ ඉලෙක්ට්‍රොනික අයිතම යන කාණ්ඩවලට අයත් භාණ්ඩ ආනයනය සදහා සාපේක්ෂව වැඩි පිරිවැයක් දරා  ඇතිබවත් එය මුළු ආනයන පිරිවැයෙන් 84%ක ප්‍රමාණයක් බවත් මෙහිදී අනාවරණය වුණා.\nමේ අනුව මෙම භාණ්ඩ ආනයනය සදහා පසුගිය වසර 3ක කාලය තුළ සාපේක්ෂව වැය කරන ලද  ඇමරිකානු ඩොලර් මිලියන 512ක පමණ ප්‍රමාණයෙන් සැලකිය යුතු ප්‍රමාණයක් කර්මාන්ත සහ අපනයනවලට බාධා නොවන පරිදි ඉතිරිකර ගැනීම මේ හරහා අපේක්ෂා කෙරෙනවා.",
       "URL": "https://www.hirunews.lk/304848/මහ-බැංකු-අධිපති-මුදල්-අමාත්‍යාංශ-ලේකම්-ඇතුළු-නිලධාරීන්-ලබන-සතියේ-මුදල්-කාරක-සභාවට",
       "Category": "Local News",
       "Parent URL": "https://www.hirunews.lk/local-news.php?pageID=1155"
}