{
       "Source": "hirunews",
       "Timestamp": "Sunday, 26 July 2020 - 18:31",
       "Headline": "කේරළ ගංජා කිලෝ ග්‍රෑම් 45ක් මන්නාරම වෙරළෙන් සොයාගනියි",
       "News Content": "මන්නාරම, කරත්තෝල් වෙරළ තීරයේ සඟවා තිබූ රුපියල් ලක්ෂ 50කට අධික වටිනාකමින් යුත් කේරළ ගංජා කිලෝ ග්‍රෑම් 45 ග්‍රෑම් 325 ක් ඊයේ (25) සිය භාරයට ගත් බව මන්නාරම පොලීසිය පවසනවා.\nපොලීසිය පැවසුවේ කරත්තෝල් වෙරළ තීරයේ ගැඹුරු වළක් තුළ සූක්ෂම ලෙස ගබඩාකොට තිබූ කේරළ ගංජා තොගයක් මෙලෙස සොයාගත් බවයි.\nපසුගිය 21 වැනිදා කේරළ ගංජා ජාවාරමක් සම්බන්ධයෙන් අත්අඩංගුවට ගත් සැකකරුවකුගෙන් අධිකරණ නියෝග යටතේ රඳවාගෙන සිදුකළ දීර්ඝ ප්‍රශ්න කිරීම්වලදී කේරළ ගංජා තොගය පිළිබඳ තොරතුරු අනාවරණය කරගත් බව පොලීසිය පවසනවා.\nසැකකරු ඉන්දියාවේ සිට ධීවර බෝට්ටුවකින් කේරළ ගංජා තොගය මෙරටට ගෙනවිත් තිබූ අතර කිලෝ ග්‍රෑම් 07 ආසන්න ප්‍රමණයක් අළෙවි කිරීම සඳහා සූදානම් කරමින් සිටියදී මන්නාරම කොට්ඨාස දූෂණ මර්දන ඒකකය මගින් පසුගියදා සැකකරු අත්අඩංගුවට ගෙන තිබුණා.\nපොලීසිය පැවසූයේ සැකකරු දීර්ඝ කාලයක් මෙම මත්ද්‍රව්‍ය ජාවාරම සිදුකරගෙන ගොස් ඇති අතර, ඉල්ලුම අනුව වෙරළ තීරයේ සඟවා තිබූ කේරළ ගංජා රැගෙන අළෙවි කර ඇති බවයි.\nකේරළ ගංජා මාළු ප්‍රවාහනය කරන ලොරි රථවල සඟවා කොළඹට ප්‍රවාහනය කිරීමට සැලසුම් කර තිබූ බවට සිදුකළ විමර්ශනවලින් අනාවරණය වූ බවයි පොලීසිය වැඩිදුරටත් පවසන්නේ.\nඅත්අඩංගුවට ගත් කේරළ ගංජා තොගය මන්නාරම මහේස්ත්‍රාත් අධිකරණයට ඉදිරිපත් කිරීමට නියමිත අතර, මන්නාරම පොලීසිය වැඩිදුර විර්ශන\nමෙහෙයවනවා.",
       "URL": "https://www.hirunews.lk/246453/කේරළ-ගංජා-කිලෝ-ග්‍රෑම්-45ක්-මන්නාරම-වෙරළෙන්-සොයාගනියි",
       "Category": "Local News",
       "Parent URL": "https://www.hirunews.lk/local-news.php?pageID=2559"
}