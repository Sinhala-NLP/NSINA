{
       "Source": "hirunews",
       "Timestamp": "Monday, 15 January 2018 - 7:28",
       "Headline": "අද විනාශ කෙරෙන කොකේන් කිලෝ 900",
       "News Content": "ශ්‍රී ලංකාවේ මෙතෙක් සොයාගන්නා ලද විශාලතම කොකේන් මත්ද්‍රව්‍ය  කිලෝග්‍රෑම් 900 කට අධික ප්‍රමාණයක් කොළඹ ප්‍රධාන මහේස්ත්‍රාත්වරයාගේ අධීක්ෂණය යටතේ අද (15) විනාශ කිරීමට නියමිතයි.\nකටුනායක ආයෝජන ප්‍රවර්ධන මණ්ඩල පරිශ්‍රයේදී පෙරවරුවේ ප්‍රසිද්ධියේ දියකරනු ලබන මෙම කොකේන් තොගය පසුව පුත්තලම ප්‍රදේශයට රැගෙන ගොස් දහනය කිරීමටයි සැළසුම් කර ඇත්තේ.\nඅදාළ කොකේන් තොගය විනාශ කරන ආකාරය නිරීක්ෂණය කිරීම සඳහා ජනාධිපති මෛත්‍රිපාල සිරිසේනද එක්වනු ඇති.\nඅත්අඩංගුවට ගන්නා ලද මත්ද්‍රව්‍ය තොගයක් ප්‍රසිද්ධියේ විනාශ කරන පළමු අවස්ථාව මෙය වනවා.\nඉක්වදෝරයේ සිට බෙල්ජියම සහ ශ්‍රී ලංකාව හරහා ඉන්දියාවේ මුන්රා වරාය දක්වා ගමන් කරමින් තිබූ එම්.එස්.සී.පැබිලෝ නෞකාවේ කන්ටේනරයක් තුළ මත්ද්‍රව්‍ය තොගයක් ඇති බවට පොලිස් මත්ද්‍රව්‍ය නාශක කාර්යාංශයට තොරතුරු ලැබී තිබුණා.\nඒ අනුව 2016 වසරේ දෙසැම්බර් 09 වනදා කොළඹ වරාය තුළ රේගු නිලධාරීන් සමග එක්ව සිදුකළ මෙහෙයුමකදියි මෙම කොකේන් තොගය අත්අඩංගුවට ගනු ලැබුවේ.\nතේක්ක දැව කඳන් සහිත කන්ටේනරයක් තුළ සූක්ෂම ආකාරයට සඟවා තිබියදී කොකේන් කිලෝ 928 යි ග්‍රෑම් 229 ක් සොයාගත් අතර, එහි වටිනාකම රුපියල් කෝටි ගණනක් වනවා.",
       "URL": "https://www.hirunews.lk/181051/අද-විනාශ-කෙරෙන-කොකේන්-කිලෝ-900",
       "Category": "Local News",
       "Parent URL": "https://www.hirunews.lk/local-news.php?pageID=4125"
}