{
       "Source": "hirunews",
       "Timestamp": "Friday, 29 January 2021 - 19:04",
       "Headline": "හෙට (30) සිට නිදහස් චතුරස්‍රය අවට මාර්ගවල විශේෂ රථ වාහන සැලැස්මක්",
       "News Content": "ජාතික නිදහස් දින උළෙලට අදාළ පෙරහුරු පැවැත්වෙන දිනවල සහ නිදහස් සමරු උළෙල පැවැත්වෙන දිනවල කොළඹ නිදහස් චතුරස්‍රය සහ ඒ අවට ප්‍රදේශයේ විශේෂ රථ වාහන සැලැස්මක් ක්‍රියාවට නංවා තිබෙනවා.\nඒ අනුව හෙට (30) සෙනසුරාදා සිට දින 05ක් නිදහස් චතුරස්‍රය ආශ්‍රිත මාර්ගවල රථවාහන ගමනාගමනය සීමා කෙරෙනු ඇති.\nමේ නිසා විකල්ප මාර්ග භාවිත කරන ලෙසයි පොලිස් මාධ්‍ය ප්‍රකාශකවරයා රියදුරන්ගෙන් ඉල්ලා සිටින්නේ.\nඒ අනුව බොරැල්ලේ සිට නෙළුම් පොකුණ වටරවුම දක්වා මාර්ගය වසා දැමෙන අතර, ඒ වෙනුවට බොරැල්ලේ සිට පැමිණෙන වාහන හෝර්ටන් පෙදෙස හරහා විජේරාම මාවත ඔස්සේ වෝඩ් පෙදෙස දෙසට ගමන් කර පුරහල, යුනියන් පෙදෙස හරහා ගමන් කළ හැකි වනවා.\nකොළඹ සිට බොරැල්ල දෙසට ගමන් කරන වාහනවලටද අදාළ මාර්ගය භාවිත කළ හැකියි.\nකෙසේ වෙතත්, ගාලු පාර සහ බෞද්ධාලෝක මාවතේ රථවාහන ගමනාගමනය සාමාන්‍ය පරිදි සිදුකෙරෙන බවයි පොලිසිය වැඩිදුරටත් සඳහන් කළේ.",
       "URL": "https://www.hirunews.lk/261083/හෙට-30-සිට-නිදහස්-චතුරස්‍රය-අවට-මාර්ගවල-විශේෂ-රථ-වාහන-සැලැස්මක්",
       "Category": "Local News",
       "Parent URL": "https://www.hirunews.lk/local-news.php?pageID=2181"
}