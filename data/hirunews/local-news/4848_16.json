{
       "Source": "hirunews",
       "Timestamp": "Thursday, 06 October 2016 - 19:10",
       "Headline": "ලාංකිකයෙක් ගිනස් පොතට යයි",
       "News Content": "ගිනස් ලෝක වාර්තාවක් බිහිකරන්නට ශ්‍රී ලාංකිකයෙක් ගත් උත්සාහයක් අද සාර්ථක වුණා.\nඑම උත්සාහය සාර්ථක කරගැනීමට සමත් වුණේ ශ්‍රී ලංකා වරාය අධිකාරියේ ජනක කාංචනයි.\nජනක කාංචන අද පෙරවරුවේ වරාය අධිකාරියේ මහපොළ අභ්‍යාස ආයතනයට පැමිණියේ නව ගිනස් ලෝක වාර්තාවක් පිහිටුවීමේ උත්සාහයක යෙදෙන්නටයි.\nවිනාඩියක් තුළ මිලිමීටර් 12 ක ඝනකමකින් යුත් කම්බි 12කට වැඩියෙන් කටින් නවා ගිනස් වාර්තාවක් පිහිටුවීමට උත්සාහ කිරීම ඔහුගේ අරමුණ වුණා.\nජනකගේ මෙම ගිනස් ලෝක වාර්තාව පිහිටුවීමේ ක්‍රියාවලිය අධීක්ෂණය සඳහා ක්‍රීඩා අමාත්‍යාංශයේ ලේකම් ඩී.එම් දිසානායක මහතා සහ ගිනස් ලෝක වාර්තා කමිටුවේ ශ්‍රී ලංකා සම්බන්ධීකරණ නිලධාරීන්ද එක්ව සිටියා.\nඒ අනුව ඔහු විනාඩියක් තුළ මිලිමීටර් 12 ක ඝනකමකින් යුත් කමිබි 20 ක් සිය කටින් නවනු ලැබුවා.\nමීට පෙර රුසියානු ජාතිකයෙක් විනාඩියක් තුළ කමිබි 12 ක් නලල භාවිත කර නවමින් ගිනස් වාර්තාවක් බිහිකර තිබුණා.\nඒ අනුව ජනක කාංචන උත්සාහ කළේ ලොව ශක්තිවන්තම දත් දෙපළ හිමි පුද්ගලයා ලෙස ගිනස් පොතට ඇතුළත් වන්නටයි.\nඑම උත්සාහය සාර්ථක කර ගන්නට ජනකට අද හැකිවුණා.\nගිනස් ලෝක වාර්තාව බිහිකරන්නට ගත් උත්සාහය සාර්ථක කරගැනීමෙන් අනතුරුව ජනක සිය අනාගත සැලසුම් පිළිබඳවත් මාධ්‍ය හමුවේ අදහස් පළ කළා.",
       "URL": "https://www.hirunews.lk/144616/ලාංකිකයෙක්-ගිනස්-පොතට-යයි",
       "Category": "Local News",
       "Parent URL": "https://www.hirunews.lk/local-news.php?pageID=4848"
}