{
       "Source": "hirunews",
       "Timestamp": "Sunday, 11 July 2021 - 8:34",
       "Headline": "එක්වරකදී ලැබෙන වැඩිම කොරෝනා එන්නත් තොගය දිවයිනට (වීඩියෝ)",
       "News Content": "එක් වාරයකදී මෙරටට ලැබුණු වැඩිම එන්නත් තොගය අද අලුයම දිවයිනට රැගෙන එනු ලැබුවා.\nඒ අනුව සයිනොෆාම් එන්නත් මාත්‍රා ලක්ෂ විස්සෙන් ලක්ෂ 10ක් රැගත් ශ්‍රී ලංකන් ගුවන් සේවයට අයත් යූ.එල්. 869 දරණ පළමු ගුවන් යානය අලුයම 5.10ට කටුනායක ගුවන් තොටුපළ වෙත පැමිණි බවයි ගුවන් තොටුපළ හිරු වාර්තාකරු ප්‍රකාශ කළේ.\nඅද දිනයේ මෙරටට සයිනොෆාම් එන්නත් ලක්ෂ 20ක් රැගෙන ඒමට නියමිතයි.\nමෙහි දෙවන තොගය  අද උදෑසන 6යි 40ට දිවයිනට රැගෙන ඒමට නියමිතයි.\nඅද ලැබුණු මෙම එන්නත් තොගය මෙරට එන්නත්කරණ වැඩසටහන යටතේ පළමු මාත්‍රාව නොලැබුණු අයට ලබාදීමට කටයුතු කරන බවයි සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන සඳහන් කළේ.\nමේ අතර කොරෝනා වෛරසයට එරෙහිව එන්නත් මාත්‍රා දෙකම ලබාගත් මෙරට ජනතාව වෙනුවෙන් අන්තර්ජාතික වශයෙන් පිළිගන්නා කොවිඩ් එන්නත්කරණ ඩිජිටල් කාඩ්පත හඳුන්වාදීම ඊයේ සිදු කෙරුණා.\nසෞඛ්‍ය අමාත්‍යාංශයේදී අමාත්‍ය නාමල් රාජපක්ෂගේ ප්‍රධානත්වයෙන් එය සිදු කෙරුණු බවයි තරුණා හා ක්‍රීඩා අමාත්‍යාංශය සඳහන් කළේ.\nඒ අනුව එහි පළමු අදියර වශයෙන් මේ මස ජපානයේ ටෝකියෝ නුවර පැවැත්වෙන ඔලිම්පික් උළෙල සඳහා පිටත්ව යාමට නියමිත ශ්‍රී ලංකා ජිම්නාස්ටික් සංගමයේ ලේකම් කපිල ජීවන්ත වෙත පළමු කොවිඩ් එන්නත්කරණ ඩිජිටල් කාඩ්පත ලබාදීම සිදු කෙරුණා.\nමෙම කොවිඩ් එන්නත්කරණ ඩිජිටල් කාඩ්පත සඳහා වූ අයදුම්පත්‍රය එන්නත් මාත්‍රා දෙකම ලබාගත් සියලුම ශ්‍රී ලාංකිකයන්ට ඉදිරියේදී සෞඛ්‍ය අමාත්‍යාංශයේ වෙබ් අඩවියෙන් බාගත කිරීමේ හැකියාව පවතිනවා.\nඊට එන්නත් ලබාගත් පුද්ගලයාගේ නම වයස, හැඳුනුම්පත් අංකය, එන්නත ලබාගත් දිනය, ලබාගත් එන්නත් වර්ගය සහ කාණ්ඩ අංකයද ඇතුලත් බවයි තරුණා හා ක්‍රීඩා අමාත්‍යාංශය වැඩිදුරටත් සඳහන් කළේ.\nමේ අතර ඊයේ මෙරටින් තවත් කොරෝනා ආසාදිතයන් 1548 වාර්තාවීමත් සමඟ සමස්ත කොරෝනා ආසාදිත සංඛ්‍යාව ද 273,031 දක්වා ඉහළ ගියා.\nනව ආසාදිතයින් අතර විදේශයන් හි සිට පැමිණි 33 ද වනවා.",
       "URL": "https://www.hirunews.lk/276658/එක්වරකදී-ලැබෙන-වැඩිම-කොරෝනා-එන්නත්-තොගය-දිවයිනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1828"
}