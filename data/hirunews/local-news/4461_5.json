{
       "Source": "hirunews",
       "Timestamp": "Tuesday, 20 June 2017 - 13:35",
       "Headline": "සීමා කෙරුණු රෝහල්වලට යළි ඩෙංගු රෝගීන් ඇතුළත් කර ගනී",
       "News Content": "ඩෙංගු ඇතුළු උණ රෝගීන් පිරී පැවතීම හේතුවෙන් සීමා වී තිබූ ප්‍රධාන පෙළේ රෝහල් කිහිපයක රෝගීන් ඇතුළත් කර ගැනීම මේ වන විට යථා තත්ත්වයට පත්වී තිබෙනවා.\nඊයේ දිනයේ පස්වරුව වන තෙක් ශ්‍රී ජයවර්ධනපුර රෝහලට රෝගීන් ඇතුළත් කර ගැනීම සීමා කර තිබුණ ද මේ වන විට යළි උණ සහ ඩෙංගු රෝගීන් ඇතුළත් කර ගැනීම සිදුකරන බවයි එහි අධ්‍යක්ෂ වෛද්‍ය සුසිත සේනාරත්න හිරු ප්‍රවෘත්ති අංශයට සදහන් කළේ.\nඑමෙන්ම රෝගීන් ඇතුළත් කර ගැනීම තාවකාලිකව අත්හිට වූ අයි.ඩී.එච්. උණ රෝහලේ ද රෝගීන් ඇතුළත් කර ගැනීම මේ වන විට ආරම්භ කර තිබෙනවා.\nකොළඹ ජාතික රෝහලේ මේ වන විට ඩෙංගු ඇතුළු උණ රෝගීන් 349 දෙනෙකු සිටින අතර, ඉන් 73 දෙනෙකු බරපතල තත්වයේ පසුවන බවයි රෝහල් අධ්‍යක්ෂ වෛද්‍ය අනිල් ජාසිංහ හිරු ප්‍රවෘත්ති අංශයට සදහන් කළේ.\nඅයි.ඩී.එච්. උණ රෝහලේ ඩෙංගු ඇතුළු උණ රෝගීන් 400ක් සිටින අතර ඉන් 100 දෙනෙකු අවදානම් තත්ත්වයේ පසුවන බවයි රෝහල් අධ්‍යක්ෂිකා වෛද්‍ය දිමුතු රත්නායක හිරු ප්‍රවෘත්ති අංශයට කියා සිටියේ.\nශ්‍රී ජයවර්ධනපුර රෝහලේ මේ වන විට උණ රෝගීන් 450ක් සිටිනවා.\nදිවයිනේ රෝහල් සඳහා ඇතුළත්ව සිටින ඩෙංගු රෝගීන් වැඩි පිරිසකට වැළදී ඇත්තේ සංකූලතා වැඩි ඩෙංගු දෙවන කාණ්ඩයට අයත් වෛරසයයි.\nමාතලේ දිස්ත්‍රික්කයෙන් ඩෙංගු රෝගීන් 735ක් වාර්තා වී ඇති අතර, මේ වන විට සිදුව ඇති මරණ සංඛ්‍යාව 3ක්.\nමාතලේ දිස්ත්‍රික්කයේ උකුවෙල, ගලේවෙල, දඹුල්ල, රත්තොට සහ මාතලේ මහ නගර සභා ප්‍රදේශය ඩෙංගු අධි අවදානම් කලාප ලෙස නම් කර තිබෙන බවයි මාතලේ දිස්ත්‍රික් සෞඛ්‍ය අධ්‍යක්ෂවරයා හිරු ප්‍රවෘත්ති අංශයට සදහන් කළේ.\nමේ වසරේ මේ දක්වා ගත වූ කාලය තුළ ඩෙංගු රෝගය වැළදීමෙන් පුද්ගලයින් 200කට ආසන්න පිරිසක් මිය ගොස් අතර, තවත් 64,000කට අධික පිරිසකට ඩෙංගු වෛරසය ආසාදනය වී තිබෙනවා.\nඉන් වැඩිම රෝගීන් පිරිසක් වාර්තා වන්නේ බස්නාහිර පළාතෙන්.",
       "URL": "https://www.hirunews.lk/163989/සීමා-කෙරුණු-රෝහල්වලට-යළි-ඩෙංගු-රෝගීන්-ඇතුළත්-කර-ගනී",
       "Category": "Local News",
       "Parent URL": "https://www.hirunews.lk/local-news.php?pageID=4461"
}