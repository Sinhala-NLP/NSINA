{
       "Source": "hirunews",
       "Timestamp": "Friday, 13 May 2022 - 20:38",
       "Headline": "ගාලු මුවදොර තරුණයින් සම්බුදු තෙමඟුලට සැරසේ (වීඩියෝ)",
       "News Content": "ගාලු මුවදොර විරෝධතාව 35 වන දිනටත් මේ වනවිට ක්‍රියාත්මක අතර, මෙම සාමකාමී අරගලය නීතිවිරෝධී ලෙස විසුරුවා හැරීම වැළැක්වීමේ නියෝගයක නිකුත් කරන ලෙස ඉල්ලා ගොනු කෙරුණු මූලික අයිතිවාසිකම් පෙත්සමක් ලබන 31 වනදා සලකා බැලීමට ශ්‍රේෂ්ඨාධිකරණය අද නියම කළා.\nඒ, අගවිනිසුරුවරයා ප්‍රමුඛ ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ලක් ඉදිරියේ අදාළ පෙත්සම කැඳවූ අවස්ථාවේදීයි.\nඅරගලයේ නියුතු දික්වැල්ල ප්‍රදේශයේ සිවිල් ඉංජිනේරුවරයෙකු ගොනු කර ඇති මෙම පෙත්සමේ වගඋත්තරකරුවන් ලෙස පොලිස්පතිවරයා, යුද හමුදාපතිවරයා, ආරක්ෂක ලේකම්වරයා, ජනාධිපති ලේකම්වරයා සහ නීතිපතිවරයා නම් කර තිබෙනවා.\nගාලු මුවදොර විරෝධතාව සඳහා ඇඳිරිනීතිය කාලසීමාවේදීත් පිරිස් පැමිණෙන අතර, මේ වනවිට තරුණයින් පිරිසක් වෙසක් පොහොය වෙනුවෙන් එහි වෙසක් කූඩු නිර්මාණයේ නිරත වනවා.\nමේ අතර, කොල්ලුපිටිය පිහිටි අරලියගහ මන්දිරය ඉදිරිපිට අද පිරිසක් විසින් නැවතත් විරෝධතාවක් ආරම්භ කළා.\nමේ අතර, අරලියගහ මන්දිරය ඉදිරිපිට පැවති උද්ඝෝෂණයේ නිරත වන අරගලකරුවන්ට බාධා වන අයුරින් වාහන නැවැත්වීම සහ මාර්ග බාධක යෙදීම මගින් ඔවුන්ගේ මූලික මිනිස් අයිතිවාසිකම් උල්ලංඝනය වන බවට පවසමින් ගොනු කල මූලික අයිතිවාසිකම් පෙත්සමේ වගඋත්තරකරුවෙකු ලෙස නව අග්‍රාමාත්‍ය රනිල් වික්‍රමසිංහ නම් කිරීමට ශ්‍රේෂ්ඨාධිකරණය අවසර ලබා දුන්නා.\nඒ, අද එම පෙත්සම බුවනෙක අලුවිහාරේ, මුර්දු ප්‍රනාන්දු සහ මහින්ද සමයවර්ධන යන ත්‍රිපුද්ගල ශ්‍රේෂ්ඨාධිකරණය විනිසුරු මඩුල්ල ඉදිරියේ කැඳවූ අවස්ථාවේදීයි.\nමේ අතර, නව අග්‍රාමාත්‍යවරයා පිළි නොගන්නා බව පවසමින් වෘත්තීය සමිති සම්බන්ධිකරණ මධ්‍යස්ථානය අද පස්වරුවේ ජනාධිපතිවරයා වෙත ලිපියක් ලබාදීමට කොළඹ - කොටුව ජනාධිපති මන්දිරය අසලට පැමිණියා. ඔවුන්ට ඒ වෙත යෑමට පොලිසිය ඉඩ නොදීමත් සමඟ දෙපිරිස අතර උණුසුම් තත්ත්වයක් හට ගත්තා.\nකෙසේ වෙතත්, පසුව ජනාධිපතිවරයාගේ පෞද්ගලික ලේකම්වරයා පැමිණ එම ලිපිය භාරගත්තා.",
       "URL": "https://www.hirunews.lk/304272/ගාලු-මුවදොර-තරුණයින්-සම්බුදු-තෙමඟුලට-සැරසේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1171"
}