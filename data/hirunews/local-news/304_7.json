{
       "Source": "hirunews",
       "Timestamp": "Wednesday, 31 May 2023 - 15:08",
       "Headline": "මහා පරිමාණයෙන් මත්කුඩු ජාවාරමේ නිරත 'බුල්ලා' ගේ ගෝලයෝ 2ක් රිමාන්ඩ්",
       "News Content": "මහා පරිමාණ මත්ද්‍රව්‍ය ජාවාරම්කරුවකු වන බුල්ලා නමැත්තාගේ ප්‍රධාන ගෝලයින් දෙදෙනෙකු අපරාධ පරීක්ෂණ දෙපාර්තමේන්තුවේ නීති විරෝධී වත්කම් විමර්ශන කොට්ඨාසය විසින් අත්අඩංගුවට ගෙන තිබෙනවා.\nමොවුන් දෙදෙනා අත්අඩංගුවට ගෙන ඇත්තේ පසුගිය 26 දින මහනුවර අනිවත්ත ප්‍රදේශයේදීයි.\nබුල්ලා නමැත්තා ඩුබායි රාජ්‍යයේ සිට ශ්‍ර්‍රී ලංකාව තුළ විශාල වශයෙන් මත්ද්‍රව්‍ය ජාවාරමේ නිරත වන අයකු බවයි පැවසෙන්නේ.\nඅත්අඩංගුවට ගත් සැකකරුවකු මහනුවර ප්‍රදේශයේ හෝටල් හිමිකරුවකු බවත් අනෙක් සැකකරු සංචාරක ක්ෂේත්‍රයේ සුඛෝපභෝගී වාහන සපයන පුද්ගලයකු බවයි වාර්තා වන්නේ.\nපොලිස් පරීක්ෂණවලින් හෙළි වී ඇත්තේ සැකකරුවන්ගේ බැංකු ගිණුම්වල රුපියල් කෝටි 20කට අධික මුදලක් සංසරණය වී ඇති බවයි.\nමත්ද්‍රව්‍ය චෝදනාවක් සම්බන්ධයෙන් අත්අඩංගුවට ගත් පුද්ගලයකුගෙන් ප්‍රශ්න කිරීමේදී ඔහු සතුව තිබූ බැංකු ගිණුමකට මුදල් තැන්පත් කළ රිසිට් පතක් පිළිබඳ තොරතුරු සොයා ගිය කටුගස්තොට පොලිසියට හෙළි වූයේ අදාළ ගිණුම හිමි පුද්ගලයා මත්ද්‍රව්‍ය ජාවාරමේ නිරත වන අයකු බවයි.\nවැඩිදුර විමර්ශන සිදු කළ කටුගස්තොට පොලිසිය එම බැංකු ගිණුම හිමි පුද්ගලයා සමඟ තවත් පුද්ගලයකු සිටින බවත් ඔවුන් සතුව බැංකු ගිණුම් 10ක් හිබෙන බවත් ඩුබායි රාජ්‍යයේ සිට ශ්‍ර්‍රී ලංකාව තුළ මත්ද්‍රව්‍ය ජාවාරමේ නිරත පුද්ගලයා විසින් මෙරටට මත්ද්‍රව්‍ය එවන බවත් මොවුන් දෙදෙනා ඒවා බෙදා හරින බවත් අනාවරණය වී තිබෙනවා.\nඅත්අඩංගුවට ගත් මෙම සැකකරුවන් වයස අවුරුදු 38ක් හා 40ක් වන මහනුවර අනිවත්ත ප්‍රදේශයේම පදිංචිකරුවන්.\nසැකකරුවන් සතුව නීති විරෝධි ලෙස උපයා ගත් වත්කම් රැසක් තිබෙන බව අනාවරණය වී ඇති අතර රැඳවුම් නියෝග මත කරන ලද ප්‍රශ්න කිරීම්වලින් පසුව අද (31) ඔවුන් මහනුවර මහේස්ත්‍රාත් අධිකරණයට ඉදිරිපත් කර ඇති බවයි වාර්තා වන්නේ.\nසැකකරුවන් දින 14කට රක්ෂිත බන්ධනාගත කර තිබෙනවා.",
       "URL": "https://www.hirunews.lk/336693/මහා-පරිමාණයෙන්-මත්කුඩු-ජාවාරමේ-නිරත-බුල්ලා-ගේ-ගෝලයෝ-2ක්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=304"
}