{
       "Source": "hirunews",
       "Timestamp": "Tuesday, 22 February 2022 - 14:46",
       "Headline": "පානදුර සලිදුගේ කුඩු සල්ලි රට යවලා - පොලිස් විමර්ශන පුළුල් කෙරේ",
       "News Content": "විදෙස්ගතව සිට මෙරට තුළ මත්ද්‍රව්‍ය ජාවාරම මෙහෙය වනු ලබන සලිදු කරුණාරත්න හෙවත් පානදුර සලිදු නැමැත්තාට අයත් රුපියල් කෝටි 2ක මුදල් උණ්ඩියල් ක්‍රමයට විදේශ රටකට යැවීමේ සිද්ධියක් සම්බන්ධයෙන් පොලීසිය විමර්ශනයක් ආරම්භ කර තිබෙනවා.\nදැනට මේ පිළිබදව සැකකරුවෙකු අත්අඩංගුවට ගෙන ඇති අතර, ඔහු වත්තල ප්‍රදේශයේ පදිංචිකරුවෙකු බවයි පොලීසිය සදහන් කළේ.\nමත්ද්‍රව්‍ය ජාවාරමෙන් මෙම රුපියල් කෝටි දෙකක මුදල උපයාගෙන ඇති බවට අනාවරණ කරගෙන තිබෙනවා.\nඒ අනුව පානදුර සලිදු නැමැත්තාගේ මෙරට පවතින වත්කම් සම්බන්ධයෙන් ද විමර්ශනයක් ආරම්භ කර ඇති බවයිපොලීසිය සඳහන් කළේ.\nඑසේම ඩුබායි රාජ්‍යයට පළා ගොස් සිටින තවත් මත්ද්‍රව්‍ය ජාවාරම්කරුවෙකු වන නඳුන් චින්තක හෙවත් හරක් කටා ඇතුළු සැකකරුවන් 20 දෙනෙකු සම්බන්ධයෙන් දේපළ හා වත්කම් පිළිබදව විමර්ශනයක් ආරම්භ කර තිබෙනවා.\nඊට අදාළව කරුණු අපරාධ පරීක්ෂණ දෙපාර්තමේන්තුව විසින් අධිකරණයට ද ඉදිරිපත් කර ඇති බවයි වාර්තා වන්නේ.",
       "URL": "https://www.hirunews.lk/297713/පානදුර-සලිදුගේ-කුඩු-සල්ලි-රට-යවලා-පොලිස්-විමර්ශන-පුළුල්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1341"
}