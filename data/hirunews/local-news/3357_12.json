{
       "Source": "hirunews",
       "Timestamp": "Saturday, 11 May 2019 - 13:01",
       "Headline": "දහම් පාසල් හෙට ඇරඹේ",
       "News Content": "පෙර දැනුම් දුන් පරිදි හෙට දිනයේ දහම් පාසල් ආරම්භ කරන බව බෞද්ධ කටයුතු දෙපාර්තමේන්තුව පවසනවා.\nඑහි දහම් පාසල් කටයුතු භාර කොමසාරිස් එච්.එම්. කුමාරි කියා සිටියේ විහාරස්ථානවල ආරක්ෂාව පිළිබද අවශ්‍ය පියවර ගන්නා ලෙස සමස්ත ලංකා ශාසනාරක්ෂක බල මණ්ඩලය හා බෞද්ධ කටයුතු කොමසාරිස් ජනරාල්වරයා විසින් සියළු විහාරස්ථාන වෙත මේ වන විටත් ලිඛිතව දැනුම් දී ඇති බවයි.\nමේ අතර, විශ්වවිද්‍යාලවල ආරක්ෂක තත්ත්වය සම්බන්ධයෙන් උපකුලපතිවරයා සෑහීමකට පත්වන්නේ නම් අනිද්දායින් පසු සියලූම රාජ්‍ය විශ්වවිද්‍යාල සහ උසස් අධ්‍යාපන ආයතන ආරම්භ කිරීම සඳහා අදාළ ආයතන වෙත බලය පවරා තිබෙනවා.\nවිශ්වවිද්‍යාල කොමිෂන් සභාව නිවේදනයක් නිකුත් කරමින් ප්‍රකාශ කළේ අධ්‍යයන කටයුතු ආරම්භ කරන දින සහ එහි ක්‍රමවේදය පිළිබඳව තීරණය කිරීමට උපකුලපතිවරුන්ට හැකියාව පවතින බවයි.\nඑමෙන්ම, ප්‍රාථමික අංශය සඳහා රජයේ පාසල්වල දෙවන වාරයේ අධ්‍යයන කටයුතු අනිද්දා ආරම්භ කරන බව ද අධ්‍යාපන අමාත්‍යාංශය මීට පෙර සඳහන් කළා.\nහයවන ශ්‍රේණියේ සිට 13වන ශ්‍රේණිය දක්වා පන්තිවල දෙවන වාරයේ අධ්‍යයන කටයුතු පසුගිය සදුදා ආරම්භ කෙරුණද සැලකිය යුතු ළමයින් පිරිසක් පාසැල් පැමිණ සිටියේ නැහැ.",
       "URL": "https://www.hirunews.lk/216179/දහම්-පාසල්-හෙට-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=3357"
}