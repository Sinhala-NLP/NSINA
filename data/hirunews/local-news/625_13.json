{
       "Source": "hirunews",
       "Timestamp": "Tuesday, 03 January 2023 - 20:15",
       "Headline": "මාර්ටිනා නව්‍රතිලෝවාගේ උගුර ආශ්‍රිතව පිළිකාවක්",
       "News Content": "ලොව බිහිවූ විශිෂ්ඨතම ටෙනිස් ක්‍රීඩිකාවක වන මාර්ටිනා නව්‍රතිලෝවාගේ උගුර ආශ්‍රිතව පිළිකාවක් හටගෙන ඇති බව ඒ පිළිබඳව සිදු කළ රෝග විනිශ්චයකදී හෙළි වී තිබෙනවා.\n66 හැවිරිදි මාර්ටිනා නව්‍රතිලෝවාගේ ගෙල ප්‍රදේශයේ ඉදිමුණු වසා ගැටිති සොයා ගැනුණේ පසුගිය නොවැම්බර් මාසයේදීයි.\nඒ පිළිබඳව සිදුකළ වෛද්‍ය පරීක්ෂණයකදීයි ඇයගේ උගුරේ සහ පියයුරු ආශ්‍රිතව පිළිකාවක් ඇති බව හඳුනාගෙන ඇත්තේ.\nමේ අතර මාර්ටිනා ගේ රෝගී තත්ත්වය දැනගැනීමෙන් අනතුරුව ඇයගේ රසික රසිකාවියන් විසින් ඇයට ඉක්මන් සුවය පතා නිකුත් කළ පණිවුඩ හරහා ඇයගේ ට්විටර් ගිණුම පිරී ඉතිරී ගොස් ඇති බව මාටිනා ට්විටර් පණිවිඩයක් නිකුත් කරමින් පවසා සිටියා.\nවසර 2010 දී මෙම සුපිරි ක්‍රීඩිකාවට පියයුරු පිළිකාවක් ඇති බව හඳුනා ගත් නමුත් පසුව ඇය එම රෝගී අවදානමෙන් මිදුනා.\nකෙසේ වෙතත් පියයුරු සහ උගුරේ පිළිකාව සමඟ ඇති සටන හමුවේ තමා තවමත් 'පරාජය වී නොමැති බවත් සටන කිසිලෙසකින් අත් නොහරින බවත්' මාර්ටිනා නව්‍රතිලෝවා අවධාරනය කර තිබෙනවා.\nමේ අතර ඇයට ඉක්මන් සුව ප්‍රාර්ථනා කරමින් සුබ පැතුම් පිරිනැමූ අය අතර එංගලන්තයේ දෙවැනි චාල්ස් රජු සහ බිසව ද වනවා.\nවිම්බල්ඩන් ඉතිහාසයේ විශිෂ්ඨතම කේවල ශූරිය වන නවරතිලෝවා ගේ බෙල්ලේ පිළිකා ආකාර දෙකක් ඇති බව වෛද්‍යවරුන් විසින් හඳුනාගෙන ඇති බව නිවේදනය කිරීමත් සමඟ තවත් හිටපු අංක එකේ ටෙනිස් ක්‍රීඩිකාවක වන බිලී ජීන් කිං ඇයට සහාය වීමට ඉදිරියට පැමින තිබෙනවා.\nසිය ට්විටර් ගිණුමේ '@ මාර්ටිනා ශක්තිමත් මෙන්ම නිර්භීත ය යනුවෙන් සටහනක් තබා තිබුනා.\nචෙක් ජනරජයේ Revnice හි උපත ලද අතර තමන් සමලිංගික‍යෙකු බව ප්‍රසිද්ධියේ ප්‍රකාශ කළ ක්‍රීඩිකාවන්ගෙන් කෙනෙකු ද වන නව්රතිලෝවා හිටපු රුසියානු රූ රැජිනක වන ජූලියා ලෙමිගෝවා (50) සමඟ විවාහ වී සිටිනවා.\n1978 සහ 1990 අතර විම්බල්ඩන් ශූරතාව 9 වතාවක් වාර්තාගත ලෙස ජයග්‍රහණය කළ මෙම සුපිරි ටෙනිස් තරුව මීට අමතරව ඇය දිනා අති මුළු ග්‍රෑන්ඩ් ස්ලෑම් ශූරතා සංඛ්‍යාව 18ක්.\n1994 දී මුලින්ම විශ්‍රාම ගිය නව්රතිලෝවා, නැවතත් වසර 2000 දී යුගල ක්‍රීඩා කිරීමට පැමිණි අතර ඉඳහිට කේවල ඉසව් සඳහා ද තරඟ කළා.\nසිය 40 වසරක වෘත්තීය දිවිය තුළ ග්‍රෑන්ඩ් ස්ලෑම්, කේවල සහ යුගල ශූරතා 59ක් දිනූ නව්‍රතිලෝවා මේ මාසයේ ඔස්ට්‍රේලියානු විවෘත ටෙනිස් තරගාවලියට පැමිණීම්ට නියමිතව සිටියේ විශේෂඥ විස්තර විචාරක කටයුතු සඳහායි.\nකෙසේ වෙතත් මෙම රෝගී තත්ත්වය හේතුවෙන් ඇය එම තරගාවලිය සඳහා සහභාගී නොවන බව ඇයගේ කළමනාකරු පවසා සිටියා.",
       "URL": "https://www.hirunews.lk/324206/මාර්ටිනා-නව්‍රතිලෝවාගේ-උගුර-ආශ්‍රිතව-පිළිකාවක්",
       "Category": "Local News",
       "Parent URL": "https://www.hirunews.lk/local-news.php?pageID=625"
}