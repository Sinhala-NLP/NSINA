{
       "Source": "hirunews",
       "Timestamp": "Tuesday, 12 January 2021 - 13:14",
       "Headline": "ETI නඩුව අද යළි කැඳවයි",
       "News Content": "ඊ.ටී.අයි. සමාගමේ හිටපු අධ්‍යක්ෂවරුන්ට ඇප ලබා නොදෙන ලෙස ඉල්ලා ඊ.ටී.අයි. තැන්පත්කරුවන් පිරිසක් අද (12) පෙරවරුවේ සිට අධිකරණ පරිශ්‍රය ආසන්නයේ නිහඬ විරෝධතාවක නිරත වනවා.\nමේ අතර, ඊ.ටී.අයි. සමාගමේ සිදුව ඇති මුල්‍ය වංචාවන්ට අදාළ නඩුව අද (12) පස්වරු 2 ට පමණ යළි කොළඹ ප්‍රධාන මහේස්ත්‍රාත් අධිකරණයේදී කැඳවීමට නියමිතයි.\nඑම නඩුව අද (12) පෙරවරුවේ කැඳවූ අවස්ථාවේ අධිකරණය නියෝග කළේ නඩු විභාගය පස්වරු 2 දක්වා කල් තැබීමටයි.\nපසුගිය සෙනසුරාදා ඊ.ටී.අයි. සමාගමේ හිටපු අධ්‍යක්ෂවරුන් වන ජීවක එදිරිසිංහ, නාලක එදිරිසිංහ, අසංක එදිරිසිංහ සහ දීපා එදිරිසිංහ යන අය අද දක්වා රක්ෂිත බන්ධනාගාර ගතකරනු ලැබුවා.\nනීතිපතිවරයාගේ උපදෙස් අනුව එම සමාගමේ හිටපු අධ්‍යක්ෂවරුන්වන ජීවක එදිරිසිංහ,නාලක එදිරිසිංහ, අසංක එදිරිසිංහ සහ දීපා එදිරිසිංහ යන අය පසුගියදා අත්අඩංගුවට ගැනුණේ බොරැල්ල ප්‍රදේශයේදීයි.\nඊ.ටී.අයි. ආයතනයේ සිදුවූ බව කියන රුපියල් බිලියන 6.4කට අධික මූල්‍ය වංචාවකට අදාළවයි.\nශ්‍රී ලංකා මහ බැංකුවට අනාවරණය නොකළ ගිණුම් පවත්වාගෙන යමින් අදාළ ගිණුම්වල පැවති තැන්පත් මුදල් හිටපු අධ්‍යක්ෂ මණ්ඩලයේ පෞද්ගලික සුඛවිහරණය සඳහා සාවද්‍ය පරිහරණය කර ඇති බවටද විමර්ශනවලදී අනාවරණවී තිබෙනවා.\nඒ අනුව නීතිපතිවරයා නියෝග කර ඇත්තේ මුදල් වංචා කිරීම, සාපරාදී විශ්වාසය කඩ කිරීම සහ සාවරාධී පරිහරණය යන චෝදනා මත  ඊ.ටී.අයි. හිටපු අධ්‍යක්ෂ මණ්ඩල සාමාජිකයින් දණ්ඩනීති සංග්‍රහයේ 386, 389 සහ 403 යන වගන්තිය යටතේ දඬුවම් ලැබිය හැකි වරදවල් සිදුකර ඇති බවයි.",
       "URL": "https://www.hirunews.lk/259511/eti-නඩුව-අද-යළි-කැඳවයි",
       "Category": "Local News",
       "Parent URL": "https://www.hirunews.lk/local-news.php?pageID=2216"
}