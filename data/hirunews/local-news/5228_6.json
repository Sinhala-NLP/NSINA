{
       "Source": "hirunews",
       "Timestamp": "Thursday, 31 December 2015 - 9:06",
       "Headline": "උපාධිධාරීන්  බස්නාහිර පළාත් මහ ඇමති සොයයි",
       "News Content": "රැකියා විරහිත උපාධිධාරීන්ට ලබාදීමට පොරොන්දු වූ බස්නාහිර පළාත් ගුරු පුරප්පාඩු ලබාගැනීම ඇතුළු ඉල්ලීම් කිහිපයක් මුල් කරගනිමින් ඒකාබද්ධ රැකියා විරහිත උපාධිධාරීන්ගේ සංගමය ඊයේ උද්ඝෝෂණයක් නිරතවුණා.\nඒ, කොළඹ පිහිටි බස්නාහිර පළාත් ප්‍රධාන අමාත්‍ය කාර්යාලය ඉදිරිපිටදීයී.\nමේ අතර, මෙම උද්ඝෝෂණය පැවති ස්ථානයට විශාල පොලිස් නිලධාරින් ප්‍රමාණයක් රාජකාරි සඳහා යොදවා තිබුණා.\nඑම ප්‍රමාණය උද්ඝෝෂණයේ යෙදුණු පිරිසට වඩා වැඩි පිරිසක්.\nඋද්ඝෝෂණයේ නිරත වූ පිරිස මාර්ගයේ පසෙක සිට සිය විරෝධතාවය පළ කිරීමෙන් පසුව ප්‍රධාන අමාත්‍ය ඉසුර දේවප්‍රිය හමුවීමට යැයි පවසමින් ප්‍රධාන අමාත්‍ය කාර්යාලය සහිත ගොඩනැගිලි සංකීර්ණයට ඇතුළුවීමට උත්සාහ කළා.\nඑහිදී එය වළක්වමින් ප්‍රධාන අමාත්‍ය කාර්යාලයේ ආරක්ෂක නිලධාරීන් එහි පිවිසුම් ගේට්ටු අගුළු දැමුවා. ඉන් අනතුරුව විරෝධතාකරුවන් ප්‍රධාන අමාත්‍යවරයාගේ කාර්යාල ගොඩනැගිල්ලේ පිවිසුම් සහ පිටවීම් දොරටු අවහිර වන අයුරින් එය ඉදිරිපිට වාඩි වී විරෝධතාවය පළ කළා.\nපසුව නැවත වරක් විරෝධතාකරුවන් ප්‍රධාන අමාත්‍ය ගොඩනැගිල්ලට ඇතුළුවීමට උත්සාහ කළ අතර එහිදී විරෝධතාකරුවන්, කාර්යාලීය ආරක්ෂක නිලධාරීන් සහ එම අවස්ථාවට පැමිණි සහකාර පොලිස් අධිකාරී රොෂාන් ඩයස් අතර ඇතිවූයේ උණුසුම් තත්ත්වයක්.\nඑම අවස්ථාවේදී ප්‍රධාන අමාත්‍යවරයා කාර්යාලය තුළ නොසිටි හෙයින් බස්නාහිර පළාත් ලේකම් ජයන්ති විජේතුංග සමඟ සාකච්ඡාවක් සඳහා විරෝධතාවයේ නිරත දස දෙනෙක් කාර්යාලය තුළට පිවිසීමට අවස්ථාව ලැබුණා.\nඔවුන් කාර්යාලය තුළට ඇතුළු වී සුළු වේලාවකට පසුව බස්නාහිර පළාත් ප්‍රධාන අමාත්‍ය ඉසුර දේවප්‍රිය සිය කාර්යාලයට පැමිණියා.\nඑහිදී ප්‍රධාන අමාත්‍යවරයා පිවිසුම් දොරටුව අසල සිටි සියලූ උද්ඝෝෂණකරුවන්ට සිය කාර්යාල සංකීර්ණයට පැමිණෙන ලෙස ආරාධනා කළා.\nපසුව ප්‍රධාන අමාත්‍යවරයා, බස්නාහිර පළාත් සභාවේ ලේකම් ජයන්ති විජේතුංග සහ බස්නාහිර පළාත් සභාවේ  කෘෂිකර්ම අමාත්‍ය ගාමිණී තිලකසිරි විරෝධතාකරුවන්ගේ ගැටළු සම්බන්ධයෙන් ඔවුන් සමඟ සාකච්ඡා කළා.\nඅදාළ සාකච්ඡාවෙන් පසුව රැකියා විරහිත උපාධිධාරීන්ගේ ගැටළු සම්බන්ධයෙන් සාකච්ඡා කිරීමට බස්නාහිර පළාත් ප්‍රධාන අමාත්‍යවරයා සමඟ එළඹෙන බදාදා විශේෂ සාකච්ඡාවක් ලබාදීමට එකඟ වූ අතර පසුව පිරිස විසිර ගියා.",
       "URL": "https://www.hirunews.lk/123119/උපාධිධාරීන්-බස්නාහිර-පළාත්-මහ-ඇමති-සොයයි",
       "Category": "Local News",
       "Parent URL": "https://www.hirunews.lk/local-news.php?pageID=5228"
}