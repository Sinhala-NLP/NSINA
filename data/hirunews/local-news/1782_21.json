{
       "Source": "hirunews",
       "Timestamp": "Sunday, 01 August 2021 - 7:44",
       "Headline": "බටුහේනේ අතුරුදන් වූ සිසුවාගේ මිතුරෙකු ගැන පරීක්ෂණ (වීඩියෝ)",
       "News Content": "රත්නපුර - බටුහේන ප්‍රදේශයේ පසුගියදා අතුරුදන් වූ 14 හැවිරිදි පාසල් සිසුවාගේ මහරගම ප්‍රදේශයේ පදිංචි මිතුරෙකු සොයා පොලීසිය විමර්ශන ආරම්භ කර තිබෙනවා.\nඒ නිවසින් පිටව ගිය අදාල සිසුවා ශ්‍රී පාදයට ගොස් එහි මුරකරුවෙකු සමග සිදුකල සංවාදයකදී පැවසූ බව කියන කරුණු පදනම් කර ගනිමින්.\nඅදාළ සිසුවා පසුගිය දිනක නල්ලතන්නි ප්‍රදේශයෙන් ශ්‍රී පාදය දෙසට ගමන් කර ඇති අතර එය දුටු ශ්‍රී පාදයේ මුරකරුවකු සිසුවාගෙන් තොරතුරු විමසා තිබෙනවා. එහිදී ඔහු ප්‍රකාශ කර ඇත්තේ තමන් මහරගම ප්‍රදේශයේ මිතුරෙකු හමුවීමට යන බවටයි.\nකෙසේ වෙතත් අදාල සිසුවාට මහරගම ප්‍රදේශයේ මිතුරෙකු සිටින බවට තමන් නොදන්නා බව සිසුවාගේ දෙමව්පියන්ගෙන්, ඥාතීන්ගෙන් සහ මිතුරන්ගෙන් කල විමසීම් වලදී ඔවුන් ප්‍රකාාශ කර ඇති බවයි පොලීසිය සඳහන් කළේ.\nඅදාල සිසුවා ශ්‍රී පාද ප්‍රදේශයට ගොස් ඇති බව පසුගියදා පොලිස් විමර්ශන වලදී අනාවරණය වුණා.\nපසුගියදා මෙලෙස අතුරුදන් වුණේ රත්නපුර - බටුහේන ප්‍රදේශයේ පදිංචි නුවන්ත ලක්ෂාන් අබේරත්න නැමැති රත්නපුර ඇලෝසියස් විද්‍යාලයේ 9 වන ශ්‍රේණියේ ඉගෙනුම ලබන සිසුවෙක්. ඔහු පොලිස් සැරයන්වරයෙකුගේ පුත්‍රයෙකු බවද සඳහන්.\nඔහු පිළිබඳ තොරතුරක් වෙතොත් ළඟම ඇති පොලීසියට දැනුම් දෙන ලෙසටයි පොලීසිය මහජනතාවට දැනුම් දෙන්නේ.",
       "URL": "https://www.hirunews.lk/278544/බටුහේනේ-අතුරුදන්-වූ-සිසුවාගේ-මිතුරෙකු-ගැන-පරීක්ෂණ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1782"
}