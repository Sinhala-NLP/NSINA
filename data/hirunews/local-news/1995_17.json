{
       "Source": "hirunews",
       "Timestamp": "Monday, 26 April 2021 - 12:26",
       "Headline": "බස්නාහිර පළාත් පාසල් පැවැත්වීම ගැන අවසන් තීරණය අද සවස (වීඩියෝ)",
       "News Content": "පවතින කොරෝනා තත්ත්වය හමුවේ බස්නාහිර පාසල් සම්බන්ධයෙන් වන තීරණය අද පස්වරුවේ ගන්නා බව බස්නාහිර ආණ්ඩුකාර හිටපු ගුවන් හමුදාපති මාෂල් ඔෆ් ද එයාර් ෆෝස් රොෂාන් ගුණතිලක ප්‍රකාශ කළා.\nඔහු කියා සිටියේ ඒ සම්බන්ධයෙන් මේ වනවිට අධ්‍යයනයක් සිදු කරන බවයි.\nකොරෝනා ආසාදිතයින් වැඩි වශයෙන් මේ වනවිට බස්නාහිර පළාතෙන් වාර්තා වෙමින් පවතිනවා.\nමේ අතර පාසල් නොපවත්වන ලෙස පාර්ශව රැසකින් ඉල්ලීම් ඉදිරිපත් වී ඇති බැවින් ඒ සම්බන්ධයෙන් සාකච්ජාවක් මේ වනවිටත් ආරම්භ කර ඇති බව අධ්‍යාපන අමාත්‍යාංශ ලේකම් මහාචාර්ය කපිල පෙරේරා ප්‍රකාශ කළා.\nඅලුත් අවුරුදු නිවාඩුවෙන් පසු දිවයින පුරා පාසල් විවෘත කෙරුණේ පසුගිය 19 වනදායි.\nඒ සෞඛ්‍ය සේවා අධ්‍යක්ෂ ජෙනරාල්වරයා විසින් නිකුත් කළ සෞඛ්‍ය මාර්ගෝපදේශවලට අනුවයි.\nඊට දින කිහිපයකට පසු මෙරටින් කොරෝනා රෝගීන් වාර්තා වීම ඉහල ගිය අතර එම තත්ත්වය හමුවේ ඇතැම් පාසල් වලින් ද ආසාදිත සිසු සිසුවියන් මෙන්ම ගුරුවරුන් ද වාර්තා වුණා.\nඒ හේතුවෙන් එම පාසල් වසා දැමීමටයි කටයුතු කෙරුණේ. මෙරට තුළ පැතිර යන නව වෛරස් ප්‍රභේදය හේතුවෙන් පසුගිය දිනවල පාසල්වලට සිසුන්ගේ පැමිණීමේ ද අඩුවක් දක්නට ලැබුණා.\nමේ අතර ශ්‍රී ලංකා ළමා රෝග විශේෂඥ වෛද්‍යවරුන්ගේ සංගමය නිවේදනයක් නිකුත් කරමින් ඉල්ලා සිටියේ පවතින තත්ත්වය හමුවේ සති දෙකකට හෝ දිවයින පුරා පාසල් තාවකාලිකව වසා දමන ලෙසයි.\nමේ අතර පවතින කොරෝනා තත්ත්වය හමුවේ හෙට සිට ආරම්භ වීමට නියමිතව තිබූ මේ වසරේ ක්‍රීඩා පාසල් සඳහා සිසුන් ඇතුළත් කරගැනීමේ සම්මුඛ සහ ප්‍රායෝගික පරීක්ෂණ දින නියමයක් නොමැතිව කල් දමා තිබෙනවා.\nඑමෙන්ම බෞද්ධ කටයුතු පිළිබඳ දෙපාර්තමේන්තුව ද අද නිවේදනයක් නිකුත් කරමින් සඳහන් කළේ හෙට පැවැත්වීමට නියමිතව තිබූ දිස්ත්‍රික් ශාසනාරක්ෂක මණ්ඩල නිලවරණය අවලංගු කිරීමට තීරණය කර ඇති බවයි.",
       "URL": "https://www.hirunews.lk/269561/බස්නාහිර-පළාත්-පාසල්-පැවැත්වීම-ගැන-අවසන්-තීරණය-අද-සවස-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1995"
}