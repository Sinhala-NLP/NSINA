{
       "Source": "hirunews",
       "Timestamp": "Thursday, 16 December 2021 - 16:21",
       "Headline": "යුගදනවි පෙත්සම් විභාගය හෙටට කල් දැමේ (වීඩියෝ)",
       "News Content": "යුගදනවි බලාගාර ගිවිසුමට එරෙහි පෙත්සම් පිළිබඳ වැඩිදුර විභාගය හෙට පෙරවරුව දක්වා කල් තැබීමට ශ්‍රේෂ්ඨාධිකරණය නියම කළා.\nපෙත්සම් අද විභාගයට ගනු ලැබුවේ අගවිනිසුරු ජයන්ත ජයසූරිය, බුවනෙක අලු‍විහාරේ, ප්‍රියන්ත ජයවර්ධන, විජිත් මලල්ගොඩ සහ එල්.ටී.බී දෙහිදෙණිය යන පංච පුද්ගල විනිසුරු මඩුල්ල ඉදිරියේයී.\nඑහිදී වග උත්තරකරුවන් ලෙස නම් කර සිටින අග්‍රාමාත්‍ය මහින්ද රාජපක්ෂ ඇතුළු අමාත්‍ය මණ්ඩලය වෙනුවෙන් පෙනී සිටි නීතිපති සංජය රාජරත්නම් පෙත්සම් සියල්ල විභාගයට නොගෙන නිෂ්ප්‍රභ කරන ලෙස මුලික විරෝධතා කිහිපයක් මතු කර සිටියා.\nපෙත්සම් ගොනුකර තිබෙන්නේ මූලික අයිතිවාසිකම් පෙත්සමක් ගොනු කිරීම සඳහා ආණ්ඩුක්‍රම ව්‍යවස්ථාවෙන් නියම කර තිබෙන නිසි කාල සීමාව ඉක්මවා ගිය පසුව බවයි නීතිපතිවරයා විසින් ඉදිරිපත් කළ එක් විරෝධතාවක සඳහන් වුණේ.\nව්‍යාපාරික ගණුදෙනුවක් අභියෝග ලක් කිරීමට හැකියාවක් නොමැති බවයි නීතිපතිවරයා වැඩිදුරටත් කියා සිටියේ. එසේම, නීතිපතිවරයා විසින් අමාත්‍ය මණ්ඩල සංදේශ හා ගිවිසුම් කෙටුම්පත් කිහිපයක් ද අධිකරණය හමුවේ ගොනු කළා.\nපසුව, පෙත්සම්කාර විදුලිබල මණ්ඩලයේ වෘත්තීය සංගම් වෙනුවෙන් පෙනී සිටි ජනාධිපති නීතිඥ මනෝහර ද සිල්වා අධිකරණය හමුවේ කරුණු දක්වමින් කියා සිටියේ මෙම ගණුදෙනුව සදහා මෙරට ඇමරිකානු තානාපතිවරිය සදාචාර විරෝධී මැදිහත්වීමක් සිදුකර ඇති බවයි.\nමීට අදාළ, අමාත්‍ය මණ්ඩල සංදේශය පළමු වරට 2020 වසරේ ජුනි මස 14 වැනිදා ඉදිරිපත්ව ඇති අතර, ජුනි මස 22 වැනිදා ඇමරිකානු තානාපතිවරිය ඊට අදාළව ජනාධිපති ලේකම්වරයා වෙත ලිපියක් යොමු කර ඇති බවද ඔහු සඳහන් කළා.\nවැඩිදුරටත් කරුණු දැක්වූ ඔහු මෙරට ගෑස් පිළිබඳ ඒකාධිකාරයද මෙම ගිවිසුම හරහා වග උත්තරකාර නිව්ෆෝට්‍රස් එනර්ජි නමැති අමෙරිකානු සමාගම වෙත පැවරීමට රජය ගත් තීරණය නීතියට පටහැනි බව සඳහන් කළා.\nඑය භයානක තත්වයක් බවත් සඳහන් කළ ඔහු ඒ හරහා ශ්‍රී ලංකාවේ ස්වෛරීත්වය ඇමරිකාවට පාවා දීමක් සිදුවන බවද කියා සිටියා.\nඒ තුළින් ජාතික ආරක්ෂාවට දැඩි තර්ජනයක් එල්ල වන බව පැවසූ නීතිඥවරයා ඒ හරහා කොළඹ නගරයට  සහ ජනාධිපතිවරයාගේ නිවස ආසන්න මුහුදේ විශාල ගෑස් පර්යන්තයක් ඉදිකිරීමට වග උත්තරකාර අමෙරිකානු සමාගමට හැකියාව ලැබෙන බවද සඳහන් කළා.\nරජයේ තක්සේරු කරුගේ වාර්තාව ලැබීමට පෙර මෙම ගිවිසුම අත්සන් කර ඇති අතර, එය කණගාටුදායක තත්ත්වයක් බව ද ජනාධිපති නීතිඥ මනෝහර ද සිල්වා කියා සිටියා.\nඑම අවස්ථාවේදී නැගී සිටි වග උත්තරකාර පාර්ශ්වය වෙනුවෙන් පෙනී සිටි ජනාධිපති නීතිඥ රොමේෂ් ද සිල්වා, මෙම කොටස් පැවරීමට පෙර විධිමත් තක්සේරුවක් සිදු කර ඇති බවත් අදාළ චෝදනා ප්‍රතික්ෂේප කරන බවත් සඳහන් කළා.\nඑහිදී ඉකුත් සැප්තැම්බර් මස 06 වනදා පැවති අමාත්‍ය මණ්ඩල රැස්වීමේදී මෙම නඩුකරයට පාදක වන ගිවිසුම අමාත්‍ය මණ්ඩලයට ඉදිරිපත් නොවු බවට අමාත්‍යවරුන් තුන් දෙනෙකු දැනටමත් ශේෂ්ඨාධිකරණය හමුවේ ප්‍රකාශ කර ඇතැයි කී ජනාධිපති නීතිඥ මනෝහර ද සිල්වා අධිකරණයෙන් ඉල්ලා සිටියේ ගිවිසුම බල රහිත කිරීමේ නියෝගයක් නිකුත් කරන ලෙසයි.\nඉන් අනතුරුව තවත් පෙත්සමක් ඉදිරිපත් කළ පූජ්‍ය ඇල්ලේ ගුණවංශ හිමියන් සහ අගරදගරු අති උතුම් මැල්කම් කාදිනල් රංජිත් හිමිපාණන් වෙනුවෙන් ජනාධිපති නීතිඥ සාලිය පීරිස් කරුණු ඉදිරිපත් කළා.\nගිවිසුම වෙළඳ ගණුදෙනුවක් ලෙස නීතිපතිවරයා විසින් හඳුන්වා දුන්නද එය පිළිගත නොහැකි බව කී ඔහු මෙහිදී රජය විසින් ටෙන්ඩර් පටිපාටිය අනුගමනය කිරීම සම්පූර්ණයෙන්ම පැහැර ඇතැයි චෝදනා කළා.\nඔහුගේ දේශන අවසන් වීමෙන් පසුව පෙත්සම් පිළිබඳව වැඩිදුර විභාගය හෙට පෙරවරුව තෙක් කල් තැබුණා.",
       "URL": "https://www.hirunews.lk/291242/යුගදනවි-පෙත්සම්-විභාගය-හෙටට-කල්-දැමේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1489"
}