{
       "Source": "hirunews",
       "Timestamp": "Thursday, 11 August 2022 - 8:33",
       "Headline": "කොටිකාවත්ත ප්‍රාදේශීය මන්ත්‍රී ඝාතන සිද්ධියේ තවත් අයෙක් අල්ලයි",
       "News Content": "කොටිකාවත්ත ප්‍රාදේශීය සභා මන්ත්‍රිවරයෙක් වෙඩි තබා ඝාතනය කිරීමේ සිද්ධියට පැමිණි සැකකරුවන්ට කුලී පදනම මත රැදී සිටීමට අවසර ලබා දුන් නිවෙසේ හිමිකරු අත්අඩංගුවට ගෙන තිබෙනවා.\nඊයේ (10) අදාළ පුද්ගලයා ත්‍රීරෝද රථයකින් ගමන් කරමින් සිටියදී හිඹුටාන ප්‍රදේශයේදී අත්අඩංගුවට ගත් බවයි පොලිස් මාධ්‍ය කොට්ඨාසය සඳහන් කළේ.\nසැකකරු පරීක්ෂා කිරීමේදී ඔහු සන්තකයේ තිබී හෙරොයින් ග්‍රෑම් 06යි මිලිග්‍රෑම් 30ක් ද සොයාගෙන තිබෙනවා.\n23 හැවිරිදි සැකකරු මුල්ලේරියාව ප්‍රදේශයේ පදිංචිකරුවෙක්.\nකොටිකාවත්ත ප්‍රාදේශීය සභා මන්ත්‍රීවරයා වෙඩිතබා ඝාතනය කර තිබුණේ පසුගිය 02 වනදායි.\nමේ අතර පේරාදෙණිය ගන්නෝරුව පාලම අසල සඟවා තිබූ උණ්ඩ 24 ක් සහ හිස් පතරොම් ගැබක් නාවික හමුදාවේ බුද්ධි අංශ මගින් සොයාගෙන පේරාදෙණිය පොලිසිය වෙත භාර දී තිබෙනවා.\nමෙම උණ්ඩ අතර එම්-16 උණ්ඩ 15 ක්, ටී-56 උණ්ඩ 4 ක්, මිලිමීටර් 9 වර්ගයේ හිස් කොපුවක් සහ හඳුනා නොගත් උණ්ඩයක් ද ඒ අතර වන බවයි පොලීසිය සඳහන් කළේ.\nඊයේ සොයාගත් මෙම උණ්ඩ තොගය කවුරුන් විසින් මෙම ස්ථානයට ගෙනැවිත් සඟවා තිබුණේ ද යන්න පිළිබඳව නිශ්චිත තොරතුරක් අනාවරණ වී නැහැ.",
       "URL": "https://www.hirunews.lk/312446/කොටිකාවත්ත-ප්‍රාදේශීය-මන්ත්‍රී-ඝාතන-සිද්ධියේ-තවත්-අයෙක්-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=950"
}