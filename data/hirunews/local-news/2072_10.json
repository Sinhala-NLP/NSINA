{
       "Source": "hirunews",
       "Timestamp": "Monday, 22 March 2021 - 6:19",
       "Headline": "අමරපුර නිකායේ මහනායක, අතිපූජ්‍ය කොටුගොඩ ධම්මාවාස මහනාහිමියන් අපවත්වෙයි",
       "News Content": "ශ්‍රී ලංකා අමරපුර නිකායේ මහනායක, අතිපූජ්‍ය කොටුගොඩ ධම්මාවාස මහනාහිමියන් කොළඹ පෞද්ගලික රෝහලක ප්‍රතිකාර ලබමින් සිටියදී අපවත් වී තිබෙනවා.\nඅපවත් වනවිට උන්වහන්සේ 88 හැවිරිදි වියේ පසු වුණා.\n1933 වසරේ ජනවාරි 23 වනදා මිනුවන්ගොඩ, කොටුගොඩ ග්‍රාමයේදී උපත ලැබූ උන්වහන්සේ 1948 වසරේදී පැවිදි දිවියට ඇතුළත් වුණා.\nඅමරපුර භික්ෂු වංශයේ සියලු පාර්ශවයන් එක්ව පිහිටුවන ලද අමරපුර මහ නිකායේ උත්තරීතර මහනායක පදවියට කොටුගොඩ ධම්මාවාස මහ නාහිමියන් පත්වන්නේ 2017 වසරේදියි.\nඅමරපුර භික්ෂු වංශය ආරම්භ වී වසර 214ක් සම්පූර්ණ වන වර්ෂයේදී උන්වහන්සේ මෙලෙස මහනායක ධුරයට පත්වුණා.\nඅමරපුර මහා සංඝ සභාවේ සහකාර ලේකම්වරයෙකු වශයෙන් 1985 වසරේදි උන්වහන්සේ පත්කරනු ලැබුවේ එවකට අමරපුර මහා සංඝ සභාවේ සභාපතිවරයා ලෙස කටයුතු කළ සංඝ පීතෘවරයාණන් වහන්සේ නමක් වන අතිපූජ්‍ය කොස්ගොඩ ධම්මවංශ මහනාහිමියන් විසින්.\nතුන්කල් දකින ඉසිවර නුවණකින් හෙබි සුවහසක් වූ බෞද්ධයන්ගේ ගෞරව බහුමානයට පත්වූ අතිපූජ්‍ය කොටුගොඩ ධම්මාස හිමියන් මෙරට ශාසනික ප්‍රබෝධය වෙනුවෙන් මෙන්ම අමරපුර මහ නිකායේ අභිවෘද්ධිය වෙනුවෙන්ද සුවිශාල මෙහෙවරක් ඉටුකරනු ලැබුවා.\nඅග්‍රගණ්‍ය ධර්ම කථික හිමිනමක් ලෙස මෙන්ම ලේඛණයෙන්ද උන්වහන්සේ කළ මෙහෙය අතිමහත්.\nමේ අතර මහ නායක අග්ගමහා පණ්ඩිත මහෝපාධ්‍ය අතිපූජ්‍ය කොටුගොඩ ධම්මාවාස නාහිමියන්ගේ අපවත්වීම වෙනුවෙන් ශෝකය පළ කර සෑම විහාරස්ථානයකම කහ කොඩියක් ඔසවන ලෙස අමරපුර මහා නිකායේ මහා ලේඛකාධිකාරී මහාචාර්ය පුජ්‍ය පල්ලෙකන්දේ රතනසාර හිමියන් ඉල්ලීමක් කළා.",
       "URL": "https://www.hirunews.lk/266106/අමරපුර-නිකායේ-මහනායක-අතිපූජ්‍ය-කොටුගොඩ-ධම්මාවාස-මහනාහිමියන්-අපවත්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2072"
}