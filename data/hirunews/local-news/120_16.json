{
       "Source": "hirunews",
       "Timestamp": "Sunday, 06 August 2023 - 14:44",
       "Headline": "ගොවීන්ට සේවා සඳහා නව වෙබ් අඩවියක් (වීඩියෝ)",
       "News Content": "යල කන්නයේ වී මිලදී ගැනීම සඳහා කෘෂිකර්ම අමාත්‍යංශය මැදිහත්වන බව අමාත්‍ය මහින්ද අමරවීර පවසනවා.\nමේ අතර, ගොවීන්ට අවශ්‍ය දත්ත ඇතුළත් නව වෙබ් අඩවියක් හඳුන්වාදීම කෘෂිකර්ම අමාත්‍යවරයාගේ ප්‍රධානත්වයෙන් ඊයේ (05) සිදුකෙරුණා.\nසුහුරු කෘෂිකාර්මික දත්ත පද්ධතිය ජනගත කිරීමේ මෙම අවස්ථාව ඊයේ පස්වරුවේ පැවැත්වුණේ හබරණ පලුගස්වැව ගොවිජන සේවා මධ්‍යස්ථානයේදියි.\nමෙම දත්ත පද්ධතිය හරහා තම වගාවන් සඳහා ලබාදී ඇති පොහොර ප්‍රමාණය, ලබාදීමට නියමිත පොහොර ප්‍රමාණය, ජලය සැපයෙන ආකාරය වැනි කරුණු පිළිබඳව මෙන්ම, ආර්ථික මධ්‍යස්ථාන තුළ එළවළු අලෙවි වන මිල ගණන් වැනි කරුණු රැසක් පිළිබඳව ගොවියාට තොරතුරු ලබාගත හැකි බව කෘෂිකර්ම දෙපාර්තමේන්තුව සඳහන් කළා.\nඑමෙන්ම, මෙම දත්ත පද්ධතිය ගොවිජන සේවා මධ්‍යස්ථාන 30කදී දැනට ක්‍රියාත්මක බවත් ගොවීන්ට අවශ්‍ය තොරතුරු මේ හරහා ගොවිජන සේවා මධ්‍යස්ථාන වෙත පැමිණ ලබාගැනීමට හැකියි.\nඉදිරියේදි එම තොරතුරු ජංගම දුරකථන හරහා ලබාගැනීමට අවස්ථාව සලසා දීමටත් සැලසුම්කර තිබෙනවා.",
       "URL": "https://www.hirunews.lk/343823/ගොවීන්ට-සේවා-සඳහා-නව-වෙබ්-අඩවියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=120"
}