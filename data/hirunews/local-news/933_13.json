{
       "Source": "hirunews",
       "Timestamp": "Wednesday, 17 August 2022 - 17:51",
       "Headline": "ලක්ෂ දෙසිය විස්සම දේශපාලන පලිගැනීමට ලක් වෙලා - සහන දිය යුත්තේ රටටමයි (වීඩියෝ)",
       "News Content": "දේශපාලන පළි ගැනීමට ලක්ව සිටින්නේ මෙරට ලක්ෂ දෙසිය විස්සක ජනතාව වන අතර රජය කළ යුත්තේ ඔවුන් ඒ පළි ගැනීමෙන් මුදවාගැනීම බව විපක්ෂ නායක සජිත් ප්‍රේමදාස පවසනවා.\nදේශපාලන පළිගැනීම්වලට ලක් වූ රාජ්‍ය නිළධාරීන් පිරිසකට වන්දි ගෙවීමකට අදාළ කැබිනට් පත්‍රිකාවක් අග්‍රාමාත්‍ය කාර්යාලය හරහා ඉදිරිපත් කිරීමට පොහොට්ටු පක්ෂය යුහුසුළු වෙමින් පවතින බවයි ඔහු පෙන්වා දෙන්නේ.\nමේ මොහොතේ එවැන්නක් කිරීමට කිසිවිටෙකත් ඉඩ ලබා නොදෙන බව විපක්ෂ නායකවරයා කියාසිටියේ විපක්ෂනායක කාර්යාලයේ දී පැවති රැස්වීමකට එක්වෙමින්.\nඅන්තනෝමතික තීන්දුවක් නිසා පොහොර තහනම් කිරීම හේතුවෙන් ගොවි ජනතාවගේ වගා හානි වී ඇති අතර අදටත් ඔවුන්ට වන්දි ගෙවා නොමැති බව සජිත් ප්‍රේමදාස පෙන්වා දෙනවා.\nවසර දෙකකට වැඩි කාලයක් මෙරට දරුවන්ට අධ්‍යාපනය නිසි ආකාරයෙන් නොලැබෙන බවයි විපක්ෂ නායකවරයා සඳහන් කළේ.\nබංකොලොත් වූ රට නගා සිටුවීමට කටයුතු කරනවා හැර මෙවැනි දේශපාලන පලිගැනීම් සඳහා යැයි කියමින් තෝරා ගත් කිහිප දෙනෙකුට සහන ලබාදීමට තමන් විරුද්ධ බව ද විපක්ෂ නායක සජිත් ප්‍රේමදාස කියාසිටියා.",
       "URL": "https://www.hirunews.lk/313028/ලක්ෂ-දෙසිය-විස්සම-දේශපාලන-පලිගැනීමට-ලක්-වෙලා-සහන-දිය-යුත්තේ-රටටමයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=933"
}