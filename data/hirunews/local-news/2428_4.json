{
       "Source": "hirunews",
       "Timestamp": "Saturday, 26 September 2020 - 18:08",
       "Headline": "නිශාන්ත සිල්වා සිටින රට සොයා බලා වාර්තා කරන්නැයි සී.අයි.ඩී. අධ්‍යක්ෂට දේශපාලන පලිගැනීම් කොමිසමෙන් නියෝග (වීඩියෝ)",
       "News Content": "රට හැර ගොස් සිටින අපරාධ පරීක්ෂණ දෙපාර්තමේන්තුවේ හිටපු පොලිස් පරීක්ෂක නිශාන්ත සිල්වා යළි මෙරටට ගෙන්වා ගැනීම සඳහා ඔහු සිටින රට පිළිබඳව සොයා බලා වාර්තා කරන ලෙස දේශපාලන පලිගැනීම් පිළිබඳව සොයා බලන ජනපති කොමිසම අපරාධ පරීක්ෂණ දෙපාර්තමේන්තුවේ අධ්‍යක්ෂවරයාට නියෝග කර තිබෙනවා.\nකොමිසමේ සභාපති විනිසුරුවරයා අද සඳහන් කළේ ඔහු විදේශ ගත වී ඇති බවට මීට පෙර නිකුත් කළ සිතාසි වලදී වාර්තා වී ඇති බවයි.\nඔහු දේශපාලන පලිගැනීම් පිලිබඳ චෝදනාවට ලක්වූ වගඋත්තරකරුවෙකු බැවින් වෙනත් රටක දේශපාලන රැකවරණ ලබා ගැනීමට ඉඩ නොලැබෙන බව ද විනිසුරුවරයා කියා සිටියා.\nමේ අතර, හිටපු පාර්ලිමේන්තු මන්ත්‍රී මංගල සමරවීර සහ හිටපු පාර්ලිමේන්තු මන්ත්‍රිනි විජයකලා මහේෂ්වරන් අද(26) පෙරවරුවේ දේශපාලන පලිගැනීම් පිළිබඳව සොයා බලන ජනපති කොමිසමට පැමිණියා.",
       "URL": "https://www.hirunews.lk/251175/නිශාන්ත-සිල්වා-සිටින-රට-සොයා-බලා-වාර්තා-කරන්නැයි-සී-අයි-ඩී-අධ්‍යක්ෂට-දේශපාලන-පලිගැනීම්-කොමිසමෙන්-නියෝග-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2428"
}