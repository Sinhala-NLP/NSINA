{
       "Source": "hirunews",
       "Timestamp": "Wednesday, 02 September 2020 - 7:44",
       "Headline": "නිදහස් පක්ෂය 69 සමරයි",
       "News Content": "ශ්‍රී ලංකා නිදහස් පක්ෂයේ 69 වන සංවත්සරය අදයි.\n1951 වසරේ සැප්තැම්බර් 2 වනදා කොළඹ නගර ශාලාවේදී ශ්‍රී ලංකා නිදහස් පක්ෂය ඇරඹෙන්නේ දිවංගත අග්‍රාමාත්‍ය එස්.ඩබ්ලිව්.ආර්.ඩී. බණ්ඩාරනායකගේ ප්‍රධානත්වයෙන්.\nඔහුට සහය පළ කිරීම සඳහා 44 දෙනෙකුගෙන් යුත් කණ්ඩායමක් එදින නගර ශාලාවට පැමිණ සිටි අතර, ඔවුන් විවිධ ජනවර්ග නියෝජනය කිරීම විශේෂත්වයක්.\nඩී.ඒ. රාජපක්ෂ, එම්. ස්වාමිනාදන්, ටී.බී. තෙන්නකෝන්, වර්නන් ගුණසේකර, සී.පී.ද සිල්වා, හාජියාර් ඒ.ටී. කරීම්, බදියුදීන් මහමුද්, බර්නාඞ් අලුවිහාරේ ඇතුලු පිරිසක් ඒ අතර සිටියා.\nසඟ - වෙද - ගුරු - ගොවි - කම්කරු පංචමහා බලවේගය පෙරටු කරගෙන ශ්‍රී ලංකා නිදහස් පක්ෂය මුලින්ම මැතිවරණයකට ඉදිරිපත් වන්නේ 1952 වසරේදියි.\nඑහිදී ආසන 9 ක් ජයග්‍රහණය කරන ශ්‍රී ලංකා නිදහස් පක්ෂය පනස් හයේ මහ මැතිවරණයෙන් විශිෂ්ඨ ජයග්‍රහණයක් හිමිකරගත් අතර, එස්.ඩබ්ලිව්.ආර්.ඩී. බණ්ඩාරනායක අග්‍රාමාත්‍ය ධුරයට පත්වුණා.\nසිංහල රාජ්‍ය භාෂාව බවට පත් කිරීම, රාජ්‍ය ව්‍යවසායන්හි ප්‍රමුඛතාව පිලිගැනීම, ශ්‍රී ලංකා ගමනාගමන මණ්ඩලය පිහිටුවීම, කුඹුරු පනත සම්මත කිරීම, කොළඹ වරාය ජනසතු කිරීම, සේවක අර්ථසාධක අරමුදල ඇති කිරීම, කම්කරු දිනය නිවාඩු දිනයක් බවට පත් කිරීම, මධ්‍යස්ථ විදේශ ප්‍රතිපත්තියක් හඳුන්වාදීම, සුලු ජාතීන්ගේ අයිතිවාසිකම් වෙනුවෙන් විශේෂ විධිවිධාන සැළසීම ඇතුලු කරුණු රැසක් නිදහස් පක්ෂය ප්‍රමුඛ සන්ධානය බලයට පත්වීමෙන් පසු රට තුළ සිදුකරනු ලැබුවා.\nඅග්‍රාමාත්‍ය බණ්ඩාරනායකගේ ඝාතනයෙන් පසු සිරිමාවෝ බණ්ඩාරනායක නිදහස් පක්ෂයේ නායකත්වයට පත්වූ අතර, 1960 මහ මැතිවරණය ජයගනිමින් ලොව ප්‍රථම කාන්තා අගමැතිවරිය ලෙස ඇය තේරී පත්වුණා.\nඅනතුරුව හිටපු ජනාධිපතිනි චන්ද්‍රිකා බණ්ඩාරනායක කුමාරණතුංග, ශ්‍රී ලංකා නිදහස් පක්ෂයේ නායකත්වයට පත්වන අතර, පසුව පක්ෂයේ නායකත්වය හිමිවුණේ වත්මන් අග්‍රාමාත්‍ය හිටපු ජනපති මහින්ද රාජපක්ෂටයි. මේ වනවිට හිටපු ජනාධිපති මෛත්‍රිපාල සිරිසේන එය මෙහෙයවනවා.\nඑමෙන්ම, නිවේදනයක් නිකුත් කරමින් ශ්‍රී ලංකා නිදහස් පක්ෂයේ සභාපති හිටපු ජනාධිපති මෛත්‍රිපාල සිරිසේන සඳහන් කළේ පක්ෂයේ මැතිවරණ ව්‍යාපාරවලදී විවිධ කටයුතුවලට සම්බන්ධ වී ජීවිත පරිත්‍යාග කළ සියලු නායකයින් ගෞරවයෙන් සිහිපත් කරන බවයි.\nරටේ ස්වාධීනත්වය සහ ඒකීය භාවය වෙනුවෙන් ශ්‍රී ලංකා නිදහස් පක්ෂය සෑමවිටම පෙනී සිටින බවද ඔහු පෙන්වා දෙනවා.\nඅග්‍රාමාත්‍ය මහින්ද රාජපක්ෂ, පක්ෂයට නායකත්වය දුන් යුගයේදී එල්.ටී.ටී.ඊ. ත්‍රස්තවාදය පරාජය කිරීමට කටයුතු කර රටට සාමය ගෙන ඒමට ක්‍රියාකිරීම මෙහිදී සිහිපත් කළ යුතු බවයි හිටපු ජනාධිපති මෛත්‍රිපාල සිරිසේන එම නිවේදනයේ වැඩිදුරටත් සඳහන් කර ඇත්තේ.\nමේ අතර නිදහස් පකෂයේ 69 වන සංවත්සරය ආගමික වතාවත්වලට මුල් තැන දෙමින් බෙල්ලන්විල රජමහා විහාරයේදී අද පස්වරුවේ සමරන බව එහි ජ්‍යෙෂ්ඨ උප සභාපතිවරයෙකු වන මහාචාර්ය රෝහණ ලක්ෂ්මන් පියදාස ප්‍රකාශ කළා.",
       "URL": "https://www.hirunews.lk/249209/නිදහස්-පක්ෂය-69-සමරයි",
       "Category": "Local News",
       "Parent URL": "https://www.hirunews.lk/local-news.php?pageID=2483"
}