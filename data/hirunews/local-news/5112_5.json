{
       "Source": "hirunews",
       "Timestamp": "Monday, 28 March 2016 - 12:54",
       "Headline": "පළාත් ඇමතිවරයෙකු ගැන පරීක්ෂණයක්",
       "News Content": "තම නිල රථය කුලියට වාහන ලබාදෙන ආයතනයකට යෙදවීම සම්බන්ධයෙන් බස්නාහිර පළාත් අධ්‍යාපන, සංස්කෘතික, ක්‍රීඩා යෞවන කටයුතු සහ තොරතුරු තාක්ෂණ අමාත්‍ය රංජිත් සෝමවංශට එරෙහිව පරීක්ෂණයක් ආරම්භ කර ඇති බවට වාර්තාවනවා.\nඊට අදාළව ඔහුගේ රියදුරන් කිහිපදෙනෙකුගෙන් ප්‍රකාශයක් සටහන් කරගෙන ඇති බවයි බස්නාහිර පළාත් සභාවේ ජ්‍යෙෂ්ඨ ප්‍රකාශකයෙකු හිරු ප්‍රවෘත්ති අංශය කළ විමසීමකදී සඳහන් කළේ.\nමේ සම්බන්ධයෙන් තවදුරටත් පරීක්ෂණ සිදුකරන බවද ඔහු කියා සිටියා.\nකෙසේ වෙතත් බස්නාහිර පළාත් සභා අධ්‍යාපන අමාත්‍ය රංජිත් සෝමවංශගෙන් මේ පිළිබඳව හිරු ප්‍රවෘත්ති අංශය විමසීමක් කළා.\nඔහු කියා සිටියේ තම රියදුරා විසින් අදාළ රථය කුලියට වාහන ලබාදෙන ආයතනයකට යොදවා ඇති බවට තමාටද කරුණු වාර්තාවී ඇති බවයි.\nඔහු සේවයෙන් නෙරපීමටද කටයුතු කළ බව ද පළාත් අමාත්‍යවරයා සඳහන් කළා.\nමේ සම්බන්ධයෙන් අප බස්නාහිර පළාත් ප්‍රධාන අමාත්‍ය ඉසුර දේවප්‍රිය කියා සිටියේ මෙවැනි වංචාවක් සම්බන්ධයෙන් තමාටද තොරතුරු ලැබී ඇති බවයි.",
       "URL": "https://www.hirunews.lk/129558/පළාත්-ඇමතිවරයෙකු-ගැන-පරීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=5112"
}