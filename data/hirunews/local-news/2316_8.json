{
       "Source": "hirunews",
       "Timestamp": "Monday, 23 November 2020 - 19:26",
       "Headline": "වෛද්‍ය සැපයුම් අංශයේ පිරිසකටත් කොරෝනා - බන්ධනාගාර රැඳවියෙකු කොරෝනා වැළඳී මරුට (වීඩියෝ)",
       "News Content": "කොළඹ ඩීන්ස් පාරේ පිහිටි සෞඛ්‍ය අමාත්‍යාංශයේ වෛද්‍ය සැපයීම් අංශයෙන්ද කොරෝනා ආසාදිතයන් හයදෙනෙකු වාර්තාවී තිබෙනවා.\nඑම ආසාදිතයන්ගේ පළමු පෙළ ආශ්‍රිතයන් නිරෝධායනය සඳහා යොමුකර ඇති බවයි සෞඛ්‍ය අමාත්‍යාංශයේ ප්‍රකාශකයෙකු කියා සිටියේ.\nමේ අතර බන්ධනාගාර ආශ්‍රිතව වාර්තාවන කොරෝනා පොකුරේ පළමු මරණය අද (23) රාගම ශික්ෂණ රෝහලෙන් වාර්තාවුණා.\nමෙලෙස මියගොස් ඇත්තේ ජීවිතාන්තය දක්වා සිර දඬුවම් නියමව සිටි ගිනිගත්හේන ප්‍රදේශයේ පදිංචි 82 හැවිරිදි පුද්ගලයෙක්.\nමහර බන්ධනාගාරයේ සිට රෝගී තත්වයක් හේතුවෙන් රාගම රෝහලට ඇතුළත් කර සිටියදී අදාළ රැදවියා ජීවිතක්ෂයට පත්ව තිබෙනවා.\n2006 වසරේ සිදුවූ මනුෂ්‍ය ඝාතනයකට අදාළව ජීවිතාන්තය දක්වා සිර දඬුවම් නියමව සිටි මොහු තවත් රැඳවියන් 112 දෙනෙකු සමඟ වැලිකඩ බන්ධනාගාර රෝහලේ සිට මහර බන්ධනාගාරයට මාරුකර එවා තිබුණේ පසුගිය 11 වනදායි.\nඑහි කළ පී.සී.ආර්. පරීක්ෂණයේදී රැඳවියන් දෙදෙනෙකුට කොරෝනා ආසාදනය වී ඇති බවට පසුගියදා හෙළිවූ අතර, ඔවුන් කන්දකාඩු ප්‍රතිකාර මධ්‍යස්ථානය වෙත යොමු කිරීමෙන් අනතුරුව ඉතිරි පිරිස වාට්ටු දෙකක නිරෝධායනයට ලක් කිරීමට පියවර ගැනුනා.\nබන්ධනාගාරය තුළ සිදුකළ පී.සී.ආර්. පරීක්ෂණයේදී මියගිය පුද්ගලයාට කොරෝනා වැළඳී නොමැති බවට තහවුරු වුවද, රාගම රෝහලේදී  මියයාමෙන් පසු කළ පී.සී.ආර්. පරීක්ෂණයේදී ඔහුට කොරෝනා වැළඳී තිබූ බවටයි  අනාවරණ වී ඇත්තේ.\nඅගුණකොලපැලැස්ස බන්ධනාගාරයට වෙනත් බන්ධනාගාරවලින් රැඳවියන් රැගෙන නොඑන ලෙසට ඉල්ලමින් එම බන්ධනාගාරයේ රැඳවියන් පිරිසක් අද පෙරවරුවේ ආහාර වර්ජනයක නිරතවුණා.\nඑමෙන්ම ඊයේ දිනයේදීද කොරෝනා ආසාදිතයන් 26 දෙනෙකු හඳුනාගෙන ඇති අතර, ඒ අනුව බන්ධනාගාර ආශ්‍රිතව වාර්තාවන මුළු කොරෝනා රෝගීන් සංඛ්‍යාව 682 දක්වා ඉහළ ගොස් තිබෙනවා.\nඊට බන්ධනාගාර නිලධාරීන් 43 දෙනෙකුද ඇතුළත් බවයි බන්ධනාගාර සෞඛ්‍ය සේවා අධ්‍යක්ෂ වෛද්‍ය ප්‍රියන්ත අතපත්තු සඳහන් කළේ.\nඑමෙන්ම ඇල්පිටිය - නවදගල ප්‍රදේශයේ පදිංචි බන්ධනාගාර නිලධාරියෙකුට ද කොරෝනා වෛරසය ආසාදනය වී ඇති බව තහවුරු වූ අතර, වැලිකඩ බන්ධනාගාරයේ සේවය කරන මොහු නිවසට පැමිණි අවස්ථාවේදී ඇති වූ රෝගී තත්ත්වයක් හේතුවෙන් සිදුකළ පී.සී.ආර්. පරීක්ෂණයකදීයි මේ බව තහවුරු වී ඇත්තේ.\nඑම නිලධාරියා තම යතුරුපැදියෙන් බන්ධනාගාරයේ සිට නිවසට පැමිණ ඇති අතර, ඇල්පිටිය ප්‍රදේශයේ වෙළඳසැලකට ද ඔහු ගොස් ඇති බවට අනාවරණ වී තිබෙනවා.\nඑමෙන්ම කඨින පිංකමකටද සහභාගිවී ඇති අතර, ස්වාමීන් වහන්සේ දෙනමක් ඇතුලු 9 දෙනෙකු නිරෝධායනයට යොමුකළ බවයි සෞඛ්‍ය අංශ සඳහන් කළේ.",
       "URL": "https://www.hirunews.lk/255429/වෛද්‍ය-සැපයුම්-අංශයේ-පිරිසකටත්-කොරෝනා-බන්ධනාගාර-රැඳවියෙකු-කොරෝනා-වැළඳී-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2316"
}