{
       "Source": "hirunews",
       "Timestamp": "Tuesday, 11 April 2017 - 18:49",
       "Headline": "කැකිරාවේ ව්‍යාපාරිකයා සොයා කණ්ඩායම් තුනක්",
       "News Content": "පැහැරගත් බවට වාර්තාවූ ඉපලෝගම පුංචිකුලම ප්‍රදේශයේ පදිංචි ව්‍යාපාරිකයා සොයා කණ්ඩායම් තුනක් පරීක්ෂණ ක්‍රියාත්මක කරන බව පොලීසිය පවසනවා.\n38 හැවිරිදි දෙදරු පියෙකු වන ඔහු අනුරාධපුර දිස්ත්‍රික්කයේ දේශපාලඥයන් කිහිප දෙනෙකුගේම පෞද්ගලික ආරක්ෂකයෙකු ලෙස සේවය කර තිබුණා.\nඑසේම ලීසිං සමාගම් වෙනුවෙන් බලහත්කාරයෙන් වාහන අත්පත් කරගැනීමේ කටයුතුද සිදුකර ඇති මෙම ව්‍යාපාරිකයා මුදල් පොලියට ලබාදීමද සිදුකළ අයෙක්.\nනිවසට පැමිණ ඔහු පැහැරගෙන ගිය බවට පළමුව වාර්තා වුවත් මේ වනවිට හෙළිව ඇත්තේ පිරිසක් සමග නිවසේ රැඳී සිටි ඔහු, පසුව එම පිරිස සමග ප්‍රදේශයේ වැවක් අසළට ගොස් මත්පැන් සාදයක්ද පවත්වා අනතුරුව අතුරුදන්ව ඇති බවයි.\nඅදාළ පිරිස කැබ් රථයකින් සහ වෑන් රථයකින් එම නිවසට පැමිණි බවත්, නිවසේ සවිකර තිබූ ආරක්ෂිත කැමරාවල දත්ත  ඇතුළත් උපකරණ ද පැහැරගෙන ගොස් ඇති බවත් ඔහුගේ බිරිඳ පොලීසියට පැමිණිලි කර තිබුණා.\nමෙම ව්‍යාපාරිකයාට එරෙහිව මුදල් වංචා කිරිම් ඇතුඑ විවිධ වැරදි සම්බන්ධයෙන් පොලීසියට පැමිණිලි  ලැබී තිබුණා.",
       "URL": "https://www.hirunews.lk/159008/කැකිරාවේ-ව්‍යාපාරිකයා-සොයා-කණ්ඩායම්-තුනක්",
       "Category": "Local News",
       "Parent URL": "https://www.hirunews.lk/local-news.php?pageID=4567"
}