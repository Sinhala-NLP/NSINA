{
       "Source": "hirunews",
       "Timestamp": "Thursday, 28 April 2022 - 19:10",
       "Headline": "වර්ජනයෙන් රාජ්‍ය ආයතන රැසකට බාධා - අද දුම්රිය ගමන්වාර 5ක් පමණයි (වීඩියෝ)",
       "News Content": "ආණ්ඩුව වහාම ඉවත් වීමට අවශ්‍ය පියවර නොගන්නේ නම් ඉදිරියේදී සියලු වෘත්තීය සමිති ඒකාබද්ධව අඛණ්ඩ වැඩ වර්ජනයක් ක්‍රියාත්මක කිරීමට සූදානම් බව වෘත්තීය සමිති හා බහුජන සංවිධාන එකමුතුව ප්‍රකාශ කළා.\nරට තුල උද්ගතව ඇති අර්බුදකාරි තත්ත්වයට විරෝධය පළ කරමින් රාජ්‍ය, අර්ධ රාජ්‍ය මෙන්ම පෞද්ගලික අංශයේ වෘත්තීය සමිති අද දිවයින පුරා සංකේත වැඩවර්ජනයක නිරත වුණා.\nඒ හේතුවෙන් බොහෝ ක්ෂේත්‍රවල කටයුතුවලට අද පෙරවරුවේ සිටම එල්ල වුණේ දැඩි බලපෑමක්.\nමෙරට වැඩ වර්ජනය ඉතිහාසයේ විශාලතම වැඩවර්ජනය සිදුවුණේ මීට වසර 42කට පෙර එනම් 1980 වසරේදීයි. ඉන් පසුව වෘත්තීය ක්ෂේත්‍ර විශාල සංඛ්‍යාවක් එකවර වැඩ වර්ජනයකට අවතීර්ණ වූ අවස්ථා දක්නට ලැබුණේ නැහැ.\nඒ අනුව අද පැවති මෙම දීප ව්‍යාප්ත සංකේත වැඩවර්ජනය සඳහා ආර්ථික මධ්‍යස්ථාන හා වෙළඳ කලාප, රේගු, බැංකු, තැපැල්, විදුලි, ඉන්ධන, සෞඛ්‍ය, ගුරු හා වතු සේවක ඇතුළු ක්ෂේත්‍ර රැසක වෘත්තීය සමිති එක්ව සිටියා.\nවැඩ වර්ජනයෙන් පොදු ප්‍රවාහන සේවා වලට බලපෑම් එල්ල වූ අතර අද දිනයේ කොළඹ කොටුව දක්වා ධාවනය කර තිබුණේ දුම්රිය ගමන්වාර 5 ක් පමණක් බව දුම්රිය දෙපාර්තමේන්තුව පැවසුවා.\nදුම්රිය නොමැතිකමින් මගීන් පත්ව සිටියේ දැඩි අපහසුතාවකටයි.\nමේ අතර, පෞද්ගලික බස් රථ අද පෙරවරුවේ සියයට 50 ක ප්‍රතිශතයකින් ධාවනය කෙරුණ ද මගීන්ගේ අඩුව නිසා දහවල් වනවිට එය ක්‍රමයෙන් අඩු වූ බව ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න කියා සිටියා.\nදිවයින පුරා තැපැල් සේවකයින් ද මෙම සංකේත වැඩවර්ජනයට එක්ව සිටියා.\nදීප ව්‍යාප්ත වර්ජනයක් ක්‍රියාත්මක වුවත් කොළඹ වරායේ කටයුතු සාමාන්‍ය පරිදි සිදුවූ බව වරාය අධිකාරියේ සභාපති ආචාර්ය ප්‍රසන්ත ජයමාන්න ප්‍රකාශ කළා.\nකටුනායක ගුවන් තොටුපළේ මෙහෙයුම් කටයුතු ද සාමාන්‍ය පරිදි සිදුවූ බවයි ගුවන් තොටුපළ හා ගුවන් සේවා සමාගමේ සභාපති විශ්‍රාමික මේජර් ජෙනරාල් ජී.ඒ. චන්ද්‍රසිරි පැවසුවේ.\nජාතික රෝහල ඇතුළු දිවයිනේ සියළු රෝහල්වල ප්‍රතිකාර සේවා සාමාන්‍ය පරිදි සිදුවූ බව ද වාර්තා වුණා. කෙසේ වෙතත්, වර්ජනයට සහය දැක්වීමක් ලෙස ප්‍රධාන රෝහල් ඉදිරිපිට අද දහවල් විරෝධතා දියත් වූ බවයි අප වාර්තාකරුවන් පැවසුවේ.\nමේ අතර, සිසුන් සහ ගුරුවරුන් නොපැමිණීම හේතුවෙන් අද දිනයේ දිවයිනේ පාසල්වල කටයුතු අඩාල වී තිබුණා.\nවර්ජනය ක්‍රියාත්මක වීම හේතුවෙන් ආගමන විගමන දෙපාර්තමේන්තුව, පුද්ගලයින් ලියාපදිංචි කිරීමේ දෙපාර්තමේන්තුව සහ මෝටර් රථ ප්‍රවාහන දෙපාර්තමේන්තුවේ කටයුතුවලට ද බාධා එල්ල වූ බවයි වාර්තා වුණේ.\nවර්ජනයට සහය පළ කිරීමක් ලෙස දිවයිනේ ප්‍රදේශ රැසක, ව්‍යාපාරික ස්ථාන සහ වෙළඳසැල්වල කළු කොඩි ඔසවා තිබූ අතර, පිටකොටුවේ තොග වෙළදසැල් ද වසා දමා තිබුණා.\nවර්ජනය ක්‍රියාමාර්ගයට සමගාමීව ජාතික වෘත්තීය සමිති සන්ධානය සංවිධාන කළ පාගමනක් මරදාන ටෙක්නිකල් හන්දියෙන් ආරම්භ කර කොළඹ කොටුව දුම්රිය පොල අසලට පැමිණියා.\nමෙලෙස වර්ධනයට සහය දැක්වූ වෘත්තීය සමිති සංගම් සාමාජිකයන් ඇතුළු රාජ්‍ය හා පෞද්ගලික ආයතනවල සේවකයින් දැවැන්ත විරෝධතා පාගමනකින් ගාලුමුවදොරට පැමිණියා.",
       "URL": "https://www.hirunews.lk/303034/වර්ජනයෙන්-රාජ්‍ය-ආයතන-රැසකට-බාධා-අද-දුම්රිය-ගමන්වාර-5ක්-පමණයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1204"
}