{
       "Source": "hirunews",
       "Timestamp": "Tuesday, 05 July 2022 - 19:41",
       "Headline": "අගමැති රනිල්ගේ මිනිත්තු පහ අනුර කුමාර එපා කියයි (වීඩියෝ)",
       "News Content": "අග්‍රාමාත්‍ය රනිල් වික්‍රමසිංහ ජාත්‍යන්තර මූල්‍ය අරමුදල සමග පැවති සාකච්ඡාව සහ රටේ වත්මන් තත්ත්වය සම්බන්ධයෙන් පාර්ලිමේන්තුවේදී ප්‍රකාශයක් සිදුකරන අතරතුර විපක්ෂය විරෝධතා දැක්වීමත් සමග අද සභාවේ ඇති වූයේ උණුසුම් තත්ත්වයක්.\nඑහිදී විනාඩි 10 කට සභාව කල් තැබීමට ද කතානායක මහින්ද යාපා අබේවර්ධන කටයුතු කළා.\nරටේ ආර්ථික තත්ත්වය සම්බන්ධයෙන් ජාතික ජනබලවේගයේ නායක අනුර කුමාර දිසානායක ඉදිරිපත් කරන මාස 6 ක වැඩපිලිවෙල සාර්ථක වන්නේ නම්, තමන් ධුරයෙන් ඉවත් වීමට සූදානම් බවද අග්‍රාමාත්‍ය රනිල් වික්‍රමසිංහ සිය ප්‍රකාශය අතරතුර සඳහන් කළා.\nපසුව, පාර්ලිමේන්තු මන්ත්‍රී අනුර කුමාර දිසානායක ප්‍රතිචාර දක්වා සිටියා. එසේම ජනාධිපති ගෝඨාභය රාජපක්ෂ ද අද පාර්ලිමේන්තුවට පැමිණ සභා ගර්භයේ අසුන් ගෙන සිටියා.\nහිටපු අග්‍රාමාත්‍ය මහින්ද රාජපක්ෂ ද සභාවේ රැඳී සිටිනු දක්නට ලැබුණා.\nමේ අතර, 2022 වසරේ උසස් පෙළ විභාගය ලබන නොවැම්බර් මස 28 වනදා සිට දෙසැම්බර් මස 23 වනදා දක්වා පැවැත්වීමට මේ වනවිට සැලසුම් කර ඇති බව අධ්‍යාපන අමාත්‍ය සුසිල් ප්‍රේමජයන්ත ප්‍රකාශ කළා.\nකල් තැබීමේ විවාදයට එක්වෙමින් ඔහු වැඩිදුරටත් ප්‍රකාශ කළේ 5 ශ්‍රේණිය ශිෂ්‍යත්ව විභාගය නොවැම්බර් 27 වනදා මෙන්ම මෙවර සාමාන්‍ය පෙළ විභාගය ලබන වසරේ අප්‍රේල් සහ මැයි මාසයේදී පැවැත්වීමට සූදානම් වන බවයි.",
       "URL": "https://www.hirunews.lk/309141/අගමැති-රනිල්ගේ-මිනිත්තු-පහ-අනුර-කුමාර-එපා-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1044"
}