{
       "Source": "hirunews",
       "Timestamp": "Friday, 23 October 2020 - 19:23",
       "Headline": "'පොඩි ලැසී' ආරක්ෂාව ඉල්ලයි (වීඩියෝ)",
       "News Content": "රැදවුම් භාරයේ සිටින තමන්ගේ ජීවිත ආරක්ෂාව තහවුරු කිරීමට පියවර ගන්නා ලෙස බන්ධනාගාර නිලධාරීන්ට නියෝගයක් නිකුත් කරන ලෙස ඉල්ලා සංවිධානාත්මක අපරාධකරුවෙකු වන ජනිත් මධුශංක හෙවත් 'පොඩි ලැසී' ගොනු කළ පෙත්සමක් විභාග කිරීමට අභියාචනාධිකරණය තීරණය කර තිබෙනවා.\nඒ, ඊට අදාළ පෙත්සම මෝසමක් මගින් අද (23) දිනයේදී අභියාචනාධිකරණය හමුවේ කැදවූ අවස්ථාවේදියි.\nඒ අනුව අභියාචනාධිකරණ සභාපති විනිසුරු ජේ.එච්.එම්. නවාස් සහ සෝභිත රාජකරුණා යන විනිසුරු මඩුල්ල නියෝග කළේ එහි වගඋත්තරකරුවන්ට ලබන නොවැම්බර් මස 12 වනදා අධිකරණය හමුවේ පෙනී සිටින ලෙසටයි.\nබූස්ස බන්ධනාගාරයේ අධිකාරීවරයා, බන්ධනාගාර කොමසාරිස් ජනරාල්වරයා සහ වැඩබලන පොලිස්පතිවරයා ඇතුළු පිරිසක් එහි වගඋත්තරකරුවන් ලෙස නම් කර තිබෙනවා.\nපොඩිලැසී තම නීතිඥයා මාර්ගයෙන් අධිකරණයට දැනුම් දී ඇත්තේ අපරාධ සිද්ධීන් කිහිපයක් සම්බන්ධයෙන් අත්අඩංගුවට ගෙන සිටින තමන්ව මේ වන විට බූස්ස බන්ධනාගාරයේ රදවා තිබෙන බවයි.\nබන්ධනාගාරය තුළ දී තමන්ට දැඩි ජීවිත තර්ජන එල්ල වී ඇති බව සිය පෙත්සමෙන් පෙන්වා දී ඇති ජනිත් මධුශංක හෙවත් 'පොඩි ලැසී' සඳහන් කර ඇත්තේ පුද්ගලයෙකුගේ ජීවිත ආරක්ෂාව තහවුරු කිරීමට බන්ධනාගාර නිලධාරීන් බැදී සිටින බවයි.\nමේ අතර මාළිගාවත්ත ප්‍රදේශයේදී පසුගියදා වෙඩි හුවමාරුවකදී ජීවිතක්ෂයට පත්වූ මධුෂ් ලක්ෂිත හෙවත් මාකඳුරේ මධුෂ්ගේ මරණය සම්බන්ධයෙන් සිරකරු අයිතිවාසිකම් සුරැකීමේ කමිටුව විසින් අද (23) මානව හිමිකම් කොමිෂන් සභාවට පැමිණිල්ලක් ඉදිරිපත් කරනු ලැබුවා.\nඑමඟින් ඔවුන් ඉල්ලා ඇත්තේ මේ සම්බන්ධයෙන් විධිමත් විමර්ශනයක් සිදුකරන ලෙසටයි.",
       "URL": "https://www.hirunews.lk/253159/පොඩි-ලැසී-ආරක්ෂාව-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2373"
}