{
       "Source": "hirunews",
       "Timestamp": "Sunday, 31 July 2022 - 13:53",
       "Headline": "රුචික හා මිල්කා පොදුරද මඩුලු ජිම්නාස්ටික් තරග ඉසව්වෙන් අවසන් වටයට (වීඩියෝ)",
       "News Content": "22 වැනි පොදුරාජ්‍ය මණ්ඩලයීය ක්‍රීඩා උළෙලේ තරග පැවැත්වෙන තුන්වැනි දිනය අද (31) යි.\nරුචික ප්‍රනාන්දු සහ මිල්කා ගිහානි ඊයේ පැවති ජිම්නාස්ටික් තරගවලදී අවසන් වටයට ශ්‍රී ලංකාව නියෝජනය කරමින් සුදුසුකම් ලබා ගත්තා.\nජිම්නාස්ටික් තරගාවලියේ අවසන් වටයේ තරග අද පැවැත්වෙනවා.\nඑමෙන්ම කිලෝග්‍රෑම් 59 බර පන්තිය යටතේ ශ්‍රීමාලි සමරකෝන් ඊයේ පස්වරුවේ තරග බිමට පිවිසියා.\nඑහිදී ඇය ස්නෑච් ක්‍රමයට කිලෝග්‍රෑම් 65ක් සහ තවත් කිලෝග්‍රෑම් 87ක් ඔසවනු ලැබුව ද ඇයගේ බලාපොරොත්තු බිඳ වැටුණා.\nසමස්ත බර පන්තියේ කිලෝග්‍රෑම් 152ක් එසවූ ඇයට හිමිවූයේ 08 වැනි ස්ථානයයි.\nපිරිමි කිලෝග්‍රෑම් 61 බර ඉසිලීමේ තරග ඉසව්වට ඉදිරිපත් වීමට තිලංක පළඟසිංහ සූදානම්ව සිටියත්, ඔහුට තරගය අතරමැදදී හදිසියේ හටගත් ආබාධා තත්ත්වයක් හේතුවෙන් තරගයෙන් ඉවත්වීමට සිදුවුණා.\nසිය කුළුදුල් පොදුරාජ්‍ය මණ්ඩලීය ක්‍රීඩා උළෙලට එක් වූ ගංඟා සෙනෙවිරත්න මීටර් 100 පසුපස ආර මූලික වටයේ පිහිනුම් තරගයෙන් 20 වැනි ස්ථානය දිනූ ඇය සිය පෞද්ගලික හොඳම පිහිනුම් කාලය වාර්තා කළා.\nඒ තත්පර 1.61ක් ලෙසයි.\nශ්‍රී ලංකා කණ්ඩායම සත් සාමාජික රග්බි මූලික වටයේ අවසන් තරගයට එක් වුණා.\nඒ සැමෝවා කණ්ඩායම සමගයි.\nඑහිදී ශ්‍රී ලංකා කණ්ඩායමට දරුණු පරාජයකට ලක්වන්නට සිදුවූයේ ලකුණු 44ට 0 ක් ලෙසින්.\nමේ අතර පොදු රාජ්‍ය මණ්ඩලීය ක්‍රීඩා තරගාවලියේ පදක්කම් ලැයිස්තුවේ පෙරමුණ ගැනීමට ඔස්ට්‍රෙලියාව සමත් වී තිබෙනවා.\nඒ රන් පදක්කම් 13ක්, රිදී පදක්කම් 08ක් ලෝකඩ 11ක් සමගින් මුළු පදක්කම් 32ක් සමගයි.\nදෙවැනි තැන හිමිව ඇත්තේ රන් පදක්කම් 07ක් දිනූ නවසීලන්තයයි.\nරිදී පදක්කම් 04ක් හා ලෝකඩ 02ක් දිනමින් සමස්ත පදක්කම් 13ක් නවසීලන්තය මේ වනවිට තමන් සතු කරගෙන සිටිනවා.\nසත්කාරකත්වය හිමි එංගලන්තය තෙවැනි ස්ථානය දිනාගෙන ඇත්තේ රන් පදක්කම් 05ක් සමගින්\nරිදී පදක්කම් 12ක් හා ලෝකඩ පදක්කම් 04ක් සමගින් සමස්ත පදක්කම් 21ක් ද එංගලන්තය දිනාගෙන සිටිනවා.\nකෙසේ වෙතත් ඊයේ දිනූ ලෝකඩ පදක්කමත් සමගින් ශ්‍රී ලංකාව පසුවන්නේ 19 වැනි ස්ථානයෙයි.",
       "URL": "https://www.hirunews.lk/311477/රුචික-හා-මිල්කා-පොදුරද-මඩුලු-ජිම්නාස්ටික්-තරග-ඉසව්වෙන්-අවසන්-වටයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=977"
}