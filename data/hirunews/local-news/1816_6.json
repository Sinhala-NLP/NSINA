{
       "Source": "hirunews",
       "Timestamp": "Friday, 16 July 2021 - 19:42",
       "Headline": "කුරුණෑගලට එරෙහිව කුලියාපිටියේ විරෝධතා (වීඩියෝ)",
       "News Content": "වයඹ විශ්වවිද්‍යාලවලට අනුබද්ධිතව පිහිටවූ වෛද්‍ය පීඨයට හිමිව තිබූ මහාචාර්ය ඒකකය කුලියාපිටිය ශික්ෂණ රෝහලෙන් කුරුණෑගලට රැගෙන යාමට විරෝධය පළ කරමින් අද විරෝධතාවක් පැවැත්වුණා. ඒ කුලියාපිටිය ශික්ෂණ රෝහල ඉදිරිපිටදීයි.\nඑක්සත් ජාතික පක්ෂය, සමගි ජනබලවේගය, ජනතා විමුක්ති පෙරමුණ, ශ්‍රී ලංකා නිදහස් පක්ෂය ඇතුළු සිවිල් සංවිධාන නියෝජිතයන් මෙන්ම ආගමික නායකයින් ද මෙම විරෝධතාවයට එක්ව සිටීම විශේෂත්වයක්.\nඑක්සත් ජාතික පක්ෂය වෙනුවෙන් එහි හිටපු මහලේකම් අකිල විරාජ් කාරියවසම්, සමගි ජනබලවේගයේ පාර්ලිමේන්තු මන්ත්‍රීවරුන් වන තුෂාර ඉඳුනිල්, නලින් බණ්ඩාර, ජනතා විමුක්ති පෙරමුණ නියෝජනය කරමින් හිටපු පළාත් සභා මන්ත්‍රී නාමල් කරුණාරත්න, ශ්‍රී ලංකා නිදහස් පක්ෂය නියෝජනය කරමින් කුලියාපිටිය ප්‍රාදේශීය සභාවේ හිටපු සභාපති සම්පත් කැටවෙලගෙදර ද විරෝධතාවට එක්වුණා.\nනගරයේ ඇතැම් ස්ථානවල කළු කොඩි දමා තිබෙන ආකාරය ද දක්නට ලැබුණු අතර, පිරිස නගරය තුල විරෝධතා පාගමනක ද නිරත වුණා.\nඑම අවස්ථාවේදී නගරයේ කඩ සාප්පු රැසක් ද වසා දමා තිබුණා.\nමේ අතර, ශ්‍රී ලංකා පොදුජන පෙරමුණේ කුරුණෑගල දිස්ත්‍රික් පාර්ලිමේන්තු මන්ත්‍රී සමන්ප්‍රිය හේරත් ද අද මාධ්‍ය හමුවක් කැඳවමින් මෙම සිද්ධිය සම්බන්ධයෙන් අදහස් පළ කරනු ලැබුවා.",
       "URL": "https://www.hirunews.lk/277157/කුරුණෑගලට-එරෙහිව-කුලියාපිටියේ-විරෝධතා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1816"
}