{
       "Source": "hirunews",
       "Timestamp": "Tuesday, 25 July 2017 - 18:46",
       "Headline": "නල්ලුර් වෙඩි තැබීමේ ප්‍රධාන සැකකරු රිමාන්ඩ්",
       "News Content": "නල්ලුර් ප්‍රදේශයේදී සිදුවු වෙඩි තැබීමේ සිද්ධියේ ප්‍රධාන සැකකරු ලබන අගෝස්තු මස 8 වනදා දක්වා රක්ෂිත බන්ධනාගාර ගතකර තිබෙනවා.\nයාපනය මහේස්ත්‍රාත් අධිකරණයයි මෙම නියෝගය ලබාදී ඇත්තේ.\nමෙම පුද්ගලයා අද පෙරුවරුවේ යාපනය පොලිසියට භාරවීමෙන් පසු අත්අඩංගුවට ගැනුනා.\nසැකකරු පුනරුත්ථාපනය නොවු එල් ටී ටී ඊ සාමාජිකයකු බවට ද අනාවරණ වී තිබෙනවා.\n39 හවිරිදි සිවරාසා ජයන්තන් නමැති මොහු 1994 වසරේදී එල්.ටී.ටී.ඊ සංවිධානයට සම්බන්ධ වී ඇත්තේ වයස අවුරුදු 16 ක්ව සිටියදීයි.\n2012 වසරේ යාපනයේ සිදුවූ මිනිස් ඝාතනයක් සම්බන්ධයෙන් ද සැකපිට සිවරාසා ජයන්තන් අත්අඩංගුවට ගෙන පසුව ඇප මත මුදා හැර ඇති බව සදහන්.\nඑලෙස ඇප මත සිටින අතරතුරයි ඔහු මෙලෙස පොලිසියට වෙඩි තැබීමේ සිද්ධියට සම්බන්ධ වී ඇත්තේ.\nවෙඩි තැබීමෙන් මියගිය පොලිස් සැරයන් සරත් ප්‍රේමචන්ද්‍රගේ දේහය හලාවත - කුමාරකට්ටුව ප්‍රදේශයේ පිහිටි ඔහුගේ නිවසේ මේ වනවිට තැන්පත් කර ඇති අතර, අවසන් කටයුතු පූර්ණ පොලිස් ගෞරව සහිතව හෙට සිදුකිරීමට නියමිතයි.\nමේ අතර, උතුර පළාත් ප්‍රධාන අමාත්‍ය සී.වී. විග්නේෂ්වරන් සිද්ධියෙන් මියගිය පොලිස් පරීක්ෂක සරත් ප්‍රේමචන්ද්‍රගේ හලාවත - කුමාරකට්ටුව ප්‍රදේශයේ පිහිටි නිවසට පැමිණ දේහයට අවසන් ගෞරව දක්වනු ලැබුවා.\nඅනතුරුව මාධ්‍ය වෙත අදහස් දැක්වූ උතුර පළාත් ප්‍රධාන අමාත්‍යවරයා කියා සිටියේ තමාගේ ආරක්ෂාවටද සිටින්නේ සිංහල ජාතික පොලිස් නිලධාරීන් බවයි.\nඔවුන් විශ්වාසයක් සහිතව කටයුතු කිරීම හේතුවෙන් මෙලෙස ඔවුන්වම රාජකාරි කටයුතු සඳහා තබාගන්නා බවයි ඔහු තවදුරටත් ප්‍රකාශ කළේ.",
       "URL": "https://www.hirunews.lk/166760/නල්ලුර්-වෙඩි-තැබීමේ-ප්‍රධාන-සැකකරු-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4403"
}