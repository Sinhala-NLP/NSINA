{
       "Source": "hirunews",
       "Timestamp": "Wednesday, 21 June 2023 - 20:02",
       "Headline": "ලංවිම වෘත්තීය සමිති යෝජනා 03ක් සම්මත කරගනී",
       "News Content": "ලංකා විදුලි බල මණ්ඩලයේ ඒකාබද්ධ වෘත්තීය සමිති සන්ධානය අද (21) යෝජනා 3ක් සම්මත කරගනු ලැබුවා.\nඊට අදාළ සමුළුව කොළඹ විහාරමහා දේවි එළිමහන් රංග පීඨයේ පැවති අතර ඊට විදුලිබල මණ්ඩලය නියෝජනය කරන සියලු වෘත්තීය සමිති එක්ව සිටියා.\nසම්මත කරගත් පළමු යෝජනාවේ දැක්වෙන්නේ පෞද්ගලීකරණයේ හෝ විකුණා දැමීමට අවකාශ සළසමින් ඉදිරිපත් කර ඇති පනත ඉවත්කර ගතයුතු බවයි.\nකෙසේ වෙතත් සියලු දෙනාගේ අදහස් ලබාගෙන සිදුකරනු ලබන ප්‍රතිව්‍යුහගතකරණ ක්‍රියාවලියකට සහය ලබාදෙන බව එහි දැක්වුණා.\nඑමෙන්ම වසර 04කට වැඩි කාලයක් සේවය කරන සේවකයින් ස්ථීර කළ යුතු අතර අර්ථසාධක අරමුදල් මෙන්ම සේවකයින්ට හිමි විශ්‍රාම වැටුප් කප්පාදුවකින් තොරව ලබාදිය යුතුයි.\nඑසේ නොකරන්නේනම් දැඩි වෘත්තීය ක්‍රියාමාර්ගයට අවතීර්ණ වන බව මෙහිදී යෝජනා වුණා.\nවිකාශන අධිකාරි පනත දැඩිව හෙළාදකින බවයි සම්මත කර ගැණුනු තුන්වන යෝජනාවේ දැක්වුණේ.",
       "URL": "https://www.hirunews.lk/338649/ලංවිම-වෘත්තීය-සමිති-යෝජනා-03ක්-සම්මත-කරගනී",
       "Category": "Local News",
       "Parent URL": "https://www.hirunews.lk/local-news.php?pageID=248"
}