{
       "Source": "hirunews",
       "Timestamp": "Saturday, 10 October 2020 - 19:38",
       "Headline": "අනතුර ගැන දැනුන බව පූජිත් කියයි - කොමිසමෙන් දැඩි අවවාදයක් (වීඩියෝ)",
       "News Content": "හිටපු පොලිස්පති පූජිත් ජයසුන්දරට පාස්කු ප්‍රහාරය සම්බන්ධයෙන් විමර්ශනය කරන ජනාධිපති කොමිසමේ සභාපති විනිසුරුවරයා අද අවවාද කළා.\nඒ, ඔහු අද 10 වෙනි දිනටත් පාස්කු ප්‍රහාරය පිළිබඳ සෙවීමේ ජනාධිපති කොමිසම හමුවේ සාක්ෂි ලබාදුන් අවස්ථාවේදියි.\nරජයේ අතිරේක සොලිසිටර් ජෙනරාල්වරිය -\n”‍ වසර කිහිපයක සිට රාජ්‍ය බුද්ධි සේවය තොරතුරු දීලත් පොලිසිය ඉදලා තියෙන්නේ නිද්‍රෝපගතව නේද ජයසුන්දර මහත්මයා ? ”‍\nපූජිත් ජයසුන්දර - හිටපු පොලිස්පති -\n”‍ ප්‍රතික්ෂේප කරනවා ස්වාමීනි. ඒක වැරදි කතාවක්. අපිට රාජ්‍ය බුද්ධි සේවයෙන් නැවත අහන්න අවස්ථාවක් ලැබුණේ නැහැ. සමහරවිට උපදෙස් දීලා තියෙන්න ඇති එහෙම. ඒ තිබුණ දේශපාලන තත්ත්වයත් එක්ක මාව ආරක්ෂක කවුන්සිලයට කැඳෙව්වෙත් නැහැනේ. මාස 6කට වැඩි කාලයක් එහෙමයි වුණේ. නමුත් සිද්ධිය වුණාට පස්සේ වැරදිකාරයෝ පොලිස්පති හා ආරක්ෂක ලේකම්වරයායි. දේශපාලන පරිසරාත්මක රාජ්‍ය ප්‍රතිපත්ති හා ආණ්ඩුවේ ගැටලු‍ තමයි මේවට බලපෑවේ. ”‍\nරජයේ අතිරේක සොලිසිටර් ජෙනරාල්වරිය -\n”‍ පොලිසියට වෙනම ontingency plan එකක් එහෙම නැත්නම් හදිසි ආරක්ෂක සැලැස්මක් තිබෙනවාද ? ”‍\nපූජිත් ජයසුන්දර - හිටපු පොලිස්පති -\n”‍ තියෙනවා ස්වාමීනි. හදිසි ආරක්ෂක සැලැස්මවල් කොට්ඨාස වශයෙන්, පොලිස් ස්ථාන වශයෙන් වගේම ජාතික මට්ටමෙනුත් තිබුණා. ”‍\nරජයේ අතිරේක සොලිසිටර් ජෙනරාල්වරිය -\n”‍ ඔය plan එක ක්‍රියාත්මක වෙන්නේ මොන වගේ අවස්ථාවකද ? ”‍\nපූජිත් ජයසුන්දර - හිටපු පොලිස්පති -\n”‍ හදිසි අවස්ථාවක් හැටියට රජය කිව්වොත් ඒ දෙන උපදෙස් අනුව ක්‍රියාත්මක කරනවා. ”‍\nජනාධිපති කොමිසමේ සභාපති විනිසුරු -\n”‍ කොහෙන්ද ඔය ontingency plan එක ක්‍රියාත්මක වෙන්නෙ ?”‍\nපූජිත් ජයසුන්දර - හිටපු පොලිස්පති -\n”‍ මිරිහානේ පොලිස්පති අණදෙන නිල මැදිරිය හරහා. ඒකට ලංකාවෙ සියලු‍ පොලිස් ස්ථාන දැනුවත් කරන්න පුලු‍වන්. ”‍\nජනාධිපති කොමිසමේ සභාපති විනිසුරු -\n”‍ අප්‍රේල් 20 හැන්දෑවේ රාජ්‍ය බුද්ධි අධ්‍යක්ෂ නිලන්ත ජයවර්ධන දන්වපුවාම හෙට ප්‍රහාරය වෙනවා කියලා ඇයි මේ පොලිස්පති අණදෙන නිල මැදිරිය ක්‍රියාත්මක නොකළේ ?”‍\nපූජිත් ජයසුන්දර - හිටපු පොලිස්පති -\n”‍ මං මේ තොරතුරු ලැබෙද්දි 20 හවස හිටියේ මගේ නිල නිවසේ. මට ලැබුණු තොරතුර මම මගේ ජ්‍යෙෂ්ඨ නියෝජ්‍ය පොලිස්පතිවරුන්ට දැනුම්දුන්නා. ”‍\nජනාධිපති කොමිසමේ සභාපති විනිසුරු -\n”‍ 21 උදේ කොහෙද හිටියේ ?”‍\nපූජිත් ජයසුන්දර - හිටපු පොලිස්පති -\n”‍ ඒත් මගේ නිල නිවසේ ”‍\nජනාධිපති කොමිසමේ සභාපති විනිසුරු -\n”‍ නිල නිවසට වෙලා ඉන්නැතුව පොලිස්පති අණදෙන නිල මැදිරියට ගිහින් ක්‍රියාකාරකමක් කරන්න හිතුවේ නැත්ද ?”‍\nපූජිත් ජයසුන්දර - හිටපු පොලිස්පති -\n”‍ මම නිලන්තට කිව්වා අනිත් නිලධාරින්ට දැනුම් දෙන්නම් මාත් එයාලට කියන්නම් කියලා. ”‍\nජනාධිපති කොමිසමේ සභාපති විනිසුරු -\n”‍ ජයසුන්දර මහත්තයා... ඒ වෙද්දි ඔබට ලැබුණු තොරතුර, හෙට මරාගෙන මැරෙන ප්‍රහාරය වෙනවා පල්ලිවල හා හෝටල්වල කියලානෙ..? ”‍\nපූජිත් ජයසුන්දර - හිටපු පොලිස්පති -\n”‍ මට හොටෙල්ස් ගැනනම් කිව්වේ නැහැ. හෙට බරපතළ සිද්ධියක් වෙන්න පුලු‍වන් මේක කලින් ආපු තොරතුරේ development එකක් කියල විතරයි නිලන්ත මට කිව්වේ. අනතුරු වෙන්න පුලු‍වන් තැන් මට 20 හවස කිව්වේ නැහැ. ඒ නිසා තමයි නන්දන මුණසිංහ ඇතුළු Senior DIG නිලධාරින්ට කතාකරන්න නිලන්ත මාත් fallow up කරනවා කියලා නිලන්තට කිව්වේ ස්වාමීනි ”‍\nජනාධිපති කොමිසමේ සභාපති විනිසුරු -\n”‍ ඒ නිලන්ත ජයවර්ධන දුන්න තොරතුර ලැබුණම පැහැදිලි වුණා ද 2009න් පස්සෙ රටට වෙන්න පුලු‍වන් ලොකුම අනතුර වෙන්න යන්නේ කියල ?”‍\nපූජිත් ජයසුන්දර - හිටපු පොලිස්පති -\n”‍ එහෙම අනතුරක් වෙයි කියලා දැනුනේ 20 නෙවෙයි අප්‍රේල් 9 මට තොරතුර මුලින්ම ආපු දවසෙ. එදාට පස්සේ මට වාර්තා 3ක් ආයෙත් එව්වා. ඒත් ඒ එකකින්වත් 9 වෙනිදා SIS එක එවපු තොරතුරු සනාථ කරලා තිබුණේ නැහැ. ”‍\nජනාධිපති කොමිසමේ සභාපති විනිසුරු -\n”‍ අප්‍රේල් 9 එවපු තොරතුර නේද ඉතින් 20 තහවුරු කළේ ?”‍\nපූජිත් ජයසුන්දර - හිටපු පොලිස්පති -\n”‍ මං ඇහුවා නිලන්තගෙන් ඔයාලා මුකුත් හොයන්නේ නැත්ද කියලා. නැහැ මේ විදෙස් තොරතුර තමයි තියෙන්නේ කිව්වා. මට එතනින් එහාට පැහැදිලි වුණේ නැහැ ”‍\nජනාධිපති කොමිසමේ සභාපති විනිසුරු -\n”‍ ඇයි එහෙමනම් පැහැදිලි කරගන්න නිලන්ත ජයවර්ධන ඇතුළු ජ්‍යෙෂ්ඨ නියෝජ්‍ය පොලිස්පතිවරුන් කැඳවලා 20 රෑ සාකච්ඡා නොකළේ ?”‍\nපූජිත් ජයසුන්දර - හිටපු පොලිස්පති -\n”‍ එතකොට ඒ වෙලාවේ හදිසි අවස්ථාවක්නම් අදාළ තැන්වලට නිලධාරින් යවන එක විතරයි කරන්න පුලු‍වන්. සාකච්ඡා තිය තිය ඉන්න බෑ. දුර ඉන්න නිලධාරින් සාකච්ඡාවලට ගෙන්නනත් බෑනේ ඒ වෙලාවෙ. ඒ වෙද්දි බෝම්බකාරයෝ ස්ථාන ගතවෙලත් ඉවරනේ ස්වාමීනි අපි දැනගෙන හිටියේ නැති වුණාට. ”‍\nජනාධිපති කොමිසමේ සභාපති විනිසුරු -\n”‍ හොදයි. එහෙමනම් ඇයි අර පොලිස්පති නිල මැදිරියෙන් නොකිව්වේ මේක ?”‍\nපූජිත් ජයසුන්දර - හිටපු පොලිස්පති -\n”‍ ඒකට එතන අධ්‍යක්ෂ කෙනෙක් ඉන්නවා. එයා ඒක කරන්න ඕනේ. ”‍\nජනාධිපති කොමිසමේ සභාපති විනිසුරු -\n”‍ දැන් බලන් යද්දී ඔබ පොලිස්පති විදියට නිලධාරින්ට වැඩේ භාරකරලා උපදෙස් දෙන එකමද කළේ ?”‍\nපූජිත් ජයසුන්දර - හිටපු පොලිස්පති -\n”‍ මං ඉතින් උපදෙස් දුන්නා ස්වාමීනි. එය මා කළ යුතුයි නේ”‍\nරජයේ අතිරේක සොලිසිටර් ජෙනරාල්වරිය -\n”‍ ඔබ 2019.04.21 වෙද්දී තොරතුරුකරුවෙක් ද ? නැත්නම් නීතිය හා සාමය ක්‍රියාත්මක කරන ප්‍රධානියාද ?”‍\nපූජිත් ජයසුන්දර - හිටපු පොලිස්පති -\n”‍ නැ මං පොලිස්පති. මං ඉතා කාරුණිකව අර කියමන බැහැර කරනවා.. ”‍\nරජයේ අතිරේක සොලිසිටර් ජෙනරාල්වරිය -\n”‍ ඔබ ඉතා ඥාණාන්විතව උත්තරයනම් දෙනවා. නමුත් මං කියපු දේ ඔබ තේරුම් ගන්නැ ”‍\nපූජිත් ජයසුන්දර - හිටපු පොලිස්පති -\n”‍ හොදයි. ස්තුති ”‍\nජනාධිපති කොමිසමේ කොමසාරිස්වරිය -\n”‍ ජයසුන්දර මහත්මයා අර  plan එක ගැන කිව්වනේ. 9 වෙනිදා තොරතුරු ලැබුණම ඒකට එහෙම සැලසුමක් තිබුණද ?”‍\nපූජිත් ජයසුන්දර - හිටපු පොලිස්පති -\n”‍ ඇත්තම කියන්නෙපැයි. ඒකට එහෙම එකක් හැදුවේ නැහැ. ”‍\nජනාධිපති කොමිසමේ අභියාචනාධිකරණ විනිසුරු -\n”‍ ඔබ කියන හැටියට පොලිසියට plan එකක් තිබිල තියෙන්නේ සිද්ධිය වුණාට පස්සේ ක්‍රියාත්මක කරන්න වෙන්න ඕනේ. සිද්ධියකට කලින් එහෙම කරන්න ඕනේ නැත්ද ?”‍\nපූජිත් ජයසුන්දර - හිටපු පොලිස්පති -\n”‍ මෙහෙමයි ස්වාමීනි. අපි මේ හදිසි අවස්ථා සැලැස්ම නිලධාරින්ට පෙරහුරු කරනවා. මේ වගේ දෙයක් වුණාම කරන්න. එතනදී ඉතින් පෙර කරන්නද පසු කරන්නද කියන අවස්ථාව අනුව බලන්න ඕනෙ. ”‍\nජනාධිපති කොමිසමේ අභියාචනාධිකරණ විනිසුරු -\n”‍ හා හොදයි ඉතින් 20 රෑ ඕක කරන්න තිබුණනෙ. කළාද ?”‍\nපූජිත් ජයසුන්දර - හිටපු පොලිස්පති -\n”‍ නැ මං දැනුම්දෙන එකයි කළේ. ”‍\nජනාධිපති කොමිසමේ අභියාචනාධිකරණ විනිසුරු -\n”‍ Senior DIG නිලධාරින් ඔය plan එක කළාද කියලා බැලු‍වද ඔබ ?”‍\nපූජිත් ජයසුන්දර - හිටපු පොලිස්පති -\n”‍ නෑ මන් බැලු‍වේ නැහැ. ඒක ඔවුන් ක්‍රියාත්මක කරන්න ඕනේ ”‍\nජනාධිපති කොමිසමේ අභියාචනාධිකරණ විනිසුරු -\n”‍ කරලා නැහැ නේද.... ඒකනේ 21 බෝම්බ පිපුරුණේ ?”‍\nපූජිත් ජයසුන්දර - හිටපු පොලිස්පති -\n”‍ එහෙමයි ස්වාමීනි ”‍\nහිටපු පොලිස්පති පූජිත් ජයසුන්දර අද රජයේ අතිරේක සොලිසිටර් ජෙනරාල්වරිය යොමුකළ ප්‍රශ්න කිරීම්වලදී පිළිතුරු දුන් ආකාරය සම්බන්ධයෙන් ජනාධිපති කොමිසමේ සභාපති විනිසුරුවරයා අවවාද කරමින් සඳහන් කළේ මින් පසු මෙවැනි පිළිතුරු ලබානොදෙන ලෙස සහ මෙය අවසන් අවවාද කිරීම බවයි.\nඅනතුරුව ඔහුගෙන් සාක්ෂි විමසීම අද දිනට අවසන් කෙරුණා.",
       "URL": "https://www.hirunews.lk/252246/අනතුර-ගැන-දැනුන-බව-පූජිත්-කියයි-කොමිසමෙන්-දැඩි-අවවාදයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2397"
}