{
       "Source": "hirunews",
       "Timestamp": "Wednesday, 08 April 2020 - 19:20",
       "Headline": "වූහාන් වැසියන් දෛනික කටයුතු අරඹයි",
       "News Content": "ලොවම බියට පත් කර ඇති කොවිඩ් 19 හෙවත් නව කොරෝනා වෛරසයේ තිඹිරි ගෙය වූ චීනයේ වුහාන් නගරය දින 76 කට පසු යළි විවෘතවීමත් සමඟ මේ වනවිට එහි ජනතාව සිය දෛනික කටයුතු වෙනුවෙන් උද්යෝගයෙන් නගර වෙත පැමිණෙමින් සිටිනවා.\nඊයේ දිනයේදී වුහාන් නගරය මුළුමනින්ම විවෘත කිරීමටයි එරට බලධාරීන් කටයුතු කර තිබුණේ.\nඑසේම විශ්මිත ආලෝක රටාවන්ගෙන් ඊයේ මධ්‍යම රාත්‍රිය අලංකාර කර තිබුණේ වෛරසය මැඩලීමට සක්‍රියව සිය දායකත්වය දැක්වූ සියලූ සෞඛ්‍ය කාර්ය මණ්ඩල නිලධාරීන්ට උපහාරයක් ලෙසින්.\nඑරට මාධ්‍ය සහ ජාත්‍යන්තර මාධ්‍ය එය වාර්තාකර තිබුණේ ‘‘වූහාන් යළි නැගිටියි’’ ලෙසින්.\nඒ අනුව දින 76 ක කාලයක් වුහාන් නගරයට පැමිණීම අවහිර කරමින් මාර්ගවල තිබූ සියලූ මාර්ග බාධකද ඉවත් කරන අයුරු සමාජ මාධ්‍යය තුළද පළ කර තිබුණා.\nපසුගිය දෙසැම්බරයේ ආරම්භ වූ කොරෝනා වෛරසය ව්‍යාප්තවීමත් සමඟ චීනයේ වුහාන් නගරය ජනවාරි මාසයේ වසා දැමුණු අතර, එහි සිරවී සිටි ශ්‍රී ලාංකික සිසුන් 33 දෙනා දිවයිනට ගෙන්වා ගැනීමේ සිද්ධියද සියලූදෙනාගේ අවධානයට ලක්වුණා.",
       "URL": "https://www.hirunews.lk/238218/වූහාන්-වැසියන්-දෛනික-කටයුතු-අරඹයි",
       "Category": "Local News",
       "Parent URL": "https://www.hirunews.lk/local-news.php?pageID=2808"
}