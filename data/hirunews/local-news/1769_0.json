{
       "Source": "hirunews",
       "Timestamp": "Saturday, 07 August 2021 - 20:37",
       "Headline": "පෞද්ගලික රෝහල්වලත් පොරොත්තු ලේඛන - මෝචරිවල තදබදයක් -  ආදාහනාගාර පැය 24 පුරා (වීඩියෝ)",
       "News Content": "දෛනික කොරෝනා ආසාදිතයන් සහ මරණ සීග්‍රයෙන් ඉහළ යාම  හේතුවෙන් රෝහල්වල මෙන්ම ආදාහනාගාරවල තදබදයක් හටගෙන තිබෙනවා.\nපෞද්ගලික රෝහල්ද කොරෝනා රෝගීන් ඇතුළත් කරගැනීම මේ වනවිට සීමා කර ඇති අතර, දිවයිනේ බොහෝ රජයේ රෝහල්  කොරෝනා වාට්ටු සංඛ්‍යාවද මේ වනවිට ඉහළ දමමින් පවතිනවා. ප්‍රධාන පෙළේ රෝහල්, අවට ඇති දිස්ත්‍රික් රෝහල්වලද සහාය ලබාගනිමින් සිටින බවටයි වාර්තාවන්නේ.\nකොළඹ ජාතික රෝහලේ වාට්ටු 11ක කොරෝනා රෝගීන් 600ක් පමණ මේ වනවිට ප්‍රතිකාර ලබන අතර, දෛනිකව කොරෝනා මරණ 15ක් පමණ එම රෝහලෙන් වාර්තාවන බව රෝහල් ආරංචි මාර්ග සඳහන් කළා.\nමේ අතර රාගම ශික්ෂණ රෝහලේ වාට්ටු 10ක කොරෝනා රෝගීන්  240 කට ආසන්න සංඛ්‍යාවක් මේ වනවිට ප්‍රතිකාර ලබන අතර, දැඩි සත්කාර ඒකකයේ ඇඳන් 10ක් පමණ කොරෝනා රෝගීන් වෙනුවෙන් වෙන් කර ඇති බවයි වාර්තාවන්නේ.\nශ්‍රී ජයවර්ධනපුර රෝහලේද මේ වනවිට කොරෝනා ආසාදිතයන් 100ක් පමණ ප්‍රතිකාර ලබන අතර, දැඩි සත්කාර ඒකකයේ ඇඳන් 6ක කොරෝනා ආසාදිතයන් රඳවා සිටින බව රෝහල් අධ්‍යක්ෂවරයා සඳහන් කළා.\nඑසේම පෞද්ගලික රෝහල්වලද ධාරිතාව ඉක්මවා ගොස් ඇති බවයි පෞද්ගලික රෝහල් සහ සාත්තු නිවාස සංගමයේ සභාපති වෛද්‍ය අනුර කුරුප්පුආරච්චි කියා සිටියේ.\nරෝහල් රැසකම මෘත ශරීරාගාර මියගිය කොරෝනා ආසාදිතයන්ගෙන් පිරෙමින් පවතින අතර, ආදාහානගාරවල පවතින්නේ දැඩි කාර්යබහුල තත්වයක්.",
       "URL": "https://www.hirunews.lk/279142/පෞද්ගලික-රෝහල්වලත්-පොරොත්තු-ලේඛන-මෝචරිවල-තදබදයක්-ආදාහනාගාර-පැය-24-පුරා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1769"
}