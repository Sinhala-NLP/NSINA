{
       "Source": "hirunews",
       "Timestamp": "Monday, 01 February 2016 - 10:54",
       "Headline": "යෝෂිතට නාවික හමුදාවෙන් පරීක්ෂණ නෑ",
       "News Content": "හිටපු ජනාධිපති මහින්ද රාජපක්ෂගේ පුත් යෝෂිත රාජපක්ෂ රක්ෂිත බන්ධනාගාර ගත කර ඇත්තේ සිවිල් ගැටළුවකට නිසා නාවික හමුදාවෙන් පරීක්ෂණයක් සිදුනොකරන බව නාවික හමුදා මූලස්ථානය පවසනවා.\nමෙම නීතිමය ක්‍රියාමාර්ගය ගෙන ඇත්තේ රටේ උත්තරීතරම ආයතනය වන අධිකරණය බැවින් ඒ සඳහා පරීක්ෂණයක් අත්‍යාවශ්‍ය නොවන බවයි නාවික හමුදා මාධ්‍ය අංශය වැඩිදුරටත් සදහන් කළේ.\nසී.එස්.එන්. නාලිකාවේ ප්‍රවර්ධන කටයුතු වෙනුවෙන් රාජ්‍ය දේපළ යොදාගැනීම සහ හේතු ඉදිරිපත් කළ නොහැකි මූල්‍ය ප්‍රතිපාදනවලින් එම නාලිකාව ආරම්භ කිරීම මෙන්ම පවත්වාගෙන යෑමේ චෝදනා මත යෝෂිත රාජපක්ෂ ඇතුළු සැකකරුවන් පස් දෙනා පෙරේදා අත්අඩංගුවට ගනු ලැබුවේ පොලිස් මූල්‍ය අපරාධ විමර්ශන කොට්ඨාශය විසින්.\nපසුව මොවුන් කඩුවෙල මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව පෙබරවාරි මස 11 වනදා දක්වා රක්ෂිත බන්ධනාගාර ගත කෙරුණා.\nයෝෂිත රාජපක්ෂට අමතරව මෙලෙස රක්ෂිත බන්ධනාගාර ගත කෙරුණේ හිටපු ජනාධිපතිවරයාගේ මාධ්‍ය ප්‍රකාශක,  සී.එස්.එන් නාලිකා ප්‍රධානී රොහාන් වැලිවිට සහ එහි ප්‍රධාන විධායක නිලධාරියා වන නිශාන්ත රණතුංග සහ අධ්‍යක්ෂවරුන් වන කවිෂාන් දිසානායක සහ අෂාන් ප්‍රනාන්දුයි.\nහිටපු ජනාධිපති මහින්ද රාජපක්ෂගේ පුත් යෝෂිත රාජපක්ෂ ඇතුලූ පස් දෙනා මේ වනවිට කොළඹ රිමාන්ඞ් බන්ධනාගාරයේ එකම මැදිරියක රඳවා සිටින බව බන්ධනාගාර කොමසාරිස් ජනරාල් එච්.එන්.සී. ධනසිංහ හිරු ප්‍රවෘත්ති අංශයට සඳහන් කළා.\nමේ අතර, හිටපු ජනාධිපති මහින්ද රාජපක්ෂගේ පුත් යෝෂිත රාජපක්ෂ රඳවා සිටින කොළඹ රිමාන්ඞ් බන්ධනාගාර භූමියට මේ වනවිට විශේෂ ආරක්ෂාවක් යොදවා තිබෙනවා.\nඒ පිටස්තර පුද්ගලයින් බන්ධනාගාර භූමියට ඇතුළුවීම වළක්වාලීම සඳහායි.\nයෝෂිත රාජපක්ෂ සමඟ රක්ෂිත බන්ධනාගාර ගත කෙරුණු සැකකරුවන්ගේ සුවදුක් විමසීම සඳහා හිටපු ජනාධිපති මහින්ද රාජපක්ෂ ද ඊයේ දහවල් කොළඹ රිමාන්ඞ් බන්ධනාගාරය වෙත පැමිණියා",
       "URL": "https://www.hirunews.lk/125195/යෝෂිතට-නාවික-හමුදාවෙන්-පරීක්ෂණ-නෑ",
       "Category": "Local News",
       "Parent URL": "https://www.hirunews.lk/local-news.php?pageID=5187"
}