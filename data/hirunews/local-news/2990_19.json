{
       "Source": "hirunews",
       "Timestamp": "Sunday, 22 December 2019 - 12:37",
       "Headline": "මහජන ආරක්ෂාවට හමුදාව යෙදවීම තවදුරටත් දීර්ඝ කෙරේ",
       "News Content": "දිවයිනේ සියලූම දිස්ත්‍රික්කවල මහජන ආරක්ෂාව උදෙසා සන්නද්ධ හමුදා සාමාජිකයන් රාජකාරිවල යෙදවීම තවදුරටත් දීර්ඝ කරමින් ජනාධිපති ගෝඨාභය රාජපක්ෂ විසින් අතිවිශේෂ ගැසට් නිවේදනයක් නිකුත් කර තිබෙනවා.\nඒ, පාස්කු ප්‍රහාරයෙන් අනතුරුව රටේ ආරක්ෂාව තහවුරු කිරීම වෙනුවෙන් රජය ගෙන ඇති ආරක්ෂක ක්‍රියාදාමයේ දිගුවක් ලෙසින්.\nමීට පෙර පසුගිය නොවැම්බර් 22 වනදා ද මෙවැනි ගැසට් නිවේදනයක් නිකුත් කරනු ලැබුවා.\nඅප්‍රේල් 21 පාස්කු දින ත්‍රස්ත ප්‍රහාරයෙන් අනතුරුව රට තුළ උද්ගතවූ තත්ත්වය පාලනය කිරීමට ත්‍රිවිධ හමුදාවට බලය පවරමින් හදිසි නීති රෙගුලාසි පනවනු ලැබුවා.\nකෙසේ වෙතත් පසුගිය අගෝස්තු මස 23 වන දින එම හදිසි නීති රෙගුලාසි අහෝසි කෙරුණු අතර, හිටපු ජනාධිපති මෛත්‍රීපාල සිරිසේන අතිවිශේෂ ගැසට් නිවේදනයක් නිකුත් කරමින් සඳහන් කළේ රට තුළ මහජන සාමය පවත්වාගෙන යාමට සන්නද්ධ හමුදාවන් කැඳවූ බවයි.\nමෙම ආරක්ෂිත ක්‍රියා පිළිවෙතේ දිගුවක් ලෙස මහජන ආරක්ෂක පනතෙන් ජනාධිපතිවරයා වෙත පැවරී ඇති බලතල ප්‍රකාරවයි වත්මන් ජනාධිපති ගෝඨාභය රාජපක්ෂ ද මෙම අතිවිශේෂ ගැසට් නිවේදනය නිකුත් කර ඇත්තේ.\nඑමඟින් දිවයිනේ සියලූම පරිපාලන දිස්ත්‍රික්කවල මහජන සාමය පවත්වාගෙන යාමට සන්නද්ධ හමුදාව රාජකාරි සඳහා කැඳවා තිබෙනවා.",
       "URL": "https://www.hirunews.lk/230734/මහජන-ආරක්ෂාවට-හමුදාව-යෙදවීම-තවදුරටත්-දීර්ඝ-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=2990"
}