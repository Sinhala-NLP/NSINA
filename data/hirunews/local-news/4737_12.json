{
       "Source": "hirunews",
       "Timestamp": "Monday, 26 December 2016 - 13:02",
       "Headline": "උත්සව සමයේ දියේ ගිලීමෙන් සිදුවන මරණ ඉහළට",
       "News Content": "උත්සව සමයේ දියේ ගිලීමෙන් සිදුවන මරණ සංඛ්‍යාව ඉහළ ගොස් ඇති බව ශ්‍රී ලංකා ජීවිතාරක්ෂක සංගමය පවසනවා.\nමේ නිසා මුහුදේ සහ ජලාශවල දියනෑමේදී ප්‍රවේශම් වන ලෙසයි එහි අන්තර්ජාතික උපදේශක ජ්‍යෙෂ්ඨ පොලිස් අධිකාරී එච්.එච්. චූලසිරි ජනතාවට දැනුම්දෙන්නේ.\nමේ අතර ඊයේ දිනයේ සිදුවූ දියේ ගිලීම්වලින් දැරියක් මියගොස් එක් අයෙකු අතුරුදන්ව තිබෙනවා.\nකල්පිටිය - පුත්තලම මාර්ගයේ කිලෝමීටර 39 කණුව ප්‍රදේශයේ හෝටලයක පිහිනුම් තටාකයකදී අට හැවිරිදි දැරියක් දියේ ගිලීමෙන් ජීවිතක්ෂයට පත්වුණා.\nමෙලෙස මියගොස් ඇත්තේ කල්පිටිය - කුරිඤ්ඤංපිටිය ප්‍රදේශයේ පදිංචි දැරියක්.\nමේ අතර රත්ගම - දෙවෙනියාගොඩ ප්‍රදේශයේ මුහුදේ දියනාමින් සිටි 26 හැවිරිදි තරුණයෙකු දියේ ගිලී අතුරුදන්ව තිබෙනවා.\nනාවික හමුදාව සහ ප්‍රදේශවාසීන් විසින් අතුරුදන්වූ පුද්ගලයා සොයා මෙහෙයුම් ක්‍රියාත්මක කර ඇති බවයි පොලීසිය සඳහන් කළේ.\nවිශේෂයෙන් මත්පැන් පානය කර දිය නෑමට යාමෙන් වළකින ලෙසයි ශ්‍රී ලංකා ජීවිතාරක්ෂක සංගමයේ අන්තර්ජාතික උපදේශක ජ්‍යෙෂ්ඨ පොලිස් අධිකාරී එච්.එච්. චූලසිරි ප්‍රකාශ කළේ.",
       "URL": "https://www.hirunews.lk/150598/උත්සව-සමයේ-දියේ-ගිලීමෙන්-සිදුවන-මරණ-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=4737"
}