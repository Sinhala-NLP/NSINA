{
       "Source": "hirunews",
       "Timestamp": "Sunday, 11 June 2023 - 15:31",
       "Headline": "මුල්ලේරියාවේදී පස් හැවිරිදි දරුවා මියයාමේ සිද්ධියට අත්අඩංගුවට ගත් සීයා ඇප මත මුදාහැරේ",
       "News Content": "මුල්ලේරියාව - හල්බරාව ප්‍රදේශයේ වැඩබිමකදී පස් හැවිරිදි දරුවෙකු මියයාමේ සිද්ධිය සම්බන්ධයෙන් අත්අඩංගුවට ගත් දරුවාගේ සීයා ඇප මත මුදාහැර තිබෙනවා.\nඒ අලුත්කඩේ අංක 06 මහේස්ත්‍රාත් තේමින්ද පෙරේරා හමුවට අද ඉදිරිපත් කිරීමෙන් අනතුරුවයි.\n63 හැවිරිදි දරුවාගේ සීයා ලක්ෂ 03 බැගින් වූ ශරීර ඇප 02 ක් මත මුදාහරින ලෙසටයි එහිදී මහේස්ත්‍රාත්වරයා නියෝග කළේ.\nදරුවාට නිසි අවධානයක් යොමු නොකිරීම ඔහුට එරෙහිව එල්ලවී ඇති චෝදනාවයි.\nඒ අනුව දරුවාගේ සීයාට මේ මස 15 වන දින අධිකරණය හමුවේ පෙනී සිටින ලෙසටද නියෝගයක් කර තිබෙනවා.\nමීට පෙර සිද්ධියට අදාළව 51 හැවිරිදි තණකොළ කැපීමේ නිරතවූ පුද්ගලයා අත්අඩංගුවට ගෙන අධිකරණයට ඉදිරිපත් කිරීමෙන් අනතුරුව මේ මස 15 වනදා දක්වා රක්ෂිත බන්ධනාගාර කෙරුණා.\n119 පොලිස් හදිසි ඇමතුම් අංකයට ලද ඇමතුමකට අනුවයි මීට දින තුනකට පෙර මුල්ලේරියාව - හල්බරාව ප්‍රදේශයේ වැඩබිමක් තුළ කැපුම් තුවාල සහිතව මියගොස් සිටි මෙම දරුවාගේ දේහය සොයා ගනු ලැබුවේ.\nඑහිදී මියගොස් තිබුණේ ජොනතන් මාර්ක් නමැති එම ප්‍රදේශයේම පදිංචි පස් හැවිරිදි දරුවෙක්.\nදරුවා තම සීයා සමඟ අදාළ වැඩබිමේ සෙල්ලම් කරමින් සිට ඇති අතර පසුව අවමංගල්‍යයකට සහභාගි වීමට සීයා සහ මිත්තණිය නිවසින් පිටව ගොස් ඇත්තේ එම වැඩබිම අසල තණකොළ කපමින් සිටි තවත් පුද්ගලයෙකුට දරුවා භාර කරමින්.\nකෙසේ වෙතත් එහිදී තණකොළ කපන යන්ත්‍රයේ තලය අත් වැරදීමකින් දරුවාගේ උදරයේ වැදී දරුවා මියගිය බවටයි තණකොළ කැපූ පුද්ගලයා පොලිසියට පාපොච්චාරණය කර ඇත්තේ.\nජොනතන්ගේ මව සහ පියා වෙන්ව ජීවත්වන අතර ඔහු හැදී වැඩී ඇත්තේ මව, සීයා සහ මිත්තණිය භාරයේයි.\nමේ අතර දරුවාගේ දේහය පිළිබඳ අවසන් කටයුතු අද තලාහේන පොදු සුසාන භූමියේදී සිදුකෙරුණා.\nඑම අවස්ථාවට දරුවාගේ සීයා ද එක්ව සිටි බවයි හිරු වාර්තාකරු සඳහන් කළේ.",
       "URL": "https://www.hirunews.lk/337622/මුල්ලේරියාවේදී-පස්-හැවිරිදි-දරුවා-මියයාමේ-සිද්ධියට-අත්අඩංගුවට-ගත්-සීයා-ඇප-මත-මුදාහැරේ",
       "Category": "Local News",
       "Parent URL": "https://www.hirunews.lk/local-news.php?pageID=278"
}