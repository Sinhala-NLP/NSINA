{
       "Source": "hirunews",
       "Timestamp": "Wednesday, 01 April 2020 - 17:33",
       "Headline": "යාපනය, මරදාන සහ කුරුණෑගලින් තවත් තුන්දෙනෙකු හමුවෙයි - මෙරට මුළු කොරෝනා ආසාදිතයන් 146ක්",
       "News Content": "කොවිඩ් 19 හෙවත් නව කොරෝනා වෛරසය ආසාදනය වූ තවත් තුන්දෙනෙකු අද හමුවීමත් සමඟ මෙරට කොරෝනා ආසාදනය වූ සංඛ්‍යාව 146 දක්වා ඉහළ ගියා.\nසෞඛ්‍ය සේවා අධ්‍යක්‍ෂ ජනරාල් විශේෂඥ වෛද්‍ය අනිල් ජාසිංහ කියා සිටියේ යාපනය, මරදාන සහ කුරුණෑගලින් නව ආසාදිතයන් තුන්දෙනා හමුවූ බවයි.\nමේ වනවිට 18 දෙනෙකු කොරෝනා වෛරසය ආසාදනය වී සුවය ලබා  නිවෙස් බලා ගොස් අවසන්.\nඒ අනුව තවත් 126 දෙනෙකු රෝහල් ගතව ප්‍රතිකාර ලබනවා.\nමීට අමතරව සැක සහිත රෝග ලක්ෂණ සහිතව වෛද්‍ය අධීක්ෂණය යටතේ රෝහල් ගතකර සිටින සංඛ්‍යාව 231ක්.\nමේ අතර කොරෝනා ආසාදිතයෙකු හමුවූ බේරුවල - පන්නිල ප්‍රදේශයේ පුද්ගලයින් 140 දෙනෙකු නිරෝධායන මධ්‍යස්ථාන වෙත යොමුකර තිබෙනවා.\nබේරුවල සෞඛ්‍ය වෛද්‍ය නිලධාරි වෛද්‍ය වරුණ සෙනෙවිරත්න සඳහන් කළේ මෙම පිරිස ආසාදිතයා ඇසුරු කර ඇති බවට ලද තොරතුරු අනුව මෙලෙස නිරෝධායන මධ්‍යස්ථාන වෙත යොමුකළ බවයි.\nඔවුන් සියලූදෙනාම කන්දකාඩු නිරෝධායන මධ්‍යස්ථානය වෙත පිටත්කර යවා ඇති බව  හිරු ප්‍රවෘත්ති අංශය සිදුකළ විමසීමකදී අනාවරණ වුුණා.\nමේ අතර විදෙස් රටවල සිට පැමිණ නිරෝධායන මධ්‍යස්ථානවල රඳවා සිටි තවත් 96 දෙනෙකුගෙන් යුත් කණ්ඩායමක් අද නිවෙස් බලා පිටත්ව ගියා.\nඒ, දම්මින්න සහ පූනානි නිරෝධායන මධ්‍යස්ථානවලින්.",
       "URL": "https://www.hirunews.lk/237722/යාපනය-මරදාන-සහ-කුරුණෑගලින්-තවත්-තුන්දෙනෙකු-හමුවෙයි-මෙරට-මුළු-කොරෝනා-ආසාදිතයන්-146ක්",
       "Category": "Local News",
       "Parent URL": "https://www.hirunews.lk/local-news.php?pageID=2821"
}