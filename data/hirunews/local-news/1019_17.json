{
       "Source": "hirunews",
       "Timestamp": "Friday, 15 July 2022 - 14:08",
       "Headline": "සෞඛ්‍ය සේවයට අද සිට යළිත් ඉන්ධන (වීඩියෝ)",
       "News Content": "සෞඛ්‍ය සේවය සඳහා ප්‍රමුඛතා පදනම යටතේ ඉන්ධන නිකුත් කිරීම අද සිට යළි ආරම්භ කර තිබෙනවා.\nමීට පෙර සෑම සිකුරාදා දිනයකදීම සෞඛ්‍ය සේවය සඳහා ඉන්ධන ලබාදීම සිදුකළ අතර, එය පසුගිය සති දෙක තුල නතර කිරීමටයි පියවර ගෙන තිබුණේ.\nකෙසේ වෙතත්, අද සිට යළිත් සෞඛ්‍ය සේවය සඳහා ඉන්ධන ලබාදීම සිදුකරන බවයි සෞඛ්‍ය අමාත්‍යාංශය නිවේදනයක් නිකුත් කරමින් සඳහන් කළේ.\nඒ අනුව යතුරුපැදියක් සඳහා ලීටර් 6 ක් ද, ත්‍රිරෝද රථයක් සඳහා ලීටර් 8 ක් ද සීමාවකට යටත්ව සෞඛ්‍ය සේවකයින් සඳහා ඉන්ධන ලබාදීම සිදු කෙරෙනවා. මෝටර් රථ සඳහා ලීටර් 20 ක සීමාවකට යටත්ව සෞඛ්‍ය සේවය සඳහා ඉන්ධන නිකුත් කරන බවයි සෞඛ්‍ය අමාත්‍යාංශය වැඩිදුරටත් පැවසුවේ.\nකෙසේ වෙතත් සෞඛ්‍ය සේවකයින් සඳහා ඉන්ධන ලබාදීමේදී අද පෙරවරුවේ ඇතැම් පිරවුම්හල්වලින් ගැටළුකාරී තත්වයන්ද වාර්තාවුණා. සෞඛ්‍ය සේවකයින් පිරිසක් අද පෙරවරුවේ බණ්ඩාරවෙල - වැලිමඩ මාර්ගයේ පිහිටි ඉන්ධන පිරවුම්හල අසළ විරෝධතාවක නිරත වුණේ තමන්ට නිසි පරිදි ඉන්ධන ලබා නොදුන් බවට චෝදනා කරමින්.\nමේ අතර ඉන්ධන නෞකා පහක් ඉදිරි දින කිහිපයේදී මෙරටට ළඟාවීමට නියමිත අතර, එහි පළමු ඩීසල් නෞකා දෙක අද පස්වරු 6.30 ට සහ රාත්‍රී අටට මෙරටට ළඟාවීමට නියමිත බව ලංකා ඛනිජ තෙල් නීතිගත සංස්ථා ආරංචි මාර්ග සඳහන් කළා.\nහෙට දිනයේදීද තවත් ඩීසල් නෞකාවක් දිවයිනට ළඟාවීමටයි නියමිතව ඇත්තේ. එසේම අනිද්දා දිනයේදී පෙට්‍රල් නෞකාවක් දිවයිනට ළඟාවීමට නියමිත අතර, ලබන සිකුරාදා දිනයේදීද තවත් පෙට්‍රල් නෞකාවක් මෙරටට ළඟාවන බවයි සංස්ථා ආරංචි මාර්ග වැඩිදුරටත් පැවසුවේ.\nඉන්ධන නෞකා කිහිපයක් දිවයිනට පැමිණීමට නියමිත බවට ලංකා ඛනිජ තෙල් නීතිගත සංස්ථාව දැනුම්දීමත් සමඟ එම සංස්ථාවට අයත් ඇතැම් පිරවුම්හල්වල අද පෙරවරුවේ සිට යළිත් ඉන්ධන පෝලිම් නිර්මාණය වී තිබෙනවා.\nකෙසේ වෙතත් දින ගණනාවක සිට ලංකා අයි.ඕ.සී. පිරවුම්හල්වල තවදුරටත් දිගු පෝලිම් පවතින අතර, එහිදී පෝලිම් පැනීම ඇතුලු සිද්ධි මුල් කරගෙන බොහෝ පිරවුම්හල්වල ගැටුම් වාර්තාවන ස්වරූපයකුයි දක්නට ලැබෙන්නේ.\nමේ අතර අද පැමිණීමට නියමිත ඩීසල් නෞකාවලින් පෞද්ගලික බස් රථ සඳහා නිසි පරිදි ඩීසල් ලබාදුනහොත් ලබන සඳුදා වනවිට අවශ්‍ය ප්‍රමාණයට බස් රථ ධාවනය කළ හැකි බව ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න සඳහන් කළා.\nඅද දිනයේදී දුම්රිය සේවා සාමාන්‍ය පරිදි ධාවනය කෙරුණු අතර, පෞද්ගලික බස් රථවල අඩුවීම නිසා මගීන් පීඩාවට පත්ව සිටියා.",
       "URL": "https://www.hirunews.lk/310047/සෞඛ්‍ය-සේවයට-අද-සිට-යළිත්-ඉන්ධන-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1019"
}