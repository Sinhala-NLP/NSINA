{
       "Source": "hirunews",
       "Timestamp": "Saturday, 30 January 2021 - 19:12",
       "Headline": "වරාය සේවකයින් තවමත් අකුරට වැඩ - තැන තැන සාකච්ඡා කිහිපයක් (වීඩියෝ)",
       "News Content": "කොළඹ වරායේ නැගෙනහිර පර්යන්තය ශ්‍රී ලංකා වරාය අධිකාරියේ පූර්ණ කළමනාකාරිත්වය යටතේ ඉදිරියටත් ක්‍රියාත්මක කරන ලෙස ඉල්ලමින් කොළඹ වරායේ වෘත්තීය සමිති ඊයේ ආරම්භ කළ අකුරට වැඩ කිරීමේ වෘත්තීය ක්‍රියාමාර්ගය තවදුරටත් ක්‍රියාත්මකයි.\nඊයේ වරාය අධිකාරිය ඉදිරිපිට පැවති විරෝධතාවකින් අනතුරුව ඔවුන් මෙම අකුරට වැඩ කිරීමේ වෘත්තීය ක්‍රියාමාර්ගය ආරම්භ කළා.\nමේ අතර, වෘත්තීය සමිති 23 ක නියෝජිතයින්ගේ විශේෂ සාකච්ඡාවක් නැගෙනහිර පර්යන්තය සුරැකීමේ ජාතික ව්‍යාපාරය අද පස්වරුවේ කොළඹදී පවත්වනු ලැබුවා. එම සාකච්ඡාවට පූජ්‍ය ඇල්ලේ ගුණවංශ හිමියන් ද එක්ව සිටි බවයි අප වාර්තාකරු පැවසුවේ.\nවරාය අධිකාරියේ ඉංජිනේරු සංගමය ද අද කොළඹදී මාධ්‍ය හමුවක් කැඳවා තිබුණා. ඊට එක්වෙමින් අදහස් දැක්වූ එහි සභාපති ආර්.පී.පී. ක්‍රිශාන්ත කියා සිටියේ නැගෙනහිර පර්යන්තය රජය යටතේ පවත්වාගෙන යාමට අවශ්‍ය මුදල් වරාය අධිකාරිය සතු බවයි.\nමෙම වෘත්තීය ක්‍රියාමාර්ගය පිළිබඳව සාකච්ඡා කිරීම සඳහා ආණ්ඩුව නියෝජනය කරන හවුල්කාරි පක්ෂවල නියෝජිතයන් අද පස්වරුවේ අමාත්‍ය විමල් වීරවංශගේ කොළඹ පිහිටි නිවසට රැස්වුණා.\nඊට පිවිතුරු හෙළ උරුමයේ නායක අමාත්‍ය උදය ගම්මන්පිල, නිදහස් පක්ෂ මහලේකම් රාජ්‍ය අමාත්‍ය දයාසිරි ජයසේකර, මහාචාර්ය තිස්ස විතාරණ ඇතුළු පිරිසක් එක්ව සිටි බව අප වාර්තාකරු සඳහන් කළා.\nමේ අතර, වරාය අධිකාරියේ සභාපති ජෙනරල් දයා රත්නායක ද අද මාධ්‍ය හමුවක් කැඳවමින් මෙම තත්ත්වය පිළිබඳ කරුණු පැහැදිලි කළා.\nඑහිදි ඔහු පැවසුවේ වත්මන් රජයේ ප්‍රතිපත්තිය නැගෙනහිර පර්යන්තය වෙනත් රටකට ලබානොදීම රජයේ ප්‍රතිපත්තිය බවයි.\nඑසේම, එම පර්යන්තය වරාය අධිකාරිය විසින්ම ඉදිරියට දියුණු කරමින් යන බවට තමන්ට විශ්වාසයක් පවතින බව ද ඔහු මාධ්‍ය හමුවේදී සඳහන් කළා.",
       "URL": "https://www.hirunews.lk/261169/වරාය-සේවකයින්-තවමත්-අකුරට-වැඩ-තැන-තැන-සාකච්ඡා-කිහිපයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2179"
}