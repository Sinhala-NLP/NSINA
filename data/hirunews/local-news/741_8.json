{
       "Source": "hirunews",
       "Timestamp": "Friday, 11 November 2022 - 17:30",
       "Headline": "උපරිම සිල්ලර මිල ඉක්මවා බිත්තර අලෙවි කළ අනුරාධපුර වෙළඳසැල්වලට දඩ (වීඩියෝ)",
       "News Content": "උපරිම සිල්ලර මිල ඉක්මවා බිත්තර අලෙවි කළ වෙළඳසැල් 4කට අනුරාධපුර මහේස්ත්‍රාත් අධිකරණය රුපියල් ලක්ෂය බැගින් දඩ නියම කර තිබෙනවා.\nමේ අතර උපරිම සිල්ලර මිල ඉක්මවා බිත්තර අලෙවි කළ හංවැල්ල ප්‍රදේශයේ වෙළඳසැලකට අවිස්සාවේල්ල මහේස්ත්‍රාත් අධිකරණය මගින් රුපියල් දස ලක්ෂ විසි දහසක දඩයක් ද නියමකර තිබුණා.\nඑය බිත්තර වැඩි මිලට අලෙවි කිරීමට අදාළව මෙතෙක් පැනවූ වැඩිම දඩය ලෙසටයි සැලකෙන්නේ.\nමේ අතර වෙළෙඳපොළේ යළිත් බිත්තර හිඟයක් මතුව තිබෙනවා.\nපාරිභෝගික ජනතාව පවසන්නේ, රජයේ පාලන මිල ඉක්මවා වෙළෙඳුන් බිත්තර අලෙවි කළද වෙළෙඳපොළ තුළ ප්‍රමාණවත් බිත්තර තොග නොමැති බවයි.\nපාරිභෝගික අධිකාරිය පසුගිය කාලයේ බිත්තර සඳහා රුපියල් 50ක උපරිම සිල්ලර මිලක් නියම කළ අතරල ඊට සාපේක්ෂව වෙළෙඳපොළ තුළ බිත්තර එම මිලට අලෙවි කරනු දක්නට ලැබුණා.\nඑහෙත්ල බිත්තරල කුකුළු මස් ඇතුළු නිෂ්පාදන සඳහා යොදා ගන්නා අමුද්‍රව්‍ය හිඟය හේතුවෙන් නිෂ්පාදන පිරිවැය ඉහළ ගිය අතරල ඊට සාපේක්ෂව එම නිෂ්පාදනවලද මිල ඉහළ දැමීමට නිෂ්පාදකයින් තීරණය කළා.\nබොහෝ සුළු හා මධ්‍ය පරිමාණ බිත්තර නිෂ්පාදකයින් පිරිවැය දරා ගැනීමට නොහැකිව කර්මාන්තය අතහැර දැමූ අතර, ජාතික පශු සම්පත් සංවර්ධන මණ්ඩලයේ සභාපතිවරයා පැවසුවේ 40%ක් පමණ සුළු පරිමාණ නිෂ්පාදකයින් තම ගොවිපොළවල සිටි කිකිළියන් මස් සඳහා විකුණා ඇති බවයි.\nබිත්තර වෙළෙඳුන් පවසන්නේ, නිෂ්පාදකයින්ගෙන් තමන්ට ලැබෙන්නේම රජයේ පාලන මිල ඉක්මවූ මිලකට බැවින් තමන් බිත්තර අලෙවියෙන් ඉවත් වූ බවයි.\nමේ අතර රුපියල් 50 ඉක්මවූ මිලට බිත්තර අලෙවි කරන වෙළෙඳුන් සොයා පාරිභෝගික අධිකාරිය දිවයින පුරා වැටලීම් කරනු දක්නට ලැබුණා.\nමේ අතර සමස්ත ලංකා බිත්තර නිෂ්පාකයින්ගේ සංගමය පවසන්නේ, වෙළෙඳපොළේ පවතින බිත්තර හිඟයට හේතු වී ඇත්තේ පාරිභෝගික අධිකාරියේ ක්‍රියා කලාපය බවයි.\nමේ අතර උපරිම සිල්ලර මිල ඉක්මවා බිත්තර විකිණීම සම්බන්ධයෙන් මෙතෙක් නියම කළ වැඩිම දඩ මුදල අවිස්සාවෙල්ල මහේස්ත්‍රාත් අධිකරණය විසින් අද නියම කරනු ලැබුවා.\nමෙලෙස රුපියල් දසලක්ෂ විසිදහසක දඩයක් නියම කර ඇත්තේ හංවැල්ල ප්‍රදේශයේ සුපිරි වෙළඳසැල් හිමිකරුවෙකු විසින් උපරිම සිල්ලර මිල ඉක්මවා බිත්තර විකිණිමට අදාළවයි. චෝදනා දෙකක් යටතේ ඊට අදාළ පැමිණිල්ල ගොනුකර තිබුණා.\nඋපරිම සිල්ලර මිල ඉක්මවා බිත්තර අලෙවිකරන වෙළදුන් සොයා පාරිභෝගික අධිකාරිය විසින් දිගින් දිගටම වැටලීම් සිදුකරමින් පවතිනවා.\nමේ අතර දෙමටගොඩ ප්‍රදේශයේ සිදු කළ වැටලීමක දී ද උපරිම සිල්ලර මිල ඉක්මවා බිත්තර අලෙවිකළ වෙළඳසැල් හිමියෙකුට රුපියල් ලක්ෂයක දඩ මුදලක් නියම කෙරුණා.\nඑමෙන්ම අනුරාධපුර ප්‍රදේශයේ කළ තවත් වැටලීමකදී එවැනි වෙළඳසැල් 04 ක් සඳහා රුපියල් 100,000 බැගින් දඩ මුදල් නියම කෙරුණා. එසේම, බිත්තර 2520 ක් ළඟ තබාගෙන අලෙවි නොකිරීමේ සිද්ධියක් සම්බන්ධයෙන් චෝදනා එල්ල වූ පුද්ගලයෙකුට රුපියල් දසදහසක දඩයක් නියම කෙරුණේ බිත්තර තොගය රාජසන්තක කිරීමෙන් අනතුරුවයි.\nමීට අමතරව බලංගොඩ ප්‍රදේශයේ සිදුකල වැටලීමකදී වැඩිමිලට බිත්තර අලෙවිකළ වෙළඳුන් දෙදෙනෙකුට රුපියල් ලක්ෂය බැගින් දඩ නියම කිරීමට බලංගොඩ මහේස්ත්‍රාත් අධිකරණය පියවර ගෙන ඇති බවද වාර්තා වුණා.\nසුදු බිත්තරයක් රුපියල් 43ක හා දුඹුරු හෝ රතු බිත්තරයක් රුපියල් 45ක උපරිම සිල්ලර මිලක් නියම කරමින් රජය පසුගිය අගෝස්තු මස 19 වෙනිදා ගැසට් නිවේදනයක් නිකුත් කළා.\nඑහෙත් බිත්තරයක් රුපියල් 50 ක උපරිම සිල්ලර මිලකට අලෙවි කිරීම සඳහා බිත්තර නිෂ්පාදකයින් විෂය භාර අමාත්‍යවරයා සමඟ පැවති සාකච්ඡාවෙන් පසුව එකඟතාවයට පැමිණ තිබුණා.\nබිත්තර වෙළදුන් පවසන්නේ නිෂ්පාදකයින්ගෙන් තමන්ට ලැබෙන්නේ රජයේ උපරිම මිලෙන් ඉක්මවූ මිලකට බැවින් තමන්ට බිත්තර වෙළදාමෙන් ඉවත්වීමට සිදුවන බවයි.\nඋපරිම සිල්ලර මිල ඉක්මවා බිත්තර අලෙවි කරන වෙළඳුන් සොයා දිවයින පුරා තවදුරටත් මෙහෙයුම් සිදු කරන බවයි පාරිභෝගික කටයුතු පිළිබඳ අධිකාරියේ සභාපති ශාන්ත නිරිඇල්ල හිරු ප්‍රවෘත්ති අංශයට කියා සිටියේ.",
       "URL": "https://www.hirunews.lk/320171/උපරිම-සිල්ලර-මිල-ඉක්මවා-බිත්තර-අලෙවි-කළ-අනුරාධපුර-වෙළඳසැල්වලට-දඩ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=741"
}