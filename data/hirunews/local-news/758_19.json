{
       "Source": "hirunews",
       "Timestamp": "Friday, 04 November 2022 - 7:39",
       "Headline": "කරාපිටිය ශික්ෂණ රෝහලේ හදවත් පරීක්ෂා කරන ඇන්ජි ඕ ග්‍රෑම් යන්ත්‍රය ක්‍රියා විරහිත වේ",
       "News Content": "ගාල්ල - කරාපිටිය ශික්ෂණ රෝහලේ ඇන්ජිඕග්‍රැම් පරීක්ෂණ සිදුකරන යන්ත්‍රය දින කිහිපයක සිට ක්‍රියාවිරහිත වී තිබෙනවා.\nඒ අනුව ඇන්ජිඕග්‍රැම් පරීක්ෂණ මෙන්ම හෘද කැතීටර් ප්‍රතිකාර කිරීමට නො හැකි ව රෝගීන් දැඩි අසීරුතාවයකට පත්ව ඇති බවයි හිරු ප්‍රවෘත්ති වෙත අනාවරණ වුණේ.\nදකුණු පළාතේ ඇති රජයේ රෝහල් අතරින් හෘද රෝගීන් සඳහා මෙම පරීක්ෂණ සිදු කර ගැනීමේ පහසුකම් පවතින්නේ ගාල්ල - කරාපිටිය ශික්ෂණ රෝහලේ පමණ යි.\nපසුගිය කාලයේ කරාපිටිය ශික්ෂණ රෝහලෙන් ඇන්ජිඕග්‍රැම් පරීක්ෂණ දකුණු පළාතෙන් පිට රත්නපුර, ඇඹිලිපිටිය, මොණරාගල ආදී ප්‍රදේශවල සිට පැමිණෙන රෝගීන් ද සිදු කරගනු ලැබුවා.\nකෙසේ වෙතත් මෙම යන්ත්‍රය අළුත්වැඩියා කිරීම සඳහා රුපියල් මිලියන 30ක පමණ මුදලක් වැය වනු ඇති බව යි රජයේ වෛද්‍ය නිලධාරීන්ගේ සංගමයේ කරාපිටිය ශාඛාවේ ලේකම් වෛද්‍ය දිනේෂ් යාපා කියා සිටියේ.",
       "URL": "https://www.hirunews.lk/319565/කරාපිටිය-ශික්ෂණ-රෝහලේ-හදවත්-පරීක්ෂා-කරන-ඇන්ජි-ඕ-ග්‍රෑම්-යන්ත්‍රය-ක්‍රියා-විරහිත-වේ",
       "Category": "Local News",
       "Parent URL": "https://www.hirunews.lk/local-news.php?pageID=758"
}