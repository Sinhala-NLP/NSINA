{
       "Source": "hirunews",
       "Timestamp": "Thursday, 25 November 2021 - 19:23",
       "Headline": "ජලාශ 25 ක් වාන් දමයි - තවදුරටත් තද වැසි",
       "News Content": "දිවයිනේ පවතින තද වැසි තත්වය ඉදිරි දින කිහිපය තුල තවදුරටත් පවතින බව කාලගුණ විද්‍යා දෙපාර්තමේන්තුව පවසනවා.\nඒ අනුව උතුර, උතුරුමැද, බස්නාහිර,සබරගමුව,මධ්‍යම සහ ඌව පළාත්වලත් පුත්තලම සහ ත්‍රීකුණාමලය දිස්ත්‍රික්ක වලටත් හෙට දිනයේදී මිලිමීටර 100 ඉක්මවූ තද වැසි ඇතිවිය හැකියි.\nපවතින මෙම අයහපත් කාළගුණික තත්ත්වය හමුවේ කොළඹ, කලුතර, මහනුවර, කුරුණෑගල, මාතලේ, නුවරඑළිය සහ රත්නපුර යන දිස්ත්‍රික්ක වල ඇතැම් ප්‍රදේශ සඳහා නිකුත් කළ නායයාමේ අවදානම් නිවේදනය ද හෙට පස්වරු 3 දක්වා තවදුරටත් දීර්ඝ කර තිබෙනවා.\nඑමෙන්ම, මහවැලි, නිල්වලා ගංගා මෙන්ම දැදුරු ඔය, රාජාංගනය සහ මල්වතු ඔය මෙන්ම තවත් ජලාශ කිහිපයක පහත් බිම්වල වෙසෙන ජනතාවට පැය 48 ක කාලයක් සඳහා ගංවතුර අවදානමක් ප්‍රකාශයට පත් කරන බවයි වාරිමාර්ග දෙපාර්තමේන්තුව සඳහන් කළේ.\nමේ වනවිට ප්‍රධාන ජලාශ 73 න් ජලාශ 25 ක වාන් දමමින් පවතින බව ද එම දෙපාර්තමේන්තුව ප්‍රකාශ කළා.",
       "URL": "https://www.hirunews.lk/289167/ජලාශ-25-ක්-වාන්-දමයි-තවදුරටත්-තද-වැසි",
       "Category": "Local News",
       "Parent URL": "https://www.hirunews.lk/local-news.php?pageID=1537"
}