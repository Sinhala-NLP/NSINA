{
       "Source": "hirunews",
       "Timestamp": "Monday, 20 May 2019 - 9:37",
       "Headline": "පෙම්වතිය ඝාතනය කළ විවාහක සැකකරු රක්ෂිත බන්ධනාගාරයට (ඡායාරූප)",
       "News Content": "පොළොන්නරුව - පුලස්තිපුර ප්‍රදේශයේදී 23 හැවිරිදි තරුණියක් ඝාතනය කර පුළුස්‌සා දැමීමේ සිද්ධිය සම්බන්ධයෙන් අත්අඩංගුවට ගැනුණු සැකකරු මේ මස\n28 වනදා දක්වා රක්ෂිත බන්ධනාගාර ගත කර තිබෙනවා.\nඒ අදාල සැකකරු පොළොන්නරුව මහේස්‌ත්‍රාත් අධිකරණය හමුවට ඉදිරිපත් කිරීමෙන් අනතුරුවයි.\nඇඟලුම් කම්හලක සේවය කර ඇති අදාල තරුණිය දින කිහිපයක පෙර අතුරුදන්ව සිට ඇති අතර පසුගිය 12 වනදා ඇයගේ බවට සැකකරන පිළිස්සූණු අවයව කොටස් පොළොන්නරුව - ලක්ෂ උයන ප්‍රදේශයේ පිහිටි වෙල්යායක තිබී සොයාගනු ලැබුවා.\nඒ අනුව කළ පරීක්ෂණ වලදී අදාළ තරුණිය සේවය කළ පොළොන්නරුව ප්‍රදේශයේ ඇඟළුම් කම්හලක සේවය කර ඇති ඇයගේ පෙම්වතා බව කියන විවාහක පුද්ගලයෙකු අත්අඩංගුවට ගැනුණා.\nඅනතුරව ඔහුගෙන් කළ ප්‍රශ්න කිරීම් වලදී අනාවරණය වී ඇත්තේ තරුණිය පසුගිය 10 වනදා ඝාතනය කිරීමෙන් අනතුරව පෙට්‍රල් දමා ඇයගේ සිරුරට ගිනි තබා ඇති බවයි.\nදෙදෙනා අතර ඇතිවූ ආරවුලක් මෙම අපරාධයට හේතු වී ඇති බවයි පොළොන්නරුව පොලිසිය සඳහන් කළේ.\nදෙදෙනා අතර පෙම් සබදතාවක් ආරම්භ වී ඇති අතර, අනතුරුව සිය පෙම්වතා විවාහක එක්දරු පියෙක් බව තරුණිය දැනගත් පසු දෙදෙනා අතර අවස්ථා කිහිපයදී මෙලෙස ආරවුල් හටගෙන ඇති බවයි තොරතුරු වාර්තා වන්නේ.\nඡායාරූප - පොළොන්නරුව, රොෂාන් තුෂාර",
       "URL": "https://www.hirunews.lk/216721/පෙම්වතිය-ඝාතනය-කළ-විවාහක-සැකකරු-රක්ෂිත-බන්ධනාගාරයට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3344"
}