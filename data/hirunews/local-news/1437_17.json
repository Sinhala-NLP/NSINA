{
       "Source": "hirunews",
       "Timestamp": "Sunday, 09 January 2022 - 20:55",
       "Headline": "මාස 7කට පසුව නැවතත් සිය මව්පියන්ට ලැබුණු දරුවා",
       "News Content": "පසුගිය වසරේ අගෝස්තු මාසයේදී ඇෆ්ගනිස්ථාන පාලනය තලේබාන්වරුන් අතට පත්වීමට පෙර අමෙරිකානු හමුදා එරටින් පිටවන අවස්ථාවේ මව්පියන් මඟහැරුණු කුඩා දරුවන් කාබුල් ගුවන්තොටුපොළ අවට රැඳී සිටි අයුරු දක්නට ලැබුණා.\nඑලෙස මව්පියන්ට මඟහැරුණු කුඩා බිළි‍ඳෙකු අමෙරිකානු හමුදාව විසින් පිටත් කරන අයුරු පසුගිය සමයේ විශේෂ අවධානයක් දිනාගත් සිදුවීමක් වුණා.\nඑවක මාස 2ක් වයසැති එම දරුවා මාස 7කට පසුව නැවතත් සිය මව්පියන් හට භාරදීමට හැකිව තිබෙනවා.\nඑම බිළිඳා සොහෙල් අහමද් වන අතර, 29 හැවිරිදි කුලී රථ රියදුරෙකු විසින් මෙතෙක් කලක් ඔහු හදා වඩාගෙන තිබුණා.\nසොහෙල් නැවත ඔහුගේ පවුලේ ඥාතීන් වෙත ලබාදීමට එම කුලී රථ රියදුරා අකමැති වූ බව විදෙස් මාධ්‍ය වාර්තා කළා.\nකෙසේවෙතත්,  දරුවා බාර දෙන අවස්ථාවේදී අදාළ පුද්ගලයා සංවේදී වූ අයුරු දැක්වෙන ඡායාරූප පෙළක් ද විදෙස් මාධ්‍යයේ සංසරණය වනවා.\nමෙම බිළිඳා ඔහුගේ පවුලේ ඥාතීන් වෙත භාරදීමට කටයුතු කළ ද දරුවාගේ මව්පියන් මේ වනවිට අමෙරිකා එක්සත් ජනපදයේ ජීවත් වන බවයි වාර්තා වුණේ.",
       "URL": "https://www.hirunews.lk/293494/මාස-7කට-පසුව-නැවතත්-සිය-මව්පියන්ට-ලැබුණු-දරුවා",
       "Category": "Local News",
       "Parent URL": "https://www.hirunews.lk/local-news.php?pageID=1437"
}