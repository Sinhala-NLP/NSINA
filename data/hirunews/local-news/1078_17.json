{
       "Source": "hirunews",
       "Timestamp": "Tuesday, 21 June 2022 - 16:08",
       "Headline": "කෝප් කමිටුවට කැඳවන නිලධාරීන් සිදුකරන ප්‍රකාශ ගැන දිවුරුමක් ලබා ගැනීමට තීරණයක් - CEB සභාපතිත් යළි කැඳවෙයි",
       "News Content": "කෝප් කමිටුවට කැඳවන නිලධාරීන් සිදුකරන ප්‍රකාශ සම්බන්ධයෙන් කම්ටුව ආරම්භයේදීම දිවුරුමක් ලබා ගැනීමට කෝප් කමිටුවේ සාමාජික මන්ත්‍රීවරුන්ගේ සහභාගීත්වයෙන් රැස් වූ විශේෂ කෝප් කමිටු රැස්වීමේදී අද (21) තීරණය කර තිබෙනවා.\nමේ අනුව ඉදිරියේදී කෝප් කමිටුවට පැමිණෙන නිලධාරීන් කෝප් කමිටුව ආරම්භයේදීම තමන් සිදු කරන ප්‍රකාශ නිවැරදි බවට දිවුරුමක් ලබාගැනීම සිදු වනු ඇති.\nපොදු ව්‍යාපාර පිළිබඳ කාරක සභාවේ මෙම විශේෂ රැස්වීම එහි සභාපති පාර්ලිමේන්තු මන්ත්‍රී මහාචාරය චරිත හේරත්ගේ ප්‍රධානත්වයෙන් පැවැත්වූ අතර එහිදී විශේෂ තීරණ කිහිපයයකට එළඹීම සිදු වී තිබෙනවා.\n2022.06.10 වැනිදින කෝප් කමිටුවට පැමිණ සිදු කළ ප්‍රකාශයක් ඉවත්කරගැනීම සම්බන්ධයෙන් ලංකා විදුලිබල මණ්ඩලයේ සභාපති ලෙස සිටි එම්.එම්.සී. ෆර්ඩිනැන්ඩු මහතා විසින් යොමු කොට ඇති 2022.06.11 දිනැති ලිපිය කෝප් සභාපතිවරයා විසින් අද දින සභාගත කරනු ලැබුවා.\nඑහිදී කෝප් සභාපති මහාචාර්ය චරිත හේරත් ප්‍රකාශ කළේ\n“ 2022 .06.11 දින විදුලිබල මණ්ඩලයේ සභාපතිතුමා විසින් කොප් කමිටුව වෙත යොමු කරන ලද ලිපිය අද සලකා බැලුවා.ඒ ලිපිය ප්‍රකාරව වැදගත් සාකච්ඡාවක් සිදුවුනා. මේ ලිපියේ අද ගත් කරුණු කිහිපයත් එයට උපග්‍රන්ථ ලෙස ඉදිරිපත් කරලා තියෙන ලියුමත් අද අවධානයට ලක් වුනා. ඒ අනුව කෝප් කමිටුවේ තිරණය වන්නේ හිටපු සභාපති එම්.එම්.සී. ෆර්ඩිනැන්ඩු මහතා නැවත කමිටුව හමුවට කැඳවා ඔහු සමග සාකච්ඡා කිරීමටත් ඒ හරහා මේ ලිපියේ සම්බන්ධ කරුණු ගැන යළි තිරණයක් ගැනිමටත් එතුමා විසින් ඉල්ලා තියෙන තමන්ගේ සාක්ෂියේ කොටස ඉවත් කිරීම සම්බන්ධ තීරණය ඊට පසුව ගැනීමටත් අපි (කෝප් කමිටුව) තීරණය කළා. ” යනුවෙන්.\nඒ අනුව එම්.එම්.සී. ෆර්ඩිනැන්ඩු මහතා 2022.06.23 වැනි දින පෙරවරු 11.00ට කෝප් කමිටුව හමුවට කැඳවීමට මෙහිදී තිරණය වී තිබෙනවා.\nඑසේම ශ්‍රී ලංකන් එයාර්ලයින් ආයතනයේ ප්‍රගතිය සම්බන්ධයෙන් ඉදිරිපත් වී ඇති විශේෂඥ වාර්තා පදනම්වූ විශේෂ රැස්වීමක් ජූලි මස 25 දින පැවැත්වීමටද මෙහිදී තීරණය වුණා.\nකෝප් කමිටුවේ මෙම විශේෂ රැස්වීම සඳහා කොප් කමිටු සාමාජික මන්ත්‍රීවරයන් වන රෝහිත අබේගුණවර්ධන, ජගත් පුෂපකුමාර, අනුර දිසානායක, හර්ෂ ද සිල්වා, පාඨලී චම්පික රණවක, මහින්දානන්ද අලුත්ගමගේ, සරත් වීරසේකර, ජයන්ත සමරවීර, එස්.එම්.මරික්කාර්, නලීන් බණ්ඩාර ජයමහ, ඉන්දික අනුරුද්ධ හේරත්, නාලක ගොඩහේවා, එරාන් වික්‍රමරත්න, මධුර විතානගේ සහ ප්‍රෙම්නාත් සී. දොලවත්ත සහභාගී වී තිබෙනවා.",
       "URL": "https://www.hirunews.lk/307788/කෝප්-කමිටුවට-කැඳවන-නිලධාරීන්-සිදුකරන-ප්‍රකාශ-ගැන-දිවුරුමක්-ලබා-ගැනීමට-තීරණයක්-ceb-සභාපතිත්-යළි-කැඳවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1078"
}