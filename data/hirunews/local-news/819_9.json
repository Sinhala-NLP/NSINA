{
       "Source": "hirunews",
       "Timestamp": "Friday, 07 October 2022 - 14:02",
       "Headline": "ගංගුලි යනකොට එන්නෙ කවු ද?",
       "News Content": "ඉන්දීය ක්‍රිකට් පාලක මණ්ඩලයේ (BCCI) වත්මන් සභාපතිත්වය දරණ හිටපු ඉන්දීය ක්‍රිකට් නායක සෞරව් ගංගුලි එළඹෙන ඔක්තෝබර් 18 දායින් පසු ඉන්දීය ක්‍රිකට් ආයතනයේ ප්‍රධාන තනතුරෙන් ඉවත් වීමට ඉඩ ඇති බව එරට මාධ්‍ය වාර්තාවල දැක්වෙනවා\n2019 ඔක්තෝම්බර් මාසයේ දී ඉන්දීය ක්‍රිකට් පාලක මණ්ඩලයේ ප්‍රධානියා බවට පත් වූ ගංගුලි මෙවර නිලවරණයට ඉදිරිපත් වීමට ඉඩක් නැති බවත්, ඔහු ජාත්‍යන්තර ක්‍රිකට් කවුන්සිලයේ (ICC) සභාපති තනතුර සඳහා ඉන්දියාවේ නියෝජිතයා ලෙස තෝරා ගැනීමේ සූදානමක් පවතින බවත් එම මාධ්‍ය වාර්තාවල වැඩිදුරටත් සඳහන් වනවා.\nවර්තමාන ඉන්දීය ක්‍රිකට් පාලක මණ්ඩලයේ ප්‍රධානී සෞරව් ගංගුලි 2014 - 2019 අතර කාලය තුළ බෙංගාල ක්‍රිකට් සංගමයේ (CAB) සභාපති ලෙස ද කටයුතු කර තිබෙනවා.\nගංගුලිගෙන් හිස්වන ඉන්දීය ක්‍රිකට් පාලක මණ්ඩලයේ සභාපති ධුරය සඳහා හිටපු ඉන්දීය තුන් ඉරියව් ක්‍රීඩක රොජර් බිනී, පත්වනු ඇති බවටයි එම මාධ්‍ය වාර්තා ඉඟි පළ කරන්නේ.\nකර්නාටක ප්‍රාන්ත ක්‍රිකට් සංගමයේ සභාපතිවරයා ලෙස පසුගිය ඉන්දීය ක්‍රිකට් පාලක මණ්ඩලයේ මහා සභා රැස්වීමේ දී පත් වූ රොජර් බිනී, ඉන්දියාව වෙනුවෙන් ටෙස්ට් තරග 27ක් සහ එක්දින තරග 72ක් ක්‍රීඩා කර ඇති අතර 1983 ලෝක කුසලානයේ ඉන්දීය ජයග්‍රහණයේ කොටස්කරුවෙක්.\nමේ අතර එම මාධ්‍ය වාර්තාවලට අනුව රජිව් ශුක්ලා ද ඉන්දීය ක්‍රිකට් පාලක මණ්ඩලයේ ප්‍රධාන තනතුර සඳහා තවත් තරඟකරුවෙක් වන අතර, එම මාධ්‍ය වාර්තාවල දැක්වෙන්නේ, ඔවුන්ගෙන් එක් අයෙකු BCCI ප්‍රධානියා බවට පත් වනු ඇති අතර අනෙක් පුද්ගලයා ඉන්දීය ප්‍රිමියර් ලීගයේ (IPL) සභාපති ලෙස නම් කරනු ඇති බවයි.\nමේ අතර, වත්මන් ඉන්දීය ක්‍රිකට් පාලක මණ්ඩලයේ ලේකම් ජේ ෂා සහ භාණ්ඩාගාරික අරුන් ධුමාල් ඔවුන්ගේ තනතුරු රඳවා ගැනීමට ඉඩ තිබෙන බව ද එම මාධ්‍ය වාර්තාවල දැක්වෙනවා.\nකෙසේ නමුත් ඉන්දීය ක්‍රිකට් පාලක මණ්ඩලයේ (BCCI) නිලවරණය ඔක්තෝබර් 18 වැනිදා මුම්බායිහි දී පැවැත් වීමට නියමිත අතර, ක්‍රිකට් ආයතනය විවිධ තනතුරු සඳහා අපේක්ෂකයින්ගේ ලැයිස්තුව ඔක්තෝම්බර් 15 වැනිදා නිකුත් කිරීමට නියමිත බවයි එම වාර්තාවල සඳහන් වන්නේ.\nමේ සියලු කරුණු ගංගුලි, ධුමාල්, ජේ ෂා, රජිව් ශුක්ලා, එන් ශ්‍රීනාවාසන් යන ඉන්දීය ක්‍රිකට් පාලක මණ්ඩලයේ ඉහළ නිලධාරීන්ගේ පසුගිය බදාදා පැවති රැස්වීමේ දී විස්තරාත්මකව සාකච්ඡා කර ඇති බවයි එම මාධ්‍ය වාර්තා වැඩිදුරත් දක්වන්නේ.",
       "URL": "https://www.hirunews.lk/317261/ගංගුලි-යනකොට-එන්නෙ-කවු-ද",
       "Category": "Local News",
       "Parent URL": "https://www.hirunews.lk/local-news.php?pageID=819"
}