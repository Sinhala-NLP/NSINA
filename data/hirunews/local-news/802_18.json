{
       "Source": "hirunews",
       "Timestamp": "Friday, 14 October 2022 - 19:05",
       "Headline": "මංගල ඇඳුමින් සැරසී පොලිසියට ගිය පෙම්වතියකගේ ප්‍රේමය ජයගනී",
       "News Content": "මංගල ඇදුමින් සැරසුණු යුවතියක් අද (14) හදිසියේ මිනුවන්ගොඩ පොලිසියට පැමිණියා.\nඒ අද තමන් සමඟ විවාහ වීමට සිටි තරුණයා නිවසේ සිරකරගෙන සිටින බව පවසමින්.\n24 හැවිරිදි වියේ පසු වූ මෙම පෙම්වතුන් යුවල අද විවාහ වීමට තීරණය කර ඇත්තේ දෙපාර්ශ්වයේ ම විරෝධතා මතයි.\nපසුව ජීවත් වීමට කුලී නිවසක් ද සොයාගත් ඔවුන් අද විවාහය ලියාපදිංචි කිරීමට කටයුතු සූදානම්කර තිබුණා.\nමනාලියක ලෙස සැරසුණු තරුණිය, පෙම්වතා එනතුරු බලාසිටියත් ඔහු පැමිණ නොතිබූ අතර පසුව ඇයට ආරංචි වී තිබුණේ තම පෙම්වතාගේ ඥාතීන් විසින් ඔහු නිවසේ සිරකරගෙන සිටින බවයි.\nඒ අනුව තරුණිය පොලිසියට ගොස් තිබූ අතර තරුණයාද පොලිසියට කැඳවා තිබුණා.\nඔහුගේ ඥාතීන් එල්ල කළ චෝදනා තරුණයා විසින්ම ප්‍රතික්ෂේප කර තිබූ අතර පොලිසිය ඥාතීන්ට අවධාරණය කර ඇත්තේ දෙදෙනාගේ නිසි වයස් සම්පූර්ණ වී ඇති බැවින් ඔවුන්ගේ තීරණයට මුල්තැන ලබා දිය යුතු බවයි.\nඒ අනුව ඥාතීන් විසිරගොස් ඇති අතර පෙම්වතුන් යුවල පොලිස් පොතේ අත්සන් තබා නව ජීවිතය සඳහා පිටව ගියා.",
       "URL": "https://www.hirunews.lk/317891/මංගල-ඇඳුමින්-සැරසී-පොලිසියට-ගිය-පෙම්වතියකගේ-ප්‍රේමය-ජයගනී",
       "Category": "Local News",
       "Parent URL": "https://www.hirunews.lk/local-news.php?pageID=802"
}