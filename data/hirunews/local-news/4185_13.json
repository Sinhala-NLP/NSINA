{
       "Source": "hirunews",
       "Timestamp": "Wednesday, 06 December 2017 - 9:02",
       "Headline": "චරිත ඝාතන, ප්‍රචණ්ඩ ක්‍රියා එපා - ජනපති",
       "News Content": "චරිත ඝාතන සහ ප්‍රචන්ඩ ක්‍රියාවලින් තොර නිදහස් සහ සාමකාමී මැතිවරණ ව්‍යාපාරයක් වෙනුවෙන් සියලුදෙනා කැපවිය යුතු බව ජනාධිපති මෛත්‍රිපාල සිරිසේන පවසනවා.\nජනාධිපති කාර්යාලයේදී ඊයේ රැස්වූ එක්සත් ජනතා නිදහස් සන්ධානයේ විධායක සභාවේදී ජනාධිපතිවරයා මේ බව අවධාරණය කළ බවයි ජනාධිපති මාධ්‍ය අංශය සඳහන් කළේ.\nජනාධිපති මෛත්‍රිපාල සිරිසේනගේ ප්‍රධානත්වයෙන් පැවති විධායක සභා රැස්වීම සඳහා නිදහස් පක්ෂය ප්‍රමුඛ මහජන එක්සත් පෙරමුණ, ශ්‍රී ලංකා මහජන පක්ෂය, දේශවිමුක්ති ජනතා පක්ෂය, ලංකා කම්කරු කොංග්‍රසය, ජාතික කොංග්‍රසය, ප්‍රජාතන්ත්‍රවාදී එක්සත් ජාතික පෙරමුණ, ශ්‍රී ලංකා කම්කරු පක්ෂය ඇතුලු සන්ධානය නියෝජනය කරන දේශපාලන පක්ෂ නායකයින් සහ නියෝජිතයින් එක්ව තිබෙනවා.\nඑහිදී මහජන එක්සත් පෙරමුණේ නායක දිනේෂ් ගුණවර්ධන යෝජනා කර ඇත්තේ එක්සත් ජනතා නිදහස් සන්ධානය නියෝජනය කරන දේශපාලන පක්ෂවලට වෙන් වෙන් වශයෙන් ඉදිරි පළාත්පාලන මැතිවරණයට ඉදිරිපත්වීමට අවස්ථාව සළසා දෙන ලෙසයි.\nඑහෙත් පළාත්පාලන මැතිවරණයේදී සන්ධානයේ සියලු පක්ෂ පුළුල් සන්ධානයක් ලෙස කටයුතු කළ යුතු බව නිදහස් සන්ධාන මහ ලේකම් අමාත්‍ය මහින්ද අමරවීර මෙහිදී පෙන්වා දී තිබෙනවා.\nවිධායක සභාවේදී ලංකා කම්කරු කොංග්‍රසය සහ ජාතික කොංග්‍රසය ශ්‍රී ලංකා නිදහස් පක්ෂය සමග සන්ධාන ගතවී ඉදිරි පළාත්පාලන මැතිවරණය සඳහා ඉදිරිපත්වීමට එකඟතාව පළ කර ඇති බවයි ජනාධිපති මාධ්‍ය අංශය නිවේදනය කළේ.\nජනාධිපතිවරයා මෙහිදී වැඩිදුරටත් පෙන්වා දී ඇත්තේ පළාත්පාලන මැතිවරණයේ ජයග්‍රහණය තීරණය වන්නේ අපේක්ෂකයින් මත බැවින් සන්ධානයේ සියලු පක්ෂ විසින් පිරිසිඳු සහ නිවැරදි දේශපාලන ගමනක් සහිත අපේක්ෂකයින් ඡන්දය සඳහා ඉදිරිපත් කිරීම වැදගත් බවයි.",
       "URL": "https://www.hirunews.lk/177695/චරිත-ඝාතන-ප්‍රචණ්ඩ-ක්‍රියා-එපා-ජනපති",
       "Category": "Local News",
       "Parent URL": "https://www.hirunews.lk/local-news.php?pageID=4185"
}