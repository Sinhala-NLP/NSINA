{
       "Source": "hirunews",
       "Timestamp": "Monday, 05 June 2023 - 21:08",
       "Headline": "ලසිත් මාලිංග සොයන පුංචි පන්දු යවන්නා",
       "News Content": "මාලිංග වගේම අපේ රටේ ක්‍රීඩා ලෝලීන් සෙවු පුංචි ක්‍රිකට් ක්‍රීඩකයා ගැන මුළු රටටම හෙළි කිරීමට හිරු ප්‍රවෘත්ති සමත් වුණා.\nලොව බිහිවූ විශිෂ්ටතම පන්දු යවන්නෙක් වන ''ලසිත් මාලිංග'' ගේ පන්දු යැවීමේ ඉරියව්වට සමාන අයුරින් පන්දු යවන කුඩා දරුවෙකුගේ වීඩීයෝවක් පසුගියදා සමාජ මාධ්‍ය ඔස්සේ සංසරණය වූ අතර ඒ සම්බන්ධයෙන් ලසිත් මාලිංගගේ ද අවධානය යොමු වී තිබෙනවා.\nලසිත් මාලිංග සිය ෆේස්බුක් ගිණුමේ සටහනක් තබා තිබුණේ මෙම පුංචි පුතා ගැන යම් අයෙක් තොරතුරු දන්නේනම් තමාට දැනුම් දෙන ලෙසයි.\nඅදාළ දරුවා වීරවිල කුඩාගම්මාන 19 ප්‍රදේශයේ පදිංචිකරුවෙක්. ඔහු නමින් දිනෙත් අනුහස්.\nඅනුහස් වයස අවුරුදු 9ක් වන ප්‍රාථමික විද්‍යාලයේ ඉගෙනුම ලබන දරුවෙක්.\nදිනෙත් අනුහස් හිරු ප්‍රවෘත්ති අංශයට දැක්වූයේ මෙවන් අදහසක්.\n''මම ලසිත් මාලිංග මාමා බලන්න හරිම කැමතියි. මම කැමතියි ලෙදර් සෙල්ලම් කරන්න.මට ලෙදර් බෝලෙකුයි බැඩ් එකකුයි හම්බ වුණොත් ඇති. බෑග් එකක් ඕනේ ඉස්කෝලේ යන්න. තාම ඉස්කෝලේ දාන්නේ එක වසරේ ඉදන් දාපු සපත්තු දෙක\"\nඔස්ට්‍රේලියාවේ රැඳීසිටින ලසිත් මාලිංග ඉදිරි දිනකදී මෙරටට පැමිණිමෙන් පසු දිනෙත්ව හමුවීමට නියමිත බවයි වාර්තා වන්නේ.\nකැළයේ පිපුණු මල් කැළයටම පරව යන්නට නොදී ඒ මල්වල සුවඳින් ලොවම සුවදවත් කරන්නට අවැසි පරිසරය සකසා දෙන්නට ලසිත් මාලිංගට හෝ ක්‍රිකට් ක්‍රීඩාවට ආදරය කරන ඔබට හෝ හැකි වුවහොත් අනාගතයේ දිනක දෙනෙත් අනුහස්ට ශ්‍රී ලංකා ජාතික කණ්ඩායමට ක්‍රීඩා කිරීම සිහිනයක් නොවනු ඇති.",
       "URL": "https://www.hirunews.lk/337138/ලසිත්-මාලිංග-සොයන-පුංචි-පන්දු-යවන්නා",
       "Category": "Local News",
       "Parent URL": "https://www.hirunews.lk/local-news.php?pageID=292"
}