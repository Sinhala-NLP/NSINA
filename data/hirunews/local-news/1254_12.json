{
       "Source": "hirunews",
       "Timestamp": "Saturday, 02 April 2022 - 19:58",
       "Headline": "අමාත්‍ය වරප්‍රසාද මහජන සුබසාධනය වෙනුවෙන් කැප කරන්නැයි මහ නාහිමිවරුන් ඉල්ලයි",
       "News Content": "පවතින ආපදා අවස්ථා සැලකිල්ලට ගනිමින් මහජනතාව මත එල්ල වී ඇති ආර්ථික පීඩනය අවම කිරීමට රජයේ සියලු අනවශ්‍ය වියදම් ඉවත් කර අමාත්‍ය වරප්‍රසාද මහජන සුබසාධනය වෙනුවෙන් කැප කර මහජනතාවට අවශ්‍ය කඩිනම් සහන ලබාදීම රජයේ යුතුකම විය යුතු බව මහානාහිමිවරුන් පවසනවා.\nඅස්ගිරි, මල්වතු, රාමඤ්ඤ සහ අමරපුර නිකායන්හි මහානාහිමිවරුන් වර්තමානයේ රට තුල උද්ගතව ඇති අර්බුදකාරි වාතාවරණය සම්බන්ධයෙන් ඒකාබද්ධ නිවේදනයක් නිකුත් කරමිනුයි මේ බව පෙන්වා දෙන්නේ.\nමල්වතු පාර්ශවයේ මහානායක අතිපූජ්‍ය තිබ්බටුවාවේ ශ්‍රී සිද්ධාර්ථ සුමංගල හිමිපාණන්, අස්ගිරි පාර්ශවයේ මහානායක අතිපූජ්‍ය වරකාගොඩ ශ්‍රී ඥානරතන නාහිමියන් සහ රාමඤ්ඤ නිකායේ මහානායක අතිපුජ්‍ය මකුලෑවේ ශ්‍රී විමල නාහිමියන් සහ අමරපුර නිකායේ මහානායක අතිපුජ්‍ය දොඩම්පහළ ශ්‍රී චන්ද්‍රසිරි නාහිමියන්ගේ අත්සන් සහිතව අදාල නිවේදනය නිකුත් කර තිබෙනවා.\nඅත්‍යාවශ්‍ය ආහාර ද්‍රව්‍ය සහ ඖෂධ සපයා ගැනීමේදී මෙන්ම ඉන්ධන, විදුලිය සහ ගෘහස්ථ ගෑස් අවශ්‍යතා සපයා ගැනීමේදී මුහුණදෙන දුෂ්කරතා හේතුවෙන් ජනතාව මහත් පීඩාවකට පත්ව සිටින බවයි එම නිවේදනයේ දැක්වෙන්නේ.\nදැරිය නොහැකි ජීවන වියදම ඉහළ යාම, රට තුල පෙර නොවූ විරූ ආකාරයේ දැවැන්ත සමාජ ආර්ථික අර්බුද රැසක් නිර්මාණය කිරීමට හේතුවී ඇති අතර, පවතින අර්බුදය විසදා ගත හැක්කේ රාජ්‍ය මුදල් නිසි කළමනාකරණය, දූෂණය පිටු දැකීම, සහ රටේ මහජන අවශ්‍යතා මත පදනම්ව ප්‍රමුඛතා ගත කළ සංවර්ධන ව්‍යාපෘති සිදුකිරීම මෙන්ම, දේශීය ආර්ථික ආකෘතිය ගොඩනැගීම තුලින් පමණක් බව එම මහනාහිමිවරුන් අවධාරණය කරනවා.",
       "URL": "https://www.hirunews.lk/301043/අමාත්‍ය-වරප්‍රසාද-මහජන-සුබසාධනය-වෙනුවෙන්-කැප-කරන්නැයි-මහ-නාහිමිවරුන්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1254"
}