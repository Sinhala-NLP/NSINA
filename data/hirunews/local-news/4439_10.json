{
       "Source": "hirunews",
       "Timestamp": "Tuesday, 04 July 2017 - 12:35",
       "Headline": "නව දේශපාලන පක්ෂ 06ක් කොමිසම පිළිගනී",
       "News Content": "නව දේශපාලන පක්ෂ 06ක් මැතිවරණ කොමිසම විසින් පිළිගෙන තිබෙනවා.\nඒ අනුව මෙරට ලියාපදිංචි දේශපාලන පක්ෂ සංඛ්‍යාව 70ක් වනු ඇති.\nනීතිඥ මෛත්‍රී ගුණරත්න ලේකම් ධුරය දරන එක්සත් ජාතික නිදහස් පෙරමුණ මෙලෙස මැතිවරණ කොමිෂන් සභාව පිලිගත් එක් දේශපාලන පක්ෂයක්.\nඑහි ලාංජනය වන්නේ කෙසෙල් ඇවරියයි.\nලාල් විජේනායක ලේකම් ලෙස කටයුතු කරන එක්සත් වාමාංශික පෙරමුණ ද මැතිවරණ කොමිසම පිළිගෙන ඇති අතර එහි ලාංජනය ඔරුවයි. දෑකැත්ත සලකුණ සහිත එම්. තිලකරාජා ලේකම් ධුරය දරණ කම්කරු ජාතික පෙරමුණ සහ කොඩි යුගලය ලාංජනය සහිත යහපාලනය සඳහා වූ ජාතික පෙරමුණ මැතිවරණ කොමිසම පිළිගත් සෙසු දේශපාලන පක්ෂ වනවා.\nඑහි ලේකම්වරයා ලෙස කටයුතු කරන්නේ එම්. ආර්. මොහොමඩ් නජායි.\nඅසාද් සාලි ලේකම් ලෙස කටයුතු කරන ජාතික සමඟි පෙරමුණ සහ මහින්ද දේවගේ ලේකම් ධුරය දරණ සමාජවාදී පක්ෂය ද මැතිවරණ කොමිසම් සභාව පිළිගෙන තිබෙනවා.\nකණ්ණාඩිය, ජාතික සමඟි පෙරමුණේ ලාංජනය වන අතර බැලූනය සමාජවාදී පක්ෂයේ සලකුණයි.\nනව පක්ෂ ලෙස ලියාපදිංචි වීමට අයදුම්පත් 92ක් ලැබී තිබූ අතර ඉන් 15ක් අවසානයේ තෝරා ගැනීමෙන් අනතුරුවයි මෙම පිලිගැනීම සිදුකර ඇත්තේ.\nදැනට පවතින දේශපාලන පක්ෂ 64ට නව දේශපාලන පක්ෂ 06ත් ඇතුලත් කර ගැසට් නිවේදනයක් ඉදිරියේදී මුද්‍රණය කරන බව මැතිවරණ කොමිසමේ ප්‍රකාශකයෙකු හිරු ප්‍රවෘත්ති අංශයට සඳහන් කළා.",
       "URL": "https://www.hirunews.lk/165051/නව-දේශපාලන-පක්ෂ-06ක්-කොමිසම-පිළිගනී",
       "Category": "Local News",
       "Parent URL": "https://www.hirunews.lk/local-news.php?pageID=4439"
}