{
       "Source": "hirunews",
       "Timestamp": "Sunday, 12 July 2020 - 7:18",
       "Headline": "බොලිවුඩ් නලු අභිෂේක් බච්චන්ටත් කොරෝනා",
       "News Content": "බොලිවුඩ් සිනමාවේ කිරුළු දරණ 77 හැවිරිදි අබිතාබ් බච්චන් සහ ඔහුගේ 44 හැවිරිදි පුත් අභිෂේක් බච්චන් කොරෝනා වෛරස් ආසාදිතයන් බවට හඳුනාගෙන තිබෙනවා.\nබොලිවුඩ් නළුවෙකු වන අභිෂේක් ට්විටර් පණිවුඩයක් නිකුත් කරමින් සඳහන් කළේ තමා සහ තම පියා කොරෝනා වෛරසයේ සුළු රෝග ලක්ෂණ සහිතව රෝහල් ගතවූ බවයි.\nඑමෙන්ම තම පවුලේ සාමාජිකයන් සහ කාර්ය මණ්ඩලද කොරෝනා පරීක්ෂාවට ලක් කෙරුණු බවද ඔහු කියා සිටියා.\nඑමෙන්ම මෙම පුවතින් කළබලයට පත් නොවන ලෙසද ඔහු මිලියන සංඛ්‍යාත ඉන්දියානු සිනමා රසිකයන්ගෙන් ඉල්ලා සිටියා.\nඅමිතාබ් බච්චන් සහ අභිෂේක් ඇතුලත් කර ඇත්තේ මුම්බායි නුවර නනවති රෝහලටයි.\nමුම්බායි ඇතුළත් මහාරාෂ්ඨ ප්‍රාන්තය ඉන්දියාවේ කොරෝනා වෛරස් කේන්ද්‍රය ලෙස සැළකෙනවා.\nමේ වනවිට ඉන්දියාවේ කොරෝනා වෛරස් ආසාදිත සංඛ්‍යාව 821,000 ට ආසන්න වී ඇති අතර, මරණ සංඛ්‍යාව 22,000 කට අධිකයි.\nමේ අතර කොරෝනාවෛරස් පරීක්ෂාවට ලක් කෙරුණු අමිතාබ් බච්චන්ගේ බිරිඳ ජයා බහදුරි බච්චන් මෙන්ම අභිෂේක්ගේ බිරිඳ අයිශ්වර්යා රායි බච්චන්ට කොරෝනා වෛරසය ආසාදනය වී නොමැති බව පී.සී.ආර්. පරීක්ෂණයෙන් තහවුරු වී තිබෙනවා.",
       "URL": "https://www.hirunews.lk/245258/බොලිවුඩ්-නලු-අභිෂේක්-බච්චන්ටත්-කොරෝනා",
       "Category": "Local News",
       "Parent URL": "https://www.hirunews.lk/local-news.php?pageID=2593"
}