{
       "Source": "hirunews",
       "Timestamp": "Wednesday, 15 July 2020 - 12:48",
       "Headline": "මැතිවරණ කොමිසම අද පස්වරුවේ රැස්වෙයි (වීඩියෝ)",
       "News Content": "විශේෂ සාකච්ඡාවක් සඳහා මැතිවරණ කොමිෂන් සභාව අද පස්වරුවේ රැස්වීමට නියමිතව තිබෙනවා.\nඑහි ආරංචි මාර්ග සඳහන් කළේ කොමිසමේ සාමාජිකයෙකු වන මහාචාර්ය රත්නජීවන් හූල් තවමත් නොපැමිණීම හේතුවෙන් අදාළ හමුව පැය කිහිපයක් ප්‍රමාද වනු ඇති බවයි.\nකල් දමනු ලැබූ රාජාංගණය ප්‍රාදේශීය ලේකම් කොට්ඨාශයේ තැපැල් ඡන්දය පැවැත්වීම සම්බන්ධයෙන් සහ දැනට රට තුළ පවතින තත්ත්වය හමුවේ මැතිවරණය පැවැත්වීමේ දී අනුගමනය කළ යුතු ක්‍රියාමාර්ග පිළිබඳව මෙහිදී සාකච්ඡා වීමට නියමිත බවයි වාර්තා වන්නේ.\nඑමෙන්ම, මහජන සෞඛ්‍ය පරීක්ෂකවරුන්ගේ සංගමයේ නියෝජිතයින් පිරිසක් අද පෙරවරුවේ මැතිවරණ කොමිෂන් සභාව වෙත පැමිණියා.\nඒ මහ මැතිවරණයේ සෞඛ්‍ය මාර්ගෝපදේශන තවමත් ගැසට් නොකිරීම, මහමැතිවරණයට අදාළ රාජකාරි ඉටු කිරීමේදී මහජන සෞඛ්‍ය පරීක්ෂකවරුන් මුහුණදී ඇති ගැටලු සම්බන්ධයෙන් සාකච්ඡා කිරීම සඳහායි.\nමේ අතර, තැපැල් ඡන්දය සලකුණු කිරීම තුන්වන දිනටත් අද සිදුවෙමින් පවතිනවා.\nඅද දිනයේත් තැපැල් ඡන්දය ප්‍රකාශ කිරීම සඳහා අවස්ථාව හිමිව ඇත්තේ සියලුම පොලිස් ස්ථාන, ආරක්ෂක හමුදා, සිවිල් ආරක්ෂක දෙපාර්තමේන්තුව, සෞඛ්‍ය අංශ මෙන්ම, දිස්ත්‍රික් ලේකම් කාර්යාල වල සේවයේ නියුතු රජයේ නිලධාරින්ටයි.\nමේ මස 20 සහ 21 දිනවල ද තැපැල් ඡන්දය ප්‍රකාශ කිරීම සඳහා අවස්ථාව වෙන් කර තිබෙනවා.\nමේ අතර, පවතින තත්ත්වය මත මහමැතිවරණය පැවැත්වීමේදී නිශ්චිත සැලැස්මකට අනුව කටයුතු කළ යුතු බවයි කොළඹ අද පැවති මාධ්‍ය හමුවකට එක්වෙමින් පැෆ්රල් සංවිධානයේ විධායක අධ්‍යක්ෂ රෝහණ හෙට්ටිආරච්චි කියා සිටියේ.",
       "URL": "https://www.hirunews.lk/245560/මැතිවරණ-කොමිසම-අද-පස්වරුවේ-රැස්වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2584"
}