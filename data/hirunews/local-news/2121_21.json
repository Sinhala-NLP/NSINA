{
       "Source": "hirunews",
       "Timestamp": "Saturday, 27 February 2021 - 15:01",
       "Headline": "අපිරිසිදු ජලය නිසා පීඩාවට පත් මහවැලිකන්ද ජනතාව (වීඩියෝ)",
       "News Content": "ජලය මිනිසාගේ මූලික අවශ්‍යතාවයක්.\nනමුත් ජල ව්‍යාපෘතියක් තිබියදීත් අපිරිසිදු ජලය බීමට සිදුව ඇති ගම්වාසීන් පිරිසක් පිළිබඳ අපට වැලිකන්ද මහවැලිතැන්න ගම්මානයෙන් වාර්තා වුණා.\nමේ වැලිකන්ද මහවැලිකන්ද ගම්මානයයි.\nමෙම ගම්මානයේ පවුල් 450ක පුද්ගලයින් 1800ක් පමණ ජීවත් වන අතර ඔවුන් තම දෛනික පානීය ජල අවශ්‍යතාව සපුරා ගන්නේ ගම්මානයේ ඇති ඇළ මාර්ග හරහායි.\nනමුත් පිබිදෙමු පොළොන්නරුව දිස්ත්‍රික් සංවර්ධන ව්‍යාපෘතිය හරහා රුපියල් ලක්ෂ 86ක් වැය කරමින් ජල රැඳවුම් ටැංකියක් සහ ජල පෙරන පද්ධතියක් පසුගිය රජය සමයේ මෙහි ඉදිකර තිබෙනවා.\n2018 වර්ෂයේ ඔක්තෝම්බර් 27 වැනිදා විවෘත කළ බවට පුවරු සවි කර තිබුනද ගම්වාසීන් පවසන්නේ එය මෙතෙක් සක්‍රීය මට්ටමේ නොමැති බවයි.\nඇළ මාර්ග හරහා පැමිණෙන ජලය බීමට තරම් සුදුසු මට්ටමක නොමැති බවට ගම්මානයේ ජනතාව චෝදනා කරනවා.\nඔවුන් පවසන්නේ මේ හේතුවෙන් ජනතාව වකුගඩු රෝගි තත්ත්වයන්ට ද ගොදුරුවීමේ අවදානමක් මතුව ඇති බවයි.\nජනතාව බලධාරීන්ගෙන් ඉල්ලා සිටින්නේ විධිමත් ක්‍රමයක් යටතේ තමන්ට පානය කිරීම සඳහා පිරිසිදු ජලය ලබා දෙන ලෙසයි.",
       "URL": "https://www.hirunews.lk/263832/අපිරිසිදු-ජලය-නිසා-පීඩාවට-පත්-මහවැලිකන්ද-ජනතාව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2121"
}