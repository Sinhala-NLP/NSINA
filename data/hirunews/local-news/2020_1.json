{
       "Source": "hirunews",
       "Timestamp": "Wednesday, 14 April 2021 - 19:55",
       "Headline": "සත්පත්තිනි සෙත් ශාන්තිය සාර්ථකව අවසන් (ඡායාරූප) - (වීඩියෝ)",
       "News Content": "සූර්ය සිංහලේ හිරුත් එක්ක තුන්හෙළයේ අවුරුදු වැඩසටහනට සමගාමීව ක්‍රියාත්මක වූ සත්පත්තිනි සෙත් ශාන්තිය දේව දානයෙන් අනතුරුව සියලු දෙනාගේ වස් දොස් දුරුකරනු පිණිස අද උදෑසන පැවති ගරා යක් නර්තනයෙන් අනතුරුව නිමාවට පත් වුණා.\nසත්පත්තිනි සෙත් ශාන්තිය ඊයේ මැදියම් රැයේ ආරම්භ වූයේ බොල්ගොඩ වයිට් ලෝටස් පරිශ්‍රයේදීයි\nහිරු මාධ්‍ය ජාලයේ සභාපති රේනෝ සිල්වා මහතාගේ සංකල්පයක් මත රටට සහ සියලු රටවැසියන්ට ආශිර්වාද ප්‍රාර්ථනා කරමින් සංවිධාන වූ සත්පත්තිනි සෙත් ශාන්තිය සදහා අලුත් සහල් පූජා කිරීම පසුගියදා දින 10 ක් පුරා ක්‍රියාත්මක වුණා.\nඒ, දිවයින පුරා විහිදී යන මාර්ග 3ක් ඔස්සේ විහාරස්ථාන 90 ක් කේන්ද්‍ර කරගනිමින්.\nඑහි අග්‍ර කොටස පළමුව බුදුන් වහන්සේට පූජා කෙරුණේ සහල් පූජාව ඇරඹුණු රුවන්වැලි මහ සෑ රදුන්, කිරිවෙහර චෛත්‍ය රාජයාණන්, මහියංගණය චෛත්‍ය රාජයාණන් සහ තිස්සමහාරාම චෛත්‍යරාජයාණන් අභියසදියි.\nසත්පත්තිනි සෙත් ශාන්තියේදී, දේව දානය සකස් කිරීම ඔබ විසින් බැති සිතින් පූජා කළ සුපිරිසිදුව සකස් කරගත් නොඉඳුල් සහල් වලින් සිදුකළ අතර, සැමට පිං පෙත් පුරමින් ඉතිරි සහල් නව වසර පුරා දේව දානය සකස් කිරීමේ පින් කටයුතු වෙනුවෙන් සියලු පත්තිනි දේවාලවලට, පූජා කිරීමටයි හිරු කටයුතු සූදානම් කර ඇත්තේ.\nමුළු රටටම සෙත් පතමින් සත්පත්තිනි සෙත් ශාන්තිය පැවැත්වෙන අතරතුර අද අළුයම 2යි 33ට යෙදුණු අලුත් අවුරුදු උදාවට සමඟාමීව හිරුත් සමඟ එක්ව දිවයින පුරා ජනතාව ආශිර්වාද පහනක් දැල්වීමේ කාර්යයට එක් වුණා.",
       "URL": "https://www.hirunews.lk/268447/සත්පත්තිනි-සෙත්-ශාන්තිය-සාර්ථකව-අවසන්-ඡායාරූප-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2020"
}