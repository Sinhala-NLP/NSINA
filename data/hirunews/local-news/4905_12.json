{
       "Source": "hirunews",
       "Timestamp": "Saturday, 27 August 2016 - 18:14",
       "Headline": "මහඇමති සහ ආණ්ඩුවේ ඇමති අම්පාරේ සතිපොලක් දෙවරක් විවෘත කරයි (ඡායාරූප)",
       "News Content": "වසරකට ආසන්න කාලයක් වෙළඳුන් විසින් භාවිත කළ අම්පාර - දමන ප්‍රාදේශීය සභාවට අයත් හිඟුරාන සතිපොල අද (27) දෙවරක් විවෘත කර තිබුණා.\nඒ, ප්‍රාථමික කර්මාන්ත අමාත්‍ය දයා ගමගේ සහ නැගෙනහිර පළාත් ප්‍රධාන අමාත්‍ය නසීර් අහමඩ් විසින්.\nපසුගිය රජය සමයේ මෙම සතිපොල ඉදිකර ඇත්තේ රුපියල් කෝටි තුනහමාරකට අධික මුදලක් වැය කරමින්.\nපසුව එය වෙළඳුන් භාවිතයට ගත්තා.\nමේ අතරතුරයි සතිපොල විවෘත කිරීමට නැගෙනහිර පළාත් මහ ඇමතිවරයා සහ එක්සත් ජාතික පක්ෂයේ පළාත් සභා මන්ත්‍රීවරුන් අද (27) කටයුතු සූදානම් කර ඇත්තේ.\nදැනට භාවිත කරමින් තිබෙන සතිපොල නැගෙනහිර මහඇමතිවරයාගේ ප්‍රධානත්වයෙන් විවෘත කළ බවට වන සමරු ඵලකයක්ද ඒ සඳහා ඔවුන් එහි සවිකර තිබුණා.\nඋත්සවය ආරම්භවීමට පෙර හදිසියේ එම ස්ථානයට අමාත්‍ය දයා ගමගේ සහ ඔහුගේ බිරිඳ වන නියෝජ්‍ය ඇමතිනි අනෝමා ගමගේ ඇතුළු පිරිසක් පැමිණීමත් සමඟයි මෙම තත්ත්වය මතුවුණේ.\nඅමාත්‍යවරයා පැමිණෙනු දුටු සංවිධායකයන් මගුල් බෙර වාදනය කර ඔහු පිළිගෙන ඇති අතර, නැගෙනහිර මහ ඇමතිවරයා ඇතුළු පිරිස එම ස්ථානයට පැමිණීමට පෙර දයා ගමගේ අමාත්‍යවරයා සතිපොල විවෘත කර තිබෙනවා.\nඒ, සමරු ඵලකයද නිරාවරණය කරමින්.\nඅප වාර්තාකරු පැවසුවේ එය ආවරණය කර තිබූ රෙදි කැබැල්ලද එම ස්ථානයේ සිටි පිරිසක් රැගෙන ගිය බවයි.\nඅමාත්‍ය දයා ගමගේ ඇතුළු පිරිස එම ස්ථානයෙන් පිටව ගොස් ටික වේලාවකට පසු නැගෙනහිර මහ ඇමති නසීර් අහමඩ් සහ පළාත් සභාවේ සභාපති චන්ද්‍රදාස ගලප්පත්ති ඇතුළු එක්සත් ජාතික පක්ෂ පළාත් සභා මන්ත්‍රීවරුන් පිරිසක් එම ස්ථානයට පැමිණියා.\nඒ, සූදානම් කර තිබූ පරිදි සතිපොල විවෘත කිරීමටයි.\nඑහෙත් ඒ වනවිට දයා ගමගේ අමාත්‍යවරයා එය විවෘත කර තිබීම නිසා සංවිධායකයන් සමරු ඵලකය කොල කැබැල්ලකින් යළි ආවරණය කර තිබුණා.\nඒ අනුව මහ ඇමතිවරයා ඇතුළු පිරිසද යළි එම කොල කැබැල්ල ඉවත් කර සතිපොල විවෘත කළ බවයි එහි සිටි හිරු වාර්තාකරු ප්‍රකාශ කළේ.\nඑම අවස්ථාවේදී මාධ්‍ය වෙත අදහස් දැක්වු නැගෙනහිර පළාත් සභාවේ සභාපති චන්ද්‍රදාස ගලප්පත්ති අමාත්‍යවරයා සිදුකළ ක්‍රියාව කණගාටුදායක බව සඳහන් කළා.\nඡායාරූප - වසන්ත චන්ද්‍රපාල",
       "URL": "https://www.hirunews.lk/141608/මහඇමති-සහ-ආණ්ඩුවේ-ඇමති-අම්පාරේ-සතිපොලක්-දෙවරක්-විවෘත-කරයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4905"
}