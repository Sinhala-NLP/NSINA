{
       "Source": "hirunews",
       "Timestamp": "Thursday, 08 December 2022 - 14:10",
       "Headline": "මානව හිමිකම් දිනය සැමරීමට වත් හිමිකම අහිමි වීමක් ගැන විශේෂ හෙළිදරවුවක්",
       "News Content": "ලෝක මානව හිමිකම් දිනය පැවැත්වීමට නියමිත ව ඇත්තේ, ලබන 10 වැනි දාට යි.\nඑම උත්සවය සැමරීම සඳහා වෘත්තීය සමිති බහුජන සංවිධාන සියල්ල ඒකාබද්ධ ව බණ්ඩාරනායක සම්මන්ත්‍රණ ශාලාව මුදල් ගෙවා එදිනට වෙන් කරවා ගෙන තිබුණු බව සඳහන්.\nඒ, රුපියල් 190000 මුදලක් ගෙවීමෙන් අනතුරුව යි.\nඑහි ප්‍රධාන ආරාධිතයන් ලෙස ජනාධිපති නීතිඥ සාලිය පීරිස් සහ මහාචාර්ය අර්ජුන පරාක්‍රම ඇතුළු පිරිසක් දේශන පැවැත්වීමට නියමිත ව තිබුණු බව යි වාර්තා වන්නේ.\nනමුත් එදිනට වෙන් කරවා තිබූ මෙම ශාලාව බණ්ඩාරනායක සම්මන්ත්‍රණ ශාලාවේ බලධාරීන් විසින් මෙය දේශපාලන රැස්වීමක් යැයි පවසා එදිනට මෙම ශාලාව ලබා නො දීමට කටයුතු කරන බව සඳහන් කර තිබෙනවා.\nමෙය ආණ්ඩුවේ සැලැසුමක් ලෙස යි ගුරු සංගමයේ ප්‍රධාන ලේකම් ජෝසෆ් ස්ටාලින් සඳහන් කරන්නේ.\nආණ්ඩුව මෙවැනි ජාත්‍යන්තර මානව හිමිකම් සැමරීමක් පැවැත්වීමට නො දීම තුළ පැහැදිලි වන්නේ, රජයේ මර්දනකාරී ක්‍රියා වැඩපිළිවෙළ බව ද මාධ්‍යයට අදහස් දැක්වූ නීතිඥ ජයන්ත දෙහිඅත්තගේ හා ලංකා ගුරු සංගමයේ ලේකම් ජෝශෆ් ස්ටාලින් පවසනවා.",
       "URL": "https://www.hirunews.lk/322228/මානව-හිමිකම්-දිනය-සැමරීමට-වත්-හිමිකම-අහිමි-වීමක්-ගැන-විශේෂ-හෙළිදරවුවක්",
       "Category": "Local News",
       "Parent URL": "https://www.hirunews.lk/local-news.php?pageID=680"
}