{
       "Source": "hirunews",
       "Timestamp": "Wednesday, 07 June 2023 - 19:57",
       "Headline": "නතාෂා, බෲනෝ සහ සද්ධාරත්න හිමි 21 දක්වා රිමාන්ඩ් (වීඩියෝ)",
       "News Content": "බෞද්ධ දර්ශනයට හා සංස්කෘතියට අපහාස වන අයුරින් ප්‍රකාශයක් සිදුකිරීමේ චෝදනාවට අත්අඩංගුවට ගත් සමාජ මාධ්‍ය ක්‍රියාකාරිනී නතාෂා එදිරිසූරිය සහ ඇයගේ ප්‍රකාශය යූ.ටියුබ් නාලිකාවකින් ප්‍රචාරය කළ බෲනෝ දිවාකර ලබන 21 වනදා දක්වා යළි රක්ෂිත බන්ධනාගාර ගත කිරීමට කොටුව මහේස්ත්‍රාත් තිලිණ ගමගේ අද නියෝග කළා.\nසැකකරුවන් දෙදෙනා අද අධිකරණය හමුවට ඉදිරිපත් නොකෙරුණු අතර, සූම් තාක්ෂණය ඔස්සේයි නඩුව කැඳවනු ලැබුවේ.\nමෙම සිද්ධීන්වලට අදාළ පරීක්ෂණ තවමත් අවසන් වී නොමැති බැවින් සහ මහජන නොසන්සුන්තාවක් නිර්මාණය වෙමින් පවතින බැවින් සැකකරුවන් තවදුරටත් රක්ෂිත බන්ධනාගාර ගත කරන ලෙසයි අපරාධ පරීක්ෂණ දෙපාර්තමේන්තුව මෙහිදී අධිකරණයෙන් ඉල්ලා සිටියේ.\nඅපරාධ පරීක්ෂණ දෙපාර්තමේන්තුවේ නිලධාරීන් අධිකරණය හමුවේ වැඩිදුරටත් කරුණු දක්වමින් කියා සිටියේ සැකකාර නටාෂා එදිරිසූරිය තමන් විසින් ඉදිරිපත් කළ ප්‍රශ්නගත ප්‍රකාශය සිදු කිරීමට පෙර ඊට අදාළ පිටපත සඳහා ප්‍රසිද්ධ රැඟු‍ම් පාලක මණ්ඩලයේ අනුමැතිය ලබාගෙන නොමැති බවයි.\nඑසේම බෲනෝ දිවාකර යටතේ සිටින කිහිපදෙනෙකුගෙන් ප්‍රකාශ සටහන් කර ගැනීමට අවශ්‍ය බවද ඔවුන් අධිකරණයට දැනුම් දුන්නා.\nඑසේම නතාෂා එදිරිසූරිය විසින් සිදුකළ ප්‍රකාශයෙන් බෞද්ධයන් කලබලයට පත්නොවන බව ඇය වෙනුවෙන් පෙනී සිටි නීතිඥවරයා අධිකරණය හමුවේ ප්‍රකාශ කළා.\nබුදුන්වහන්සේ කාලාම සූත්‍රයේදී තමන් දේශනා කරන දෙයක් පවා එක්වර පිළිගැනීමෙන් වළකින ලෙසට දේශනා කර ඇති බවයි ඔහු කියා සිටියේ.\nඑම නිසා ඇය ඇප මත මුදාහරින ලෙස ඔහු ඉල්ලීමක් කළා.\nබෲනෝ දිවාකර වෙනුවෙන් පෙනී සිටි නීතිඥවරයා මෙහිදී කියා සිටියේ චිංචිමානවිකාව බුදුන්වහන්සේට අපහස කළ මොහොතේ උන්වහන්සේ කැලබීමට පත් නොවූ බවයි.\nබුදුන්වහන්සේ සත්‍ය ජයගන්නා බව දැන සිටි අතර බෞද්ධයන් තුළ තාදි ගුණය තිබිය යුතු බවද ඔහු ප්‍රකාශ කළා.\nඒ අනුව නීතිඥවරයා ඉල්ලා සිටියේ තම සේවාදායකයා ඇප මත මුදාහරින ලෙසයි.\nකෙසේ වෙතත් බලංගොඩ කස්සප හිමියන් වෙනුවෙන් පෙනී සිටි නීතිඥවරයා ඕනෑම අයෙකුට ආගමක් සම්බන්ධයෙන් මත පළ කළ හැකි වුවත් අපහාස කළ නොහැකි බවයි සඳහන් කළේ.\nඑසේම සැකකරුවන් රක්ෂිත බන්ධනාගාර ගත කිරීමෙන් පසු පිරිසක් ඔවුන් නිදහස් කළ යුතු බවට මාධ්‍ය සංදර්ශන පැවැත්වූ බව සඳහන් කළ සිංහල රාවය සංවිධානය වෙනුවෙන් පෙනී සිටි නීතිඥවරයා එය අධිකරණයට අපහාස කිරීමක් බැවින් ඊට අදාළව විමර්ශනයක් සිදුකරන ලෙස ඉල්ලා සිටියා.\nඒ අනුව මහේස්ත්‍රාත්වරයා අපරාධ පරීක්ෂණ දෙපාර්තමේන්තුවට නියෝග කළේ ඒ සම්බන්ධයෙන් විමර්ශනයක් සිදුකර වාර්තාවක් ඉදිරිපත් කරන ලෙසයි.\nඇප ඉල්ලීම් වලට අදාල ලිඛිත දේශන සහ ඊට අදාළ විරෝධතා තිබේනම් ඉදිරිපත් කිරීමට පියවර ගන්නා ලෙස පාර්ශවකරුවන්ට දැනුම් දුන් මහේස්ත්‍රාත්වරයා ඇප ඉල්ලීම පිළිබඳ නියෝගය ලබන 21 වනදා ප්‍රකාශයට පත්කරන බව ප්‍රකාශ කළා.\nමේ අතර, අපරාධ පරීක්ෂණ දෙපාර්තමේන්තුව මගින් පසුගිය 28 වනදා අත්අඩංගුවට ගත් පූජ්‍ය රාජාංගනයේ සද්ධාරත්න හිමියන් ද ලබන 21 දක්වා රක්ෂිත බන්ධනාගාර ගත කිරීමට කොටුව මහේස්ත්‍රාත් තිලිණ ගමගේ අද නියෝග කළා.\nමෙහිදී අපරාධ පරීක්ෂණ දෙපාර්තමේන්තුවේ නිලධාරීන් අධිකරණය හමුවේ කරුණු දක්වමින් කියා සිටියේ සද්ධාරත්න හිමියන්ට අයත් බැංකු ගිණුම් 12 ක් පිළිබඳ විස්තර ලබා ගැනීමට ඉල්ලීම් ඉදිරිපත් කර ඇති බවයි.\nඒ අතරින් බැංකු ගිණුම් 03 කට අදාළ ගනුදෙනු පිළිබඳ විස්තර ලැබී ඇති බවත් ඔවුන් අධිකරණය හමුවේ ප්‍රකාශ කළා.\nඑම බැංකු ගිණුම් තුන තුළ පසුගිය කාලයේ සැකකාර හිමියන්ගෙ නමින් රුපියල් කෝටි හයකට වැඩි මුදලක් තැන්පත් වී තිබෙන බවද අධිකරණයේදී අද අනාවරණය වුණා.\nකිසියම් බාහිර පාර්ශ්වයක් විසින් මෙරට ආගමික නොසන්සුන්තාවය සහ යුද්ධයක් ඇති කිරීමේ අරමුණින් මේ මුදල් ලබාදී තිබෙන බවට සැකයක් මතුවී ඇති බවයි අපරාධ පරීක්ෂණ දෙපාර්තමේන්තුවේ නිලධාරින් සඳහන් කළේ.\nඒ සම්බන්ධයෙන් විමර්ශන සිදුකළ යුතු බවත් දැනට පවතින විමර්ශන අවසන්වී නොමැති වීම හේතුවෙන් සැකකාර හිමියන් තවදුරටත් රක්ෂිත බන්ධනාගාර ගතකරන ලෙස අපරාධ පරීක්ෂණ දෙපාර්තමේන්තුව අධිකරණයෙන් ඉල්ලා සිටියා.\nඑම ඉල්ලීමට විරෝධය පළ කළ සැකකාර රාජාංගනයේ සද්ධාරතන හිමියන් වෙනුවෙන් පෙනී සිටි නීතිඥවරයා කියා සිටියේ හිමිනමගේ බැංකු ගිණුම්වලට මුදල් ලැබී ඇති බව පිළිගන්නා බවයි.\nඑමෙන්ම එම මුදල් උන්වහන්සේට ලැබී ඇත්තේ බි්‍රතාන්‍ය සිටින දායකයෙකුගෙන් බවද නීතිඥවරයා සඳහන් කළා.\nඑම මුදල් තම විහාරස්ථානයේ දානශාලාව මෙන්ම ළදරු පාසලක් සහ විහාර ගෙයක් ඉදිකිරීමට රාජාංගනයේ සද්ධාරතන හිමියන් යොදවා ඇති බවද උන්වහන්සේ වෙනුවෙන් පෙනී සිටි නීතිඥවරයා අධිකරණය හමුවේ ප්‍රකාශ කර තිබෙනවා.\nකෙසේ වෙතත් කරුණු සළකා බැලූ මහේස්ත්‍රාත්වරයා රාජාංගනයේ සද්ධාරතන හිමියන් ලබන 21 වනදා දක්වා තවදුරටත් රක්ෂිත බන්ධනාගාර ගත කිරීමටයි නියම කළේ.",
       "URL": "https://www.hirunews.lk/337308/නතාෂා-බෲනෝ-සහ-සද්ධාරත්න-හිමි-21-දක්වා-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=287"
}