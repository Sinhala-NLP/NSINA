{
       "Source": "hirunews",
       "Timestamp": "Tuesday, 26 April 2022 - 13:20",
       "Headline": "සජබයේ පා ගමන මහනුවරින් ඇරඹේ (වීඩියෝ)",
       "News Content": "නිදහසේ අරගලය තේමා කර ගනිමින් සමගි ජන බලවේගයේ පාගමන අද මහනුවරින් ආරම්භ වුණා.\nමහනුවර සිට කොළඹ දක්වා දින 5 ක් පැවැත්වෙන පාගමනේ පළමු අදියර මාවනැල්ල නගරයෙන් අවසන් වීමට නියමිත යි.\nපාගමන ආරම්භ කිරීමට ප්‍රථම විපක්ෂ නායක සජිත් ප්‍රේමදාස ඇතුළු සමගි ජන බලවේගයේ මන්ත්‍රීවරුන් සහ නියෝජිතයින් මහනුවර ශ්‍රී දළඳා මාලිගාව වැඳ ආශිර්වාද ලබා ගත්තා.\nඉන් අනතුරුව විපක්ෂ නායකවරයා ඇතුළු පිරිස මහනුවර ශ්‍රී නාථ දේවාල පරිශ්‍රයේ සූදානම් කර තිබූ ආශිර්වාද පූජාමය පිංකමට ද සහභාගි වූ බවයි අප වාර්තාකරු ප්‍රකාශ කළේ.\nඑම අවස්ථාව සඳහා මල්වතු පාර්ශවයේ අනුනායක අතිපූජ්‍ය නියංගොඩ විජිතසිරි හිමියන්, අස්ගිරි පාර්ශවයේ අනුනායක අතිපූජ්‍ය වෙඬරුවේ ශ්‍රී උපාලි හිමියන් ඇතුළු මහා සංඝරත්නය ද එක්ව සිටියා.\nඅනතුරුව විපක්ෂ නායකවරයා අස්ගිරි මහානායක අතිපූජ්‍ය වරකාගොඩ ශ්‍රී ඥානරතන හිමියන් බැහැදැක ආශිර්වාද ලබා ගත්තා.\nමේ අතර, රට තුල පවතින තත්ත්වයට විරෝධය පළ කරමින් ගාලුමුවදොර පැවැත්වෙන විරෝධතාවට සහය පළ කිරීම සඳහා අරලියගහ මන්දිරය ඉදිරිපිටද විරෝධතාවක් ආරම්භ කෙරුණා.\nඒ එම විරෝධතාකරුවන් ඉවත් කිරීම සඳහා කොල්ලුපිටිය පොලීසිය කළ ඉල්ලීමක් ප්‍රතික්ෂේප කිරීමට කොළඹ අතිරේක මහේස්ත්‍රාත්වරයා නියෝග කළ පසුබිමක් තුළ යි.\nඊයේ රාත්‍රියේ දී විරෝධතාකරුවන්ට කිසියම් පිරිසක් බාධා කිරීමට උත්සාහ කිරීමත් සමග එම ස්ථානයේ උණුසුම් තත්ත්වයක් ද ඇතිවූ බවයි අප වාර්තාකරු ප්‍රකාශ කළේ.\nකෙසේ වෙතත් සෙත් පිරිත් සජ්ඡායනා කිරීමෙන් අනතුරුව අද පෙරවරුවේ එම අරගල භූමිය විවෘත කිරීම සිදු කෙරුණු අතර එම විරෝධතා භූමිය 'මයිනාගෝගම' ලෙස නම් කිරීමටයි ඔවුන් කටයුතු කර තිබුනේ.\nඑසේම අර්බුදවලට විසඳුම් ඉල්ලා පසුගිය 9 වනදා ආරම්භ කෙරුණු ගාලුමුවදොර පැවැත්වෙන ජනතා විරෝධතාව අද 18 වන දිනටත් ක්‍රියාත්මක වනවා.\nමේ අතර, පොලොන්නරුව දිස්ත්‍රික්කය නියෝජනය කරන හිටපු ජනාධිපති ප්‍රධාන පාර්ලිමේන්තු මන්ත්‍රීවරුන් 5 දෙනාගේ රුව ඇතුලත් කරමින් මල් වඩම් පොලොන්නරුව දීප උයන ඉදිරිපිට තබා තිබුණා.\nහිටපු ජනාධිපති මෛත්‍රීපාල සිරිසේන, පාර්ලිමේන්තු මන්ත්‍රීවරුන් වන රොෂාන් රණසිංහ, සිරිපාල ගම්ලත්, අමරකීර්ති අතුකෝරාල සහ කිංග්ස් නෙල්සන්ගේ රුව එම මල් වඩම් ඉදිරිපිට තබා ඇති බවයි අප වාර්තාකරු ප්‍රකාශ කළේ.",
       "URL": "https://www.hirunews.lk/302854/සජබයේ-පා-ගමන-මහනුවරින්-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1208"
}