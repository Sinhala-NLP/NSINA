{
       "Source": "hirunews",
       "Timestamp": "Sunday, 25 June 2023 - 23:53",
       "Headline": "කොළඹට මදි නොවෙන්න කසිප්පු කුලියාපිටියෙන්",
       "News Content": "කුලියාපිටිය - කිතලව, උණලීය ප්‍රදේශයේ බරිගොඩ රක්‍ෂිතයට යාව පිහිටි නිවසක මහා පරිමාණයෙන් කසිප්පු නිෂ්පාදනය කරමින් සිටි කතක් හා තවත් සැකකරුවෙකු ගෝඩා පිරවූ බැරල 50ක්, නිෂ්පාදනය කරන කසිප්පු බෝතල් දහසක් හා පෙරුම් උපකරණ තොගයක් සමග අත්අඩංගුවට ගත් බව අප වාර්තාකරු පවසනවා.\nඑසේ අත්අඩංගුවට ගෙන තිබුණේ ජාඇල ප්‍රදේශයේ කාන්තාවක් සහ පිරිමි පුද්ගලයෙකු වූ අතර බුලත් ගොවිතැන් කිරීමට බැව් පවසමින් කුලී පදනම මත අදාළ නිවස කුලියට ගෙන භූගත අන්දමින් ගෝඩා බැරල වළදමා කසිප්පු නිෂ්පාදනය කරමින් සිටියදී පොලිසියට ලද තොරතුරක් මත එම වැටලීම සිදුකර තිබූ බවයි සඳහන්.\nඅත්අඩංගුවට ගත් සැකකරුවන්ගේ ප්‍රකාශ අනුව ඔවුන් මහා පරිමාණයෙන් කසිප්පු නිෂ්පාදනය කර කොළඹ ආදී තදාසන්න ප්‍රදේශවල අළෙවිය සඳහා බෙදාහරින බවද පොලිස් පරීක්ෂණ වලදී අනාවරණය වී තිබෙනවා.\nඑහිදී බැකෝ යන්ත්‍රයක් හා ට්‍රැක්ටර් රථයක් යොදාගෙන අදාළ බැරල් හා පෙරුම් උපකරණ තොගය පොලිස් ට්‍රක්රථයට පටවා පොලිස් ස්ථානයට රැගෙන ආ අතර අදාළ යුවල හා පෙරුම් උපකරණ හා නිෂ්පාදිත කසිප්පු අධිකරණයට ඉදිරිපත් කිරිමට නියමිත බවද පොලිසිය පැවසීය.",
       "URL": "https://www.hirunews.lk/339072/කොළඹට-මදි-නොවෙන්න-කසිප්පු-කුලියාපිටියෙන්",
       "Category": "Local News",
       "Parent URL": "https://www.hirunews.lk/local-news.php?pageID=237"
}