{
       "Source": "hirunews",
       "Timestamp": "Saturday, 16 September 2017 - 12:06",
       "Headline": "පාසල් ළමුන් ඉලක්ක කර සිදුකරගෙන ගිය ජාවාරමක තොරතුරු හෙළිවෙයි (ඡායාරූප)",
       "News Content": "අසභ්‍ය දර්ශන ඇතුලත් සංයුක්ත තැටි අලෙවි කරමින් සිටි තිදෙනෙක් ගිනිගත්හේන නගරයේදී ඊයේ අත්අඩංගුවට ගෙන තිබෙනවා.\nහැටන් පොලිසියේ කොට්ඨාශ දූෂණ මර්දන ඒකකයේ නිලධාරීන් විසින් මෙම  අත්අඩංගුවට ගැනීම සිදුකර ඇති බවයි අප වාර්තාකරු සඳහන් කළේ.\nපාසල් ළමුන් සහ තරුණයන් ඉලක්ක කර ගනිමින් කාලයක් තිස්සේ ගිනිගත්හේන නගරයේ වෙළඳසැල් තුනක මෙම අසභ්‍ය චිත්‍රපට ඇතුලත් සංයුක්ත තැටි අලෙවි කර ඇති බවයි වාර්තා වන්නේ.\nඋපාය දූතයන් යොදවා මෙම වැටලීම සිදුකර ඇති අතර එහිදී එක් වෙළඳසැලක් පරික්ෂා කිරීමේදී අසභ්‍ය චිත්‍රපටි ඇතුලත් සංයුක්ත තැටි සමඟ පුද්ගලයින් දෙදෙනෙකු අත්අඩංගුවට ගෙන තිබෙනවා.\nඑම පුද්ගලයින් දෙදෙනාගෙන් කරන ලද ප්‍රශ්න කිරීම් වලදී මෙම ජව්රමේ ප්‍රධාන සැකකරු අත්අඩංගුවට ගැනීමට පොලිසියට හැකියාව ලැබුණා.\nමොවුන් සතුව තිබී මෙවැනි සංයුක්ත තැටි දෙසිය හැත්තෑවක් සොයාගෙන ඇති අතර මෙම එක්  සංයුක්ත තැටියක් රුපියල් 200ක මුදලකට අලෙවි කරන බවටයි තොරතුරු අනාවරණය කරගෙන ඇත්තේ.\nඅත්අඩංගුවට ගත් සැකකරු තිදෙනා හැටන් මහේස්ත්‍රාත් අධිකරණය වෙත ඉදිරිපත් කරන බවයි හැටන් පොලිසිය ප්‍රකාශ කළේ.\nඡායාරූප - හැටන්, රංජිත් රාජපක්ෂ",
       "URL": "https://www.hirunews.lk/171056/පාසල්-ළමුන්-ඉලක්ක-කර-සිදුකරගෙන-ගිය-ජාවාරමක-තොරතුරු-හෙළිවෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4319"
}