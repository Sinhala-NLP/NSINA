{
       "Source": "hirunews",
       "Timestamp": "Wednesday, 30 June 2021 - 7:34",
       "Headline": "කොරෝනා මරණ 3,000 ඉක්මවයි - තවත් ආසාදිතයින් 1,717 ක්",
       "News Content": "නව කොරෝනා අසාදිතයින් 1,717 දෙනෙකු හඳුනා ගැනීමත් සමඟ මෙරට සමස්ත කොරෝනා අසාදිතයින් සංඛ්‍යාව දෙලක්ෂ 57,225 ක් වනවා.\nඑසේම, ඊයේ දිනයේදී මෙරටින් වාර්තා වන කොරෝනා ආසාදිත පුද්ගල මරණ සංඛ්‍යාවද 3,000 ඉක්මවා ගියා.\nනව ආසාදිතයින් අතරින් 1,709 දෙනෙකු අලුත් අවුරුදු කොරෝනා පොකුරේ ආසාදිතයින් වන බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nවිදේශයන්හි සිට දිවයිනට පැමිණ නිරෝධායනයට ලක්වෙමින් සිටින පුද්ගලයින් 08 දෙනෙකුද ඊයේ ආසාදිතයින් ලෙස හඳුනාගෙන තිබුණා.\nසුවය ලැබූ සමස්ත ආසාදිතයින් සංඛ්‍යාව දෙලක්ෂ 23,471 ක්.\nඑසේම, සෞඛ්‍ය සේවා අධ්‍යක්ෂ ජනරාල්වරයා විසින් ඊයේ පස්වරුවේ පසුගිය 28 වැනිදා සිදුවූ කොරෝනා ආසාදිත පුද්ගල මරණ 45 තහවුරු කළා.\nකාන්තාවන් 24 දෙනෙකු සහ පිරිමි පුද්ගලයින් 21 දෙනෙකු එලෙස ජීවිතක්ෂයට පත්ව ඇති අතර, වයස අවුරුදු 30 ට අඩු පුද්ගල මරණයක් වාර්තා වනවා.\nඅවුරුදු 30 ත්, 59 ත් අතර සිදුව ඇති මරණ සංඛ්‍යාව 12 ක්. එසේම, අවුරුදු 60 ඉක්ම වූ පුද්ගල මරණ සංඛ්‍යාව 32 ක් ලෙසයි දැක්වෙන්නේ.\nඒ අනුව මෙරටින් වාර්තා වන සමස්ත කොරෝනා ආසාදිත පුද්ගල මරණ සංඛ්‍යාව 3,030 ක්.\nමේ අතර, ඉල්ලීම් කිහිපයක් මුල් කර ගනිමින් නැවතත් වෘත්තීය ක්‍රියාමාර්ගයකට එළඹෙන බව පරිපූරක වෛද්‍ය සේවා ඒකාබද්ධ බලමණ්ඩලය පවසනවා.\nඑම බලමණ්ඩලයේ සභාපති රවී කුමුදේශ් සඳහන් කළේ වෛද්‍ය සේවාවට අදාළ දීර්ඝකාලීන ගැටළුවලට සහ ඉල්ලීම් සම්බන්ධයෙන් සාකච්ඡාමය අවස්ථාවක් හෝ නිසි විසඳුම් ලබා නොදෙන්නේ නම් ඉදිරි පැය කිහිපය තුළ දැනුම් දීමකින් තොරව වෘත්තීය ක්‍රියාමාර්ගයකට එළැඹෙන බවයි.\nමේ අතර, පානදුර උතුර - පල්ලිමුල්ල ප්‍රදේශයේ නිරෝධායන නීති උල්ලංඝනය කරමින් පැවති විවාහ මංගල උත්සවයකට සහභාගි වූ පුද්ගලයින් 20 දෙනෙකු එම ස්ථානයේදීම දින 14 ක් නිරෝධායනයට යොමු කිරීමට මහජන සෞඛ්‍ය පරීක්ෂකවරුන් පියවර ගෙන තිබෙනවා.\nපිරිමි පුද්ගලයින් 12 දෙනෙකු සහ කාන්තාවන් 08 දෙනෙකු ඒ අතර වන බවයි පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ සඳහන් කළේ.\nඑමෙන්ම, නිරෝධායන නීති උල්ලංඝනය කළ පුද්ගලයින් 433 දෙනෙකු ඊයේ දිනයේදී අත්අඩංගුවට ගෙන තිබෙනවා.",
       "URL": "https://www.hirunews.lk/275665/කොරෝනා-මරණ-3000-ඉක්මවයි-තවත්-ආසාදිතයින්-1717-ක්",
       "Category": "Local News",
       "Parent URL": "https://www.hirunews.lk/local-news.php?pageID=1851"
}