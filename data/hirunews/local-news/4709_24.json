{
       "Source": "hirunews",
       "Timestamp": "Saturday, 14 January 2017 - 13:07",
       "Headline": "පුංචි ඡන්දය මැයි මාසයේ ?",
       "News Content": "යෝජිත කොට්ඨාශ ක්‍රමය යටතේ පළාත් පාලන මැතිවරණය ලබන මැයි මාසය නිමවීමට පෙර පැවැත්වීමට හැකි වනු ඇතැයි මැතිවරණ කොමිසමේ සභාපති මහින්ද දේශප්‍රිය විශ්වාසය පළ කළා.\nසීමානිර්ණ අභියාචනා කමිටු වාර්තාව ලබන 17 වනදා පළාත් සභා සහ පළාත් පාලන අමාත්‍යවරයාට ලබා දීමෙන් පසු ලබන 20 වනදා එය ගැසට් කළහොත් මෙලෙස මැතිවරණය පැවැත්විය හැකි බවයි අප කළ විමසීමකදී ඔහු කියා සිටියේ.\nකෙසේ නමුත්, මැතිවරණය පැවැත්විය හැකි වන්නේ සිංහල අවුරුද්දෙන් පසුව බවයි මැතිවරණ කොමිසමේ සභාපතිවරයා සඳහන් කළේ.\nමීට අමතරව ඊට අදාළ ආයතනවල සීමා මායිම් සහ ඒවාට පත්වන සභිකයින් සංඛ්‍යාව කොපමණ ද යනුවෙන් සඳහන් ගැසටි නිවේදනයක් විෂය භාර අමාත්‍යවරයා විසින් නිකුත් කල යුතු වනවා.\nඑම පළාත් සභා වලට පත්වන කාන්තා නියෝජනය සඳහන් කරමින් ගැසටි පත්‍රයක් නිකුත් කිරිම ද අතවශ්‍ය බවයි මැතිවරණ කොමිසමේ සභාපති මහින්ද දේශප්‍රිය කියා සිටියේ.\nමෙම ගැසට් පත්‍ර තුන ප්‍රකාශයට පත්විමෙන් පසු මහ නගර සභා ආඥපනත, නගර සභා අඥපනත සහ ප්‍රාදේශීය සභා පනත් සංශෝධනය විය යුතුයි.\nමෙලෙස සංශෝධන සියල්ල සිදුකළ පසුව මාස 3 ක කාලයක් තුළදී මැතිවරණයක් පැවැත්විය හැකි බව මැතිවරණ කොමිසමේ සභාපති මහින්ද දේශප්‍රිය සඳහන් කළා.",
       "URL": "https://www.hirunews.lk/152036/පුංචි-ඡන්දය-මැයි-මාසයේ",
       "Category": "Local News",
       "Parent URL": "https://www.hirunews.lk/local-news.php?pageID=4709"
}