{
       "Source": "hirunews",
       "Timestamp": "Tuesday, 16 May 2023 - 18:11",
       "Headline": "රට පුරා ඩෙංගු මර්දන වැඩසටහන් අඛණ්ඩව ක්‍රියාත්මක කෙරේ",
       "News Content": "ඩෙංගු මර්දන කාර්ය සාධක බලකාය සමඟ ඒකාබද්ධව ඩෙංගු මර්දන වැඩසටහන් අඛණ්ඩව ක්‍රියාත්මක කිරීමට ජනාධිපති ලේකම් සමන් ඒකනායක සෞඛ්‍ය අමාත්‍යාංශයට උපදෙස් දී තිබෙනවා.\nඒ අනුව මේ වන විට ඩෙංගු ව්‍යාප්තිය මර්දනය සඳහා දීප ව්‍යාප්තව පුළුල් වැඩසටහනක් ආරම්භ කර තිබෙන බවයි සෞඛ්‍ය අමාත්‍යාංශය පවසන්නේ.\nපසුගිය වසරේ මුල් කාර්තුව හා 2023 වසරේ මේ දක්වා කාලය සංසන්දනය කරන විට මේ වන විටත් ඩෙංගු රෝගීන් 2000ක පමණ වැඩි වීමක් වාර්තා වන බැවින් එම තත්ත්වය පාලනය කිරීමට අවශ්‍ය සියලු පියවර ගනිමින් සිටින බව ජාතික ඩෙංගු මර්දන ඒකකයේ අධ්‍යක්ෂ වෛද්‍ය නලින් ආරියරත්න සඳහන් කළා.\nපසුගිය වසරේ ජුනි- ජූලි මාසවල දී රෝගීන් 11,000 බැගින් වාර්තා වූ අතර මේ වසරේ දී එම සංඛ්‍යාව ඉක්මවා යාමට ඇති හැකියාව පාලනය කිරීමට සෞඛ්‍ය අංශ දැඩි උත්සාහයක නිරතව සිටින බව ද ඒ මහතා පවසා තිබෙනවා.\nඩෙංගු ව්‍යාප්තිය අවම කිරීම සඳහා සෑම සිකුරාදා දිනයක්ම පිරිසිදු කිරීමේ දිනයක් ලෙස නම් කිරීමට කටයුතු කරන ලෙසයි සෞඛ්‍ය ආමාත්‍යාංශය මේ වන විට යෝජනා කර තිබෙන්නේ.\nජාතික ඩෙංගු මර්දන වැඩසටහනෙහි නවතම දත්තවලට අනුව මෙම වසර තුළ ඩෙංගු වැළඳීමෙන් පුද්ගල මරණ 22ක් වාර්තා වන අතර, 2023 ජනවාරි මස සිට මැයි 16වැනිදා වන විට දිවයින පුරා ඩෙංගු රෝගීන් 34,511ක් වාර්තා වී තිබෙනවා.\nඒ අනුව බස්නාහිර පළාතෙන් වැඩිම රෝගීන් සංඛ්‍යාවක් වාර්තා වී ඇති අතර, එම ගණන 17,049ක්.\nගම්පහ දිස්ත්‍රික්කයෙන් 7,797ක්, කොළඹ දිස්ත්‍රික්කයෙන් 7,219ක් හා කළුතර දිස්ත්‍රික්කයෙන් 2,033ක්ද වශයෙන් රෝගීන් වාර්තා වී තිබෙනවා.\nමීට අමතරව පුත්තලම දිස්ත්‍රික්කයෙන් ද රෝගීන් 2463ක් ද වාර්තා වී තිබෙනවා.\nඑමෙන්ම ජාතික ඩෙංගු මර්දන වැඩසටහන සඳහන් කරන අන්දමට මේ වන විටත් දිවයින පුරා සෞඛ්‍ය වෛද්‍ය නිලධාරී කොට්ඨාස 59ක් ඩෙංගු අධි අවදානම් කලාප ලෙසයි නම් කර ඇත්තේ.\nමේ අතර සෞඛ්‍ය අමාත්‍යාංශය සඳහන් කරන්නේ මදුරුවන් බෝවිය හැකි ස්ථාන පරීක්ෂා කර පිරිසිදු කිරීමේ කටයුතු සඳහා රාජ්‍ය ආයතන පාසල් ඇතුළු අනෙකුත් ආයතන ප්‍රධානීන් දැනුවත් කිරීමට පියවර ගනිමින් සිටින බවයි.\nඩෙංගු මර්දන වැඩසටහන සාර්ථක කර ගැනීමට සෞඛ්‍ය අංශවල මැදිහත්වීම පමණක් ප්‍රමාණවත් නොවන බැවින් ඒ සඳහා ජනතාවගේ ද සහාය උපරිමයෙන් අවශ්‍ය බව සෞඛ්‍ය අංශ වැඩිදුරටත් අවධාරණය කරනවා.",
       "URL": "https://www.hirunews.lk/335380/රට-පුරා-ඩෙංගු-මර්දන-වැඩසටහන්-අඛණ්ඩව-ක්‍රියාත්මක-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=338"
}