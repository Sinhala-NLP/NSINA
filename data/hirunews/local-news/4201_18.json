{
       "Source": "hirunews",
       "Timestamp": "Saturday, 25 November 2017 - 14:07",
       "Headline": "පුංචි ඡන්දය පැරණි ක්‍රමයට පවත්වයිද?",
       "News Content": "පළාත් පාලන මැතිවරණය පැරණි ක්‍රමය යටතේ පැවැත්වීම කෙරෙහි එක්සත් ජාතික පක්ෂයේ අවධානය යොමුව ඇති බව දේශපාලන ආරංචි මාර්ග සඳහන් කරනවා.\nඅද පෙරවරුවේ එම පක්ෂයේ නායක අග්‍රාමාත්‍ය රනිල් වික්‍රමසිංහ ඇතුළු ජ්‍යෙෂ්ඨයින් පිරිසක් නීතිපතිවරයා හමුවීම සහ ඊයේ පස්වරුවේ එක්සත් ජාතික පෙරමුණේ පක්ෂ නායකගේ රැස්වීම මෙයට ප්‍රධාන හේතුව වී ඇත්තේ.\nපාර්ලිමේන්තු සංකිර්ණයේදී අද පෙරවරුවේ අග්‍රාමාත්‍ය රනිල් වික්‍රමසිංහ සහ එක්සත් ජාතික පක්ෂ ජ්‍යෙෂ්ඨයින් පිරිසක්  නීතිපතිවරයා හමුවුණා.\nඑහිදී  නීතිපතිවරයා පෙන්වා දී ඇත්තේ පළාත් පාලන මැතිවරණය කඩිනමින් පැවැත්වීමට ක්‍රම 02ක් පවතින බවයි.\nඉන් එක් ක්‍රමයක් ලෙස ගැසට් පත්‍රයට එරෙහිව අධිකරණයට ඉදිරිපත් කර ඇති පෙත්සම ඉල්ලා අස්කර ගැනීම සහ දෙවන ක්‍රමය ලෙස පැරණි ක්‍රමයට ඡන්දය පැවැත්වීම සඳහා පනතක් බලාත්මක කර ගැනීම බවයි නීතිපතිවරයා එහිදී පෙන්වා දී ඇත්තේ.\nමේ අතර එක්සත් ජාතික පෙරමුණේ පක්ෂ නායකයින් සහ අග්‍රාමාත්‍යවරයා අතර අරලියගහ මන්දිරයේදී ඊයේ පැවති රැස්වීමේදී පැරණි ක්‍රමයට ඡන්දය පැවැත්වීමට පක්ෂ නායකයින් සියලු දෙනා එකඟ වී ඇති බවයි දේශපාලන ආරංචි මාර්ග වැඩිදුරටත් සඳහන් කරන්නේ.\nමේ අතර කථානායක කරු ජයසූරියගේ ප්‍රධානත්වයෙන් පාර්ලිමේන්තුවේ ඊයේ පැවැති පක්ෂ නායක රැස්වීම විසඳුමකින් තොරව අවසන් වී තිබෙනවා.\nඅදාළ රැස්වීම සඳහා අග්‍රාමාත්‍ය රනිල් වික්‍රමසිංහ ඇතුළු පක්ෂ නායකයින් මෙන්ම මැතිවරණ කොමිසමේ සභාපති මහින්ද දේශප්‍රිය සහ නීතිපතිවරයා ද එක්ව සිටි බවයි හිරු පාර්ලිමේන්තු වාර්තාකරු සඳහන් කළේ.\nඅදාළ සාකච්ඡාව පැවැත්වුණේ පළාත් පාලන මැතිවරණය පැවැත්වීම ප්‍රමාදවීම ඇතුළු තවත් කරුණු කිහිපයක් සම්බන්ධයෙන් සාකච්ඡා කිරීම සඳහායි.\nපක්ෂ නායකයින් මෙහිදී යෝජනා 2ක් ඉදිරිපත් කරනු ලැබුවා.\nමැතිවරණයට අදාළ අධිකරණ ක්‍රියාදාමය කඩිනම් කර එය විසදන්නේ ද යන්න පළමු යෝජනාව වන අතර, අධිකරණ ක්‍රියාමාර්ගය අතරතුර දී පාර්ලිමේන්තුව තුළ විශේෂ නීතියක් සම්මත කර අදාළ ගැසට් පත්‍රයේ සිදුව ඇති වැරදි නිවැරදි කර ගැනීම දෙවැනි යෝජනාවයි.\nඑමෙන්ම අදාළ ගැසට් පත්‍රය අවලංගු කිරීමට එහිදී යෝජනා වී ඇති අතර ඊට එක්සත් ජාතික පක්ෂය අකමැත්ත ප්‍රකාශ කර ඇති බවයි දේශපාලන ආරංචි මාර්ග සඳහන් කළේ.\nපැය එකහමාරකට ආසන්න කාලයක් පක්ෂ නායක රැස්වීම පවත්වා ඇති අතර, ලබන සඳුදා යළාත් පක්ෂ නායකයින් රැස්වීමට තීරණය කළ බව ඒකාබද්ධ විපක්ෂයේ නායක, පාර්ලිමේන්තු මන්ත්‍රී දිනේෂ් ගුණවර්ධන කියා සිටියා.\nඅදාළ පක්ෂ නායක රැස්වීම සම්බන්ධයෙන් අමාත්‍ය මනෝ ගනේෂන්ගෙන් ද හිරු ප්‍රවෘත්ති අංශය විමසීමක් කළා.\nඑහිදී අමාත්‍යවරයා කියා සිටියේ අධිකරණ අතුරු තහනම් නියෝගයට ඇතුළත් නොවන පළාත් පාලන ආයතන 133ට අදාළව මැතිවරණය පැවැත්විය හැකි බව මැතිවරණ කොමිසමේ සභාපතිවරයා ප්‍රකාශ කළ බවයි.\nඉන් අනතුරුව එක්සත් ජාතික පෙරමුණේ පක්ෂ නායක රැස්වීමක් අරලියගහ මන්දිරයේදී පැවති අතර, එහිදී නව ඡන්ද ක්‍රමයට මැතිවරණය පැවැත්වීමට නොහැකි නම් පැරණි ක්‍රමයට හෝ පළාත් පාලන මැතිවරණය පවත්වන ලෙසට ජනාධිපතිවරයාගෙන් ඉල්ලීමට තීරණය කළ බවයි අමාත්‍ය මනෝ ගනේෂන් කියා සිටියේ.",
       "URL": "https://www.hirunews.lk/176902/පුංචි-ඡන්දය-පැරණි-ක්‍රමයට-පවත්වයිද",
       "Category": "Local News",
       "Parent URL": "https://www.hirunews.lk/local-news.php?pageID=4201"
}