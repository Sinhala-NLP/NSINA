{
       "Source": "hirunews",
       "Timestamp": "Saturday, 27 August 2016 - 18:08",
       "Headline": "කෝටිපති ව්‍යාපාරිකයාගේ ඝාතකයන් අල්ලන්න පොලිසිය බෙදුණු පරීක්ෂණයක",
       "News Content": "බම්බලපිටියේ කෝටිපති ව්‍යාපාරික මොහොමඩ් සුලෙයිමාන්ගේ ඝාතනය සම්බන්ධයෙන් සිදුකරන පරික්ෂණ අංශ කිහිපයකට බෙදා ක්‍රියාත්මක කරන බව  පොලීසිය පවසනවා.\nඅදාළ පරීක්ෂණ මෙහෙයවන කොළඹ අපරාධ කොට්ඨාසයේ නිලධාරියෙකු හිරු ප්‍රවෘත්ති අංශයට සඳහන් කළේ ඒ වෙනුවෙන් පත් කර ඇති පොලිස් කණ්ඩායම් මේ වනවිටත් සිද්ධියට අදාළ තොරතුරු විශ්ලේෂනය කරමින් සිටින බවයි.\nඒ අනුව පරීක්ෂණවල  ප්‍රගතිය ඉදිරි දින කිහිපය තුළ ප්‍රකාශයට පත් කිරීමට හැකිවනු ඇතැයි ඔහු තවදුරටත් සඳහන්  කළා.\nපරීක්ෂණවල පහසුව සඳහා රටින් පිටවීම තහනම් කළ ව්‍යාපාරිකයන් 5 දෙනාගෙන් ද පොලීසිය ප්‍රකාශ සටහන් කරගෙන තිබූ අතර, ඔවුන් ඝාතනයට ලක්වූ මොහොමඩ් සුලෙයිමාන්ගේ මවගේ පාර්ශවයේ ඥාතීන් වන බවද ඊයේ (26) හෙළිවුණා.\nකෝටිපති ව්‍යාපාරික මොහොමඩ් සුලෙයිමාන් බම්බලපිටිය - කොතලාවල - ඇවනිව්හි පිහිටි සිය නිවස අසල දී පැහැර ගැනීමට ලක්වුණේ පසුගිය 21 වනදා රාත්‍රියේයි.\nඔහුගේ මළ සිරුර මාවැනැල්ල - හෙම්මාතගම - රුකුලගම ප්‍රදේශයේ මාර්ගයක් ආසන්නයේ තිබී පසුගිය 24 වනදා  සොයා ගැනුනා.",
       "URL": "https://www.hirunews.lk/141603/කෝටිපති-ව්‍යාපාරිකයාගේ-ඝාතකයන්-අල්ලන්න-පොලිසිය-බෙදුණු-පරීක්ෂණයක",
       "Category": "Local News",
       "Parent URL": "https://www.hirunews.lk/local-news.php?pageID=4905"
}