{
       "Source": "hirunews",
       "Timestamp": "Thursday, 19 May 2016 - 7:18",
       "Headline": "UPDATE: ආපදා මරණ 46 දක්වා ඉහළ යයි- කෑගල්ලේ නායයාමේ ස්ථාන 84 ක්-පීඩාවට පත්වූවන්ට උපකාර කරන්න ඇමරිකාව සූදානම්",
       "News Content": "අයහපත් කාලගුණයත් සමග බලපෑ ආපදා තත්ත්වය හේතුවෙන් මියගිය පුද්ගලයින්ගේ සංඛ්‍යාව මේ වනවිට 46 දක්වා ඉහළ ගොස් තිබෙනවා.\nආපදා කළමනාකරණ මධ්‍යස්ථානය නිකුත් කළ නවතම වාර්තාවේ දැක්වෙන්නේ පවුල් 99238 කට අයත් පුද්ගලයින් හාරලක්ෂ 18274 දෙනෙකු ඉන් පීඩාවට ලක්ව ඇති බවයි.\nආරක්ෂිත ස්ථාන 616 ක පවුල් 60263 කට අයත් තුන්ලක්ෂ 2997 දෙනෙකු ආරක්ෂිත ස්ථානවල රදවා සිටින බවයි ආපදා කළමනාකරණ මධ්‍යස්ථානය සදහන් කළේ.\nආපදා හේතුවෙන් වැඩිම පිරිසක් පීඩාවට ලක්ව ඇත්තේ කොළඹ දිස්ත්‍රික්කයේයි.\nඑම සංඛ්‍යාව එක්ලක්ෂ 72062 ක්.\nඑමෙන්ම කොළඹ දිස්ත්‍රික්කයේ පුද්ගලයින් එක්ලක්ෂ 65,001 දෙනෙකු ආරක්ෂිත ස්ථානවල රදවා සිටිනවා.\nගම්පහ දිස්ත්‍රික්කයේ පුද්ගලයින් එක්ලක්ෂ 22232 දෙනෙකු අයහපත් කාලගුණය නිසා පීඩාවට පත්ව සිටින අතර තවත් එක්ලක්ෂ 9868  දෙනෙකු ආරක්ෂිත ස්ථානවල රදවා තිබෙනවා.\nමේ අතර කෑගල්ල දිස්ත්‍රික්කයේ නායයාමේ ස්ථාන 84 ක් හඳුනාගෙන ඇති බව ජාතික ගොඩනැගිලි පර්යේෂණ සංවිධානය පවසනවා.\nරජයේ ප්‍රවෘත්ති දෙපාර්තමේන්තුවේ අද (19)පැවති මාධ්‍ය හමුවකට එක්වෙමින් එහි නායයාම් පර්යේෂණ හා අවදානම් කලාප අධ්‍යයන අංශයේ අධ්‍යක්ෂ RMS  බණ්ඩාර කියා සිටියේ කෑගල්ල සහ රත්නපුර දිස්ත්‍රික්කවල පදිංචි ජනතාව තවදුරටත් නායයාම් පිළිබදව දැඩි විමසිල්ලකින් පසුවිය යුතු බවයි.\nමෙම මාධ්‍ය හමුවට එක්වූ සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය පාලිත මහීපාල කියා සිටියේ අධික වර්ෂාවත් සමග රෝග පැතිරීමේ අවදානම වැඩි වී ඇති බවයි.\nඑහෙයින් ඒ සදහා අවශ්‍ය පියවර ගන්නා ලෙස පළාත් සහ දිස්ත්‍රික්ක, සෞඛ්‍ය සේවා අධ්‍යක්ෂවරුන්ට විශේෂ චක්‍රලේඛයක් මගින් උපදෙස් ලබාදී ඇති බව ද ඔහු සදහන් කළා.\nඑමෙන්ම අවතැන් කදවුරුවල සිටින ගැබිණි කාන්තාවන් රෝහල්වලට ඇතුලත් කරන ලෙස ද උපදෙස් ලබාදුන් බවයි සෞඛ්‍ය සේවා අධ්‍යක්ෂ ජනරාල්වරයා තවදුරටත් කියා සිටියේ.\nමේ අතර ශ්‍රී ලංකාවේ ජල ගැලීම් සහ නායයාමේ හේතුවෙන් විපතට පත් ජනතාව සදහා උපකාර කිරීමට සූදානම් බව ඇමරිකාව පවසනවා.\nආපදා හේතුවෙන් පීඩාවට පත් ජනතාව වෙනුවෙන් ශ්‍රී ලංකාවේ ඇමරිකානු තානාපති අතුල් කේෂප් නිවේදනයක් නිකුත් කරමින් සිය ශෝකය පළ කර තිබෙනවා.\nඔහු පෙන්වා දෙන්නේ විපතට පත් පවුල්වල සාමාජිකයන්ට සහ ශ්‍රී ලංකා රජයට ඇමරිකානු තානාපති කාර්යාලය සිය සංවේගය පළ කරන බවයි.\nඑමෙන්ම විපතට පත් වූ ජනතාවට සහන සැලසීම සදහා ආහාර ද්‍රව්‍ය සහ අනෙකුත් සේවා භාර ගැනීමට විශේෂ මධ්‍යස්ථානයක් කොළඹ - චිත්තම්පලම් ඒ ගාර්ඞ්න් මාවතේ පිහිටි ගුවන් හමුදා කඳවුරෙහි ආරම්භ කර තිබෙනවා.\nනිවේදනයක් නිකුත් කරමින් පොලිසිය සදහන් කළේ පානීය ජල බෝතල්, වියළි ආහාර ආදිය මෙම ස්ථානයට ගෙනවිත් භාරදිය හැකි බවයි.\nඒ පිළිබද වැඩිදුර තොරතුරු 0113 133 105 යන දුරකථන අංක ඇමතීමෙන් ලබා ගත හැකිවනවා.\nමේ අතර කැළණි ගග පිටාර ගැලීම නිසා කොළඹ දිස්ත්‍රික්කයේ වැල්ලම්පිටිය - මීතොටමුල්ල - කොටිකාවත්ත - අංගොඩ ආදී ප්‍රදේශ රැසක් මේ වනවිට ජලයෙන් යටවී තිබෙනවා.\nකැළණි ගඟේ ජල මට්ටම ඉහළ යාම නිසා කොටිකාවත්ත මංසන්ධිය ආසන්නයට ජලය පැමිණ ඇති බවයි වාර්තා වන්නේ.\nඅප වාර්තාකරු සදහන් කළේ මේ වනවිටත් නාවික හමුදාවේ බෝට්ටු මගින් විපතට පත්වූවන් මුදා ගැනීමේ කටයුතු සිදුකරන බවයි.\nමේ අතර පෙරේදා නායයාමට ලක් වූ අරණායක - සාමසර කන්ද ප්‍රදේශයේ මෙහෙයුම් කටයුතු අද (19) උදැසන දෙවන දිනටත් ආරම්භ කළත් විටින් විට ඇදහැලෙන වර්ෂාව නිසා එම කටයුතුවලට බාධා එල්ල කර තිබෙනවා.\nනායයාමට හසුවූ පුද්ගලයින් 17 දෙනෙකුගේ  සිරුරු මේ වනවිට සොයා ගෙන තිබෙනවා.\nමේ අතර කෑගල්ල - බුලත්කොහුපිටිය - කළුපහනවත්ත - අරන්දර ප්‍රදේශයේ පෙරේදා සිදුවූ නායයෑමෙන් මියගිය තවත් පස්දෙනෙකුගේ සිරුරු අද (19) උදෑසන සොයා ගෙන තිබෙනවා.\nපෙරේදා රාත්‍රියේ වතු නිවාස 10 කින් 6 ක් මෙලෙස නායයෑමට ලක්වුණා.\nමේ අතර අද (19) උදෑසන 8.30 න් අවසන් වූ පැය 24 ක කාලය තුළ වැඩිම වර්ෂාපතනයක් ලැබී ඇත්තේ ආනමඩුව ප්‍රදේශයටයි.\nඒ මිලිමීටර් 22 යි දශම 4 ක්. නිකවැරටියට මිලිමීටර් 37 යි දශම 8 ක් සහ ගම්පහ ප්‍රදේශයට මිලිමීටර් 34 යි දශම 5 ක වර්ෂාපතනයක් ඇද හැලී තිබෙනවා.\nඑමෙන්ම අවිස්සාවේල්ල ප්‍රදේශයට ද මිලිමීටර් 32 යි දශම 4 ක වර්ෂාපතනයක් ලැබී ඇති බවයි කාලගුණ විද්‍යා දෙපාර්තමේන්තුව සදහන් කළේ.\nදිවයිනට බලපෑ පීඩන අවපාතය ගැඹුරු පීඩන අවපාතයක් බවට පත්වී කන්කසන්තුරයට කිලෝමීටර් 500 ක් පමණ උතුරෙන් පවතිනවා.\nමේ නිසා එහි බලපෑම මත දිවයිනේ නිරිත දිග කොටසට තවදුරටත් වැසි ඇතිවිය හැකි බවයි කාර්යයේ නියුතු කාලගුණ විද්‍යාඥ බුද්ධික බන්දුරත්න කියා සිටියේ.\nමේ අතර සබරගමුව පළාතේ සියලූම පාසල් හෙට දිනයේදී වසා තැබෙන බව පළාත් අධ්‍යාපන අමාත්‍යාංශය ප්‍රකාශ කළා.\nඅයහපත් කාලගුණ තත්වය හේතුවෙන් ඊයේ (18) සහ අද පළාතේ සියලූම පාසල් වසා තැබීමට එම බලධාරින් තීරණය කර තිබුණා.\n---------------------------------------------------------\nපවතින අයහපත් කාලගුණ තත්ත්වය හේතුවෙන් පුද්ගලයින් 38 දෙනෙකු ජීවිතක්ෂයට පත්ව තවත් 21 දෙනෙකු අතුරුදන්වී තිබෙනවා.\nඑසේම දිස්ත්‍රික්ක 22 ක පවුල් 94,775 කට අයත් පුද්ගලයින් හාරලක්ෂ 3682 දෙනෙකු මේ වනවිට පීඩාවට පත්ව සිටින බව ආපදා කළමනාකරණ මධ්‍යස්ථානය ප්‍රකාශ කළා.\nපුද්ගලයින් 25 දෙනෙකුට තුවාල සිදුවී නිවාස 229ක් සම්පූර්ණයෙන් විනාශ වී ඇති අතර, පවුල් 58,091 ක පුද්ගලයින් දෙලක්ෂ 86,389 දෙනෙකු   අවතැන් කඳවුරුවල රැඳී සිටිනවා.\nආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි හිරු ප්‍රවෘත්ති අංශයට කියා සිටියේ කඳුකර සහ වාරි ප්‍රදේශවල ජීවත් වන ජනතාව තවදුරටත් දැඩි විමසිල්ලකින් පසුවිය යුතු බවයි.\nකැළණි ගෙඟ් ජල මට්ටම අවදානම් සහගත ගං වතුර මට්ටමක් බවට තවදුරටත් පත්ව ඇති බව කොළඹ කලාපය භාර වාරිමාර්ග අධ්‍යක්‍ෂ ජී.කේ. පද්මකීර්ති සඳහන් කළා.\nඒ හේතුවෙන් කැළණි ගග ආසන්නයේ පහත්බිම් වල සිටින ජනතාව ඒ පිළිබද අවධානයෙන් සිටිය යුතු බවයි ඔහු සදහන් කළේ.\nඅරණායක - සාමසර කන්ද, බුලත්කොහුපිටිය - කළුපහන වත්ත සහ කඩුගන්නාව ප්‍රදේශවල නායයෑමෙන් අතුරුදන්වූ පුද්ගලයන් සොයා අද පෙරවරුවේත් මෙහෙයුම් ක්‍රියාත්මකයි.\nශ්‍රී ලංකා ගුවන් හමුදාව සදහන් කළේ ආපදාවන්ට පත් පුද්ගලයින්ට ආහාර ඇතුළු අත්‍යාවශ්‍ය ද්‍රව්‍ය රැගෙන බෙල් - 212 සහ බීච් - 200 වර්ගයේ ගුවන් යානයක් එම ස්ථානයන්ට ගොස් ඇති බවයි.\nකාලගුණ විද්‍යා දෙපාර්තමේන්තුව සදහන් කළේ අද දිනයේදීත් දිවයිනේ නිරිත දිග කොටස්වලට තද වැසි ඇතිවිය හැකි බවයි.\nඇතැම් ප්‍රදේශවලට මිලිමීටර් 100 ත් 150 ත් අතර වැසි අපේක්ෂා කළ හැකි බවයි එහි කාර්යයේ නියුතු කාලගුණ විද්‍යාඥ බුද්ධික බන්දුරත්න කියා සිටියේ.",
       "URL": "https://www.hirunews.lk/133522/update-ආපදා-මරණ-46-දක්වා-ඉහළ-යයි-කෑගල්ලේ-නායයාමේ-ස්ථාන-84-ක්-පීඩාවට-පත්වූවන්ට-උපකාර-කරන්න-ඇමරිකාව-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=5040"
}