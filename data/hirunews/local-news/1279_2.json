{
       "Source": "hirunews",
       "Timestamp": "Tuesday, 22 March 2022 - 10:09",
       "Headline": "ඉන්දියාව සමග තවත් ගිවිසුම් තුනක් ? (වීඩියෝ)",
       "News Content": "ඉන්දියන් සාගරයේ නාවික ආරක්ෂාව වෙනුවෙන් ඉන්දියාව සහ ශ්‍රී ලංකාව අතර අත්සන් කිරීමට නියමිත ගිවිසුම් 03ක් සම්බන්ධයෙන් පූජ්‍ය ඇල්ලේ ගුණවංශ හිමියන් හෙළි කර තිබෙනවා.\nඒ අනුව උන්වහන්සේ ප්‍රකාශ කළේ, අදාළ ගිවිසුම් තුන සම්බන්ධයෙන් වහාම පාර්ලිමේන්තුවට සහ රටේ මහජනතාවට දැනුම්දීම සිදු කිරීම රජයේ වගකීමක් බවයි.\nමේ සම්බන්ධයෙන් විශේෂ ලිපියක් ඇල්ලේ ගුණවංශ හිමියන් විසින් ජනාධිපති ගෝඨාභය රාජපක්ෂ වෙත අද (22) පෙරවරුවේ යොමු කර තිබෙනවා.\nඋන්වහන්සේ සඳහන් කළේ, දෙරට අතර ගිවිසුම් තුන ම අත්සන් කිරීමට මේ වනවිට රාජ්‍යයන් දෙකම සූදානමින් පසුවන බවට ඉන්දීය හින්දුස්ථාන පුවත්පත මගින් ද වාර්තා කර තිබූ බවයි.\nඑමෙන්ම පසුගිය දා මුදල් අමාත්‍ය බැසිල් රාජපක්ෂගේ ඉන්දීය සංචාරය අතරතුර මෙරට මහා භාණ්ඩාගාර ලේකම් එස්.ආර්.ආටිගල විසින් අත්සන් තැබූ ඉන්දීය ගිවිසුම පිළිබඳ ව ද මෙතෙක් රටට හෙළි නොකළ බව පෙන්වා දුන් ඇල්ලේ ගුණවංශ හිමියන් සඳහන් කළේ, එම ගිවිසුම මගින් ප්‍රතිඵලයක් ලෙස හිමිව ඇත්තේ ඩොලර් බිලියනයක මූල්‍ය ණයක් බවයි.\nඑමෙන්ම හිටිහැටියේම චීනය සහ ශ්‍රී ලංකාව අතර මෙරට විවිධ වටිනා ස්ථාන බිල්ලට තබමින් අත්සන් කරන්නට යෙදෙන ගිවිසුම් රටට අයහපතක් වන ඕනෑම මොහොතක ඒ වෙනුවෙන් රට උදෙසා පෙරමුණට පැමිණීමට තමන් සූදානම් බව ද උන්වහන්සේ සඳහන් කළා.",
       "URL": "https://www.hirunews.lk/300074/ඉන්දියාව-සමග-තවත්-ගිවිසුම්-තුනක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1279"
}