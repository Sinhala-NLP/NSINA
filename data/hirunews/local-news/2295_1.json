{
       "Source": "hirunews",
       "Timestamp": "Friday, 04 December 2020 - 19:35",
       "Headline": "මහරදී මියගිය කොරෝනා ආසාදිත රැඳවියන්ගේ, මෘතදේහ ගැන තීන්දුවක් ගැනීම තවත් කල් යයි (වීඩියෝ)",
       "News Content": "කොරෝනා වසංගත මර්දන මාර්ගෝපදේශ අනුව පසුගියදා මහර බන්ධනාගාරය තුළ ඇති වූ ගැටුම්කාරි තත්ත්වයෙන් මියගිය සිරකරුවන්ගේ දේහ භූමදානය කිරීමට නීතිමය බාධාවන් පවතින බව රාගම රෝහලේ අධිකරණ වෛද්‍ය නිලධාරි ඇතුළු සෞඛ්‍ය අංශ නිලධාරින් අද (04) වත්තල මහේස්ත්‍රාත් අධිකරණයට දැනුම් දුන්නා.\nසිරකරුවන්ගේ අයිතිවාසිකම් සුරැකීමේ සංවිධානය මීට අදාළව අධිකරණයට කරුණු දක්වා තිබූ අතර ඔවුන් එහිදී සඳහන් කර තිබුණේ මියගිය කොරෝනා ආසාදිත රැඳවියන්ගේ සිරුරු ආදාහනය කිරීම තුලින් එකී ඝාතන සම්බන්ධයෙන් සිදුකරන විමර්ශනවලට බාධාවන් එල්ල විය හැකි බවයි.\nමේ සම්බන්ධයෙන් නීතිපති උපදෙස් ලබා ගැනීම සඳහා නීතිපති දෙපාර්තමේන්තුවේ නිලධාරියෙකුට සහ සෞඛ්‍ය අමාත්‍යාංශයේ වගකිව යුතු නිලධාරියෙකුට අද අධිකරණය හමුවේ පෙනී සිටින ලෙස වත්තල මහේස්ත්‍රාත්වරයා නියෝග කළේ ඒ අනුවයි.\nකෙසේ වෙතත්, නීතිපති දෙපාර්තමේන්තුව නියෝජනය කරමින් කිසිදු නියෝජිතයෙකු අද (04) අධිකරණයට පැමිණ සිටියේ නැහැ.\nඒ අනුව, වත්තල මහේස්ත්‍රාත් බුද්ධික ශ්‍රී රාගල, රාගම පොලිසීයේ ස්ථානාධිපතිවරයාට නියෝග කළේ මීළග නඩු වාරය යෙදෙන ලබන 11 වනදා නීතිපති දෙපාර්තමේන්තු නිලධාරියා අධිකරණයට කැඳවන ලෙසයි.\nඑසේම, මහර බන්ධනාගාරයේ ඇති වූ ගැටුම්කාරි සිද්ධිය සම්බන්ධයෙන් තවදුරටත් සාක්ෂි ලබා ගැනීම සඳහා අපරාධ පරීක්ෂණ දෙපාර්තමේන්තුවේ නිලධාරින් කණ්ඩායමක් අද දිනයේත් එම බන්ධනාගාරයට පැමිණ තිබුණා.",
       "URL": "https://www.hirunews.lk/256299/මහරදී-මියගිය-කොරෝනා-ආසාදිත-රැඳවියන්ගේ-මෘතදේහ-ගැන-තීන්දුවක්-ගැනීම-තවත්-කල්-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2295"
}