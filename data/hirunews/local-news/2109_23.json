{
       "Source": "hirunews",
       "Timestamp": "Thursday, 04 March 2021 - 20:15",
       "Headline": "සංදීප් සම්පත් අද පළමුවරට අධිකරණයට (වීඩියෝ)",
       "News Content": "පාඨලී චම්පික රණවක 2016 වසරේ රාජගිරිය ප්‍රදේශයේදී සිදුකළ රිය අනතුරෙන් බරපතල තුවාල ලැබූ සංදීප් සම්පත් අද පළමුවරට අධිකරණයට පැමිණියා.\nඒ, ඊට අදාළ නඩුව කොළඹ මහාධිකරණය හමුවේ කැඳවූ අවස්ථාවේදීයි.\nඅදාළ සිද්ධිය සම්බන්ධයෙන් පාඨලී චම්පික රණවකට ගොනු කෙරුණු අධි චෝදනා අද මහාධිකරණයේදී කියවනු ලැබුවා.\nරථය අපරික්ෂාකාරීව පැදවීම, වේගයෙන් පැදවීම, මාර්ගය භාවිත කරන අන්අය ගැන නොසැලකිල්ලෙන් රථය පැදවීම, අවශ්‍ය පරිදි සැලකිලිමත් නොවී රථය පදවා සංදීප් සම්පත් නැමැති අයට බරපතල තුවාල සිදුකිරීම ඇතුලු‍ චෝදනා ඒ අතර තිබෙනවා.\nපාර්ලිමේන්තු මන්ත්‍රී පාඨලී චම්පික රණවක විසින් පැදවූ ජීප් රථයක් රාජගිරිය ප්‍රදේශය පසුකර යාමේදී සංදීප් සම්පත් තරුණයා අනතුරට පත්වීමෙන් බරපතල තුවාල ලැබුවේ 2016 වසරේ පෙබරවාරි 28 වනදායි.\nපාඨලී චම්පික රණවක සිදුවීමෙන් වසර 03 කට පමණ පසුව රක්ෂිත බන්ධනාගාර ගතකෙරුණු අතර, පසුව ඇප මත මුදාහැරුණා.\nඊට අදාළ නඩුව අද යළි කැඳවනු ලැබුවේ මහාධිකරණ විනිසුරු නාමල් බලල්ලේ ඉදිරියේයි.\nඑහිදී අධිකරණය නිකුත් කර තිබූ සිතාසි අනුව සිද්ධියේ වින්දිත පාර්ශ්වය වන බරපතල තුවාල ලැබූ සංදීප් සම්පත් සහ සාක්ෂිකරුවන් තිදෙනෙක් පළමුවරට අධිකරණය හමුවේ පෙනී සිටියා. සංදීප් අද එහි පැමිණියේ රෝද පුටුවක ආධාරයෙන්.\nකෙසේ වෙතත්, කොරෝනා මර්දන එන්නත ලබා ගැනීමට යුද හමුදා රෝහලට ගොස් ඇති බව පවසමින් පාඨලී චම්පික රණවක වෙනුවෙන් පෙනී සිටින ජනාධිපති නීතීඥ අනුජ ප්‍රේමරත්න අධිකරණයට පැමිණ සිටියේ නැහැ.\nඅදාළ චෝදනා විභාග කිරීමට මහාධිකරණයට බලයක් නොමැති බව සඳහන් කරමින් මූලික විරෝධතා ගොනු කිරීමට බලාපොරොත්තු වන බව විත්තිකාර පාර්ශ්වයේ කණිෂ්ඨ නීතිඥයා අධිකරණය හමුවේ සඳහන් කළා.\nඊට විරෝධය පළ කළ නියෝජ්‍ය සොලිසිටර් ජනරාල් දිලීප පීරිස් පැවසුවේ විත්තිකරු අදාල චෝදනා සම්බන්ධයෙන් ඇප ලබා ගැනීමෙන් පසු දැන් විරෝධතා ගොනු කිරීමට අවශ්‍ය බව පැවසීම සුදුසු නොවන බවයි.\nවින්දිත පාර්ශ්වය රෝද පුටුවකින් අධිකරණයට පැමිණ සිටියදී පවා එන්නතක් විදගැනීමට යැයි පවසා විත්තියේ ජනාධිපති නීතිඥවරයා නොපැමිණීම සම්බන්ධයෙන් අවධානය යොමුකර සුදුසු තීරණයක් ලබා දෙන ලෙස ඔහු අධිකරණයෙන් ඉල්ලා සිටියා.\nඅනතුර සිදුවන අවස්ථාවේ විත්තිකාර පාඨලී චම්පික රණවක පැදවූ විදුලිබල අමාත්‍යාංශයට අයත්ව තිබූ ජීප් රථය මේ වනවිට මුදල් අමාත්‍යාංශයේ තිබෙන බැවින් මීළඟ නඩු දිනයේදී එය අධිකරණයට ඉදිරිපත් කරන ලෙස නියෝග කරන්නැයි ඔහු තවදුරටත් ඉල්ලා සිටියා.\nදෙපාර්ශ්වයේ කරුණු සලකා බැලූ මහාධිකරණ විනිසුරු නාමල් බලල්ලේ නියෝග කළේ නඩුව යළි අප්‍රේල් 27 වනදා කැඳවන ලෙසයි.",
       "URL": "https://www.hirunews.lk/264360/සංදීප්-සම්පත්-අද-පළමුවරට-අධිකරණයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2109"
}