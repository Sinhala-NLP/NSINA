{
       "Source": "hirunews",
       "Timestamp": "Thursday, 15 September 2016 - 7:10",
       "Headline": "පිහි ඇණුමකින් සූරියවැව දෙදෙනෙකු මරුට (ඡායාරූප)",
       "News Content": "සූරියවැව  - මීගහජදුර ප්‍රදේශයේදී තරුණයින් දෙදෙනෙකු තියුණු ආයුධයකින් පහරදී ඝාතනය කර තිබෙනවා.\nසූරියවැව - මීගහජදුර තැපැල් කාර්යාලය ආසන්නයේ යතුරුපැදිවලින් පැමිණ සිටි තරුණයින් පිරිසක් ඊයේ රාත්‍රියේ මත්පැන් පානය කරන අවස්ථාවේදී මෙය සිදුව ඇත්තේ. තරුණයින් සිටි ස්ථානය පසුකර යාමට පැමිණි ත්‍රිරෝද රථයක සිටි රියදුරෙකු සමඟ බහින්බස්වීමක් සිදුව තිබෙනවා.\nඒ, මෙම තරුණයන් මාර්ගය අවහිර වන ලෙස මත්පැන් පානය කරමින් සිටීම හේතුවෙන්.\nපසුව ත්‍රිරෝද රථය එම ස්ථානයෙන් පිටව ගොස් තිබෙනවා.\nයතුරුපැදිවල පැමිණි තරුණයන් ත්‍රිරෝද රථය පිටුපස හඹාගොස් එහි රියදුරාට පහරදී ඇත්තේ ඉන් අනතුරුවයි.\nමෙම ගැටුම අතරතුර ත්‍රිරෝද රථයේ සිටි තවත් පුද්ගලයෙකුට තියුණු ආයුධයකින් පහරදී ඝාතනය කර ඇති අතර, සිද්ධියෙන් මියගොස් ඇත්තේ අවුරුදු 23 ක් වයසැති සූරියවැව  - සුරුවිරුගම ප්‍රදේශයේ පදිංචි තරුණයෙක්.\nමෙම ගැටුම  අතරතුර සෙවණගල - කොතලාවල විද්‍යා පීඨයේ නාවික හමුදා නිලධාරීන් පිරිසක් රැගත් රථයක් එම ස්ථානය පසුකර යාමට පැමිණ තිබෙනවා.\nඑම රථයේ සිටි එක් නිලධාරියෙකු  සිද්ධිය වූ ස්ථානයට ගිය අවස්ථාවේදී ඔහුටද  යතුරුපැදිවල පැමිණි තරුණයන් තියුණු ආයුධවලින් පහරදී ඇති අතර, ඔහු මියගොස් තිබෙනවා.\nමෙලෙස ඝාතනයට ලක්වී ඇත්තේ අවුරුදු 31 ක් වයසැති වැලිගම ප්‍රදේශයේ පදිංචි නාවික හමුදා නිලධාරියෙක්.",
       "URL": "https://www.hirunews.lk/143015/පිහි-ඇණුමකින්-සූරියවැව-දෙදෙනෙකු-මරුට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4879"
}