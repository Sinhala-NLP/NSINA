{
       "Source": "hirunews",
       "Timestamp": "Saturday, 07 November 2020 - 21:07",
       "Headline": "ශ්‍රී ලංකාවෙන් තවත් කොරෝනා ආසාදිත මරණ 4ක් වාර්තා වෙයි",
       "News Content": "ශ්‍රී ලංකාවෙන් තවත් කොරෝනා වෛරස් ආසාදිත මරණ 4ක් වාර්තාවී තිබෙනවා.\nකාන්තාවන් තුන්දෙනෙකු සහ පිරිමි පුද්ගලයෙකු මියගිය හතරදෙනාට අයත් බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඑක් කාන්තාවක් කොළඹ 10 මාලිගාවත්ත ප්‍රදේශයේ පදිංචි අවුරුදු 42ක් වන අයෙක් අතර ඇය දීර්ඝ කාලීනව හෘද රෝගයකින් පෙලී ඇති බවයි සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අසේල ගුණවර්ධන තහවුරු කර ඇත්තේ.\nඅදාළ කාන්තාවගේ මරණයට හේතුව ලෙස දක්වා ඇත්තේ හෘද රෝගය සමග කොවිඩ් 19 වෛරසය ආසාදනය වීමයි.\nමාලිගාවත්ත ප්‍රදේශයේ පදිංචි අවුරුදු 69ක් වයසැති කාන්තාවක් ද මියගොස් ඇති අතර ඇය දීර්ඝ කාලීනව රෝගාබාධ රැසකින් පෙළී ඇතැයි සඳහන්.\nඑම රෝග තත්වය උත්සන්න වීම හේතුවෙන් කොළඹ ජාතික රෝහලට ඇතුලත් කිරීමෙන් පසු මියගොස් ඇති අතර මරණයට හේතුව ලෙසට දැක්වෙන්නේ කොවිඩ් 19 වෛරසය ආසාදනය වීම සමග නියුමෝනියා තත්වය උත්සන්න වීමයි.\nමියගිය අනෙක් කාන්තාව ගනේමුල්ල ප්‍රදේශයේ පදිංචි 88 හැවිරිදි අයෙක්.\nඇය මිනුවන්ගොඩ ආසාදිතයෙකුගේ සමීප ආශ්‍රිතයෙක් බව සඳහන්.\nනිරෝධායනය අතරතු ආසාදිතයෙකු ලෙසට හඳුනාගෙන ලග්ගල පල්ලේගම රෝහලට ඇතුලත් කර සිටියදී රෝගී තත්වය උත්සන්න වීම හේතුවෙන් අංගොඩ ජාතික උණ රෝහලට මාරුකර එවා තිබෙනවා.\nඑහිදී මියගොස් ඇති මෙම කාන්තාවගේ මරණයට හේතුව ලෙසට දක්වා ඇත්තේ කොවිඩ් 19 නියුමෝනියාව සමග ලේ විෂවීමක්.\nමේ අතර මියගිය පිරිමි පුද්ගලයා වැල්ලම්පිටිය ප්‍රදේශයේ පදිංචි අවුරුදු 67ක් වයසැති අයෙක් වන අතර ඔහු ද දීර්ඝ කාලීනව රෝගාබාධයන්ගෙන් පෙලී ඇතැයි අනාවරණ වී තිබෙනවා.\nකෙටි දින ගණනක් උණ රෝගයෙන් පෙලී ඇති අතර නිවසේදී මරණයට පත් ඇතැයි සඳහන්.\nමරණයට හේතුව වී ඇත්තේ කොවිඩ් 19 වෛරසය ආසාදනය වීම සමග නියුමෝනියා තත්වය උත්සන්න වීමක්.\nඅද වාර්තාවූ මෙම මරණ 4ත් සමග කොරෝනා වෛරසය ආසාදනය වීම හේතුවෙන් මෙරට මියගිය පුද්ගලයන් සංඛ්‍යාව 34ක් දක්වා ඉහළ යනවා.",
       "URL": "https://www.hirunews.lk/254236/ශ්‍රී-ලංකාවෙන්-තවත්-කොරෝනා-ආසාදිත-මරණ-4ක්-වාර්තා-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2345"
}