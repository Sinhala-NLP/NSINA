{
       "Source": "hirunews",
       "Timestamp": "Wednesday, 20 September 2017 - 16:01",
       "Headline": "පාරේ ගිය මෝටර් රථය නිවස ඇතුළට එයි (ඡායාරූප)",
       "News Content": "දඹුල්ල හබරණ ප්‍රධාන මාර්ගයේ එඬේරගල වංගුව ආසන්නයේ අද(20) අලුයම 2.30 ට පමණ මෝටර් රථයක් මාර්ගයෙන් ඉවතට පැන නිවසක් තුළට කඩා වැටීමෙන් නිවසට බරපතළ හානි සිදුව මෝටර් රථයට ද බරපතළ හානි සිදුව තිබෙනවා.\nමෝටර් රථය හබරණ දෙසින් පැමිණ  ප්‍රධාන වංගුව හරවනවාත් සමඟම ප්‍රධාන මාර්ගයේ සිට මීටර් 70ක් පමණ දුරකින් පිහිටි නිවසේ බිත්තිය කඩා ගෙන නිවස තුලට කඩා වැදුණු බව නිවැසියන් පවසනවා.\nමෙම අනතුරින් තුවාල ලබා ඇත්තේ මෝටර්  රථය පැදවූ දඹුල්ල ප්‍රදේශයේ පෞද්ගලික බැංකුවක කළමණාකරුවෙක් වූ බව පරීක්ෂණ පවත්වන සීගිරිය පොලිසිය සඳහන් කළා.\nරියදුරුට නින්ද යාම හේතුවෙන් මෙම අනතුර සිදුවී ඇති බව මූලික පොලිස් පරීක්ෂණවලදී හෙළිවී ඇතැයි සීගිරිය පොලිසිය කියා සිටියා.\nඅනතුර සිදුවන අවස්ථාවේදී කාන්තාවන් දෙදෙනෙකු සහ කුඩා දරුවෙකු නිවසේ කාමර දෙකක නිදාගෙන සිට ඇති බව සඳහන්.\nනිවැසියන් කියා සිටියේ අළුයම 2.30 ට පමණ එකවර විශාල ශබ්දයක් සමග නිවස දෙදරුම් කෑ බවයි.\nපසුව කාමරයෙන් එළියට එන විට නිවෙස තුළ සම්පූර්ණයෙන්ම දූවිලි වලාවකින් වැසී ගොස් සියල්ල කඩා වැටී වාහනයක් ඇතුළත තිබෙනු තමන් දුටු බවයි.\nපසුව ප්‍රදේශවාසීන් පැමිණ නිවසේ සිටි තමන්ව එලියට ගත් බවත් වාහනයේ සිරවී සිටි රියදුරු එලියට ගත් බවත් ඔවුන් සඳහන් කළා.\nපරීක්ෂණ පවත්වන සීගිරිය පොලිසියේ රථ වාහන අංශයේ නිලධාරීන් පැමිණ නිවස තුළ තිබූ මෝටර් රථය රැගෙන ගිය බව නිවැසියන් සඳහන් කළා.\nඅනතුරෙන් කිසිවෙකුටත් බරපතල තුවාලයක් සිදු නොවුනද නිවසට දැඩි අලාභහානි සිදුව ඇති අතර  මෝටර් රථයට ද දැඩි අලාභහානි සිදුව ඇති බවයි  පොලිසිය කියා සිටියේ.\nඅළුයම් කාලයේ මේ ආකාරයෙන් අපරීක්ෂාකාරී ලෙස රිය ධාවනය සිදු කිරීම නිසා මෙම අනතුර සිදුවන්නට ඇති බව ද පොලීසිය වැඩිදුරටත් සඳහන් කළා.",
       "URL": "https://www.hirunews.lk/171390/පාරේ-ගිය-මෝටර්-රථය-නිවස-ඇතුළට-එයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4312"
}