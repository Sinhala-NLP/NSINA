{
       "Source": "hirunews",
       "Timestamp": "Wednesday, 05 May 2021 - 19:10",
       "Headline": "කොවිඩ් ආසාදනය වී ගැබිණි කාන්තාවක් මියයයි (වීඩියෝ)",
       "News Content": "රාගම - බටුවත්ත ප්‍රදේශයේ පදිංචි 45 හැවිරිදි ගර්භනී කාන්තාවක් රාගම රෝහලේ ප්‍රතිකාර ලබමින් සිටියදී අද ජීවිතක්ෂයට පත්වී තිබෙනවා.\nඑමෙන්ම,  කොරෝනා ආසාදනය වී සිටි එකම පවුලේ තිදෙනෙකු මිය යාමේ සිද්ධියක් මාලඹේ ප්‍රදේශයෙන් වාර්තා වනවා.\nමෙලෙස මිය ගොස් ඇත්තේ මාළඹේ උඩවත්ත ප්‍රදේශයේ පදිංචි 96 හැවිරිදි පිරිමි පුද්ගලයෙකු සහ 90 සහ 82 හැවිරිදි කාන්තාවන් දෙදෙනෙක්.\nත්‍රිකුණාමලය ප්‍රාදේශීය ලේකම්වරයාට, ත්‍රිකුණාමල දිස්ත්‍රික් ලේකම් කාර්යාලයේ පරිපාලන නිළධාරීවරයාට කොරෝන ආසාදනය වී තිබෙනවා.\nඒ අනුව ත්‍රිකුණාමලය දිස්ත්‍රික් ලේකම්වරයා ද මේ වන විට පසුවන්නේ නිරෝධායනයේයි.\nසූරියවැව ප්‍රදේශීය ලේකම්වරයාට ද කොරෝනා ආසාදනය වීම හේතුවෙන් එම කාර්යාලයේ සේවකයින් 48 දෙදෙනෙකු ස්වයං නිරෝධායනයට යොමු කර තිබෙනවා.\nඑසේම, රජයේ වෛද්‍ය නිලධාරීන්ගේ සංගමයේ සාමාජික වෛද්‍ය අජන්ත රාජකරුණා ප්‍රකාශ කර සිටියේ අනුරාධපුර දිස්ත්‍රික්කයේ කොරෝනා ආසාදිතයින් 100කට වැඩි පිරිසක් ප්‍රතිකාර මධ්‍යස්ථාන වෙත යොමු කිරීමට නොහැකිව නිවෙස් තුළ සිටින බවයි.\nමේ අතර, රෝහල්වල ඉඩ පහසුකම් පුළුල් කිරීමේ වැඩපිළිවෙල යටතේ හිඟුරක්ගොඩ මූලික රෝහල අද සිට කොවිඩ් ප්‍රතිකාර මධ්‍යස්ථානයක් බවට පත් කෙරුණා.\nමේ අතර, නැගෙනහිර පළාතේ ආයුර්වේද රෝහල් 7ක් වහාම ක්‍රියාත්මක වන පරිදි කොරෝනා ප්‍රතිකාර මධ්‍යස්ථාන ලෙස පරිවර්තනය කරන ලෙසට පළාත් ආණ්ඩුකාර අනුරාධා යහම්පත් පළාත් ආයුර්වේද කොමසාරිස්වරියට නියෝග කර තිබෙනවා.\nජනගහනයට සාපේක්ෂව ප්‍රතිශතයක් ලෙස මෙරට කොරෝනා ආසාදිතයින් වාර්තා වීම ඉන්දියාවට වඩා වැඩි අගයක් ගන්නා බව මහජන සෞඛ්‍ය පරීක්ෂකවරුන්ගේ සංගමය ප්‍රකාශ කළා.\nඑසේම කොරෝනා පරීක්ෂණ සිදුකරන පරීක්ෂණ කට්ටල ද මේ වන විට සීග්‍රයෙන් අඩුවෙමින් පවතින බවයි එම සංගමයේ ලේකම් මහේන්ද්‍ර බාලසූරිය ප්‍රකාශ කළේ.",
       "URL": "https://www.hirunews.lk/270546/කොවිඩ්-ආසාදනය-වී-ගැබිණි-කාන්තාවක්-මියයයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1973"
}