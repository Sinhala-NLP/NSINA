{
       "Source": "hirunews",
       "Timestamp": "Sunday, 31 October 2021 - 13:19",
       "Headline": "මත්පෙති අලෙවි කළ වෛද්‍යවරයෙකු STF අත්අඩංගුවට (වීඩියෝ)",
       "News Content": "මතට ඇබ්බැහි වී සිටින තරුණයින් සඳහා මත්පෙති අලෙවි කරමින් සිටි වෛද්‍යවරයෙකු අත්අඩංගුවට ගැනීමට පොලිස් විශේෂ කාර්ය බලකාය සමත් වී තිබෙනවා.\nමෙලෙස අත්අඩංගුවට ගෙන ඇත්තේ පානදුර මහ රෝහලේ සේවය කරන වෛද්‍යවරයෙක්.\nපොලිස් විශේෂ කාර්ය බලකායට ලද බුද්ධි තොරතුරක් මත ඊයේ පස්වරුවේ පානදුර ප්‍ර දේශයේදී මෙම වැටලීම සිදුකළේ පානදුර පොලිස් ස්ථානයේ නිලධාරීන්ගේද සහය ඇතිවයි.\nපොලිස් නිලධාරීන් එම ස්ථානයට ළඟාවන විටත් අදාළ වෛද්‍යවරයා හෙරොයින් මත්ද්‍රව්‍ය සඳහා ඇබ්බැහි වූ තරුණයින්ට මෙම මත්පෙති අලෙවි කරමින් සිට තිබෙනවා.\nපානදුර මහ රෝහලේ සේවය කරන මෙම වෛද්‍යවරයා මත් පෙති අලෙවිය සිදුකර ඇත්තේ පානදුර නගරයේ පිහිටි සිය පෞද්ගලික වෛද්‍ය  මධ්‍යස්ථානයේදීයි.\nමෙහිදී මත්පෙති 20030ක් සමග මත්පෙති ලබාගැනීම සඳහා පැමිණ සිටි තරුණයින් 15 දෙනෙකු අත්අඩංගුවට ගැනුණා. අත්අඩංගුවට ගත් මත්පෙතිවල වටිනාකම රුපියල් ලක්ෂ 30කට අධික බවයි පොලිසිය සඳහන් කළේ.\nමේ අතර, මත්කුඩු සහ මත්ද්‍රව්‍යවලට ඇබ්බැහි වූ පොලිස් නිලධාරීන් සම්බන්ධයෙන් පොලිස් මූලස්ථානය මඟින් විශේෂ විමර්ශනයක් ආරම්භ කර තිබෙනවා.\nඒ අනුව මේවන විටත් මත් කුඩුවලට ඇබ්බැහි වූ බස්නාහිර පළාතේ සක්‍රීය සේවයේ නියුතු පොලිස් නිලධාරීන් 37 දෙනෙකුගේ නම් ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් මහතා වෙත යොමුකර ඇති බවටයි වාර්තා වන්නේ.\nඉන් 28 දෙනෙකුම කොළඹ දිස්ත්‍රික්කය නියෝජනය කරන නිලධාරීන් වන අතර, ඔවුන් සියලුදෙනා වෛද්‍ය පරීක්ෂණවලට යොමුකර විද්‍යාත්මක තහවුරුවක් ලබාගැනීමෙන් පසු පුනරුත්ථාපන මධ්‍යස්ථාන වෙත යොමු කිරීමට පියවර ගන්නා බව ජ්‍යෙෂ්ඨ නියෝජ්‍ය පොලිස්පතිවරයා සඳහන් කළා.",
       "URL": "https://www.hirunews.lk/286591/මත්පෙති-අලෙවි-කළ-වෛද්‍යවරයෙකු-stf-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1593"
}