{
       "Source": "hirunews",
       "Timestamp": "Monday, 26 December 2016 - 11:45",
       "Headline": "සුනාමි ව්‍යසනයෙන් මියගිය අය සිහි කෙරේ (ඡායාරූප)",
       "News Content": "සුනාමි ව්‍යවසනය සිදුවී වසර 12 ක් සපිරෙන අද දිනයේ ඉන් මියගිය පුද්ගලයින් සිහිකර පෙරවරු 9.25 සිට 9.27 දක්වා විනාඩි දෙකක නිහඬතාවයක් පැවැත්වුණා.\n2004 වසරේ දෙසැම්බර් 26 වනදා ඉන්දුනීසියාවේ සුමාත්‍රා දූපත ආසන්නයේ සිදුවු රික්ටර් පරිමාණයේ ඒකක 9 ඉක්ම වූ ප්‍රබල භූ කම්පනයත් සමඟ මෙම සුනාමි තත්ත්වය හටගත්තා. ශ්‍රී ලංකාව, ඉන්දුනීසියාව, තායිලන්තය ඇතුළු රටවල් 14 කට බලපෑ සුනාමි තත්ත්වය නිසා අහිමි වූ ජීවිත සංඛ්‍යාව දෙලක්ෂ 30,000 කට අධිකයි.\nඉන් ශ්‍රී ලාංකිකයින් 35,322 ක් පමණ මියගිය අතර, 5000 ක් තවමත් අතුරුදන්.\nමේ අතර සුනාමි ව්‍යසනයෙන් මියගිය සහ අතුරුදන්වූ පුද්ගලයින් සිහිකර අද දිනයේ ආගමික වැඩසටහන්ද සංවිධාන කර තිබෙනවා.\nසුනාමි ව්‍යවසනයෙන් මෙරට වැඩිම ජීවිත හානි ප්‍රමාණයක් සිදු වූයේ තෙල්වත්ත,පැරෑලිය ප්‍රදේශයේදී දුම්රිය සුනාමි රළට හසුවීමෙන්.\nඑහිදී දුම්රියේ ගමන්ගත් මඟීන් 2000කට ආසන්න පිරිසක් ජීවිතක්ෂයට පත්වුණා.\nඑලෙස මියගිය පුද්ගලයින් සිහි කිරීම සඳහා  අද දිනයේත් සුනාමි රළ පහරට හසුවූ දුම්රිය ධාවනයට එක්කෙරුණේ කොළඹ කොටුව දුම්රිය ස්ථානයෙන්.\nඑය තෙල්වත්ත පැරෑලිය සූනාමි ස්මාරකය අසල නතර කර මියගිය පුද්ගලයින් වෙනුවෙන් පුෂ්පෝහාර දැක්වීමක් ද සිදු කෙරුණා.\nඊට අමතරව උතුර පළාතේද සුනාමියෙන් මියගිය පුද්ගලයින් සිහි කරමින් සැමරුම් උත්සව පැවැත්වෙන බවයි හිරු වාර්තාකරු කියා සිටියේ.\nකල්මුණේ ප්‍රදේශයේ දී සුනාමියෙන් මියගිය පුද්ගලයින් සිහිපත් කෙරුණු ආකාරය පහතින්.\nපැරෑලිය ප්‍රදේශයේ දී සුනාමියෙන් මියගිය පුද්ගලයින් සිහිපත් කෙරුණු ආකාරය පහතින්.\nඡායාරූප -අම්පාර වසන්ත චන්ද්‍රපාල / අම්බලන්ගොඩ දීපාල් සිල්වා",
       "URL": "https://www.hirunews.lk/150592/සුනාමි-ව්‍යසනයෙන්-මියගිය-අය-සිහි-කෙරේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4737"
}