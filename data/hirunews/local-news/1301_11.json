{
       "Source": "hirunews",
       "Timestamp": "Friday, 11 March 2022 - 8:29",
       "Headline": "අයි.ඕ.සී තෙල් මිල ඉහළට (වීඩියෝ)",
       "News Content": "ලංකා අයි.ඕ.සී සමාගම ඊයේ මධ්‍යම රාත්‍රියේ සිට ක්‍රියාත්මක වන පරිදි ඩීසල් සහ පෙට්‍රල් මිල ගණන් ඉහළ නංවා තිබෙනවා.\nඒ අනුව එම සමාගමේ සියලුම වර්ගයේ ඩීසල් ලීටරයක් රුපියල් 75කින් සහ පෙට්‍රල් ලීටරයක් රුපියල් 50කින් ඉහළ යනු ඇති.\nමෙලෙස සියයට 54කින් මිල ඉහළ නැංවූ අයි.ඕ.සී ඩීසල් ලීටරයක මිල රුපියල් 214ක් වන අතර, සියයට 27කින් මිල ඉහළ නැංවූ පෙට්‍රල් ලීටරයක නව මිල රුපියල් 254ක් වනවා.\nමෑත ඉතිහාසයේ වැඩි ම අගයකින් ඉන්ධන මිල ඉහළ දැමූ ප්‍රථම අවස්ථාව මෙය යි.\nමිල වැඩිවීමත් සමඟ අයි.ඕ.සී සමාගමේ ලංකා පෙට්‍රල් 92 ලීටරයක් රුපියල් 254ක් වන අතර, එක්ට්‍රා ප්‍රිමියම් ලීටරයක් රුපියල් 263ක් වනවා.\nලංකා ඔටෝ ඩීසල් ලීටරයක නව මිල රුපියල් 214ක් ද එක්ස්ට්‍රා මයිල් ලීටරයක් 220ක් ද වන අතර, එක්ස්ට්‍රා ප්‍රිමියම් 95 වර්ගයේ පෙට්‍රල් ලීටරයක් රුපියල් 283ක් ද ලංකා සුපර් ඩීසල් ලීටරයක් රුපියල් 252ක් ද වනවා.\nඅයි.ඕ.සී සමාගම නිවේදනයක් නිකුත් කරමින් ප්‍රකාශ කළේ, ශ්‍රී ලංකා රුපියල දින හතක් තුළ ඩොලරයට සාපේක්ෂව දෙවතාවක් අවප්‍රමාණ වීම මෙලෙස මිල ඉහළ නැංවීම සඳහා බලපා ඇති බවයි.\nමහ බැංකුව විසින් විදේශ විනිමය අනුපාතික නම්‍යශීලී වීම ප්‍රකාශයට පත් කිරීමත් සමඟ රුපියල් 203ක් වූ ඩොලරය මුලින් රුපියල් 230ක් දක්වා අවප්‍රමාණ වූ අතර, බැංකු මගින් මේ වනවිට ඩොලරයක් සඳහා රුපියල් 260ක් පමණ ගෙවනු ලබනවා.\nඅයි.ඕ.සී සමාගමේ කළමනාකාර අධ්‍යක්ෂ මනෝජ් ගුප්තා සඳහන් කළේ, දින හතක් තුළ රුපියල් 57ක් දක්වා දෙවතාවක් රුපියල අවප්‍රමාණ වීම ඩීසල් සහ පෙට්‍රල්වල ගොඩබෑමේ මිලට ඍජුවම බලපා ඇති බවයි.\nඑය, ලීටරයක මිලට සමාන ප්‍රමාණයකින් වැඩිවී ඇති බව අයි.ඕ.සී. සමාගම නිකුත් කළ නිවේදනයේ සඳහන්.\nයුක්රේන යුද්ධය නිසා බටහිර රටවල් විසින් රුසියාව හුදෙකලා කිරීම සඳහා ගෝලීය තෙල් වෙළඳපොලින් ඔවුන් කපා හැරීම හේතුවෙන් ලෝක වෙළඳපලේ තෙල් මිල ද ඉතා ඉහළ මට්ටමක පවතින බව අයි.ඕ.සී. කළමනාකාර අධ්‍යක්ෂවරයා පෙන්වා දෙනවා.\nඅයි.ඕ. සී සමාගමට ලක් රජයෙන් කිසිදු සහනාධාරයක් නොලැබෙන අතර, එහි අලාභය ගණනය කරනු ලබන්නේ අදාළ තීරුබදු, හැසිරවීමේ ගාස්තු ආදී බදු ගෙවීමෙන් අනතුරුව නිෂ්පාදනයේ සැබෑ ගොඩබෑමේ පිරිවැය මත පදනම්ව යි.\nකෙසේ නමුත් ඉදිරියේ දී පවතින තත්වය යහපත් අතට හැරුණ හොත් පෙට්‍රල් සහ ඩීසල්වල මිල අඩුවීමේ ප්‍රතිලාභය ද පාරිභෝගිකයන්ට ලබාදීමට හැකිවනු ඇතැ යි ඔහු විශ්වාසය පළ කළා.\nමේ අතර හිරු ප්‍රවෘත්ති අංශය සිදුකළ විමසීමක දී ඛනිජ තෙල් නීතිගත සංස්ථාවේ සභාපති සුමිත් විජේසිංහ සඳහන් කළේ, ලෝක වෙළඳපොලේ පවතින ඉන්ධන මිල ගණන් යටතේ සංස්ථාව ලබන අධික අලාභය පියවා ගන්නා ආකාරය පිළිබඳව අද දිනයේ විශේෂ සාකච්ඡාවක් පැවැත්වීමට බලාපොරොත්තු වන බව යි.",
       "URL": "https://www.hirunews.lk/299200/අයි-ඕ-සී-තෙල්-මිල-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1301"
}