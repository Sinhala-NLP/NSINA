{
       "Source": "hirunews",
       "Timestamp": "Thursday, 02 November 2017 - 19:33",
       "Headline": "ජපන් ගමන නැවතුනු තැන",
       "News Content": "අනුරාධපුර හා පොළොන්නරුව ප්‍රදේශ කේන්ද්‍ර කර ගනිමින් ජපන් රැකියා ලබාදෙන බව පවසා සිදුකර ඇති මුදල් වංචාවක් හේතුවෙන් එම ප්‍රදේශවල තරුණයින් රැසක් දැඩි අසරණභාවයට තිබෙනවා.\nඅද හිරු සී.අයි.ඒ අනාවරණය එම කෝටි ගණනක මුදල් වංචාව සිදුවූ ආකාරය පිළිබදවයි.\nපොළොන්නරුව - හිඟුරක්ගොඩ - දිවුලන්කඩවල ප්‍රදේශයේ පදිංචි සරත්චන්ද්‍ර නම් මෙම පුද්ගලයා පසුගිය කාලයේ විදේශ කටයුතු රාජ්‍ය අමාත්‍ය වසන්ත සේනානායක මහතාගේ කාර්යාලයේ සේවය කර තිබෙනවා.\nඔහු පොලොන්නරුව, හිඟුරක්ගොඩ, මැදිරිගිරිය, මින්නේරිය ආදි ප්‍රදේශ රැසක තරුණයින්ගෙන් ජපානයේ රැකියා ලබා දෙන බව පවසා මුදල් එක්රැස් කර තිබෙන්නේ එම කාලය තුලයි.\nමෙම පුද්ගලයා පිළිබඳ විමසීමේදී රාජ්‍ය අමාත්‍ය වසන්ත සේනානායක මහතා පැවසුවේ කලකට ඉහත මොහු තම කාර්යාලයේ කාර්යාල කාර්ය සහයකයෙකු ලෙස සේවය කළ බවයි.\nකෙසේ වෙතත්, මේ වනවිට අදාළ රැකියාවෙන් ඉවත් වී ඇති ඔහු දැන් පවසන්නේ ලබාගත් සියලු මුදල් තිරප්පනේ ප්‍ර දේශයේ ජපන් යැවීම සඳහා කටයුතු සංවිධාන කළ පුද්ගලයෙකුට ලබාදුන් බවයි.\nමෙම පුද්ගලයා පවසන පරිදි තිරප්පන ප්‍රදේශයේ මුදල් ලබාගත් පුද්ගලයා සොයාද හිරු සී.අයි.ඒ ගමන් ආරම්භ කළා.\nඅප කළ ගවේෂණයේදී හෙළි වූයේ ගුණවර්ධන නමින් පෙනී සිටි ඔහු අනුරාධපුර තිරප්පන ප්‍රදේශයේ පිහිටා ඇති මදාරා ගෙස්ට් නම් ස්ථානයේදී තවත් පුද්ගලයන් රැසකගෙන් මුදල් ලබාගෙන ඇති බවයි.\nවංචාකළ මුදල් කෝටි 2 කට ආසන්න ප්‍රමාණයක් රැගෙන මේ වනවිට ඔහු ප්‍රදේශයෙන් පලාගොස් තිබෙනවා.\nමෙම වංචාවේ තවත් තොරතුරු රැසක් හිරු සී.අයි.ඒ සතු වන අතර, හෙට ඒ පිළිබඳව තොරතුරු ගෙන ඒමට අප සූදානම්.",
       "URL": "https://www.hirunews.lk/175129/ජපන්-ගමන-නැවතුනු-තැන",
       "Category": "Local News",
       "Parent URL": "https://www.hirunews.lk/local-news.php?pageID=4238"
}