{
       "Source": "hirunews",
       "Timestamp": "Friday, 17 September 2021 - 8:59",
       "Headline": "තේ, පොල් සහ රබර් සඳහා කාබනික පොහොර ආනයනයට අවසර",
       "News Content": "තේ, පොල් සහ රබර් ඇතුළු අනෙකුත් භෝග සඳහා ද කාබනික පොහොර ආනයනය කිරීමට රජයේ පොහොර සමාගම් දෙකට අවසර ලබා දී තිබෙනවා.\nමෙතෙක් වී වගාව සඳහා පමණක් කාබනික පොහොර ආනයනය කිරීමට යි රජය අවසර ලබා දී තිබුණේ.\nකෙසේ වෙතත් පවතින අවශ්‍යතා මත අනෙකුත් භෝග සදහා ද කාබනික පොහොර ආනයනය කිරීමට පොහොර සමාගම් දෙකට අවසර ලබාදුන් බවයි කෘෂිකර්ම අමාත්‍ය මහින්දානන්ද අලුත්ගමගේ සදහන් කළේ.\nමේ අතර, ඔක්තෝම්බර් මාසය වන විට සියලු ම භෝග වගාවන් සඳහා හිඟයකින් තොර ව වෙළදපොළෙන් පොහොර මිල දී ගත හැකි වෙන පරිදි පොහොර ආනයනයට පෞද්ගලික අංශයට අවස්ථාව ලබාදීමට ද පියවර ගෙන ඇති බව කෘෂිකර්ම අමාත්‍ය මහින්දානන්ද අලුත්ගමගේ වැඩිදුරටත් නිවේදනයක් නිකුත් කරමින් ප්‍රකාශ කළා.\nමෙරට ප්‍රථම වරට කාබනික පොහොර භාවිතයෙන් වී ගොවිතැන් කිරීම සඳහා අවශ්‍ය කාබනික පොහොර මෙරටට දීමට නිෂ්පාදනය කරමින් පවතිනවා.\nකාබනික නයිට්‍රජන් හා පොටෑසියම් අවශ්‍ය තරම් ආනයනය කර ඇති බව ද හෙක්ටයාර එකකට නයිට්‍රජන් කිලෝග්‍රෑම් 300ක් හා පොටෑසියම් කිලෝග්‍රෑම් 45ක් බැගින් ගොවියාට නොමිලේ ලබාදීමට කටයුතු කර ඇති බවයි අමාත්‍යවරයා කියා සිටියේ.",
       "URL": "https://www.hirunews.lk/282432/තේ-පොල්-සහ-රබර්-සඳහා-කාබනික-පොහොර-ආනයනයට-අවසර",
       "Category": "Local News",
       "Parent URL": "https://www.hirunews.lk/local-news.php?pageID=1687"
}