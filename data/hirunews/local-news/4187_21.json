{
       "Source": "hirunews",
       "Timestamp": "Monday, 04 December 2017 - 13:43",
       "Headline": "තිස්ස අත්තනායකට අද ලැබුන අවසරය",
       "News Content": "එක්සත් ජාතික පක්ෂයේ හිටපු මහ ලේකම් තිස්ස අත්තනායකට එරෙහිව කූට ලේඛණ සකස් කිරීම සම්බන්ධයෙන් පවරා ඇති නඩුවේ සාක්ෂි විභාගය ලබන වසරේ පෙබරවාරි මස 26 වනදා දක්වා කල් තැබුණා.\nඒ මෙම නඩුවේ පළමු සහ දෙවන සාක්ෂිකරුවන් අද දිනයේ අධිකරණය හමුවේ පෙනී නොසිටීම හේතුවෙන්.\nනඩුවේ පළමු සාක්ෂිකරු ලෙස අග්‍රාමාත්‍ය රනිල් වික්‍රමසිංහ සහ දෙවන සාක්ෂිකරු ලෙස ජනාධිපති මෛත්‍රීපාල සිරිසේන නම් කර තිබෙනවා.\nකොළඹ මහාධිකරණ විනිසුරු විකුම් කළුආරච්චි හමුවේ අද මෙම නඩුවේ සාක්ෂි විභාගය ආරම්භ වීමට නියමිතව තිබූ අතර පළමු සහ දෙවන සාක්ෂිකරුවන්ට අධිකරණය හමුවේ පෙනී සිටින ලෙසද නොතීසි නිකුත් කර තිබුණා.\nකෙසේ වෙතත් නීතිපති දෙපාර්තමේන්තුව වෙනුවෙන් පෙනී සිටි අතිරේක සොලිසිටර් ජෙනරාල් වසන්ත නවරත්න බණ්ඩාර කියා සිටියේ ජනාධිපතිවරයාට සහ අගමැතිවරයාට පාර්ලිමේන්තුවේ අයවැය විවාදයට සහභාගි වීමට අවශ්‍ය බැවින් අධිකරණය හමුවේ පෙනී සිටීමට වෙනත් දිනයක් ලබාදෙන ලෙසයි.\nඒ අනුව මෙම නඩුවේ සාක්ෂි විභාගය කල් තැබීමට විනිසුරුවරයා නියෝග කළ අතර එදිනට අනෙකුත් සාක්ෂිකරුවන්ට අධිකරණය හමුවේ පෙනී සිටින ලෙසද නියෝග කෙරුණා.\nමෙම නඩුවට අදාල පැමිණිල්ලේ සාක්ෂි පවතින  ඞී වී ඞී පටය එදිනට අධිකරණයට ඉදිරිපත් කරන ලෙසද විනිසුරුවරයා අපරාධ පරීක්ෂණ දෙපාර්තමේන්තුවේ අධ්‍යක්ෂවරයාට නියෝග කළා.\nඑමෙන්ම මෙම නඩුවේ විත්තිකාර හිටපු පාර්ලිමේන්තු මන්ත්‍රී තිස්ස අත්තනායකට මේ මස 10 වනදා සිට 31 වනදා දක්වා විදෙස් ගතවීමට කොළඹ මහාධිකරණ විනිසුරු විකුම් කළුආරච්චි අද අවසර අවසර දුන්නා.\nපසුගිය ජනාධිපතිවරණයේ පොදු අපේක්ෂකයා වූ ජනාධිපති මෛත්‍රීපාල සිරිසේන සහ එවකට විපක්ෂ නායක වූ රනිල් වික්‍රමසිංහ අතර රහස් ගිවිසුමක් ඇති බවට ප්‍රකාශ කිරීම ඇතුළු චෝදනා 03ක් යටතේ නීතිපතිවරයා එක්සත් ජාතික පක්ෂයේ හිටපු මහ ලේකම් තිස්ස අත්තනායකට එරෙහිව මෙම නඩුව ගොනු කර තිබෙනවා.\n2014  වසරේ දෙසැම්බර් මස දිනකදී කොළඹ ප්‍රවෘත්ති සාකච්ජාවක් පවත්වමින් ව්‍යාජ ලේඛන ඉදිරිපත් කර තිස්ස අත්තනායක හිටපු මන්ත්‍රීවරයා මෙම හෙලිදරව්ව සිදු කර තිබුණා.",
       "URL": "https://www.hirunews.lk/177561/තිස්ස-අත්තනායකට-අද-ලැබුන-අවසරය",
       "Category": "Local News",
       "Parent URL": "https://www.hirunews.lk/local-news.php?pageID=4187"
}