{
       "Source": "hirunews",
       "Timestamp": "Saturday, 13 June 2020 - 7:04",
       "Headline": "අද සහ හෙටත් පෙරහුරු මැතිවරණ",
       "News Content": "ලබන අගෝස්තු 5 වනදා පැවැත්වීමට නියමිත මහ මැතිවරණයට අදාළ මුද්‍රණය අවසන් වී ඇති අනුරාධපුර සහ පොළොන්නරුව දිස්ත්‍රික්කවල ඡන්ද පත්‍රිකා අද දිනයේදී එම දිස්ත්‍රික්කවල ජ්‍යෙෂ්ඨ මැතිවරණ කොමසාරිස්වරුන් වෙත භාරදීමට නියමිතයි.\nරජයේ මුද්‍රණාලයාධිපතිනි ගංගානි ලියනගේ හිරු ප්‍රවෘත්ති අංශයට සඳහන් කළේ මාතලේ සහ යාපනය යන දිස්ත්‍රික්කවල ඡන්ද පත්‍රිකා මුද්‍රණයද අවසන් අදියරේ පවතින බැවින් ඒවාද හෙට සහ අනිද්දා දිනවල අදාළ දිස්ත්‍රික්කවල මැතිවරණ කොමාසාරිස්වරුන් වෙත භාරදීමට පියවර ගන්නා බවයි.\nමහ මැතිවරණයට අදාළව මෙවර ඡන්ද පත්‍රිකා එක්කෝටි හැත්තෑ ලක්ෂයක් පමණ මුද්‍රණය කෙරෙනවා. මීට අමතරව රත්නපුර සහ කෑගල්ල යන දිස්ත්‍රික්ක සඳහා ඡන්ද පත්‍රිකා මුද්‍රණයද කඩිනමින් අවසන් කරන බවයි රජයේ මුද්‍රණාලයාධිපතිනිය වැඩිදුරටත් පැවසුවේ.\nමේ අතර, එළඹෙන මහ මැතිවරණයට අදාළව සෞඛ්‍ය විධිවිධාන යටතේ ඡන්දය භාවිත කළයුතු ආකාරය පිළිබඳව දැනුවත් කිරීම සඳහා අද සහ හෙට දිවයිනේ ප්‍රදේශ රැසකදී පෙරහුරු මැතිවරණ පැවැත්වෙනවා.\nමැතිවරණ කොමිසන් සභාවේ උසස් නිලධාරියෙකු කියා සිටියේ ඒ අනුව ගම්පහ, මාතලේ, ලුණුගම්වෙහෙර, පුත්තලම, මාතර, නුවරඑළිය සහ කළුතර යන ප්‍රදේශ රැසකදී එම පෙරහුරු මැතිවරණ පැවැත්වීමට කටයුතු යොදා ඇති බවයි.",
       "URL": "https://www.hirunews.lk/242919/අද-සහ-හෙටත්-පෙරහුරු-මැතිවරණ",
       "Category": "Local News",
       "Parent URL": "https://www.hirunews.lk/local-news.php?pageID=2663"
}