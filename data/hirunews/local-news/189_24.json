{
       "Source": "hirunews",
       "Timestamp": "Wednesday, 12 July 2023 - 18:38",
       "Headline": "වවුනියාවෙන් ඓතිහාසික නඩු තීන්දුවක්",
       "News Content": "යාපනයේ සිට කොළඹට හෙරොයින් කිලෝ 1 ග්‍රෑම් 135 ක් ප්‍රවාහනය කිරීමේ චෝදනාවකට වරදකරු වූ පුද්ගලයෙකුට වවුනියාව මහාධිකරණ විනිසුරු මානික්කවාසගර් ඉලන්චෙලියන් විසින් අද (12) මරණීය දණ්ඩනය නියම කර තිබෙනවා.\n2017 නොවැම්බර් මස 9 වැනි දින වවුනියාව ප්‍රධාන පොලිස් ස්ථානයට ලද රහසිගත තොරතුරක් මත වවුනියාව මූලස්ථාන පොලිස් පරීක්ෂක රාජපක්ෂගේ ප්‍රධානත්වයෙන් පොලිසිය විසින් එදින රාත්‍රී 8.30 ට වවුනියාව පැරණි බස් නැවතුම්පොළ ඉදිරිපිටදී යාපනයේ සිට පැමිණි බස් රථයක් පරීක්ෂා කිරීමේදී මෙම හෙරොයින් තොගය සමග සැකකරු අත්අඩංගුවට ගත් බවයි වාර්තා වන්නේ.\nවසරකට පසුව සැකකරුට අධිකරණයෙන් ඇප නියම වූ අතර රජයේ රස පරීක්ෂකවරයාගේ නිර්දේශය වූයේ සැකකරු විසින් ප්‍රවාහනය කරන ලද හෙරොයින් පාර්සලයේ අඩංගු හෙරොයින් ප්‍රමාණයම ශුද්ධ හෙරොයින් මිස වෙනත් ද්‍රව්‍යයක් එහි කලවම් වී නොමැති බවයි.\nඒ අනුව මොහුට එරෙහිව පැවති නඩු විභාගයෙන් පසුව අදාල සැකකරු විසින් එම හෙරොයින් පාර්සලය යාපනයේ සිට කොළඹට රැගෙන යන ලද්දේ අලෙවි කිරීම සදහා බවට තහවුරු වීමෙන් පසුව මහාධිකරණ විනිසුරුවරයා සැකකරුට මරණීය දණ්ඩනය නියම කල බවයි වාර්තා වන්නේ.\nමෙසේ මරණීය දණ්ඩනයට නියම වූයේ යාපනය නවකුසි ප්‍රදේශයේ පදිංචි කාන්තියා ත්‍යාගරාජා නැමැති 55 හැවිරිදි පුද්ගලයෙකුටයි.\nනීතිපති දෙපාර්තමේන්තුව විසින් වවුනියාව මහාධිකරණයේ පවරා තිබූ මෙම නඩුව වෙණුවෙන් රජයේ නීතීඥවරුන් වන දර්ශිකා තිරුකුමාරන් සහ ආරුමුගම් තනුජන් යන නීතිඥවරු පෙනී සිටි බවද වාර්තා වනවා.\nවවුනියාව මහාධිකරණයේ නීතිඥවරු කියා සිටියේ වවුනියාව අධිකරණ ඉතිහාසය තුළ මත්ද්‍රව්‍ය චෝදනාවක් සම්බන්ධයෙන් මරණීය දණ්ඩනය ලබා දුන් පළමු අවස්ථාව මෙය වන අතර එය ඓතිහාසික නඩු තීන්දුවක් වන බවයි.",
       "URL": "https://www.hirunews.lk/340990/වවුනියාවෙන්-ඓතිහාසික-නඩු-තීන්දුවක්",
       "Category": "Local News",
       "Parent URL": "https://www.hirunews.lk/local-news.php?pageID=189"
}