{
       "Source": "hirunews",
       "Timestamp": "Tuesday, 24 January 2017 - 19:52",
       "Headline": "ශ්‍රී ලංකන් කාර්ය මණ්ඩලයේ පිරිසකට ඉන්දියාවේදී සිදුවූ ඇබැද්දිය",
       "News Content": "ඉන්දියාවේ තමිල්නාඩු ප්‍රාන්තයේ මදුරෙයි ගුවන් තොටුපළේ රාජකාරියට වාර්තා කිරීමට ගිය ශ්‍රී ලංකන් ගුවන් සමාගමේ කාර්ය මණ්ඩලයේ පිරිසකට ගුවන්තොටුපළට ප්‍රවේශ වීම සඳහා විකල්ප මාර්ගයක් භාවිත කිරීමට සිදුවූ අවස්ථාවක දර්ශන පෙළක් අන්තර්ජාලයට නිකුත් වී තිබෙනවා.\nඔවුන්ට එම අත්දැකීමට මුහුණ දීමට සිදුව ඇත්තේ මහජන විරෝධතාවක් හේතුවෙන් ගුවන් තොටුපළ පිවිසුම් මාර්ග අවහිරවී තිබීම හේතුවෙන්.\nඉන්දියාවේ තමිල්නාඩු ප්‍රාන්තයේ මදුරෙයි ගුවන්තොටුපළට පැමිණෙමින් සිටි ශ්‍රී ලංකන් ගුවන් සේවයේ කාර්ය මණ්ඩලයේ පිරිසක් මෙම සිදුවීමට මුහුණ දී තිබුණේ මීට දින තුනකට පමණ පෙරයි.\nකාර්ය මණ්ඩලය ලැඟුම් ගත් හෝටලයේ සිට යළි ගුවන්තොටුපළට පැමිණීමේදී ඔවුන් මෙම සිදුවීමට මුහුණ දී ඇති අතර ඔවුන් ගුවන්තොටුපළට පිවිසීමට විකල්ප මාර්ගය සොයාගත්තේ තමන් පැමිණි රථයේ රියදුරුගේ ද සහය ඇතිවයි.\nගවපොර තහනම් කිරීමට එරෙහිව තමිල්නාඩුව පුරා ක්‍රියාත්මක වූ උද්ඝෝෂණ හේතුවෙන් ගුවන්තොටුපළට ප්‍රවේශ වන මාර්ග සියල්ල අවහිර වී තිබීම නිසා ඔවුන්ට මෙම ක්‍රියාමාර්ගය ගැනීමට සිදුවූ බව ශ්‍රී ලංකන් ගුවන් සමාගමේ ප්‍රකාශකයෙකු සඳහන් කළා.\nඔහු වැඩිදුරටත් සඳහන් කළේ නියමිත වේලාවට ගුවන් තොටුපළට ලගා වූ කාර්ය මණ්ඩලය ප්‍රමාදයකින් තොරව ශ්‍රී ලංකාවට පිටත් වූ බවයි.",
       "URL": "https://www.hirunews.lk/152817/ශ්‍රී-ලංකන්-කාර්ය-මණ්ඩලයේ-පිරිසකට-ඉන්දියාවේදී-සිදුවූ-ඇබැද්දිය",
       "Category": "Local News",
       "Parent URL": "https://www.hirunews.lk/local-news.php?pageID=4694"
}