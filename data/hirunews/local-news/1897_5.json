{
       "Source": "hirunews",
       "Timestamp": "Wednesday, 09 June 2021 - 9:04",
       "Headline": "ප්‍රාථමික අංශයේ සිටම ඉංශ්‍රිසි මාධ්‍යයෙන් අධ්‍යාපනය ලබාදීමේ තීරණයට ගුරු සංගම් කිහිපයක විරෝධය",
       "News Content": "ප්‍රාථමික අධ්‍යාපනය ඉංග්‍රීසි මාධ්‍යයෙන් ලබාදීමේ සැළසුමට ගුරු වෘත්තිය සංගම් කිහිපයක් විරෝධය පළ කරනවා.\nඅධ්‍යාපන අමාත්‍යාංශය මීට පෙර සඳහන් කළේ ප්‍රාථමික අංශයේ සිට උසස් පෙළ දක්වා සියලු විෂයන් ඉංග්‍රීසි මාධ්‍යයෙන් හැදෑරීමට සිසුන්ට අවස්ථාව ලබාදීම පිළිබඳ අධ්‍යයනය කරන බවයි.\nඒ සඳහා කමිටුවක්ද පත් කර ඇති බවත් අධ්‍යාපන අමාත්‍යාංශයේ ලේකම් මහාචාර්ය කපිල පෙරේරා ප්‍රකාශ කර තිබුණා.\nකෙසේ වෙතත් මෙම ක්‍රියාවලිය වහා හකුලා නොගන්නේ නම් ඉදිරි ක්‍රියාමාර්ගවලට අවතීර්ණ වන බවයි ලංකා ගුරු සේවා සංගමය ප්‍රකාශ කළේ.\nඅධ්‍යාපන අමාත්‍ය මහාචාර්ය ජී.එල්. පීරිස් වෙත ලිපියක් යොමු කරමින් එම සංගමය මේ බව සඳහන් කර තිබෙනවා.\nමෙම සැළසුමට තම සංගමයද විරෝධය පළ කරන බව ශ්‍රී ලංකා පොදුජන අධ්‍යාපන සේවා සංගමයේ සභාපතිනි වසන්තා හඳපාන්ගොඩ හිරු ප්‍රවෘත්ති අංශයට කියා සිටියා.\n2002 වසරේ සිට පාසල්වල ක්‍රියාත්මක ද්විභාෂා අධ්‍යාපනය ශක්තිමත් කිරීමට අධ්‍යාපන බලධාරීන් මේ මොහොතේ කටයුතු කළ යුතු බව ලංකා ගුරු සංගමයේ අදහසයි.\nමේ අතර දිවයිනේ පවතින අයහපත් කාලගුණය නිසා පාසල් පෙළපොත් විනාශ වී ගිය දරුවන් සඳහා අලුතින් පෙළපොත් ලබාදීමේ වැඩසටහනක් ආරම්භ කිරීමට අධ්‍යාපන අමාත්‍යාංශය තීරණය කර තිබෙනවා.\nඅධ්‍යාපන අමාත්‍යාංශයේ ලේකම්වරයා පැවසුවේ එම දරුවන් තම පාසලේ විදුහල්පතිවරයාට ඒ සම්බන්ධයෙන් දැනුම්දීමෙන් අනතුරුව විදුහල්පතිවරුන් විසින් කොට්ඨාස සහ කලාප අධ්‍යක්ෂවරුන් මගින් අධ්‍යාපන අමාත්‍යාංශයට දැනුම්දී ඒ සම්බන්ධයෙන් කටයුතු කරනු ඇති බවයි.",
       "URL": "https://www.hirunews.lk/273791/ප්‍රාථමික-අංශයේ-සිටම-ඉංශ්‍රිසි-මාධ්‍යයෙන්-අධ්‍යාපනය-ලබාදීමේ-තීරණයට-ගුරු-සංගම්-කිහිපයක-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=1897"
}