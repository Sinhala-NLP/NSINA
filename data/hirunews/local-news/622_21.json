{
       "Source": "hirunews",
       "Timestamp": "Wednesday, 04 January 2023 - 20:22",
       "Headline": "ඡන්දය ගැන ජනපති ගත් තීරණය (වීඩියෝ)",
       "News Content": "පළාත් පාලන ඡන්ද විමසීමට අදාළ නාම යෝජනා කැඳවීමට මැතිවරණ කොමිසම දින නියම කර තිබෙනවා.\nඒ අනුව එළැඹෙන 18 වැනිදා සිට 21 දක්වා නාම යෝජනා කැඳවෙනු ඇති.\nමේ අතර ජනාධිපති රනිල් වික්‍රමසිංහ මහතා අද එක්සත් ජාතික පක්ෂයේ ජ්‍යෙෂ්ඨ නායකයින් හමුව තිබෙනයවා.\nඑහිදී ජනාධිපතාවරයා සඳහන් කර ඇත්තේ කිසිදු මැතිවරණ කටයුත්තකට තමන් සහභාගි නොවන බවයි.\nඑමෙන්ම තමන්ට ජනවරම ලැබී ඇත්තේ වසර දෙකක කාලයක දී රට ආගාධයෙන් ගොඩගැනීමට බවද ජනාධිපතිවරයා පවසා තිබෙනවා.\nකෙසේවෙතත් ඡන්ද අපේක්ෂකයින් තෝරා ගැනීස සඳහා පැවැත්වෙන පක්ෂ කෘත්‍යාධිකාරී මණ්ඩලයේ සාම්ප්‍රදායික රැස්වීමේ මූලාසනය පමණක් දරන බවයි ජනාධිපතිවරයා පවසා ඇත්තේ.\nපළාත් පාලන ඡන්ද විමසීමට අදාළව පළාත් පාලන ආයතන 341න් 340ක් සඳහා නාම යෝජනා කැඳවීම සිදු කිරීමටයි නියමිතව තිබෙන්නේ.\nඇල්පිටිය ප්‍රාදේශීය සභාවේ ධුර කාලය තවමත් අවසන් නොවීම හේතුවෙන් ඒ සඳහා නාම යෝජනා කැඳවීමක් සිදු නොවන බවයි මැතිවරණ කොමිසම සඳහන් කළේ.\nඒ අනුව පළාත් පාලන මැතිවරණයට අදාළ නාම යෝජනා කැඳවීමේ දැන්වීම අද (04) නිකුත් කෙරුණු අතර කොමිසමේ අධ්‍යක්ෂ ජනරාල් සමන් ශ්‍රී රත්නායක මහතා පැවසුවේ දිස්ත්‍රික් තේරීම් භාර නිලධාරින් වෙත අද දිනයේ අදාළ දැන්වීම නිකුත් කිරිමට පියවර ගත් බවයි.\nඡන්ද විමසීමට අදාළ ඇප මුදල් භාරගැනීම, අපේක්ෂකයින් සංඛ්‍යාව අවම කාන්තාව අපේක්ෂිකාවන් ගණන ඇතුළු සියලු විස්තර එම නිවේදනයේ සඳහන් කෙරෙන අතර නාම යෝජනා භාර ගැනීම හෙට දිනයේ සිට දින 14කින් පසු සිදුකිරීමට නියමිතයි.\nඒ අනුව ලබන 18 වැනිදා ඇරඹෙන නාමයෝජනා කැඳවීමට ලබන 21 වැනිදා දහවල් 12 දක්වා අවස්ථාව ලබාදී තිබෙනවා.",
       "URL": "https://www.hirunews.lk/324297/ඡන්දය-ගැන-ජනපති-ගත්-තීරණය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=622"
}