{
       "Source": "hirunews",
       "Timestamp": "Sunday, 13 February 2022 - 13:52",
       "Headline": "කොළඹ ඉදිවන ද්විත්ව ගුවන් පාලම් (ඡායාරූප)",
       "News Content": "කොළඹ නගරය ආශ්‍රිතව පවතින දැඩි වාහන තදබදයට විසඳුම් ලෙස ඉදිකෙරෙන විනිසුරු අක්බාර් මාවතේ සහ උත්තරානන්ද මාවත්වල ඉදිවන ද්විත්ව ගුවන් පාලම්වල ප්‍රථම කොටසේ වැඩ කටයුතු සැලසුම් කළ දිනට අවසන් කිරීමට හැකි වූ බව මහාමාර්ග අමාත්‍ය ජොන්ස්ටන් ප්‍රනාන්දු පවසනවා.\nමෙම ද්විත්ව ගුවන් පාලම්වල ඉහළ කොටසේ වැඩ කටයුතු අවසන් කිරීම සඳහා අවශ්‍ය කොන්ක්‍රීට් ව්‍යූහ ප්‍රවාහනය කිරීමේ අවස්ථාව අද (13) අරම්භ කරන බවයි අමාත්‍යවරයා සඳහන් කළේ.\nජනාධිපති ගෝඨාභය රාජපක්ෂගේ සෞභාග්‍යයේ දැක්ම ප්‍රතිපත්ති මාලාව ප්‍රකාරව මෙම කටයුතු සිදු කෙරෙන බව පැවසූ අමාත්‍යවරයා වැඩිදුරටත් කියා සිටියේ, ජනපති සහ අගමැතිවරයා උපදෙස් ලබා දී ඇත්තේ අදාළ ඉදිකිරීම් කටයුතු 24 පැය පුරා සිදුකර ජූනි මාසය වනවිට දී අවසන් කිරීමට පියවර ගන්නා ලෙසයි.\nමෙම විනිසුරු අක්බාර් මාවතේ ඉදිකරන ගුවන් පාලම දිගින් මීටර 207ක් සහ පළලින් මීටර 8.4කින් යුක්ත යි.\nඋත්තරානන්ද මාවතේ ඉදිකරන ගුවන්පාලම දිගින් මීටර 396ක් වන අතර එහි පළල මීටර 10.4ක්.\nමෙම ගුවන් පාලම් දෙක එකිනෙක සම්බන්ධ කිරීම සඳහා ඉදිකරන ගුවන්පාලමේ දිග මීටර 310ක් වන අතර, එහි පළල මීටර 6.9ක් බවයි මහාමාර්ග අමාත්‍යාංශය නිවේදනය කළේ.\nනව ඉදිකිරීම් වෙනුවෙන් වැයවන මුළු මුදල රුපියල් මිලියන 5270ක්.",
       "URL": "https://www.hirunews.lk/296909/කොළඹ-ඉදිවන-ද්විත්ව-ගුවන්-පාලම්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1358"
}