{
       "Source": "hirunews",
       "Timestamp": "Thursday, 12 April 2018 - 15:26",
       "Headline": "උත්සව සමයේදී දිය නෑමට යන අයට පොලිසියෙන් උපදෙසක්",
       "News Content": "උත්සව සමයේදී දියේ ගිලීමෙන් සිදුවන අනතුරු අවම කර ගැනීමට සැලකිලිමත් වන්නැයි පොලිසිය ජනතාවට දැනුම් දෙනවා.\nපසුගිය දිනවල දියේ ගිලීම් හේතුවෙන් සිදුවූ මරණ කිහිපයක් පිළිබඳ දිවයිනේ විවිධ ප්‍රදේශවලින් වාර්තා වුනා.\nමේ දිනවල පවතින වර්ෂා සහිත කාලගුණික තත්වයත් සමග ගංගා ඇළ දොල ආදියෙහි දිය නාමින් සිටින විට එක්වරම විශාල ජල ධාරාවන් ඇතිවීමේ හැකියාව පවතින බව පොලිසිය සඳහන් කළා.\nඑබැවින් තමන් නොදන්නා ස්ථානවල දිය නෑමට යාමෙන් වළකින ලෙසටයි පොලිසිය දැනුම් දෙන්නේ.\nජීවිතාරක්ෂක නිලධාරීන් සිටින ස්ථානවලින් දියට බැසීම සහ දිය නෑම සිදුකරන ලෙසට ජනතාවගෙන් විශේෂයෙන් ඉල්ලීමක් කෙරෙනවා.\nඅනතුරුදායක ස්ථානවල සවිකර ඇති දැන්වීම්වල උපදෙස් පිළිපදින ලෙසට ද පොලිසිය උපදෙස් දී තිබෙනවා.\nපොලිසිය සඳහන් කළේ 2016 වසරේදී පුද්ගලයන් 877 ක් දියේ ගිලීමෙන් මියගොස් ඇති බවයි.\nඒ අතර කාන්තාවන් 177 ක් සහ වයස අවුරුදු 19 ට අඩු ළමුන් 105 ක් ද වනවා.\n2017 වසරේදී පුද්ගලයන් 727 ක් දියේ ගිලීම් හේතුවෙන් මියගොස් ඇති අතර කාන්තාවන් 150 ක් මෙන්ම අවුරුදු 19 ට අඩු ළමුන් 100 ක් වන බව සඳහන්.\nමෙම වසරේ පළමු මාස දෙක තුල පමණක් දියේ ගිලීම් හේතුවෙන් වාර්තා වූ මරණ සංඛ්‍යාව 93 ක්.\nපොලිසිය පෙන්වා දෙන්නේ මෙම මරණවලින් වැඩි සංඛ්‍යාවක් එම පුද්ගලයන්ගේ නොසැලකිල්ල හේතුවෙන් සිදුවූ මරණ බවයි.\nමේ අතර පසුගියදා පන්විල ප්‍රදේශයේදී ද දිය නෑමට ගිය 5 දෙනෙකු ද ජීවිතක්ෂයට පත්වුනා.\nඑම අනතුර ද සිදුවී තිබුනේ ඔවුන් දියනාමින් සිටි ස්ථානයේ ජල මට්ටම හදිසියේ ඉහළ යාම හේතුවෙන්.",
       "URL": "https://www.hirunews.lk/188251/උත්සව-සමයේදී-දිය-නෑමට-යන-අයට-පොලිසියෙන්-උපදෙසක්",
       "Category": "Local News",
       "Parent URL": "https://www.hirunews.lk/local-news.php?pageID=3993"
}