{
       "Source": "hirunews",
       "Timestamp": "Sunday, 30 July 2017 - 12:49",
       "Headline": "රජිව් ගාන්ධි ඝාතනයේ නලිනිට විදේශ ගතවීමේ අවසරය හෙට?",
       "News Content": "රජීව් ගාන්ධි ඝාතනය සම්බන්ධයෙන් ජීවිතාන්තය දක්වා සිර දඩුවම් නියමවී සිටින එල්.ටී.ටී.ඊ. සාමාජිකාවක වන නලිනි ශ්‍රීහරන් ට මාස 6 ක කාලයක් සඳහා විදෙස්ගතවීමට අවසර ලබාදී හැකිද යන්න මදුරාසි මහාධිකරණය හෙට තීන්දු කිරීමට නියමිතයි.\nඇය මෙලෙස නිවාඩුවක් ඉල්ලා ඇත්තේ ලන්ඩනයේ සිටින සිය දියණිය අරිත්‍රාගේ විවාහ මංගල්‍යයට සහභාගිවීම සඳහායි.\nවෙල්ලෝර් බන්ධනාගාරයේ රඳවා සිටින නලිනි හෙට පැවැත්වෙන නඩු විභාගය සඳහා ඉදිරිපත් කිරීමට මේ වනවනිට මදුරාසියට රැගෙන විත් සිටින බවයි ඉන්දීය මාධ්‍ය සඳහන් කළේ.\nනලිනි ශ්‍රීහරන් ඉන්දියාවේ සිටින දීර්ඝතම සිර දඩුවම් විඳින තැනැත්තිය වන අතර, මේ වනවිට වසර 26 ක් බන්ධනාගාරයේ ගතකර තිබෙනවා.\nඇය අධිකරණය ප්‍රකාශ කර ඇත්තේ ජීවිතාන්තය දක්වා සිර දඩුවම් විඳින අයෙකුට වසර 2 කට වරක් මාසයක නිවාඩුවක් ලබාදිය යුතු අතර, ඇයට මෙතෙක් එවැන්නක් නොලැබී ඇති බවයි.\nකෙසේ නමුත් ඇගේ පියාගේ අවමංගල්‍යය සඳහා නලිනි ශ්‍රීහරන්ට 2016 වසරේ පෙබරවාරි මාසයේදී පැය 12 ක නිවාඩුවක් හිමිවුණා.\nදීර්ඝ කාලයක් සිර දඩුවම් විඳීම හේතුවෙන් නිදහස ඉල්ලා ඉදිරිපත් කළ පෙත්සමද තවදුරටත් විභාගයට ගැනෙනවා.\nඉන්දියාවේ හිටපු අගමැති රජීව් ගාන්ධි 1991 වසරේ මැයි 21 වනදා තමිල්නාඩුවේ ශ්‍රී පෙරුම්බු¥ර් හිදී මැතිවරණ රැළියකට සහභාගි වෙමින් සිටියදී එල්.ටී.ටී.ඊ. මරාගෙන මැරෙන බෝම්බකාරියක අතින් ජීවිතක්ෂයට පත්වූයේ වයස අවුරුදු 46 ක්ව සිටියදියි. එල්.ටී.ටී.ඊ. සංවිධානය, හිටපු ඉන්දීය අග්‍රාමාත්‍යවරයා සමග විරසක වූයේ ඉන්දීය සාමසාධක හමුදාව ශ්‍රී ලංකාවට එවීමත් සමගයි.\nඊට පෙර ඉන්දු - ශ්‍රී ලංකා ගිවිසුම අත්සන් තැබීම සඳහා රජීව් ගාන්ධි අග්‍රාමාත්‍යවරයා ශ්‍රී ලංකාවේ සංචාරයක නිරතවුණා. ඔහු පිළිගැනීමේ උත්තමාචාරයේදී නාවික සෙබලෙකු විසින් තුවක්කු බඳින් ප්‍රහාරයක් එල්ල කළේ මීට වසර 30 කට පෙර එනම් 1987 වසරේ ජූලි 29 වනදායි.",
       "URL": "https://www.hirunews.lk/167133/රජිව්-ගාන්ධි-ඝාතනයේ-නලිනිට-විදේශ-ගතවීමේ-අවසරය-හෙට",
       "Category": "Local News",
       "Parent URL": "https://www.hirunews.lk/local-news.php?pageID=4395"
}