{
       "Source": "hirunews",
       "Timestamp": "Wednesday, 09 November 2022 - 10:39",
       "Headline": "නැඟෙනහිර වෙරළ තීරයේ සඟවා තිබූ රුපියල් කෝටියක කේරළ ගංජා තොගයක් පොලිස් භාරයට",
       "News Content": "ඉන්දියාවෙ සිට රැගෙනවිත් අරියාල නැගෙනහිර කලපු වෙරළ තීරයේ සඟවා තිබූ රුපියල් කෝටියකට අධික වටිනාකමක් ඇති කේරළ ගංජා කිලෝ ග්‍රෑම් 83.336ක් පොලිස් විශේෂ කාර්ය බලකාය විසින් අත් අඩංගුවට ගෙන තිබෙනවා.\nඒ, ඊයේ (08) යාපනය පොලිස් වසමේ අරියාල නැගෙනහිර කලපු වෙරළ තීරයේ දී සිදු කළ වැටලීමකින්.\nඑහි දී කාලාන්තරයක් තිස්සේ ඉන්දියාවෙ සිට ඉතා ම රහසිගත ව මෙරටට ගෙන්වා නැගෙනහිර අරියාල මුහුදු තීරයේ සගවා තිබු කේරළ ගංජා කිලෝ ග්‍රෑම් 83යි ග්‍රෑමි 336ක් සොයා ගත් බව යි පොලිසිය වාර්තා කරන්නේ.\nවැඩිදුර විමර්ශන කටයුතු යාපනය පොලිසිය විසින් මෙහෙයවනු ඇති.\nමේ අතර, ප්‍රබල මත්ද්‍රව්‍ය ජාවාරම්කරුවකු වන දෙමටගොඩ රුවන්ගේ ගෝලයකු ද රුපියල් ලක්ෂ 12කට අධික වටිනාකමක් ඇති අයිස් මත්ද්‍රව්‍ය සමඟ පොලිස් විශේෂ කාර්ය බලකා අත් අඩංගුවට පත් ව තිබෙනවා.\nඊයේ (08) වන දින දෙමටගෙඩ පොලිස් වසමේ දෙමටගොඩ, මිහිදුසෙන්පුර, A මහල් නිවාස සංකීර්ණයේ පිටුපස මංසන්දියේ දී මෙම වැටලීම සිදු කර ඇති බව සඳහන්.\nසැකකරු කැළණිවැලි, දෙමටගොඩ ප්‍රදේශයේ පදිංචි වයස අවුරුදු 21ක පුද්ගලයෙක්.\nඅත් අඩංගුවට ගන්නා විට සැකකරු සතු ව රුපියල් ලක්ෂ 12ක් පමණ වටිනා අයිස් මත්ද්‍රව්‍ය ග්‍රෑම් 100‍යි මිලි ග්‍රෑම් 630ක් සහ ජංගම දුරකථනයක් තිබූ බව වාර්තා වනවා.\nවැඩිදුර විමර්ශන කටයුතු දෙමටගෙඩ පොලිසිය විසින් මෙහෙයවනු ලැබෙ යි.\nසැකකරුගෙන් වැඩිදුරටත් සිදු කළ ප්‍රශ්න කිරීමේ දී මෙරට සංවිධානාත්මක අපරාධ කල්ලි නායකයකු, ප්‍රබල මත්ද්‍රව්‍ය ජාවාරම්කරුවකු වන සිරිනායක පතිරනලාගේ රුවන් චමිල ප්‍රසන්න නොහොත් දෙමටගොඩ රුවන් නැමත්තා සමඟ ද සැකකරු සමීප සම්බන්ධතා පවත්වමින් මත්ද්‍රව්‍ය ජාවාරමේ යෙදෙන බවට ද තොරතුරු අනාවරණය වී තිබෙනවා.\nමේ අතර, ඊයේ (08) වීරකැටිය පොලිස් වසමේ පෙරහැර මාවත, ගලේකොටුව, මුල්කිරිගල ප්‍රදේශයේ දී සිදු කළ වැටලීමකින් බලපත්‍ර නොමැති ව නීති විරෝධී ලෙස බෝර 12 උණ්ඩ යෙදිය හැකි ගල් කටස් වර්ගයේ ගිනි අවියක් සන්තකයේ තබාගෙන සිටි පුද්ගලයකු ද අත්අඩංගුවට ගෙන තිබෙනවා.",
       "URL": "https://www.hirunews.lk/319955/නැඟෙනහිර-වෙරළ-තීරයේ-සඟවා-තිබූ-රුපියල්-කෝටියක-කේරළ-ගංජා-තොගයක්-පොලිස්-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=747"
}