{
       "Source": "hirunews",
       "Timestamp": "Tuesday, 10 September 2019 - 19:18",
       "Headline": "අකුරැස්සේදී පොලීසියට වෙඩි තැබූ සිද්ධියට ඇල්ලූ හයදෙනා රඳවාගෙන ප්‍රශ්න කෙරේ",
       "News Content": "අංක තහඩු නොමැතිව ධාවනය වෙමින් තිබූ යතුරුපැදියක් ලූහුබැඳ ගිය අකුරැස්ස පොලීසියේ නිලධාරීන් දෙදෙනෙකුට වෙඩි තැබීමේ සිද්ධිය සම්බන්ධයෙන් අත්අඩංගුවට ගත් යුද හමුදා සෙබළුන් දෙදෙනා ඇතුලූ සැකකරුවන් 6 දෙනා පැය 72 ක් රඳවාගෙන ප්‍රශ්න කරන බව පොලීසිය ප්‍රකාශ කළා.\nඔවුන්ගෙන් ලද තොරතුරු මතයි වෙඩි තැබීම සිදුකළ ගිනි අවිය පසුගිය දා පානදුර - උතුර පොලිස් ස්ථානයෙන් සොරකම් කරන ලද ගිනි අවි දෙකෙන් එකක් බව හෙළිවුණේ.\nඑසේම සොරකම් කළ අනෙක් ගිනි අවියද පසුව සොයාගැනුණා.\nපොලිස් නිලධාරීන්ට වෙඩි තැබූ සැකකරුවන් ගමන් ගත් යතුරුපැදිය ද සොයාගෙන ඇති අතර, එහි ගමන් ගත් තුන්දෙනාගෙන් එක් අයෙකු දැනට පානදුර යුද හමුදා කදවුරට අනුයුක්තව සේවය කරන සෙබලෙක්.\nමොවුන් අකුරැස්ස - පෝරුතොට ප්‍රදේශයේ සූදු පොළක් කොල්ල කෑමට යමින් සිටියදී මෙලෙස පොලීසියට වෙඩි තබා ඇති බවයි අනාවරණ වී ඇත්තේ.\nසැකකරුවන්ගෙන් ප්‍රශ්න කිරීමේදී සඟවා තිබූ ටී - 56 වර්ගයේ අවි දෙකට අමතරව මැගසින් දෙකක් සහ සජීවි පතොරොම් කිහිපයක් ද සොයා ගැනුණා.",
       "URL": "https://www.hirunews.lk/224012/අකුරැස්සේදී-පොලීසියට-වෙඩි-තැබූ-සිද්ධියට-ඇල්ලූ-හයදෙනා-රඳවාගෙන-ප්‍රශ්න-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=3153"
}