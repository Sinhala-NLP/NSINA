{
       "Source": "hirunews",
       "Timestamp": "Thursday, 01 June 2023 - 11:15",
       "Headline": "නීතිපතිවරයා ඉදිරිපත් කළ මූලික විරෝධතා අභියාචනාධිකරණය ප්‍රතික්ෂේප කරයි",
       "News Content": "රාජ්‍ය සේවයේ විශේෂඥ වෛද්‍යවරුන් අවුරුදු 60 දී අනිවාර්ය විශ්‍රාම ගැන්වීමේ අමාත්‍ය මණ්ඩල තීරණය බල රහිත කරන ලෙස ඉල්ලා ගොනුකළ පෙත්සම් නිෂ්ප්‍රභ කරන ලෙසට නීතිපතිවරයා ඉදිරිපත් කළ මූලික විරෝධතා අභියාචනාධිකරණය අද (01) ප්‍රතික්ෂේප කළා.\nඒ, අභියාචනාධිකරණ සභාපති විනිසුරු නිශ්ශංක බන්දුල කරුණාරත්න සහ ඒ මරික්කාර් යන විනිසුරු මඩුල්ල හමුවේ අදාළ පෙත්සම් කැඳවූ අවස්ථාවේ දීයි.\nඑහිදී විනිසුරු මඩුල්ල නියෝග කළේ වෛද්‍යවරුන් විශ්‍රාම ගැන්වීම වළක්වාලමින් අධිකරණය මීට පෙර නිකුත් කළ තහනම් නියෝගය ලබන 6 වැනිදා දක්වා දීර්ඝ කිරීමටයි.\nමේ මස 30 වැනිදා වෛද්‍යවරුන් විශ්‍රාම යාමට නියමිතව සිටින බැවින් මෙම පෙත්සම් විභාග කර තීන්දුවක් ලබාදෙන ලෙසට පෙත්සම්කාර පාර්ශ්වය වෙනුවෙන් පෙනී සිටි නීතිඥවරු අධිකරණයෙන් ඉල්ලීමක් කරනු ලැබුවා.\nඑහිදී විනිසුරු මඩුල්ල අධිකරණය හමුවේ දන්වා සිටියේ එම දිනට පෙර අදාළ පෙත්සම් සම්බන්ධයෙන් තීන්දුවක් ලබාදීමට කටයුතු කරන බවයි.\nරජයේ විශේෂඥ වෛද්‍යවරුන් අවුරුදු 60 දී විශ්‍රාම ගැන්වීමේ තීරණය බල රහිත කරන ලෙස ඉල්ලමින් වෛද්‍යවරුන් 176 දෙනෙකු මෙම පෙත්සම් ගොනුකර තිබුණා.",
       "URL": "https://www.hirunews.lk/336757/නීතිපතිවරයා-ඉදිරිපත්-කළ-මූලික-විරෝධතා-අභියාචනාධිකරණය-ප්‍රතික්ෂේප-කරයි",
       "Category": "Local News",
       "Parent URL": "https://www.hirunews.lk/local-news.php?pageID=302"
}