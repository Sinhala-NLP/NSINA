{
       "Source": "hirunews",
       "Timestamp": "Friday, 21 January 2022 - 14:11",
       "Headline": "අවසන් තීරණාත්මක එක්දින තරගයේ කාසියේ වාසිය දිනූ ශ්‍රී ලංකාව පිත්ත අතට ගනී",
       "News Content": "සංචාරක සිම්බාබ්වේ කණ්ඩායම සමග පැවැත්වෙන තුන්වන සහ අවසන් තීරණාත්මක එක්දින තරගයේ කාසියේ වාසිය ශ්‍රී ලංකාවට හිමිව තිබෙනවා.\nකාසියේ වාසිය දිනූ ශ්‍රී ලංකා නායකයා තීරණය කළේ පළමුවෙන් පන්දුවට පහරදීමටයි.\nතරගය අද මහනුවර පල්ලෙකැලේ ක්‍රිකට් ක්‍රීඩාංගනයේදී පැවැත්වෙනවා.\nඅද තරගයේදී ශ්‍රී ලංකා කණ්ඩායමට පැතුම් නිස්සංක, කුසල් මෙන්ඩිස් කමිඳු මෙන්ඩිස්, දිනේෂ් චන්දිමාල්, චරිත් අසලංක, දසුන් ශානක, චාමික කරුණාරත්න, රමේෂ් මෙන්ඩිස් ජෙෆ්රි වැන්ඩසේ, මහීෂ් තීක්ෂණ සහ දුෂ්මන්ත චමීර එක්ව සිටිනවා.\nඅද තරගයේ සිම්බාබ්වේ කණ්ඩායම Regis Chakabva (wk), Takudzwanashe Kaitano, Craig Ervine (capt.), Sean Williams, Ryan Burl, Sikander Raza, Milton Shumba, Wellington Masakadze, Blessing Muzarabani, Richard Ngarava,Tendai Chatara.\nසිම්බාබ්වේ කණ්ඩායමේ Wessly Madhevere වෙනුවට Milton Shumba කණ්ඩායමට කැඳවා තිබෙනවා.\nඑමෙන්ම නුවන් ප්‍රදීප් අද තරගයේ ශ්‍රී ලංකා කණ්ඩායමට ඇතුලත් නොවන අතර රමේෂ් මෙන්ඩිස් ඒ වෙනුවට නම්කර තිබෙනවා.\nසංචාරක සිම්බාබ්වේ කණ්ඩායම සහ ශ්‍රී ලංකාව අතර එක්දින තරගාවලියේ පළමු තරගය පැවැත්වුනේ පසුගිය 16 වනදායි. එම තරගයෙන් ශ්‍රී ලංකාවට කඩුලු 5ක ජයක් හිමිවුනේ පන්දු 9ක් ඉතිරිව තිබියදීයි.\nපල්ලෙකැලේ ජාත්‍යන්තර ක්‍රීඩාංගණයේ පසුගිය 18 වනදා පැවති දෙවන තරගය සිම්බාබ්වේ කණ්ඩායම ජයග්‍රහණය කළේ ලකුණු 22කින්.\nඑබැවින් තරගාවලි ජයක් සඳහා දෙපිලටම තීරණාත්මක වන මෙම තරගයේදී කණ්ඩායම් දෙකම තරග බිමට පිවිසෙන්නේ කෙසේ හෝ මෙම තරගය ජය ගෙන තරගාවලි ජයග්‍රහණයක් අපේක්ෂාවෙන්.\nදෙරට අතර අවසන් තරගය අද පස්වරු 2.30ට ආරම්භ වීමට නියමිතයි.\nමේ අතර 8 වැනි වරටත් පැවැත්වෙන පන්දුවාර 20 ලෝක කුසලාන ක්‍රිකට් තරගාවලියේ නිල තරග කාලසටහන\nජගත් ක්‍රිකට් කවුන්සලය විසින් නිවේදනය කළා.\nමෙවර පන්දුවාර 20 ලෝක කුසලාන ක්‍රිකට් තරගාවලියේ සත්කාරකත්වය පසුගියවර ලෝක ශූරයින් වූ ඔස්ට්‍රේලියාවට හිමි වී තිබෙනවා.\nඔක්තෝබර් 16 වැනිදා සිට නොවැම්බර් 13 වැනිදා දක්වා පැවැත්වෙන ලෝක කුසලාන ක්‍රිකට් තරගාවලියේ පළමු වටයේ තරග A සහ B ලෙස කාණ්ඩ දෙකක් යටතේ පැවැත්වීමට නියමිතයි.\nශ්‍රී ලංකාව එම වටයේදී තරග වදින්නේ A කාණ්ඩයෙන්.\nඑම කාණ්ඩයට ශ්‍රී ලංකාවට අමතරව නැමීබියාව සහ සුදුසුකම් ලැබීමේ තරග වටයෙන් ජය ගන්නා කණ්ඩායම් දෙකක් ඇතුලත් වනවා.\nB කාණ්ඩයට ඇතුලත් වන්නේ ස්කොට්ලන්තයල බටහිර ඉන්දීය කොදෙව්වන් සහ සුදුසුකම් ලැබීමේ තරග වටයේදී පෙරමුණ ගන්නා තවත් කණ්ඩායම් දෙකක්.\nඒ අනුව මෙවර ලෝක කුසලාන පන්දුවාර 20 ක්‍රිකට් තරගාවලිය ආරම්බකරමින් ශ්‍රී ලංකාව සහ නැමීබියාව තරග බිමට පිවිසෙනවා.\nපළමු වටයේ දී කණ්ඩායම් 8ක් තරග කරන අතර එම කාණ්ඩ දෙකේ පෙරමුණ ගන්නා කණ්ඩායම් දෙක බැගින් සුපිරි දොළොස්දෙනාගේ තරග වටය සඳහා සුදුසුකම් ලබා ගන්නවා.\nසුපිරි දොළොස් දෙනාගේ වටය සඳහා මේ වන විටත් කණ්ඩායම් 8ක් සුදුසුකම් ලබා අවසන්.\nඑහිදී පළමු කාණ්ඩයෙන් ඇෆ්ගනිස්තානය, ඕස්ට්‍රේලියාව, එංගලන්තය සහ නවසීලන්තය තරග වදින අතර ඉන්දියාව, දකුණු අප්‍රිකාව, පාකිස්තානය සහ බංග්ලාදේශය දෙවැනි කාණ්ඩයෙන් සුපිරි 12 වටයේදී තරග බිමට පිවිසෙනවා.",
       "URL": "https://www.hirunews.lk/294693/අවසන්-තීරණාත්මක-එක්දින-තරගයේ-කාසියේ-වාසිය-දිනූ-ශ්‍රී-ලංකාව-පිත්ත-අතට-ගනී",
       "Category": "Local News",
       "Parent URL": "https://www.hirunews.lk/local-news.php?pageID=1409"
}