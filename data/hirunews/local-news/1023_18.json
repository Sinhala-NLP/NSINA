{
       "Source": "hirunews",
       "Timestamp": "Wednesday, 13 July 2022 - 20:06",
       "Headline": "අගමැති කාර්යාලය වහා ම බලධාරීන් වෙත ආපසු ලබා දෙන්නැයි නීතීඥ සංගමය විරෝධතාකරුවන්ගෙන් ඉල්ලයි",
       "News Content": "විරෝධතාකරුවන් පිරිසක් විසින් මල් පාරේ පිහිටි අග්‍රාමාත්‍ය කාර්යාලය අල්ලා ගැනීම හේතුවෙන් තමන් දැඩි කලබලයට පත් වූ බවත්, අදාළ පරිශ්‍රය වහා ම බලධාරීන් වෙත ලබා දෙන බවත් ශ්‍රී ලංකා නීතීඥ සංගමය (BASL) විරෝධතාකරුවන්ගෙන් ඉල්ලා සිටිනවා.\nඔවුන් ඒ බව නිවේදනයක් නිකුත් කරමින් ඉල්ලා සිටියා.\nඑහි දී ශ්‍රී ලංකා නීතීඥ සංගමය කියා සිටින්නේ, තමන් සාමකාමී විරෝධතාවල අයිතිවාසිකම් අඛණ්ඩව තහවුරු කරන අතර ම, එය ව්‍යවස්ථා විරෝධී වන අවනීතිය හෝ අරාජික තත්ත්වයකට සහාය දක්වන, රජයේ කාර්යාල අල්ලා ගැනීමට උත්සාහ කිරීම සහ දේපළ විනාශ කිරීම හෝ හානි කිරීමට උත්සාහ කිරීම යනාදිය සාමකාමී විරෝධතාවක් ලෙස නොසලකන බවයි.\nඑසේ ම කථානායකවරයා, අග්‍රාමාත්‍යවරයා ඇතුළු පාර්ලිමේන්තුවේ සියලු ම දේශපාලන පක්ෂ නායකයින් සහ පුරවැසියන් මේ මොහොතේ උද්ගතව ඇති තත්ත්වය අවබෝධ කොටගෙන වගකීම් උපරිමයෙන් හා කැපවීමෙන් යුතු හැඟීමෙන් කටයුතු කිරීම මේ මොහොතේ අවශ්‍ය බව එම සංගමය පවසනවා.\nවිශේෂයෙන් ම විරෝධතාවල යෙදී සිටින ශ්‍රී ලංකාවාසී ජනතාවගෙන් ශ්‍රී ලංකා නීතිඥ සංගමය ඉල්ලා සිටින්නේ, දේශපාලන නායකයින් විසින් පොරොන්දු වී ඇති සාමකාමී බල සංක්‍රාන්තිය වන තුරු සන්සුන්ව සිටින ලෙස‍යි.",
       "URL": "https://www.hirunews.lk/309911/අගමැති-කාර්යාලය-වහා-ම-බලධාරීන්-වෙත-ආපසු-ලබා-දෙන්නැයි-නීතීඥ-සංගමය-විරෝධතාකරුවන්ගෙන්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1023"
}