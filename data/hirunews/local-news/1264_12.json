{
       "Source": "hirunews",
       "Timestamp": "Tuesday, 29 March 2022 - 6:47",
       "Headline": "හිටපු ජනපතිනි චන්ද්‍රිකා ඝාතන සැලසුමේ චෝදනා ලැබූ කිඹුලා ඇලේ ගුණාගේ ගෝලයෙකු අත්අඩංගුවට (වීඩියෝ සහ ඡායාරූප)",
       "News Content": "ඉන්දියාවේ සිරගතව සිටින මහා පරිමාණ මත්ද්‍රව්‍ය ජාවාරම්කරුවෙකු සහ සංවිධානාත්මක අපරාධ රැසකට සමිබන්ධ කිඹුලා ඇලේ ගුණාගේ ප්‍රධානතම ගෝලයෙකු විවිධ වර්ගයේ විෂ මත්ද්‍රව්‍ය රැසක් සමග විශේෂ කාර්ය බලකායේ නිලධාරීන්ගේ අත්අඩංගුවට පත්ව තිබෙනවා.\nවිශේෂ කාර්ය බලකාය මුලස්ථාන කඳවුරේ ස්ථාපිත විශේෂ වැටලීම් ඒකකයේ නිලධාරීන්ට ලද තොරතුරකට අනුව ඊයේ (28) පස්වරුවේ බ්ලූමැන්ඩල් පොලිස් වසමේ මල්ලිකා කඩේ ඉබිබාගේ වත්ත, රෙඩිබානා ඇළ, කොළඹ 15 යන ප්‍රදේශයේ දී යි අදාළ වැටලීම සිදු කර ඇත්තේ.\nඑහිදී අත්අඩංගුවට ගත් විවිධ වර්ගයේ මත්ද්‍රව්‍ය වන හෙරොයින් ග්‍රෑම් 13ක්, අයිස් මත්ද්‍රව්‍ය ග්‍රෑම් 01ක්,කේරළ ගංජා ග්‍රෑම් 22ක්, PREGA TABLETS 160ක් සැකකරු සන්තකයේ තිබී සොයාගැනුණා.\nඅලුත් මාවත කොළඹ 15 හි පදිංචි වයස අවුරුදු 27ක පුද්ගලයකු මෙලෙස අත්අඩංගුවට ගැනුණේ.\nඑම මත්ද්‍රව්‍ය ජාවාරමෙන් උපයාගත් රුපියල් 105,200ක මුදලක් සහ මත්ද්‍රව්‍ය අලෙවි කිරීමට යොදා ගැනුණ ජංගම දූරකථන 03ක් ද පොලිස් භාරයට ගත්තා.\nකිඹුලා ඇලේ ගුණා නමැත්තාට 1999 වසරේ කොළඹ නගර සභා පිටියේ දී පැවති මහජන රැස්වීමක දී එවක ජනාධිපති අපේක්ෂිකා චන්ද්‍රිකා බණ්ඩාරනායක කුමාරතුංග මහත්මිය ඉලක්ක කරගනිමින් එල්ල වුණු මරාගෙන මැරෙන ප්‍රහාරය සම්බන්ධයෙන් ද චෝදනා එල්ල වී තිබෙනවා.",
       "URL": "https://www.hirunews.lk/300650/හිටපු-ජනපතිනි-චන්ද්‍රිකා-ඝාතන-සැලසුමේ-චෝදනා-ලැබූ-කිඹුලා-ඇලේ-ගුණාගේ-ගෝලයෙකු-අත්අඩංගුවට-වීඩියෝ-සහ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1264"
}