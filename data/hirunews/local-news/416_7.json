{
       "Source": "hirunews",
       "Timestamp": "Thursday, 13 April 2023 - 14:08",
       "Headline": "කුරුවිට මහා පරිමාණ මැණික් පතල් ජාවාරමක් වටලයි (වීඩියෝ)",
       "News Content": "රත්නපුර කුරුවිට පැරඩයිස් වැවේ සිදුකරගෙන යන මහා පරිමාණ මැණික් ජාවාරමක් ගැන ලැබුණු තොරතුරක් මත මැණික් හා ස්වර්ණාභරණ අධිකාරියේ නිලධාරීන් රත්නපුර ප්‍රාදේශීය ලේකම් කාර්යාල නිලධාරීන් සහ ආරක්ෂක අංශ ඇතුළු 50 දෙනෙකුගෙන් යුත් කණ්ඩායමක් එක්ව මෙහෙයුමක් දියත් කළ බව එම අධිකාරිය පවසනවා.\nඑහිදී නීති විරෝධී ලෙස පැරඩයිස් වැවේ මහා පරිමාණයෙන් සිදුකරගෙන ගිය මැණික් පතල් කැණීමේ නිරත වූ පුද්ගලයින් 10 දෙනෙකු අත්අඩංගුවට ගෙන තිබෙනවා.\nපසුව ඔවුන් රුපියල් 5000ක දඩයක් නියම කිරීමෙන් අනතුරුව මුදා හැර තිබෙනවා.\nඔවුන් සතුව තිබී පතල් කැණීමට යොදාගන්නා උපකරණ රැසක් සොයාගත් අතර එම උපකරණවල වටිනාකම රුපියල් කෝටියකට අධිකයි.\nමැණික් පතල් කැනීමේ කාර්යයට යොදා ගන්නා මෙම උපකරණ වලට අධික ලෙස විදුලිය අවශ්‍ය වන අතර ජාවාරම්කරුවන්ට විදුලිය සපයා ගෙන ඇත්තේ වැව අවට නිවෙස් වලින් බවයි හෙළිවී තිබෙන්නේ.\nනීතිවිරෝධී ලෙස පතල් කැනීමේ නිරත වීම නිසා පැරඩයිස් වැවේ ජල සම්පත ද දූෂණය වී පවතින අතර වැවේ මත්ස්‍ය සම්පතටද ඉන් එල්ල වී ඇත්තේ දැඩි බලපෑමක්.",
       "URL": "https://www.hirunews.lk/332472/කුරුවිට-මහා-පරිමාණ-මැණික්-පතල්-ජාවාරමක්-වටලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=416"
}