{
       "Source": "hirunews",
       "Timestamp": "Tuesday, 07 February 2023 - 8:14",
       "Headline": "පොහොට්ටුවේ මන්ත්‍රී සාදයක් අතරතුර වෙඩි තැබීමක්",
       "News Content": "පාර්ලිමේන්තු මන්ත්‍රීවරුන් සඳහා වෙන්කර ඇති නුවරඑළිය සෙන්පති මැදුරේ ශ්‍රී ලංකා පොදුජන පෙරමුණේ මන්ත්‍රීවරුන් තිදෙනෙකුගේ ප්‍රධානත්වයෙන් පැවති සාදයක් අතරතුර සිදුවූ වෙඩි තැබීමක් සම්බන්ධයෙන් පොලිසිය විමර්ශනයක් ආරම්භ කර තිබෙනවා.\nඒ, එහි භාරකරු මේ සම්බන්ධයෙන් නුවරඑළිය පොලිසියට කළ පැමිණිල්ලකට අනුවයි.\nපසුගිය මස 28 වනදා මෙහි නවාතැන්ගෙන සිටි මොණරාගල දිස්ත්‍රික් පාර්ලිමේන්තු මන්ත්‍රී ගයාශාන් නවනන්ද, නුවරඑළිය දිස්ත්‍රික් පාර්ලිමේන්තු මන්ත්‍රී නිමල් පියතිස්ස, ගම්පහ දිස්ත්‍රික් පාර්ලිමේන්තු මන්ත්‍රී මිලාන් ජයතිලක සහ ඔවුන් සමඟ පැමිණි 30 දෙනෙකුගෙන් යුත් අමුත්තන් පිරිසක් එම පරිශ්‍රයේ රාත්‍රි සාදයක් පවත්වා තිබෙනවා.\nඑදින රාත්‍රි 12ත් - 12යි 15ත් අතර වෙඩි ශබ්ද දෙකක් ඇසී ඇති අතර පසුදින පිරිසිදු කිරීමේ කටයුතු සිදු කිරීමේදී මිලිමීටර් 9 වර්ගයේ හිස් පතොරොම් කොපු දෙකක් ද සොයාගෙන ඇති බවයි පොලිසිය සඳහන් කළේ.\nමේ සම්බන්ධයෙන් සෙන්පති මැදුරේ කළමණාකරු පාර්ලිමේන්තු මහලේකම් ධම්මික දසනායක දැනුවත් කිරීමෙන් පසු මේ මස 04 වනදා පොලිසියට පැමිණිල්ලක් කර තිබෙනවා.\nඅනතුරුව නුවරඑළිය පොලිසියේ අපරාධ අංශයේ නිලධාරීන් පිරිසක් එහි ගොස් විමර්ශන සිදුකර ඇති අතර එදින සේවයේ නිරත වූ පුද්ගලයන් තුන්දෙනෙකුගෙන් ප්‍රකාශ සටහන් කරගෙන ඇති බව සඳහන්.\nකෙසේ වෙතත් වෙඩි තැබීමෙන් දේපල වලට හානියක් සිදුවී නොමැති බවයි වාර්තා වන්නේ.\nවෙඩි තැබීමට හේතුව සහ එය සිදු කරනු ලැබුවේ කවුරුන් විසින් ද යන්න වැඩිදුර පරීක්ෂණ සිදු කරන බවයි පොලිසිය සඳහන් කළේ.",
       "URL": "https://www.hirunews.lk/326859/පොහොට්ටුවේ-මන්ත්‍රී-සාදයක්-අතරතුර-වෙඩි-තැබීමක්",
       "Category": "Local News",
       "Parent URL": "https://www.hirunews.lk/local-news.php?pageID=552"
}