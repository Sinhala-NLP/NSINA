{
       "Source": "hirunews",
       "Timestamp": "Tuesday, 08 November 2022 - 10:32",
       "Headline": "ලංකාව නියෝජනය කරමින් මාලදිවයින් කතානායකවරයා COP-27 සමුළුවට ගිහිං",
       "News Content": "ඊජිප්තුවේ ෂාම් එල් ෂීක් (Sharm EL Sheikh)හි පැවැත්වෙන දේශගුණික විපර්යාස පිළිබඳ COP-27 සමුළුවට සහභාගි වීම සඳහා මෙරට නියෝජනය කරමින් සහභාගි වී ඇත්තේ මාලදිවයිනේ හිටපු ජනාධිපති, එරට වත්මන් කතානායක මොහොමඩ් නෂීම් බව පාර්ලිමේන්තු මන්ත්‍රී නලීන් බණ්ඩාර පවසනවා.\nඔහු මේ බව අද(08) පාර්ලිමේන්තුවෙන් විමසා සිටියේ, එම සමුළුවට සහභාගි වීම සඳහා ශ්‍රී ලංකාව නියෝජනය කිරීමට අමාත්‍යවරයාට සුදුසුකම් නැති ද, එසේ නොමැති නම් ඒ සඳහා වෙනත් සුදුස්සෙක් පාර්ලිමේන්තුවේ නැතිද යනුවෙන් ද ඔහු විමසා සිටියා.\nමේ අතර, මෙම සිදුවීම සම්බන්ධයෙන් විදෙස් මාධ්‍ය තුළ දැඩි කතාබහක් මතුව තිබුණු අතර මාලදිවයින් කතානායකවරයා ශ්‍රී ලංකාව නියෝජනය කරමින් එම සමුළුවට සහභාගි වීම සම්බන්ධයෙන් එරට හිටපු නීතිපති ආචාර්ය මොහොමඩ් මුනව්වර් නෂීඩ්ව මුලින් ම විවේචනය කළේ, කතානායකවරයා ලෙස මාලදිවයිනේ ජනතාවගෙන් නඩත්තු වන අතරේ, වෙනත් රටක් නියෝජනය කිරීම ගැන ප්‍රශ්න කරමින්.\nකෙසේ නමුත්, COP27 සමුළුවට සහභාගි වීම සඳහා නෂීඩ් සිකුරාදා උදෑසන මාලදිවයිනෙන් පිටත්ව ගිය අතර, ඔහුගේ සංචාරය සම්බන්ධයෙන් එරට පාර්ලිමේන්තුව එදින ම නිවේදනයක් නිකුත් කරමින් කියා සිටියේ, අදාල සමුළුවට සහභාගි වන ශ්‍රී ලංකා දූත පිරිසේ නියෝජිතයෙක් වන බවයි.\nමේ අතර, අදාල සමුළුව සඳහා සහභාගි වීමට මාලදිවයින් රාජ්‍ය නියෝජනය කරමින් එරට උප ජනාධිපති ෆයිසාල් නසීම්ගේ නායකත්වයෙන් යුතු දූත කණ්ඩායමක් ඊජිප්තුව වෙත ඉකුත් සිකුරාදා පිටත්ව ගි‍යා.\nමෙම සමුළුව, නොවැම්බර් 6 සිට 18 දක්වා ඊජිප්තුවේ ෂාම් එල් ෂීක් (Sharm EL Sheikh)හි පැවැත්වෙන අතර, මාලදිවයින් කතානායකවරයා ඊට සහභාගි වන්නේ, මෙරට ජනාධිපති රනිල් වික්‍රමසිංහගේ ජාත්‍යන්තර කාලගුණ උපදේශකවරයා ලෙස බවයි මාලදිවයින් පාර්ලිමේන්තුව නිවේදනය කරන්නේ.",
       "URL": "https://www.hirunews.lk/319868/ලංකාව-නියෝජනය-කරමින්-මාලදිවයින්-කතානායකවරයා-cop-27-සමුළුවට-ගිහිං",
       "Category": "Local News",
       "Parent URL": "https://www.hirunews.lk/local-news.php?pageID=750"
}