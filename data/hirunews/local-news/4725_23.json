{
       "Source": "hirunews",
       "Timestamp": "Tuesday, 03 January 2017 - 18:19",
       "Headline": "වනාන්තර විනාශය ජනපතිගෙන් සඟවන බවට වන සංරක්ෂණයට යළිත් චෝදනා",
       "News Content": "වන සංරක්ෂණ දෙපාර්තමේන්තුවේ නිලධාරීන් නැවත වරක් ජනාධිපතිවරයා නොමඟ යැවීමට උත්සාහ දරමින් සිටින බවට පරිසර සංවිධාන එකමුතුව චෝදනා කරනවා.\nඔවුන් ජනාධිපතිවරයාට ලබාදීමට සකස් කළ වාර්තාවේ අසත්‍ය කරුණු ඇතුළත් බවයි එම එකමුතුවේ නියෝජිතයන් කොළඹ අද පැවති මාධ්‍ය හමුවකදී සඳහන් කළේ.\nහිරු සී.අයි.ඒ. හරහා අප දිගින් දිගටම හෙළි කලේ විල්පත්තු වනෝද්‍යානය අවට පරිවාර වනාන්තර කලාපයක් වන විලත්තයිකුලම් රක්ෂිතය වනසමින් නීතිවිරෝධී නිවාස ව්‍යාපෘතියක් ඉදිකරන බවයි.\nඒ අනුව වන සංරක්ෂන දෙපාර්තමේන්තු නිලධාරින් පසුගියදා අදාළ ප්‍රදේශයේ නිරීක්ෂණ චාරිකාවක නිරතවුණා.\nඑහි පවතින තත්ත්වය පිළිබඳව එම තත්ත්වය පිළිබඳව ජනාධිපතිවරයාට වාර්තාවක් සපයන බවයි ඔවුන් ප්‍රකාශ කළේ.\nඅදාළ වාර්තාව සම්බන්ධයෙන් පරිසර සංවිධාන එකමුතුව අද මාධ්‍ය හමුවක් කැඳවමින් අදහස් පළ කළ අතර එහිදී එම නියෝජිතයන් සඳහන් කළේ නිසි කරුණු සඟවා ජනාධිපතිවරයා නොමඟ යැවීමට වන සංරක්ෂණ දෙපාර්තමේන්තුව සූදානම් වන බවයි.\nමේ අතර විල්පත්තු - කල්ලාරු රක්ෂිතය ආසන්න ප්‍රදේශයේ කර්මාන්තපුරයක් ඉදිකිරීමේ සූදානමක් පවතින බව පරිසර සංවිධාන එකමුතුවේ නියෝජිත පූජ්‍ය පාහියන්ගල ආනන්ද සාගර හිමියන් ප්‍රකාශ කළා.\nපරිසර සංවිධාන එකමුතුවේ නියෝජිතයන් පසුගිය 30 වනදා වන සංරක්ෂණ අධ්‍යක්ෂ ජනරාල් අනුර සතුරුසිංහ හමුවූ අවස්ථාවේ ඔහු පැවසුවේ කර්මාන්තපුරය සඳහා අනුමැතිය ලැබීමටත් ප්‍රථම අදාළ ප්‍රදේශයේ වනාන්තරය කපා දමා තිබූ බවයි.",
       "URL": "https://www.hirunews.lk/151217/වනාන්තර-විනාශය-ජනපතිගෙන්-සඟවන-බවට-වන-සංරක්ෂණයට-යළිත්-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=4725"
}