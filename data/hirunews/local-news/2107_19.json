{
       "Source": "hirunews",
       "Timestamp": "Saturday, 06 March 2021 - 6:57",
       "Headline": "දෙවන තරඟයේ ජයත් සමඟ ශ්‍රී ලංකා පිළ තරඟාවලිය සම කරයි",
       "News Content": "ශ්‍රී ලංකා කණ්ඩායම සහ කොදෙව් කණ්ඩායම අතර පැවති දෙවන පන්දුවාර 20-20 තරඟය ජය ගන්නට ශ්‍රී ලංකා කණ්ඩායම සමත් වුණා.\nකොදෙව්වන් පරදා මෙම තරඟය ශ්‍රී ලංකා කණ්ඩායම ජය ගත්තේ ලකුණු 43 කින්.\nතරඟය කාසිය වාසිය දිනා පළමුව පන්දුවට පහර දුන් ශ්‍රී ලංකා කණ්ඩායම නියමිත පන්දුවාර 20 තුල කඩුලු 06ක් දැවී ලකුණු 160ක් රැස් කළා.\nඑහිදී ධනුෂ්ක ගුණතිලක ලකුණු 56ක් රැස්කළ අතර ආරම්භක පිතිකරුවෙකු ලෙස අද තරඟයේදී  ක්‍රීඩා කළ නවක ක්‍රීඩක පැතුම් නිස්සංක ලකුණු 37ක් රැස් කිරීමට සමත් වුණා.\nලකුණු 161ක ඉලක්කයක් හඹා ගිය බටහිර ඉන්දීය කොදෙව් කණ්ඩායමට පන්දුවාර 18යි පන්දු 04ක් තුළ සියල්ලන් දැවී රැස් කර ගත හැකි වුයේ ලකුණු 117ක් පමණයි.\nඉතා අඟනා පන්දු යැවීමක නිරත වූ වනිදු හසරංග සිය පන්දුවාර 04 තුල ලකුණු 17ක් ලබා දෙමින් කොදෙව් කඩුලු 03 බිඳ දැමුවා.\nපෙර තරඟයේ කඩුලු ත්‍රිත්වය ලබා ගත් අකිල ධනංජය ද සිය පන්දුවාර 04 නිමා කළේ ලකුණු 13ක් ලබාදී එක් කඩුල්ලක් දවා ගනිමින්.\nලක්ෂාන් සඳකැන් පන්දුවාර 03යි පන්දු 04ක් යවා ලකුණු 10කට කොදෙව් කඩුලු 03ක් දඩයම් කළා.\nමෙම තරඟයේදී ශ්‍රී ලංකා දඟ පන්දු යවන්නන් අතරේ කඩුලු 08ක් බෙදී යාම විශේෂත්වයක්.\nශ්‍රී ලංකා කණ්ඩායමේ මෙම ජයත් සමඟ තරඟ තුනකින් සමන්විත විස්සයි විස්ස තරඟාවලිය තරඟ එක බැගින් ජයගෙන කණ්ඩායම් දෙකම සම තත්ත්වයේ පසුවනවා.",
       "URL": "https://www.hirunews.lk/264468/දෙවන-තරඟයේ-ජයත්-සමඟ-ශ්‍රී-ලංකා-පිළ-තරඟාවලිය-සම-කරයි",
       "Category": "Local News",
       "Parent URL": "https://www.hirunews.lk/local-news.php?pageID=2107"
}