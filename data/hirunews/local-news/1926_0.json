{
       "Source": "hirunews",
       "Timestamp": "Thursday, 27 May 2021 - 8:36",
       "Headline": "ජනපති බයිඩ්න් කොරෝනා වෛරසයේ මූලාරම්භය ගැන බුද්ධි වාර්තාවක් කැඳවයි",
       "News Content": "ලොව පුරා දහසය කෝටි අසූලක්ෂයකට ආසාදනය වූ තිස්පන් ලක්ෂයකට අධික ජීවිත බිලිගත් කොරෝනා වෛරසයේ මූලාරම්භය ගැන කඩිනම් වාර්තාවක් සපයන්නැයි අමෙරිකානු ජනාධිපති ජෝ බයිඩ්න් එරට බුද්ධි අංශ වෙත නියෝග කර තිබෙනවා.\nඒ, 2019 වසරේ අගභාගයේ චීනයේ වූහාන් නගරයෙන් මුලින්ම සොයා ගැනුණු කොරෝනා වෛරසය එහි පරීක්ෂණාගාරයකින් අහම්බෙන් නික්මුණේද යන්න පිළිබඳ යළි සැක මතුවීමත් සමඟයි.\nඅමෙරිකානු බුද්ධි වාර්තාවක් මගින් 2019 වසරේ නොවැම්බරයේ වූහාන් වෛරස් පරීක්ෂණාගාරයේ සාමාජිකයින් 03 දෙනෙකු රෝහල්ගතව ප්‍රතිකාර ලැබීමේ සිද්ධියක් පිළිබඳව හෙලිදරව් කරනු ලැබුවා.\nඒ අනුවයි වෛරසය පරීක්ෂණාගාරයෙන් නික්මුණු බවට වන මතය යළි කරළියට පැමිණියේ.\nකෙසේ නමුත්, එම මතය දැඩි ලෙස ප්‍රතික්ෂේප කළ චීනය එය, වෛරසයේ ව්‍යාප්තිය ගැන තම රටට චෝදනා කිරීමේ බටහිර කුමන්ත්‍රණයක් ලෙස හැඳින්වූවා.\nවෛරසයේ මූලාරම්භය ගැන ලෝක සෞඛ්‍ය සංවිධානය සිදුකළ මූලික විමර්ශනවලදී ප්‍රකාශ වූයේ එය ස්වභාවිකව සත්වයන්ගෙන් මිනිසුන්ට සංක්‍රමණය වූ වෛරසයක් විය හැකි බවයි.\nකෙසේ නමුත්, විමර්ශන සඳහා චීනය පූර්ණ සහයෝගයක් නොදැක්වූ බවට චෝදනා එල්ල වුණා.\nවෛරසයේ මූලාරම්භය සම්බන්ධයෙන් දින 90 ක් ඇතුළත බුද්ධි වාර්තාවක් සපයන්නැයි ජනපති ජෝ බයිඩ්න් නියෝග කර ඇත්තේ මෙවැනි වාතාවරණයක් මැදයි.\nලොව පුරා මිලියන සංඛ්‍යාත ජනතාවගේ ජීවිතවලින් වසරක් පැහැරගත් කොරෝනා වෛරස් වසංගතයේ මූලාරම්භය පිළිබඳව විමර්ශන විනිවිදභාවයකින් යුක්තව සිදුකළ යුතු බවට අමෙරිකානු සෞඛ්‍ය ලේකම් සේවියර් බෙකෙරා ලෝක සෞඛ්‍ය සංවිධානයෙන් ඉල්ලීමක්ද කළා.\nමේ අතර, කොරෝනා වෛරසය චීනය විසින් කෘතිමව නිෂ්පාදනය කරන ලද්දක් බවට දිගින් දිගටම චෝදනා කළ හිටපු ජනපති ඩොනල්ඩ් ට්‍රම්ප් නිව්යෝක් පෝස්ට් පුවත්පත වෙත ඊමේල් පණිවුඩයක් යොමුකරමින් ප්‍රකාශ කළේ තමා මුල සිටම වෛරසයේ මූලාරම්භය පිළිබඳව සැක පළ කළ බවයි.\nඑහිදී තමා දැඩි ලෙස විවේචනය කළ පුද්ගලයින් දැන් තම මතය නිවැරදි බව පිළිගනු ඇතැයිද ඔහු එමඟින් කියා සිටියා.",
       "URL": "https://www.hirunews.lk/272562/ජනපති-බයිඩ්න්-කොරෝනා-වෛරසයේ-මූලාරම්භය-ගැන-බුද්ධි-වාර්තාවක්-කැඳවයි",
       "Category": "Local News",
       "Parent URL": "https://www.hirunews.lk/local-news.php?pageID=1926"
}