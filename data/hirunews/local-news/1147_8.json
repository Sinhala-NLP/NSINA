{
       "Source": "hirunews",
       "Timestamp": "Tuesday, 24 May 2022 - 10:58",
       "Headline": "තෙල් සැපයුම් සීමාවන් වෙනස් කෙරේ",
       "News Content": "සිපෙට්කෝ පිරවුම්හල්වලින් ඉන්ධන නිකුත් කිරීම අද (24) සිට සීමා කර තිබෙනවා.\nඒ අනුව අද සිට යතුරු පැදි සඳහා රුපියල් 2500ක්, ත්‍රීරෝද රථ සඳහා රුපියල් 3000ක් ද, මෝටර් රථ සහ අනෙකුත් වාහන සඳහා රුපියල් 10000ක් ලෙසත් සීමා කර ඇති බවයි බලශක්ති අමාත්‍ය කංචන විජේසේකර පැවසුවේ.\nමීට පෙර යතුරුපැදි සඳහා රුපියල් 2000ක සීමාවක් පනවා තිබූ අතර ත්‍රීරෝද රථ සඳහා ඉන්ධන නිකුත් කෙරුණේ රුපියල් 2500ක සීමාවකටයි.\nඑමෙන්ම කාර් ඇතුළු අනෙකුත් මෝටර් රථ සඳහා මීට පෙර ඉන්ධන නිකුත් කෙරුණේ රුපියල් 8000ක උපරිමයට යටත්වයි.\nමෙලෙස රථවාහන සඳහා නිකුත් කෙරෙන ඉන්ධන සීමාවන් සංශෝධනය කරනු ලැබුවේ, අද අලුයම සිට ඉහළ දැමුණු ඉන්ධන මිලෙහි වෙනස් කිරීම් සමගයි.",
       "URL": "https://www.hirunews.lk/305151/තෙල්-සැපයුම්-සීමාවන්-වෙනස්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1147"
}