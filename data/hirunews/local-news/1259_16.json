{
       "Source": "hirunews",
       "Timestamp": "Thursday, 31 March 2022 - 13:51",
       "Headline": "විදුලි කප්පාදුවට හේතුව විදුලිබල ඇමතිනී පහදයි (වීඩියෝ)",
       "News Content": "විදුලි කප්පාදුවට මූලික වශයෙන් බලපා ඇත්තේ ජල විදුලි නිෂ්පාදනය අඩුවීම බව විදුලිබල ඇමතිණි පවිත්‍රා වන්නිආරච්චි ප්‍රකාශ කළා.\nකෙසේ වෙතත් ලංකා විදුලිබල මණ්ඩලයේ සභාපති එම්.එම්.සී. ෆර්ඩිනෑන්ඩු සඳහන් කළේ ලබන මස 02 වනදා ඩීසල් නෞකාවක් මෙරටට පැමිණෙන අතර එසේ වුවහොත් පවතින විදුලි කප්පාදුව පැය 04 දක්වා අඩු කළ හැකි බවයි.\nමොවුන් මෙම අදහස් දක්වනු ලැබුවේ ජනාධිපති මාධ්‍ය කේන්ද්‍රයේ අද කැඳවා තිබූ මාධ්‍ය හමුවට එක්වෙමින්.\nඑමෙන්ම, ඉදිරියේදී ගල් අගුරු ආනයනයට අවශ්‍ය කටයුතු ද මේ වන විට සැලසුම් කර ඇති බවයි ඇය කියා සිටියේ.\nකෙසේ වෙතත්, මාස 3ක් වසා දමා තිබූ කැනියොන් බලාගාරයේ විදුලි උත්පාදන කටයුතු අද ආරම්භ කර තිබෙනවා.\nඑම බලාගාරය වසා දමා තිබුණේ මාවුස්සාකැළේ ජලාශයේ සිට කැනියොන් ජල විදුලි බලාගාරය දක්වා ජලය රැගෙන යන භූ ගත උමං මාර්ගයේ නඩත්තු කටයුත්තක් හේතුවෙන්.\nඒ අනුව කැනියොන් බලාගාරයෙන් මෙගාවොට් 60ක විදුලි ධාරිතාවක් අද සිට ජාතික විදුලිබල පද්ධතියට එක්වනු ඇති.\nමේ අතර, අද පැය 13 ක කාලයක් දිවයිනටම බලපාන පරිදි විදුලිය කප්පාදුවක් සිදුකෙරෙනවා.\nවිදුලි කප්පාදුව මෙරට සියළු ක්ෂේත්‍රවලට බලපෑම් එල්ල කරන අතර ඒ හේතුවෙන් සංචාරකයින්ද දැඩි අපහසුතාවට පත්ව සිටිනවා.",
       "URL": "https://www.hirunews.lk/300850/විදුලි-කප්පාදුවට-හේතුව-විදුලිබල-ඇමතිනී-පහදයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1259"
}