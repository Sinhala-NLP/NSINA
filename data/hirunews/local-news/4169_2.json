{
       "Source": "hirunews",
       "Timestamp": "Sunday, 17 December 2017 - 7:19",
       "Headline": "කාන්තාව මියගියේ එන්නත විෂ වෙලාද ?",
       "News Content": "තයිරොයිඩ් ග්‍රන්ථියේ සැත්කමක් සිදු කිරිම සදහා නිර්වින්දන එන්නතක් ලබාදීමෙන් පසු ඇතිවු ආසාත්මිකතාවයක් හේතුවෙන් තඹුත්තේගම මූලික රෝහලේදී කාන්තාවක ජීවිතක්ෂයට පත්වූ බවට ඇගේ ඥාතින් චෝදනා කරනවා.\nමෙලෙස මිය ගොස් ඇත්තේ ගල්ගමුව - වරාවැව ප්‍රදේශයේ පදිංචි 46 හැවිරිදි කාන්තාවක්.\nසති කිහිපයකට පෙර සිට පෞද්ගලිකව වෛද්‍යවරයෙකුගෙන් ප්‍රතිකාර රැගෙන ඔහුගේ උපදෙස් මතයි පසුගිය 12 වනදා මෙම කාන්තාව සැත්කම සදහා රෝහලට ඇතුළත් වී ඇත්තේ.\n13 වනදා දහවල් කාලයේදී සැත්කම සිදු කිරිම සදහා අදාළ කාන්තාව ශල්‍යාගාරයට රැගෙන ගොස් ඇති බව සඳහන්.\nපැයකට පමණ පසුව ශල්‍ය වෛද්‍යවරයා මියගිය කාන්තාවගේ ඥාතීන්ට පවසා ඇත්තේ නිර්වින්දනය සදහා ඇයට ලබා දුන් එන්නත අසාත්මික වීම නිසා ඇගේ හෘදස්පන්ධනය නැවතී ඇති බවයි.\nහිරු  ප්‍රවෘත්ති අංශය මේ සම්බන්ධයෙන් තඹුත්තේගම මුලික රෝහලේ වෛද්‍ය අධිකාරි වෛද්‍ය හසිත අත්තනායකගෙන් විමසීමක් කළා.\nඔහු කියා සිටියේ ඇතිවූ අසාත්මිකතාවක් හේතුවෙන් ඇය වැඩිදුර ප්‍රතිකාර සඳහා අනුරාධපුර රෝහලට ඇතුළත් කිරීමෙන් අනතුරුව ජීවිතක්ෂයට පත්ව ඇති බවයි.",
       "URL": "https://www.hirunews.lk/178576/කාන්තාව-මියගියේ-එන්නත-විෂ-වෙලාද",
       "Category": "Local News",
       "Parent URL": "https://www.hirunews.lk/local-news.php?pageID=4169"
}