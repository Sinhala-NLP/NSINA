{
       "Source": "hirunews",
       "Timestamp": "Wednesday, 30 March 2022 - 16:14",
       "Headline": "ප්‍රදේශ කිහිපයක ජනතාවට කාලගුණයෙන් අවවාදාත්මක නිවේදනයක්",
       "News Content": "පළාත් කිහිපයක් සඳහා කාලගුණ විද්‍යා දෙපාර්තමේන්තුවේ ස්වභාවික විපත් පිළිබඳ පූර්ව අනතුරු ඇගවීමේ මධ්‍යස්ථානය විසින් උණුසුම් කාලගුණ තත්වය පිළිබඳ අවවාදාත්මක නිවේදනයක් නිකුත් කර තිබෙනවා.\nඅද පස්වරු 3.30ට මෙම නිවේදනය නිකුත් කර ඇත්තේ හෙට දිනයට වලංගු වන ආකාරයෙන්.\nඒ අනුව උතුර, උතුරු මැද සහ වයඹ පළාත්වලත් ත්‍රිකුණාමලය සහ මඩකලපුව දිස්ත්‍රික්වලත් ඇතැම් ස්ථානවලට උණුසුම් දර්ශකය, එනම් මිනිස් සිරුරට දැනෙන උණුසුම අවධානය යොමු කළ යුතු මට්ටමක පවතිනු ඇති බවටයි අපේක්ෂා කෙරෙන්නේ.\nමෙම තත්වය මත අදාළ ප්‍රදේශවල ජනතාව ක්‍රියා කළ යුතු ආකාරය සම්බන්ධයෙන් කාලගුණ විද්‍යා දෙපාර්තමේන්තුව උපදෙස් ලබාදී තිබෙනවා.\nඒ අනුව වැඩ බිම් තුල සිටින පුද්ගලයන් ප්‍රමාණවත් ලෙස ජලය පානය කළ යුතු අතර සෙවණ ඇති ස්ථානවල හැකි පමණ විවේක ගත යුතුයි.\nනිවෙස් තුල වැඩිහිටි සහ රෝගී පුද්ගලයින් පිළිබඳ විශේෂ සැලකිල්ලක් දැක්විය යුතු වනවා.\nවාහන තුල කුඩා ළමුන් තනිවම රඳවා නොයන ලෙසටයි උපදෙස් ලබාදෙන්නේ.\nඑළිමහනේ අධික වෙහෙසකාරී කටයුතු සීමා කළ යුතු අතර සෙවණ ඇති ස්ථානවල රැඳිය යුතු අතර ප්‍රමාණවත් ලෙස ජලය පානය කළ යුතුයි.\nඑමෙන්ම සුදු හෝ ලා පැහැති සැහැල්ලු ඇඳුම් භාවිතා කරන ලෙසට ද කාලගගුණ විද්‍යා දෙපාර්තමේන්තුව උපදෙස් ලබාදී තිබෙනවා.\nමේ අතර උතුරු පළාත හැර දිවයිනේ බොහෝ ප්‍රදේශවල සවස් කාලයේදී හෝ රාත්‍රී කාලයේදී තැනින් තැන වැසි හෝ ගිගුරුම් සහිත වැසි ඇතිවන බව කාලගුණ විද්‍යා දෙපාර්තමේන්තුව පවසනවා.\nසබරගමුව, මධ්‍යම සහ ඌව පළාත්වලත් ගාල්ල, මාතර සහ කුරුණෑගල දිස්ත්‍රික්වලත් ඇතැම් ස්ථානවලට මිලිමීටර් 75ට වැඩි තරමක තද වැසි ඇතිවීමේ හැකියාවක් පවතින බවයි එම දෙපාර්තමේන්තුව නිවේදනය කළේ.\nගිගුරුම් සහිත වැසි සමග ඇතිවිය හැකි තාවකාලික තද සුළංවලින් සහ අකුණු මගින් සිදුවන අනතුරු අවම කර ගැනීමට අවශ්‍ය පියවර ගන්නා ලෙසට ජනතාවගෙන් ඉල්ලීමක් කෙරෙනවා.",
       "URL": "https://www.hirunews.lk/300789/ප්‍රදේශ-කිහිපයක-ජනතාවට-කාලගුණයෙන්-අවවාදාත්මක-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=1260"
}