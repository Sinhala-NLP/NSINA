{
       "Source": "hirunews",
       "Timestamp": "Sunday, 18 June 2017 - 19:22",
       "Headline": "කොළඹ කසල බැහැර නොකිරීම ගැන ජනතාවගෙන් චෝදනා",
       "News Content": "කොළඹ නගරය ඇතුළු තදාසන්න ප්‍රදේශවල ඩෙංගු රෝගය ව්‍යාප්ත වන්නේ නිසි ආකාරයෙන් කසල බැහැර නොකිරීම සහ කාණු පද්ධති පවිත්‍ර නොකිරීම නිසා බවට ජනතාව චෝදනා කරනවා.\nදැනටමත් ඩෙංගු රෝගය පැතිර යාම හේතුවෙන් දිවයිනේ ප්‍රධාන පෙළේ රෝහල් සියල්ලම රෝගීන්ගෙන් පිරී ගොස් අවසන්.\nමේ වසරේ මුල් මාස හය තුළ පමණක් ඩෙංගු මරණ සංඛ්‍යාව 200 දක්වා ඉහළ ගොස් ඇති අතර, රෝගීන් සංඛ්‍යාවද 63 987 ක් දක්වා ඉහළ වර්ධනය වී තිබෙනවා.\nකොළඹ ජාතික රෝහලට දිනකට උණ රෝගින් 50 ත් 60 ත් අතර සංඛ්‍යාවක් ප්‍රතිකාර සදහා පැමිණෙන බවයි එම රෝහලේ අධ්‍යක්ෂ වෛද්‍ය අනිල් ජාසිංහ ප්‍රකාශ කළේ.\nකෙසේ වෙතත්, නගරවාසීන් චෝදනා කළේ නිසි ආකාරයට කසල බැහැර නොකිරීම සහ කාණු පද්ධති පවිත්‍ර නොකිරීම ඩෙංගු ව්‍යාප්තියට ප්‍රධාන හේතුවක් වී ඇති බවයි.\nසෞඛ්‍ය අමාත්‍ය රාජිත සේනාරත්න කොළඹ ඊයේ පැවති මාධ්‍ය හමුවකට එක්වෙමින් සඳහන් කළේ ඩෙංගු මදුරුවන් විනාශ කිරීම සඳහා  ඕස්ට්‍රේලියාවේ නවතම සොයා ගැනීමක ප්‍රතිඵල ශ්‍රී ලංකාවට නුදුරේදීම හිමිවනු ඇති බවයි.",
       "URL": "https://www.hirunews.lk/163859/කොළඹ-කසල-බැහැර-නොකිරීම-ගැන-ජනතාවගෙන්-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=4463"
}