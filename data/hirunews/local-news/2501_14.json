{
       "Source": "hirunews",
       "Timestamp": "Monday, 24 August 2020 - 13:32",
       "Headline": "තලතා සහ පොලිස්පති පූජිත් දේශපාලන පලිගැනීම් කොමිසමේ",
       "News Content": "රුසියාවේ හිටපු ශ්‍රී ලංකා තානාපති උදයංග වීරතුංග දේශපාලන පළිගැනීම් පිළිබඳ සෙවීමේ ජනාධිපති කොමිෂන් සභාව හමුවට පැමිණ තිබෙනවා.\nඅද උදෑසන 9යි 30ට පමණ මොහු එම කොමිසමට පැමිණි බවයි එහි සිටින හිරු වාර්තාකරු සඳහන් කළේ.\nනීත්‍යානුකූල අකාරයෙන් මෙරටට ගෙන්වන ලද කන්ටේනරයක් නීතිවිරෝධී බව පවසමින් අසත්‍ය සාක්ෂි ගොනු කර තමන්ට එරෙහිව නඩු පැවරූ බවට චෝදනා කරමින් අදාළ පැමිණිල්ල කොමිසම වෙත ඉදිරිපත් කර තිබුණා.\nඅදාළ පැමිණිල්ලේ සාක්ෂි විමසීම අද පළමුවරට සිදු කෙරෙන බවයි ජනාධිපති කොමිසමේ ප්‍රකාශකයෙකු සඳහන් කළේ.\nඑමෙන්ම අනිවාර්ය නිවාඩු යවා සිටින පොලිස්පති පූජිත් ජයසුන්දර සහ හිටපු ඇමතිණි තලතා අතුකෝරල ද අද පෙරවරුවේ දේශපාලන පලිගැනීම් පිළිබඳ සොයා බලන ජනාධිපති කොමිසම හමුවේ පෙනී සිටියා.\nඑම ස්ථානයේ සිටින අප වාර්තාකරුවන් කියා සිටියේ ලබන මස 14 වනදා යලි මෙම කොමිසම හමුවේ පෙනී සිටින ලෙසට දැනුම් දීමෙන් පසුව ඔවුන් එම කොමිසමෙන් මේ වනවිට පිටව ගිය බවයි.\nඒ සාක්ෂි විමසීමට අදාළව වගඋත්තරකරුවන් ලෙස නම් කරන ලද පිටපත් තමන්ට ලැබී නොමැති බවට මොවුන් නීතිඥයින් මාර්ගයෙන් කළ දැනුම් දීමට අනුවයි.\nහිටපු බන්ධනාගාර කොමසාරිස් එමිල් රන්ජන් ළමාහේවා විසින් කොමිසම වෙත ඉදිරිපත් කර තිබෙන පැමිණිල්ලකට අදාළවයි මොවුන් අද කොමිසම හමුවේ පෙනී සිටියේ.\n2012 වසරේ වැලිකඩ බන්ධනාගාරයේ ඇති වූ ගැටුමට අදාළව අසත්‍ය සාක්ෂි මත තමන්ට එරෙහිව නඩු පැවරීමට පසුගිය රජය කටයුතු කළ බවට ඔහු විසින් ඉදිරිපත් කර ඇති පැමිණිල්ලේ දැක්වෙනවා.",
       "URL": "https://www.hirunews.lk/248536/තලතා-සහ-පොලිස්පති-පූජිත්-දේශපාලන-පලිගැනීම්-කොමිසමේ",
       "Category": "Local News",
       "Parent URL": "https://www.hirunews.lk/local-news.php?pageID=2501"
}