{
       "Source": "hirunews",
       "Timestamp": "Sunday, 16 October 2022 - 11:12",
       "Headline": "ප්‍රතිවාදී නැමීබියාවෙන් ශ්‍රී ලංකාවට ලකුණු 164ක ඉලක්කයක්",
       "News Content": "ඔස්ට්‍රෙලියාවේ ගේලෝන්ග් ක්‍රීඩාංගණයේ දී මෙරට වේලාවෙන් උදෑසන 9.30ට ආරම්භ වූ පන්දුවාර 20-20 ක්‍රිකට් ලෝක කුසලානයේ පළමු වටයේ ඒ කාණ්ඩයේ තරගයේ දී ජයග්‍රහණය සඳහා ශ්‍රී ලංකා කණ්ඩායමට ලකුණු 164ක ඉලක්කයක් හිමිවුණා.\nඒ පන්දුවාර 20 අවසානයේ දී නැමීබියානු කණ්ඩායම කඩුලු 07ක් දැවී ලකුණු 163ක් ලබාගැනීමත් සමගයි.\nකාසියේ වාසියේ වරම දිනූ ශ්‍රී ලංකා කණ්ඩායමේ නායක දසුන්ගේ තීරණය මත පන්දුවට පහරදීම සඳහා ඇරයුම හිමිවූයේ ප්‍රතිවාදී නැමීබියානු කණ්ඩායමටයි.\nඒ අනුව පිටියට පිවිසි නැමීබියානු කණ්ඩායමේ ආරම්භක පිතිකරුවන් දෙපළට ශක්තිමත් ලකුණු පුවරුවක් තම කණ්ඩායම වෙනුවෙන් ගොඩනගන්නට හැකියාවක් ලැබුණේ නැහැ.\nශ්‍රී ලංකා පන්දු බලඇණියේ ආක්‍රමණශීලී පන්දු යැවීමත් සමග පිටිය මැද විටින් විට නැමීබියානු පිතිකරුවන් නිරුත්තර වන ආකාරයක් ද දක්නට ලැබුණා.\nමීට හොඳම සාක්ෂිය වන්නේ නැමීබියානු කණ්ඩායමේ මුල් පෙළ පිතිකරුවන් තිදෙනාම පන්දුවාර 05ක් නිමවීමටත් ඉහත යළි ක්‍රීඩාගාරයේ අසුන් ගත් ප්‍රේක්ෂකයින් බවට පත්වීමයි.\nවරින් වර මන්දගාමී පිතිකරණයක් නැමීබියානු කණ්ඩායමෙන් දිස්වුවත්, 07 වැනි කඩුල්ල වන විට ලකුණු පුවරුව ක්‍රමයෙන් සවිමත් වන්නට පටන් ගත්තේ පිටිය සිසාරා නැමීබියානු පිතිකරුවන් එල්ල කළ දැවැන්ත හයේ සහ හතරේ පහර නිසාවෙන්.\nනැමීබියානු කණ්ඩායමේ වැඩිම ලකුණු ලාභීන් වූයේ Jan Frylinck සහ JJ Smit පමණයි.\nඒ පිළිවෙළින් ලකුණු 43ක් සහ 31ක්.\nසෙසු ක්‍රීඩකයින්ගෙන් ස්ටෙෆන් භාර්ඩ් ලකුණු 26ක් ද නිකොල් සහ ජෙහාර්ඩ් ලකුණු 20කින් ද සිය කණ්ඩායමේ ලකුණු පුවරුව ශක්තිමත් කළා.\nපන්දු යැවීමේ දී ශ්‍රී ලංකා කණ්ඩායම වෙනුවෙන් නැමීබියානු තරගය තුළ දී වැඩිම කඩුලුලාභියා වූයේ ප්‍රමෝද් මධුෂාන් වන අතර ඔහු ලකුණු 37කට දවාගත් කඩුලු සංඛ්‍යාව 02ක්.\nචාමික, හසරංග, තීක්ෂණ අතරේ එක් කඩුල්ල බැගින් බිඳී ගියේ ශ්‍රී ලංකා කණ්ඩායමට ජයග්‍රහණය සඳහා පන්දු 120ක දී ලකුණු 164ක ඉලක්කයක් හිමිකර දෙමින්.",
       "URL": "https://www.hirunews.lk/318008/ප්‍රතිවාදී-නැමීබියාවෙන්-ශ්‍රී-ලංකාවට-ලකුණු-164ක-ඉලක්කයක්",
       "Category": "Local News",
       "Parent URL": "https://www.hirunews.lk/local-news.php?pageID=799"
}