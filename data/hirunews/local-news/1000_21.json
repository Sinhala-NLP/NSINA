{
       "Source": "hirunews",
       "Timestamp": "Friday, 22 July 2022 - 20:23",
       "Headline": "පිරවුම්හල් වෙත ඉන්ධන ලැබීම තවමත් ප්‍රමාණවත් නැතැයි බෙදුම්කරුවන් කියයි (වීඩියෝ)",
       "News Content": "හෙට දිනයේදී වාහනවල අංක තහඩුවේ 0,1 හා 2 යන අවසාන අංකවලට ඉන්ධන ලබා ගත හැකියි.\nඅද දිනයේදී සිපෙට්කෝ පිරවුම්හල් මගින් අංක තහඩුවේ අවසන් අංකය වන 6,7,8,9 දරණ රථවාහන සඳහායි ඉන්ධන ලබාදීම සිදුකෙරුණේ.\nඇතැම් ප්‍රදේශවල ඉන්ධන පිරවුම්හල් අසල කලහකාරි සිද්ධීන් ද වාර්තා වුණා.\nවාහනයේ අවසන් අංකය අනුව ඉන්ධන ලබාදීමේ වැඩපිලිවෙල සම්බන්ධයෙන් අදහස් පළ කළා. එහිදී ඛනිජ තෙල් බෙදුම්කරුවන්ගේ සංගමයේ ලේකම් කපිල නාඔටුන්න කියා සිටියේ පිරවුම්හල් වෙත ප්‍රමාණවත් පරිදි ඉන්ධන ලැබිය යුතු බවයි.\nඑසේම, තවත් පෙට්‍රල් නෞකාවක් මෙරටට පැමිණ ඇති අතර එහි සාම්පල් පරීක්ෂා කිරීමෙන් පසු බෙදා හැරීමට කටයුතු කරන බව ඛනිජ තෙල් අමාත්‍ය කංචන විජේසේකර ට්විටර් පණිවුඩයක් නිකුත් කරමින් සඳහන් කළා.\nමේ අතර, ඉන්ධන ලබා ගැනීමට ගිය පුද්ගලයන් දෙදෙනෙකු අවාසනාවන්ත ලෙස ජිවිතක්ෂයට පත්වීමේ සිදුවීම් දෙකක් අද වාර්තා වුණා. ඒ කින්නියා සහ මතුගම, පැලවත්ත යන ප්‍රදේශවලින්.\nඑහිදී ඉන්ධන ලබා ගැනීමේදී එහි සිටි පිරිස් අතර ඇති වූ තෙරපීමකිනුයි මතුගම - පැලවත්ත ප්‍රදේශයේ පුද්ගලයා ජිවිතක්ෂයට පත්ව තිබුණේ.\nදින කිහිපයකට පසුව එම පිරවුම්හලට අද පෙරවරුවේ ඉන්ධන ලැබීමත් සමග නිසි ක්‍රමවේදයක් නොමැතිව පාරිභෝගිකයන් ඉන්ධන ලබා ගැනීම සඳහා පැමිණ තිබෙනවා.\nඑහිදී ඇති වූ තෙරපීමකින් අදාළ පුද්ගලයා මියගොස් ඇති අතර, ඔහු වලල්ලාවිට ප්‍රදේශයේ පදිංචි අවුරුදු 70ක අයෙක්.\nමේ අතර කින්නියා නගරයේ අයි.ඕ.සී. පිරවුම්හලෙන් ඉන්ධන ලබා ගැනීම සඳහා පෝලිමේ රැදී සිටි 58 හැවිරිදි පුද්ගලයෙකු ද හදිසියේ ඇති වූ අසනීප තත්ත්වයක් හේතුවෙන් අද පෙරවරුවේ ජිවිතක්ෂයට පත්ව තිබුණා.\nමේ අතර, ගෘහස්ථ ගෑස් බෙදා හැරීමේ කටයුතු ද තවදුරටත් අඛන්ඩව සිදුකරන බව ලිට්රෝ සමාගම ප්‍රකාශ කළා.\nගෑස් මෙට්‍රික් ටොන් 3800ක් අඩංගු තවත් නෞකාවක් මේ වනවිට දිවයිනට ළගා වී තිබෙනවා.\nලිට්රෝ සමාගම සඳහන් කළේ නෞකාවේ ගෑස් ගොඩබෑමේ කටයුතු දැන් සිදුකරන බවයි. ජුලි මාසය අවසන් වීමට පෙර තවත් නෞකා 6 ක් දිවයිනට ලගා වීමට නියමිත බව ද එම සමාගම සඳහන් කළා.",
       "URL": "https://www.hirunews.lk/310697/පිරවුම්හල්-වෙත-ඉන්ධන-ලැබීම-තවමත්-ප්‍රමාණවත්-නැතැයි-බෙදුම්කරුවන්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1000"
}