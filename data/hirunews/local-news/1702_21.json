{
       "Source": "hirunews",
       "Timestamp": "Thursday, 09 September 2021 - 12:52",
       "Headline": "අත්‍යවශ්‍ය සේවා රෙගුලාසිවලට එරෙහිව විග්නේෂ්වරන්, ජගත් මානව හිමිකම් කොමසාරිස්වරියට ලියයි",
       "News Content": "අත්‍යවශ්‍ය ආහාර ද්‍රව්‍ය සැපයීම සහ ආහාර සැඟවීම වැළැක්වීම සඳහා ජනාධිපතිවරයා විසින් ගැසට් මගින් ප්‍රකාශයට පත් කෙරුණු හදිසි නීති රෙගුලාසි සම්බන්ධයෙන් පාර්ලිමේන්තු මන්ත්‍රී සී.වී. විග්නේෂ්වරන්ගේ නායකත්වයෙන් යුත් දෙමළ ජනතා ජාතික සන්ධානය ජගත් මානව හිමිකම් කොමසාරිස්වරිය වෙත ලිපියක් යොමු කර තිබෙනවා.\nජනාධිපතිවරයා විසින් ගැසට් මගින් ප්‍රකාශයට පත් කෙරුණු අදාළ හදිසි නීති රෙගුලාසි, පසුගිය 06 වැනිදා පාර්ලිමේන්තුවේදී වැඩි ඡන්ද 81 කින් සම්මත වුණා.\nඑම ලිපියට විග්නේෂ්වරන් මන්ත්‍රීවරයා මෙන්ම දෙමළ ජනතා ජාතික සන්ධානයේ සියලුම පක්ෂවල නායකයින් අත්සන් තබා ඇති බව සඳහන්.\nඅදාළ ලිපියේ දැක්වෙන්නේ අත්‍යවශ්‍ය ආහාර ද්‍රව්‍ය සැපයීම සහ ආහාර සැඟවීම වැළැක්වීම සඳහා රජය විසින් සම්මත කරගත් හදිසි නීති රෙගුලාසි මෙරට හමුදා පාලනයක් කරා යොමු කෙරෙන බවයි.\nඑවැනි තත්ත්වයන් මීට පෙරද මෙරට අත්දැකීමට හැකිවුණා. මේ නිසා මේ මස අවසානයේ එහි වලංගු කාලසීමාව අවසන්වීමට ඉඩ හැරියොත් මිස මෙරට මානව හිමිකම් උල්ලංඝනය වීමට එමඟින් බලපෑම් ඇති කළ හැකියි.\nපාර්ලිමේන්තුවේ අනුමැතියකින් තොරව එය දීර්ඝ කළහොත් අදහස් ප්‍රකාශ කිරීමේ සහ එක්රැස්වීමේ නිදහස ඇතුළු මිනිස් අයිතිවාසිකම් පහසුවෙන් උල්ලංඝනය කිරීමට අදාළ රෙගුලාසි යොදාගත හැකි බවයි මන්ත්‍රීවරයා විසින් යොමුකළ ලිපියේ දැක්වෙන්නේ.\nජිනීවා මානව හිමිකම් මණ්ඩලයේ 48 වන සැසිවාරය ලබන 13 වැනිදා ආරම්භ වන අතර, එය ඉලක්ක කරගෙනයි අදාළ ලිපිය යොමුකර ඇත්තේ.\nමෙම සැසිවාරයේදී ජගත් මානව හිමිකම් කොමසාරිස් මිෂෙල් බැචලේ විසින් ශ්‍රී ලංකාවේ මානව හිමිකම් තත්ත්වය පිළිබඳ යාවත්කාලීන කළ වාචික කරුණු දැක්වීමක් සිදුකිරීමට නියමිතයි.\nමේ අතර, ශ්‍රී ලංකා මානව හිමිකම් කොමිසම් සභාවේ හිටපු කොමසාරිස්, මහාචාර්ය ප්‍රතිභා මහානාමහේවා මාධ්‍ය වෙත අදහස් දක්වමින් කියා සිටියේ අත්‍යවශ්‍ය රෙගුලාසි හරහා රටේ ඇතැම් පිරිස් වැරදි වැටහීමක සිටින බවයි.\nඒ සම්බන්ධයෙන් විදේශ කටයුතු අමාත්‍යාංශය ඇතුළු රජයේ පාර්ශවයන් ජාත්‍යන්තරයට කරුණු පැහැදිලි කළ යුතු බවයි ඔහු වැඩිදුරටත් සඳහන් කළේ.",
       "URL": "https://www.hirunews.lk/281765/අත්‍යවශ්‍ය-සේවා-රෙගුලාසිවලට-එරෙහිව-විග්නේෂ්වරන්-ජගත්-මානව-හිමිකම්-කොමසාරිස්වරියට-ලියයි",
       "Category": "Local News",
       "Parent URL": "https://www.hirunews.lk/local-news.php?pageID=1702"
}