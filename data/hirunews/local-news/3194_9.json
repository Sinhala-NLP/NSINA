{
       "Source": "hirunews",
       "Timestamp": "Saturday, 17 August 2019 - 12:58",
       "Headline": "ගෝඨාභය රාජපක්ෂ අද මැදමුලනින් ගමන් අරඹයි",
       "News Content": "ශ්‍රී ලංකා පොදුජන පෙරමුණ ප්‍රමුඛ ඒකාබද්ධ විපක්ෂයේ ජනාධිපති අපේක්ෂක හිටපු ආරක්ෂක ලේකම් ගෝඨාභය රාජපක්ෂ අද උදෑසන සිය උපන්ගම වන මැදමුලන ප්‍රදේශයට පැමිණියා.\nඑහිදී ජනතාව ඔහු මහත් හරසරින් පිළිගත් අතර, පසුව මැදමුලනේ පිහිටි ඩී.ඒ. රාජපක්ෂ කෞතුකාගාරය වෙත පැමිණ එහි නිර්මාණය කර ඇති සිය දෙමාපියන්ගේ පිළිරූවලට පුෂ්පෝහාරද දැක්වූ බවයි හිරු වාර්තාකරු සඳහන් කළේ.\nඑම අවස්ථාවට ශ්‍රී ලංකා පොදුජන පෙරමුණේ නායක, විපක්ෂ නායක මහින්ද රාජපක්ෂ, පාර්ලිමේන්තු මන්ත්‍රී චමල් රාජපක්ෂ ඇතුලූ ඒකාබද්ධ විපක්ෂය නියෝජනය කරන මන්ත්‍රීවරුන් කිහිපදෙනෙකු ද එක්ව සිටියා.\nඑහි පැවති ආගමික වතාවත්වලින් අනතුරුව ජනතාව අමතමින් ජනාධිපති අපේක්ෂක හිටපු ආරක්ෂක ලේකම් ගෝඨාභය රාජපක්ෂ කියා සිටියේ සිය උපන්ගමේ ජනතාවගේ සහය තම දේශපාලන කටයුතුවලට අවශ්‍ය බවයි.\nමේ අතර ජනාධිපති අපේක්ෂක හිටපු ආරක්ෂක ලේකම් ගෝඨාභය රාජපක්ෂ අද පස්වරුවේ දෙවිනුවර - විෂ්ණු දේවාලය වෙත පැමිණෙනවා.\nඉන් අනතුරුව ඔහු මාතර බෝධිය අසලට පැමිණෙන අතර, පසුව ගාල්ල නගරයටත්, හික්කඩුව - සීනිගම දේවාලයටත් පැමිණීමට නියමිතයි.",
       "URL": "https://www.hirunews.lk/222408/ගෝඨාභය-රාජපක්ෂ-අද-මැදමුලනින්-ගමන්-අරඹයි",
       "Category": "Local News",
       "Parent URL": "https://www.hirunews.lk/local-news.php?pageID=3194"
}