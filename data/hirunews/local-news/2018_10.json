{
       "Source": "hirunews",
       "Timestamp": "Thursday, 15 April 2021 - 17:11",
       "Headline": "කැකිරාවෙන් ඇසුණු හද සසල කරන නොමිනිස් ක්‍රියාව",
       "News Content": "“ඔබේ සුරතලාගේ හිස සුන් මළසිරුරක් හදිසියේ හෝ නෙත ගැටුණොත්..?”\nබල්ලා සහ මිනිසා අතර සමීප සබැඳියාව ශිලා යුගය දක්වා දිව යන්නක්.\nබල්ලා මිනිසාගේ සමීපතම මිතුරා වන්නේත් මේ ආදී සබැඳියාවේ ප්‍රථිපලයක් ලෙසටමයි.\nමෙරට ජන සමාජය තුළත් බල්ලා සහ මිනිසා අතර ඇති සමීප සබැදියාව කෙතරම්ද යන්න පැහැදිලි වන ඓතිහාසික කරුණු සටහන්ව තිබෙනවා.\nවිජය කුමරු තම්බපන්නියෙන් මෙරටට ගොඩ බසින විට කපු කටිමින් සිටි කුවේණියගේ තනි නොතනියට සිටියේද බල්ලෙක් බව මහාවංශයේ සඳහන්.\nඇතැම් අවස්ථාවල තනි නොතනියටත් සුරතලයටත් ආරක්ෂාවටත් නිවෙසක ඇති දැඩි කරන බල්ලාට හිමි වන්නේ පවුලේ සාමාජිකයින්ට හා  සමතැනක්.\nඑතරම් ආදරෙන් ඇතිදැඩි කරනා ඔබේ සුරතලාගේ හිස සුන් මළ සිරුරක් හදිස්සියෙවත් ඔබ නෙත ගැටු නොත් ඇතිවන හැඟීම කෙබඳුද.\nඑවන් වූ මේ ශෝක ජනක පුවත අපට වාර්තා වන්නේ කැකිරාව ප්‍රදේශයෙන්.\nසිංහල අවුරුදු උදාවට හෝරා කිහිපයක් තිබියදී නිවසේ ඔබ මොබ දිව ගිය බ්‍රයිට්ගේ හිස පුපුරා යන්නේ බල්ලෙකුටත් එහා පහත තත්ත්වයට ඇද වැටුණු නොමිනිසුගේ ක්‍රියා කලාපයක් හේතුවෙන්.\nබ්‍රයිට්ගේ හිමිකරු පවසන ආකාරයට ඔවුන්ගේ වත්ත පහළ දමා තිබු හක්ක පටස් නමැති සතුන් දඩයමට යොදා ගන්නා උගුලකට හසු වෙමින් මේ අවාසනාවන්ත සිදුවීමට බල්ලා ගොදුරු වී තිබෙනවා.\nසිද්ධියට සම්බන්ධ සැකකරු බ්‍රයිට්ගේ හිමිකරුවන් විසින්ම කැකිරාව පොලිසියට භාර දී ඇති අතර එහිදී සිදු කළ ප්‍රශ්න කිරීම්වලදී අදාළ පුද්ගලයා පවසා ඇත්තේ එය තමන් විසින් වල් ඌරන් සඳහා අටවා තැබුවක් බවයි.\nකෙසේ වෙතත් මිය ගිය බ්‍රයිට් සුනඛයාගේ හිමිකරු පවසන්නේ සිය ඉඩම වටා හොඳින් ආවරණය කර කම්බි ගසා ඇති පසුබිමක සිය ඉඩම තුළ මෙම උගුල ඇටවීම හරහා වල් ඌරන් ඉලක්ක කරගත නොහැකි බවයි.\nඑබැවින් මෙම සිද්ධිය සම්බන්ධයෙන් නීතිය නිසිලෙස ක්‍රියාත්මක වී බ්‍රයිට්ට සාධාරණයක් කරනු ඇතැ යි ඔහු අපේක්ෂා කරනවා.",
       "URL": "https://www.hirunews.lk/268523/කැකිරාවෙන්-ඇසුණු-හද-සසල-කරන-නොමිනිස්-ක්‍රියාව",
       "Category": "Local News",
       "Parent URL": "https://www.hirunews.lk/local-news.php?pageID=2018"
}