{
       "Source": "hirunews",
       "Timestamp": "Saturday, 29 July 2023 - 17:01",
       "Headline": "සමුගැනීම සම්බන්ධයෙන් නම්, මට දැන්ම ම යන්න අදහසක් නැහැ - James Anderson",
       "News Content": "තමන්ට තවමත් ක්‍රිකට් ක්‍රීඩාවෙන් සමුගැනීමේ අදහසක් නොමැති බව එංගලන්ත වේගපන්දු යවන ක්‍රීඩක James Anderson විසින් නැවත වරක් අවධාරණය කර තිබෙනවා.\nමේ දිනවල පැවැත්වෙන 2023 අළුබඳුන ක්‍රිකට් තරගාවලියේ දී James Anderson විසින් සිය සුපුරුදු රිද්මයෙන් බැහැරව ක්‍රීඩා කරන බව පෙනී යාමත් සමඟින් ඔහු ක්‍රීඩාවට සමුදේවි ද යන ගැටලුව නැවත ප්‍රධාන මාතෘකාවක් බවට පත්වුනා.\nමෙතෙක් තරගාවලියේ තරග 4ක දී ඉනිම් 7ක් තුළ පන්දු යවා ඇති Anderson විසින් දවා ගැනීමට සමත් වී ඇත්තේ කඩුලු 5ක් පමණයි.\nනමුත් මෙතෙක් තරගාවලියේ තරග පහක ඉනිම් 6ක් තුළ කඩුලු 6ක් දවා ගැනීමට එංගලන්තය තුන් ඉරියව් ක්‍රීඩක Joe Root විසින් පවා සමත් වී තිබෙනවා.\nAnderson කණ්ඩායමේ නිත්‍ය වේගපන්දු යවන්නෙකු ලෙස ක්‍රීඩා කළත්, Rootටත් වඩා පසුපසින් සිටීම ඊයේ (28) දිනයෙ දී සමාජ මාධ්‍යජාලා ඔස්සේ ද කතාබහට ලක් වෙන අයුරු දකින්නට ලැබුණා.\nඑමෙන්ම 2023 අළුබඳුන තරගාවලියේ අවසන් ටෙස්ට් තරගයේ සිව්වැනි දිනය වන හෙට (30) දිනයේ දී Anderson විසින් සිය 41 වැනි උපන්දිනය ද සැමරීමට නියමිතයි.\nනමුත් තමන්ට තවමත් ජාත්‍යන්තර ක්‍රිකට් ක්‍රීඩාවට සමුදීමට කිසිදු අදහසක් නොමැති බවයි Anderson නම් පවසන්නේ.\n“මම විසින් ම තීරණයක් ගන්න කැමතියි. නමුත් කතාවලට සවන් නොදී ඉන්න මම උත්සාහ කරනවා. මොකද පසුගිය වසර 6ක කාලය තුල, සමහර විට ඊටත් වඩා දිගු කාලයක් තිස්සේ මට ඒ ප්‍රශ්නය තිබුණා (ක්‍රීඩාවෙන් සමුගැනීම ගැන).\nඔබ පන්දු යවන්නකු ලෙස 30 වැනි වියට පා තැබූ වහාම ‘ඔබට තව කොපමණක් කාලයක් ඉතුරු වෙලා තියෙනවා ද?’ කියලා අහන්න පටන් ගන්නවා.\nපසුගිය වසර තුන, හතරක කාලය තුළ මම වෙන කවරදාකටත් වඩා හොඳින් පන්දු යැවුවා කියලා මට හිතෙනවා.\nමම ඉතා හොඳ පාලනයකින් යුතුව පන්දු යවන බව මට දැනෙනවා. මගේ ශරීරය හොඳින් තියෙනවා. මගේ දක්ෂතා එදා වගේම අදත් හොඳින් තියෙනවා.\nඒ නිසා මම නරක (දුර්වල) ලෙස පන්දු යවනවා කියලා හෝ මගේ වේගය අඩු වෙලා කියලා මට හිතෙන්නේ නැහැ. මට තවමත් මේ කණ්ඩායම වෙනුවෙන් බොහෝ දේවල් ලබා දෙන්න පුළුවන් කියලයි හැඟෙන්නේ.”\nසමුගැනීම පිළිබඳ ඇසෙන ප්‍රශ්න නිසා තමන් කන් වසා ගෙන සිටින බව පවසන Anderson විසින් අවධාරණය කරන්නේ මෙවැනි අසාර්ථක කාල සමයන් වෘත්තීය ක්‍රීඩකයින්ට මුණ ගැසෙන බවයි.\n“අවාසනාවන්ත ලෙස අපි දන්නවා වෘත්තීය ක්‍රීඩකයින්ට මේ වගේ අසීරු කාල මුණ ගැහෙනවා. ඒක ඔබ පන්දු යවන්නෙක් වුනත් පිතිකරුවෙක් වුනත් වෙන දෙයක්.”\nතමන් තවමත් සිය උපරිමයෙන් කඩුලු දවා ගැනීමට උත්සාහ කරන බවයි Anderson පවසන්නේ. නමුත් අවාසනාවන්ත ලෙස ඔහුගේ උපරිම උත්සාහය හෝ එසේ කඩුලු දවා ගැනීමට පිටිවහලක් වුනේ නැහැ.\nපස් වැනි අළුබඳුන ටෙස්ට් ක්‍රිකට් තරගයේ ඕස්ට්‍රේලියානු පළමු ඉනිමේ දී (ඊයේ) ඔහු විසින් දවා ගැනීමට සමත් වුනේ එක් කඩුල්ලක් පමණයි.\nක්‍රීඩාවට සමුදීම තමන්ගේ තනි තීරණයක් වුව ද, තවදුරටත් කණ්ඩායමට තෝරා ගන්නවා ද නැද්ද යන්න තමන්ගේ අතේ ඇති තීරණයක් නොවන බවත් Anderson විසින් වටහා ගෙන තිබෙනවා.\n“තේරීම් කටයුතු (කණ්ඩායමට) වෙනස් ම දෙයක්. Stokesy සහ Baz (Brendon McCullum) කියනවා නම් අපි හිතපු තරම් ඔබ කඩුලු ගත්තේ නැහැ කියලා, මගෙන් ඒකට විරෝධයක් නැහැ.\nනමුත් සමුගැනීම සම්බන්ධයෙන් නම්, මට දැන්ම ම යන්න අදහසක් නැහැ. තව ගොඩක් දේවල් දෙන්න ඉතුරු වෙලා තියෙනවා කියලයි මට දැනෙන්නේ.”",
       "URL": "https://www.hirunews.lk/342965/සමුගැනීම-සම්බන්ධයෙන්-නම්-මට-දැන්ම-ම-යන්න-අදහසක්-නැහැ-james-anderson",
       "Category": "Local News",
       "Parent URL": "https://www.hirunews.lk/local-news.php?pageID=141"
}