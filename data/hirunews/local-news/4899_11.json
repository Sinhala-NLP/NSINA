{
       "Source": "hirunews",
       "Timestamp": "Wednesday, 31 August 2016 - 14:58",
       "Headline": "Update : සරසවි සිසුන්ට කොල්ලුපිටියේදී කඳුලු ගෑස්",
       "News Content": "මාළඹේ පෞද්ගලික වෛද්‍ය විද්‍යාලයට එරෙහිව විරෝධතාවක නිරත සරසවි සිසුන් පිරිසකට සහ දඹුල්ලේදී පොලීසියට විරෝධය පළ කළ ක්‍රීඩාලෝලීන් පිරිසකට අද පොලීසිය කඳුලූ ගෑස් සහ ජල ප්‍රහාර එල්ල කළා.\nමාලඹේ පෞද්ගලික වෛද්‍ය විද්‍යාලය අහෝසි කරන ලෙස ඉල්ලා අන්තර් විශ්වවිද්‍යාලයීය ශිෂ්‍ය බලමණ්ඩලය සහ තවත් ශිෂ්‍ය සංගම් කිහිපයක් සංවිධාන කර තිබූ විරෝධතා පාගමනට පොලිසිය ජල සහ කඳුළු ගෑස් ප්‍රහාරය එල්ල කළේ කොල්ලූපිටිය මංසන්ධියේදියි.\nඅද දහවල් ශ්‍රී ජයවර්ධනපුර විශ්වවිද්‍යාලය අසලින් ආරම්භ කළ මෙම පාගමන සඳහා අන්තර් විශ්වවිද්‍යාලයීය භික්ෂු බලමණ්ඩලය සහ වෛද්‍ය පීඨ ශිෂ්‍ය ක්‍රියාකාරී කමිටුවද එක්ව සිටියා.\nසරසවි සිසුන්ගේ පාගමන එතැන් සිට විජේරාම මංසන්ධියට පැමිණ හයිලෙවල් මාර්ගය ඔස්සේ කොළඹ දෙසට පැමිණෙන අතරතුරදී හයිලෙවල් මාර්ගයේ හටගත්තේ දැඩි රථවාහන තදබදයක්.\nපාගමන අතරතුර මිරිහාන පොලිසියේ නිලධාරීන් කොළඹ කොටුව මහේස්ත්‍රාත් අධිකරණයෙන් ලබාගත් නියෝගයක් සිසුන්ට ලබාදීමට කටයුතු කළත්, ඔවුන් එය භාර ගත්තේ නැහැ.\nමහජන පීඩා අවම වන පරිදි පාගමනේ නිරත වන ලෙස දන්වමින් අධිකරණය එම නියෝගය ලබා දී තිබුණා.\nහයිලෙවල් මාර්ගය ඔස්සේ පැමිණි ඔවුන් තුන්මුල්ල මංසන්ධිය පසුකරමින් ගාලූ පාරට පිවිසි අතර, බම්බලපිටිය හරහා ඔවුන් කොල්ලූපිටිය දෙසට ගමන් කළා.\nකොල්ලූපිටිය මංසන්ධියෙන් ඔවුන් අරලියගහ මන්දිරය දෙසට පිවිසීමට උත්සාහ කිරීමත් සමඟයි පොලිසිය ජල සහ කඳුළු ගෑස් ප්‍රහාරයක් එල්ල කළේ.\nමේ අතර ශ්‍රී ලංකාව සහ  ඕස්ට්‍රේලියාව අතර දඹුල්ලේ පැවැත්වෙන හතරවන එක්දින තරඟය නැරඹීමට ප්‍රවේශපත්‍ර නොලැබුණු බව පවසමින් ක්‍රීඩාලෝලීන් පිරිසක් විරෝධතාවයේ යෙදීමත් සමඟ දඹුල්ලේ අද උණුසුම් තත්ත්වයක් හටගත්තා.\nඔවුන් කුරුණෑගල - දඹුල්ල ප්‍රධාන මාර්ගය අවහිර කරමින් විරෝධතාවයේ නිරතවූ අතර, පසුව තත්ත්වය පාලනය කිරිම සඳහා පැමිණි පොලිස් නිලධාරීන්ට ගල්මුල් ප්‍රහාරයක්ද එල්ල කළ බවයි අප වාර්තාකරු ප්‍රකාශ කළේ.\nපිරිස විසුරුවා හැරීමට පොලීසිය කඳුලූ ගෑස් සහ ජල ප්‍රහාර එල්ල කර ඇති අතර අනතුරුව ඔවුන් විසිර ගිය බව දඹුල්ල පොලීසිය කියා සිටියා.\nWednesday, 31 August 2016 - 15.40\n---------------------------------------------------------\nමාලඹේ පෞද්ගලික වෛද්‍ය විද්‍යාලයට එරෙහිව අන්තර් විශ්වවිද්‍යාලයීය ශිෂ්‍ය බල මණ්ඩලය ඇතුලූ ශිෂ්‍ය සංගම් කිහිපයක් සංවිධාන කළ පා ගමන මේ වනවිට ගාලූ පාරට අවතීර්ණ වී තිබෙනවා.\nඒ, තුන්මුල්ල මංසන්ධිය පසු කරමින්.\nසිසුන් මෙම පා ගමන ආරම්භ කළේ ශ්‍රී ජයවර්ධනපුර විශ්වවිද්‍යාලය අසලින්.\nWednesday, 31 August 2016 - 14.58\n---------------------------------------------------------\nමාලඹේ පෞද්ගලික වෛද්‍ය විද්‍යාලයට එරෙහිව අන්තර් විශ්වවිද්‍යාලයීය ශිෂ්‍ය බල මණ්ඩලය සංවිධාන කළ පා ගමන මේ වනවිට කිරුළපන පසුකරමින් කොළඹ දෙසට ගමන් කරමින් තිබෙනවා.\nඔවුන් මෙම පා ගමන ආරම්භ කළේ ශ්‍රී ජයවර්ධනපුර විශ්වවිද්‍යාලය අසලින්.\nපොලීසිය පා ගමන නතර කරන ලෙසට සඳහන් අධිකරණ නියෝගයක් රැගෙන ආවද තමන් එය භාර නොගත් බවයි අන්තර් විශ්වවිද්‍යාලයීය ශිෂ්‍ය බල මණ්ඩලයේ ප්‍රකාශකයෙකු හිරු ප්‍රවෘත්ති අංශයට සඳහන්කළේ.",
       "URL": "https://www.hirunews.lk/141915/update-සරසවි-සිසුන්ට-කොල්ලුපිටියේදී-කඳුලු-ගෑස්",
       "Category": "Local News",
       "Parent URL": "https://www.hirunews.lk/local-news.php?pageID=4899"
}