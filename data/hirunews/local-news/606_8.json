{
       "Source": "hirunews",
       "Timestamp": "Thursday, 12 January 2023 - 23:14",
       "Headline": "ඇතිමලේ පොලිසියේ OIC අත්අඩංගුවට",
       "News Content": "ගංජා සමඟ අත්අඩංගුවට ගත් මොණරාගල කොට්ඨාස භාර ජ්‍යෙෂ්ඨ පොලිස් අධිකාරි සිසිල කුමාර සම්බන්ධයෙන් සිදුකරන විමර්ශනවලට අදාළව ඇතිමලේ පොලිසියේ ස්ථානාධිපති සුදත් ධර්මදාස අපරාධ පරීක්ෂණ දෙපාර්තමේන්තුව අත්අඩංගුවට ගෙන තිබෙනවා.\nමොණරාගල කොට්ඨාසය භාර ජ්‍යෙෂ්ඨ පොලිස් අධිකාරි සිසිල කුමාර, නිවසේ සිවිලිමේ සඟවා තිබූ වියළි ගංජා කිලෝග්‍රෑම් 15ක් සමඟ පසුගිය 08 වනදා රාත්‍රියේ දී පොලිස් විශේෂ කාර්ය බලකාය අත්අඩංගුවට ගනු ලැබුවා.\nඑහි දී ජ්‍යෙෂ්ඨ පොලිස් අධිකාරිවරයා සමඟ ඔහුගේ රියදුරු ලෙස කටයුතු කළ පොලිස් කොස්තාපල්වරයෙකු, තවත් පොලිස් සැරයන්වරයෙකු, මොණරාගල ප්‍රදේශයේ පදිංචිකරුවෙකු සහ මොරටුව එගොඩඋයන ප්‍රදේශයේ පදිංචිකරුවන් දෙදෙනෙකුද අත්අඩංගුවට ගත් බවයි.\nපසුව ඔවුන් මොණරාගල මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව රඳවාගෙන ප්‍රශ්න කිරීමට අවසර ලබාදුන්නා.\nප්‍රශ්න කිරීම්වලදී අනාවරණ වී ඇත්තේ අදාළ ගංජා තොගය ජ්‍යෙෂ්ඨ පොලිස් අධිකාරිවරයාගේ උපදෙස් මත ඇතිමලේ පොලිස් ස්ථානාධිපතිවරයා විසින් ලබාදී ඇති බවයි.\nඒ අනුවයි ඊයේ (12) දිනයේ දී ඔහුව අපරාධ පරීක්ෂණ දෙපාර්තමේන්තුව මගින් අත්අඩංගුවට ගෙන ඇත්තේ.",
       "URL": "https://www.hirunews.lk/324902/ඇතිමලේ-පොලිසියේ-oic-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=606"
}