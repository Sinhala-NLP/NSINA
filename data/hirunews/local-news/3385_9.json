{
       "Source": "hirunews",
       "Timestamp": "Thursday, 25 April 2019 - 12:45",
       "Headline": "ජනපති ප්‍රධානත්වයෙන් සර්ව පාක්ෂික සමුළුව ඇරඹේ - අගමැති, විපක්ෂ නායකත් පැමිණේ",
       "News Content": "රට තුළ මතුව ඇති තත්ත්වය සහ ඉදිරි ක්‍රියාමාර්ග පිළිබද සාකච්ඡා කිරීමට කැඳවූ සර්වපාක්ෂික සමුළුව ජනාධිපති මෛත්‍රිපාල සිරිසේනගේ ප්‍රධානත්වයෙන්  මේ වනවිට ආරම්භ වී තිබෙනවා.\nඒ, ජනාධිපති ලේකම් කාර්යාලයේදියි.\nමේ සඳහා අග්‍රාමාත්‍ය රනිල් වික්‍රමසිංහ, විපක්ෂ නායක මහින්ද රාජපක්ෂ ඇතුලූ පක්ෂ නියෝජිතයන් රැසක් එක්ව සිටිනවා.\nඑහි සිටින හිරු වාර්තාකරු කියා සිටියේ දෙමළ ජාතික සන්ධානයේ නායක ආර්. සම්බන්ධන්, එම සන්ධානයේ මාධ්‍ය ප්‍රකාශක පාර්ලිමේන්තු මන්ත්‍රී එම්.ඒ. සුමන්දිරන්, ජනතා විමුක්ති පෙරමුණ නියෝජනය කරමින් එහි ප්‍රචාරක ලේකම් පාර්ලිමේන්තු මන්ත්‍රී විජිත හේරත් සහ දේශපාලන මණ්ඩල සභික කේ.ඩී. ලාල්කාන්ත එක්ව සිටින බවයි.\nමෙම සමුළුවට මහජන එක්සත් පෙරමුණේ නායක දිනේෂ් ගුණවර්ධන, ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ, පිවිතුරු හෙළ උරුමයේ නායක පාර්ලිමේන්තු මන්ත්‍රී උදය ගම්මන්පිලද එක්වුණා.\nදෙමළ ප්‍රගතිශීලි සන්ධානයේ නායක අමාත්‍ය මනෝ ගනේෂන්, අමාත්‍ය පලනි දිගම්බරම්, ශ්‍රී ලංකා මුස්ලිම් කොංග්‍රසයේ නායක අමාත්‍ය රවුෆ් හකීම්, සමස්ත ලංකා මහජන කොංග්‍රසයේ නායක රිෂාඩ් බදියුදීන් ඇතුලූ පක්ෂ නායකයන් මෙම සර්වපාක්ෂික සමුළුවට සහභාගිවී සිටිනවා.\nජනාධිපති මෛත්‍රීපාල සිරිසේනගේ ප්‍රධානත්වයෙන් ජනාධිපති කාර්යාලයේදී සර්ව ආගමික කමිටුව ද අද පස්වරු 4 ට රැස්වීමට නියමිත බවයි ජනාධිපති මාධ්‍ය අංශය සඳහන් කළේ.\nඊට මෙරට සියලූම ආගමික නායකයින් පැමිණීමට නියමිත බවයි වාර්තාවන්නේ.",
       "URL": "https://www.hirunews.lk/215149/ජනපති-ප්‍රධානත්වයෙන්-සර්ව-පාක්ෂික-සමුළුව-ඇරඹේ-අගමැති-විපක්ෂ-නායකත්-පැමිණේ",
       "Category": "Local News",
       "Parent URL": "https://www.hirunews.lk/local-news.php?pageID=3385"
}