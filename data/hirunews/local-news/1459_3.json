{
       "Source": "hirunews",
       "Timestamp": "Thursday, 30 December 2021 - 22:33",
       "Headline": "නීතිවිරෝධී වැලිගොඩ දැමීමෙන් අරලගංවිල උණුසුම් (වීඩියෝ)",
       "News Content": "බලපත්‍ර නීති උල්ලංඝනය කරමින් අරලගංවිල ප්‍රදේශයේ වැලි ගොඩ දැමීම හේතුවෙන් කුඩා ඔය අමුණට සහ වාරිපද්ධතියට හානි වන බවට පවසමින් ප්‍රදේශයේ ගොවි සංවිධාන නියෝජිතයන් අද තෙවන දිනටත් සත්‍යග්‍රහයක නිරත වනවා.\nඔවුන් චෝදනා කරන්නේ තම විරෝධතා හමුවේ අවස්ථා කිහිපයකදී වැලි ගොඩදැමීම නතර කළ ද බලධාරීන්ගේ මැදිහත්වීමෙන් එය යළි ආරම්භ කර ඇති බවටයි.\nඅරලගන්විල 503 කුඩාඔය අමුණට සහ වාරි මාර්ග පද්ධතියටත්, ගං ඉවුරට සහ ප්‍රධාන මාර්ගයේ පාලමකට හානි සිදුවන අයුරින් බලපත්‍ර නීති උල්ලංඝනය කරමින් මෙම පිරිස් කලක සිට වැලි ගොඩ දමමින් සිටින බවට ප්‍රදේශවාසීන් චෝදනා\nකරමින් සත්‍යග්‍රහයක් ආරම්භ කළේ පෙරේදායි.\nගොවි සංවිධාන පෙන්වා දෙන්නේ ශ්‍රී ලංකා මහවැලි අධිකාරිය ද මෙම නීතිවිරෝධී වැලිගොඩ දැමීම සදහා අනුමැතිය ලබා දී ඇති බවයි.\nඒ හේතුවෙන් එම ප්‍රදේශයට දැඩි පරිසර හානියක් මෙන්ම වාරිමාර්ග පද්ධතියට ද දැඩි බලපෑමක් සිදුවන බවටයි ගොවි සංවිධාන පෙන්වා දෙන්නේ.\nසත්‍යග්‍රහයේ නිරතවන පිරිස් ප්‍රදේශයේ මාර්ග වසාදැමීමටත් කටයුතු කර තිබුණේ මෙලෙසින්.\nප්‍රදේශයේ කාන්තා සංවිධාන නියෝජිතයන්ද මේ වනවිට අඛණ්ඩ සත්‍යග්‍රහයට එක් වී ඇත්තේ මෙම ගැටලුවට ස්ථිර විසඳුමක් අපේක්ෂාවෙන්.\nමේ අතර හම්බන්තොට වන අලි කළමනාකරණ රක්ෂිතයේ නීති රෙගුලාසි කඩිනමින් ගැසට් කරන ලෙස හා වනඅලි ගැටලුවට ස්ථිර විසඳුම් ඉල්ලා වලව වම් ඉවුර ඒකාබද්ධ ගොවි සංවිධානය ඇතුළු ගොවි සංවිධාන 86ක සාමාජිකයින් හම්බන්තොට කටුවැව ප්‍රදේශයේ ආරම්භ කළ සත්‍යග්‍රහය ද අද දසවැනි දිනටත් ක්‍රියාත්මක වුණා.\nවන අලි පහරදීම්වලට ලක්ව දිවි බේරාගත් පුද්ගලයින් පිරිසක් ඊයේ රාත්‍රී මෙම සත්‍යග්‍රහයට එක්ව සිටියා.",
       "URL": "https://www.hirunews.lk/292611/නීතිවිරෝධී-වැලිගොඩ-දැමීමෙන්-අරලගංවිල-උණුසුම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1459"
}