{
       "Source": "hirunews",
       "Timestamp": "Thursday, 21 November 2019 - 19:04",
       "Headline": "නව අග්‍රාමාත්‍යවරයා ලෙස මහින්ද රාජපක්ෂ දිවුරුම් දෙයි",
       "News Content": "මෙරට 23 වන අග්‍රාමාත්‍යවරයා ලෙස මහින්ද රාජපක්ෂ අද දහවල් ජනාධිපති ගෝඨාභය රාජපක්ෂ ඉදිරියේ දිවුරුම් දුන්නා.\nවිධායක ජනාධිපති ධූරය, අග්‍රාමාත්‍ය ධූරය සහ විපක්ෂ නායක ධූරය යන තනතුරු තුනම අවස්ථා දෙක බැගින් දැරූ මෙරට පළමු දේශපාලනඥයා ලෙසයි ඔහු ඉතිහාසයට එක්වන්නේ.\nදිවුරුම්දීම සඳහා අග්‍රාමාත්‍යවරයා ජනාධිපති කාර්යාලයට පැමිණියේ හුණුපිටිය - ගංගාරාම විහාරස්ථානයට ගොස් ආශීර්වාද ලබා ගැනිමෙන් අනතුරුවයි.\nදිවුරුම් දීමේ අවස්ථාවට හිටපු ජනාධිපති මෛත්‍රීපාල සිරිසේන මෙන්ම, හිටපු අග්‍රාමාත්‍ය රනිල් වික්‍රමසිංහ ද එක්ව සිටියා.\nඅග්‍රාමාත්‍ය මහින්ද රාජපක්ෂ, දහවල් 1.08ට යෙදුනු සුබ මොහොතින් ජනාධිපති ගෝඨාභය රාජපක්ෂ ඉදිරියේ දිවුරුම් දුන්නා.\nඅනතුරුව පස්වරු 4.16 ට යෙදුනු සුබ මොහොතින් අග්‍රාමාත්‍ය කාර්යාලයේදී ඔහු සිය ධූරයේ වැඩ භාර ගත් අතර එහිදී මහාචාර්ය පූජ්‍ය මැදගොඩ අභය තිස්ස හිමියන් මෙලෙස අනුශාසනාවක් සිදුකළා.\n1970 වසරේදි බෙලිඅත්ත ආසනයෙන් පාර්ලිමේන්තුවට පිවිසි අග්‍රාමාත්‍ය මහින්ද රාජපක්ෂ 1994 වසරේ පිහිටවූ පොදුජන පෙරමුණු රජයේ කම්කරු හා වෘත්තිය පුහුණු අමාත්‍යවරයා ලෙසත්, පසුව ධීවර අමාත්‍යවරයා ලෙසත් කටයුතු කළා.\n2001 වසරේ එක්සත් ජාතික පක්ෂ ආණ්ඩු සමයේදී විපක්ෂ නායක ධූරය හෙබවූ අග්‍රාමාත්‍ය මහින්ද රාජපක්ෂ 2004 දී අග්‍රාමාත්‍ය ධුරයට පත්වනවා.\nඅනතුරුව, 2005 ජනාධිපතිවරණය ජයග්‍රහණය කරමින් 5 වන විධායක ජනාධිපති ධූරයට පත්වන අග්‍රාමාත්‍ය මහින්ද රාජපක්ෂ 30 වසරක කුරිරු යුද්ධයෙන් එල්.ටී.ටී.ඊ ය පරදවා ත්‍රස්තවාදයෙන් රට මුදා ගනිමින් රටට සැබෑ නිදහස උදාකරලීමට නායකත්වය ලබා දුන්නා.\nඅනතුරුව, 2010 වසරේදී යලි ජනාධිපති ධූරයට පත්වන ඔහු 2015 වසරේ ජනාධිපතිවරණයෙන් පරාජයට පත් වනවා.\nකෙසේ වෙතත්, ජනතා ඉල්ලීම මත කුරුණෑගල දිස්ත්‍රික්කය නියෝජනය කරමින් අග්‍රාමාත්‍ය මහින්ද රාජපක්ෂ යලි පාර්ලිමේන්තුවට පිවිසෙන්නේ ඒකාබද්ධ විපක්ෂය ප්‍රමුඛ කරගනිමින්.\n2018 වසරේ ඔක්තෝම්බර් 26 වනදා හිටපු ජනාධිපති මෛත්‍රීපාල සිරිසේනගේ ඉල්ලීම මත අග්‍රාමාත්‍ය මහින්ද රාජපක්ෂ යලි දෙවන වරට අග්‍රමාත්‍ය ධූරයේ දිවුරුම් දෙනු ලැබුවා.\nපසුව යලි විපක්ෂ නායක ධූරයට පත් වූ ඔහු තම සහෝදරයා වන ගෝඨාභය රාජපක්ෂට ජනාධිපතිවරණයේදී විශිෂ්ඨ ජයග්‍රහණයක් අත්කර දීමට ඉමහත් කාර්යභාරයක් ඉටු කරනු ලැබුවා.\nඑම ජයග්‍රහණයෙන් පසු මහින්ද රාජපක්ෂ අද දිවුරුම් දුන්නේ භාරකාර ආණ්ඩුවේ  අග්‍රමාත්‍යවරයා ලෙසින්.\nඉන් උද්දාමයට පත් ජනතාව ගිනිකෙලි දල්වමින් රට පුරා සතුට සමරනු ලැබුවා.\nමේ අතර, අග්‍රාමාත්‍ය මහින්ද රාජපක්ෂට විදෙස් රාජ්‍ය නායකයින් සුබ පැතුම් එක්කර තිබෙනවා.\nට්විටර් පණිවුඩයක් නිකුත් කරමින් ඉන්දීය අග්‍රාමාත්‍ය නරේන්ද්‍ර මෝදි සඳහන් කළේ දෙරට අතර, සහෝදරත්වය තවදුරටත් ශක්තිමත් කරමින් සබඳතා ඉදිරියටත් පවත්වා ගෙන යාමට සූදානම් බවයි.\nඅග්‍රාමාත්‍යවරයාට සුභ පැතුම් එක්කරමින් නේපාල අග්‍රාමාත්‍ය කේ.ඒ.ෂර්මා  ඕලි ද, ට්ව්ටර් පණිවුඩයක් නිකුත් කළා. පාකිස්ථාන අග්‍රාමාත්‍ය ඉම්රාන් ඛාන් ද දුරකථනයෙන් අග්‍රාමාත්‍ය මහින්ද රාජපක්ෂට සුබ පැතුම් එක් කළ අතර, ඔහු පාකිස්ථානයේ සංචාරයක නිරත වන ලෙසට ද අග්‍රාමාත්‍යවරයාට ආරාධනාවක් සිදුකර තිබෙනවා.\nමේ අතර, නව අග්‍රමාත්‍ය ලේකම්වරයා ලෙස හිටපු ජනාධිපති කාර්ය මණ්ඩල ප්‍රධානි ගාමිණි සෙනරත් පත් කර ඇති බව අග්‍රාමාත්‍ය මාධ්‍ය ඒකකය සඳහන් කළා.",
       "URL": "https://www.hirunews.lk/228703/නව-අග්‍රාමාත්‍යවරයා-ලෙස-මහින්ද-රාජපක්ෂ-දිවුරුම්-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=3037"
}