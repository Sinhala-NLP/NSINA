{
       "Source": "hirunews",
       "Timestamp": "Monday, 28 August 2023 - 7:19",
       "Headline": "කූඨ ලේඛන සකසා මුදල් වංචා කළ තරුණ යුවළක් දැලේ",
       "News Content": "ව්‍යාජ ලෙස සකස් කරන ලද ලිපි ලේඛන රැසක් සන්තකයේ තබාගෙන සිටි පුද්ගලයකු සහ කාන්තාවක් මෝටර් රථයකින් ගමන් කරමින් සිටියදී නුවරඑළිය නගරයේදී ඊයේ (27) අත්අඩංගුවට ගෙන තිබෙනවා.\nඔවුන් සන්තකයේ තිබී කූඨ ලෙස සකස් කරන ලද මෝටර් වාහන ලියාපදිංචි සහතික 03ක්, ආදායම් බලපත්‍ර 03ක්, රක්ෂණ සහතික 03ක්, ෆිනෑන්ස් ආයතනයක නම සඳහන් වාරික ගෙවා අවසන් බවට සඳහන් ලිපි 03ක්, වාහන පැවරීම සම්බන්ධයෙන් විරුද්ධ නොමැති බව පැවසීම් සම්බන්ධ ලිපි 03ක්, අංක තහඩුව නැති වී ඇති බවට පොලිසියට කරන ලද පැමිණිලි පිටපත් 03ක්, ජාතික හැඳුනුම්පත් 03ක් සහ තාවකාලික රියැදුරු බලපත්‍රයක් සොයා ගත් බව පොලිසිය පවසනවා.\nමෙලෙස අත්අඩංගුවට ගත් සැකකරු වයස අවුරුදු 27ක් වන නාකුළුගමුව ප්‍රදේශයේ පදිංචිකරුවකු වන අතර සැකකාරිය 21 හැවිරිදි හිඟුරක්ගොඩ ප්‍රදේශයේ පදිංචිකාරියක්.\nමොවුන්ගෙන් ප්‍රශ්න කිරීමේදී අනාවරණය කර ගෙන ඇත්තේ ත්‍රිරෝද රථයක ලියාපදිංචි පොතක් සකසා දෙන බව පවසා පේරාදෙණිය පොලිස් වසමේ පුද්ගලයකුගෙන් රුපියල් එක් ලක්ෂ අසූ දහසක් (රු. 180,000) මුදල් වංචා කර ඇති බවයි.\nඅත්අඩංගුවට ගත් සැකකරු සහ සැකකාරිය අද (28) නුවරඑළිය මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/346351/කූඨ-ලේඛන-සකසා-මුදල්-වංචා-කළ-තරුණ-යුවළක්-දැලේ",
       "Category": "Local News",
       "Parent URL": "https://www.hirunews.lk/local-news.php?pageID=68"
}