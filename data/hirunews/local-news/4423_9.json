{
       "Source": "hirunews",
       "Timestamp": "Thursday, 13 July 2017 - 19:16",
       "Headline": "හදිසි වර්ජන තීරණය, වෛද්‍ය සංගමය ඉවත් කර ගනී",
       "News Content": "මාලඹේ පෞද්ගලික වෛද්‍ය විද්‍යාල ගැටලූව සම්බන්ධයෙන් අග්‍රාමාත්‍ය රනිල් වික්‍රමසිංහ සමඟ ඊයේ (12) පැවති සාකච්ඡාවේදී ලැබුණු ධනාත්මක ප්‍රතිචාර හේතුවෙන් වැඩවර්ජන ක්‍රියාමාර්ගවලට යෑමේ කඩිනම් අවශ්‍යතාවයක් පැන නොනගින බව රජයේ වෛද්‍ය නිලධාරීන්ගේ සංගමය පවසනවා.\nකොළඹ අද (13) පැවති මාධ්‍ය හමුවකට එක්වෙමින් එහි ලේකම් වෛද්‍ය හරිත අලූත්ගේ කියා සිටියේ ඊයේ සාකච්ඡාවේදී එළැඹුණු යෝජනා ක්‍රියාත්මක කිරීම සඳහ අවශ්‍ය කෙරෙන යාන්ත්‍රණ රජය පාර්ශවයෙන් සකස් විය යුතු බවයි.\nමහාචාර්ය කාලෝ ෆොන්සේකා වෛද්‍ය සභාවේ සභාපති ධුරයේ රැඳී සිටිනවාද නැද්ද යන්න සම්බන්ධයෙන් වන ස්ථාවරය ඔහු රටට හෙළි කළ යුතු බවද රජයේ වෛද්‍ය නිලධාරීන්ගේ සංගමයේ ලේකම් වෛද්‍ය හරිත අලූත්ගේ කියා සිටියේ.\nඅන්තර් විශ්වවිද්‍යාලයීය ශිෂ්‍ය බලමණ්ඩලය ද කොළඹ අද මාධ්‍ය හමුවක් සංවිධාන කර තිබුණේ කලාකරුවන්, සමාජ ක්‍රියාකාරීන් ඇතුළු පිරිසකගේ සහභාගීත්වයෙන්.\nමේ අතර, මහනුවර ශික්ෂණ රෝහලේ අද (13) පැවති උත්සවයකට සෞඛ්‍ය අමාත්‍ය රාජිත සේනාරත්න එක්වූ අතර, එහිදී ඔහු පැමිණෙන මාර්ගය ඉදිරිපිට රැඳී සිටිමින් පේරාදෙනිය විශ්වවිද්‍යාලයේ මහා ශිෂ්‍ය සංගමයේ සිසුන් විරෝධතාවයක නිරත වුණා.\nඒ, එම සරසවියේ සම සෞඛ්‍ය පීඨයේ සිසුන්ට මහනුවර සහ පේරාදෙනිය රෝහල්වල සායනික පුහුණුව ලබානොදෙන බව පවසමින්.\nකෙසේ වෙතත්, පසුව ඔවුන් සමඟ පැවති සාකච්ඡාවකින් අනතුරුව සෞඛ්‍ය අමාත්‍ය රාජිත සේනාරත්න කඩිනමින් සිසුන්ට එම රෝහල්වල සායනික පුහුණුව ලබාදීම සඳහා අවශ්‍ය පියවර ගන්නා ලෙස සෞඛ්‍ය සේවා අධ්‍යක්ෂ ජනරාල්වරයාට උපදෙස් ලබාදෙන බව ප්‍රකාශ කළා.",
       "URL": "https://www.hirunews.lk/165814/හදිසි-වර්ජන-තීරණය-වෛද්‍ය-සංගමය-ඉවත්-කර-ගනී",
       "Category": "Local News",
       "Parent URL": "https://www.hirunews.lk/local-news.php?pageID=4423"
}