{
       "Source": "hirunews",
       "Timestamp": "Monday, 25 January 2016 - 10:07",
       "Headline": "බරපතල වංචා කොමිසමට ඍජුව නඩු පැවරීමේ අයිතිය ?",
       "News Content": "වැරදිකරුවන්ට ඍජුවම නඩු පැවරිය හැකි පරිදි බලය ලබාදෙන ලෙස බරපතල වංචා සොයන ජනාධිපති කොමිසම රජයෙන් ඉල්ලීමක් කර තිබෙනවා.\nජනාධිපති කොමිසමේ පළමුවැනි නිළ කාලය අවසන්වීමත් සමඟ මෙම ඉල්ලීම ඉදිරිපත් කර ඇති බවයි වාර්තා වන්නේ.\nමේ සම්බන්ධයෙන් ජනාධිපතිවරයා සහ අගමැතිවරයා සමඟ ජනාධිපති කොමිසම ඉදිරි දින කිහිපය තුළ සාකච්ඡාවක් සිදුකිරීමට ද නියමිතයි.\nපසුගිය වසරේ මාර්තු මස 6 වන දා බරපතල මූල්‍ය අවභාවිතයන් සම්බන්ධයෙන් පරීක්ෂණ සිදුකිරීමට ජනාධිපතිවරයාට පැවරී ඇති බලතලවලට අනුව මෙම ජනාධිපති පරීක්ෂණ කොමිසම පිහිටුවනු ලැබුවා.\nඒ අනුව එම කොමිසමේ නිළ කාලය එළඹෙන මාර්තු මස 6 වන දායින් අවසන් වනවා.\nකෙසේ වෙතත් කොමිසම සහ රජය අතර පැවැති සාකච්ඡාවලදී එකඟතාවයකට පැමිණ ඇත්තේ ජනාධිපති කොමිසමේ නිළ කාලය තවදුරටත් දීර්ඝ කිරීමටයි.\nගත වූ වසරක කාලසීමාව තුළ මූල්‍ය අවභාවිතයන් සම්බන්ධයෙන් ජනාධිපති පරීක්ෂණ කොමිසමට පැමිණිලි දහසකට අධික සංඛ්‍යාවක් ඉදිරිපත්ව තිබෙනවා.\nසාමාන්‍යයෙන් ජනාධිපති පරීක්ෂණ කොමිසම වෙත ලැබෙන පැමිණිලි පිළිබද පරීක්ෂණ සිදුකිරීමෙන් පසුව සිදුවන්නේ වැරදිකරුවන් හදුනාගෙන රජයට කරුණු වාර්තා කිරීමෙන් පසු නඩු පැවරීමයි.\nකෙසේ වෙතත් මේ වන විට වැරදිකරුවන්ට ඍජුව නඩු පැවරීමට බලයක් පරීක්ෂණ කොමිසමට නැහැ.\nඉදිරියේදී එම අවස්ථාව හිමි වුවහොත් සිය කොමිසමේ කාර්ය භාරය වඩාත් පුළුල් කිරීමට අවස්ථාව ලැබෙනු ඇති බවයි කොමිසමේ ලේකම් ලැසිල් ද සිල්වා කියා සිටියේ.",
       "URL": "https://www.hirunews.lk/124689/බරපතල-වංචා-කොමිසමට-ඍජුව-නඩු-පැවරීමේ-අයිතිය",
       "Category": "Local News",
       "Parent URL": "https://www.hirunews.lk/local-news.php?pageID=5197"
}