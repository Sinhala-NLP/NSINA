{
       "Source": "hirunews",
       "Timestamp": "Sunday, 27 December 2020 - 18:56",
       "Headline": "දින 50 කට පසු මරදාන, කෙසෙල්වත්ත සහ වේල්ලවීදිය හෙට විවෘත කෙරේ (වීඩියෝ)",
       "News Content": "හෙට උදෑසන 5 සිට වේල්ලවීදිය, කෙසෙල්වත්ත සහ මරදාන පොලිස් වසම් වල හුදකලාභාවය ඉවත් කරන බව යුද හමුදාපති ලුතිනන් ජනරාල් ශවේන්ද්‍ර සිල්වා ප්‍රකාශ කළා.\nඑමෙන්ම, කොම්පඤ්ඤවීදියේ වෑකන්ද සහ හුනුපිටිය ග්‍රාමසේවා වසම, වැල්ලවත්තේ - මයුරපෙදෙස, බොරැල්ලේ - හල්ගහවත්ත සහ කාලිපුල්ල වත්ත මෙන්ම වැල්ලම්පිටියේ, ලක්සඳසෙවණ නිවාස යෝජනා ක්‍රමය ද මෙලෙස හුදකලා භාවයෙන් හෙට උදෑසන 5 සිට ඉවත් කෙරෙනවා. වේල්ලවීදිය, කෙසෙල්වත්ත සහ මරදාන මෙලෙස විවෘත වන්නේ දින 50 කට පසුවයි.\nඊට අමතරව, කෙසෙල්වත්තේ - අලුත්කඬේ බටහිර සහ අලුත්කඬේ නැගෙනහිර ග්‍රාම සේවා වසම් හෙට උදෑසන 5 සිට හුදකලා ප්‍රදේශ ලෙස නම් කරන බව යුද හමුදාපතිවරයා සඳහන් කළා.\nදෙමටගොඩ - වේලුවන පාර ද අද උදෑසන සිට හුදකලා කෙරුණා.\nඑමෙන්ම, ඇහැලියගොඩ ප්‍රාදේශීය ලේකම් කොට්ඨාශයේ මින්නාන, විලේගොඩ, යකුදාගොඩ, අස්ගගුල උතුර, බෝපත්ත යන ග්‍රාම සේවා වසම් අද දහවල් සිට හුදකලා කළ බව යුද හමුදාපති ලුතිනන් ජෙනරාල් ශවේන්ද්‍ර සිල්වා ප්‍රකාශ කළා. ඔහු වැඩිදුරටත් සඳහන් කළේ ගොඩකවෙල ප්‍රාදේශීය ලේකම් කොට්ඨාශයේ රක්වාන නගරය, රක්වාන උතුර, රක්වාන දකුණ, මස්ඉඹුල සහ කොට්ටල යන ග්‍රාම සේවා වසම් ද හුදකලා කළ බවයි.",
       "URL": "https://www.hirunews.lk/258083/දින-50-කට-පසු-මරදාන-කෙසෙල්වත්ත-සහ-වේල්ලවීදිය-හෙට-විවෘත-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2250"
}