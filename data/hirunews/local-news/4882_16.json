{
       "Source": "hirunews",
       "Timestamp": "Monday, 12 September 2016 - 18:59",
       "Headline": "ශ්‍රී ලංකා මහකොමසාරිස්වරයා ප්‍රහාරයට ලක්වූයේ ආරක්ෂක හිඩසකින් - ඉන්දීය පුවත්පතක්",
       "News Content": "මැලේසියාවේ ශ්‍රී ලංකා තානාපති ඊබ්‍රාහිම් සාහිබ් අන්සාර් අන්තවාදී ඉන්දියානුවන් පිරිසක් අතින් ප්‍රහාරයට ලක්වූයේ ක්වාලාලම්පූර් ගුවන් තොටුපළේ ආරක්ෂාවේ පවතින සිදුරු හේතුවෙන් බව ඉන්දීය පුවත්පතක් පෙන්වා දෙනවා.\nනිව් ඉන්දියන් එක්ස්ප්‍රස් පුවත්පත වැඩිදුරටත් සදහන් කළේ ක්වාලාලම්පූර් ගුවන් තොටුපළේ අධි ආරක්ෂිත කලාපය තුළ දී මහකොමසාරිස්වරයා ප්‍රහාරයට ලක්වී ඇති බවයි.\nතමාට සහ ශ්‍රී ලාංකික රාජ්‍ය තාන්ත්‍රිකයින්ට පවතින තර්ජන පිළිබදව මහකොමසාරිස්වරයා කල් ඇතිවම මැලේසියානු පොලීසිය දැනුවත් කර තිබෙනවා.\nමහකොමසාරිස්වරයා ප්‍රහාරයට ලක්වූ පසුගිය සැප්තැම්බර් 4 වන දා ක්වාලාලම්පූර් ගුවන් තොටුපළේදී ද මහකොමසාරිස් අන්සාර් තමාට පහරදීමට පැමිණි සැක කටයුතු පිරිසක් පිළිබදව ගුවන් තොටුපළ ආරක්ෂක නිලධාරීන්ගේ අවධානයට යොමු කර ඇති බවයි ඉන්දීය පුවත්පත පෙන්වා දෙන්නේ.\nඑහෙත් ඔවුන් එහිදී කිසිදු පියවරක් ගෙන නොමැති බව සදහන්.\nඑම අවස්ථාවේදී මහකොමසාරිස්වරයා අධි ආරක්ෂිත කලාපයට ගොස් ඇත්තේ ඔවුන් පිළිබඳ පැවති සැකය හේතුවෙන්.\nඑහෙත් එම මැර පිරිසට කිසිදු පරීක්ෂාවකින් තොරව ගුවන් තොටුපළේ අධි ආරක්ෂිත කලාපයට පැමිණීමට හැකි වී තිබෙනවා.\nපහරදීමෙන් අනතුරුව ද ඔවුන්ට එරෙහිව ගුවන් තොටුපළ ආරක්ෂක නිලධාරීන් ප්‍රමාණවත් පියවරක් නොගත් බවටයි ඉන්දීය පුවත්පත චෝදනා කළේ.\nමෙම ප්‍රහාරය මැලේසියාවේ කොටි හිතවාදී කල්ලියක් විසින් සිදුකර ඇති බවට මැලේසියානු පොලිස් ප්‍රධානියා ප්‍රකාශයක් කළා.\nඑහෙත් එරට ස්වදේශ කටයුතු පිළිබද නියෝජ්‍ය අමාත්‍යවරයා මැලේසියානු පාර්ලිමේන්තුවේදී කියා සිටියේ එය දේශපාලන සිද්ධියක් මිස ත්‍රස්ත ප්‍රහාරයක් නොවන බවයි.\nමෙම සිද්ධිය සම්බන්ධයෙන් මැලේසියානු රජය ප්‍රමාණවත් පියවර නොගතහොත් ශ්‍රී ලංකාව ජගත් සංවිධාන මහමණ්ඩලයේදී ඒ පිළිබද විමසීමට ඉඩ ඇති බවයි ඉන්දීය පුවත්පත වැඩිදුරටත් කියා සිටියේ.",
       "URL": "https://www.hirunews.lk/142812/ශ්‍රී-ලංකා-මහකොමසාරිස්වරයා-ප්‍රහාරයට-ලක්වූයේ-ආරක්ෂක-හිඩසකින්-ඉන්දීය-පුවත්පතක්",
       "Category": "Local News",
       "Parent URL": "https://www.hirunews.lk/local-news.php?pageID=4882"
}