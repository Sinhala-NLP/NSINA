{
       "Source": "hirunews",
       "Timestamp": "Friday, 03 March 2023 - 10:13",
       "Headline": "රුපියල ශක්තිමත් වීම තාවකාලිකයි - විද්වතුන්ගෙන් පැහැදිලි කිරීමක්",
       "News Content": "ඩොලරයට සාපේක්ෂ ව රුපියලේ අගය ඉහළ යෑම තාවකාලික බව වයඹ විශ්වවිද්‍යාලයේ කළමනාකරණ හා මූල්‍ය පීඨයේ මහාචාර්ය අමින්ද මෙත්සිල පවසනවා.\nමහ බැංකුව විසින් සිය ප්‍රතිපත්ති වෙනස් කිරීම මේ සඳහා බලපා ඇති බව පෙන්වා දෙන මහාචාර්යවරයා, ඩොලරයට සාපේක්ෂව රුපියල ස්ථාවර ලෙසම ශක්තිමත් වීමට නම්, එම මුදල් ඒකකයේ සැපයුම වැඩිවීමක් හෝ එහි ඉල්ලුමේ අඩුවීමක් තිබිය යුතු බවයි සඳහන් කළේ.\nශ්‍රී ලංකා මහබැංකුව ඊයේ (02) නිකුත් කළ විනිමය අනුපාතිකයන්ට අනුව ඩොලරයක ගැණුම් මිල රුපියල් 343යි ශත 97ක් ලෙස දැක්වුණු අතර, එහි විකුණුම් මිල සටහන් වූයේ 356යි ශත 73ක් ලෙස යි.\nපෙරේදා ඇමරිකානු ඩොලරයක ගැණුම් මිල රුපියල් 351යි ශත 72ක් ලෙස සටහන්ව තිබුණා.\nඑහි විකිණුම් මිල එදින දැක්වුණේ 362යි ශත 95ක් ලෙස යි.\nකෙසේ වෙතත්, විදේශ සංචිත පහත වැටීම හමුවේ මෙරට ආර්ථිකය සීඝ්‍ර කඩා වැටීමකට ලක්වූ අතර, ඩොලරයේ අගයද රුපියලට සාපේක්ෂව පාලනයකින් තොරව ඉහළ ගියා.\nමෙම තත්ත්වය හමුවේ අත්‍යවශ්‍ය ආහාර ද්‍රව්‍ය ආනයනයට පවා බලපෑම් එල්ල වූ අතර, ඉන්ධන සඳහා ගෙවීම් කිරීමට ද නො හැකි තත්ත්වයක් මතු වුණා.\nඑහෙත්, පසුගිය වසරේ සැප්තැම්බර් මාසයේදී ඩොලර් බිලියන 1.7ක් පැවති විදේශ සංචිත ප්‍රමාණය මෙම වසරේ පෙබරවාරි මුල් සතිය වන විට සියයට 23.5ක වර්ධනයක් අත්කරගනිමින් බිලියන 2.1ක් දක්වා ඉහළ ගොස් ඇති බවයි මුදල් රාජ්‍ය අමාත්‍ය ආචාර්ය රංජිත් සියඹලාපිටිය සඳහන් කළේ.\nජාත්‍යන්තර මූල්‍ය සංස්ථාව මෙරට වාණිජ බැංකු 03කට ලබාදුන් අමෙරිකානු ඩොලර් මිලියන 400ක මුදල් හුවමාරු පහසුකමද ඩොලරයේ අගය පහළ යෑමට බලපෑ බවයි කොළඹ විශ්වවිද්‍යාලයේ ආර්ථික විද්‍යා අධ්‍යයන අංශයේ මහාචාර්ය අමලා ද සිල්වා කියා සිටියේ.\nඑමෙන්ම, විදෙස්ගත ශ්‍රමිකයන්ගේ ප්‍රේෂණ නිසි ක්‍රමවේදයන් ඔස්සේ මෙරටට ලැබීමේ ප්‍රවණතාවද ඉහළ ගොස් ඇති අතර, විදෙස් සංචාරකයන්ගේ පැමිණීමේ වර්ධනයද මෙලෙස රුපියල ශක්තිමත් වීමට හේතු වී ඇති බව ඇය ප්‍රකාශ කළා.\nමේ අතර මහ බැංකුවේ මුදල් ප්‍රතිපත්ති විවරණය පිළිබඳ නව නිවේදනය අද නිකුත් කිරීමට නියමිතව තිබෙනවා.\nපෙර මාසයේදී මහ බැංකු මුදල් මණ්ඩලය තීරණය කළේ නිත්‍ය තැන්පතු අනුපාතිකය සියයට 14.5ක් ලෙස සහ ණය පහසුකම් අනුපාතිකය සියයට 15.5ක් ලෙස පවත්වා ගැනීමට යි.\nමේ අතර, මහ බැංකුව විසින් මේ වනවිට පවත්වාගෙන යනු ලබන ප්‍රතිපත්ති පොලී අනුපාත තවදුරටත් නොවෙනස්ව පවත්වාගෙන යනු ඇති බව බ්ලූම්බර්ග් ආර්ථික පුවත් සේවය ඊයේ කියා සිටියා.",
       "URL": "https://www.hirunews.lk/328852/රුපියල-ශක්තිමත්-වීම-තාවකාලිකයි-විද්වතුන්ගෙන්-පැහැදිලි-කිරීමක්",
       "Category": "Local News",
       "Parent URL": "https://www.hirunews.lk/local-news.php?pageID=501"
}