{
       "Source": "hirunews",
       "Timestamp": "Wednesday, 09 November 2022 - 11:22",
       "Headline": "කොළඹ වරාය බටහිර පර්යන්තයේ වැඩ ඇරඹේ (වීඩියෝ)",
       "News Content": "ඉන්දියාවේ අදානි සමාගමට සියයට 51ක කොටස් අයිතියක් හිමි කොළඹ වරායේ බටහිර පර්යන්තයේ ඉදිකිරීම් කටයුතු අද ආරම්භ වුණා.\nඒ අනුව, බටහිර පර්යන්තය සඳහා වැලි පිරවීමේ කටයුතු සිදුකෙරුණේ වරාය හා ගුවන් සේවා අමාත්‍ය නිමල් සිරිපාල ද සිල්වා සහ ශ්‍රී ලංකාවේ ඉන්දීය මහ කොමසාරිස් ගෝපාල් බාග්ලේගේ ප්‍රධානත්වයෙන්.\nකොළඹ වරාය පුළුල් කිරීමේ ව්‍යාපෘතිය යටතේ මෙම බටහිර පර්යන්තය සංවර්ධනය කිරීම ක්‍රියාත්මක වනවා.\nමෙම පර්යන්තය පුද්ගලික සමාගමක් ලෙස ස්ථාපිත කොට ඇති අතර මෙහි සියයට 51ක කොටස් අයිතිය හිමිව ඇත්තේ ඉන්දියාවේ අදානි ජාත්‍යන්තර වරාය ඉදිකිරීම් සමාගමටයි.\nඊට අමතරව ජෝන් කීල්ස් ඉදිකිරීම් පුද්ගලික සමාගමට සියයට 34ක සහ ශ්‍රී ලංකා වරය අධිකාරියට සියයට 15ක කොටස් අයිතිය හිමිවනවා.\nමෙහි වාර්ෂික මෙහෙයුම් ධාරිතාව බහාලුම් මිලියන 3ක් ලෙස ඇස්තමෙන්තු කර ඇති අතර ඉදිකිරීම් අවසන් වූ පසු මීටර 20ක පර්යන්ත අද්දර ගැඹුරකින් සමන්විත මෙම පර්යන්තය හෙක්ටෙයාර 65ක වපසරියකින් යුක්තයි.\nමෙහි පළමු අදියරය 2024 වසරේ අප්‍රේල් 3 වන දා වන විට අවසන් කිරීමට නියමිතව තිබෙනවා. එම කොටස මීටර 800ක දිගින් සමන්විත අතර, දෙවන අදියරේ ඉදිකිරීම 2026 වසරේ මැද භාගය වන විට අවසන් කිරීමට සැලසුම් කර තිබෙනවා.",
       "URL": "https://www.hirunews.lk/319958/කොළඹ-වරාය-බටහිර-පර්යන්තයේ-වැඩ-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=747"
}