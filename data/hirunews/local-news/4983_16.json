{
       "Source": "hirunews",
       "Timestamp": "Friday, 01 July 2016 - 12:13",
       "Headline": "තෙවරප්පෙරුමගේ ක්‍රියා කලාපයට එරෙහිව මීගහතැන්නේ විරෝධතාවක්",
       "News Content": "මීගහතැන්න ප්‍රාථමික විද්‍යාලයේ විදුහල්පතිවරයාට නියෝජ්‍ය අමාත්‍ය පාලිත තෙවරප්පෙරුම පහරදුන් බව පවසමින් ලංකා ගුරු සේවා සංගමය, පාසලේ ගුරුවරුන් සහ දෙමාපියන් පිරිසක් අද (01) එම පාසල ඉදිරිපිට විරෝධතාවක නිරත වුණා.\nඅද දිනයේදී එම පාසලේ ගුරුවරුන් සේවා කටයුතුවලින් බැහැරව මෙම විරෝධතාවලට එක්ව සිටි බවයි වාර්තා වන්නේ.\nමීගහතැන්න ප්‍රාථමික විද්‍යාලයේ විදුහල්පතිවරයා මේ වනවිට පානදුර රෝහලට ඇතුළත් වී තිබෙන්නේ ප්‍රතිකාර ලබා ගැනීම සදහායි.\nනියෝජ්‍ය අමාත්‍ය පාලිත තෙවරප්පෙරුම ද මේ වනවිට කොළඹ පෞද්ගලික රෝහලක ප්‍රතිකාර ලබනවා.\nඋපවාසයේ නිරත වූ නියෝජ්‍ය අමාත්‍යවරයා ඊයේ මීගහතැන්න ප්‍රාථමික විද්‍යාලයට පැමිණ එහි විදුහල්පතිවරයාගේ නිල කාමරය තුළ ගෙළ වැළලාගෙන සියදිවි හානි කර ගැනීමට තැත් කරනු ලැබුවා.\nඉන් අනතුරුව හදිසියේ ක්ලාන්තය ඇතිවීම හේතුවෙනුයි නියෝජ්‍ය අමාත්‍යවරයා මෙලෙස රෝහල් ගත කරනු ලැබුවේ.\nමීගහතැන්න ප්‍රාථමික විද්‍යාලයේ පළමු ශ්‍රේණිය සඳහා ළමයින් 10 දෙනෙකු ඇතුළත් කර නොගැනීමට විරෝධය පළ කරමින් නියෝජ්‍ය අමාත්‍ය පාලිත තෙවරප්පෙරුම දින 4 කට පෙර ආරම්භ කළ උපවාසය ඊයේ පස්වරුවේ අවසන්  කෙරුණා.\nඒ අදාළ ළමයින් එම විද්‍යාලයට ඇතුළත් කරගන්නා බවට විදුහල්පතිවරයා ලබාදුන් පොරොන්දුවකට අනුවයි.",
       "URL": "https://www.hirunews.lk/136929/තෙවරප්පෙරුමගේ-ක්‍රියා-කලාපයට-එරෙහිව-මීගහතැන්නේ-විරෝධතාවක්",
       "Category": "Local News",
       "Parent URL": "https://www.hirunews.lk/local-news.php?pageID=4983"
}