{
       "Source": "hirunews",
       "Timestamp": "Friday, 19 November 2021 - 10:49",
       "Headline": "චීන පොහොර නැවට ගෙවීම් සිදුකිරීම වළක්වාලමින් අධිකරණය ලබාදුන් වාරණය දීර්ඝ කෙරේ (වීඩියෝ)",
       "News Content": "බැක්ටීරියා ඇතුළු අහිතකර ජීවීන් අඩංගු පොහොර තොගයක් රැගෙන ආ බව කියන චීන සමාගමට හා එහි දේශීය නියෝජිතවරයාට මුදල් ගෙවීම වළක්වාලමින් මහජන බැංකුව වෙත පනවා ඇති වාරණ නියෝගය මේ මස 30 වැනි දා දක්වා යලි දීර්ඝ කෙරුණා.\nඒ කොමර්ෂල් පොහොර සමාගම සහ ලංකා පොහොර සමාගම ඉදිරිපත් කළ පෙත්සම් අද කොළඹ වානිජ මහාධිකරණය හමුවේ කැඳ වූ අවස්ථාවේදීයි.\nමේ අතර, ආනයනික නැනෝ නයිට්‍රජන් දියර පොහොර ලීටර් 94,000ක් ගොවිජන සේවා මධ්‍යස්ථානය හරහා දිවයින පුරා ගොවීන්ට බෙදා දී අවසන් බව ජාතික පොහොර ලේකම් කාර්යාලයේ අධ්‍යක්ෂ චන්දන ලොකුහේවගේ පවසනවා.\nකෙසේ වෙතත්, වගාවන් සඳහා අවශ්‍ය පොහොර නොමැතිව තමන් දැඩි අසීරුතාවයට පත්ව ඇති බවයි ප්‍රදේශ රැසක ගොවීන් ප්‍රකාශ කළේ.\nමේ අතර පරාක්‍රම සමුද්‍රයේ ව්‍යාපාරය යටතේ කුඹුරු වගා කරන ගොවීන් කියා සිටියේ පොහොර නොමැතිකම නිසා අස්වැන්න පිළිබඳ තමන් දෙගිඩියාවෙන් පසුවන බවයි.\nකෙසේ වෙතත්, මෙවර මහකන්නයේ වගා කටයුතු සිදු කිරීමට නියමිත හෙක්ටයාර ලක්ෂ 8ක භූමි ප්‍රදේශයෙන් හෙක්ටයාර 6ක් කුඹුරු වගා කිරීම සඳහා සූදානම් බවට දැනුම් දී ඇති බවයි ජාතික ජාතික පොහොර ලේකම් කාර්යාලයේ අධ්‍යක්ෂ චන්දන ලොකුහේවගේ සඳහන් කළේ.",
       "URL": "https://www.hirunews.lk/288515/චීන-පොහොර-නැවට-ගෙවීම්-සිදුකිරීම-වළක්වාලමින්-අධිකරණය-ලබාදුන්-වාරණය-දීර්ඝ-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1551"
}