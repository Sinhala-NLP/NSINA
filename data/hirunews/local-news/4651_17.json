{
       "Source": "hirunews",
       "Timestamp": "Monday, 20 February 2017 - 21:42",
       "Headline": "නැගෙනහිර රැකියා විරහිත උපාධිධාරීන් පිරිසකගෙන් විරෝධතා",
       "News Content": "නැගෙනහිර පළාත් උපාධිධාරීන් පිරිසකට රැකියා පත්වීම් ලබා දීමට පැමිණි පළාත් ප්‍රධාන අමාත්‍ය නෂීර් අහමඩ් මහතාට රැකියා විරහිත උපාධිධාරීන් පිරිසකගෙන් අද විරෝධය එල්ල වුණා.\nනැගෙනහිර පළාත් උපාධිධාරීන් පිරිසකට රැකියා පත්වීම් ලිපි ප්‍රදානය කිරීම ත්‍රිකුණාමලය විවේකානන්දා විද්‍යාලයේදී අද පෙරවරුවේ පැවැත්වීමට නියමිතව තිබුණේ පළාත් ප්‍රධාන අමාත්‍ය නෂීර් අහමඩ් මහතාගේ ප්‍රධානත්වයෙන්.\nඋපාධිධාරීන් 400 දෙනෙකු තරග විභාගයකට සහ සම්මුඛ පරීක්ෂණයකට පෙනී සිට ඉන් සමත් 222 දෙනෙකු නව පත්වීම් සදහා කැඳවා තිබුණා.\nඑහෙත් උත්සවය පැවැත්වෙන ස්ථානයට පැමිණි කැදවීම් නොලද පිරිස විරෝධතාවයේ නිරත වූයේ තමන්ටත් රැකියා ලබා දෙන ලෙස ඉල්ලමින්.\nඅනතුරුව උත්සවයට පැමිණි ප්‍රධාන අමාත්‍යවරයා උත්සව ශාලාවට ඇතුලු වන මග අවහිර කරමින් ඔවුන් මෙලෙස සිය විරෝධය පළ කළා.",
       "URL": "https://www.hirunews.lk/154998/නැගෙනහිර-රැකියා-විරහිත-උපාධිධාරීන්-පිරිසකගෙන්-විරෝධතා",
       "Category": "Local News",
       "Parent URL": "https://www.hirunews.lk/local-news.php?pageID=4651"
}