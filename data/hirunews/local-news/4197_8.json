{
       "Source": "hirunews",
       "Timestamp": "Tuesday, 28 November 2017 - 13:22",
       "Headline": "අනුර, ඒකාබද්ධය සහ ශ්‍රීලනිපය ගැන කියයි",
       "News Content": "ශ්‍රී ලංකා නිදහස් පක්ෂය සහ ඒකාබද්ධ විපක්ෂය අතර සාකච්ඡා පැවැත්වීමේ දී එකිනෙකා තමන්ගේ ශක්තිමත්භාවය ආරක්ෂා කර ගැනීමේ ප්‍රයෝග ක්‍රියාත්මක කරමින් සිටින බව ජනතා විමුක්ති පෙරමුණ පවසනවා.\nඑම පෙරමුණේ නායක, පාර්ලිමේන්තු මන්ත්‍රී අනුර කුමාර දිසානායක මේ බව කියා සිටියේ කොළඹ අද පැවැති මාධ්‍ය හමුවකට එක්වෙමින්.\nඒකාබද්ධ විපක්ෂය ඇප මුදල් තැන්පත් කිරීම සිදුකරන්නේ යටි අරමුණක් සහිතව බව ද එහිදී මන්ත්‍රීවරයා වැඩිදුරටත් කියා සිටියා.\nපළාත්පාලන සීමා නිර්ණ ගැසට් පත්‍රයට එරෙහි පෙත්සම ලබන 30 වනදා වනවිට අදාළ පාර්ශව ඉවත් කරගැනීමට කටයුතු නොකළහොත්, මැතිවරණය දිනාගැනීම වෙනුවෙන් දැවැන්ත විරෝධතාවක් ආරම්භ කරන බව ද මන්ත්‍රී අනුර කුමාර දිසානායක පවසනවා.\n‘‘පක්ෂ නායක රැස්වීමේදී දැනුම් දුන්නා 30 වැනිදා මේ නඩුව අභියාචනාධිකරණය හමුවට ගන්න බව. මෙය නඩු කටයුත්තක් ලෙස ඇදෙනවානම් හිතාගන්න බැරි කාලයක් මේ ඇදීමේ අනතුරක් තිබෙනවා. මේ 30 වැනිදා අධිකරණයේ සිදුවෙන ක්‍රියාමාර්ග දෙස අවධානය යොමු කරලා එළඹෙන සතියේ මෙම පළාත් පාලන මැතිවරණය දිනා ගැනීම වෙනුවෙන් අපි මහා ජන ගඟක් කොළඹට කැඳවනවා. එක්සත් ජාතික පක්ෂය පැත්තෙන් මේකට පොඩි හීන් කෙඳිරියක් දානවා. මොකද ඔවුන්ත් කල්පනා කරනවා මේක පස්සට යනවානම් හොඳයි කියලා. මහින්ද රාජපක්ෂ මහත්මයාගේ පාර්ශ්වයෙන් හැමදාමත් තිබුණු උපක්‍රමය තමයි ඡන්දයක් ඉල්ලනවා නැත්නම් හොඳයි. ඒක තමයි ඒගොල්ලන්ගේ උපක්‍රමය. ඒ නිසා ඔවුනුත් මේ කල් යාමට යම් යටිහිතින් සතුටක් තමයි තියෙන්නේ. මොකද ඔවුන් දන්නවා පළාත් පාලන මැතිවරණය දිනුවා කියලා මහින්ද අගමැති වෙන්නේවත් මහින්ද ජනාධිපති වෙන්නේවත් නෑ කියලා. ඒගොල්ලන්ට මේ පළාත් පාලන මැතිවරණය තිබ්බත් එකයි නැතත් එකයි.  තවදුරටත් තමන්ගේ බල වුවමනාව වෙනුවෙන් මැතිවරණ සමග සූදු කෙලින්න මේ පාලකයින්ට අපි ඉඩ ලබාදිය යුතු නැහැ.\nප්‍රශ්නය - ඊයේ උදෙන්ම ගිහිල්ලා හිටියානේ නෙළුම් පොහොට්ටුවෙන් හතර පහකට ඇප මුදල් තැන්පත් කරන්න?\nපිළිතුර - කඳවුරු දෙකක් අතර සාකච්ඡාවක් තියෙනකොට අනෙක් කඳවුරු උත්සාහ කරනවා තමන් බලවත් කියලා පෙන්වන්න. එතකොට තමයි අනිත් කෙනා යටපත් කරන්න පුළුවන්. මහින්ද රාජපක්ෂ මහත්මයාගේ කණ්ඩායම පත් කරලා තියෙනවා සාකච්ඡා සඳහා දැන් මේ දෙක තම තමන්ගේ යෝජනා අරගෙන එන්නේ. එතකොට පවිත්‍රාෙද්වි වන්නිආරච්චිගේ කණ්ඩායම යනකොට ඒගොල්ලන්ට තියෙනවා ඕගොල්ලෝ එකඟ නැත්නම් අපි දැන් ඇප බැඳලත් ඉවරයි. කොහොමත් අපිට ඕන කමක් නෑ ඔයගොල්ලොත් එක්ක එන්න අපි සල්ලිත් බැඳලා ආවේ. මේ යන්න ඕන කම තියෙන්නේ හොදේ. අපි දන්නාව මේ දේශපාලනය. ඉතින් ඕක තමයි ඔය ඇප බැඳීම පිටිපස්සේ තියෙන රහස.\nප්‍රශ්නය - මේ දිනවල හිටපු ආරක්ෂක ලේකම් ගෝඨාභය රාජපක්ෂ මැතිතුමා අත්අඩංගුවට ගන්නවා කියලා රාවයක් තියෙනවා?\nපිළිතුර - මාගාව තිබෙනවා නීතිපති දෙපාර්තමේන්තුවෙන් නිශ්චිත ලෙස ඉඩම් ගොඩකිරීමේ සංස්ථාවේ මුදල් අවභාවිතකොට ඔහුගේ දෙමාපියන් වෙනුවෙන් සොහොන් ස්මාරකයක් ගොඩනැගීම පිළිබඳව චෝදනාවක් එල්ලකොට ගෝඨාභය රාජපක්ෂ ඇතුළු පස්දෙනෙක් අත්අඩංගුවට ගෙන කටඋත්තර සටහන් කරගෙන නීතිපතිවරයාට නැවත වාර්තා කරන්න කියලා නීතිපති දෙපාර්තමේන්තුව FCID එකට දැනුම් දීලා තියෙනවා. අපි දන්නේ නෑ කෙරෙනවාද නැද්ද කියලා. FCID එකට කියනවා මේ දේපළ පොදු දේපළ බවට සහතික කිරීම සඳහා අවශ්‍ය සහතිකත් ඒ සමගින් ඉදිරිපත් කරන්න කියලා’’",
       "URL": "https://www.hirunews.lk/177120/අනුර-ඒකාබද්ධය-සහ-ශ්‍රීලනිපය-ගැන-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4197"
}