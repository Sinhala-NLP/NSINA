{
       "Source": "hirunews",
       "Timestamp": "Sunday, 23 April 2023 - 11:39",
       "Headline": "ඉන්දු ලංකා රාජ්‍ය තාන්ත්‍රික සබඳතාවලට වසර 75ක් පිරීම නිමිත්තෙන් විශේෂ ඡායාරූප දෙකක් නිරාවරණය කෙරේ",
       "News Content": "2023 වසරේ යෙදෙන ඉන්දු ලංකා රාජ්‍ය තාන්ත්‍රික සබඳතා ස්ථාපිත කර වසර 75ක් සපිරීම නිමිත්තෙන් ශ්‍රී ලාංකික සම්භවයක් ඇති ඡායාරූප දෙකක් ඉන්දියාවේ විදේශ කටයුතු හා සංස්කෘතික රාජ්‍ය අමාත්‍යවරයාගේ කාර්යාලයේ පිහිටි නවීකරණය කරන ලද ජාතික චිත්‍රාගාරයේ දී ඊයේ (22) නිරාවරණය කෙරුණා.\nකීර්තිමත් ශ්‍රී ලාංකික චිත්‍ර ශිල්පී සෝලියස් මෙන්ඩිස් විසින් කැලණිය රජමහා විහාරයේ පින්තාරු කරන ලද බිතුසිතුවම් දෙකකින් පළමු බිතු සිතුවමේ, ශ්‍රී ලංකාවට වැඩම කළ මිහිඳු මහරහතන් වහන්සේ දේවානම්පියතිස්ස රජුට මුණගැසෙන අවස්ථාව නිරූපණය කර තිබෙනවා.\nදෙවන බිතු සිතුවමෙන් දැක්වෙන්නේ ශ්‍රී මහා බෝධීන් වහන්සේගේ දකුණු පස ශාඛා අංකුරය දරාගෙන සංඝමිත්තා තෙරි ලංකාවට වැඩම කිරීමයි.\nක්‍රිස්තු පූර්ව 3 වැනි සියවසේ සිදු වූ මෙම ඓතිහාසික සිදුවීම් දෙක ශ්‍රී ලංකාවේ බෞද්ධ ශිෂ්ටාචාරයක ආරම්භය සනිටුහන් කළ අතර ශ්‍රී ලංකාව සහ ඉන්දියාව අතර පවතින ශක්තිමත් සහ නොබිඳිය හැකි ශිෂ්ටාචාර බැඳීම් සංකේතවත් කරයි.\nමෙම කැලණි බිතුසිතුවම් හි ඡායාරූප ඉන්දියාවේ විදේශ කටයුතු හා සංස්කෘතික රාජ්‍ය අමාත්‍ය මීනාක්ෂී ලේඛි අතින් විවෘත කෙරුණා.\nගෝලීය බෞද්ධ සමුළුවට සහභාගි වීම සඳහා නවදිල්ලි නුවරට වැඩම කළ අතිපූජ්‍ය වස්කඩුවේ මහින්දවංශ මහා නායක ස්වාමීන්ද්‍රයන් වහන්සේ ප්‍රමුඛ ශ්‍රී ලංකාවාසී මහා සංඝරත්නය සහ ඉන්දියාවේ ශ්‍රී ලංකා මහ කොමසාරිස් මිලින්ද මොරගොඩ, ශ්‍රී ලංකා පුරාවිද්‍යා දෙපාර්තමේන්තුවේ අධ්‍යක්ෂ ජනරාල් මහාචාර්ය අනුර මනතුංග, ජාත්‍යන්තර බෞද්ධ සම්මේලනයේ අධ්‍යක්ෂ ජනරාල් අභිජිත් හල්ඩර් සහ නවදිල්ලි නුවර ශ්‍රී ලංකා මහ කොමසාරිස් කාර්යාලයේ ජ්‍යෙෂ්ඨ නිලධාරීන් ද මෙම අවස්ථාවට එක්ව සිටියා.",
       "URL": "https://www.hirunews.lk/333223/ඉන්දු-ලංකා-රාජ්‍ය-තාන්ත්‍රික-සබඳතාවලට-වසර-75ක්-පිරීම-නිමිත්තෙන්-විශේෂ-ඡායාරූප-දෙකක්-නිරාවරණය-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=396"
}