{
       "Source": "hirunews",
       "Timestamp": "Wednesday, 27 October 2021 - 11:13",
       "Headline": "යුගදනවි ගිවිසුමේ පළමු කොටස නොවැම්බර් අග දී - මහ බැංකුව",
       "News Content": "යුගදනවි බලාගාරයේ කොටස් අලෙවියෙන් ලැබෙන ඩොලර් මිලියන 250ක මුදල ඉදිරි මාස දෙකේ දී\nඇමරිකානු නිව් ෆෝට්‍රස් එනජි සමාගම යුගදනවි බලාගාරයේ කොටස් මිල දී ගැනීමට අදාළ ඇමරිකානු ඩොලර් මිලියන 250ක මුදල නොවැම්බර් හෝ දෙසැම්බර් මාසවලදී මෙරටට ලැබීමට නියමිත බව මහබැංකුව ප්‍රකාශ කළා.\nඑසේම කොළඹ වරායේ බටහිර බහාලුම් පර්යන්තයේ බහුතර කොටස් ඉන්දියානු අදානි සමූහ ව්‍යාපාරය වෙත පැවරීම මේ වන විට අවසන් කර ඇති අතර, ඒ හරහා ද ඩොලර් මිලියන 650ක මුදලක් මෙරටට ලැබීමට නියමිත බවයි නිවේදනයක් නිකුත් කරමින් මහ බැංකුව  සඳහන් කළේ.\nමෙරට විදේශ විනිමය සුරක්ෂිත කිරීම සඳහා මෙතෙක් ලබාගෙන ඇති ප්‍රගතිය අදාළ නිවේදනයෙන් විස්තර කර තිබෙනවා.\nඒ අනුව ඌණ උපයෝජිත සහ උපාය මාර්ගික නොවන වත්කම්වලින් මුදල් රැස් කිරීමේ කටයුතුවලට අදාළව සංවර්ධන ව්‍යාපෘති කිහිපයක් සඳහා අවබෝධතා ගිවිසුම් කිහිපයකට අත්සන් කර ඇති බවයි සිය නිවේදනයෙන් මහ බැංකුව ප්‍රකාශ කර ඇත්තේ.\nඒ යටතේ කොළඹ කොටුවේ පිහිටි චාමර්ස් භූමිය, වන් ගෝල්ෆේස් සංකීර්ණය පිටුපස ඇති දේපොළ සම්බන්ධයෙන් එකඟතාවන්ට පැමිණ ඇති අතර, ඊට අදාළව ඇමරිකානු ඩොලර් 200ක මුදලක් මෙරටට ලැබීමට නියමිතයි.\nඑහි අත්තිකාරම් මුදල නුදුරේදීම ලැබෙනු ඇති බව මහ බැංකුව විශ්වාසය පළ කර තිබෙනවා.\nතවද විදේශ විනිමය හුවමාරු පහසුකම් ඇති කර ගැනීම සඳහා ඉන්දියානු සංචිත බැංකුව,  චීන මහජන බැංකුව සහ මැදපෙරදිග බැංකු කිහිපයක් සමග සාකච්ඡා සිදු කරමින් පවතින බව මහබැංකුව සඳහන් කළා.\nඔවුන් නිකුත් කළ නිවේදනයේ වැඩිදුරටත් දැක්වෙන්නේ, විදේශ රජයකට අදාළ ආයතනයකින් ඇමරිකානු ඩොලර් බිලියන 1.5ක දිගුකාලීන ණයක් ලබාගැනීමට ද රජය කටයුතු කරමින් පවතින බවයි.\nමේ අතර, ඇමරිකානු නිව් ෆෝට්‍රස් එනජි සමාගම යුගදනවි බලාගාරයේ සිදු කිරීමට යන ආයෝජන සම්බන්ධයෙන් සාකච්ඡා කිරීම සඳහා විදුලිබල වෘත්තිය සමිති සහ ආණ්ඩුවේ හවුල්කාර පක්ෂවල නායකයින් අතර සාකච්ඡාවක් ඊයේ පැවැත්වුණා.\nඒ, ශ්‍රී ලංකාවේ කොමියුනිස්ට් පක්ෂ මූලස්ථානයේදීයි.",
       "URL": "https://www.hirunews.lk/286173/යුගදනවි-ගිවිසුමේ-පළමු-කොටස-නොවැම්බර්-අග-දී-මහ-බැංකුව",
       "Category": "Local News",
       "Parent URL": "https://www.hirunews.lk/local-news.php?pageID=1603"
}