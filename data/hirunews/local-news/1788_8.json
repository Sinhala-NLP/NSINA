{
       "Source": "hirunews",
       "Timestamp": "Thursday, 29 July 2021 - 14:15",
       "Headline": "පොහොර නොලැබීම හේතුවෙන් ප්‍රදේශ කිහිපයක ගොවීන් තවදුරටත් දැඩි අසීරුතාවට (වීඩියෝ)",
       "News Content": "වගාවන් සඳහා අවශ්‍ය පොහොර නොලැබීම හේතුවෙන් ප්‍රදේශ කිහිපයක ගොවීන් තවදුරටත් පත්ව ඇත්තේ දැඩි අසීරුතාවකටයි.\nඔවුන් ඉල්ලා සිටින්නේ වගාවන් සඳහා අවශ්‍ය පොහොර කඩිනමින් ලබාදීමට කටයුතු කරන ලෙසයි.\nවී හා එළවළු වගාවන්ට පොහොර ලබාදෙන ලෙස ඉල්ලා ඌව පරණගම මස්පන්න ප්‍රදේශයේ ගොවීන් මස්පන්න නගරයට පැමිණ විරෝධතාවක නිරත වුණා.\nපසුව ඔවුන් වගාවන්ට අවශ්‍ය රසායනික පොහොර කඩිනමින් ලබාදෙන ලෙස ඉල්ලා සකස් කල ලිපියක් මස්පන්න ගොවිජන සේවා මධ්‍යස්ථානයේ ප්‍රාදේශීය නිලධාරීවරයා ට බාරදුන්නා.\nමේ අතර වගා හානිවලට වන්දි ඉල්ලා පඹන ගල්ගමුව මීගලෑව , බණ්ඩාරගම ප්‍රදේශයේ ගොවීන් විරෝධතා පා ගමනින් සිය කුඹුරුවලට පැමිණ එහිදී විරෝධතාවක නිරත වුණා.\nමෙම විරෝධතාව සංවිධාන කර තිබුණේ සමස්ත ලංකා ගොවිජන සම්මේලනයයි.\nමේ බෝගහ කුඹුර ප්‍රදේශයේ වගා කටයුතුවල නිරත ප්‍රදීප් ගජසිංහ මහතායි.\nඔහු මේ වන විට බෝංචි කාබනික පොහොර යොදාගනිමින් බෝංචි වගාවක් ඉතා සාර්ථක ලෙස පවත්වාගෙන යනවා.\nයල කන්නය සඳහා ගලෙන්බිදුණුවැව මොරකන්දාගම ප්‍රදේශයේ වගා කළ උදු වගාවට කොළ කහවීමේ රෝගයක් වැලඳීම නිසා වගාවන් විනාශ වෙමින් පවතින බවට ගොවීන් මැසිවිලි නගනවා.\nඑමෙන්ම වර්ෂාව නොමැතිව වගා කටයුතු කිරීම නිසාද එම ගොවීන් පත්ව ඇත්තේ දැඩි තත්ත්වයකටයි.\nකාබණික පොහොර සහ කාබණික කෘමි නාශක භාවිත කරමින් කුඹුරක් අස්වැද්දීමට හලාවත - ආරච්චිකට්ටුව, කරුක්කුලිය ශ්‍රී ජයතිලකාරාමාධිපති පුජ්‍ය නවදන්කුලමේ මේධානන්ද හිමියන් සමත් වී තිබෙනවා.\nඑම විහාරස්ථානය වටා කුඹුරු යායක් ඇතත් එය වගා කෙරෙන්නේ රසායනික පොහොර සහ කෘමි නාශක භාවිත කරමින්.\nඒ අනුව විහාරස්ථාන භූමියේ ඇති ප්‍රයෝජනයට නොගන්නා භූමියක් කුඹුරක් ලෙස සකස් කර එය අස්වැද්දීමට විහාරාධිපති හිමියන් කටයුතු කර තිබෙනවා.\nමහවැලි කාබනික වගා ප්‍රවර්ධන සතියට සමගාමීව මහවැලි සී කලාපයට අයත් ගිරාඳුරුකෝට්ටේ සහ දෙහිඅත්තකණ්ඩිය ප්‍රදේශවල කාබනික පොහොර නිෂ්පාදනය සම්බන්ධයෙන් දැනුවත් කිරීම් වැඩසටහනක් නිරීක්ෂණයට මහවැලි අධිකාරියේ අධ්‍යක්ෂ ජනරාල් කීර්ති බණ්ඩාර කොටගම මහතා පැමිණියා.\nමේ අතර වෙරළ සංරක්ෂන හා පහත්බිම් සංවර්ධන රාජ්‍ය අමාත්‍ය මොහාන් ද සිල්වා මහතා කෙරවලපිටිය කසල කලමනාකරන අංගනයේ අද නිරීක්ෂණයක නිරත වුණා.\nමෙමගින් දෛනිකව කාබනික පොහොර ටොන් 15ක් නිෂ්පාදනය කෙරෙනවා.\nඉදිරියේදී පොහොර ටොන් 50ක් පමණ නිෂ්පාදනය කිරීමට බලා පොරොත්තු වන බවයි රාජ්‍ය අමාත්‍යවරයා එහිදී ප්‍රකාශ කළේ.\nකන්තලේ අක්කර 500 යාය, වෙන්ඩ්‍රාසන්පුර ගම්මානයේ ගොවි ගැටලු සම්බන්ධයෙන් සාකච්ඡා කිරීම සඳහා කෘෂිකර්ම අමාත්‍ය මහින්දානන්ද අලුත්ගමගේ සහ කෘෂිකර්ම රාජ්‍ය අමාත්‍ය ශෂින්ද්‍ර රාජපක්ෂයන මහත්වරුන් පැමිණියා.",
       "URL": "https://www.hirunews.lk/278329/පොහොර-නොලැබීම-හේතුවෙන්-ප්‍රදේශ-කිහිපයක-ගොවීන්-තවදුරටත්-දැඩි-අසීරුතාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1788"
}