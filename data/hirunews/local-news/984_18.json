{
       "Source": "hirunews",
       "Timestamp": "Thursday, 28 July 2022 - 20:55",
       "Headline": "අද (28) මධ්‍යම රාත්‍රියේ සිට පාර්ලිමේන්තුවේ වාර අවසාන කරමින් අති විශේෂ ගැසට් නිවේදනයක් (වීඩියෝ)",
       "News Content": "අද මධ්‍යම රාත්‍රියේ සිට බලපැවැත්වෙන පරිදි පාර්ලිමේන්තුවේ වාර අවසාන කරමින් අති විශේෂ ගැසට් නිවේදනයක් නිකුත් කර තිබෙනවා.\nපාර්ලිමේන්තුවේ මීළග වාරය ආරම්භය අගෝස්තු මස 3 වනදා පෙරවරු 10.30 බවයි එම ගැසට් නිවේදනය මගින් ප්‍රකාශකර ඇත්තේ.\nආණ්ඩුක්‍රම ව්‍යවස්ථාවේ 70 වන ව්‍යවස්ථාවෙන් ජනාධිපතිවරයා වෙත පැවරී ඇති බලතල ප්‍රකාරව ජනාධිපති රනිල් වික්‍රමසිංහ විසින් මෙලෙස පාර්ලිමේන්තුව වාරඅවසාන කර තිබෙනවා.\n9 වැනි පාර්ලිමේන්තුවේ තෙවැනි සැසිවාරය ආරම්භ කරමින් එදින රජයේ ප්‍රතිපත්ති ප්‍රකාශය ජනාධිපති රනිල් වික්‍රමසිංහ පාර්ලිමේන්තුවට ඉදිරිපත් කරනු ඇති.\n9 වන පාර්ලිමේන්තුවේ පළමු වාරය 2020 වසරේ අගෝස්තු මස 20 වනදා ආරම්භ වූ අතර එහි වාර අවසාන කෙරුණේ 2021 වසරේ දෙසැම්බර් 12 වනදා නිකුත් කෙරුණු අති විශේෂ ගැසට් නිවේදනයක් මගින්.\nඅද මධ්‍යම රාත්‍රියේ සිට වාර අවසාන කෙරෙන දෙවන වාරය ආරම්භ කෙරුණේ මෙම වසරේ ජනවාරි 18 වනදායි.",
       "URL": "https://www.hirunews.lk/311237/අද-28-මධ්‍යම-රාත්‍රියේ-සිට-පාර්ලිමේන්තුවේ-වාර-අවසාන-කරමින්-අති-විශේෂ-ගැසට්-නිවේදනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=984"
}