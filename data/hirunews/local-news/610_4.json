{
       "Source": "hirunews",
       "Timestamp": "Wednesday, 11 January 2023 - 8:57",
       "Headline": "ගාස්තු සංශෝධනය ඇතුළු ගැටළු ගැන සාකච්ඡාවට විදුලිබල මණ්ඩලයේ නිලධාරීන් දෙවන වරටත් ඇමති හමුවෙයි",
       "News Content": "විදුලි ගාස්තු සංශෝධන ඇතුළු කරුණු කිහිපයක් සම්බන්ධයෙන් සාකච්ඡා කිරීමට විදුලිබල හා බලශක්ති අමාත්‍ය කංචන විජේසේකර, විදුලිබල මණඩලයේ ඉහල කළමණාකාරීත්වය සහ ඉංජිනේරුවරුන් අවස්ථා දෙකක දී ඊයේ (10) හමුවුණා.\nමණ්ඩලයේ ඉහල කළමණාකාරීත්වය, අතිරේක සාමාන්‍යාධිකාරිවරුන් සහ ප්‍රධාන ඉංජිනේරුවන් සමඟ පෙරේදා (09) පැවති සාකච්ඡාවට සමගාමීවයි මොවුන් මෙලෙස හමුවී ඇත්තේ.\nමෙහිදී විදුලිබල මණ්ඩලය විසින් ඉදිරිපත් කර ඇති පිරිවැයට අනුරූපී ගාස්තු සංශෝධනය, එම ගණනය කිරීමට පාදක කරගත් දත්ත සම්බන්ධයෙන් සාකච්ඡා කර තිබෙනවා.\nඑමෙන්ම විදුලිබල මණ්ඩලයේ පිරිවැය අඩු කර ගැනීමේ සැලසුම් සහ යෝජනා, ඉදිරි ජනන සැලසුම්, සැපයුම්කරුවන් වෙනුවෙන් ඇති ගෙවීම් සහ පුනර්ජනනීය බලශක්ති සැලසුම් පිළිබඳ අවධානය යොමු කර තිබුණා.\nකැබිනට් ප්‍රකාශක අමාත්‍ය බන්දුල ගුණවර්ධන අමාත්‍ය මණ්ඩල තීරණ දැනුම් දීමේ හමුවට ඊයේ (09) එක්වෙමින් කියා සිටියේ විදුලි ගාස්තු සංශෝධනය ජනවාරි මස 01 වැනිදා සිට ක්‍රියාත්මක කිරීමට කැබිනට් අනුමැතිය හිමිවූ බවයි.\nමේ අතර අද (11) දිනයේත් පැය 2යි විනාඩි 20ක් විදුලි කප්පාදු කෙරෙනු ඇති.",
       "URL": "https://www.hirunews.lk/324766/ගාස්තු-සංශෝධනය-ඇතුළු-ගැටළු-ගැන-සාකච්ඡාවට-විදුලිබල-මණ්ඩලයේ-නිලධාරීන්-දෙවන-වරටත්-ඇමති-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=610"
}