{
       "Source": "hirunews",
       "Timestamp": "Friday, 28 July 2023 - 20:44",
       "Headline": "දේවගැති ජෙරොම්ගේ බැංකු ගිණුම්වල බිලියන 12.2 ක් (වීඩියෝ)",
       "News Content": "දේවගැති ජෙරොම්ගේ බැංකු ගිණුම්වල බිලියන 12.2 ක් සංසරණය වී ඇති බව නීතිපතිවරයා ශ්‍රේෂ්ඨාධිකරණයට දන්වයි.\nදේවගැති ජෙරොම් ප්‍රනාන්දුගේ බැංකු ගිණුම් පරික්ෂා කිරීමේදී රුපියල් බිලියන 12.2ක මුදල් සංසරණය වීම පිළිබඳව තොරතුරු අනාවරණය කර ගෙන ඇති බවත් ඒ සම්බන්ධයෙන් විමර්ශන සිදු කරන බවත් නීතිපතිවරයා අද (28) ශ්‍රේෂ්ඨාධිකරණයට දැනුම් දුන්නා.\nදේවගැතිවරයාගේ බැංකු ගිණුම් 11ක් පරීක්ෂාවට ලක් කිරීමේදී මෙම තොරතුරු අනාවරණය වූ බවයි අතිරේක සොලිසිටර් ජෙනරාල් ප්‍රියන්ත නාවාන එහිදී සඳහන් කර ඇත්තේ.\nඅදාළ මුදල් ලැබුණේ කෙසේ ද? ඒවා තැන්පත් කළේ කවුරුන් ද? යන තොරතුරු සම්බන්ධයෙන් වැඩිදුර විමර්ශන සිදු කරන බව අතිරේක සොලිසිටර් ජෙනරාල්වරයා එහිදී සඳහන් කර තිබෙනවා.\nආගමික සංහිදියාවට බාධා කිරීම සහ මුදල් විශුද්ධිකරණය වැළැක්වීමේ පනත යටතේ අදාළ දේවගැතිවරයා සම්බන්ධයෙන් වැඩිදුර පරීක්ෂණ සිදුකරන බවත් මෙම පැමිණිල්ල සම්බන්ධයෙන් ආගමික නායකයින් ඇතුළු මහජනතාවගෙන් ප්‍රකාශ සටහන් කර ගැනීමට අපරාධ පරීක්ෂණ දෙපාර්තමේන්තුව කටයුතු කර ඇති බවත් ඔහු අධිකරණයට දැනුම් දී ඇති බව සඳහන්.\nමෙම නඩුවට අදාළව විමර්ශනවල ප්‍රගතිය අපරාධ පරීක්ෂණ දෙපාර්තමේන්තුව විසින් අවස්ථා පහකදී කොළඹ කොටුව මහේස්ත්‍රාත් අධිකරණයට වාර්තා කර අවශ්‍ය නියෝග ලබාගෙන තිබෙන බව ද අතිරේක සොලිසිටර් ජෙනරාල්වරයා ප්‍රකාශ කළා.\nදේවගැති ජෙරොම් ප්‍රනාන්දු අත්අඩංගුවට ගෙන නීතිය ක්‍රියාත්මක කරන්නැයි ඉල්ලා ඇල්ලේ ගුණවංශ හිමියන් ඇතුළු පිරිසක් ගොනු කළ මූලික අයිතිවාසිකම් පෙත්සම අද (28) කැඳවූ අවස්ථාවේදී නීතිපතිවරයා වෙනුවෙන් පෙනී සිටි අතිරේක සොලිස්ටර් ජෙනරාල් ප්‍රියන්ත නාවාන මෙම දැනුම් දීම සිදු කළ බවයි හිරු අධිකරණ වාර්තාකරු සඳහන් කළේ.",
       "URL": "https://www.hirunews.lk/342874/දේවගැති-ජෙරොම්ගේ-බැංකු-ගිණුම්වල-බිලියන-12-2-ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=143"
}