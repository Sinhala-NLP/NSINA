{
       "Source": "hirunews",
       "Timestamp": "Tuesday, 19 September 2017 - 11:53",
       "Headline": "අර්ජුන මහේන්ද්‍රන්ගේ ජංගම දුරකථනයේ දත්ත අතුරුදන්, සාක්ෂි දීමත් ඇරඹේ",
       "News Content": "මහබැංකුවේ හිටපු අධිපති අර්ජුන් මහේන්ද්‍රන් ප්‍රශ්නගත බැඳුම්කර සිද්ධිය සම්බන්ධයෙන් විමර්ශනය කෙරෙන ජනාධිපති කොමිසම වෙත අද පෙරවරුවේ පැමිණියා.\nඒ, ඔහුගෙන් සාක්ෂි විමසීම සඳහා කොමිසම නිකුත් කළ සිතාසියට අනුවයි.\nපසුගිය 13 වන දා බැඳුම්කර කොමිසම අර්ජුන් මහේන්ද්‍රන්ට මෙලෙස කොමිසම හමුවේ පෙනී සිට සාක්ෂි ලබාදෙන ලෙසට සිතාසි නිකුත් කළා.\nඒ අනුව අද උදෑසන කොමිසම වෙත පැමිණි අර්ජුන් මහේන්ද්‍රන් ප්‍රථමවරට සාක්ෂි  කූඩුවට නැග සාක්ෂි ලබාදීම ආරම්භ කළ බවයි එහි සිටින හිරු වාර්තාකරු කියා සිටියේ.\nකෙසේ නමුත්, ඔහුගේ නීතිඥයන් කොමිසම හමුවේ කියා සිටියේ සිංගප්පූරු පුරවැසියෙකු වන අර්ජුන් මහේන්ද්‍රන්ගෙන් හරස් ප්‍රශ්න කිරීමේදී ගරුත්වයක් සහිතව කටයුතු කළ යුතු බවයි.\nමේ අතර, අපරාධ පරීක්ෂණ දෙපාර්තමේන්තුව කොමිසමට දැනුම් දුන්නේ හිටපු මහබැංකු අධිපති අර්ජුන් මහේන්ද්‍රන්ගේ ජංගම දුරකථනවල තොරතුරු විශාල ප්‍රමාණයක් අතුරුදන් වී ඇති බවයි.\nඔහුගේ ජංගම දුරකථන දෙකක් බැඳුම්කර කොමිසම භාරයට ගෙන අදාළ පරීක්ෂණ සිදුකර තිබුණා.\nඒ අනුව එම ජංගම දුරකථනවල මාස 11කට අදාළ තොරතුරු අතුරුදන්ව ඇති බවයි අපරාධ පරීක්ෂණ දෙපාර්තමේන්තුව බැඳුම්කර කොමිසම වෙත දැනුම් දුන්නේ.\nඑමෙන්ම ප්‍රශ්නගත ගනුදෙනුව සිදුකළ යුතු ආකාරය සම්බන්ධයෙන් තමන් පර්පචුවෙල් ටෙ‍්‍රෂරීස් සමාගමේ හිමිකරු වන අරජුන් ඇලෝසියස් සමඟ සාකච්ඡා කළ බව එහි ප්‍රධාන විධායක නිලධාරීන් කසුන් පලිසේන අද බැඳුම්කර කොමිසම හමුවේ පිලිගෙන තිබෙනවා.",
       "URL": "https://www.hirunews.lk/171284/අර්ජුන-මහේන්ද්‍රන්ගේ-ජංගම-දුරකථනයේ-දත්ත-අතුරුදන්-සාක්ෂි-දීමත්-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=4315"
}