{
       "Source": "hirunews",
       "Timestamp": "Thursday, 26 August 2021 - 13:02",
       "Headline": "දිවයිනේ ප්‍රදේශ රැසකට ම තද වැසි (වීඩියෝ)",
       "News Content": "කාලගුණ විද්‍යා දෙපාර්තමේන්තුව අද පෙරවරුවේ නිකුත් කළ නිවේදනයේ දැක්වුණේ දිවයිනේ ප්‍රදේශ රැසකට මිලිමීටර් 100 ඉක්ම වූ තද වැසි ඇතිවිය හැකි බවයි.\nඒ අනුව දිවයිනේ බස්නාහිර, සබරගමුව, මධ්‍යම සහ වයඹ පළාත්වලට එම වැසි සහිත කාලගුණයෙන් බලපෑම් එල්ලවනු ඇති.\nමීට අමතර ව ගාල්ල හා මාතර යන දිස්ත්‍රික්කවල ඇතැම් ස්ථානවලට ද තද වැසි ඇතිවීමට ඉඩකඩ ඇති බව කාලගුණ විද්‍යා දෙපාර්තමේන්තුව සඳහන් කරනවා.\nහම්බන්තොට දිස්ත්‍රික්කය තුළ ද වැසි වාර කිහිපයක් ඇතිවිය හැකියි.\nඅද උදෑසන 8.30න් අවසන් වූ පැය 24ක කාලය තුළ මිලිමීටර් 82.5ක වර්ෂාපතනයක්, ගාල්ල-නෙළුව ප්‍රදේශයට ඇදහැලී තිබුණා.\nමිනුවන්ගොඩ ප්‍රදේශයට මිලිමීටර් 73ක වර්ෂාපතනයක් සහ ගම්පහට මිලිමීටර් 60.5ක වර්ෂාපාතනයක් ද ලැබී තිබූ බව කාලගුණ විද්‍යා දෙපාර්තමේන්තුව සඳහන් කළා.\nමධ්‍යම කඳුකරයේ බටහිර බෑවුම් ප්‍රදේශවලත් උතුර, උතුරුමැද සහ වයඹ යන පළාත්වලත් සුළඟේ වේගය පැයට කිලෝමීටර් 40ත්, 50ත් අතර අගයක් ගනු ඇති බව ද කාලගුණ විද්‍යා දෙපාර්තමේන්තුව සඳහන් කරනවා.\nහම්බන්තොට සහ ත්‍රිකුණාමලය යන දිස්ත්‍රික්කවල ද සුළඟේ වේගය ඉහළ යනු ඇති.\nගිගුරුම් සහිත වැසි සමග ඇතිවිය හැකි තාවකාලික තද සුළං හෝ අකුණු මඟින් සිදුවන අනතුරු අවමකර ගැනීමට අවශ්‍ය පියවර ගන්නා ලෙස කාලගුණ විද්‍යා දෙපාර්තමේන්තුව ජනතාවගෙන් ඉල්ලා සිටිනවා.",
       "URL": "https://www.hirunews.lk/280646/දිවයිනේ-ප්‍රදේශ-රැසකට-ම-තද-වැසි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1729"
}