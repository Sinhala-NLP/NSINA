{
       "Source": "hirunews",
       "Timestamp": "Sunday, 10 April 2022 - 8:14",
       "Headline": "මහබැංකුව ණය කළමනාකරණයට යෝජනා කැඳවයි",
       "News Content": "බාහිර ණය තිරසරභාව කළමනාකරණය කිරීම සඳහා මූල්‍ය සහ නීති උපදේශකයින් පත් කිරීමට උනන්දුවක් දක්වන පාර්ශ්වයන් සහ නියෝජිතායතනවලින් රජය අභිලාස කැඳවා තිබෙනවා.\nඅදාළ යෝජනා සඳහා වන ඉල්ලීම් මුදල් අමාත්‍යාංශය ඊයේ (10) ප්‍රකාශයට පත් කළා.\nමෙලෙස පත් කෙරෙන මූල්‍ය උපදේශකයන් රජයේ ණය තත්ත්වය ඇගයීමට ලක් කර ණය කළමනාකරණය සඳහා සහාය විය යුතුයි.\nඑමෙන්ම ණය පියවීම් යළි සැකසීම ආදිය පිළිබඳ සාකච්ඡා සංවිධාන කිරීම ද ඔවුන් වෙත පැවරෙනවා.\nඑම ණය පිළිබඳ සාකච්ඡාවල දී ලක් රජය නියෝජනය කිරීම සඳහායි නීති උපදේශකයන් පත් කෙරෙන්නේ.\nඔවුන් මූල්‍ය උපදේශකයන් සහ අනෙකුත් ආයතන සමඟ සම්බන්ධීකරණයෙන් කටයුතු කරනු ඇති බවයි මහ බැංකුව ප්‍රකාශ කළේ.\nමේ අතර, මෙරට ආර්ථික අර්බුදයට විසඳුම් සෙවීම වෙනුවෙන් ජාත්‍යන්තර මූල්‍ය අරමුදල සමග සාකච්ඡා පැවැත්වීම සඳහා තමාගේ ප්‍රධානත්වයෙන් යුත් ශ්‍රී ලංකා නියෝජිත කණ්ඩායම ලබන 18 වනදා වොෂින්ටන් නුවර වෙත ළගා වීමට නියමිත බව මුදල් අමාත්‍ය ජනාධිපති නීතිඥ අලි සබ්රි ඊයේ (09) හිරු ප්‍රවෘත්ති අංශයට ප්‍රකාශ කළා.\nඅමාත්‍යවරයා කියා සිටියේ ආර්ථික අර්බුදය කළමනාකරණය කිරීමට ඉන්ධන සහ ඖෂධ ඇතුළු අත්‍යවශ්‍ය ද්‍රව්‍ය සැපයීම යථා තත්ත්වයට පත් කිරීම සඳහා ඉදිරි මාස 6 ඇතුළත ශ්‍රී ලංකාවට ඇමෙරිකානු ඩොලර් බිලියන 3 ක පමණ ආධාර අවශ්‍ය බවයි.\nඒ අනුව, ජාත්‍යන්තර මූල්‍ය අරමුදලෙන් ඇමෙරිකානු ඩොලර් බිලියන 3 ක මූල්‍යාධාර ලබා ගැනීමට අපේක්ෂා කරන බව ද ඔහු කියා සිටියා.\nශ්‍රී ලංකා මහබැංකුවේ නව අධිපති ආචාර්ය නන්දලාල් වීරසිංහ ධූරයට පත්වීමෙන් පසු සිය පළමු මාධ්‍ය හමුවට එක්වෙමින් ප්‍රකාශ කළේ ශ්‍රී ලංකාවට ගෙවීමට නියමිත ණය වාරික ප්‍රතිව්‍යූහගත කිරීම සම්බන්ධයෙන් දැනටමත් සාකච්ඡා කර ඇති බවයි.",
       "URL": "https://www.hirunews.lk/301603/මහබැංකුව-ණය-කළමනාකරණයට-යෝජනා-කැඳවයි",
       "Category": "Local News",
       "Parent URL": "https://www.hirunews.lk/local-news.php?pageID=1239"
}