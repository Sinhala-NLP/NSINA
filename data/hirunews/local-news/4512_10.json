{
       "Source": "hirunews",
       "Timestamp": "Thursday, 18 May 2017 - 9:21",
       "Headline": "Update :-අන්තරේ විරෝධතාව අතරතුර අත්අඩංගුවට පත් හිමිනමක් ඇතුලු 08 දෙනා රිමාන්ඩ්",
       "News Content": "මාළඹේ පෞද්ගලික වෛද්‍ය විද්‍යාලයට එරෙහිව  කොළඹ පැවති විරෝධතාවයේදී අත්අඩංගුවට ගත් ශිෂ්‍ය භික්ෂූන් වහන්සේ ඇතුලු අටදෙනා හෙට දිනය දක්වා රක්ෂිත බන්ධනාගාර ගතකර තිබෙනවා.\nඒ, ඔවුන් අද පෙරවරුවේ කොළඹ ප්‍රධාන මහේස්ත්‍රාත් ලාල් රණසිංහ බණ්ඩාර වෙත ඉදිරිපත් කිරීමෙන් අනතුරුවයි.\nමොවුන් ඊයේ දිනයේ පොලීසිය අත්අඩංගුවට ගනු ලැබුවේ අධිකරණ නියෝග කඩකරමින් විරෝධතාවයේ නිරතවීම හේතුවෙන්.\nමේ අතර පොලිස් මාධ්‍ය ප්‍රකාශක කාර්යාලය සඳහන් කළේ විරෝධතා පා ගමන අතරතුර සිසුන් සමඟ ඇතිවූ ගැටුමින් තුවාල ලැබූ පොලිස් නිලධාරීන් පස්දෙනෙකු නාරාහේන්පිට පොලිස් රෝහලේ තවදුරටත් ප්‍රතිකාර ලබන බවයි.\nඑමෙන්ම ගැටුමෙන් තුවාල ලැබූ විශ්වවිද්‍යාල සිසුන් හතරදෙනෙකු ද කොළඹ ජාතික රෝහලේ ප්‍රතිකාර ලබනවා.\nමාළඹේ පෞද්ගලික වෛද්‍ය විද්‍යාලය අහෝසි කිරීම ඇතුලූ ඉල්ලීම් 15 ක් මුල් කරගනිමින් අන්තර් විශ්වවිද්‍යාලයීය ශිෂ්‍ය බල මණ්ඩලය,  භික්ෂු බල මණ්ඩලය සහ වෛද්‍ය පීඨ ශිෂ්‍ය ක්‍රියාකාරී කමිටුව එක්ව කොළඹ - කොටුව දුම්රියපල ඉදිරිපිටින් විරෝධතා පා ගමනක් ආරම්භ කළේ ඊයේ දහවල් කාලයේයි.\nවිශ්වවිද්‍යාල ප්‍රතිපාදන කොමිෂන් සභාව දක්වා යාමට පැමිණි සිසුන්ට ස්ථාන කිහිපයකදී පොලීසිය කඳුළු ගෑස් ප්‍රහාර එල්ල කළා.\nකොළඹ මහ නගර සභාව ආසන්නයේදී මෙන්ම විහාරමහාදේවි උද්‍යානය තුලදී සහ නෙළුම් පොකුණ රඟහල අවට ප්‍රදේශයේදි සිසුන්ට කදුළු ගෑස් ප්‍රහාර එල්ල වුණා.\nපසුව ඔවුන් විහාරමහාදේවී උද්‍යානය තුලට පැමිණ රාත්‍රී අටට පමණ විසිර ගියේ එහි රැස්වීමක්ද පැවැත්වීමෙන් අනතුරුවයි.\nමේ අතර ශ්‍රී ලංකා නීතීඥ සංගමය කොළඹ ඊයේ මාධ්‍ය හමුවක් කැදවමින් කියා සිටියේ විරෝධතා පැවැත්වීමේ අයිතිය  ඕනෑම කෙනෙකුට තිබිය යුතු බවයි.\nමාධ්‍යවේදියෙකු එම සංගමයේ සභාපති නීතීඥ යූ.ආර්. ද සිල්වාගෙන් විමසා සිටියේ විරෝධතා වැළැක්වීම සඳහා වාරණ නියෝග ලබාගැනීම සාධාරණද යන්නයි.\nමේ අතර ජාතික නිදහස් පෙරමුණ කොළඹ අද කැදවා තිබු මාධ්‍ය හමුවකට එක් වෙමින් එම පෙරමුණේ මාධ්‍ය ප්‍රකාශක මොහොමඩ් මුසම්මිල් ඊයේ දිනයේ විශ්වවිද්‍යාල සිසුන්ට එල්ලවූ ප්‍රහාරය සම්බන්ධයෙන් අදහස් පළ කළා.\nඔහු කියා සිටියේ විශ්වවිද්‍යාල සිසුන්ට ඊයේ එල්ල කළ පහරදීම තරයේ හෙළා දකින බවයි.\nUpdate :- Thursday, May 18, 2017 9.53am\n------------------------------------------------------------\nමාළඹේ පෞද්ගලික වෛද්‍ය විද්‍යාලයට විරෝධය පළ කරමින් අන්තර් විශ්වවිද්‍යාලයීය ශිෂ්‍ය බල මණ්ඩලය ඊයේ සිදුකළ විරෝධතා පා ගමනේදී නීතිවිරෝධී ලෙස අධිකරණ නියෝග කඩකරමින් කටයුතු කළ ශිෂ්‍ය හිමිනමක් ඇතුලු අටදෙනෙකු අත්අඩංගුවට ගෙන තිබෙනවා.\nපොලිස් මාධ්‍ය ප්‍රකාශක කාර්යාලය සඳහන් කළේ විරෝධතා පා ගමන අතරතුර ඇතිවූ ගැටුමින් තුවාල ලැබූ පොලිස් නිලධාරීන් පස්දෙනෙකුද නාරාහේන්පිට පොලිස් රෝහලට ඇතුළත් කළ බවයි.\nඑමෙන්ම ගැටුමෙන් තුවාල ලැබූ විශ්වවිද්‍යාල සිසුන් පස්දෙනෙකු තවදුරටත් කොළඹ ජාතික රෝහලේ ප්‍රතිකාර ලබනවා.\nමාළඹේ පෞද්ගලික වෛද්‍ය විද්‍යාලය අහෝසි කිරීම ඇතුලු  ඉල්ලීම් 15 ක් මුල් කරගනිමින් අන්තර් විශ්වවිද්‍යාලයීය ශිෂ්‍ය බල මණ්ඩලය,  භික්ෂු බල මණ්ඩලය සහ වෛද්‍ය පීඨ ශිෂ්‍ය ක්‍රියාකාරී කමිටුව එක්ව කොළඹ - කොටුව දුම්රියපල ඉදිරිපිටින් ඊයේ දහවල් ඇරඹූ විරෝධතා පා ගමනට ස්ථාන කිහිපයකදී පොලීසිය කඳුළු ගෑස් ප්‍රහාර එල්ල කළා.\nඒ, කොළඹ මහ නගර සභාව, විහාරමහාදේවි උද්‍යානය සහ නෙළුම් පොකුණ රඟහල අවට ප්‍රදේශයේදියි.\nකෙසේ වෙතත් ඔවුන් පසුව විහාරමහාදේවී උද්‍යානයට රැස්ව සිටි අතර, රාත්‍රී 8ට පමණ විසිර ගොස් තිබුණා.",
       "URL": "https://www.hirunews.lk/161582/update-අන්තරේ-විරෝධතාව-අතරතුර-අත්අඩංගුවට-පත්-හිමිනමක්-ඇතුලු-08-දෙනා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4512"
}