{
       "Source": "hirunews",
       "Timestamp": "Thursday, 15 July 2021 - 7:09",
       "Headline": "ඊයේ දිනයේ රිය අනතුරු මරණ 9ක්",
       "News Content": "රිය අනතුරු වල ශීඝ්‍ර වැඩිවීක් සිදුව ඇති බව පොලිස් මාධ්‍ය ප්‍රකාශක ජ්‍යේෂ්ඨ  නියෝජ්‍ය පොලිස්පති අජිත් රෝහණ මහතා පවසනවා.\nඑමෙන්ම ඊයේ දිනයේ දී රිය අනතුරු මරණ 9 ක් වාර්තා වී තිබෙනවා.\nඑම රිය අනතුරුවලින් මරණ හතක්ම සිදුව ඇත්තේ යතුරු පැදිවලින් බවයි පොලිස් මාධ්‍ය  ප්‍රකාශකවරයා වැඩිදුරටත් සඳහන් කළේ.\nඑමෙන්ම මෙම වසරේ ජනවාරි පළමුවනදා සිට අද (14) දිනය දක්වා රිය අනතුරු හේතුවෙන් පුද්ගලයන් 1260ක් මරණයට පත්ව ඇතැයි පොලිසිය පවසනවා.\nඑම රිය අනතුරු හේතුවෙන් තුවාල ලබා ඇති සංඛ්‍යාව 7077ක් බවටයි අනාවරණ වී ඇත්තේ.\nසදාකාලික ආබාධිත තත්වයට පත්වූ පිරිස 3000ක් පමණ වන බව පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ සඳහන් කළා.\nමෙම තොරතුරු හෙළි කෙරුණේ ජන ජීවිතය හා මාර්ග අනතුරු යන තේමාවෙන් රජයේ ප්‍රවෘත්ති දෙපාර්තමේන්තුවේ පැවති මාධ්‍ය හමුවකදීයි.\nශ්‍රී ලංකාවේ දෛනිකව සිදුවන රිය අනතුරු හේතුවෙන් ජීවිත සහ දේපළ හානි වීම විශාල ගැටළුවක් වන අතර රිය අනතුරු ත්‍රස්තවාදයක් බවට පත්ව ඇති බවයි පොලිස් මාධ්‍ය ප්‍රකාශකවරයා සඳහන් කළේ.\nපොලිසියට වාර්තා වන රිය අනතුරු සංඛ්‍යාව වසරකට 35000ක් 40000ක් අතර වුව ද රක්ෂණ සමාගම්වලින් ලබාගත් තොරතුරු අනුව වසරකට සිදුවන සත්‍ය රිය අනතුරු සංඛ්‍යාව ලක්ෂ 5ක් පමණ වනවා.\nඉන් වැඩි වශයෙන් අනතුරට ලක්වන්නේ යතුරුපැදිකරුවන් සහ පදිකයන්. රිය අනතුරු හමුවේ වසරකට මරණයට පත්වන සංඛ්‍යාව 3650ක් පමණ වන බව සඳහන්.\nශ්‍රී ලංකාවේ ලියාපදිංචි රථ වාහන සංඛ්‍යාව 8,300,000ක් වන අතර එය 2010 වසරට සාපේක්ෂව දෙගුණයක්ව තිබෙනවා.\nඑහෙත් රථ වාහන අධික වීම රිය අනතුරු සඳහා බලපෑමක් නොවන බවට කලින් කලට අනතුරු සංඛ්‍යාව අඩු වැඩි වීමෙන් ගම්‍යවී ඇති බවයි අජිත් රෝහණ මහතා කියාසිටියේ.\nප්‍රවාහන අමාත්‍යංශයේ මාර්ග ආරක්ෂාව පිළිබඳ ජාතික සභාව, මෝටර් රථ ප්‍රවාහන දෙපාර්තමේන්තුව, ශ්‍රී ලංකා පොලිසිය සහ මාර්ගස්ථ මගී ප්‍රවාහන අධිකාරිය ඒකාබද්ධව පියවර රැසක් ගෙන තිබුණ ද නීති රීතිවලින් පමණක් රිය අනතුරු අඩු කළ නොහැකි බව මෙම මාධ්‍ය හමුවේදී පෙන්වා දුන්නා.\nඒ සඳහා මහජනතාවට විශාල වගකීමක් පැවරී තිබෙනවා.\nවාහන 80000ක්ව පැවති 1951 වසරේදී හඳුන්වා දුන් මෝටර් රථ පනතට අවුරුදු 70ක් ගතවී ඇති අතර මේවන විට ඊට අවස්ථා 32කදී සංශෝධන සිදුකර තිබෙනවා.\n2019 වසරේ සිදුකරනු ලැබූ සංශෝධනය මගින් රුපියල් 25000ක දඩයක් අය කෙරෙන විශේෂ වැරදි 5ක් ද හඳුන්වා දෙනු ලැබුවා.\nපොලිස් මාධ්‍ය ප්‍රකාශකවරයා මෙහිදී පෙන්වා දුන්නේ රිය අනතුරු සිදුවීමට ප්‍රධානතම හේතුව රියදුරන්ගේ විනය පිරිහීම බවයි.\nනොසැලකිළිමත්කම, තෙහෙට්ටුව සහ බීමත්කම අනෙක් සාධක ලෙසට හඳුනාගෙන තිබෙනවා.\nමාර්ග අනතුරු වළක්වා ගැනීමට නම් විශේෂයෙන් රියදුරන් ස්වයං විනය පිළිබඳ පුරුදු පුහුණු කළ යුතු වනවා.\nඑමෙන්ම රථ වාහන අනතුරු වැළැක්වීමට ගෙන ඇති පියවර අතර රියදුරු බලපත්‍රය කාලානුරූපව වෙනස් කිරීම, විද්‍යුත් ක්‍රමයට ගෙවීම සහ කුසලතා ලකුණු ක්‍රමය හඳුන්වාදීම විශේෂ වනවා.\nඔස්ට්‍රේලියාව, ඇමරිකාව සහ යුරෝපා කලාපයේ සංවර්ධිත රටවල ක්‍රියාත්මක කුසලතා ලකුණු ක්‍රමය හඳුන්වාදීම සඳහා ක්‍රම දෙකක් උපයෝගී කර ගන්නා අතර ඉන් එක් ක්‍රමයක් වන්නේ CCTV කැමරා භාවිතයෙන් රියදුරන්ගේ ක්‍රියාකාරකම් අධීක්ෂණයයි.\nඑමෙන්ම රියදුරන්ගේ මාර්ග නීති කඩ කිරීම්වලට ලකුණු ලබාදී යම් යම් ලකුණු සීමා පනවා ඊට අනුකූලව රියදුරු බලපත්‍රය තාවකාලිකව හෝ සදාකාලිකව අත්හිටුවීමයි.\nකුසලතා ලකුණු ක්‍රමය මෙරටදී ක්‍රියාත්මක කිරීමට නීති හා දත්ත පද්ධති පවතින අතර ඊට අවශ්‍ය යටිතල පහසුකම් දියුණු කිරීමට මේවන විට පියවර ගනිමින් තිබෙන බව මෙම මාධ්‍ය හමුවේදී අනාවරණ කෙරුණා.\nඊට අමතරව මාර්ග තදබදය අඩු කිරීමට පියවරක් වශයෙන් වාහන අවහිර කරන යාචක ව්‍යාපාරය නතර කිරීම, තරඟකාරී රිය ධාවනය පාලනය කිරීමට සහ අදාළ විනය කරුණු පිළිබඳ අවබෝධයක් ලබාදීමට මගී ප්‍රවාහන රියදුරන්ට දින 10ක විශේෂ පුහුණුවක් ලබාදීමට ද අපේක්ෂිතයි.",
       "URL": "https://www.hirunews.lk/276995/ඊයේ-දිනයේ-රිය-අනතුරු-මරණ-9ක්",
       "Category": "Local News",
       "Parent URL": "https://www.hirunews.lk/local-news.php?pageID=1819"
}