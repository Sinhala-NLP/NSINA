{
       "Source": "hirunews",
       "Timestamp": "Sunday, 22 January 2023 - 20:20",
       "Headline": "එළියට විසිවුණු ප්‍රධාන පක්ෂ වල නාම යෝජනා",
       "News Content": "මාර්තු මස 9 වැනිදා පැවැත්වීමට නියමිත පළාත් පාලන ඡන්දය විමසීමට අදාළව ප්‍රධාන දේශපාලන පක්ෂ කිහිපයක් ඇතැම් පළාත් පාලන ආයතන වෙනුවෙන් භාර දුන් නාමයෝජනා පත්‍ර ප්‍රතික්ෂේප වී තිබෙනවා.\nඒ අනුව, දිස්ත්‍රික්ක 15කින් ප්‍රතික්ෂේප වූ නාමයෝජනා පත්‍ර සංඛ්‍යාව 100 ඉක්මවනවා.\nමේ අතර මැතිවරණ කොමිසම සඳහන් කළේ ඉදිරි කටයුතු පිළිබඳ සාකච්ඡා කිරීම සඳහා ලබන අඟහරුවාදා මැතිවරණ මහලේකම් කාර්යාලයට පැමිණෙන ලෙස පිළිගත් දේශපාලන පක්ෂවලට දැනුම් දුන් බවයි.\nමැතිවරණය සඳහා නාමයෝජනා භාරදුන් පිළිගත් සියලු දේශපාලන පක්ෂවලට මැතිවරණ මහලේකම් කාර්යාලයට පැමිණෙන ලෙස දැනුම් දුන්නේ, මැතිවරණය සම්බන්ධයෙන් ඉදිරි ක්‍රියාමාර්ග පිළිබඳව දැනුවත් කිරීම සඳහා බව මැතිවරණ කොමිසම ප්‍රකාශ කළා.\nමෙවර මැතිවරණය වෙනුවෙන් හෙලිකොප්ටරය ලකුණින් සන්ධානගත වූ නිදහස් ජනතා සන්ධානය අනුරාධපුර දිස්ත්‍රික්කයේ ගල්නෑව ප්‍රාදේශීය සභාවට සහ ත්‍රිකුණාමලය දිස්ත්‍රික්කයේ කන්තලේ ප්‍රාදේශීය සභාවට ඉදිරිපත් කළ නාමයෝජනා පත්‍ර ප්‍රතික්ෂේප වී තිබෙනවා.\nඑක්සත් ජාතික පක්ෂය බදුල්ල දිස්ත්‍රික්කයේ හල්දුම්මුල්ල ප්‍රාදේශීය සභාවට හා මහියංගණය ප්‍රාදේශීය සභාවට ඉදිරිපත් කළ නාමයෝජනා පත්‍රද ප්‍රතික්ෂේප වී ඇතැයි දිස්ත්‍රික් තේරීම්භාර නිලධාරීවරයා ප්‍රකාශ කළා.\nඔහු පැවසුවේ, ලංකා කම්කරු කොංග්‍රසය හාලිඇළ ප්‍රාදේශීය සභාව සඳහා ලබාදුන් නාමයෝජනා පත්‍රයද ප්‍රතික්ෂේප වූ බවයි.\nඒ බව දැනගත් අපේක්ෂකයින් මෙලෙස හඬා වැටුණු අයුරුද දක්නට ලැබුණා.\nරිෂාඩ් බදියුදීන් මහතාගේ නායකත්වයෙන් යුත් අකිල ඉලංගෙයි මහජන කොංග්‍රසය කන්තලේ ප්‍රාදේශීය සභාවට ඉදිරිපත් කළ නාමයෝජනා පත්‍රයත්, දෙමළ ජාතික සන්ධානය ත්‍රිකුණාමලය දිස්ත්‍රික්කයේ සේරුවිල ප්‍රාදේශීය සභාවට ඉදිරිපත් කළ නාමයෝජනා පත්‍රයත් ප්‍රතික්ෂේප වී තිබෙනවා.\nකළුතර දිස්ත්‍රික්කයේ පළාත් පාලන ආයතන සඳහා දේශපාලන පක්ෂ 10ක් හා ස්වාධීන කණ්ඩායම් 03ක් ඉදිරිපත් කළ නාමයෝජනා පත්‍රද ප්‍රතික්ෂේප වී ඇති අතර, රත්නපුර දිස්ත්‍රික්කයේ කුරුවිට හා කලවාන ප්‍රාදේශීය සභා දෙක සඳහා පෙරටුගාමී සමාජවාදී පක්ෂය ඉදිරිපත් කළ නාමයෝජනා පත්‍රද ප්‍රතික්ෂේප වුණා.\nගාල්ල දිස්ත්‍රික්කයේ පළාත් පාලන ආයතන සඳහා ඉදිරිපත් කෙරුණු නාමයෝජනා පත්‍ර 06 ක් ද ප්‍රතික්ෂේප වී ඇති බව, දිස්ත්‍රික් තේරීම් භාර නිලධාරීවරයා සඳහන් කළා.\nමේ අතර ශ්‍රී ලංකා පොදුජන පෙරමුණ කොළඹ මහ නගර සභාවට,දෙහිවල -ගල්කිස්ස මහ නගර සභාවට සහ කොලොන්නාව නගර සභාවට ඇප මුදල් තැන්පත් කර තිබූ නමුත් නාමයෝජනා පත්‍ර භාර දී තිබුණේ නැහැ.\nඑමෙන්ම, කොළඹ දිස්ත්‍රික් සහකාර මැතිවරණ කොමසාරිස්වරයා පැවසුවේ, ශ්‍රී ලංකා නිදහස් පක්ෂය කඩුවෙල මහ නගර සභාවට ඇප මුදල් තැන්පත් කර තිබූ නමුත් නාම යෝජනා භාර නොදුන් බවයි.",
       "URL": "https://www.hirunews.lk/325664/එළියට-විසිවුණු-ප්‍රධාන-පක්ෂ-වල-නාම-යෝජනා",
       "Category": "Local News",
       "Parent URL": "https://www.hirunews.lk/local-news.php?pageID=585"
}