{
       "Source": "hirunews",
       "Timestamp": "Sunday, 31 October 2021 - 17:25",
       "Headline": "අඟුරුවාතොට දී මනුෂ්‍ය ඝාතනයක් (වීඩියෝ)",
       "News Content": "අඟුරුවාතොට පොලිස් වසමේ 5 කණුව අසල රෙමුණ ප්‍රදේශයේ නිවසක දී මනුෂ්‍ය ඝාතනයක් සිදු වී තිබෙනවා.\nඑහි දී කාන්තාවකට හා ඇයගේ ස්වාමි පුරුෂයාට, බෑනා විසින් පොල්ලකින් හා තියුණු ආයුධයකින් පහර දී ඇති බවයි වාර්තා වෙන්නේ.\nඑම අවස්ථාවේ දී අදාළ කාන්තාව එම ස්ථානයේ දී ම මිය ගොස් ඇති අතර, ඇයගේ ස්වාමියා ද තුවාල ලබා හොරණ රජයේ රෝහලට ඇතුළත් කර තිබෙනවා.\nමරණකාරිය වයස අවුරුදු 58ක රෙමුණ - අඟුරුවාතොට ප්‍රදේශයේ පදිංචිකාරිනියක්.\nමෙම ඝාතනයට සම්බන්ධ සැකකරු වයස අවුරුදු 36ක් වූ කපුහේන, ගල්පාත ප්‍රදේශයේ පදිංචි අයෙකු වෙන අතර, ඔහු තෙබුවන පොලිස් වසමේ ගල්පාත ප්‍රදේශයේ දී අත් අඩංගුවට ගෙන තිබෙනවා.\nපාළු දෙමහල් නිවසක සැඟ වී සිටියදියි ඔහු මෙලෙස අත් අඩංගුවට ගෙන ඇත්තේ.\nසැකකරු හා ඔහුගේ බිරිඳ අතර නිතර පවුල් ආරවුල් ඇති වී තිබෙන අතර, ඒ පිළිබඳ මරණකාරිය පොලිසියට  පැමිණිලි කර තිබෙනවා.\nඒ සම්බන්ධ  ඇති වූ ගැටලුවක් මුල් කොටගෙන යි මෙම ඝාතනය සිදු කර ඇත්තේ.\nමෙම ඝාතනය සිදු කිරීමට භාවිත කළ පිහිය සහ සැකකරු පැමිණි යතුරුපැදිය ද මේ වෙනවිට පොලිසිය විසින් සොයා ගත් බව යි වාර්තා වෙන්නේ.\nමෘත ශරීරය සම්බන්ධ මහේස්ත්‍රාත් පරීක්ෂණය සිදු කර ඇති අතර, සැකකරු හෙට (01) දින මහේස්ත්‍රාත් අධිකරණය වෙත ඉඳිරිපත් කිරීමට නියමිත යි.\nසිදුවීම සම්බන්ධ වැඩිදුර පරීක්ෂණ අඟුරුවාතොට පොලිසිය විසින් සිදු කෙරෙනු ඇති.",
       "URL": "https://www.hirunews.lk/286610/අඟුරුවාතොට-දී-මනුෂ්‍ය-ඝාතනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1593"
}