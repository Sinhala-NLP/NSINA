{
       "Source": "hirunews",
       "Timestamp": "Saturday, 17 September 2022 - 12:59",
       "Headline": "මිල සූත්‍රය ක්‍රියාත්මක නොවීම ගැන රියදුරන්ගෙන් මැසිවිලි (වීඩියෝ)",
       "News Content": "ලෝක වෙළඳපොලේ බොරතෙල් මිල පහත වැටී ඇති පසුබිමක ඊට සාපේක්ෂව මෙරට ඉන්ධන මිලෙහි අඩුවීමක් සිදු නොවීමෙන් ත්‍රිරෝද රථ රියදුරන් ගැටළු රැසකට මුහුණපා සිටිනවා.\nඔවුන් පෙන්වා දෙන්නේ ඉන්ධන මිල සංශෝධනය නොවීම එය, පාරිභෝගිකයින්ගෙන් අය කරගැනීමට සිදුවීම හේතුවෙන් සිය වෘත්තිය සිදු කරගෙන යාමට නොහැකිවී ඇති බවයි.\nමේ වනවිට බ්‍රෙන්ට් වර්ගයේ බොරතෙල් බැරලයක මිල ඇමරිකානු ඩොලර් 91.35 ක් වන අතර, ඩබ්ලිව්.ටී.අයි. බැරලයක මිල දැක්වෙන්නේ ඇමරිකානු ඩොලර් 85 යි ශත 11 ක් ලෙසයි.\nලෝක වෙළඳපොලේ ඉන්ධන මිල උච්චාවචනය වීමත් සමඟ මෙරට සෑම මසකම පළමුවනදා සහ 15 වනදා ඉන්ධන මිල සංශෝධනය කිරීමට රජය ප්‍රතිපත්තිමය තීරණ ගෙන තිබුණත් එය මේ වනවිටත් නිසි පරිදි ක්‍රියාත්මක වන්නේ නැහැ.\nමීට පෙර අවසන් වරට ඉන්ධන මිල සංශෝධනය කෙරුණේ අගෝස්තු මස 1 වනදායි. එහිදී ඩීසල් ලීටරයක මිල පමණක් රුපියල් 10 කින් පහත දැමීමට රජය කටයුතු කරනු ලැබුවා.\nලෝක වෙළඳපොලේ ඉන්ධන මිලට සාපේක්ෂව මිල සංශෝධනය නොවීම සහ ලබාදෙන ඉන්ධන කෝටාව ප්‍රමාණවත් නොවන බවයි රියදුරන් කිහිපදෙනෙකු සඳහන් කළේ.\nමේ අතර ඉදිරියේදී ක්‍රියාත්මක කිරීමට නියමිත ව්‍යාපෘති පිළිබඳව සාකච්ඡා කිරීමට විදුලිබල හා බලශක්ති අමාත්‍ය කංචන විජේසේකරගේ ප්‍රධානත්වයෙන් ආයතන කිහිපයක නියෝජිතයින් සමග විශේෂ සාකච්ඡාවක් ඊයේ පැවැත්වුණේ විදුලිබල හා බලශක්ති අමාත්‍යාංශයේදියි.",
       "URL": "https://www.hirunews.lk/315633/මිල-සූත්‍රය-ක්‍රියාත්මක-නොවීම-ගැන-රියදුරන්ගෙන්-මැසිවිලි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=861"
}