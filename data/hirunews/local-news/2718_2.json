{
       "Source": "hirunews",
       "Timestamp": "Thursday, 21 May 2020 - 17:44",
       "Headline": "අතරමැදියන් ඉවත් කර ඖෂධ සැපයුම විධිමත් කරන්නැයි ජනපතිගෙන් උපදෙස්",
       "News Content": "අතරමැදියන් ඉවත් කර ඖෂධ සැපයුම විධිමත් කරන්නැයි ජනාධිපති ගෝඨාභය රාපක්ෂ ඖෂධ සංස්ථාවල සභාපතිවරුන්ට උපදෙස් ලබාදී තිබෙනවා.\nජනාධිපතිවරයා මේබව සඳහන් කර ඇත්තේ අද 21 ජනාධිපති  කාර්යාලයේදී රාජ්‍ය ඖෂධ සංස්ථා දෙකෙහි සභාපතිවරුන් සමග ඖෂධ නිෂ්පාදනය ආනයනය සහ බෙදාහැරීම පිළිබඳව විමර්ශනයක නිරත වෙමින්.\nඑහිදී ජනාධිපතිවරයා කළ විමසීමකට පිළිතුරු දෙමින් රාජ්‍ය ඖෂධ සංස්ථාවේ සභාපති විශේෂඥ වෛද්‍ය ප්‍රසන්න ගුණසේන කියාසිටියේ රාජ්‍ය අංශයේ නිෂ්පාදන පෞද්ගලික අංශයේ නිෂ්පාදන සහ දෙඅංශයම කරණ ආනයන වශයෙන් ඖෂධ සැපයුම ක්‍රමවේද 3කට සිදුවන බවයි.\nරට තුළ ඖෂධ වර්ග 750ක් පමණ භාවිත වන අතර ආනයනයේදී ප්‍රසම්පාදන ක්‍රියාවලියට මාස කිහිපයක් ගතවන බැවින් ඇතැම්විට හිඟයක් ඇතිවන බව ද සභාපතිවරයා පෙන්වා දුන්නා.\nඖෂධ සැපයුමේ කිසිදු හිඟයකට ඉඩ නොතබන ලෙසට ද ජනාධිපතිවරයා මෙහිදී උපදෙස් ලබා දුන්නා.\nපෙර වසරේ ඉල්ලුම් රටාව අධ්‍යයනය කර ඊළඟ වසරේ ඖෂධ අවශ්‍යතාව තීරණය කළයුතු බව ද ඔහු සඳහන් කළා.\nඅතරමැදියන් කිහිප දෙනෙකුගේ ලාභය නොව ජනතාවගේ පාර්ශවයෙන් බලා ඖෂධ නිෂ්පාදනය සහ සැපයුම විධිමත් කළ යුතු බවයි ජනාධිපතිවරයා කියාසිටියේ.\nඖෂධ ආනයනය සහ සැපයුම සඳහා සරල ක්‍රමයක් සකස් කිරීම ප්‍රමුඛ අවශ්‍යතාවක් වන බැවින් සියලු ඖෂධ ඉහළම ප්‍රමිතියෙන් තිබිය යුතු අතර ගුණාත්මක අගයෙන් බාල ඖෂධ නිෂ්පාදනයට හෝ ආනයනයට හෝ ඉඩ නොතබන ලෙස ද ගෝඨාභය රාජපක්ෂ මහතා උපදෙස් ලබාදී තිබෙනවා.\nහිඟයක් ඇතිවීම වැළක්වීම සඳහා ආරක්ෂිත තොග පවත්වා ගැනීමේ අවශ්‍යතාව අවධාරණය කරමින් ජනාධිපතිවරයා කියාසිටියේ ඖෂධ කල් ඉකුත්වීමේ දින ගණනය කොට ඇණවුම් කළයුතු බවයි.\nරාජ්‍ය ඖෂධ නිෂ්පාදන සංස්ථාවේ සභාපති වෛද්‍ය උත්පල ඉන්ද්‍රවංශ මෙහිදී සඳහන් කළේ රෝහල්වලට අවශ්‍ය ඖෂධ වර්ග 80ක් තම ආයතනය නිෂ්පාදනය කරන බවයි.\nසේලයින් ඇතුළු තවත් බොහෝ වෛද්‍ය සැපයුම් දේශියව නිෂ්පාදනය කිරීමට සැලසුම් කර ඇති අතර එමගින් වසරකට රුපියල් කෝටි 130ක් පමණ ඉතිරි කර ගැනීමට හැකි වන බව ද සභාපතිවරයා කියසිටියා.\nසේවක අර්ථසාධක අරමුදල සහ සමෘද්ධි ව්‍යාපාරය සතු මුදල් ඖෂධ නිෂ්පාදන කර්මාන්තයෙහි ආයෝජනය කිරීමේ ඉඩ කඩ ද පිළිබඳව ද සාකච්ඡාවේ දි විමර්ශනයට ලක් කෙරුණා.\nඑවැනි ක්‍රමයක් සකස් කළහොත් මෙම අරමුදල් දෙකට ස්ථීර ආදායමක් විවෘත වනු ඇතැයි ජනාධිපතිවරයා පෙන්වා දුන්නා.",
       "URL": "https://www.hirunews.lk/241199/අතරමැදියන්-ඉවත්-කර-ඖෂධ-සැපයුම-විධිමත්-කරන්නැයි-ජනපතිගෙන්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=2718"
}