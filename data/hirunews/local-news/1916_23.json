{
       "Source": "hirunews",
       "Timestamp": "Monday, 31 May 2021 - 13:57",
       "Headline": "ජාතික ඩෙංගු මර්දන ඒකකයෙන් පණිවුඩයක් (වීඩියෝ)",
       "News Content": "කොරෝනා ව්‍යාප්තිය හමුවේ ඩෙංගු වෛරසය ද ව්‍යාප්ත වීමේ ප්‍රවනතාවක් පවතින බැවින් ජනතාව වඩාත් සැලකිලිමත් විය යුතු බව සෞඛ්‍ය අංශ අවධාරණය කරනවා.\nජාතික ඩෙංගු මර්දන ඒකකයේ වෛද්‍ය ඉන්දික වීරසිංහ මේ බව කියා සිටියේ රජයේ ප්‍රවෘත්ති දෙපාර්තමේන්තුවේ අද පැවති මාධ්‍ය හමුවකට එක්වෙමින්.\nපවතින කොරෝනා වසංගත තත්ත්වය හමුවේ උණ සහ ඇගපත වේදනාව වැනි රෝග ලක්ෂණ ඇත්නම් ඒ පිළිබද වෛද්‍ය උපදෙස් ලබා ගන්නා ලෙසයි ඔහු කියා සිටියේ.\nඩෙංගු රෝගීන් වාර්තා වීම පසුගිය අප්‍රේල් මාසයට සාපේක්ෂව මෙම මාසයේ දී වැඩි වීමක් පෙන්නුම් කරන බවයි එම මාධ්‍ය හමුවට එක්වෙමින් ජාතික ඩෙංගු මර්ධන ඒකකයේ ප්‍රජා වෛද්‍ය විශේෂඥ නිමල්කා පන්නිලහෙට්ටි සඳහන් කළේ.\nමේ වසරේ මේ දක්වා කාලය තුළ ඩෙංගු රෝගීන් 7674 දෙනෙකු වාර්තා වී තිබෙනවා.",
       "URL": "https://www.hirunews.lk/272960/ජාතික-ඩෙංගු-මර්දන-ඒකකයෙන්-පණිවුඩයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1916"
}