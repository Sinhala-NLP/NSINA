{
       "Source": "hirunews",
       "Timestamp": "Tuesday, 08 September 2020 - 19:04",
       "Headline": "හෙරොයින් පැකට්ටුවක මිල තුන් ගුණයකින් ඉහළට",
       "News Content": "දිගින් දිගටම ආරක්ෂක අංශ සිදුකරන වැටලීම්වල ප්‍රතිඵලයක් ලෙස මේ වනවිට හෙරොයින් පැකට්ටුවක මිල තුන් ගුණයකින් පමණ ඉහළ ගොස් ඇතැයි පොලීසිය පවසනවා.\nඒ හේතුවෙන් හෙරොයින් මත්ද්‍රව්‍ය ජාවරම්කරුවන් අතර සංසරණය වීම අඩුවී ඇති අතර, එහිදී ප්‍රතිඵලයක් ලෙස ගංජා භාවිතය ඉහළ ගොස් ඇති බවට ද තොරතුරු අනාවරණ වී ඇතැයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී ජාලිය සේනාරත්න  කොළඹ අද පැවති මාධ්‍ය හමුවකට එක්වෙමින් සඳහන් කළේ.\nමේ අතර නාවික හමුදාව විසින් පසුගිය දිනවලදී මුලතිව් - උදයාර්කට්ටු සහ කටුගස්තොට - කහල්ල ප්‍රදේශවල සිදුකරන ලද විශේෂ මෙහෙයුම්වලදී පුපුරණ ද්‍රව්‍ය කිහිපයක් සොයාගෙන තිබෙනවා. උදයාර්කට්ටු ප්‍රදේශයේ සිදුකරන ලද සෝදිසි මෙහෙයුමේදී විවිධ ප්‍රමාණයේ  බෝම්බ 16 ක් සොයාගැනුනා.\nකටුගස්තොට - කහල්ල ප්‍රදේශයේ සිදුකරන ලද මෙහෙයුම්වලදී ආරක්ෂිත ෆියුස් රෝල් අටක් සොයාගත් බවයි නාවික හමුදාව සඳහන් කළේ. ඔවුන් විසින් ත්‍රිකුණාමලය, සීදූව සහ පුත්තලම ප්‍රදේශවල සිදුකරන ලද තවත් සෝදිසි මෙහෙයුම්වලදී කේරළ ගංජා ප්‍රභේදයට අයත් මත්ද්‍රව්‍ය කිලෝග්‍රෑම් 12 කට අධික තොගයක් සමඟ පුද්ගලයින් හයදෙනෙකුද අත්අඩංගුවට ගෙන ඇති බව සඳහන්.",
       "URL": "https://www.hirunews.lk/249741/හෙරොයින්-පැකට්ටුවක-මිල-තුන්-ගුණයකින්-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=2468"
}