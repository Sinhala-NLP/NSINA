{
       "Source": "hirunews",
       "Timestamp": "Monday, 09 October 2017 - 7:35",
       "Headline": "පළාත් සභා මන්ත්‍රිවරුන් දෙදෙනෙකු ඇතුලු තුන්දෙනෙකු හම්බන්තොට පොලීසියට කැඳවයි",
       "News Content": "ඒකාබද්ධ විපක්ෂය පසුගිය සිකුරාදා හම්බන්තොට සංවිධාන කර තිබූ විරෝධතාව අතරතුර ඇතිවූ කළහය සම්බන්ධයෙන් සිදු කෙරෙන පරීක්ෂණවලට අදාළව ප්‍රකාශයක් ලබාදීම සඳහා පළාත් සභා මන්ත්‍රීවරුන් දෙදෙනෙකු ඇතුලූ තුන්දෙනෙකුට අද හම්බන්තොට පොලීසිය හමුවේ පෙනී සිටින ලෙස දැනුම්දී තිබෙනවා.\nබස්නාහිර පළාත් සභා මන්ත්‍රී උපාලි කොඩිකාර, දකුණු පළාත් සභා මන්ත්‍රී සම්පත් අතුකෝරළ සහ මව්බිම වෙනුවෙන් රණවිරුවෝ සංවිධානයේ කැඳවුම්කරු විශ්‍රාමික මේජර් අජිත් ප්‍රසන්නට මෙලෙස පොලීසිය හමුවේ පෙනී සිටින ලෙසට දැනුම්දී ඇති බවයි පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර සඳහන් කළේ.\nඊට අමතරව මෙම සිද්ධියට අදාළව ප්‍රකාශයක් ලබාදීම සඳහා පාර්ලිමේන්තු මන්ත්‍රිවරුන් වන නාමල් රාජපක්ෂට සහ ඞී.වී. චානකට හෙට දිනයේ හම්බන්තොට පොලීසිය හමුවේ පෙනී සිටින ලෙසටද දැනුම්දී තිබෙනවා.\nමේ අතර කළහකාරී ලෙස හැසිරුණු පිරිස් සොයා හම්බන්තොට පොලීසිය මෙහෙයුමක් ආරම්භ කර ඇති බවද වාර්තාවනවා.\nමත්තල ජාත්‍යන්තර ගුවන් තොටුපල දිර්ඝ කාලීන බදු පදනම යටතේ ඉන්දියානු සමාගමකට ලබාදීමට එරෙහිව ඒකාබද්ධ විපක්ෂය පසුගිය සිකුරාදා හම්බන්තොටදී විරෝධතාවයක් සංවිධානය කර තිබුනා.\nමහජනයාට පීඩාකාරී වන අයුරින් විරෝධතා නොපවත්වන්නැයි පොලීසිය අධිකරණයෙන් නියෝගයක්ද ගෙන තිබූ අතර, එය නොතකා උද්ඝෝෂණයේ යෙදුණු පිරිස් විසුරුවා හැරීමට පොලීසිය කටයුතු කළා.\nඑහිදී දෙපිරිස අතර ගැටුම්කාරී තත්ත්වයක් හටගත් අතර, එම අවස්ථාවේදී පොලීසිය අත්අඩංගුවට ගත් 28 දෙනෙකු මේ වනවිට රක්ෂිත බන්ධනාගාර ගතවයි පසුවන්නේ.\nමෙම විරෝධතාව අතරතුර උසස් පොලිස් නිලධාරියෙකු පහර දීමෙන්් රෝහල් ගත කළ තරුණයා හම්බන්තොට සිට මාතර රෝහල වෙත ඊයේ මාරුකර යැවුණා.\nකෙසේ වෙතත් එම තරුණයාට පහරදීමේ සිද්ධිය සම්බන්ධයෙන් ශ්‍රී ලංකා මානව හිමිකම් කොමිසමද මේ වනවිට  පරීක්ෂණයක් ආරම්භ කර තිබෙනවා.\nමීට අමතරව විරෝධතාවයේදි ඇතිවූ සිද්ධීන් සහ පොලිසිය පහරදුන් බවට එල්ල වන චෝදනා සම්බන්ධයෙන් පරික්ෂණ තුනක්් ආරම්භ කර ඇති බවද පොලිස් මුලස්ථානය සදහන් කළා.",
       "URL": "https://www.hirunews.lk/172951/පළාත්-සභා-මන්ත්‍රිවරුන්-දෙදෙනෙකු-ඇතුලු-තුන්දෙනෙකු-හම්බන්තොට-පොලීසියට-කැඳවයි",
       "Category": "Local News",
       "Parent URL": "https://www.hirunews.lk/local-news.php?pageID=4282"
}