{
       "Source": "hirunews",
       "Timestamp": "Thursday, 14 July 2022 - 18:40",
       "Headline": "වැ.බ. ජනපති රනිල් වැඩ අරඹයි - ධම්මික පෙරේරාට දුන් ප්‍රධාන ආයතන දෙකක් නැවතත් ආරක්ෂක අමාත්‍යංශයට",
       "News Content": "ආයෝජන මණ්ඩලය, ආගමන විගමන දෙපාර්තමේන්තුව ඇතුලු ආයතන කිහිපයක් ආරක්ෂක අමාත්‍යංශය යටතට පත් කරමින් අති විශේෂ ගැසට් නිවේදනයක් නිකුත් කර තිබෙනවා.\nආයෝජන මණ්ඩලය සහ කොළඹ වරාය නගර ආර්ථික කොමිෂන් සභාව, රක්නා ලංකා ආයතනය ඇතුලු ආයතන රැසක් ඊට අයත්.\nමෙම ආයතන ධම්මික පෙරේරා ආයෝජන ප්‍රවර්ධන අමාත්‍යවරයා ලෙස දිවුරුම් දුන් පසු ජනාධිපති ගෝඨාභය රාජපක්ෂ විසින් ඔහුගේ අමාත්‍යංශය යටතට පවරා තිබුණා.\nමීට සතියකට පමණ පෙර දින 16ක කාලයක් ආයෝජන ප්‍රවර්ධන අමාත්‍ය ධුරය දැරීමෙන් අනතුරුව එම ධුරයෙන් ඉල්ලා අස්වූ ධම්මික පෙරේරා අමාත්‍ය ධුරයේ සිටියදී වැඩ බලන ජනාධිපති රනිල් වික්‍රමසිංහ මුදල් අමාත්‍ය ධුරයෙන් ඉවත් විය යුතු බව ප්‍රකාශ කලා.\nඔහු කියාසිටියේ මුදල් අමාත්‍යවරයා ලෙස වැඩ බලන ජනාධිපති රටට ආයෝජන ගෙන ඒම වළකාලමින් සිටින බවයි.",
       "URL": "https://www.hirunews.lk/309985/වැ-බ-ජනපති-රනිල්-වැඩ-අරඹයි-ධම්මික-පෙරේරාට-දුන්-ප්‍රධාන-ආයතන-දෙකක්-නැවතත්-ආරක්ෂක-අමාත්‍යංශයට",
       "Category": "Local News",
       "Parent URL": "https://www.hirunews.lk/local-news.php?pageID=1021"
}