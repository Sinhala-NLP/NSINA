{
       "Source": "hirunews",
       "Timestamp": "Wednesday, 19 October 2022 - 21:42",
       "Headline": "ඉන්ධන ප්‍රවාහන රථයක ජලය මිශ්‍ර වී තිබීම ගැන සංස්ථාවෙන් නිවේදනයක්",
       "News Content": "කොළඹ ප්‍රදේශයේ පිරවුම්හලක් වෙත ඉන්ධන රැගෙන ගිය ටැංකි රථයක ජලය මිශ්‍ර වී පැවතීම සම්බන්ධයෙන් ලංකා ඛනිජ තෙල් නීතිගත සංස්ථාව විසින් පරීක්ෂණයක් ආරම්භ කර තිබෙනවා.\nමෙම සිද්ධිය පිළිබඳ පූර්ණ විමර්ශනයක් සිදු කරන ලෙසට අමාත්‍ය කංචන විජේසේකර විසින් සංස්ථා පාලනාධිකාරියට උපදෙස් ලබාදී ඇති අතර එම විමර්ශන කටයුතු රාජ්‍ය අමාත්‍ය ඩී. වී. චානකගේ අධීක්ෂණය යටතේයි සිදු කරනු ලබන්නේ.\nමෙම සිද්ධියට අදාළ ටැංකි රථයට ඉන්ධන පිරවීමට කටයුතු කරන ලද කොලොන්නාව නිමාවේ පිහිටි ප්‍රධාන ටැංකියට අදාළ ඉන්ධන තොග නෞකාවලින් ලබාගැනීමේදී අනුමත ක්‍රමවේද අනුව කටයුතු කර ඇති බවට අනාවරණ වී ඇතැයි සංස්ථාව ප්‍රකාශ කළා.\nප්‍රධාන ටැංකිවලට නෞකාවලින් ඉන්ධන ලබා ගැනීමේදී ජලය යම් ප්‍රමාණයක් එකී ටැංකි තුලට රැස්වන අතර එම ජලය නිසි ක්‍රමවේදවලට අනුව ඉවත් කිරීමට කටයුතු කරනු ලබනවා.\nඅනතුරුව අදාළ සාම්පල් රසායනාගාර පරීක්ෂණවලට ලක් කිරීමට කටයුතු කරනු ලබන අතර එකී ඉන්ධන නියමිත ප්‍රමිතියට අනුකූල බව තහවුරු වන්නේ නම් පමණක් පාරිභෝගිකයාට නිකුත් කිරිම සිදුකරන බවයි ඛනිජ තෙල් සංස්ථාව නිකුත් කළ නිවේදනයේ දැක්වෙන්නේ.\nකෙසේවෙතත් ටැංකි රථවලට ඉන්ධන පිරවීම සඳහා ඇති නල මාර්ගවල අධික වර්ෂාව හේතුවෙන් යම් ජල ප්‍රමාණයක් රැස්වීමට ඉඩකඩ පවතින බව ද ඔවුන් පෙන්වා දෙනවා.\nඑවැනි අවස්ථාවලද ීඑම ටැංකි රථ ගබඩාවෙන් පිටත්වීමට පෙර නැවත පරීක්ෂා කර බැලීමක් සිදුවන අතර එවැනි අවස්ථාවක ජලය අන්තර්ගත බවට තහවුරු වන්නේ නම් එම ජලය ඉවත් කිරීමට කටයුතු කරනු ලබනවා.\nයම් හෙයකින් එම අවස්ථාවේදී කිසියම් මගහැරීමක් සිදුවී එම තොගය ඉන්ධන පිරවුම්හල් වෙත නිකුත්කර තිබේ නම් අවසාන පාරිභෝගිකයා සුරක්ෂිත කිරීම සඳහා පිරවුම්හල් වෙත ඉන්ධන බෑමට ප්‍රථම ටැංකි රථයේ ඉන්ධන නියැදි ලබාගැනීම අනිවාර්යය කර තිබෙනවා.\nඑහිදී අදාළ ටැංකි රථය මගින් ප්‍රවාහනය කරන ලද ඉන්ධන සමග ජලය මිශ්‍ර වී ඇති බව තහවුරු වුවහොත් එම තොගය නිකුත් කරන ලද ගබඩාව තෙ නැවත රැගෙන ඒමත් එකී ඉන්ධනවල ප්‍රමිතිය පිළිබඳ රසායානාගාරවල පූර්ණ පරීක්ෂාවක් සිදු කිරීමත් අනිවාර්යය වනවා.\nසංස්ථාව ප්‍රකාශ කළේ පාරිභෝගික ජනතාව වෙත කිසිදු අයුරකින් ජලය මිශ්‍රිත ඉන්ධන තොග ලැබීමට ඉඩකඩ නොමැති අතර නිසි ප්‍රමිතියෙන් යුතු ඉන්ධන සැමවිටම ලබාදීමට කටයුතු කරන බවයි.\nමෙම සිදුවීමේදී අදාළ ඉන්ධන පිරවුම්හල් හිමිකරු සහ එම කාර්ය මණ්ඩලය ඉතා වගකීමෙන් යුතුව සංස්ථාවේ නීති රීති හා ක්‍රියා පටිපාටිය අනුව කටයුතු කර ඇති බවයි ඛනිජතෙල් නීතිගත සංස්ථාව කියාසිටියේ.",
       "URL": "https://www.hirunews.lk/318313/ඉන්ධන-ප්‍රවාහන-රථයක-ජලය-මිශ්‍ර-වී-තිබීම-ගැන-සංස්ථාවෙන්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=791"
}