{
       "Source": "hirunews",
       "Timestamp": "Friday, 05 February 2016 - 15:04",
       "Headline": "අගමැතිට සහ ජනපතිට මා විශ්වාසයි",
       "News Content": "ධීවර අමාත්‍ය මහින්ද අමරවීරට තමා විශ්වාස නොමැති වූවද, ජනාධිපතිවරයාට සහ අග්‍රාමාත්‍යවරයා ඇතුළු හම්බන්තොට ජනතාවට තමා විශ්වාස බව ධීවර රාජ්‍ය අමාත්‍ය දිලිප් වෙදආරච්චි පවසනවා.\nකොළඹ අද (05) කැඳවා තිබූ මාධ්‍ය හමුවකට එක්වෙමින් ඔහු මෙම අදහස් පළ කළා.\nධීවර රාජ්‍ය අමාත්‍ය දිලිප් වෙදආරච්චි පිළිබඳව තමාට පැහැදිලි විශ්වාසයක් නොමැති බව පසුගියදා ධීවර අමාත්‍ය මහින්ද අමරවීර ප්‍රකාශ කළා. ඒ, තමාට නිසි බලතල නොලැබී ඇති බවට ධීවර රාජ්‍ය අමාත්‍ය දිලිප් වෙදආරච්චි පසුගියදා කළ ප්‍රකාශයක් සම්බන්ධයෙන් ප්‍රතිචාර දක්වමින්.\nකෙසේ වෙතත්, මේ අද පැවති මාධ්‍ය හමුවේදී ඊට පිළිතුරු ලබාදුන් ධීවර රාජ්‍ය අමාත්‍ය දිලිප් වෙදආරච්චි කියා සිටියේ ධීවර අමාත්‍යවරයාගේ එම ප්‍රකාශය සම්බන්ධයෙන් තමන් කණගාටු වන බවයි.\nඑක්සත් ජාතික පාක්ෂිකයන් ආරක්ෂා කර ගැනීමට වසර 22 ක කාලයක සිට තමන් සටන් කළ බව ඔහු එහිදී වැඩිදුරටත් කියා සිටියා.\nඑමෙන්ම ජාතික ආණ්ඩුව පිහිටුවීමේ කර්තව්‍යයේදී ධීවර අමාත්‍යවරයා ඊට සහයෝගයක් ලබානොදුන් බවට ද ඔහු එහිදී චෝදනා කළා.",
       "URL": "https://www.hirunews.lk/125536/අගමැතිට-සහ-ජනපතිට-මා-විශ්වාසයි",
       "Category": "Local News",
       "Parent URL": "https://www.hirunews.lk/local-news.php?pageID=5181"
}