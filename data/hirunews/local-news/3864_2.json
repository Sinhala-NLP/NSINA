{
       "Source": "hirunews",
       "Timestamp": "Thursday, 05 July 2018 - 12:50",
       "Headline": "ඔරුගොඩවත්ත කන්ටේනරයේ හිමිකරු සොයා පරීක්ෂණ",
       "News Content": "ඔරුගොඩවත්ත රේගු අංගනයේ තිබී සොයාගත් රුපියල් කෝටියකට අධික විදෙස් මත්පැන් සහ මත්ද්‍රව්‍ය තොගයේ හිමිකරු සොයා විශේෂ පරීක්ෂණයක් ආරම්භ කර තිබෙනවා.\nරේගු මාධ්‍ය ප්‍රකාශක, රේගු අධ්‍යක්ෂ සුනිල් ජයරත්න සඳහන් කළේ එම කන්ටේනරයේ හිමිකරු සම්බන්ධයෙන් තොරතුරක් අනාවරණ වී නොමැති බවයි.\nඉතාලියේ සිට මෙම මත්ද්‍රව්‍ය සහ මත්පැන් එවා තිබුණද එය ලැබිය යුතු ලිපිනයක් හෝ පුද්ගලයෙකු සඳහන් කර තිබුණේ නැහැ.\nඊයේ සොයාගත් මෙම මත්ද්‍රව්‍ය සහ මත්පැන් අතර රුපියල් මිලියන 2.9 ක වටිනාකමකින් යුත් හෂීස් මත්ද්‍රව්‍ය කිලෝ 2 යි ග්‍රෑම් 945 ක් සහ කුෂ් නැමති ගංජා කිලෝග්‍රෑම් 2 ක්ද පැවතියා.\nඊට අමතරව විදේශීය සැර මත්පැන් බෝතල් 220 ක්, වයින් බෝතල් 225 ක් සහ බීර ටින් 100ක්ද රේගු භාරයට ගෙන තිබෙනවා.\nපසුව මෙම සිද්ධිය සම්බන්ධයෙන් රේගු නිෂ්කාශක නියෝජිතයෙකු සහ වාප්පු ලිපිකරුවෙකු අත්අඩංගුවට ගත් අතර ඔවුන්ගෙන් තවදුරටත් ප්‍රශ්න කරන බවයි රේගු මාධ්‍ය ප්‍රකාශක, රේගු අධ්‍යක්ෂ සුනිල් ජයරත්න සඳහන් කළේ.\nමේ අතර හෙරොයින් ග්‍රෑම් 15 යි මිලිග්‍රෑම් 100 ක් සමඟ ගනේමුල්ල ප්‍රදේශයේදී ඊයේ පස්වරුවේ පුද්ගලයෙකු අත්අඩංගුවට ගෙන තිබෙනවා.\nපොලිස් මත්ද්‍රව්‍ය නාශක කාර්යාංශය සඳහන් කළේ එම හෙරොයින් තොගයේ වටිනාකම රුපියල් එක් ලක්ෂ 80,000 ක් පමණ වන බවයි.\n35 හැවිරිදි සැකකරු මීට පෙර ජාඇළ ප්‍රදේශයේ ස්වර්ණාභරණ අලෙවිසැළක් කොල්ලකෑමේ සිද්ධියකට සම්බන්ධ අයෙකු බවටද තොරතුරු ලැබී තිබෙනවා.\nඑසේම හෙරොයින් ජාවාරමේ නිරත පුද්ගලයෙකුට ජීවිතාන්තය දක්වා සිර දඩුවම් නියම කිරීමට කොළඹ මහාධිකරණ විනිසුරු විකුම් කළුආරච්චි අද නියෝග කළා.\nහෙරොයින් ග්‍රෑම් 7යි දශම දෙකයි එකක් සන්තකයේ තබාගැනීමේ සිද්ධියකට මෙම සැකකරු පොලිස් මත්ද්‍රව්‍ය නාශක කාර්යාංශය ග්‍රෑන්ඩ්පාස් ප්‍රදේශයේදී අත්අඩංගුවට ගනු ලැබුවේ 2013 මාර්තු 22 වනදායි.",
       "URL": "https://www.hirunews.lk/194552/ඔරුගොඩවත්ත-කන්ටේනරයේ-හිමිකරු-සොයා-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=3864"
}