{
       "Source": "hirunews",
       "Timestamp": "Friday, 05 January 2018 - 15:48",
       "Headline": "ගෝන මස් සහ ගිනි අවියක් සමග 4 ක් අත්අඩංගුවට (ඡායාරූප)",
       "News Content": "මොරවක පරගල ප්‍රදේශයේදී ගෝන මස් කිලෝ 48 ක් සහ ගිනි අවියක් සමග පුද්ගලයන් 4 දෙනෙකු අත්අඩංගුවට ගෙන තිබෙනවා.\nමොරවක පොලිසියට ලැබුනු තොරතුරකට අනුව අද අලුයම 2.30 ට පමණ වැටලීම සිදුකර ඇති බවයි අප වාර්තාකරු සඳහන් කළේ.\nඊයේ රාත්‍රී ලැබුනු තොරතුරට අනුව පැය කිහිපයක් පුරා විවිධ ස්ථානවල නිලධාරීන් යොදවා වැටලීම සිදුකර තිබෙනවා.\nඔත්තු බලමින් සිටි යතුරුපැදියක් අත්අඩංගුවට ගැනීමෙන් පසු එම මාර්ගයේම ධාවනය වු ටිපර් රථයක් නතර කිරීමට පරගල ප්‍රදේශයේදී පොලිසිය සංඥා කර ඇතැයි සඳහන්.\nකෙසේවෙතත් එම රථය නොනවත්වා ධාවනය කිරීමට උත්සාහ කිරීමේ දී පාලනය කර ගැනීමට නොහැකිව මාර්ගයෙන් ඉවතට පැන අනතුරට ලක්වී තිබෙනවා.\nඑය සෝදිසි කිරීමේදී ගෝන මස්, ගිනි අවියක් සහ භාවිත කළ උණ්ඩ දෙකක් ද අත්අඩංගුවට ගෙන ඇති බවයි වාර්තා වන්නේ.\nපොලිසිය සඳහන් කර ඇත්තේ අත්අඩංගුවට ගත් සැකකරුවන් මීට පෙර ද මෙවැනි සිදුවීම් කිහිපයකට සම්බන්ධ වී අධිකරණයෙන් දඩුවම් ලබා ඇති පුද්ගලයන් බවයි.\nනෙලුව ප්‍රදේශයේ පදිංචි සැකකරුවන් මොරවක මහේස්ත්‍රාත් අධිකරණයට ඉදිරිපත් කිරීමට නියමිතයි.\nඡායාරූප - නෙළුව රනිල් ප්‍රියංක",
       "URL": "https://www.hirunews.lk/180266/ගෝන-මස්-සහ-ගිනි-අවියක්-සමග-4-ක්-අත්අඩංගුවට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4140"
}