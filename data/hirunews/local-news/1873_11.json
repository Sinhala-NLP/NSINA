{
       "Source": "hirunews",
       "Timestamp": "Sunday, 20 June 2021 - 7:28",
       "Headline": "කෝටි පනහේ මත්කුඩු ජාවාරමේ SI ඇතුලු දෙදෙනාගේ දුරකථන දත්ත පරීක්ෂාවට (වීඩියෝ)",
       "News Content": "අත්අඩංගුවට ගත් කළුතර දකුණ පොලීසියේ උප පොලිස් පරීක්ෂකවරයා සහ අනෙකුත් පුද්ගලයින් දෙදෙනාගේ දුරකථන සංවාද කිහිපයක් පරීක්ෂා කිරීමට අදාළ දත්ත දුරකථන සමාගම්වලින් ලබා ගැනීම සදහා අධිකරණය ඊයේ අවසර ලබාදී තිබෙනවා.\nඅදාළ පිරිස අත්අඩංගුවට ගැනුණේ රුපියල් කෝටි 53ක වටිනාකමකින් යුත් හෙරොයින් තොගයක් ප්‍රවාහනය කිරීමේදීයි.\nඑසේම ඔවුන් තිදෙනා ලබන 24වන දා දක්වා රදවාගෙන ප්‍රශ්න කිරීමට ගාල්ල ප්‍රධාන මහේස්ත්‍රාත් හර්ෂණ කැකුණවෙල ඊයේ අවසර ලබාදුන්නා.\nදක්ෂිණ අධිවේගි මාර්ගයේ බද්දේගම පිවිසුම අසළදී පෙරේදා අත්අඩංගුවට ගත් පොලිස් නිලධාරියා සහ අනෙකුත් පුද්ගලයින් දෙදෙනා සන්තකයේ තිබී සොයාගත් මත්කුඩු තොගයේ බර කිලෝග්‍රෑම් 52යි ග්‍රෑම් 728ක්.\nපොලිස් නිල ඇඳුමින් සැරසී රුපියල් කෝටි 53කට අධික වටිනාකමකින් යුත් හෙරොයින් තොගයක් ප්‍රවාහන කළ උප පොලිස් පරීක්ෂකවරයා ඇතුළු තිදෙනා ඊයේ 19 පෙරවරුවේ අත්අඩංගුවට ගනු ලැබුවා.\nඅදාළ උප පොලිස් පරීක්ෂකවරයාගේ වැඩ තහනම් කර ඇති අතර පොලිස් මාධ්‍ය ප්‍රකාශකවරයා සඳහන් කළේල මෙම මත්කුඩු තොගය විදෙස් රටක\nරැඳී සිටින මෙරට මත්ද්‍රව්‍ය ජාවාරම්කරුවෙකුට අයත් බවයි.\nපොලිස් මූලස්ථාන අපරාධ නිවාරණ කොට්ඨාසයට තොරතුරක් ලැබී තිබුණේ පොලිස් නිලධාරියෙකු ද සම්බන්ධ වෙමින් මත්ද්‍රව්‍ය ජාවාරමක් සිදුවෙමින් පවතින බවටයි.\nලද තොරතරු මත හබරාදූව, වැලිගම, හික්කඩුව සහ බද්දේගම යන ප්‍රදේශවල සති 3ක පමණ කාලයක් තිස්සේ විශේෂ පොලිස් මෙහෙයුමක් ක්‍රියාත්මක කෙරුණා.\nමත්ද්‍රව්‍ය ජාවාරමට සම්බන්ධ පොලිස් නිලධාරියා පෙරේදා ගාල්ල හබරාදූව ප්‍රදේශයෙන් මත්කුඩු තොගය ලබාගෙන ඇති බවට නිරීක්ෂණය කළ විමර්ශන කණ්ඩායම් ඔහු පසුපස දිගටම ලුහුබැඳ ඇත්තේ එම මත්කුඩු බෙදාහරින ආකාරය දැනගැනීම සඳහායි.\nඒ අනුව ගෝනපීනුවල ප්‍රදේශයේදී සැකකරු මත්කුඩු තොගය සමග අත්අඩංගුවට ගනු ලැබුවා.\nඔහු උත්සාහ කර ඇත්තේ බද්දේගම පිවිසුමෙන් දක්ෂිණ අධිවේගී මාර්ගයට පිවිසීමටයි.\nඅදාළ මත්කුඩු තොගය වෙනත් පුද්ගලයින් දෙදෙනෙකුට ලබාදීමට සැලසුම් කරතිබූ බව හෙළිකරගත් විමර්ශන නිලධාරීන් ඔවුන් දෙදෙනාද අතුරුගිරිය අධිවේගී පිවිසුම ආසන්නයේදී අත්අඩංගුවට ගත්තා.\nඅත්අඩංගුවට ගත් පොලිස් නිලධාරියා සතුව තිබී හෙරොයින් කිලෝ 52යි ග්‍රෑම් 728ක ප්‍රමාණයක් පොලිස් භාරයට ගත්තා.\nසැකකරු කළුතර දකුණ පොලිස් ස්ථානයට අනුයුක්තව සේවය කරන උප පොලිස් පරීක්ෂකවරයෙකු බවත් අනාවරණ වී තිබෙනවා.\nඔහු මත්කුඩු තොගය ප්‍රවාහනය කර ඇත්තේ පොලිස් නිල ඇඳුමෙන් සැරසී සිටිමින්.\nඅත්අඩංගුවට පත්වූ අනෙක් සැකකරුවන් අතරින් එක් අයෙකු මට්ටක්කුලිය ප්‍රදේශයේ පදිංචි 42 හැවිරිදි පුද්ගලයෙක් වන අතර අනෙක් පුද්ගලයා ජා-ඇල ප්‍රදේශයේ පදිංචි 26 හැවිරිදි අයෙක්.\nඅදාළ මත්ද්‍රව්‍ය ජාවාරම මෙහෙයවා ඇත්තේ මේ වන විට විදෙස් රටකට පලාගොස් සිටින පානදුර ප්‍රදේශයේ පදිංචි 25 හැවිරිදි සලිඳු මල්ෂිත නමැති මත්ද්‍රව්‍ය ජාවාරම්කරුවෙකු බවට ද වැඩිදුරටත් අනාවරණ වී තිබෙනවා.\nඔහු 2015 වසරේදී හෙරොයින් ග්‍රෑම් 15ක් සමඟ අත්අඩංගුවට පත්ව ඇති අතර ඒවන විට ඔහුගේ වයස අවුරුදු 19ක්.\nජාවාරමට සම්බන්ධ සැකකරුවන් අත්අඩංගුවට පත්වූ අවස්ථාවේ මෙම පුද්ගලයා විසින් ඔවුන්ට ඇමතුමක් ලබාගෙන ඇති අතර ඒ ඔස්සේ වැඩිදුර විමර්ශන ක්‍රියාත්මකයි.\nපසුගිය ජනවාරි 25 වැනිදා පානදුර - කෙසෙල්වත්ත - පල්ලිමුල්ල ප්‍රදේශයේදී ත්‍රිරෝද රථයකින් ගමන්ගත් පුද්ගලයෙකුට වෙඩි තබා ඝාතනය කිරීමේ සිද්ධිය ද මෙහෙයවා ඇත්තේ මෙම පුද්ගලයා විසින් බවටයි තොරතරු වාර්තා වී තිබෙන්නේ.",
       "URL": "https://www.hirunews.lk/274775/කෝටි-පනහේ-මත්කුඩු-ජාවාරමේ-si-ඇතුලු-දෙදෙනාගේ-දුරකථන-දත්ත-පරීක්ෂාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1873"
}