{
       "Source": "hirunews",
       "Timestamp": "Wednesday, 21 October 2020 - 7:04",
       "Headline": "පූගොඩ පොලීසියේ හිටපු OIC අත්අඩංගුවට",
       "News Content": "පූගොඩ පොලීසිය අත්අඩංගුවට ගෙන සිටි තරුණයෙකු මියයෑමේ සිද්ධිය සම්බන්ධයෙන් එම පොලීසියේ හිටපු ස්ථානාධිපතිවරයා අත්අඩංගුවට ගෙන මේ මස 27 වනදා දක්වා රක්ෂිත බන්ධනාගාර ගත කර තිබෙනවා.\nපොලිස් මාධ්‍ය ප්‍රකාශක, නියෝජ්‍ය පොලිස්පති අජිත් රෝහණ සඳහන් කළේ මීට පෙර සිද්ධිය සම්බන්ධයෙන් පොලිස් සැරයන්වරයෙකු ඇතුලු අටදෙනෙකු අත්අඩංගුවට ගෙන රක්ෂිත බන්ධනාගාර ගතව පසුවන බවයි.\nපොල්ගස්ලන්ද ප්‍රදේශයේ පදිංචි 21 හැවිරිදි තරුණයෙකු පසුගිය 11 වනදා අත්අඩංගුවට ගෙන තිබුණේ මත්ද්‍රව්‍ය චෝදනාවකට අදාළවයි.\nකෙසේ වෙතත්, ඔහු පූගොඩ පොලිස් අත්අඩංගුවේ සිටියදී හදිසියේ ඇති වූ අසනීප තත්ත්වයක් හේතුවෙන් රාගම රෝහලට ඇතුළත් කිරීමෙන් පසුව මිය ගොස් තිබුණා.\nමිය ගිය පුද්ගලයාගේ බිරිඳ චෝදනා කළේ පොලීසිය පහරදීම හේතුවෙන් මෙම මරණය සිදුව ඇති බවටයි.\nමෙම සිද්ධිය සම්බන්ධයෙන් පූගොඩ පොලිසියේ හිටපු ස්ථානාධිපතිවරයා මන්නාරම පොලිස් කොට්ඨාසය වෙත මීට පෙර මාරුකර යවා තිබුණා.\nඉන් අනතුරුවයි ඔහුගේ වැඩ තහනම් කෙරුණේ.",
       "URL": "https://www.hirunews.lk/252975/පූගොඩ-පොලීසියේ-හිටපු-oic-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2378"
}