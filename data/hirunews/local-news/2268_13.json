{
       "Source": "hirunews",
       "Timestamp": "Friday, 18 December 2020 - 8:12",
       "Headline": "නුවරඑලිය සංචාරක කලාපය හෙට සහ අනිද්දා ඇරඹේ",
       "News Content": "නුවරඑළිය දිස්ත්‍රික් සංචාරක සංවර්ධන කලාපය පරිසර හිතකාමීව ක්‍රියාවට නැංවීමේ කටයුතු නාගරික සංවර්ධන අධිකාරිය මගින් හෙට සහ අනිද්දා ආරම්භ කිරීමට නියමිතයි.\nකිතුල්ගල සිට නුවරඑළිය දක්වාත්, නුවරඑළියේ සිට මහනුවර දක්වාත්, නුවරඑළියේ සිට බදුල්ල දක්වාත් විශේෂ සංචාරක කලාපයක් ලෙස මෙහිදී ප්‍රධාන මාර්ග දෙපස දෙස් විදෙස් සංචාරකයින්ගේ අවධානය දිනා ගත හැකි වන ලෙස සංවර්ධනය කිරීමට නියමිත බවයි නාගරික සංවර්ධන හා නිවාස අමාත්‍යාංශය සඳහන් කළේ.\nඑසේම, නුවරඑළිය තුරඟ තරග පිටිය සංවර්ධනය කිරීම, රම්බොඩ හා තවලම්තැන්න සංචාරක ව්‍යාපෘති ආරම්භ කිරීම අනිද්දා දිනයේදී ආරම්භ කෙරෙනවා. ඒ අනුව, නුවරඑළියේ සිට නානුඔය දුම්රිය ස්ථානය දක්වා දිගින් කිලෝමීටර් 3.9 කින් යුත් කේබල් කාර් පද්ධතියක් ද සවි කිරීමට නියමිත බවයි නාගරික සංවර්ධන හා නිවාස අමාත්‍යාංශය නිවේදනය කළේ.\nනුවරඑළියට පැමිණෙන සංචාරකයින් සඳහා මෙවැනි සංචාරක කලාපයක අවශ්‍යතාවය ජනාධිපති ගෝඨාභය රාජපක්ෂ හා අග්‍රාමාත්‍ය මහින්ද රාජපක්ෂ විසින් නාගරික සංවර්ධන අධිකාරියට පෙන්වා දී තිබෙනවා. මෙහි ඉදිරි කටයුතු නිරීක්ෂණය කිරීම සඳහා අග්‍රාමාත්‍යවරයාගේ ප්‍රධානත්වයෙන් ඇමති අනුකමිටුවක් ද පත් කිරීමට නියමිතයි.",
       "URL": "https://www.hirunews.lk/257303/නුවරඑලිය-සංචාරක-කලාපය-හෙට-සහ-අනිද්දා-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=2268"
}