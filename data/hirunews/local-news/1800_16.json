{
       "Source": "hirunews",
       "Timestamp": "Friday, 23 July 2021 - 19:35",
       "Headline": "දකුණේ වෙඩි තැබීම් යළි ඉහළට",
       "News Content": "මසක් ඇතුළත ගාල්ල දිස්ත්‍රික්කයේ සිදුවූ වෙඩි තැබීම්වලින් පුද්ගලයෙකු මිය ගොස් තවත් පුද්ගලයින් දෙදෙනෙකු බරපතල තුවාල ලබා රෝහල් ගත කර තිබෙනවා. මෙම වෙඩි තැබීම්වලට නිශ්චිත හේතු මෙතෙක් අනාවරණ වී නැහැ.\nගාල්ල - ඌරගස්මං හන්දිය - තේ වත්ත ප්‍රදේශයේදී ඊයේ රාත්‍රියේ සිදුවූ වෙඩි තැබීමකින් 25 හැවිරිදි තරුණයකු තුවාල ලබා කරාපිටිය ශික්ෂණ රෝහල වෙත ඇතුළත් කෙරුණා.\nසිය නිවස තුළ සිටියදී යතුරුපැදියකින් පැමිණි පුද්ගලයෙකු ඔහුට මෙලෙස වෙඩි තබා පළා ගොස් තිබූ අතර කලවා ප්‍රදේශයට වෙඩි 6ක් පමණ වැදී තිබෙනවා.\nපසුගිය 2  වන දා රාත්‍රියේ ඌරගස්මංහන්දිය - තේවත්ත මංසන්ධියේ දී මෙවැනිම වෙඩි තැබීමක් සිදුවූ අතර එහිදී එක් දරු පියෙකු ජීවිතක්ෂයට පත්වුණා.\nසිය නිවස ඉදිරිපිට සිටියදී ඔහුට ද වෙඩි තබා තිබුණේ යතුරුපැදියකින් පැමිණි පුද්ගලයෙකු විසින්.\nකෙසේ වෙතත්, ඊයේ වෙඩි වැදීමට ලක්වූ පුද්ගලයා මොහුගේ මිතුරෙකු බවට මේ වන විට අනාවරණ වී තිබෙනවා.\nපසුගිය 20 වන දා රත්ගම - කාකුකන්ද - ගල්තොට ප්‍රදේශයේදී ද පුද්ගලයෙකුට වෙඩි තබා තිබුණේ යතුරුපැදියකින් පැමිණි පුද්ගලයන් දෙදෙනෙකු විසින්.\n36 හැවිරිදි සුජිත් හේමන්ත හෙවත් කූපියා නැමති පුද්ගලයෙකු මෙලෙස වෙඩි ප්‍රහාරයට ලක්වූ අතර, ඔහු මේ වන විට කරාපිටිය ශික්ෂණ රෝහලේ ප්‍රතිකාර ලබනවා.\nඔහුට රත්ගම ප්‍රදේශයේදීම මීට පෙර ද යතුරුපැදියකින් පැමිණි පිරිසක් විසින් වෙඩි තබා තිබූ අතර එහිදී දිවි බේරා ගැනීමට ඔහුට හැකි වුණා.",
       "URL": "https://www.hirunews.lk/277815/දකුණේ-වෙඩි-තැබීම්-යළි-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=1800"
}