{
       "Source": "hirunews",
       "Timestamp": "Sunday, 13 October 2019 - 19:11",
       "Headline": "බීමත් යතුරුපැදිකරුවෙකු සිදුකළ අනතුරකින්, සත් මසැති ගැබිණි මවක් ජීවිතක්ෂයට",
       "News Content": "කහ ඉර මතින් පාර මාරු වෙමින් සිටි ගැබිණි කාන්තාවක් බීමතින් පැමිණි යතුරුපැදිකරුවෙකු විසින් සිදුකළ අනතුරකින් ජීවිතක්ෂයට පත්වීමේ අවාසනාවන්ත පුවතක් හිරු ප්‍රවෘත්ති අංශයට වාර්තා වුණා.\n39 හැවිරිදි මෙම කාන්තාවට දරුවන් 6 දෙනෙකුගේ මවක් වන අතර, අනතුර සිදුව තිබුණේ දෙහිවල - අත්තිඩිය මං සන්ධියේදියි. සත් මස් ගැබිණියක් වූ ඇය කිසියම් කටයුත්තක් සඳහා තවත් දරුවෙකු සමඟ අත්තිඩිය නගරයට පැමිණ තිබෙනවා.\nඑම අවස්ථාවේදී ඇය සහ 7 හැවිරිදි දරුවා කහ ඉර මතින් පාර මාරුවන අවස්ථාවේදී යතුරුපැදියක් ඔවුන්ගේ ගැටී ඇති අතර, එහිදී මවගේ හිසට බරපතල හානි සිදුව ඇති බවයි පොලීසිය සඳහන් කළේ.\nපසුව එම කාන්තාව ජාතික රෝහලට ඇතුළත් කළ ද ඇය ඊයේ මිය ගොස් ඇති අතර, කුසේ සිටි බිළිදා ජීවත් කරවා ගැනීමට වෛද්‍යවරුන් දැඩි පරිශ්‍රමයක් දැරුවත් එය ව්‍යර්ථ වූ බවයි රෝහල් ප්‍රකාශකයෙකු හිරු ප්‍රවෘත්ති අංශයට සදහන් කළේ.\nමේ අතර, අනතුර සිදුකළ බීමත් යතුරුපැදිකරු පොලීසිය මුදා හැර ඇති බවට මිය ගිය කාන්තාවගේ ඥාතීන් චෝදනා කරනවා. කෙසේ වෙතත් හිරු ප්‍රවෘත්ති අංශය කළ විමසීමකදී පොලීසිය සදහන් කළේ අත්අඩංගුවට ගත් යතුරුපැදිකරු අධිකරණයට ඉදිරිපත් කිරීමෙන් අනතුරුව ඇප මත මුදා හැර ඇති බවයි. කෙසේ වෙතත්, ඔහු යළි අත්අඩංගුවට ගැනීමට කටයුතු කරන බව ද පොලීසිය කියා සිටියා.",
       "URL": "https://www.hirunews.lk/226185/බීමත්-යතුරුපැදිකරුවෙකු-සිදුකළ-අනතුරකින්-සත්-මසැති-ගැබිණි-මවක්-ජීවිතක්ෂයට",
       "Category": "Local News",
       "Parent URL": "https://www.hirunews.lk/local-news.php?pageID=3099"
}