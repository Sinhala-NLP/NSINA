{
       "Source": "hirunews",
       "Timestamp": "Saturday, 25 May 2019 - 12:37",
       "Headline": "අත්අඩංගුවට ගත් අය, නීතිවිරෝධීව  ඕස්ට්‍රේලියාවට යාමට සූදානමින් සිටි පිරිසක් - නාවික හමුදාව",
       "News Content": "නීතිවිරෝධීව මුහුදු මාර්ග ඔස්සේ සංක්‍රමණය වීමට උත්සාහ කිරීමේදී දකුණු මුහුදේදී පසුගිය දා අත්අඩංගුවට ගත් පුද්ගලයින්  ඕස්ට්‍රේලියාව වෙත ගමන් කිරීමට සැලසුම් කර ඇති බවට නාවික හමුදාව සැක පළ කරනවා.\nනාවික හමුදා මාධ්‍ය ප්‍රකාශක ලූතිනන් කමාන්ඩර් ඉසුරු සූරියබණ්ඩාර කියා සිටියේ මෙම පිරිස මේ වන විට නීතිමය කටයුතු සඳහා අදාළ ආයතන වෙත යොමු කිරීමට කටයුතු කර ඇති බවයි.\nමේ අතර, කිලෝග්‍රෑම් 245ක කේරළ ගංජා තොගයක් සමඟ සැකකරුවන් දෙදෙනෙකු නාවික හමුදාව උතුරු මුහුදේ දී අත්අඩංගුවට ගෙන තිබෙනවා.\nඅද අලූයම් කාලයේ මොවුන් ඩිංගි බෝට්ටුවක් ආධාරයෙන් කේරළ ගංජා තොගය ගොඩබිමට රැගෙන ඒමට උත්සාහ කර ඇති බවයි නාවික හමුදාව ප්‍රකාශ කළේ.\nරුපියල් කෝටි දෙකකට අධික හෙරොයින් කිලෝ 2යි ග්‍රෑම් 24ක් සමඟ පුද්ගලයෙකු ද ග්‍රෑන්ඞ්පාස් - ඔරුගොඩවත්ත ගුවන් පාලම අසළ දී ඊයේ පස්වරුවේ අත්අඩංගුවට ගැනුණා.\nඑහිදී පොලීසිය අත්අඩංගුවට ගත් සැකකරු අංගොඩ ප්‍රදේශයේ පදිංචි 34 හැවිරිදි පුද්ගලයෙක්.\nඑමෙන්ම, පිළියන්දල - හැඩිගම ප්‍රදේශයේදී පිස්තෝලයක් සහ අත්බෝම්බයක් ඇතුළු උපකරණ කිහිපයක් සමඟ පුද්ගලයින් 4 දෙනෙකු අත්අඩංගුවට ගෙන තිබෙනවා.\nපොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර සඳහන් කළේ මෝටර් රථයක් පරීක්ෂා කිරීමේදී මෙම ආයුධ හමුවූ බවයි.\nමීට අමතරව මෝටර් රථයේ තිබූ කිනිසි දෙකක්, වෙඩි බෙහෙත් ග්‍රෑම් 200ක් ද පොලිස් භාරයට ගෙන තිබෙනවා.\nසැකකරුවන් මොරවක, පෑලියගොඩ සහ කැළණිය ප්‍රදේශවල පදිංචිකරුවන් වන අතර ඔවුන් අද කැස්බෑව මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/217058/අත්අඩංගුවට-ගත්-අය-නීතිවිරෝධීව-ඕස්ට්‍රේලියාවට-යාමට-සූදානමින්-සිටි-පිරිසක්-නාවික-හමුදාව",
       "Category": "Local News",
       "Parent URL": "https://www.hirunews.lk/local-news.php?pageID=3335"
}