{
       "Source": "hirunews",
       "Timestamp": "Wednesday, 02 February 2022 - 8:13",
       "Headline": "විදුලිබල මණ්ඩලයෙන් විශේෂ ප්‍රකාශයක් (වීඩියෝ)",
       "News Content": "ප්‍රමාණවත් පරිදි දැවි තෙල් සහ ඩීසල් ලැබුණහොත් දිවයිනේ කිසිදු ප්‍රදේශයකට අද (02) විදුලි කප්පාදු නොකරන බව ලංකා විදුලිබල මණ්ඩලය පවසනවා.\nඑහි මාධ්‍ය ප්‍රකාශක ඇන්ඩෲ නවමනී කියා සිටියේ ලංකා විදුලිබල මණ්ඩලයට අවශ්‍ය ඉන්ධන ලබා ගැනීම සඳහා මහජන උපයෝගිීතා කොමිසම, ලංකා ඛණිජ තෙල් සංස්ථාව සමග සාකච්ඡා කරමින් සිටින බවයි.\nඒ අනුව බොහෝ දුරට අද දිනයේදී අවශ්‍ය ඉන්ධන ප්‍රමාණවත් පරිදි ලංකා විදුලි බල මණ්ඩලය වෙත ලැබෙනු ඇතැයි අපේක්ෂා කරන බව ද ඔහු විශ්වාසය පළ කළා.\nකෙසේ වෙතත් රටපුරා ප්‍රදේශ ගණනාවකට ඊයේ දහවල් සහ රාත්‍රී කාලයේ වරින් වර විදුලිය විසන්ධි කරනු ලැබුවා.\nමහජන උපයෝගීතා කොමිසමේ සභාපති ජනක රත්නායක කියා සිටියේ කිසිදු ආකාරයකින් විදුලි කප්පාදුවක් සිදු කිරීම සඳහා ලංකා විදුලිබල මණ්ඩලයට මෙතෙක් අවසර ලබා නොදෙන බවයි.\nඑවන් පසුබිමකයි පෙර නොදන්වා මෙලෙස විදුලිය විසන්ධි කර තිබුණේ.\nකෙසේ වෙතත් විදුලි සැපයුම අඛණ්ඩව පවත්වා ගැනීම සඳහා අවශ්‍ය මැදිහත් වීම මහජන උපයෝගීතා කොමිසම මගින් සිදු කරන බව ද ඔහු ප්‍රකාශ කළා.\nපසුගිය 31 වැනිදා ජාතික විදුලිබල පද්ධතියට එක් කළ මෙගාවොට් 270ක ධාරිතාවයකින් යුත් නොරොච්චෝලේ ජනන යන්ත්‍රය එදින රාත්‍රියේම යළි අක්‍රීය වුණා.\nඑහෙත් මේ වන විට යළිත් එම ජනන යන්ත්‍රයෙන් ජාතික විදුලිබල පද්ධතියට විදුලිය එක් කිරීමේ කටයුතු ආරම්භ වී ඇති බවයි එහි ප්‍රකාශකයෙකු හිරු ප්‍රවෘත්ති අංශයට සදහන් කළේ.\nඑමෙන්ම අවශ්‍ය ඉන්ධන නොමැති වීම හේතුවෙන් අක්‍රීය වී ඇති සපුගස්කන්ද ඒ - ජනන යන්ත්‍රයට සහ කොළඹ වරායේ බත්තල බලාගාරයට අවශ්‍ය ඉන්ධන සැපයීමේ කටයුතු මේ වනවිට සිදු කෙරෙන බව ලංකා විදුලිබල මණ්ඩලය සඳහන් කළා.\nඑම බලාගාර ද්විත්වයෙන් ජාතික විදුලි ජනන පද්ධතියට මුදා හැරෙන විදුලි ධාරිතාවය මෙගා වොට් 116 ක්.\nඊට අමතරව ජාතික විදුලි පද්ධතියට මෙගා වොට් 130 ක විදුලියක් ජනනය කරන කැළණිතිස්ස සොජිස්ට් බලාගාරය ද මේ වන විට අක්‍රීයව පවතිනවා.",
       "URL": "https://www.hirunews.lk/295922/විදුලිබල-මණ්ඩලයෙන්-විශේෂ-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1381"
}