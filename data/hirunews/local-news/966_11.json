{
       "Source": "hirunews",
       "Timestamp": "Thursday, 04 August 2022 - 13:14",
       "Headline": "විග්නේෂ්වරන් ඇමතිකමක් අපේක්ෂාවෙන් (වීඩියෝ)",
       "News Content": "දෙමළ ජාතික සන්ධානය ඊයේ (03) පස්වරුවේ ජනාධිපති රනිල් වික්‍රමසිංහ මුණ ගැසුණා.\nඑහි දී සර්ව පාක්ෂික වැඩපිළිවෙල සම්බන්ධයෙන් දීර්ඝ ලෙස සාකච්ඡා වී ඇති අතර, ඔවුන් දෙමළ දේශපාලන රැඳවියන් නිදහස් කිරීම, ත්‍රස්තවාදය වැලැක්වීමේ පනත අහෝසි කිරීම ඇතුළු යෝජනා කිහිපයක් ඉදිරිපත් කර තිබෙනවා.\nමෙහි දී දෙමළ ජාතික සන්ධානයේ පාර්ලිමේන්තු මන්ත්‍රී එස්.ශ්‍රීධරන් පවසා ඇත්තේ, ජනාධිපතිවරයා තේරීමේ ඡන්දයේ දී තම කණ්ඩායම පාර්ලිමේන්තු මන්ත්‍රී ඩලස් අලහප්පෙරුමට සහාය දුන් බව යි.\nකෙසේ වෙතත් ඊට ප්‍රතිචාර දක්වමින් ජනාධිපතිවරයා පවසා ඇත්තේ, මේ අවස්ථාවේ සාකච්ඡාවට එක් ව සිටින මන්ත්‍රීවරුන්ගෙන් කිහිපදෙනෙක් තමන්ට සහාය දුන් බව යි.\nඑමෙන්ම, ට්විටර් ගිණුමේ සටහනක් තබමින් දෙමළ ජාතික සන්ධාන පාර්ලිමේන්තු මන්ත්‍රී ශානක්‍යන් රාසමානික්කම් පවසා ඇත්තේ, දෙමළ සන්ධානයේ ඇතැම් මන්ත්‍රීවරුන්, ජනාධිපතිවරයාට සහය දුන් බව පවසද්දී සිය මන්ත්‍රීවරුන් නිහඬ ව සිටි බව යි.\nමේ අතර උතුරු පළාත් හිටපු ප්‍රධාන අමාත්‍ය පාර්ලිමේන්තු මන්ත්‍රී සී.වී.විග්නේෂ්වරන් පවසන්නේ, සර්ව පාක්ෂික වැඩපිළිවෙළ සම්බන්ධයෙන් ජනාධිපතිවරයා සමග සාකච්ඡා කිරීමට සූදානම් බව යි.\nඑහි දී ඇති වන එකඟතාවන් අනුව අමාත්‍ය ධුරයක් භාර ගැනීමට වුව ද සලකා බලන බව සී.වී. විග්නේෂ්වරන් මන්ත්‍රීවරයා වැඩිදුරටත් ප්‍රකාශ කළා.\nමේ අතර, සර්ව පාක්ෂික ආණ්ඩුවක් පිහිටුවීම සම්බන්ධයෙන් අද දිනයේත් දේශපාලන පක්ෂ කිහිපයක් සිය පක්ෂ අභ්‍යන්තර සාකච්ඡා කැඳවා තිබෙනවා.\nවිපක්ෂ නායක සජිත් ප්‍රේමදාස හෙට පස්වරුවේ ජනාධිපතිවරයා හමුවීමට නියමිත අතර, ඊට පෙර එම පක්ෂයේ මන්ත්‍රී කණ්ඩායම් හමුවක් කැඳවා ඇති බවයි වාර්තා වන්නේ.\nඊයේ දිනයේ ද ඔහු පක්ෂයේ මන්ත්‍රීවරුන් මුණ ගැසී තිබුණා.\nසමගි ජල බලවේගයේ මහලේකම් පාර්ලිමේන්තු මන්ත්‍රී රංජිත් මද්දුම බණ්ඩාර හිරු ප්‍රවෘත්ති වෙත සඳහන් කළේ, හෙට පස්වරු 3ට විපක්ෂ නායකවරයා සහ සමගි ජන සන්ධානයේ පක්ෂ නායකයන් කිහිප දෙනෙකු ජනාධිපති රනිල් වික්‍රමසිංහ මුණ ගැසෙන බවයි.\nඑම හමුවේ දී සර්ව පාක්ෂික වැඩපිළිවෙළ සම්බන්ධයෙන් උද්ගත ව ඇති අපැහැදිලි තත්ත්වයන් නිරාකරණය කිරීමට කටයුතු කරන බව මහලේකම්වරයා සඳහන් කළා.\nඑමෙන්ම ශ්‍රී ලංකා නිදහස් පක්ෂය අද පස්වරු 4ට ජනාධිපතිවරයා මුණ ගැසීමට නියමිත යි.\nඑම සාකච්ඡාවේ දී දෙපාර්ශවය අතර සර්ව පාක්ෂික වැඩපිළිවෙල සම්බන්ධයෙන් අදහස් හුවමාරු වනු ඇති බවයි දෙපාර්ශවයේ ආරංචි මාර්ග සඳහන් කළේ.",
       "URL": "https://www.hirunews.lk/311862/විග්නේෂ්වරන්-ඇමතිකමක්-අපේක්ෂාවෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=966"
}