{
       "Source": "hirunews",
       "Timestamp": "Saturday, 10 April 2021 - 12:59",
       "Headline": "දියවන්නාවේ ජලය අවපැහැ ගැන්වීම ගැන පරිසර ඇමති වාර්තාවක් කැඳවයි",
       "News Content": "පාර්ලිමේන්තුව අවට දියවන්නා ඔයේ මෙන්ම බත්තරමුල්ල පාලම් තුන අවට පිහිටි තෙත් බිමේ ජලය අවපැහැගැන්වීම සම්බන්ධයෙන් වහාම පරිසර වාර්තාවක් ලබාදෙන්නැයි පරිසර අමාත්‍ය මහින්ද අමරවීර මධ්‍යම පරිසර අධිකාරියට උපදෙස් ලබාදී තිබෙනවා.\nවිපක්ෂය විසින් පාර්ලිමේන්තුවේදී ප්‍රකාශ කළ පරිදි මේ සඳහා හේතුවී ඇත්තේ මිනිස් මළඅපද්‍රව්‍ය බැහැර කිරීමක්ද යන්න හෝ ඇල්ගී විශේෂයක් වර්ධනය වීමක්ද යන්න පිළිබඳ මෙතෙක් නිශ්චිතව තහවුරු නොවන බවයි අමාත්‍යවරයා ප්‍රකාශ කළේ.\nකෙසේ වෙතත් මින් පෙර මෙවැනි ආකාරයට දියවන්නාවේ ජලය අවපැහැගැන්වීමක් සිදුවී නොමැති නිසා මේ සම්බන්ධයෙන් තමන් විද්‍යාත්මක විමර්ශන වාර්තාවක් අපේක්ෂා කරන බවද පරිසර අමාත්‍යවරයා පෙන්වා දුන්නා.\nමේ අතර, මුතුරාජවෙල තෙත් බිම ජාතික රක්ෂිතයක් ලෙස සංරක්ෂණය කිරීමට අදාල කැබිනට් පත්‍රිකාවක් අමාත්‍ය මණ්ඩලයට ඉදිරිපත් කිරීමට නියමිත බව නාගරික සංවර්ධන රාජ්‍ය අමාත්‍ය ආචාර්ය නාලක ගොඩහේවා ප්‍රකාශ කළා. ඒ මොරටුව - ලුනාව ප්‍රදේශයේ ඊයේ පැවති උත්සවයකට එක්වෙමින්.",
       "URL": "https://www.hirunews.lk/268053/දියවන්නාවේ-ජලය-අවපැහැ-ගැන්වීම-ගැන-පරිසර-ඇමති-වාර්තාවක්-කැඳවයි",
       "Category": "Local News",
       "Parent URL": "https://www.hirunews.lk/local-news.php?pageID=2029"
}