{
       "Source": "hirunews",
       "Timestamp": "Tuesday, 18 July 2023 - 19:25",
       "Headline": "කංසා වාණිජ වගාවක් කරන බව කියන පනත් කෙටුම්පනතට එරෙහිව පෙත්සමක්",
       "News Content": "කංසා ශාකය වාණිජ වගාවක් වශයෙන් සිදු කිරීමේ අරමුණින් ඊට අවශ්‍ය විධිවිධාන ඇතුලත් කර පාර්ලිමේන්තුවට ඉදිරිපත් කර තිබෙන ආයුර්වේද සංශෝධන පනත් කෙටුම්පත ආණ්ඩුක්‍රම ව්‍යවස්ථාවට පටහැනි බවට තීන්දු කරන ලෙස ඉල්ලා ශ්‍රේෂ්ඨාධිකරණය හමුවේ පෙත්සමක් ගොනු කර තිබෙනවා.\nඒ, ආයුර්වේද වෛද්‍යවරු දෙදෙනකු විසින්. ආයුර්වේද වෛද්‍ය පනත සංශෝධනය කිරීමට අදාල ”‍ආයුර්වේද සංශෝධන පනත් කෙටුම්පත”‍ ඉකුත් 05 වනදා පාර්ලිමේන්තු න්‍යාය පුස්තකයට ඇතුළත් කර ඇති බව පෙත්සමේ සඳහන් වනවා.\nමේ අවස්ථාව වන විටත් වගා කිරීමට යෝජනා කර ඇති කංසා ශාකය වාණිජ වගාවක් ලෙස පළාත් සභා ලැයිස්තුවේ ඇතුළත් කර ඖෂධ උද්‍යානවල වගා කිරීමට අදාළ විධිවිධාන මෙම පනත් කෙටුම්පතේ 7 සහ 9 වැනි වගන්තිවලින් ඉදිරිපත් කර ඇති බව පෙත්සමේ දැක්වෙනවා.\nආණ්ඩුක්‍රම ව්‍යවස්ථාවේ 13 වන සංශෝධනයට අනුව ආයුර්වේද විෂය පළාත් සභාවට අනුයුක්ත විෂයක් බවත් මෙම පනත් කෙටුම්පත පාර්ලිමේන්තුවට ඉදිරිපත් කිරීමට පෙර රජය විසින් පළාත් සභාවල අදහස් විමසීමක් සිදුකර නොමැති බවත් එහි දක්වා ඇති බවයි හිරු අධිකරණ වාර්තාකරු ප්‍රකාශ කළේ.\nඒ තුළින් ආණ්ඩුක්‍රම ව්‍යවස්ථාව උල්ලංඝනය වීමක් සිදුවන හෙයින් අදාල පනත් කෙටුම්පත සම්මත කිරීමට අවශ්‍ය නම් පාර්ලිමේන්තුවේ තුනෙන් දෙකක බහුතර ඡන්දයකින් සහ ජනමත විචාරණයකින් අනුමත විය යුතු බවට තීන්දුවක් ලබාදෙන ලෙස පෙත්සම්කරුවන් ශ්‍රේෂ්ඨාධිකරණයෙන් ඉල්ලා තිබෙනවා.",
       "URL": "https://www.hirunews.lk/341682/කංසා-වාණිජ-වගාවක්-කරන-බව-කියන-පනත්-කෙටුම්පනතට-එරෙහිව-පෙත්සමක්",
       "Category": "Local News",
       "Parent URL": "https://www.hirunews.lk/local-news.php?pageID=172"
}