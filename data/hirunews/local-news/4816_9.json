{
       "Source": "hirunews",
       "Timestamp": "Sunday, 30 October 2016 - 12:06",
       "Headline": "වැට් නිසා කිරිපිටි කිලෝවක් රුපියල් 100 කින් ඉහළ යන ලකුණු?",
       "News Content": "වැට් බදු සංශෝධනයත් සමඟ ආනයනික කිරිපිටි කිලෝවක මිල රුපියල් 100 කින් පමණ ඉහළ යා හැකි බව කිරිපිටි ආනයනකරුවන් පවසනවා.\nඔවුන් කියා සිටියේ මෙතෙක් කිරිපිටි සඳහා වැට් බදු පනවා නොතිබුණු නමුත් අලුතින් පාර්ලිමේන්තුවේ සම්මත වූ වැට් බදු සංශෝධන පනත හරහා කිරිපිටි සඳහාද මෙම බද්ද පැනවෙන බවයි.\nකිරිපිටි කිලෝවක් සඳහා මේ වනවිට රුපියල් 725 ක පාලන මිලක්ද පවතිනවා.\nමේ නිසා සියයට 15 ක වැට් බද්දක් පැනවීම තුළින් තමන්ට අධික අලාභයක් දැරීමට සිදුවන බවයි කිරිපිටි ආනයනකරුවන් කියා සිටියේ.\nමෙම ගැටළුව පිළිබඳ ලබන සතියේදී මුදල් අමාත්‍යවරයා හමුවී සාකච්ඡා කිරීමට අපේක්ෂා කරන බව මෙරට ප්‍රධාන පෙළේ ආනයනික කිරිපිටි සමාගමක ප්‍රකාශකයෙකු සඳහන් කළා.\nදියර කිරි සඳහා වැට් බදු සංශෝධනය අදාළ නොවීම  හොඳ තත්ත්වයක් බවයි ආනයනකරුවන්ගේ  අදහස වී ඇත්තේ.\nකෙසේ වෙතත් රාජ්‍ය මූල්‍ය ප්‍රතිපත්ති දෙපාර්තමේන්තුවේ සහකාර අධ්‍යක්ෂ කේ.කේ.අයි.එරන්ද පෙරේදා පැවති මාධ්‍ය හමුවකට එක්වෙමින් කියා සිටියේ සීනි සහිත සියලු කිරිපිටි සඳහා වැට් බදු අන්තර්ගත බවයි.",
       "URL": "https://www.hirunews.lk/146402/වැට්-නිසා-කිරිපිටි-කිලෝවක්-රුපියල්-100-කින්-ඉහළ-යන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=4816"
}