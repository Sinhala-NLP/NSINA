{
       "Source": "hirunews",
       "Timestamp": "Sunday, 21 May 2023 - 13:37",
       "Headline": "ෂාෆ්ටර්ගේ දේහය ගොඩගැනීමට කටයුතු සූදානම්",
       "News Content": "ව්‍යාපාරික දිනේෂ් ෂාෆ්ටර්ගේ දේහය මරණයට අදාල හේතුව සෙවීම සඳහා අධිකරණ නියෝගයකට අනුව මැයි 25 වනදා ගොඩගැනීමට නියමිත බවයි පොලිස් මාධ්‍ය ප්‍රකාශකවරයා සඳහන් කරන්නේ.\nඑමෙන්ම දේහය මිහිදන් කර ඇති ස්ථානයට පොලිස් ආරක්ෂාව ලබාදෙන බවත් ඔහු සඳහන් කළා.\nඒ ඔහුගේ දේහය නැවත ගොඩගැනීමට අවශ්‍යව බවට පංච පුද්ගල විශේෂ වෛද්‍ය මණ්ඩලය කොළඹ මහේස්ත්‍රාත් අධිකරණය හමුවේ පසුගිය 18 වැනිදා ලිඛිතව සිදුකළ ඉල්ලීමක් සලකා බැලීමෙන් අනතුරුවයි.\nමෙම මරණයට අදාළ හේතුව නිර්ණය කිරීම සඳහා මරණකරුගේ දේහය නැවත ගොඩගෙන පරීක්ෂාවට ලක්කළ යුතුව ඇති බවත්, ඒ හේතුවෙන් ඒ සදහා අවසර ලබා දෙන ලෙසත් පංච පුද්ගල විශේෂ වෛද්‍ය මණ්ඩලය කොළඹ අතිරේක මහේස්ත්‍රාත් රජින්ද්‍රා ජයසූරිය මහත්මියගෙන් එලෙස ඉල්ලීමක් සිදුකළ බව අප අධිකරණ වාර්තාකරු සඳහන් කරනු ලැබුවා.",
       "URL": "https://www.hirunews.lk/335819/ෂාෆ්ටර්ගේ-දේහය-ගොඩගැනීමට-කටයුතු-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=327"
}