{
       "Source": "hirunews",
       "Timestamp": "Tuesday, 03 January 2023 - 22:15",
       "Headline": "රෝහල්වල රෝගීන්ටත් බිත්තර නැති වෙයි (වීඩියෝ)",
       "News Content": "ගතවූ මාසය තුළ කොළඹ ජාතික රෝහලේ නේවාසික රෝගීන්ට ලබාදීම සඳහා බිත්තර සැපයීමක් සිදු නොවූ බව එම රෝහලේ නියෝජ්‍ය අධ්‍යක්ෂ වෛද්‍ය රුක්ෂාන් බෙල්ලන මහතා පවසනවා.\nපෞද්ගලික රෝහල් හිමිකරුවන්ගේ සංගමය ද ප්‍රකාශ කළේ, රෝගීන්ට අවශ්‍ය බිත්තර අධික මිලකට මිලදී ගැනීමට සිදුව ඇති බවයි.\nපවතින ගැටලුකාරී තත්ත්වය මඟහැරීමට බිත්තර ආනයනයට ඊයේ කැබිනට් අනුමැතිය හිමිවීමෙන් පසු බිත්තරයක් රුපියල් 55ක මිලකට ආර්ථික මධ්‍යස්ථාන හරහා අලෙවිකිරීමට සමස්ත ලංකා බිත්තර නිෂ්පාදකයින්ගේ සංගමය අද සිට පියවර ගත්තා.\nබිත්තර සඳහා පනවා තිබූ පාලන මිල ඉවත් කිරීමෙන් පසු වෙළෙඳපොලේ බිත්තර මිල ශීඝ්‍ර ඉහළ යෑමක් මෙන්ම හිඟයක් ද වාර්තාවනවා.\nමෙලෙස බිත්තර හිඟයක් රට තුළ නිර්මාණයවී ඇත්තේ, මන්දපෝෂණ තත්ත්වයේ වැඩිවීමක් ද සිදුව ඇති පසුබිමකයි.\nඅප කළ සොයා බැලීමකදී හෙළිවුණේ මෙරට ප්‍රධාන රෝහල් රැසකට ද බිත්තර හිඟය බලපෑම් එල්ල කර ඇති බවයි.\nපවතින තත්ත්වය හමුවේ කොළඹ ජාතික රෝහලට ගතවූ මාසය තුළ කිසිඳු බිත්තර සැපයීමක් සිදුවී නැහැ.\nබිත්තර හිඟය රජයේ රෝහල් මෙන්ම පෞද්ගලික රෝහල් පද්ධතියට බලපෑම් එල්ල කර තිබෙනවා.\nපවතින ගැටලුකාරී තත්ත්වය මඟහරවා ගැනීම සඳහා බිත්තර ආනයනයට අවසර ලබාදීමට ඊයේ පැවති මේ වසරේ පළමු අමාත්‍ය මණ්ඩල රැස්වීමේදී අනුමැතිය හිමිවුණා.\nකෙසේවෙතත්, බිත්තර ආනයනට ගෙන ඇති තීරණය සම්බන්ධයෙන් බිත්තර නිෂ්පාදනය ආශ්‍රිත සංගම් අප්‍රසාදය පළ කරනවා.\nමේ අතර, අතරමැදියන්ගෙන් තොරව වෙළෙඳුන්ට ඍජුවම රුපියල් 53කට බිත්තර ලබාදී ඒවා රුපියල් 55කට පාරිභෝගිකයින්ට අලෙවි කිරීමේ නව වැඩපිළිවෙළක් සමස්ත ලංකා බිත්තර නිෂ්පාදකයින්ගේ සංගමය\nනාරාහේන්පිට ආර්ථික මධ්‍යස්ථානයේදී අද ආරම්භ කළේ එවන් පසුබිමකයි.\nමේ අතර, රජයේ පශු වෛද්‍ය නිලධාරීන්ගේ සංගමය පවසන්නේ, බිත්තර ආනයනය නියාමනයකින් තොරව සිදුකළහොත් ඒවියන් ඉන්ෆ්ලුවෙන්සා හෙවත් කුරුළු උණ වෛරසය මෙරටට පැමිණීමේ අවදානමක් ඇති බවයි.",
       "URL": "https://www.hirunews.lk/324214/රෝහල්වල-රෝගීන්ටත්-බිත්තර-නැති-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=625"
}