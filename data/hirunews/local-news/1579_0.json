{
       "Source": "hirunews",
       "Timestamp": "Sunday, 07 November 2021 - 10:13",
       "Headline": "ශ්‍රී ලංකාව සමඟ සබඳතා ඉහළ නැංවීමට සූදානම් බව තුර්කි විදේශ ඇමති කියයි",
       "News Content": "ශ්‍රී ලංකාව සමඟ ආර්ථික සංස්කෘතික සහ අධ්‍යාපන අංශයේ සහයෝගීතාව වර්ධනය කරගැනීමට අපේක්ෂා කරන බව තුර්කිය පවසනවා.\nතුර්කි විදේශ අමාත්‍ය මෙව්ලුට් කොවුසොග්ලු මේ බව ප්‍රකාශ කළේ තුර්කියේ අලන්‍යා නුවර ශ්‍රී ලංකා කොන්සල් කාර්යාලයක් විවෘත කිරීමේ අවස්ථාවට ඊයේ එක්වෙමින්.\nගෝලීය ආර්ථික කේන්ද්‍රය බවට පත්වෙමින් සිටින ආසියාකරය සමඟ ඉතිහාසයේ පැවති සබඳතා යළි පණගැන්වීමට තුර්කිය අපේක්ෂා කරන බවයි එරට විදේශ අමාත්‍යවරයා වැඩිදුරටත් සඳහන් කළේ.\nතුර්කිය, 1948 වසරේ නිදහස ලැබීමෙන් පසු ශ්‍රී ලංකාව මුලින්ම පිළිගත් රටක් බවද තුර්කි විදේශ අමාත්‍යවරයා සිහිපත් කළා.\n2004 සුනාමියෙන් පසු තුර්කි ජනාධිපති අර්ඩවාන් ශ්‍රී ලංකාවේ සංචාරයක නිරතවීමෙන් පසු දෙරට අතර සබඳතා තවදුරටත් වර්ධනය වූ බව ඔහුගේ අදහසයි.\nදෙරට අතර වාර්ෂික වෙළඳ පිරිවැටුම රුපියල් මිලියන 500 දක්වා ඉහළ නැංවීම ඉලක්කය වුවත්, මේ වසරේ මුල් අර්ධයේදී සිදුව ඇත්තේ ඩොලර් මිලියන 102ක වෙළඳාමක්. මෙරට තේ මිලදී ගන්නා රටවල් අතුරෙන් පෙරමුණ ගන්නේද තුර්කියයි.",
       "URL": "https://www.hirunews.lk/287249/ශ්‍රී-ලංකාව-සමඟ-සබඳතා-ඉහළ-නැංවීමට-සූදානම්-බව-තුර්කි-විදේශ-ඇමති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1579"
}