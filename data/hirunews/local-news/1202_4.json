{
       "Source": "hirunews",
       "Timestamp": "Friday, 29 April 2022 - 18:31",
       "Headline": "මේ කවු ද මොනව ද කරන්නේ ?",
       "News Content": "ජනතා විමුක්ති පෙරමුණේ නායක අනුර කුමාර දිසානායක ගේ ෆේස්බුක් ගිණුමේ අද අපූරු පණිවිඩයක් සටහන් වී තිබුණා.\nතනි රතු පැහැයෙන් යුතු පසුබිමක සුදු පැහැති අකුරෙන් දක්වා තිබූ එම පෝස්ටුවේ සඳහන්ව තිබුණේ \"අයිති අයයි ඉල්ලපු අයයි මැයි 03 වෙනිදා Alert එකේ ඉන්න\" යනුවෙන්.\nමේ වන විට රට තුළ උද්ගතව ඇති දේශපාලනමය අවිනිශ්චිත භාවයත් සමග මෙම පෝස්ටුව කෙරෙහි වැඩි අවධානයක් යොමු වී තිබෙනවා.\nඑමෙන්ම පසුගියදා පැවති හිරු ටී.වී සලකුණ සංවාදාත්මක දේශපාලන වැඩ සටහනේ දී ජනතා විමුක්ති පෙරමුණේ නායකයා ඔහු සතුව ඇති දේශපාලන ප්‍රබලයින්ගේ විවිධ දූෂණ, අල්ලස් සහ විවිධ අක්‍රමිකතා ඇතුලත් ලිපි ගොනු රාශියක් පිළිබඳව අදහස් පළ කළා.\nමෙම පෝස්ටුවක් සමඟ එම ලිපිගොනු පිළිබඳ කතාබහ නැවතත් කරලියට පැමිණ තිබෙනවා.\nඑසේනම් ලබන තුන්වෙනිදා ජනතා විමුක්ති පෙරමුණේ නායක අනුර කුමාර දිසානායක සැරසෙන්නේ තවත් දේශපාලන බෝම්බයක් දමා ගැසීමට ද??\nඑම පෝස්ටුවට යොදා ඇති බොහෝ ප්‍රතිචාර හරහා ඉස්මතු වී තිබුණේ ද එවැන්නක්.\nකෙසේ වෙතත් ජනතා විමුක්ති පෙරමුණට සම්බන්ධ අභ්‍යන්තර ආරංචි මාර්ග සඳහන් කරන්නේ මේ වන විටත් පක්ෂයේ නායකයා පැවසූ පරිදිම ඔවුන් සතුව ඇති දේශපාලඥයින්ගේ විවිධ දූෂණ ක්‍රියා, අල්ලස් ඇතුළු අක්‍රමිකතාවන් පිළිබඳ ලිපිගොනු රාශියක් මේ වන විටත් පරික්ෂා කරමින් පවතින බවයි.\nඒ අතරෙන් තහවුරු කළ හැකි ශක්තිමත්ම ලිපිගොනු රැසක් නුදුරේදීම ජනගත කිරීමට සිය පක්ෂය සූදානමින් සිටින බවත් එම සාමාජිකයා අප සමඟ පැවසුවා.\nඑළැඹෙන තුන් වැනි දා සිදු කෙරෙන්නේ එම කටයුත්ත දැයි අප විමසා සිටි මොහොතේ දී ඔහු සඳහන් කළේ ඒ පිළිබඳව යමක් තමාට පැවසිය නොහැකි නමුත් නුදුරේදීම දේශපාලන වේදිකාව කළඹන හෙළිදරව් කිරීම් රාශියක් සිදු කිරීමට නියමිත බවයි.",
       "URL": "https://www.hirunews.lk/303108/මේ-කවු-ද-මොනව-ද-කරන්නේ",
       "Category": "Local News",
       "Parent URL": "https://www.hirunews.lk/local-news.php?pageID=1202"
}