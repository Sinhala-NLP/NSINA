{
       "Source": "hirunews",
       "Timestamp": "Friday, 08 January 2021 - 13:45",
       "Headline": "බදුවත්තේ මිනිසුන්ගේ සිහිනයක් වූ නිම නොවන මිරිඟු පාළම (වීඩියෝ)",
       "News Content": "එම ගම්මානයට පිවිසීම සඳහා පුස්සැල්ල දොල මතින් පාලමක් නොමැතිකමින් ජනතාව දැඩි දුෂ්කරතාවයට පත්ව සිටිනවා.\n1999 වර්ෂයේදී එවකට පැවති රජය මඟින් පාලමක් ඉදිකිරීමේ කටයුතු ආරම්භ කලද එය නිමා නොකිරීම හේතුවෙන් අද වන විට පවතින තත්ත්වයයි මේ.\nසිය ප්‍රධාන ගැටලුවට විසඳුම් ලෙස කිහිපවතාවක් පොල් සහ කිතුල් කදන් යොදා ඒදඩු පාලම් සාදා ගත්තද ගංවතුර පවතින අවස්ථාවලදී එවා ගසාගෙන යන බව ගම්වැසියන් පවසනවා.\nවිකල්ප පාලම ඉදිකිරීමට සැලසුම් කළ ස්ථානයෙන් මේ වන විට වතුරට බැස ජනතාව ගමන් ගන්නා අතර ගංවතුර පවතින අවස්ථාවලදී දැඩි දුෂ්කරතාවයකට පත්වන බව ගම්වැසියන් පෙන්වා දෙනවා.\nපාසල් දරුවන්, වැඩිහිටියන් ඇතුළු සියලුදෙනා මේ හේතුවෙන් දැඩි අපහසුතාවකට පත්ව ඇති අතර මේ පිළිබඳ බලධාරීන් කොතෙකුත් දැනුවත් කලද කිසිවෙකුගේ අවධානය යොමු නොවූ බවටයි ඔවුන් චෝදනා කරන්නේ.\nබදුවත්ත ගම්වාසීන්ගේ මෙම ගැටලුවට බලධාරීන්ගේ අවධානය යොමුවන තෙක් රතු මිනිත්තුව අවධානයෙන්.",
       "URL": "https://www.hirunews.lk/259162/බදුවත්තේ-මිනිසුන්ගේ-සිහිනයක්-වූ-නිම-නොවන-මිරිඟු-පාළම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2225"
}