{
       "Source": "hirunews",
       "Timestamp": "Sunday, 12 September 2021 - 19:30",
       "Headline": "විපක්ෂ නායකවරයාගෙන් නිවේදනයක් (වීඩියෝ)",
       "News Content": "ආණ්ඩුවේ හිතුවක්කාරී, අදූරදර්ශී, වගකීම් වරහිත පාලනය හේතුවෙන් රට බංකොලොත් තත්ත්වයකට පත්වෙමින් තිබෙන බව නිවේදනයක් නිකුත්\nකරමින් විපක්ෂනායක සජිත් ප්‍රේමදාස මහතා පවසනවා.\nඔහු සඳහන් කර ඇත්තේ පවතින ගැටලු හමුවේ රටේ ආර්ථික ප්‍රතිපත්තිය සම්පූර්ණයෙන් වෙනස් කළ යුතු බවයි.\nමෙරට ජනතාවට එක වේලක් හෝ පෝෂදායි ආහාර වේලක් ගැනීමට නොහැකි තරම් අන්ත අසරණව සිටින මොහොතක , ආණුඩුවේ ඇතැම් මන්ත්‍රීවරු තුන්වේල දෙවේලකට හෝ එක්වේලකට සීමා කරන්නයැයි ප්‍රකාශ නිකුත් කිරීම හරහා ආණ්ඩුවේ සෞභාග්‍ය දෝරේගලා යමින් තිබෙන බව විපක්ෂ නායාකවරයා සඳහන් කරනවා.\nමේ ව්‍යසනකාරී මොහොතේ පවා අත්‍යාවශ්‍ය භාණ්ඩ බොහොමයක බරපතල හිඟයක් ඇති බවත් භාණ්ඩ මිල ඉහල යාම හමුවේ සාගතයෙන් පිරුණූ රටක් සහ\nපෝලිම් යුගයක් නිර්මාණය වී ඇති බවද අදාල නිවේදනයේ සඳහන්.\nගැටළුවක් මතු වූ සෑම විටම ආණ්ඩුව සිදු කරන්නේ ඔලුගෙඩි මාරු කිරීම සහ චරිත වෙනස් කිරීම මිස උද්ගතව ඇති ප්‍රශ්නයට තිරසාර විසඳුමක් ලබා දීම\nනොවන බවත් රටේ ආර්ථික ප්‍රතිපත්තිය සම්පූර්ණයෙන් වෙනස් කළ යුතු බවත් විපක්ෂ නායකවරයා සඳහන් කර තිබෙනවා.\nජනතාව මුහුණදී තිබෙන අභාග්‍ය සම්පන්න ඉරණමෙන් ඔවුන්ව ගලවා ගැනීමේ වගකීම ආණ්ඩුව නොවලහා බාර ගත යුතු අතර එය එසේ නොවන්නේනම් ජනතා අධිකරණයේදී ආණ්ඩුවේ ඉරණම තීන්දු වීම වැලැක්විය නොහැකි බවද විපක්ෂ නායකවරයා නිකුත් කළ නිවේදනයේ සඳහන්.",
       "URL": "https://www.hirunews.lk/282032/විපක්ෂ-නායකවරයාගෙන්-නිවේදනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1696"
}