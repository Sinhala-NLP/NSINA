{
       "Source": "hirunews",
       "Timestamp": "Tuesday, 05 April 2022 - 20:39",
       "Headline": "පාර්ලිමේන්තු පිවිසුම් මාර්ග සියල්ල අවහිර කරමින් විරෝධතා (වීඩියෝ)",
       "News Content": "විරෝධතාවලදී සිදුවන සාපරාධී ක්‍රියා කොන්දේසි විරහිතව හෙළා දකින බවත්, එවැනි ක්‍රියා සම්බන්ධයෙන් බලධාරීන් නීත්‍යානුකූල ක්‍රියාමාර්ග ගන්නා අතරම, සාමකාමී විරෝධතාකරුවන්ගේ අයිතිවාසිකම් ආරක්ෂා කළ යුතු බවත් ශ්‍රී ලංකා නීතීඥ සංගමය පවසනවා.\nනිවේදනයක් නිකුත් කරමින් ඔවුන් සඳහන් කළේ මෑතකදී සිදුවූ ඇතැම් විරෝධතා ප්‍රචන්ඩත්වයට යොමුවී තිබෙන බව සහ විරෝධතාකරුවන් විසින් ඇතැම් පුද්ගලයන්ගේ නිවාස ඇතුලු පෞද්ගලික දේපළ ඉලක්ක කර හානි සිදුකර තිබෙන බව නිරීක්ෂණය කර ඇති බවයි.\nඑවැනි චර්යාවන් සාපරාධී වන අතර, එමඟින් විරෝධතාකරුවන්ට නීති මගින් අධිකරණයේ චෝදනා ගොනු කිරීමට සිදුවිය හැකි බවයි අදාළ නිවේදනයේ දැක්වුණේ.\nසාමකාමී විරෝධතා ප්‍රචන්ඩත්වයට හැරේනම් එමඟින් යුක්ති සහගත විසම්මුතිය සඳහා තිබෙන අයිතිය යටපත් වන බව ප්‍රකාශ කරන ශ්‍රී ලංකා නීතීඥ සංගමය එවැනි පුද්ගලයන් පිටුදැකිය යුතු බවට ප්‍රකාශ කරනවා.\nපවතින තත්වය හමුවේ ආණ්ඩුවට එරෙහිව අදත් දිවයිනේ ප්‍රදේශ රැසක විරෝධතා පැවැත්වුණා. එහිදී පාර්ලිමේන්තු ප්‍රවේශ මාර්ග සියල්ල අවහිර කරමින් පිරිසක් විරෝධතාවයේ නිරතවීමද විශේෂත්වයක්.\nමහරගම, බත්තරමුල්ල, ගාල්ල, දඹුල්ල, කුරුණෑගල, මැදමුලන සහ බදුල්ල ඇතුලු ප්‍රදේශ රැසක තවත් විරෝධතා පැවැත්වුණා.\nරට වෙනුවෙන් විශේෂ දේව මෙහෙයක් සහ සාමකාමී විරෝධතාවක් අද පෙරවරුවේ කොළඹ අගරදගුරු මැදුර ඉදිරිපිට පැවැත්වුණේ කොළඹ අගරදගුරු අති උතුම් මැල්කම් කාදිනල් රංජිත් හිමිපාණන්ගේ සහභාගීත්වයෙන්.\nකරාපිටිය, මහමෝදර සහ දඹුල්ල රෝහල්වල සෞඛ්‍ය සේවකයන්ද අද විරෝධතාවයේ නිරත වුණේ ආණ්ඩුවට සහ පාර්ලිමේන්තු මන්ත්‍රීවරුන්ට ඉල්ලා අස්වන ලෙස බල කරමින්.\nවිරෝධතා හේතුවෙන් ඇතැම් ප්‍රදේශ වල වාහන ගමනාගමනයට ද දැඩි බාධා එල්ල වුණා.\nනීතීඥවරුන් පිරිසක් අද අලුත්කඩේ අධිකරණ සංකීර්ණය ඉදිරිපිටද විරෝධතාවයේ නිරත වුණා.\nඅද පැවති පාර්ලිමේන්තු සභා වාරයට බොහෝ මැති ඇමතිවරුන් පාර්ලිමේන්තුවේ පිටුපස මාර්ගයෙන් පැමිණි බවයි වාර්තා වන්නේ.\nඑමෙන්ම, රජයේ හිටපු ඇමතිවරුන් කිහිපදෙනෙකුගේ නිවාස සහ පක්ෂ කාර්යාලය ඉදිරිපිට ද ජනතාව ඊයේ රාත්‍රියේ විරෝධතාවල නිරත වූ බවයි හිරු වාර්තාකරුවන් සඳහන් කළේ.\nඔවුන් හිටපු අමාත්‍ය එස්. එම්. චන්ද්‍රසේනට අයත් අනුරාධපුර - කුරුන්දන්කුලම නිවසට සහ නගරාධිපති එච්.පී. සෝමදාසගේ නිවසකට ද ඊයේ රාත්‍රී පහරදී අලාභහානි සිදුකර තිබුණා.\nමේ අතර, ආරක්ෂක අමාත්‍යාංශය නිවේදනයක් නිකුත් කරමින් සඳහන් කළේ උද්ඝෝෂණ මුවාවෙන් දේපලවලට හානි කරන සහ නිවාස කොල්ලකෑම් සිදුකරන පුද්ගලයින්ට එරෙහිව නීතිය ක්‍රියාත්මක කරන බවයි.",
       "URL": "https://www.hirunews.lk/301292/පාර්ලිමේන්තු-පිවිසුම්-මාර්ග-සියල්ල-අවහිර-කරමින්-විරෝධතා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1247"
}