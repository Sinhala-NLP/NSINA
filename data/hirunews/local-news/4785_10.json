{
       "Source": "hirunews",
       "Timestamp": "Tuesday, 22 November 2016 - 16:07",
       "Headline": "බාහිර උපාධි සීමා කිරීම ගැන ජනපතිගේ අවධානය",
       "News Content": "බාහිර උපාධි අපේක්ෂකයන් ලියාපදිංචිය සීමා කිරීම නිසා පැනනැගී ඇති ගැටළු පිළිබඳ සාකච්ඡාවක් ජනාධිපති මෛත්‍රීපාල සිරිසේනගේ ප්‍රධානත්වයෙන් අද පාර්ලිමේන්තුවේදී පැවැත්වුණා.\nඊට උසස් අධ්‍යාපන අමාත්‍යවරයා, විෂය භාර රාජ්‍ය අමාත්‍යවරයා සහ විශ්වවිද්‍යාල ප්‍රතිපාදන  කොමිෂන් සභාවේ සභාපතිවරයා ඇතුලූ පිරිසක්  එක්ව සිටියා.\nඑහිදී ජනාධිපතිවරයා කියා සිටියේ ප්‍රතිපත්තියක් ලෙස අධ්‍යාපනයට ලබාදී ඇති පහසුකම් අහිමි කිරීමට රජය කටයුතු නොකරන බවයි.\nබාහිර උපාධි අපේක්ෂකයන් ලියාපදිංචි කිරීම සීමා කිරීම තුළින් උපාධි අපේක්ෂා කරන සිසුන්ට අසාධාරණයක් නොවන පරිදි නව වැඩපිළිවෙලක් ඉදිරි දෙසතිය තුළ සකසන බවද ජනාධිපති මෛත්‍රීපාල සිරිසේන මෙහිදී වැඩිදුරටත් සඳහන් කළා.\nමේ අතර පළාත් සභා සංවර්ධන සැළසුම් පිළිබඳ විශේෂ සාකච්ඡාවක්ද ජනාධිපතිවරයාගේ ප්‍රධානත්වයෙන් අද පාර්ලිමේන්තුවේ ජනාධිපති නිල කාර්යාලයේදී පැවැත්වුණා.\nඊට සියලූ පළාත් සභාවල ප්‍රධාන අමාත්‍යවරුන් එක්ව සිටියා. මෙහිදී මෙවර අයවැයෙන් පළාත්සභාවලට ලැබෙන ප්‍රතිපාදන අඩුකිරීම පිළිබඳවද අවධානය යොමුව තිබෙනවා.\n2016 වසර සඳහා පළාත්සභාවලට වෙන්කෙරුණු මුදල් දෙසැම්බර් 10 වනදා වනවිට ලබාදෙන බවයි සාකච්ඡාවට එක්වූ මුදල් අමාත්‍ය රවී කරුණානායක සඳහන් කර ඇත්තේ.\nඑසේම වසර මැද අතිරේක මුදල් ප්‍රතිපාදන ලබාදීම පිළිබඳවද එහිදී අවධානය යොමුවූ බව සාකච්ඡාව සම්බන්ධයෙන් හිරු ප්‍රවෘත්ති අංශයට අදහස් දැක්වූ මධ්‍යම පලාත් ප්‍රධාන අමාත්‍ය සරත් එකනායක  ප්‍රකාශ කළා.",
       "URL": "https://www.hirunews.lk/148094/බාහිර-උපාධි-සීමා-කිරීම-ගැන-ජනපතිගේ-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=4785"
}