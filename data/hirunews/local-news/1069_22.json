{
       "Source": "hirunews",
       "Timestamp": "Saturday, 25 June 2022 - 12:59",
       "Headline": "ඉඩම් ගොඩකිරීමේ සංස්ථාව සතු බස්නාහිර හදුනාගත් ඉඩම් අක්කර 283ක් වගා කටයුතු අරඹයි",
       "News Content": "ශ්‍රී ලංකා ඉඩම් ගොඩකිරීමේ සංස්ථාව බස්නාහිර පළාතේ හදුනාගත් ඉඩම් අක්කර 283 ක් වගා කිරීම අරඹා තිබෙනවා.\nඒ ඉදිරියේදී ඇති විය හැකි ආහාර අර්බුදයට කඩිනම් විසදුමක් ලෙසයි.\nදැනටමත් මෙම ව්‍යාපෘතිය යටතේ ඉඩම් අක්කර 94 ක භූමි ප්‍රමාණයක වගා කිරීම ආරම්භ කර ඇති අතර, ඉදිරියේ දී ඉඩම් අක්කර 188ක භූමි ප්‍රමාණයක් දක්වා මෙම ව්‍යාපෘතිය පුළුල් කිරීමට නියමිත බව වාර්තා වනවා.\nමෙම ඉඩම් තුළ වී සහ කෙටි කාලීන බෝග වගා කිරීමට නියමිතයි.\nමේ සඳහා තෝරාගෙන ඇත්තේ පැපිලියාන, පිල්ලෑව, නාවින්න, කටුවාවල, බෝකුන්දර, කැස්බෑව, පිළියන්දල ඇතුළු ප්‍රදේශවල ඉඩම් වන අතර කඩිනමින් වගා කටයුතු ආරම්භ කිරීමට ද සැලසුම් සකස් කෙරෙන බව අමාත්‍යංශය ප්‍රකාශ කරනවා.\nතව ද මහ කොළඹ ගංවතුර පාලන ව්‍යාපෘතිය හා වේරස්ගග වැසි ජලය අපවහන හා පරිසරය වැඩි දියුණු කිරීමේ ව්‍යාපෘතිය යටතේ වගා කළ හැකි බිම් ප්‍රමාණයන් මෙම වගා ව්‍යාපෘතිය සදහා යොදා ගෙන තිබෙනවා.\nමෙම ඉඩම්වල වගා කළ හැකි කෙටි කාලීන බෝග මොනවා ද යන්න සහ අවශ්‍ය බීජ ප්‍රමාණය තමා දැනුවත් කරන ලෙස නාගරික සංවර්ධන හා නිවාස අමාත්‍යවරයා නිලධාරින් වෙත දැනුම් දී තිබෙන බව ද වාර්තා වනවා.",
       "URL": "https://www.hirunews.lk/308134/ඉඩම්-ගොඩකිරීමේ-සංස්ථාව-සතු-බස්නාහිර-හදුනාගත්-ඉඩම්-අක්කර-283ක්-වගා-කටයුතු-අරඹයි",
       "Category": "Local News",
       "Parent URL": "https://www.hirunews.lk/local-news.php?pageID=1069"
}