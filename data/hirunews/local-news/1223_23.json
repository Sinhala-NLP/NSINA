{
       "Source": "hirunews",
       "Timestamp": "Monday, 18 April 2022 - 17:49",
       "Headline": "අභාවයට යන මතු පරපුරේ ජාතික උරුම (වීඩියෝ)",
       "News Content": "ප්‍රෞඪ ඓතිහාසික උරුමයකින් හෙබි ස්ථාන බලධාරීන්ගේ නොසැලකිලිමත්කම හේතුවෙන් විනාශ වීම පිළිබඳව අප අවස්ථා ගණනාවකදීම රටට වාර්තා කර තිබෙනවා.\nමේ තොරතුරු, දෙස් විදෙස් සංචාරකයින්ගේ ආකර්ශනය දිනාගත් පොළොන්නරුව යුගයට අයත් වටදාගෙයෙහි පිහිටි සුවිශේෂි සඳකඩපහණට අත්ව ඇති ඉරණම පිළිබඳවයි.\nමේ ඓතිහාසික පොළොන්නරුව යුගයට අයත් වටදාගෙයයි.\nදෙස් විදෙස් සංචාරකයින්ගේ වන්දනාමානයට ලක්වන දළදා වහන්සේ වැඩ සිටි ස්ථානයක් ලෙස සැළකෙන පොළොන්නරුව යුගයට අයත් දළදා මළුව ආසන්නයේ පිහිටි වටදා ගෙයෙහි ස්ථාපිත මෙම සුවිශේෂි සඳකඩපහණේ කැටයම් මේ වනවිට මැකී යාමේ අවදානමකට ලක්ව තිබෙනවා.\nඉහළ සංචාරක ආකර්ශනයක් සහිත මෙම ස්ථානයට දෛනිකව දෙස් විදෙස් සංචාරකයින් රැසක් පැමිණෙනවා.\nමේ වනවිටත් සැලකිය යුතු ප්‍රමාණයකින් කැටයම් මැකී යාමේ අවදානමට ලක්ව තිබෙන මෙම සඳකඩපහන පිළිබඳව සංචාරක මඟපෙන්වන්නන් පැහැදිලි කරන්නේ අනුරුවක් අතැතිවයි.\nපෞරාණික වස්තුවක් වන මෙම සඳකඩපහණ ගෙවීයාමේ තත්ත්වය පිළිබඳව බලධාරීන් දැනුවත් කළත් මෙතෙක් විසඳුමක් නොමැති බවයි සංචාරක මඟපෙන්වන්නන් සඳහන් කරන්නේ.\nමෙරට ඓතිහාසික උරුමයන් අනාගත පරපුරටත් බලා ගැනීමට හැකි පරිදි සංරක්ෂණය කිරීම බලධාරීන් සතු වගකීමක් නොවන්නේද?",
       "URL": "https://www.hirunews.lk/302231/අභාවයට-යන-මතු-පරපුරේ-ජාතික-උරුම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1223"
}