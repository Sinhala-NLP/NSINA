{
       "Source": "hirunews",
       "Timestamp": "Monday, 25 July 2022 - 17:22",
       "Headline": "මධ්‍යම කෙන්නියාවේ සිදු වූ බස් රථ අනතුරින් මිය ගිය ගණන 30 දක්වා ඉහළට",
       "News Content": "මධ්‍යම කෙන්යාවේ සිදුවූ බස් රථ අනතුරකින් මේ වන විට මියගිය සංඛ්‍යාව 30 දක්වා ඉහළ ගොස් ඇති බව එරට පොලිසිය ප්‍රකාශ කරනවා.\nඊයේ (24) සවස මගීන් පිරිසක් රැගෙන කෙන්යාවේ මෙරු සිට නයිරෝබි අගනුවර දක්වා පැමිණීමේදී පාලමක් මතින් මෙම බස් රථය ගඟකට වැටී තිබෙනවා.\nමෙතෙක් කරන ලද විමර්ශනවලදී හෙළිවී ඇත්තේ අනතුර සිදුවන අවස්ථාවේ බස් රථයේ තිරිංග ක්‍රියා විරහිත ව තිබී ඇති බවයි.\nඑමෙන්ම අනතුර සිදුවන අවස්ථාවේදී බස් රථය ඉතා අධික වේගයෙන් ගමන් කර ඇති බවත් මෙතෙක් කරන ලද විමර්ශනවලදී හෙළිව ඇති බවයි කෙන්යානු උසස් පොලිස් නිලධාරියෙකු වන රොනෝ බුනෙයි පැවසුවේ.\nඅනතුර සිදු වූ වහාම පුද්ගලයින් රෝහල්ගත කිරීමට කටයුතු කළ ද ඒ වන විටත් බස් රථයේ ගමන් කළ පුද්ගලයින් 24 දෙනෙකු ජීවිතක්ෂයට පත්වී තිබුණා.\nඒ අතරින් බරපතළ තුවාල ලැබූ තවත් 6 දෙනෙකු අද උදෑසන විට ජීවිතක්ෂය පත්වූ බවයි රෝනෝ බුණෙයි පැවසුවේ.\nමෙම අනතුර කෙන්යාවේ - සහ පුළුල් නැගෙනහිර අප්‍රිකානු කලාපය හරහා සිදුවන මාරාන්තික අනතුරු මාලාවක නවතම අනතුරයි.\nපසුගිය ජුලි 8වැනිදා ද කෙන්යාවේ නයිරෝබි නගරයේ සිට එරට වෙරළබඩ නගරයක් වන මොම්බාසා දක්වා ගමන් කල බස් රථයක් අනතුරට ලක්වීමෙන් එහි ගමන් ගත් මගීන් විසි දෙනෙකු මියගියා.\nකෙන්යාවේ මහා මාර්ග බොහෝ විට පටු වන අතර කෙන්යානු පොලිසිය චෝදනා කරන්නේ මෙම මාර්ග පද්ධතිය තුළ රියදුරන් නොහික්මුණු ලෙස ඉතා අධික වේගයෙන් සිදු කරන රිය ධාවනය මෙම අනතුරු සඳහා වැඩි වශයෙන් හේතුවන බවයි.",
       "URL": "https://www.hirunews.lk/310932/මධ්‍යම-කෙන්නියාවේ-සිදු-වූ-බස්-රථ-අනතුරින්-මිය-ගිය-ගණන-30-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=993"
}