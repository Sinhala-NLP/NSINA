{
       "Source": "hirunews",
       "Timestamp": "Wednesday, 11 May 2022 - 17:43",
       "Headline": "ඉන්ධන බෙදා හැරීම ඇරඹේ (වීඩියෝ)",
       "News Content": "පිරවුම්හල් වෙත ඉන්ධන බෙදා හැරීම අද පස්වරුවේ යළි ආරම්භ කළ බව ලංකා ඛනිජ තෙල් පෞද්ගලික ටැංකි රථ හිමියන්ගේ සංගමයේ සභාපති ශාන්ත සිල්වා ප්‍රකාශ කළා.\nඇඳිරි නීතිය පැනවීම හේතුවෙන් ඉන්ධන බෙදාහැරීම අත්‍යවශ්‍ය සේවා සඳහා පමණක් සීමා කර තිබුණා.\nමේ අතර, ඇදිරී නීතිය ඉවත් කිරීමෙන් පසු විදුලි ඉල්ලුම ඉහළ යන බැවින් දැනට සිදුකරන විදුලි කප්පාදුව පැය 7 හමාරක්\nදක්වා දිගු කිරීමේ අවදානමක් පවතින බව ලංකා විදුලි බල මණ්ඩලයේ ඉංජිනේරු සංගමය පෙන්වා දෙනවා.\nකොළඹ අද පැවති මාධ්‍ය හමුවකට එක් වෙමින් එහි සමලේකම් එරංග කුඩාහේවා කියා සිටියේ විදුලි උත්පාදනය සඳහා බලාගාර වලට අවශ්‍ය ඉන්ධන තොග ප්‍රමාණවත් පරිදි මෙතෙක් ලැබී නොමැති බවයි.\nමේ අතර අද උදෑසන 8.30 න් අවසන් වූ පැය 24 තුළ වැඩිම වර්ෂාපතනය වන මිලිමීටර 217.5 ලැබී ඇත්තේ නුවරඑළිය - ඇල්ටන් වතුයාය ප්‍රදේශයටයි.\nඑමෙන්ම නුවරඑළිය - ග්ලෙන්ටිල්ට් කර්මාන්තශාලාව ආශ්‍රිත ප්‍රදේශයට මිලිමීටර 160.5 ක වර්ෂාපතනයක් ඇද හැලී තිබෙනවා.\nමේ හේතුවෙන් ඉහළ කොත්මලේ ජල විදුලි බලාගාරයේ විදුලි නිෂ්පාදනය මෙගාවොට් 150 ක පූර්ණ ධාරිතාවයෙන් සිදුවන බව ලංකා විදුලිබල මණ්ඩලයේ ඉංජිනේරු සංගමය ප්‍රකාශ කළා.\nකෙසේ වෙතත් සෙසු ජල විදුලි බලාගාර ආශ්‍රිත ප්‍රදේශවලට මෙතෙක් ප්‍රමාණවත් වර්ෂාවක් මෙතෙක් ලැබී නොමැති බවයි එම සංගමය පෙන්වා දෙන්නේ.",
       "URL": "https://www.hirunews.lk/304090/ඉන්ධන-බෙදා-හැරීම-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1176"
}