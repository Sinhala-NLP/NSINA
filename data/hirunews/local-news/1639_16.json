{
       "Source": "hirunews",
       "Timestamp": "Saturday, 09 October 2021 - 11:30",
       "Headline": "මත් වී රිලා ඇල්ල බලන්න ගිය තරුණයින් දෙදෙනෙක් ජීවිතක්ෂයට",
       "News Content": "හාලිඇල, රිලා ඇල්ල නැරඹීමට ගිය තරුණයන් දෙදෙනෙකු එම ඇල්ලෙන් පහළට ඇද වැටී දියේ ගිලී ජීවිතක්ෂයට පත්ව තිබෙනවා.\nඊයේ (08) රාත්‍රියේ තරුණයන් සිව්දෙනෙකු රිලා ඇල්ල අසල මත්පැන් සාදයක් පවත්වා ඇති අතර එහි සිටි තරුණයින් දෙදෙනෙකු බීමතින් ඇල්ල නැරඹීමට ඒ අසලට ම ගොස් ඇති බවයි වාර්තා වන්නේ.\nඑහිදී ජල පහරට හසුව ඔවුන් දෙදෙනා අඩි 200ක් පමණ පහළට ඇද වැටී දියේ ගිලී ඇති බවටයි තොරතුරු වාර්තා වන්නේ.\nදියේ ගිලී සිටි තරුණයින් දෙදෙනා ප්‍රදේශවාසීන් විසින් ගොඩ ගෙන සුවසැරිය ගිලන් රථයකින් රෝහල් ගත කිරීමට කටයුතුකර ඇති නමුත් ඒ වනවිටත් ඔවුන් දෙදෙනා මියගොස්  සිට ඇති බවයි පොලිසිය පැවසුවේ.\nමෙලෙස මියගොස් ඇත්තේ අවුරුදු 26 සහ 36ක වීරකැටිය සහ දෙහිඅත්තකණ්ඩිය යන ප්‍රදේශවල පදිංචිකරුවන් දෙදෙනෙක්.\nඔවුන් බදුල්ල - මහනුවර මාර්ගයේ සංවර්ධන කටයුතු වල නිරත කොන්ත්‍රාත් සමාගමක සේවකයන් දෙදෙනෙකු බවයි පොලීසිය සඳහන් කළේ.\nමිය ගිය පුද්ගලයන් දෙදෙනාගේ මෘත දේහ බදුල්ල රෝහල වෙත රැගෙන ඒමෙන් පසු කොරෝනා පරීක්ෂණ වලට ද ලක් කර තිබෙනවා.\nඑම වාර්තා ලැබීමෙන් අනතුරුව හෙට (10) දිනයේදී පශ්චාත් මරණ පරීක්ෂණ සිදු කිරීමට නියමිතයි.\nසිද්ධිය සම්බන්ධයෙන් මිය ගිය සේවකයන් දෙදෙනා සමග මත්පැන් පානය කල සෙසු සේවකයන්ගෙන්ද ප්‍රකාශ සටහන් කර ගෙන ඇති බව පොලීසිය ප්‍රකාශ කළා.",
       "URL": "https://www.hirunews.lk/284510/මත්-වී-රිලා-ඇල්ල-බලන්න-ගිය-තරුණයින්-දෙදෙනෙක්-ජීවිතක්ෂයට",
       "Category": "Local News",
       "Parent URL": "https://www.hirunews.lk/local-news.php?pageID=1639"
}