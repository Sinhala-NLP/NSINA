{
       "Source": "hirunews",
       "Timestamp": "Monday, 13 December 2021 - 16:00",
       "Headline": "දෙසැම්බරයේ  කොවිඩ් සුනාමියක අවදානමක් ගැන චන්න ජයසුමනගෙන් හෙළිදරව්වක්",
       "News Content": "විනෝද කටයුතු, ආගමික කටයුතු ආදිය නීති රීති දැමීමෙන් පමණක් නැවැත්විය නො හැකි බව රාජ්‍ය අමාත්‍ය චන්න ජයසුමන පවසනවා.\nජනතාව මෙවැනි කටයුතුවල දී නිසි පරිදි සෞඛ්‍ය නීති රීති අනුගමනය නො කරන බව ගෙවුණු කාලයේ සිදු වූ සිදුවීම් හරහා පෙනෙන බව ද අමාත්‍යවරයා සඳහන් කළා.\nමෙම අවදානම පාලනය කරගැනීම සඳහා තෙවැනි මාත්‍රාව ලෙස බූස්ටර් එන්නත ලබා ගත යුතු බව අවධාරණය කරන අමාත්‍යවරයා, එසේ නො වුණ හොත් දෙසැම්බරයේ සුනාමියක් බලාපොරොත්තු විය හැකි බව ද සඳහන් කළා.\nඊයේ (12) අනුරාධපුරයේ පැවති මාධ්‍ය හමුවකට එක් වෙමිනුයි අමාත්‍යවරයා මේ බව සඳහන් කළේ.\nඑළඹෙන උත්සව සමයේ දී ජනතාව අධික ලෙස එකරාශී වීම් සිදු වන නිසා, ඒ හරහා ඇති වෙන අවදානම පාලනය කර ගැනීම සඳහා බූස්ටර් මාත්‍රාව ලබා ගැනීමේ වැදගත්කම ගැන ඔහු මෙහි දී සඳහන් කළා.\nඑසේ නොවුණ හො‍ත් තවත් කොවිඩ් සුනාමියක් මේ දෙසැම්බරයේ ද එන බවයි ඔහු කියා සිටියේ.\nතෙවැනි මාත්‍රාව ලබා ගැනීමෙන් විවිධ අතුරු ආබාධ ඇතිවෙන බවට පළ වන කටකතා අසත්‍ය බව පැවසූ අමාත්‍යවරයා, රට වෙනුවෙන් තමන්ට කළ හැකි හොඳ ම දේ එන්නත ලබා ගැනීම බවයි සඳහන් කළේ.",
       "URL": "https://www.hirunews.lk/290890/දෙසැම්බරයේ-කොවිඩ්-සුනාමියක-අවදානමක්-ගැන-චන්න-ජයසුමනගෙන්-හෙළිදරව්වක්",
       "Category": "Local News",
       "Parent URL": "https://www.hirunews.lk/local-news.php?pageID=1497"
}