{
       "Source": "hirunews",
       "Timestamp": "Friday, 08 July 2022 - 11:59",
       "Headline": "අන්තරේ විරෝධතා පා ගමන අද කැළණිය සරසවියෙන් ඇරඹේ - පොලිසියේ ඉල්ලීමක් අධිකරණයෙන් ඉවතලයි (වීඩියෝ)",
       "News Content": "රටම කොළඹට - ජුලි 9 අරගලය යන්න තේමා කරගනිමින් කොළඹ දී හෙට (09) පැවැත්වීමට නියමිත විරෝධතාවට සහයෝගය දක්වා මේ වනවිටත් විවිධ ප්‍රදේශවල විරෝධතා සහ විරෝධතා පා ගමන් ආරම්භ කර තිබෙනවා.\nමෙම තත්වය හේතුවෙන් කොළඹ - කොටුව අවට පොලිසිය, පොලිස් විශේෂ කාර්ය බලකාය සහ යුද හමුදාව යොදා ආරක්ෂාව දැඩි කර තිබෙන ආකාරයක් අද (08) පෙරවරුවේ සිට දැකගත හැකියි.\nමේ අතර රොද බඳිමු - පන්නමු යන තේමාව යටතේ අන්තර් විශ්වවිද්‍යාලයීය ශිෂ්‍ය බල මණ්ඩලය සංවිධාන කරනු ලබන විරෝධතා පා ගමනක් අද දහවල් කැළණිය විශ්වවිද්‍යාලය ඉදිරිපිටින් ආරම්භ කිරීමට නියමිතයි.\nමේ අතර අන්තර් විශ්වවිද්‍යාලයීය ශිෂ්‍ය බල මණ්ඩලයට කොළඹ - කුරුඳුවත්ත ප්‍රදේශයේ මාර්ග කිහිපයකට ඇතුලුවීම වළක්වාලමින් නියෝගයක් නිකුත් කරන ලෙස ඉල්ලා පොලිසිය කළ ඉල්ලීමක් කොළඹ ප්‍රධාන මහේස්ත්‍රාත් අධිකරණය අද ප්‍රතික්ෂේප කරනු ලැබුවා.\nහෙට පැවැත්වීමට සැළසුම් කර ඇති මහජන අරගලයට සහය දක්වමින් සිවිල් ක්‍රියාකාරිකයින්, වෘත්තිකයන් ඇතුලු පිරිසක් ඊයේ පස්වරුවේ ලිප්ටන් වටරවුමේදී විරෝධතාවක ද නිරතවුණා.\nගාලු මුවදොර පැවැත්වෙන විරෝධතාවද අද 91 වන දිනට ක්‍රියාත්මක අතර, අරගලයේ නිරත විරෝධතාකරුවන් ඊයේ ජනතා විමුක්ති පෙරමුණේ නියෝජිතයන් හමුවුණා.\nඑමෙන්ම ගාලු මුවදොර විරෝධතාකරුවන් පෙරටුගාමී සමාජවාදී පක්ෂය සමඟ ද ඊයේ සාකච්ඡා සිදුකළා.",
       "URL": "https://www.hirunews.lk/309409/අන්තරේ-විරෝධතා-පා-ගමන-අද-කැළණිය-සරසවියෙන්-ඇරඹේ-පොලිසියේ-ඉල්ලීමක්-අධිකරණයෙන්-ඉවතලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1038"
}