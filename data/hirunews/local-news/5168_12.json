{
       "Source": "hirunews",
       "Timestamp": "Monday, 15 February 2016 - 10:09",
       "Headline": "දූත පිරිසට 25ක් අරගෙන ජනපති පිටත්වෙයි",
       "News Content": "ජනපති මෛත්‍රිපාල සිරිසේන ජර්මානු සංචාරයට පිටත්වෙයි. අද (15) පෙරවරු 09.46 ට කටාර් ගුවන් සේවයේ QR 655 යානයෙන් ජනපතිවරයා දිවයිනෙන් පිටත්වගිය බව අප වාර්තාකරු පවසයි.\nදෙරට අතර ආර්ථික සහ වෙළඳ සහයෝගීතාව තවදුරටත් ශක්තිමත් කරගැනීමේ අරමුණෙන් සංචාරයට එක්ව ඇති දූත පිරිස 25ක්. ජනාධිපතිවරයා සමඟ මංගල සමරවීර, රවී කරුණානායක, මලික් සමරවික්‍රම, මහින්ද සමරසිංහ, දයා ගමගේ යන අමාත්‍යවරුන්ද සංචාරයට එක්ව සිටිනවා.\nයුරෝපා සංගමයේ ප්‍රබල සාමාජිකයෙකු මෙන්ම ලොව විශාලතම අපනයනකරුවෙකු වන ජර්මනිය වෙතින් ශ්‍රී ලංකාවට විශාල ආර්ථික වාසි අත්කරගැනීමට සංචාරය ඉවහල්වනු  ඇතැයි ජනපති  මාධ්‍ය ඒකකය  පවසයි.\nජනාධිපතිවරයාගේ ජර්මන් සංචාරයේදී ජර්මන් චාන්සලර් ඇන්ජලා මර්කල් සමඟ පෙබරවාරි 17 වනදා විශේෂ සාකච්ඡාවක් පැවැත්වෙනවා.එහිදී ඇය ජනාධිපති මෛත්‍රිපාල සිරිසේන පිළිගනු ලබන්නේ හමුදා උත්තමාචාර සහිතවයි.\nජර්මන් පාර්ලිමේන්තුවේද සංචාරය කරන ජනාධිපතිවරයා එරට විදේශ අමාත්‍යවරයා සමඟ ද්විපාර්ශවික සාකච්ඡාවල නිරතවනවා.\nජර්මනියේ සංචාරයෙන් අනතුරුව ජනාධිපති මෛත්‍රිපාල සිරිසේන පෙබරවාරි 19 වනදා ඔස්ටි‍්‍රයාව බලා යාමට නියමිතයි.එහිදී ඔස්ටි‍්‍රයානු ජනාධිපති හයින්ස් ෆිෂර් මුණ ගැසෙන ජනාධිපති මෛත්‍රිපාල සිරිසේන එරට ව්‍යාපාරික ප්‍රජාවද මුණගැසෙනු ඇති.",
       "URL": "https://www.hirunews.lk/126278/දූත-පිරිසට-25ක්-අරගෙන-ජනපති-පිටත්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=5168"
}