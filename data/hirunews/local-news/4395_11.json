{
       "Source": "hirunews",
       "Timestamp": "Sunday, 30 July 2017 - 16:00",
       "Headline": "කෝපායි හිදී පොලිස් නිලධාරීන් දෙදෙනෙකුට තියුණු ආයුධවලින් පහරදෙයි",
       "News Content": "යාපනය - කෝපායි ප්‍රදේශයේදී යතුරුපැදිවලින් පැමිණි පිරිසක් තියුණු ආයුධවලින් පහර දීම හේතුවෙන් තුවාල ලැබූ පොලිස් නිලධාරීන් දෙදෙනෙකු රෝහල් ගත කර තිබෙනවා.\nඔවුන් දෙදෙනා කෝපායි - නන්දාවිල් අම්මාන් කෝවිල ආසන්න මාර්ගයේ රාජකාරියේ නිරතව සිටියදී අද දහවල් මෙම පහරදීම සිදුකර ඇති බවයි පොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර කියා සිටියේ.\nමෙලෙස පහරකෑමට ලක්ව ඇත්තේ කෝපායි පොලීසියට අනුයුක්තව සේවය කළ පොලිස් කොස්තාපල්වරුන් දෙදෙනෙක්.\nඔවුන් මේ වන විට යාපනය රෝහලේ ප්‍රතිකාර ලබන බව ද පොලිස් මාධ්‍ය ප්‍රකාශකවරයා සඳහන් කළා.\nසිද්ධියෙන් තුවාල ලැබූ කොස්තාපල්වරුන් දෙදෙනා අනුරාධපුර සහ මන්නාරම - මුරුන්ගන් ප්‍රදේශයේ පදිංචිකරුවන්.\nයතුරුපැදිවලින් පැමිණ පහර දීම සිදුකළ පිරිස කවුරුන්ද යන්න මෙතෙක් අනාවරණ වී නොමැති අතර, සිද්ධිය පිළිබද කෝපායි පොලීසිය විශේෂ පරීක්ෂණයක් ද ආරම්භ කර තිබෙනවා.",
       "URL": "https://www.hirunews.lk/167150/කෝපායි-හිදී-පොලිස්-නිලධාරීන්-දෙදෙනෙකුට-තියුණු-ආයුධවලින්-පහරදෙයි",
       "Category": "Local News",
       "Parent URL": "https://www.hirunews.lk/local-news.php?pageID=4395"
}