{
       "Source": "hirunews",
       "Timestamp": "Sunday, 17 May 2020 - 19:48",
       "Headline": "කොළඹ සහ ගම්පහ හැර සෙසු දිස්ත්‍රික්ක සඳහා හෙට අළුයම 5 ට ඇඳිරි නීතිය ඉවත් කෙරේ (වීඩියෝ)",
       "News Content": "දිවයින පුරා දැන් ක්‍රියාත්මක ඇඳිරි නීතිය කොළඹ සහ ගම්පහ හැර සෙසු දිස්ත්‍රික්ක සඳහා හෙට අළුයම 5 ට ඉවත් කෙරෙනවා.\nකොළඹ සහ ගම්පහ දිස්ත්‍රික්කවලට ඇඳිරි නීතිය ක්‍රියාත්මක වුවද රට යථාවත් කිරීමේ රජයේ වැඩපිළිවෙළ හෙට සිට යළි ආරම්භ කිරීමට නියමිතයි.\nජනාධිපති මාධ්‍ය අංශය නිකුත් කළ නිවේදනය අනුව කොළඹ සහ ගම්පහ දිස්ත්‍රික්ක හැර දිවයිනේ සෙසු දිස්ත්‍රික්ක සඳහා හෙට සිට ලබන 23 වැනිදා දක්වා ඇඳිරි නීතිය ක්‍රියාත්මක වන්නේ රාත්‍රී 8 සිට අළුයම 5 දක්වායි.\nකොළඹ සහ ගම්පහ දිස්ත්‍රික්කවලට අඛණ්ඩව ඇඳිරි නීතිය ක්‍රියාත්මක බවද එම නිවේදනයේ සඳහන්.\nදිවයින පුරා ඇඳිරි නීතිය ක්‍රියාත්මක වූ අද දිවයිනේ සෑම ප්‍රදේශයකම පාහේ නගරාශ්‍රිතව දක්නට ලැබුණේ අත්‍යවශ්‍ය සේවා සඳහා ගමන් කරන්නන් පමණයි.\nමේ අතර, කොළඹ නගරයට පැමිණෙන රාජ්‍ය සහ පෞද්ගලික අංශයේ සේවකයින් වෙනුවෙන් හෙට සිට දුම්රිය 19 ක් යොදවා ඇති බව එම දෙපාර්තමේන්තුව පවසනවා.\nඒ අනුව හෙට පෙරවරුවේ මුහුදු බඩ මාර්ගයේ මොරටුව, අලුත්ගම, පානදුර, දකුණු කළුතර, ගාල්ල සහ බෙලිඅත්ත සිට මරදාන දුම්රිය ස්ථානය දක්වා දුම්රිය ගමන්වාර 6 ක් ක්‍රියාත්මක කෙරෙනවා.\nප්‍රධාන මාර්ගයේ මහනුවර, පොල්ගහවෙල, මීරිගම, වේයන්ගොඩ, ගම්පහ ඇතුළු දුම්රිය ස්ථාන 7 කින් කොළඹ කොටුව දක්වා දුම්රිය සේවා ක්‍රියාත්මකයි.\nකැලණිවැලි දුම්රිය මාර්ගයේද දුම්රිය 4 ක් කොළඹ කොටුව දුම්රිය ස්ථානය දක්වා ධාවනය කිරීමට සැලසුම් කර තිබෙනවා.\nදුම්රිය දෙපාර්තමේන්තුව පැවසුවේ, ඊට අමතරව කොළඹ කොටුවට පැමිණීම සඳහා පුත්තලම දුම්රිය මාර්ගයේද එක් දුම්රියක් යොදවා ඇති බවයි.\nමේ අතර, පෞද්ගලික බස් සංගම් කිහිපයක් සඳහන් කළේ ඇඳිරි නීතිය ක්‍රියාත්මක කොළඹ සහ ගම්පහ දිස්ත්‍රික්ක තුළ තම සේවාවන් ක්‍රියාත්මක කිරීම පිළිබඳව මෙතෙක් තීරණයක් ගෙන නොමැති බවයි.\nකෙසේ වෙතත්, සෙසු පළාත්වල ආසන ගණනට මගීන් ප්‍රවාහනය එලෙසම ක්‍රියාත්මක බවද ඔවුන් පැවසුවා.\nඅද පෙවරුවේ හිරු ටී.වී. පත්තරේ විස්තරේ වැඩ සටහනට එක්වූ නියෝජ්‍ය පොලිස්පති අජිත් රෝහණ මහතා, රට යථාවත් කිරීමේ වැඩපිළිවෙළ සහ ඇඳිරි නීතිය සම්බන්ධයෙන් මෙලෙස ‍අදහස් පළකළා.",
       "URL": "https://www.hirunews.lk/240930/කොළඹ-සහ-ගම්පහ-හැර-සෙසු-දිස්ත්‍රික්ක-සඳහා-හෙට-අළුයම-5-ට-ඇඳිරි-නීතිය-ඉවත්-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2726"
}