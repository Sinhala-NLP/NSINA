{
       "Source": "hirunews",
       "Timestamp": "Sunday, 12 February 2023 - 7:34",
       "Headline": "කැලණිතිස්ස බලාගාරය වසා දැමීමේ කුමන්ත්‍රණයක් ගැන හෙළිදරව්වක්",
       "News Content": "කැලණිතිස්ස බලාගාරය වසා දැමීම පිටුපස කුමන්ත්‍රණයක් පවතින බව විදුලි ඉංජිනේරු සංගමය පවසනවා.\nඑහි සභාපති නිහාල් වීරරත්න කියා සිටියේ එමඟින් අහිමි වන මෙගාවොට් 165 ක ධාරිතාව වෙස්ට් කෝස්ට් පෞද්ගලික බලාගාරයෙන් මේ වනවිට ලබා ගන්නා බවයි.\nකැලණිතිස්ස සංයුක්ත චක්‍රීය බලාගාරය නැෆ්තා මගින් ක්‍රියාත්මක කෙරෙන අතර, ලංකා ඛනිජ තෙල් නීතිගත සංස්ථාව පසුගියදා නැෆ්තා මිල ඉහළ නැංවීමට පියවර ගත්තා.\nඒ අනුව රුපියල් 164කට ලබාදුන් නැෆ්තා ලීටරයක් අවසන්වරට සංස්ථාව විසින් විදුලිබල මණ්ඩලයට ලබාදී තිබුණේ රුපියල් 220 ක මුදලකටයි.\nකෙසේ වෙතත්, දැවිතෙල් මඟින් ක්‍රියාත්මක කෙරෙන වෙස්ට් කෝස්ට් පෞද්ගලික බලාගාරයට ලංකා ඛනිජ තෙල් සංස්ථාව ලබාදෙන ඉන්ධනවල මිල ගණන් පහත දමා තිබෙනවා.\nඒ අනුව රුපියල් 320 කට මීට පෙර ලබාදුන් දැවිතෙල් ලීටරයක් මේ වනවිට ඔවුන්ට ලබාදෙන්නේ රුපියල් 270 කටයි.\nඒ අනුව කැලණිතිස්ස බලාගාරයෙන් විදුලි ඒකකයක් නිෂ්පාදනය කිරීම සඳහා නැෆ්තා නව මිල ගණන් යටතේ රුපියල් 57 ක මුදලක් වැය වන අතර, වෙස්ට්කෝස්ට් බලාගාරයෙන් විදුලි ඒකකයක් නිෂ්පාදනය කිරීම සඳහා රුපියල් 55 ක් වැය වනවා.\nකෙසේ වෙතත්, නැෆ්තා මිල ගණන් ඉහළ දැමීමට පෙර කැලණිතිස්ස බලාගාරයෙන් විදුලි ඒකකයක් නිෂ්පාදනය කිරීමට වැයවුණේ රුපියල් 43 ක මුදලක්.\nඒ අනුව විදුලි ඉංජිනේරු සංගමයේ සභාපති නිහාල් වීරරත්න පෙන්වා දෙන්නේ රජයේ බලාගාරයට ලබාදෙන ඉන්ධන මිල වැඩි කිරීමටත්, පෞද්ගලික බලාගාරයට ලබාදෙන ඉන්ධන මිල අඩු කිරීමටත් පියවර ගැනීම තුළ කුමන්ත්‍රණයක් ක්‍රියාත්මක වන බවයි.\nමේ අතර, තවත් ගල් අඟුරු නෞකාවක් ඊයේ පස්වරුවේ දිවයිනට ළඟා වුණා. ලංකා ගල් අඟුරු සමාගම සඳහන් කළේ ඒ අනුව මේ වනවිට ගල් අඟුරු නෞකා 14 ක් දිවයිනට ළඟා වී ඇති බවයි.\nදිවයිනට පසුගිය 07 වනදා පැමිණි 12 වන ගල් අඟුරු නෞකාවේ ගොඩබෑම් කටයුතු මේ වනවිට සිදු කෙරෙන අතර, ඊට අමතරව තවත් නෞකා දෙකක ගල් අඟුරු ගොඩබෑමට නියමිතව තිබෙනවා.\nඒ අනුව අදාළ නෞකා තුනෙන් පමණක් දිවයිනට රැගෙනවිත් ඇති ගල් අඟුරු තොගය මෙට්‍රික් ටොන් 180,000 ක්.\nඊට අමතරව මේ මස 17 වනදා සහ 24 වනදා තවත් ගල් අඟුරු නෞකා දෙකක් දිවයිනට ළඟාවීමට නියමිතව තිබෙනවා.\nමෙවර ගල් අඟුරු නෞකා 33 ක් දිවයිනට රැගෙන ඒම ලංකා ගල් අඟුරු සමාගමේ අපේක්ෂාවයි.\nඒ අනුව, නොරොච්චෝලේ ලක් විජය බලාගාරය ක්‍රියාත්මක කිරීම සඳහා අවශ්‍ය ගල් අඟුරු සංචිත පවතින බවයි ලංකා ගල් අඟුරු සමාගම පවසන්නේ.\nසාමාන්‍යයෙන් බලාගාරය පූර්ණ ධාරිතාවයෙන් ක්‍රියාත්මක කිරීම සඳහා දිනකට අවශ්‍ය කෙරෙන්නේ ගල්අඟුරු මෙට්‍රික් ටොන් 7500 ක්.",
       "URL": "https://www.hirunews.lk/327198/කැලණිතිස්ස-බලාගාරය-වසා-දැමීමේ-කුමන්ත්‍රණයක්-ගැන-හෙළිදරව්වක්",
       "Category": "Local News",
       "Parent URL": "https://www.hirunews.lk/local-news.php?pageID=542"
}