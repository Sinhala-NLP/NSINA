{
       "Source": "hirunews",
       "Timestamp": "Saturday, 29 July 2023 - 7:39",
       "Headline": "''මෙරට ණය ප්‍රතිව්‍යුහගත කිරීමේ ක්‍රියාවලියට තවදුරටත් සහය වනවා\"- ප්‍රංශ ජනාධිපතිගෙන් ප්‍රතිඥාවක් (වීඩියෝ)",
       "News Content": "ශ්‍රී ලංකාවේ ණය ප්‍රතිව්‍යුහගත කිරීමේ ක්‍රියාවලිය සම්පූර්ණ කිරීම සඳහා අවශ්‍ය සහය දැක්වීමට මෙන්ම එම කටයුතු කඩිනම් කිරීම සඳහා අනෙකුත් සියලුම හවුල්කරුවන් දිරිමත් කිරීමට පැරිස් සමාජ ලේකම් කාර්යාලයේ සහ ප්‍රංශ රජයේ උපරිම සහය ලබාදෙන බව ශ්‍රී ලංකා සංචාරය අතරතුර ප්‍රංශ ජනාධිපති එමානුවෙල් මැක්‍රොන් ප්‍රකාශ කළා.\nප්‍රංශ ජනාධිපතිවරයා පැය දෙකයි විනාඩි 9 ක කෙටි සංචාරයක් සඳහා ශ්‍රී ලංකාවට පැමිණියේ ඊයේ (28) මධ්‍යම රාත්‍රියේයි.\nඑරටට අයත් ගුවන් යානා 3 කින් පැපුවා නිව්ගිනියාවේ පෝට් මෙරස්බි ගුවන් තොටුපලේ සිට ප්‍රංශ ජනාධිපතිවරයා ඇතුලු පිරිස ඊයේ රාත්‍රී 11.35 ට කටුනායකට පැමිණියා.\nමෙම පිරිස පිළිගැනීමට සහ ඔවුන් සමඟ සාකච්ඡා කිරීමට ජනාධිපති රනිල් වික්‍රමසිංහ ඇතුලු මැති ඇමතිවරුන් විශාල පිරිසක් කටුනායක ගුවන් තොටුපල වෙත පැමිණ සිටි බවයි ගුවන් තොටුපල හිරු වාර්තාකරු සඳහන් කළේ.\nජනාධිපති රනිල් වික්‍රමසිංහ සහ ප්‍රංශ ජනාධිපතිවරයා අතර පැයකුත් විනාඩි 15 කට ආසන්න කාලයක් සුහද හා සාර්ථක ද්විපාර්ශවික සාකච්ඡා පැවැත්වූ බව ජනාධිපති මාධ්‍ය ඒකකය නිවේදනයක් නිකුත් කරමින් සඳහන් කළා.\nප්‍රංශය සහ ශ්‍රී ලංකාව අතර රාජාතාන්ත්‍රික සබඳතාවල 75 වන සංවත්සරය සමරන මෙම අවස්ථාවේ දෙරට අතර ද්විපාර්ශවික සබඳතා තවදුරටත් ශක්තිමත් කරගැනීම පිළිබඳව මෙහිදී අවධානය යොමුව තිබුණා.\nදේශපාලන, ආර්ථික, සංචාරක, දේශගුණික විපර්යාස, තිරසාර සංවර්ධනය සහ සමුද්‍රිය ක්‍රියාකාරකම් ඇතුලු විවිධ ක්‍ෂේත්‍රවල දෙරට අතර සහයෝගීතාව ශක්තිමත් කරගැනීම පිළිබඳව නායක දෙපළ මෙහිදී දීර්ඝ ලෙස සාකච්ඡා කර තිබෙන බවයි වාර්තා වෙන්නේ.\nසමුද්‍රීය ආරක්ෂාව සහ සුරක්ෂිතතාව සඳහා අධ්‍යාපන ආයතනයක් පිහිටුවීම, සංවර්ධනය සඳහා වූ ප්‍රංශ නියෝජිත ආයතනයක් ශ්‍රී ලංකාව තුළ ස්ථාපිත කිරීම, ඉහළ මට්ටමේ රාජ්‍ය තාන්ත්‍රික සංවාද ආරම්භ කිරීම, අධ්‍යාපන ක්‍ෂේත්‍රයේ සහයෝගීතාව සහ සාගරය ආශ්‍රිත මිනිස් ජාවාරම් මැඩපැවැත්වීම, ක්‍ෂේත්‍රවල සහයෝගීතාව වර්ධනය කරගැනීම කෙරෙහිද මෙම සාකච්ඡාවේදී අවධානය යොමු වූ බව සඳහන්.\nමෙහිදී අදහස් දැක්වූ ජනාධිපති රනිල් වික්‍රමසිංහ ප්‍රකාශ කර සිටියේ තිරසාර අනාගතයක් සඳහා වන ගෝලීය ප්‍රයත්නයන් සඳහා ශ්‍රී ලංකාව කැපවීමෙන් කටයුතු කරන බවයි.\nපැරිස් න්‍යාය පත්‍රයට සම්බන්ධ වීමට ශ්‍රී ලංකාවේ එකඟතාවද මෙහිදී ජනාධිපතිවරයා අවධාරණය කර තිබෙනවා.\nමෙම සාකච්ඡාවලින් අනතුරුව ප්‍රංශ ජනාධිපති එම්මානුවෙල් මැක්‍රොන් ට්විටර් පණිවුඩයක් නිකුත් කරමින් කියා සිටියේ ශ්‍රී ලංකාව සහ ප්‍රංශය ඉන්දියන් සාගරයේ එකම අරමුණක් වන විවෘත විස්තීර්ණ සහ සමෘද්ධිමත් ඉන්දු පැසිෆික් කලාපයක් බෙදාගන්නා රටවල් දෙකක් බවයි.\nකොළඹදී අප එය තහවුරු කළ බවත්, දෙරට අතර 75 වසරක රාජ්‍ය තාන්ත්‍රික සබඳතා ශක්තිමත්ව නව යුගයක් කරා ගමන් කරන මාර්ගයද විවෘත කළ බවත් ප්‍රංශ ජනාධිපතිවරයා නිකුත් කළ ට්විටර් පණිවුඩයේ දැක්වෙනවා.\nප්‍රංශ ජනාධිපතිවරයා සමඟ යුරෝපීය සහ විදේශ කටයුතු පිළිබඳ අමාත්‍ය කැතරින් කොලොන්නා, විදේශ කලාප පිළිබඳ රාජ්‍ය අමාත්‍ය පිලිප් විජියර්, ශ්‍රී ලංකාවේ සහ මාලදිවයිනේ ප්‍රංශ තනාපති ජොන් ෆ්‍රන්ස්වා පක්ටෙට්, ප්‍රංශ ජනාධිපතිවරයාගේ උපදේශකවරුන්, ප්‍රංශ විදේශ කටයුතු අමාත්‍යාංශයේ ආසියානු දෙපාර්තමේන්තුවේ ප්‍රධානී බෙනොයිට් ගයිඩි, ප්‍රංශ ජනාධිපතිවරයාගේ මාධ්‍ය කොන්සියුලර් ජෝනාස් බයාර්ඩ්, සහ විදේශ කටයුතු පිළිබඳ අමාත්‍යවරයාගේ උපදේශක ෆ්ලොරියන් කාර්ඩිනෙක්ස් ශ්‍රී ලංකාවට පැමිණ තිබුණ බවයි වාර්තා වෙන්නේ.\nසාකච්ඡාවලින් අනතුරුව ප්‍රංශ ජනාධිපතිවරයා ඇතුලු පිරිස අද (29) අලුයම 1.44 ට දිවයිනෙන් පිටත්ව ගිය බවයි වැඩිදුරටත් වාර්තා වෙන්නේ.",
       "URL": "https://www.hirunews.lk/342890/මෙරට-ණය-ප්‍රතිව්‍යුහගත-කිරීමේ-ක්‍රියාවලියට-තවදුරටත්-සහය-වනවා-ප්‍රංශ-ජනාධිපතිගෙන්-ප්‍රතිඥාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=143"
}