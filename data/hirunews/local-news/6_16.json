{
       "Source": "hirunews",
       "Timestamp": "Tuesday, 26 September 2023 - 12:10",
       "Headline": "වැලිගම වලාන දිසා රෝහලේ රසායනාගාරය වහලා",
       "News Content": "වැලිගම වලාන දිසා රෝහලේ පවත්වාගෙන ගිය රසායනාගාරය මසකට ආසන්න කාලයක සිට වසා දමා ඇති බවට ජනතාව මැසිවිලි නඟනවා.\nවැලිගම ප්‍රධාන රෝහලක් ලෙස සැලකෙන වලාන දිසා රෝහල මඟින් බාහිර රෝගී අංශය, නේවාසික රෝගී අංශය හා විවිධ සායන ඇතුළු සේවාවන් රැසක් ක්‍රියාත්මක කෙරෙනවා.\nතවද, පැය විසිහතර පුරා ක්‍රියාත්මක වන හදිසි ප්‍රතිකාර ඒකකයක් ද මෙම රෝහලේ ස්ථාපනය කර තිබෙනවා.\nකෙසේ වෙතත්, රෝහල ආරම්භක කාලයේ සිට මේ දක්වා ක්‍රියාත්මක වූ රසායනාගාර පහසුකම මගින් විවිධ සායන හා බාහිර රෝග සහ නේවාසික රෝගීන්ගේ ප්‍රතිකාර සදහා අවශ්‍ය වන රුධිරගත සීනි, වකුහඩු, අක්මා සම්බන්ධ පරීක්ෂණ හා මුත්‍රා පරීක්ෂණ ඇතුළු තවත් පරීක්ෂණ ගණනාවක් මෙහි සිදු කරනු ලබනවා.\nඑහෙත් මසකට ආසන්න කාලයක සිට මෙම රසායනාගාරය වසා දමා ඇති බවත් එම නිසා රෝහලට පැමිණෙන රෝගීන්ට එම පරීක්ෂණ පෞද්ගලික අංශය මගින් මුදල් ගෙවා සිදුකර ගැනීමට සිදුව ඇති බව ජනතාව පවසනවා.\nමේ පිළිබඳ දිස්ත්‍රික් වෛද්‍ය නිලධාරී ජි.ජි. ප්‍රදීප් කුමාරගෙන් කළ විමසීමේදී පවසා සිටියේ බලධාරියකුගේ අවසරයක් නොමැතිව තොරතුරු ලබා දීමට නොහැකි බවයි.\nඑ අනුව, මාතර දිස්ත්‍රික් සෞඛ්‍ය සේවා අධ්‍යක්ෂ වෛද්‍ය එම්.ඩබ්.එම්.කේ. මැදිවකගෙන් කළ විමසීමකදී පැවසුවේ අදාළ නිලධාරිනිය පෞද්ගලික හේතු මත නිවාඩු ලබාගෙන සිටින බවත් එ සඳහා වෙනත් අයකු යෙදීම සඳහා අතිරේක නිලධාරීන් නොමැති බවත්.",
       "URL": "https://www.hirunews.lk/349438/වැලිගම-වලාන-දිසා-රෝහලේ-රසායනාගාරය-වහලා",
       "Category": "Local News",
       "Parent URL": "https://www.hirunews.lk/local-news.php?pageID=6"
}