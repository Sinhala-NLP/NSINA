{
       "Source": "hirunews",
       "Timestamp": "Wednesday, 22 February 2017 - 8:43",
       "Headline": "මාසික විදුලි බිල්පත තැපෑලෙන් ?",
       "News Content": "මනු කියවීමකින් තොරව මාසික විදුලි බිල්පත් තැපෑල හරහා පාරිභෝගිකයින් වෙත යොමු කිරීම හේතුවෙන් එප්පාවල - මහ ඉලුක්පල්ලම ප්‍රදේශයේ ජනතාව දුෂ්කරතාවට පත්ව සිටිනවා.\nප්‍රදේශවාසීන් චෝදනා කළේ් මේ හේතුවෙන් විදුලි පරිභෝජනයට ගෙවන මුදලට වඩා වැඩි මුදලක් ගෙවීමට සිදුව ඇති බවයි.\nමහඉලුප්පල්ලම - ගල්මඩුව සහ තම්මැන්නෑගම යන ගම්මානවල ජනතාව මෙම ගැටළුවට මුහුණදී සිටිනවා.\nඑම ගම්මානවලට විදුලි බිල්පත් බෙදාහරිනු ලබන්නේ කැකිරාව විදුලි ප්‍රාදේශීය කාර්යාලය හරහායි.\nපසුගිය මාසය සඳහා මනු කියවීමකින් තොරව විදුලි බිල්පත් ලැබීම හේතුවෙන් පෙර මාසවලට වඩා වැඩි මුදලක් ගෙවීමට සිදුව ඇති බවයි ගම්වාසීන් චෝදනා කළේ.\nමේ හේතුවෙන් තමන් මුහුණපා ඇති අපහසුතාව පිළිබඳ අදහස් දක්වමින් ප්‍රදේශවාසී කාන්තාවක් කියා සිටියේ මේ සම්බන්ධයෙන් විදුලිබල මණ්ඩලය දැනුම්වත් කළත් කිසිදු යහපත් ප්‍රතිචාරයක් ලැබී නොමැති බවයි.\nහිරු ප්‍රවෘත්ති අංශය මේ සම්බන්ධයෙන් කැකිරාව විදුලි කාර්යාලයෙන් විමසීමක් කළා.\nඑහි ජ්‍යෙෂ්ඨ ප්‍රකාශකයෙකු සඳහන් කළේ විදුලි මනු කියවන්නන් ප්‍රමාණවත්ව නොසිටීම හේතුවෙන් මෙම පියවර ගැනීමට සිදුවූ බවයි.\nවිදුලි පාරිභෝගිකයාගේ පසුගිය මාස කිහිපයක විදුලි පරිභෝජනයේ සාමාන්‍ය අගය ගලපා ඔවුන්ට අසාධාරණයක් නොවන ආකාරයට විදුලි බිල සකස් කිරීමට පියවර ගත් බවයි ඔහු එහිදී සඳහන් කළේ.",
       "URL": "https://www.hirunews.lk/155119/මාසික-විදුලි-බිල්පත-තැපෑලෙන්",
       "Category": "Local News",
       "Parent URL": "https://www.hirunews.lk/local-news.php?pageID=4649"
}