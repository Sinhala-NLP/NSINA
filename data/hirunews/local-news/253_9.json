{
       "Source": "hirunews",
       "Timestamp": "Tuesday, 20 June 2023 - 11:02",
       "Headline": "ශ්‍රී ලාංකිකයකුට බ්‍රිතාන්‍යයේ ඉහළම ගෞරව සම්මානයක්",
       "News Content": "යාපනයේදී උපත ලබා යාපනය විශ්වවිද්‍යාලයෙන් මහාචාර්යවරයකු බවට පත් වූ දෙමළ ජාතිකයකුට බ්‍රිතාන්‍යයේදී OBE (Order of the British Empire) නමැති ඉහළම ගෞරව සම්මානය\nලැබී තිබෙනවා.\nයාපනයේ කෝපායි අච්චුවේලී වල්ලෙයි ප්‍රදේශයේ උපත ලැබූ අරවින්දන් කුමාරස්වාමි යාපනය විශ්වවිද්‍යාලයෙන් මහාචාර්යවරයකු බවට පත් වීමෙන් පසුව ලන්ඩනයට ගොස් ලන්ඩනයේ බර්මින්හැම් විශ්වවිද්‍යාලයේ වෛද්‍ය හා දන්ත\nවිශ්වවිද්‍යාලයේ වෛද්‍ය විද්‍යාව පිළිබඳ මහාචාර්යවරයා ලෙස වැඩ භාරගන්නවා.\nඑමෙන්ම ඔහු බර්මින්හැම් කාන්තා රෝහලේ නාරිවේද, ප්‍රජනක වෛද්‍ය විද්‍යාව සහ ශල්‍යකර්ම පිළිබඳ උපදේශකවරයා වශයෙන් ද කටයුතු කර තිබෙන බවයි පැවසෙන්නේ.\nඔහුට මෙම සම්මානය පිරිනමා ඇත්තේ බ්‍රිතාන්‍ය රජතුමාගේ උපන්දිනය වෙනුවෙන් බවයි වාර්තා වන්නේ.\nමහාචාර්ය අරවින්දන් කුමාරස්වාමි බ්‍රිතාන්‍යයේ කාන්තාවන්ට සහ පවුල්වලට උපකාර කිරීම සඳහා කරන ලද පර්යේෂණ තුළින් ඔහු කළ සේවය අගයමින් මහරජතුමා විසින් එම සම්මානය පිරිනමා\nතිබෙනවා.",
       "URL": "https://www.hirunews.lk/338481/ශ්‍රී-ලාංකිකයකුට-බ්‍රිතාන්‍යයේ-ඉහළම-ගෞරව-සම්මානයක්",
       "Category": "Local News",
       "Parent URL": "https://www.hirunews.lk/local-news.php?pageID=253"
}