{
       "Source": "hirunews",
       "Timestamp": "Monday, 09 January 2023 - 15:06",
       "Headline": "හම්බන්තොට ගැටුම පාලනය කිරීමට අහසට වෙඩි",
       "News Content": "හම්බන්තොට ධීවර වරාය පරිශ්‍රයේදී වෙරළාරක්ෂක නිලධාරින්ට පහරදීමට උත්සහ කළ ධීවරයින් 07 දෙනෙකු පොලිසිය අත්අඩංගුවට ගෙන තිබෙනවා.\nධීවරයින් දෙපිරිසක් අතර අද (09) ගැටුමක් හටගෙන ඇති අතර එහිදී තත්ත්වය පාලනය කිරීමට වෙරළාරක්ෂක නිලධාරින් අහසට වෙඩි තැබීමට පියවර ගත් බවයි පොලිසිය සඳහන් කළේ.\nඑහිදී ධීවරයින් පිරිසක් හම්බන්තොට ධීවර වරායේ පිහිටුවා ඇති වෙරළාරක්ෂක නිලධාරින්ගේ කාර්යාලයටද පහරදී තිබෙනවා.\nධීවර බෝට්ටු දෙකක් මුහුදේ දී ගැටී ඇති අතර එය මුල්කරගනිමින් මෙම ගැටුම හටගෙන ඇති බව පොලිසිය සඳහන් කළා.\nඑම අවස්ථාවේ වෙරළාරක්ෂක නිලධාරින් එය පාලනය කිරීමට මැදිහත් වී ඇති අතර එහිදී ධීවරයින් ඊට විරෝධය පළකර ඇති බව සඳහන්.\nඅනතුරුවයි තත්ත්වය පාලනය කිරීම සඳහා වෙරළාරක්ෂක නිලධාරින් අහසට වෙඩි තබා ඇත්තේ.\nගැටුමෙන් වෙරළාරක්ෂක නිලධාරියෙකු තුවාල ලබා හම්බන්තොට රෝහලට ඇතුළත් කර තිබෙනවා.",
       "URL": "https://www.hirunews.lk/324633/හම්බන්තොට-ගැටුම-පාලනය-කිරීමට-අහසට-වෙඩි",
       "Category": "Local News",
       "Parent URL": "https://www.hirunews.lk/local-news.php?pageID=613"
}