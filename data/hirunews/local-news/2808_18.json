{
       "Source": "hirunews",
       "Timestamp": "Wednesday, 08 April 2020 - 14:48",
       "Headline": "ඇඳිරි නීතිය උල්ලංඝණය කළ 18000ක් අත්අඩංගුවට",
       "News Content": "ඇඳිරි නීතිය උල්ලංඝණය කිරීම සම්බන්ධයෙන් මේ දක්වා පුද්ගලයන් 18000ක් අත්අඩංගුවට ගෙන ඇතැයි පොලිසිය පවසනවා.\nඅත්අඩංගුවට ගෙන ඇති වාහන සංඛ්‍යාව 4667ක්.\nපසුගිය මාර්තු මස 20 වනදා පස්වරු 6 සිට දිවයින පුරා පොලිස් ඇඳිරි නීතිය පැනවීමෙන් පසු අද දහවල් 12 දක්වා කාලය තුලයි මෙම සැකකරුවන් සහ වාහන අත්අඩංගුවට ගෙන ඇත්තේ.\nඑමෙන්ම අද උදෑසන 6 සිට දහවල් 12 දක්වා කාලය තුල පමණක් ඇඳිරි නීතිය කඩ කිරීම සම්බන්ධයෙන් පුද්ගලයන් 283ක් අත්අඩංගුවට ගෙන තිබෙනවා.\nඑම කාලය තුල අත්අඩංගුවට ගැනුනු වාහන සංඛ්‍යාව 81ක්.\nතවදුරටත් එම මෙහෙයුම් අඛණ්ඩව සිදුකරන බවයි නියෝජ්‍ය පොලිස්පති අජිත් රෝහණ අද මාධ්‍ය වෙත අදහස් දක්වමින් කියා සිටියේ.\nඅත්‍යාවශ්‍ය සේවා සඳහා ලබාදී තිබූ ඇඳිිරි නීති බලපත්‍රවල කාලය දීර්ඝ කර ඇති බවද පොලිසිය අද නිවේදනය කළා.\nඒ අනුව අනිද්දා බලපත්‍රවල වලංගු කාලය අවසන් වීමට නියමිතව තිබුණත්, එය අප්‍රේල් 30 වැනිදා දක්වා දීර්ඝ කෙරෙනවා.\nඑමෙන්ම, සමාජ ජාල මාධ්‍ය ඔස්සේ අසත්‍ය ප්‍රචාර සිදුකළ තවත් පුද්ගලයින් දෙදෙනෙකු පොලීසිය අත්අඩංගුවට ගත් බවද ඔහු කියා සිටියා.\nමේ අතර, දිවයින පුරා ඖෂධ අලෙවිසැල් හෙට දිනයේදී විවෘතව තැබීමට රජය තීරණය කර තිබෙනවා.\nඇඳිරි නීතිය පවතින අවස්ථාවේදී දිවා රාත්‍රි දෙකෙහිම අනාරක්ෂිත ලෙස ලොරි රථවල නැගී විවිධ ප්‍රදේශවලට ගමන් කරමින් සිටි ගැබිණි කාන්තාවක අද දහවල් දඹුල්ල නගරයේදී හමුවූ අතර, පසුව ඇයව රෝහල්ගත කිරීමට දඹුල්ල පොලිසිය පියවර ගත්තා.\nසුවසැරිය ගිලන් රථයක නංවා රෝහල් ගත කෙරුණු ඇය කුරුණෑගල ප්‍රදේශයේ පදිංචිකාරිනියක බවයි වාර්තා වන්නේ.\nමේ අතර, මල්වතු අස්ගිරි පාර්ශවයේ උපසම්පදා විනය කර්ම සිදුකිරීමද කල් දැමීමට එම විහාර පාර්ශවයන් තීරණය කර තිබෙනවා.",
       "URL": "https://www.hirunews.lk/238192/ඇඳිරි-නීතිය-උල්ලංඝණය-කළ-18000ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2808"
}