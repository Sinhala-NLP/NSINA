{
       "Source": "hirunews",
       "Timestamp": "Sunday, 19 September 2021 - 13:54",
       "Headline": "ප්‍රදේශ රැසක ජල ගැටලු (වීඩියෝ)",
       "News Content": "බෙන්තොට ප්‍රාදේශීය ලේකම් කොට්ඨාශයේ ප්‍රදේශ රැසක සහ බණ්ඩාරවෙල අඹේගොඩ ප්‍රදේශයේ ගම්මාන රැසක ජනතාව ජලය නොමැති වීමෙන් දැඩි අපහසුතාවයට පත්ව සිටිනවා.\nඔවුන් බලධාරීන්ගෙන් ඉල්ලා සිටින්නේ සිය ගැටලුවලට කඩිනමින් විසඳුමක් ලබාදෙන ලෙසයි.\nබණ්ඩාරවෙල අඹේගොඩල ගිනිගත්හේනපතන, දිගනතැන්නල මාතැටිල්ල, උඩඅරාව සහ කිතුල්දෝව ආදී ගම්මාන රැසක පවුල් 3000ක් පමණ උඝ්‍ර ජල හිඟය\nහේතුවෙන් පත්ව ඇත්තේ දැඩි දුෂ්කරතාවටයි.\nමාසයකට දින දෙකක් පමණක් මෙම ගම්මාන වලට ජලය බෙදාහැරීම සිදු කරන නමුත් එම ප්‍රමාණය ප්‍රමාණවත් නොවන බවයි ගම්වාසීන් පවසන්නේ.\nවසර 25ක් පමණ තිස්සේ මෙම ගම්මානවලට සාර්ථකව ජලය සැපයූ ගුරුත්ව බලයෙන් ක්‍රියාකරන දිගනතැන්න ජල යෝජනා ක්‍රමයද 2010 වසරෙන් පසුව අත්හැර දමා තිබෙනවා.\nමේ අතර, බෙන්තොට ප්‍රාදේශීය ලේකම් කොට්ඨාශයේ ආරච්චිකන්දල සිංහරූපාගම, බෝධිමලුවල කඩියන්ගොඩ ආදී ප්‍රදේශ වල පානීය ජල සැපයුම නිසි පරිදි සිදු නොවන බවට ප්‍රදේශවාසීන් චෝදනා කරනවා.\nමේ හේතුවෙන් පානීය ජලය සොයා කිලෝමීටර් ගණනක දුර ගෙවා දැමීමටයි ජනතාවට සිදුව ඇත්තේ.\nවසර 20කට පමණ පෙර සිට කලුතර පොම්පාගාරයෙන් නල ජලය මෙම ප්‍රදේශ වලට බෙදාහැරියද එය මේ වනවිට නිසිපරිදී සිදු වන්නේ නැහැ.\nමේ අතර, හොරණ කෝරල ඉම සොයිසා පාර ප්‍රදේශයේ නිවාස 10ක පිහිටි ළිං වලින් ගිනිගන්නා සුළු තෙල් වර්ගයක් මතුව තිබෙනවා.\nදින කිහිපයක සිට ළිං ජලය පානය කිරීමේදි අමිහිරි රසයක් දැනීම නිසා නිවෙස් හිමියන් ඒ පිළිබඳව කළ පරීක්ෂාවකදීයී මේ බව හෙළිව තිබෙන්නේ.\nමේ සම්බන්ධයෙන් මොරගහහේන පොලිසියට කළ පැමිණිල්ලකට අනුව පොලිස් නිලධාරීන් පැමිණ පරීක්ෂණයක් ආරම්භ කළා.\nනිලධාරීන් කණ්ඩායම ළිං ආශ්‍රිත ප්‍රදේශයේ කළ සෝදිසියකදී ඒ අසල පවත්වාගෙන ගිය අබලි ද්‍රව්‍ය එක්රැස් කරන ස්ථානයක් පරීක්ෂා කළ අතර ඊට පසුපසින් යම් තෙල් වර්ගයක් පරිසරයට මුදාහැර ඇති ආකාරයද දක්නට ලැබුණා.\nබාහිර පරිසරයට හානිදායක තෙල් වර්ග මුදාහැර තිබීම සම්බන්ධයෙන් අදාල අබලි ද්‍රව්‍ය රැස් කරන ආයතනයේ හිමිකරු පොලිසිය අත්අඩංගුවට ගත් අතර සැකකරු සම්බන්ධයෙන් අධිකරණ ක්‍රියාමාර්ග ගැනීමට නියමිතයි.",
       "URL": "https://www.hirunews.lk/282646/ප්‍රදේශ-රැසක-ජල-ගැටලු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1682"
}