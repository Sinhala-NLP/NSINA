{
       "Source": "hirunews",
       "Timestamp": "Thursday, 17 September 2020 - 20:55",
       "Headline": "අගමැති, කොළඹ වරාය නගර ව්‍යාපෘතිය නිරීක්ෂණය කරයි (වීඩියෝ)",
       "News Content": "ඉදිරියේදී මෙරට ප්‍රධාන ආදායම් මාර්ගය බවට පත්වන කොළඹ වරාය නගර ව්‍යාපෘතියෙන් රැකියා 83,000 ක් පමණ බිහිවන බව අග්‍රාමාත්‍ය මහින්ද රාජපක්ෂ පවසනවා.\nකොළඹ වරාය නගර ව්‍යාපෘතියේ 06 වැනි සංවත්සරය යෙදුණු අද දිනයේදී එහි නිරීක්ෂණ චාරිකාවකට එක්වෙමින්, අග්‍රාමාත්‍යවරයා මේ බව සඳහන් කළා.\nඑහිදී වරාය නගරයේ සැහැල්ලු යාත්‍රාංගනය සහ පොදු වෙරළ තීරය නිරීක්ෂණය කළ අග්‍රාමාත්‍යවරයා එහි ස්ථාපිත වන ඇක්වා ගෝල්ෆ් ක්‍රීඩා පිටියට පැමිණ, ගෝල්ෆ් ක්‍රීඩාවේද නිරත වී තිබෙනවා.\nඅනතුරුව වරාය නගර මධ්‍ය උද්‍යානයේ අග්‍රාමාත්‍යවරයා විසින් මැයි මාර ගසක්ද රෝපණය කළ බවයි අග්‍රාමාත්‍ය කාර්යාලය සඳහන් කළේ.\nමේ අතර, කොළඹ කොටස් හුවමාරුව සහ ශ්‍රී ලංකා සුරැකුම්පත් විනිමය කොමිෂන් සභාව එක්ව හඳුන්වා දෙන ලද ඩිජිටල්කරණය වූ කොළඹ කොටස් වෙළඳපොල ජනගත කිරීමේ උත්සවයටද අග්‍රාමාත්‍ය මහින්ද රාජපක්ෂ අද එක්වුණා.\n‘අනාගතයට අධි පිම්මක්’ යන තේමාව යටතේ සංවිධාන කර තිබූ මෙම සැමරුම් උත්සවය සඳහා එක්වූ අග්‍රාමාත්‍යවරයා ඩිජිටල්කරණය වූ කොළඹ කොටස් වෙළඳපොල විවෘත කිරීමද සිදුකළා.",
       "URL": "https://www.hirunews.lk/250470/අගමැති-කොළඹ-වරාය-නගර-ව්‍යාපෘතිය-නිරීක්ෂණය-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2447"
}