{
       "Source": "hirunews",
       "Timestamp": "Sunday, 06 February 2022 - 19:28",
       "Headline": "ඉන්ධන ඇත්තේ හෙට උදෑසන දක්වා පමණයි - විදුලිබල මණ්ඩලය යළි දන්වයි (වීඩියෝ)",
       "News Content": "ඛනිජ තෙල් නීතිගත සංස්ථාව දැනට ලබා දී ඇති ඉන්ධන තොග ප්‍රමාණවත් වන්නේ හෙට පෙරවරුව දක්වා පමණක් බව ලංකා විදුලිබල මණ්ඩලය පවසනවා.\nමේ අතර, පවතින වියලි කාලගුණික තත්ත්වය හමුවේ දෛනික විදුලි ඉල්ලුම දිනෙන් දින ඉහල යන බවයි වාර්තා වන්නේ.\nඑවන් පසුබිමක ජල විදුලි බලාගාර ආශ්‍රීත ජලාශවල ජල මට්ටමද පහල යමින් පවතින අතර එමඟින් ජල විදුලි උත්පාදනයද ගැටලුවක් වී තිබෙනවා.\nමාවුස්සාකැලේ ජලාශයේ නල මාර්ගයක මාසයක සිට පවතින අවහිරතාවක් හේතුවෙන් මෙගාවොට් 90ක විදුලි ධාරිතාවක් ජාතික පද්ධතියට එක් කරන නව ලක්ෂපාන බලාගාරයෙන් මේ වනවිට එක්කරන්නේ මෙගාවොට් 10ක ධාරිතාවක් බවයි ලංකා විදුලිබල මණ්ඩල ඒකාබද්ධ වෘත්තිය සමිති සන්ධානය පවසන්නේ.\nකෙසේ වෙතත්, පවතින ඉල්ලුම සපුරාලීමට මෙගාවොට් 500ක හිගයක් පැවතීම හේතුවෙන් විදුලි අවශ්‍යතාවය සපුරාලීම සදහා පෞද්ගලික අංශයෙන් විදුලිය මිලදී ගැනීමට විදුලිබල අමාත්‍යාංශයේ අවධානය යොමුවුණා.\nමේ සඳහා විවෘත ටෙන්ඩර් කැඳවන බවයි සම කැබිනට් ප්‍රකාශක අමාත්‍ය රමේෂ් පතිරණ පසුගියදා පැවති අමාත්‍ය මණ්ඩල තීරණ දැනුම්දීමේ මාධ්‍ය හමුවට එක්වෙමින් කියා සිටියේ.\nලංකා විදුලිබල මණ්ඩල ඒකාබද්ධ වෘත්තිය සමිති සන්ධානයේ කැඳවුම්කරු රංජන් ජයලාල් කියා සිටියේ විදුලි බලාගාර ආශ්‍රිත ජලාශවල ජලය අවම මට්ටමක පැවතීම සහ ඉන්ධන නොමැති තත්ත්වයක් තුල විදුලි උත්පාදනය සම්බන්ධයෙන් හෙට යළි ගැටලු සහගත තත්ත්වයක් මතුවන බවයි.\nකෙසේ වෙතත්, මහජන උපයෝගීතා කොමිසමේ සභාපති ජනක රත්නායක සදහන් කර තිබුනේ විදුලි ඉල්ලුමට අනුව හෙට දිනයේදි විදුලි කප්පාදුව සම්බන්ධයෙන් තීරණයක් ගැනීමට සිදුවන බවයි.",
       "URL": "https://www.hirunews.lk/296330/ඉන්ධන-ඇත්තේ-හෙට-උදෑසන-දක්වා-පමණයි-විදුලිබල-මණ්ඩලය-යළි-දන්වයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1372"
}