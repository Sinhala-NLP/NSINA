{
       "Source": "hirunews",
       "Timestamp": "Tuesday, 30 January 2018 - 12:47",
       "Headline": "වෛද්‍ය වර්ජනයෙන් රෝහල් සේවා අඩාල වේ",
       "News Content": "රජයේ වෛද්‍ය නිළධාරීන්ගේ සංගමය දීප ව්‍යාප්තව සිදුකරන වර්ජනය හේතුවෙන් රෝහල්වලින් ප්‍රතිකාර ලබා ගැනීමට පැමිණි බොහෝ දෙනෙක් අපහසුතාවට පත්වුණා.\nහිරු ප්‍රාදේශීය වාර්තාකරුවන් සඳහන් කළේ රෝහල්වල සායනික සහ බාහිර රෝගී අංශවල වැඩ කටයුතු මුළුමනින්ම පාහේ අඩාල වී තිබූ බවයි.\nසයිටම් අර්බුදයට විසඳුම් ලබාදීම ඇතුළු ඉල්ලීම් 10ක් මුල් කර ගනිමිනුයි රජයේ වෛද්‍ය නිලධාරීන්ගේ සංගමය මෙම සංකේත වර්ජනයේ නිරත වන්නේ.\nකොළඹ ජාතික රෝහලේ ද සායනික සහ බාහිර රෝගී අංශවල වැඩ කටයුතු අද දිනයේ අඩාල වී තිබුණා.\nරෝහල් අධ්‍යක්ෂ වෛද්‍ය ඩබ්ලිව්.කේ. වික්‍රමසිංහ හිරු ප්‍රවෘත්ති අංශයට කියා සිටියේ හදිසි අනතුරු ඒකක සහ හදිසි සැත්කම් සිදුකිරීමට පියවර ගන්නා බවයි.\nඑමෙන්ම මහනුවර මහරෝහලේ කටයුතුවලට වර්ජනය හේතුවෙන් බලපෑම් එල්ල වී ඇති බව එහි නියෝජ්‍ය අධ්‍යක්ෂ වෛද්‍ය නිශ්ශංක විජේවර්ධන කියා සිටියා.\nමාතර මහරෝහලේ කටයුතුවලට ද වර්ජනය හේතුවෙන් බාධා එල්ල වී තිබුණා.\nමේ අතර, ජාතික ජල සම්පාදන හා ජලාපවහන මණ්ඩලයේ බස්නාහිර පළාත් සේවකයින් අද උදෑසන 9 සිට පැය 4ක සංකේත වර්ජනයක නිරත වනවා.\nකෙසේ වෙතත්, පසුගිය දා මැතිවරණ කොමිසමේ සභාපති මහින්ද දේශප්‍රිය වෘත්තිකයින්ගෙන් සහ වෘත්තීය සමිතිවලින් ඉල්ලා සිටියේ මැතිවරණයට බාධා වන අන්දමින් වර්ජන සිදුනොකරන ලෙසයි.",
       "URL": "https://www.hirunews.lk/182405/වෛද්‍ය-වර්ජනයෙන්-රෝහල්-සේවා-අඩාල-වේ",
       "Category": "Local News",
       "Parent URL": "https://www.hirunews.lk/local-news.php?pageID=4101"
}