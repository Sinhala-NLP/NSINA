{
       "Source": "hirunews",
       "Timestamp": "Friday, 04 September 2020 - 11:17",
       "Headline": "ප්‍රේමලාල් ජයසේකරගෙන් අභියාචනාධිකරණයට පෙත්සමක් (වීඩියෝ)",
       "News Content": "තමාට පාර්ලිමේන්තු රැස්වීම්වලට සහභාගිවීමට අවසර දෙන ලෙස බන්ධනාගාර කොමසාරිස් ජනරාල්වරයා වෙත නියෝගයක් නිකුත් කරන ලෙස ඉල්ලා මරණීය දණ්ඩනයට නියමවූ රත්නපුර දිස්ත්‍රික් ශ්‍රී ලංකා පොදුජන පෙරමුණේ පාර්ලිමේන්තු මන්ත්‍රී ප්‍රේමලාල් ජයසේකර අභියාචනාධිකරණයට රිට් පෙත්සමක් ගොනුකර තිබෙනවා.\nඑහි වගඋත්තරකරුවන් ලෙස නම් කර ඇත්තේ බන්ධනාගාර කොමසාරිස්වරයා, වැලිකඩ බන්ධනාගාර අධිකාරිවරයා සහ පාර්ලිමේන්තු මහ ලේකම්වරයායි.\nඅදාළ පෙත්සම මගින් ප්‍රේමලාල් ජයසේකර මන්ත්‍රීවරයා පෙන්වා දෙන්නේ මිනිමැරීමේ චෝදනාවකට වරදකරු කෙරුණු තමන්ට රත්නපුර මහාධිකරණය මගින් මරණීය දණ්ඩනය නියම කළද එම දඬුවමට එරෙහිව තමා මේ වනවිට අභියාචනාධිකරණය වෙත අභියාචනයක් ඉදිරිපත් කර ඇති බවයි.\nඑසේ තිබියදී පසුගිය මහ මැතිවරණයෙන් පාර්ලිමේන්තුවට තේරී පත්වූ තමන්ව පාර්ලිමේන්තු රැස්වීම් සඳහා රැගෙන යාම බන්ධනාගාර නිලධාරීන් විසින් ප්‍රතික්ෂේප කරන බව ඔහු සඳහන් කරනවා.\nඅභියාචනයක් ඉදිරිපත් කර ඇති තමන්ට පාර්ලිමේන්තු සැසිවාර සඳහා සහභාගිවීමට කිසිදු බාධාවක් නොමැති බැවින් ඒ සඳහා අවසර ලබාදෙන ලෙස වගඋත්තරකරුවන්ට රිට් ආඥාවක් නිකුත් කරන ලෙසයි පාර්ලිමේන්තු මන්ත්‍රී ප්‍රේමලාල් ජයසේකර සිය පෙත්සමෙන් ඉල්ලා ඇත්තේ.",
       "URL": "https://www.hirunews.lk/249387/ප්‍රේමලාල්-ජයසේකරගෙන්-අභියාචනාධිකරණයට-පෙත්සමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2477"
}