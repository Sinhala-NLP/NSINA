{
       "Source": "hirunews",
       "Timestamp": "Tuesday, 12 January 2021 - 12:56",
       "Headline": "පවුල් නීති පනත සංශෝධනය කිරීමට කමිටුවක්",
       "News Content": "කොරෝනා වසංගතය හේතුවෙන් පුද්ගලික අංශයේ සේවකයින්ට වැටුප් ගෙවීම සම්බන්ධයෙන් එකඟව වූ සහන කාලසීමාව මාර්තු මස අවසානය දක්වා දීර්ඝ කර තිබෙනවා.\nපුද්ගලික අංශයේ සේවකයින්ට වැටුප් ගෙවීම සම්බන්ධයෙන් සේවා යෝජකයින්, සේවක වෘත්තීය සමිති, ජාතික කම්කරු උපදේශක සභාව, කම්කරු අමාත්‍යාංශය සහ කම්කරු දෙපාර්තමේන්තුවේ සහභාගීත්වයෙන් ස්ථාපිත කර ඇති කාර්ය සාධක බලකා රැස්වීමේදී මෙම යෝජනාව ඉදිරිපත් කර ඇති අතර, ඒ අනුවයි විෂයභාර අමාත්‍යවරයා අදාළ යෝජනාව අමාත්‍ය මණ්ඩලයට ඉදිරිපත් කරනු ලැබුවේ.\nකෙටිදුර ධාවනය සඳහා ශ්‍රී ලංකා ගමනාගමන මණ්ඩලයට මගී සුවපහසුව සහිත පහත් නව බස් රථ 200 ක් මිලදී ගැනීමට අමාත්‍ය මණ්ඩල අනුමැතිය හිමිව තිබෙනවා.\nකොළඹ සහ තදාසන්න නගර ආශ්‍රිත නවීන පහසුකම් සහිත පොදු ප්‍රවාහන සේවාව වැඩිදියුණු කිරීමේ අරමුණින් වාහන නියාමන, බස් රථ ප්‍රවාහන සේවා, දුම්රිය මැදිරි හා මෝටර් රථ කර්මාන්ත රාජ්‍ය අමාත්‍යාංශය ක්‍රියාත්මක කරන නව සැලසුමට අනුවයි මෙම යෝජනාව අමාත්‍ය මණ්ඩලයට ඉදිරිපත් කර ඇත්තේ.\nවිෂය භාර අමාත්‍යවරයා විසින් අදාළ යෝජනාව ඉදිරිපත් කර ඇති අතර, ඒ සඳහා පිලිගත් දේශීය සමාගම් මගින් පත්ල පහත් උසස් තත්ත්වයේ නව බස් රථ 200 ක් මිලදී ගැනීමට අමාත්‍ය මණ්ඩලයේ අනුමැතිය හිමිව තිබෙනවා.\nමේ අතර, පවුල් නීති පනත සංශෝධනය කිරීම සඳහා විශේෂ දැනුමක් සහිත කමිටුවක් මගින් අධ්‍යයනය කර කෙටුම්පත් කිරීම සඳහා අමාත්‍ය මණ්ඩල අනුමැතිය හිමිව තිබෙනවා.\nවිවාහය, දික්කසාදය, වෙන්වීම සහ ඊට සම්බන්ධ ක්‍රියා පටිපාටිය විවාහ ලියාපදිංචි කිරීමේ ආඥා පනතේ සහ සිවිල් නඩු විධාන සංග්‍රහයේ ඇතුළත්ව ඇති අතර, එම ආඥා පනතේ විධිවිධාන වර්තමාන තත්ත්වයට ගැලපෙන අයුරින් සංශෝධනය කිරීමට විෂයභාර අමාත්‍යවරයා විසින් අමාත්‍ය මණ්ඩලයට යෝජනාවක් ඉදිරිපත් කරනු ලැබුවා.\nඒ අනුවයි අදාළ පනත සංශෝධනය සඳහා අමාත්‍ය මණ්ඩල අනුමැතිය හිමිව ඇත්තේ.\nමේ අතර අද (12) පෙරවරුවේ රජයේ ප්‍රවෘත්ති දෙපාර්තමේන්තුවේ පැවති කැබිනට් තීරණ දැනුම්දීමේ මාධ්‍ය හමුවේදී සම කැබිනට් ප්‍රකාශක, අමාත්‍ය උදය ගම්මන්පිල කොළඹ වරායේ නැගෙනහිර ජැටිය සම්බන්ධයෙන් පැහැදිලි කිරීමක් සිදුකළා.",
       "URL": "https://www.hirunews.lk/259507/පවුල්-නීති-පනත-සංශෝධනය-කිරීමට-කමිටුවක්",
       "Category": "Local News",
       "Parent URL": "https://www.hirunews.lk/local-news.php?pageID=2216"
}