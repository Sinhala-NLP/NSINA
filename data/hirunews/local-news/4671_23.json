{
       "Source": "hirunews",
       "Timestamp": "Wednesday, 08 February 2017 - 11:33",
       "Headline": "විමල්ගේ බිරිඳගේ නඩුව විභාගයට ගැනීමට අධිකරණය තීරණය කරයි",
       "News Content": "කූඨ ලේඛන ඉදිරිපත් කර අවිධිමත් ලෙස ගුවන් ගමන් බලපත්‍රයක් ලබා ගැනීම සම්බන්ධයෙන් ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශගේ බිරිඳ වන ශශී වීරවංශට එරෙහි නඩුව විභාග කිරීමට අධිකරණය අද (08) දින නියම කළා.\nඒ අනුව කොළඹ ප්‍රධාන මහෙස්ත්‍රාත් ලාල් රණසිංහ බණ්ඩාර නියෝග කළේ මැයි මස 25, 30 සහ 31 යන දිනවල මෙම නඩුව විභාග කිරීමටයි.\nනීතිපතිවරයා වෙනුවෙන් පෙනී සිටි නියෝජ්‍ය සොලිසිටර් ජෙනරාල් දිලීප පීරිස් අධිකරණය හමුවේ කියා සිටියේ විත්තිකාරියට ඇප ලබා දීමේදී පනවා තිබූ ඇප කොන්දේසි ලිහිල් කිරීම සම්බන්ධයෙන් විරෝධය පළ කරන බවයි.\nශෂී වීරවංශට ඇප ලබාදීමේදී සෑම මසකම අවසාන ඉරු දින අපරාධ පරීක්ෂණ දෙපාර්තමේන්තුව හමුවේ පෙනී සිටි යුතු බවට ඇප කොන්දේසියක් මහේස්ත්‍රාත් අධිකරණය පනවා තිබුණා.\nඑහෙත් රහස් පොලිසිය් හෝ රජයේ නීතිඥවරයෙකු නොමැති අවස්ථාව මෝසමක් මාර්ගයෙන් මෙම ඇප කොන්දේසිය සෑම මාස 03කට වරක් අධිකරණ රෙජිස්ට්‍රාර්වරයා හමුවේ පෙනී සිටිය යුතු බවට වෙනස් කර ගෙන ඇති බවයි තවදුරටත් කරුණු දක්වමින් නියෝජ්‍ය සොලිසිටර් ජෙනරාල්වරයා කියා සිටියේ.\nඑය ඉවත් කරන ලෙසට ඔහු අධිකරණයෙන් ඉල්ලීමක් කළ අතර මේ සම්බන්ධයෙන් වන නියෝගය මීලඟ නඩු දිනයේදී ලබාදෙන බවයි ප්‍රධාන මහේස්ත්‍රාත්වරයා ප්‍රකාශ කළේ.\nමේ අතර, එක්සත් ජාතීන්ගේ මානව හිමිකම් පිළිබඳ මහ කොමසාරිස් සෙයිද් රාද් අල් හුසේන් කුමරු ශ්‍රී ලංකාවට පැමිණි අවස්ථාවේදී මහජන පීඩාවක් ඇති වන ලෙස විරෝධතා පැවැත්වූ බවට ජාතික නිදහස් පෙරමුණේ නායක විමල් වීරවංශට ඇතුළු 07 දෙනෙකුට එරෙහි නඩුව ද අද කැදවනු ලැබුවා.\nඒ කොළඹ ප්‍රධාන මහෙස්ත්‍රාත් ලාල් රණසිංහ බණ්ඩාර හමුවේයි.\nඑහිදී කොම්පඤ්ඤවීදිය පොලිසිය සඳහන් කළේ මොවුන්ට එරෙහිව පරීක්ෂණ අවසන් කර ඇති බවයි.\nඉදිරියේදී විත්තිකරුවන්ට එරෙහිව චෝදනා පත්‍ර ගොනු කරන බවද පොලිසිය ප්‍රකාශ කළා.\nජගත් මානව හිමිකම් පිළිබඳ මහ කොමසාරිස්වරයා ශ්‍රී ලංකාවට පැමිණි අවස්ථාවේදී බෞද්ධාලෝක මාවතේ පිහිටි එක්සත් ජාතීන්ගේ කොළඹ කාර්යාලය ඉදිරිපිට  මාර්ගය අවහිර වන පරිදි මහජන පීඩාවක් ඇති වන ලෙස මොවුන් විරෝධතාවයේ නිරත වූයේ පසුගිය වසරේ පෙබරවාරි මස 06 වැනිදායි.\nවිමල් වීරවංශට අමතරව පාර්ලිමේන්තු මන්ත්‍රීවරුන් වන ජයන්ත සමරවීර, වීරකුමාර දිසානායක මෙන්ම පක්ෂයේ මාධ්‍ය ප්‍රකාශක මොහොමඩ්  මුසම්මිල් ඇතුළු 07 දෙනෙකුට එරෙහිව මෙම නඩුව ගොනු කර තිබෙනවා.",
       "URL": "https://www.hirunews.lk/153954/විමල්ගේ-බිරිඳගේ-නඩුව-විභාගයට-ගැනීමට-අධිකරණය-තීරණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4671"
}