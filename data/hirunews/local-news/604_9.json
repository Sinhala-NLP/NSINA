{
       "Source": "hirunews",
       "Timestamp": "Friday, 13 January 2023 - 20:49",
       "Headline": "පාස්කු ප්‍රහාරයේ වගඋත්තරකරුවන් ගැන කතෝලික සභාවෙන් බලාපොරොත්තුවක්",
       "News Content": "පාස්කු ප්‍රහාරයට අදාළව අපරාධ පරීක්ෂණ දෙපාර්තමේන්තුවේ ඇති පරීක්ෂණ වාර්තා අතුරුදන් කිරීමට ඉහළ නිලධාරියෙකු උත්සහ කර ඇතැයි තමන්ට වාර්තා වූ බව අගරදරු අතිඋතුම් මැල්කම් කාදිනල් රංජිත් හිමිපාණන් පවසනවා.\nමේ අතර, ශ්‍රේෂ්ඨාධිකරණ නඩු තීන්දුව පදනම් කරගෙන කතෝලික සභාව විසින් අදාළ වගඋත්තරකරුවන්ට එරෙහිව අපරාධ නඩු ගොනු කරනු ඇතැයි විශ්වාස කරන බව, පාස්කු නඩු විභාගයේ දී කාදිනල් හිමියන් වෙනුවෙන් පෙනීසිටි ජනාධිපති නීතීඥ ශමිල් පෙරේරා ප්‍රකාශ කළා.\nමෙම අදහස් පළ වුණේ අගරදගුරු මැදුරේ අද (13) පැවති මාධ්‍ය හමුවේදීයි.\n2019 වසරේ පාස්කු ඉරිදා එල්ල වූ ත්‍රස්ත ප්‍රහාර මාලාව වළක්වා නොගැනීම සහ බරපතළ ලෙස වගකීම් පැහැර හැරීම සම්බන්ධයෙන් එම වින්දිතයන්ට රුපියල් මිලියන 310 ක වන්දි ගෙවන ලෙස හිටපු ජනාධිපති මෛත්‍රීපාල සිරිසේන සහ එවකට ආරක්ෂක අංශ ප්‍රධානීන් ලෙස කටයුතු කළ හේමසිරි ප්‍රනාන්දු, පූජිත් ජයසුන්දර, නිලන්ත ජයසූරිය හා සිසිර ජයකොඩි යන වගඋත්තරකරුවන්ට ශ්‍රේෂ්ඨාධිකරණය නියෝග කළා.\nඒ, පාස්කු ප්‍රහාරයට අදාළව ගොනු කර තිබූ මූලික අයිතිවාසිකම් පෙත්සම් පිළිබඳ නඩුවේ අවසන් තීන්දුව ප්‍රකාශයට පත් කරමින්.",
       "URL": "https://www.hirunews.lk/324972/පාස්කු-ප්‍රහාරයේ-වගඋත්තරකරුවන්-ගැන-කතෝලික-සභාවෙන්-බලාපොරොත්තුවක්",
       "Category": "Local News",
       "Parent URL": "https://www.hirunews.lk/local-news.php?pageID=604"
}