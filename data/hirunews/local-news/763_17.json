{
       "Source": "hirunews",
       "Timestamp": "Tuesday, 01 November 2022 - 15:18",
       "Headline": "ජේ.ආර් දැක්ම පෙරට ගෙන යා හැකි එක ම නායකයා රනිල් වික්‍රමසිංහ යි - පූජ්‍ය පැල්පොල විපස්සි හිමි",
       "News Content": "රට ධනවත් කරන ජේ.ආර්. ජයවර්ධන දැක්ම ඉදිරියට ගෙන යා හැකි වත්මන් එක ම නායකයා ජනපති රනිල් වික්‍රමසිංහ පමණක් බව ප්‍රථම විධායක ජනාධිපති දිවංගත ජේ. ආර්.ජයවර්ධනගේ ගුණ සමරුවේ දී පූජ්‍ය පැල්පොල විපස්සි හිමියන් පවසනවා.\nපුළුල් දැක්මක් ඇති නායකයෙක් වූ දිවංගත ජේ.ආර්. ජයවර්ධන ශ්‍රීමතාණන් තරුණ අවධියේ දී රටේ රාජ්‍ය නායකත්වයට පත් වූවා නම් ශ්‍රී ලංකාව අද ධනවත් රාජ්‍යයක් බවත් එවන් කාර්යයක් වර්තමානයේ ඉටු කළ හැකි එක ම නායකයා ජනාධිපති රනිල් වික්‍රමසිංහ බවත් උන් වහන්සේ වැඩි දුරටත් අවධාරණය කරනවා.\nජේ.ආර්.ජයවර්ධන ජනාධිපතිවරයාගේ ලේ නෑකම ඇති ජනාධිපති රනිල් වික්‍රමසිංහට එම ශක්තිය ඇති බව පැවසූ උන්වහන්සේ, මොවුන් දේශපාලනයෙන් කිසිවක් උපයා නො ගත් අතර තම දේපළ පවා ජනතාව වෙනුවෙන් කැප කළ නායකයන් බවත් එදා නිසි නායකත්වය හඳුනා නො ගැනීම හේතුවෙන් රටට අද මෙවන් අර්බුදයකට මුහුණ දීමට සිදු ව ඇති බවත් පැවසුවා.\nමෙහිදී වැඩිදුරටත් අනුශාසනාව සිදු කළ පූජ්‍ය පැල්පොල විපස්සි හිමියන්\n''ජීවත්ව සිටින සමයේ මිනිසුන්ගේ වටිනාකම බොහෝ දෙනාට තේරෙන්නෙ නැහැ. බුදුන්වහන්සේ මෙන්ම අනෙකුත් ශාස්තෘන් වහන්සේලා ජිවමානව සිටින සමයේ වටිනාකම දැනුනේ නැහැ. ඒ වගේම තමයි ජේ. ආර් ජයවර්ධන ශ්‍රීමතාණන් ජීවත් වෙලා ඉන්න සමයේ එතුමාගේ වටිනාකමක් තේරුණේ නෑ. ලංකාවේ සෑම රාජ්‍ය නායකයෙකුගේම ප්‍රතිමා හැදුවා. නමුත් ජේ. ආර් ජයවර්ධන මහතාගේ ප්‍රතිමාවක් හැදුවෙ නෑ. අද අවුරුදු විසි හයක් ගත වෙලත් ජනාධිපතිවරයා ඇතුළු එම පවුලේ සියලු දෙනාම එකතුවෙලා මේ දානමය පිංකම සිදු කරනවා. මේ පවුලේ කෘතවේදී ගුණය ඉන් පෙන්නුම් කරනවා.",
       "URL": "https://www.hirunews.lk/319385/ජේ-ආර්-දැක්ම-පෙරට-ගෙන-යා-හැකි-එක-ම-නායකයා-රනිල්-වික්‍රමසිංහ-යි-පූජ්‍ය-පැල්පොල-විපස්සි-හිමි",
       "Category": "Local News",
       "Parent URL": "https://www.hirunews.lk/local-news.php?pageID=763"
}