{
       "Source": "hirunews",
       "Timestamp": "Sunday, 11 April 2021 - 20:13",
       "Headline": "පිළිකාකාරක පොල්තෙල් මෙට්‍රික් ටොන් 105ක් අනිද්දා මැලේසියාවට (වීඩියෝ)",
       "News Content": "ඇෆ්ලටොක්සින් පිළිකාකාරක අඩංගු බවට තහවුරු වී ඇති ආනයනික පොල්තෙල් මෙට්‍රික් ටොන් 105ක් අනිද්දා මැලේසියාව බලා නැව්ගත කිරීමට නියමිතව තිබෙනවා.\nමේ අතර වෙළඳපොළේ පොල්තෙල් සාම්පල අහඹු ලෙස පරික්ෂා කිරීම තවදුරටත් රට පුරා ක්‍රියාත්මකයි.\nඇෆ්ලටොක්සින් පිළිකාකාරකය අඩංගු ආනයනික පොල් තෙල් සම්බන්ධයෙන් පවතින ගැටලුකාරී තත්ත්වය සම්බන්ධයෙන් විමර්ශනය කිරීම සඳහා\nනීතිපතිවරයාගේ උපදෙස් පරිදි මේ වන විට අපරාධ පරීක්ෂණ දෙපාර්තමේන්තුවේ විශේෂ කණ්ඩායමක් පත්කර තිබෙනවා.\nඇෆ්ලටොක්සින් පිළිකාකාරක අඩංගු බවට තහවුරු වී ඇති පොල්තෙල් ගෙන්වන ලද එක් ආයතනයක තෙල් සහිත බහාලුම් 6ක් ලබන 13 වැනිදා මැලේසියාව බලා නැව්ගත කිරීමට නියමිතයි.\nඑම පොල්තෙල් අඩංගු බහාලුම් පසුගිය 6 වැනිදා වරාය පර්යන්තය වෙත රැගෙන ආ අතර ඒවායේ පොල්තෙල් මෙට්‍රික් ටොන් 105ක් පවතිනවා.\nශ්‍රී ලංකා රේගුව සඳහන් කළේ ඇෆ්ලටොක්සින් පිළිකාකාරක අඩංගු පොල්තෙල් ආනයනය කළ බවට මේ වන විට අනාවරණය වී ඇති සෙසු ආයතන දෙකේ\nපොල්තෙල් තොග තවදුරටත් පරීක්ෂා කරමින් පවතින බවයි.\nමේ අතර පාරිභෝගික ආරක්ෂණ රාජ්‍ය අමාත්‍ය ලසන්ත අලගියවන්න මහතා ඊයේ හිරු ප්‍රවෘත්ති සමගින් විශේෂ සම්මුඛ සාකච්ඡාවකට එක්වෙමින් සදහන් කළේ වෙළෙඳපොළෙන් ලබාගත් පොල්තෙල් සාම්පල 125කින් ප්‍රතිඵල ලැබී ඇති සාම්පල 109ක ඇෆ්ලටොක්සින් පිළිකාකාරකය අඩංගු නොවන බවට මේවන විට පරීක්ෂණවලින් තහවුරු වී ඇති බවයි.\nපිළිකාකාරක අඩංගු පොල්තෙල් සම්බන්ධයෙන් මතුව ඇති ගැටලුවේ පූර්ණ වගකීම රජය භාරගන්නා බවද අමාත්‍යවරයා සඳහන් කළා.\nමේ අතර පිළිකාකරක අඩංගු තවත් ආහාර ද්‍රව්‍ය පවතින බවට ශ්‍රී ලංකා ප්‍රමිති ආයතනයේ අධ්‍යක්ෂ ජනරාල් ආචාර්ය සිද්ධිකා ජී. සේනාරත්න හිරු ප්‍රවෘත්ති සමඟ සිදුකළ ප්‍රකාශය සම්බන්ධයෙන් විවිධ පාර්ශ්ව අදත් අදහස් පලකළා.\nමේ අතර, කටුපොත - වාරියපොල මාර්ගයේ ගල්වැව හන්දිය ප්‍ර දේශයේදී අපනයනය සඳහා රැගෙන යමින් තිබු පොල්තෙල් තොගයක් අඩංගු බහාලුම් රථයක්\nඊයේ පස්වරුවේ ඇඟලුම් කම්හලක සේවකයින් පිරිසක් ප්‍රවාහනය කළ වෑන් රථයක ගැටීමෙන් පෙරලී ගොස් තිබුණා.\nඅනතුරින් කන්ටේනර් රථයේ රියදුරු සහ වෑන් රථයේ අට දෙනෙකු තුවාල ලැබීම නිසා ඇතුළත් කෙරුණේ කටුපොල මූලික රෝහලටයි.\nඅනතුර සිදුවන අවස්ථාවේ කන්ටේනර් රථයේ රියදුරා බීමත්ව සිට අති අතර, ඹහු මේවන විට පොලිසිය භාරයේ රෝහල්ගතව ප්‍රතිකාර ලබනවා.\nඅනතුරත් සමග කන්ටේනර් රථයෙන් පිටතට ගලාවිත් තිබූ පොල්තෙල් ප්‍රදේශවාසීන් එක් රැස්කිරීමට කටයුතු කරමින් සිටියා.",
       "URL": "https://www.hirunews.lk/268186/පිළිකාකාරක-පොල්තෙල්-මෙට්‍රික්-ටොන්-105ක්-අනිද්දා-මැලේසියාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2026"
}