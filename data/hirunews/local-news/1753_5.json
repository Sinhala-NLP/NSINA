{
       "Source": "hirunews",
       "Timestamp": "Sunday, 15 August 2021 - 13:48",
       "Headline": "දැදුරු ඔයේ වැලි ජාවාරමක් (වීඩියෝ)",
       "News Content": "දැදුරු ඔය විනාශ කරමින් මහාපරිමාණයෙන් සිදුවන අනවසර වැලි ගොඩදැමීමක් පිළිබඳ හිරු ප්‍රවෘත්ති වෙත වාර්තා වුණා.\nමේ මහා විනාශය සිදුවන්නේ පල්ලම, ආරච්චිකට්ටුව සහ හලාවත යන ප්‍රදේශ කේන්ද්‍ර කරගනිමින්.\nඅවනීතිය අතට ගනිමින් මේ කඩිමුඩියේ වනසන්නේ මෙරට වාරි කර්මාන්තයේ සුවිශේෂී ස්ථානයක් හිමි දැදුරු ඔයයි.\nවැලි ජාවාරම්කරුවන්ට මෙලෙස රිසි සේ දැදුරු ඔය විනාශ කිරීමට ඉඩදී ඇත්තේ දැවැන්ත පාරිසරික හානියකට අතවනමින්.\nකිලෝමීටර් 143ක් දිගින් යුත් දැදුරු ඔයේ ජලයෙන් පුත්තලම හා කුරුණෑගල දිස්ත්‍රික්කවල අක්කර දහස් ගණනක වගාබිම් පෝෂණය කෙරෙනවා.\nඑවන්වූ පසුබිමක මේ වැලි ජාවාරම්කරුවන්ගෙන් දැදුරු ඔයට දරුණුතම හානියක් සිදුව ඇත්තේ පල්ලම, ආරච්චිකට්ටුව සහ හලාවත යන පොලිස් බල සීමාවන් තුළදී බවට පරිසර සංවිධාන චෝදනා එල්ලකරනවා.\nජාවාරම්කරුවන් මෙම විනාශය සිදුකරමින් සිටින්නේ දැදුරු ඔයේ කිසිදු ආකාරයේ වැලි කැනීමක් සිදුනොකරන ලෙස 2011 වසරේදී අධිකරණ නියෝගයක් නිකුත් කර ඇති පසුබිමකයි.\nඑම තීන්දුව ක්‍රියාත්මක වූයේ වසර කිහිපයක් පමණක් බව බංගදෙණිය මිහිසර පරිසර සංවිධානය චෝදනා කරනවා.",
       "URL": "https://www.hirunews.lk/279761/දැදුරු-ඔයේ-වැලි-ජාවාරමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1753"
}