{
       "Source": "hirunews",
       "Timestamp": "Thursday, 24 November 2022 - 23:27",
       "Headline": "ක්‍රිස්ටියානෝ රොනාල්ඩෝගෙන් ලෝක කුසලාන පාපන්දු වාර්තාවක්",
       "News Content": "කටාර් රාජ්‍යයේ පැවැත්වෙන 2022 ලෝක කුසලාන පාපන්දු තරගාවලියේ පෘතුගාල කණ්ඩායම සහ ගානා රාජ්‍යය අතර පැවැත්වෙන තරගයේ දී පෘතුගාල කණ්ඩායමේ සුපිරි පාපන්දු ක්‍රීඩක ක්‍රිස්ටියානෝ රොනාල්ඩෝ නව වාර්තාවක් පිහිටුවන්නට සමත් වුණා.\nඒ ලෝක කුසලාන පාපන්දු තරගාවලි පහක දී ගෝල වාර්තා කළ ලොව එකම පාපන්දු ක්‍රීඩකයා ලෙසින්.\n37 හැවිරිදි ක්‍රිස්ටියානෝ රොනල්ඩෝ 2006, 2010, 2014, 2018 සහ 2022 පහ නියෝජනය කළ අතර ඒ සෑම තරගාවලියක දීම ගෝල වාර්තා කිරීමට සමත් වී තිබෙනවා.\nඅද ඝානා රාජ්‍ය සමග පැවති තරගයේ හැටපස් වැනි විනාඩියේදී ඔහු වාර්තා කළ දඬුවම් පහරත් සමගින් ඔහු මෙම අතිවිශිෂ්ට වාර්තාව පිහිටුවන්නට සමත් වුණා.\nමේ අතර ලෝක කුසලාන පාපන්දු තරගාවලියේ පෘතුගාලය සහ ඝානා රාජ්‍යය අතර පැවති තරගය මීට ටික වේලාවකට පෙර නිමාව දුටුවේ පෘතුගාල කණ්ඩායමට ගෝල 3 - 2 ක ජයග්‍රහණයක් හිමිකර දෙමින්.",
       "URL": "https://www.hirunews.lk/321205/ක්‍රිස්ටියානෝ-රොනාල්ඩෝගෙන්-ලෝක-කුසලාන-පාපන්දු-වාර්තාවක්",
       "Category": "Local News",
       "Parent URL": "https://www.hirunews.lk/local-news.php?pageID=711"
}