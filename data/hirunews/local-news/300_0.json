{
       "Source": "hirunews",
       "Timestamp": "Friday, 02 June 2023 - 8:54",
       "Headline": "ශීතාගර පහසුකම් නොමැතිව ප්‍රවාහනය කෙරෙමින් තිබූ යෝගට් සහ අයිස්ක්‍රීම් තොගය විනාශ කෙරේ",
       "News Content": "ලංකාවේ ප්‍රසිද්ධ කිරි ආශ්‍රිත නිෂ්පාදන ආයතනකට අයත් බෙදාහැරීමේ රථයක ශීතාගාර පහසුකම් නොමැතිව ප්‍රවාහනය කරමින් තිබූ රුපියල් තුන්ලක්ෂ හැත්තෑපන්දහසක් වටිනා යෝගට් සහ අයිස් ක්‍රීම් තොගය විනාශ කිරීමට කටයුතු කළ බව හබරාදුව සෞඛ්‍ය වෛද්‍ය නිලධාරි කාර්යාලය පවසනවා.\nප්‍රසිද්ධ නාමයක් යටතේ නිෂ්පාදනය කරනු ලබන යෝගට් සහ අයිස්ක්‍රීමි බෙදාහැරීමේ රථයක අවශ්‍ය ශීතාගාර පහසුකම් නොමැතිව ප්‍රවාහනය කරමින් තිබියදී යෝගට් 2144 ක් ද අයිස්ක්‍රීමි ලීටරයක් සහිත කප් 120ක් ද ලීටර් දෙකේ කප් 62ක්ද ලීටර් හතරේ කප් 5ක්ද සමග ලොරි රථය හබරාදූව ප්‍රදේශයේ දී අත්අඩංගුවට ගත් බව සඳහන්.\nඑ අනුව අත්අඩංගුවට ගත් ද්‍රව්‍ය සහ ලොරි රථය බී වාර්තාවක් මගින් ගාල්ල අතිරේක මහේස්ත්‍රාත් අධිකරණය වෙත (31 ) දින ඉදිරිපත් කිරීමෙන් පසු ලක්ෂ තුනක ශරීර ඇප මත සැකකරුවන් මුදාහැර අදාල ආහාර ද්‍රව්‍ය විනාශ කිරීමටත් නියෝග කොට තිබෙනවා.\nඒ අනුව සැකකරුවන්ට රුපියල් දසදහසක (10,000 ) ක දඩයක් නියම කළ බව සෞඛ්‍ය වෛද්‍ය නිලධාරි කාර්යාලය පවසන අතර නැවත ව්‍යාපාර කටයුතු සිදුකිරීමට නම් අවශ්‍ය ශීතාගාර පහසුකම් යොදා අධිකරණයේ අවසරය ලබා ගත යුතු බවට නියෝග කර තිබෙනවා.",
       "URL": "https://www.hirunews.lk/336845/ශීතාගර-පහසුකම්-නොමැතිව-ප්‍රවාහනය-කෙරෙමින්-තිබූ-යෝගට්-සහ-අයිස්ක්‍රීම්-තොගය-විනාශ-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=300"
}