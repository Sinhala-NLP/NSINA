{
       "Source": "hirunews",
       "Timestamp": "Friday, 04 August 2017 - 13:56",
       "Headline": "පර්පෙචුවල් ටෙ‍්‍රෂරීස් ප්‍රධාන විධායක නිලධාරියාගේ ජංගම දුරකථනයක් බැදුම්කර කොමිසමට",
       "News Content": "පර්පචුවෙල් ටෙ‍්‍රෂරීස් සමාගමේ ප්‍රධාන විධායක නිලධාරී කසුන් පලිසේන සිය ජංගම දුරකථනය බැඳුම්කර නිකුතුව සම්බන්ධයෙන් විමර්ශනය කරන ජනාධිපති කොමිසම වෙත අද භාර දුන්නා.\nකෙසේ වෙතත්, බැඳුම්කර සිද්ධියට සම්බන්ධ බවට සැක කෙරෙන පුද්ගලයින්ගේ ජංගම දුරකථන සිය භාරයට ගැනීමට කොමිසම නියෝග නිකුත් කිරීමත් සමඟ ඒ සම්බන්ධයෙන් මතභේදාත්මක තත්ත්වයක් ඇතිව තිබෙනවා.\nඅද කොමිසමේ කටයුතු ආරම්භයේදීම ජනාධිපති නීතිඥ කාලිංග ඉන්ද්‍රතිස්ස නීතිපති දෙපාර්තමේන්තුවේ ක්‍රියා කලාපය දෝෂදර්ශනයට ලක් කළා.\nඔහු පැවසුවේ සිය සේවාදායක පර්පචුවෙල් ටෙ‍්‍රෂරීස් සමාගමේ ප්‍රධාන විධායක නිලධාරී කසුන් පලිසේනගේ ජංගම දුරකථනය කොමිසම භාරයට ගැනීමට නියෝග නිකුත් කිරීමට එම දෙපාර්තමේන්තුවට බලතල නොමැති බවයි.\nකෙසේ වෙතත්, කොමිසමට සහය දැක්වීම සඳහා ජංගම දුරකථනය ලබාදෙන බව ප්‍රකාශ කළ නීතිඥවරයා වැඩිදුරටත් සඳහන් කළේ මේ සම්බන්ධයෙන් පවතින නීතිමය තත්ත්වය කොමිසම නියම කරන තුරු අදාළ දුරකථනයට මුද්‍රා තැබිය යුතු බවයි.\nජනාධිපති නීතිඥ අනුජ ප්‍රේමරත්න මෙහිදී ප්‍රකාශ කළේ සිය සේවාදායකයා වන අර්ජුන් ඇලෝසියස්ගේ ජංගම දුරකතනයේ පිටු 8000 කින් යුත් දත්ත ලබාගෙන ඇත්තේ මිනිත්තුවයි තත්පර 09 කදී බවයි.\nඑම ක්‍රමවේදය පිළිබඳව දත්ත ලබාගත් පුද්ගලයාගෙන් ප්‍රශ්න කිරීමට අවශ්‍ය බව ප්‍රකාශ කළ නීතිඥවරයා සම්පූර්ණ දත්ත අඩංගු පිටපතක් අවශ්‍ය බව සඳහන් කළා.\nඑහෙත් එම ඉල්ලීම ප්‍රතික්ෂේප කරමින් නීතිපති දෙපාර්තමේන්තුව පෙන්වා දුන්නේ තවමත් අර්ජුන් ඇලෝසියස් සිය ඇපල් ගිණුමේ මුරපදය ලබාදී නොමැති බවයි.\nඑම මුරපදය සොයාගෙන දත්ත ලබාදීමේ ක්‍රමවේදය අවසන් වනතුරු අර්ජුන් ඇලෝසියස්ගේ දුරකථනයෙන් ලබාගත් දත්තවල සම්පූර්ණ පිටපතක් ලබාදිය නොහැකි බව නීතිපති දෙපාර්තමේන්තුව සඳහන් කළා.\nඊට මැදිහත් වූ ජනාධිපති නීතිඥ කාලිංග ඉන්ද්‍රතිස්ස පැවසුවේ මෙලෙස ලබාගන්නා දත්තවලින් සිය සේවාදායකයාට විරුද්ධව ඇති දත්ත පමණක් ඉදිරිපත් කිරීමට නීතිපති දෙපාර්තමේන්තුව කටයුතු කරනු ඇති බවයි.\nඅදාළ දත්ත ලබාගන්නා අවස්ථාවේදී සිය සේවා දායකයා නම් කරන නියෝජිතයෙකු එම ස්ථානයේ සිටිය යුතු බව හිටපු මහ බැංකු අධිපති අර්ජුන් මහේන්ද්‍රන් වෙනුවෙන් පෙනී සිටින නීතිඥවරයෙකු මෙහිදී සඳහන් කළා.\nඅවසානයේදී කොමිසම කියා සිටියේ පැන නැගී ඇති මතභේදකාරී තත්වය සම්බන්ධයෙන් දෙපාර්ශවයේ කරුණු සලකා බලමින් නියෝගයක් නිකුත් කරන බවයි.",
       "URL": "https://www.hirunews.lk/167615/පර්පෙචුවල්-ටෙ‍්‍රෂරීස්-ප්‍රධාන-විධායක-නිලධාරියාගේ-ජංගම-දුරකථනයක්-බැදුම්කර-කොමිසමට",
       "Category": "Local News",
       "Parent URL": "https://www.hirunews.lk/local-news.php?pageID=4386"
}