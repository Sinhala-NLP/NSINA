{
       "Source": "hirunews",
       "Timestamp": "Thursday, 31 December 2020 - 18:10",
       "Headline": "ගාල්ල මුහුදේදී අත්අඩංගුවට ගත් යාත්‍රාවේ කෝටි ගණනක අයිස් සහ හෙරොයින් (වීඩියෝ)",
       "News Content": "ගාල්ල ධීවර වරාය ආසන්නයේ පිහිටි ජාකොටුව වැල්ලේදී මත්ද්‍රව්‍ය සමග අත්අඩංගුවට ගත් යාත්‍රාවේ තිබී රුපියල් කෝටි 7කට අධික අයිස් සහ හෙරොයින් මත්ද්‍රව්‍ය සොයා ගෙන තිබෙනවා.\nනාවික හමුදා මාධ්‍ය ප්‍රකාශක කපිතාන් ඉන්දික ද සිල්වා ප්‍රකාශ කළේ අයිස් මත්ද්‍රව්‍ය කිලෝ 5යි ග්‍රෑම් 945 ක් සහ හෙරොයින් කිලෝ 1යි ග්‍රෑම් 992ක් සොයා ගෙන ඇති බවයි.\nඅද පස්වරුවේ එම යාත්‍රාව පරීක්ෂා කිරීම සඳහා නාවික හමුදාවේ සහ පොලිස් මත්ද්‍රව්‍ය නාශක කාර්යාංශයේ විශේෂ කණ්ඩායමක් එහි ගොස් තිබුණා.\nනාවික හමුදා මාධ්‍ය ප්‍රකාශක කපිතාන් ඉන්දික ද සිල්වා හිරු ප්‍රවෘත්ති අංශය කියා සිටියේ යාත්‍රාවේ පස්දෙනෙකු සිට ඇති අතර, වැටලීම සිදුකරන අවස්ථාවේදී එක් අයෙකු පලාගොස් ඇති බවයි.\nඅත්අඩංගුවට ගත් 4 දෙනාගෙන් දෙදෙනෙකු මාතර ප්‍රදේශයේ පදිංචිකරුවන්. අනෙක් දෙදෙනා පානම සහ මීගමුව ප්‍රදේශයේ පදිංචිකරුවන් බවයි නාවික හමුදාව ප්‍රකාශ කළේ.\nගාල්ල දක්ෂිණ නාවික හමුදා කඳවුරට යාබද මුහුදු ප්‍රදේශයට අද උදෑසන 5 ට පමණ සැක කටයුතු බහුදින යාත්‍රාවක් පැමිණ ඇති අතර එය නාවික හමුදාවේ නිරීක්ෂණයට ලක්ව තිබුණා.\nඑහිදී යාත්‍රාව තුළ පුද්ගලයින් 5 දෙනෙකු රැදී සිටියා.\nඉන් තුන්දෙනෙකු නාවික හමුදා භාරයට ගෙන අනෙක් සැකකරුවන් දෙදෙනාට යාත්‍රාව නාවික හමුදා කඳවුර ආශ්‍රිත මුහුදු ප්‍රදේශයට රැගෙන එන ලෙසට දැනුම්දී තිබුණත් ඔවුන් එය ජාකොටුව වැල්ල ධීවර වරායට යාබද මුහුදු ප්‍රදේශයේ දමා පැන ගොස් තිබුණා.",
       "URL": "https://www.hirunews.lk/258416/ගාල්ල-මුහුදේදී-අත්අඩංගුවට-ගත්-යාත්‍රාවේ-කෝටි-ගණනක-අයිස්-සහ-හෙරොයින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2242"
}