{
       "Source": "hirunews",
       "Timestamp": "Friday, 23 June 2023 - 15:22",
       "Headline": "ශ්‍රී ලංකා ජාතික බොක්සිං ශූර හේමන්තට අලුත් තනතුරක්",
       "News Content": "ශ්‍රී ලංකා ජාතික බොක්සිං ශූරයෙකු සහ බොක්සිං සංගමයේ හිටපු ලේකම්වරයෙකු වන හේමන්ත වීරසිංහ ජාත්‍යන්තර බොක්සිං සංගමයේ තාක්ෂණික බලධාරි තනතුරට තේරී පත්වී තිබෙනවා.\nඑය ඓතිහාසික අවස්ථාවක් වන්නේ එවැනි තනතුරකට පත් වූ පළමු ශ්‍රී ලාංකිකයා ඔහු වීම නිසයි.\nජාත්‍යන්තර බොක්සිං සංගමයේ තාක්ෂණික බලධාරි පුහුණුව අවසන් කරමින් ඔහු එම වටිනා අවස්ථාව උදාකරගත්තා.\n2003 වසරේ දී ඔහු ජාත්‍යන්තර බොක්සිං විනිසුරුවරයෙකු ලෙස පත්වුනා.\n2013 දී ජාත්‍යන්තර තාක්ෂණික නිලධාරියෙකු ලෙස ක්‍රියා කිරීමට ද ඔහුට හැකියාව ලැබුනා.\nජාත්‍යන්තර තරගාවලි රැසක දී ඔහුගේ සේවය බොක්සිං ක්‍රීඩාවට ලැබුණා.\nආසියානු යොවුන් බොක්සිං තරගාවලිය, දකුණු ආසියානු ක්‍රීඩා උළෙල, ගිනිකොණදිග ආසියානු ක්‍රීඩා උළෙල එවැනි තරගාවලි කිහිපයක්.\nඊට අමතරව ආසියානු බොක්සිං සංගමයේ විනිසුරුවන් සහ විනිශ්චයකරුවන්ගේ කමිටුවේ ලේකම්වරයෙකු ලෙස ද ඔහු සේවය කළා.\n1984 ස්ටබ්ස් පලිහ තරගාවලියේ දක්ෂතම බොක්සිං ක්‍රීඩකයා වූ ඔහු පොදුරද මඩුලු තරගාවලියට සුදුසුකම් ලැබීමේ තරගාවලියේ දක්ෂතම ක්‍රීඩකයා ද වුනා.\nතරගාවලි රැසක දී ශ්‍රී ලංකා බොක්සිං කණ්ඩායමේ කළමනාකරු ලෙස ද සේවය කොට තිබෙනවා.",
       "URL": "https://www.hirunews.lk/338837/ශ්‍රී-ලංකා-ජාතික-බොක්සිං-ශූර-හේමන්තට-අලුත්-තනතුරක්",
       "Category": "Local News",
       "Parent URL": "https://www.hirunews.lk/local-news.php?pageID=243"
}