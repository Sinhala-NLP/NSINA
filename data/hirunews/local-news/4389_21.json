{
       "Source": "hirunews",
       "Timestamp": "Wednesday, 02 August 2017 - 16:55",
       "Headline": "\"ශ්‍රී ලංකා නාවික නෞකා සයුරළ\" අධිකාරී ලබයි",
       "News Content": "ශ්‍රී ලංකා නාවික හමුදාව වෙනුවෙන් ඉන්දියාවේ නිෂ්පාදනය කරන ලද අධිතාක්ෂණික නෞකාව ජනාධිපති මෛත්‍රිපාල සිරිසේන අතින් ශ්‍රී ලංකා නාවික නෞකා සයුරළ වශයෙන් අද අධිකාරියට පත් කෙරුණා.\nමෙම අධිතාක්ෂණික යුද නෞකාව මගින් මුර සංචාර, සෝදිසි මෙහෙයුම්, මානුෂීය සහන සහ ආපදා ප්‍රතිචාර සංචාර මෙහෙයුම් මෙන්ම සමුද්‍ර දුෂණ වැළැක්වීමේ මෙහෙයුම් සිදුකිරීමේ හැකියාවද පවතිනවා.\nමෙහි සැහැල්ලූ හෙලිකොප්ටර් යානා ගොඩබස්වන අංගනයක්ද පැවතීම විශේෂත්වයක්.\nමේ අතර රුසියානු ජනාධිපති ව්ලැදිමීර් පුටින් විසින් ශ්‍රී ලංකා ජනාධිපතිවරයා වෙත පිළිගැන්වූ ඓතිහාසික කස්තානය ජාතික උරුමයක් බවට පත් කරමින් කොළඹ ජාතික කෞතුකාගාරය වෙත භාරදීමද අද සිදු කෙරුණා.\nඒ, ජනාධිපති මෛත්‍රීපාල සිරිසේනගේ ප්‍රධානත්වයෙන්. ජනාධිපතිවරයාගේ රුසියානු සංචාරයේදි එරට ජනාධිපතිවරයා විසින් මෙම කස්ථානය පිළිගන්වනු ලැබුවා.\nපෞරාණික වටිනාකමකින් යුත් එය මහනුවර යුගයට අයත්වන අතර, එංගලන්තයේ පැවති වෙන්දේසියකින් රුසියාව මෙම කස්තානය මිලට ගෙන තිබුණා.",
       "URL": "https://www.hirunews.lk/167450/ශ්‍රී-ලංකා-නාවික-නෞකා-සයුරළ-අධිකාරී-ලබයි",
       "Category": "Local News",
       "Parent URL": "https://www.hirunews.lk/local-news.php?pageID=4389"
}