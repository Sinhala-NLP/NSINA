{
       "Source": "hirunews",
       "Timestamp": "Monday, 15 October 2018 - 9:04",
       "Headline": "යාපනයේ විශේෂ මෙහෙයුමකින් 40 දෙනෙකු අත්අඩංගුවට",
       "News Content": "යාපනය - චුන්නාකම් ප්‍රදේශයේදී අත්අඩංගුවට ගත් ආවා කල්ලි සාමාජිකයා විසින් සිදුකළ අපරාධ ක්‍රියා 16 ක් සම්බන්ධයෙන් විශේෂ පරීක්ෂණයක් ආරම්භ කර තිබෙනවා.\nමෙම පරීක්ෂණ කටයුතු ක්‍රියාත්මක වන්නේ උතුර පලාත් භාර ජ්‍යෙෂ්ඨ නියෝජ්‍ය පොලිස්පති රොෂාන් ප්‍රනාන්දුගේ මෙහෙයවීම මතයි.\nපොලිස් විශේෂ කාර්ය බලකාය පෙරේදා දිනයේ සිදුකළ මෙහෙයුමකදී යාපනය - චුන්නාකම් - උඩුවිල් ප්‍රදේශයේදී ආවා කල්ලියට සම්බන්ධ පුද්ගලයෙකු අත්අඩංගුවට ගනු ලැබුවා.\nඔහු 29 හැවිරිදි සිවලිංගම් ෂිවකුමාර් නැමැත්තෙක්.\nවැඩිදුර පරික්ෂණවලදී හෙළිවී ඇත්තේ මෙම පුද්ගලයා විදේශ රැකියා ලබාදෙන බව පවසමින් දීර්ඝ කාලයක් තිස්සේ මුදල් වංචා කිරීම්වල නිරතව සිට ඇති අතර, එම මුදල් කඩාකප්පල්කාරී ක්‍රියා සඳහා යොදාගෙන ඇති බවටයි.\nමේ අතර  කෝපායි, මානිප්පායි, චුන්නාකම් සහ යාපනය පොලිස් ස්ථාන ඒකාබද්ධව ඊයේ (14) විශේෂ මෙහෙයුමක් දියත් කරනු ලැබුවා.\nපොලිස් නිලධාරීන් 500 ක් පමණ යොදවා කරනු ලැබූ මෙම මෙහෙයුමේදී පුද්ගලයන් 40 දෙනෙකු අත්අඩංගුවට ගෙන තිබෙනවා.\nඉන් 17 දෙනෙකු අපරාධ ක්‍රියා සම්බන්ධයෙන් පොලීසිය මගහරිමින් සිටි සැකකරුවන් බවයි වාර්තාවන්නේ.\nඔවුන් අතර, ඇතැම් කඩාකප්පල්කාරී සිද්ධින්වලට සම්බන්ධ වූ පුද්ගලයන් සිටින බවට තොරතුරු ලැබී ඇති බව පොලීසිය ප්‍රකාශ කළා.",
       "URL": "https://www.hirunews.lk/202150/යාපනයේ-විශේෂ-මෙහෙයුමකින්-40-දෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3698"
}