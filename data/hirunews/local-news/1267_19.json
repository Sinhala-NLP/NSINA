{
       "Source": "hirunews",
       "Timestamp": "Sunday, 27 March 2022 - 14:57",
       "Headline": "නිර්මාණශීලීත්වයෙන් ඔද වැඩුණු විශ්මිත නිමැවුම් (වීඩියෝ)",
       "News Content": "රටේ ආර්ථීකය දැඩි ඩොලර් අර්බුදයකට මුහුණ දී සිටින වත්මන් කාලසීමාවේ, ඉන් ගොඩ ඒමට ඇති විසඳුම් අතර, සංචාරක කර්මාන්තය ප්‍රවර්ධනයට හිමි වන්නේ සුවිශේෂී ස්ථානයක්.\nසංචාරකයින් හරහා රටේ ආර්ථීකයට ඩොලර් ගලා ඒමට නම් සංචාරකයින් ඉලක්ක කර ගත් ව්‍යාපාර රට තුළ නිර්මාණය කිරීමත් ඉතා වැදගත්.\nඑලෙස විදෙස් සංචාරකයින් ඉලක්ක කරගත් විවිධ අපූරු නිර්මාණයන් බිහි කරන්නට දේශීය කලාකරුවන්ට ඇති හැකියාව විස්මිත වුවත් ඊට නිසි\nඅනුග්‍රාහකත්වයක් නොමැතිවීම කණගාටුවට කරුණක්.\nඔබ මේ දකින්නේ සිතුවම් කිහිපයක ඡායා පිටපත්ද? නෑ...\nමේ සිතුවම් කලාවට විශේෂ ප්‍රාගුණ්‍යයක් දක්වන අපේ රටේ තවත් දක්ෂයෙකුගේ අපූරු නිර්මාණ එකතුවක්.\nබදුල්ල කියන්නේ මෙරටට පැමිණෙන සංචාරකයින්ගේ නිබඳ ආකර්ශනය දිනාගත් ප්‍රදේශයක්.\nඑම ප්‍රදේශයේ ජීවත්වෙන බොහෝ දෙනෙකුගේ ප්‍රධාන ජීවනෝපාය මාර්ග සැකසී ඇත්තේ ද සංචාරක ව්‍යාපාරය කේන්ද්‍ර කරගනිමින්.\nචන්දන සිරිමාන්න මහතා ද සංචාරක ව්‍යාපාරය සිය ජීවනෝපාය කරගත් පුද්ගලයෙක්.\nමේ, සංචාරකයින්ට අලෙවි කිරීම වෙනුවෙන් සිරිමාන්න මහතාගේ දෑතින් ලී මත සැකසෙන සිතුවම්.\nනමුත් අද වනවිට ඔහුගේ නිර්මාණ එළි දැක්වීමට ඉඩකඩ ඇහිරී ඇත්තේ ඒ සඳහා අවශ්‍ය අමුද්‍රව්‍ය හිඟය සහ මිල ගණන් ඉහළ යාම හේතුවෙන්.\nඅජීවි ලී කැබැල්ලකට ප්‍රාණය දෙමින් තම ජීවන ගමන සවිමත් කරගන්නට වෙර දරණ මෙවැනි ශිල්පීන්ට අත්වැලක් ලබාදීමෙන් එය රටේ හෙට (26) දවස ශක්තිමත් කරනු නොඅනුමානයි.",
       "URL": "https://www.hirunews.lk/300526/නිර්මාණශීලීත්වයෙන්-ඔද-වැඩුණු-විශ්මිත-නිමැවුම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1267"
}