{
       "Source": "hirunews",
       "Timestamp": "Thursday, 13 October 2022 - 10:43",
       "Headline": "ඉන්දියාවෙන් එවූ දියරමය ඖෂධය ගැම්බියාවේ දරුවන්ගේ ජීවිත 69ක් බිලිගත්තා ද ? - ඖෂධ සමාගමත් තහනම් වෙයි",
       "News Content": "ඉන්දියාවෙන් ගැම්බියාවට අපනයනය කරන ලද කැස්ස සහ සෙම්ප්‍රතිශ්‍යාවට ලබාදෙන දියර ඖෂධයක් හේතුවෙන් දරුවන් ජීවිතක්ෂයට පත්වීමට හේතුවක් විය හැකි බව ලෝක සෞඛ්‍ය සංවිධානය පවසනවා.\nකැස්ස සහ සෙම්ප්‍රතිශ්‍යාවට ලබාදෙන මෙම දියරමය ඖෂධයෙන් මේ වනවිට ගැම්බියාවේ ළමුන් දුසින් ගණනකට අසාධ්‍ය තත්ත්වයක් පැන නැගී ඇති බවට සිදු කරන ලද විමර්ශන‍යකින් හෙළි වී ඇති බවයි ලෝක සෞඛ්‍ය සංවිධානය පැවසුවේ.\nමේ හේතුවෙන් මේ වනවිට එම ඖෂධය අපනයනය කිරීමට ඉන්දියාවට ලබා දී තිබූ අවසරය තාවකාලිකව නතර කිරීමට ද පියවර ගෙන ඇති අතර, ලෝක සෞඛ්‍ය සංවිධානයෙන් අදාළ ඖෂධ සමාගම පිහිටා ඇති ඉන්දියාවේ නවදිල්ලි නගරයට ද ගොස් පරීක්ෂණ ආරම්භ කර තිබෙනවා.\n'Maiden Pharmaceuticals' නමැති මෙම නිෂ්පාදනය තම රජය විසින් මේ වනවිට නිපදවීම ද මේ හේතුවෙන් තාවකාලිකව නවතා දැමූ බවයි ඉන්දීය සෞඛ්‍ය බලධාරීන් බී.බී.සී. පුවත් සේවයට පවසා ඇත්තේ.\nලොව විශාලතම ෆාමසිය ලෙස නම්දරන ඉන්දියාව සියලුම ඖෂධලින් සියයට 45ක ප්‍රතිශතයක් නිර්මාණය කිරීමේ වගකීම දරනවා.\nඑම නිෂ්පාදන වැඩි වශයෙන් සපයනු ලබන්නෙ ඉන්දියාව විසින් අප්‍රිකානු රාජ්‍යයන් වෙතයි.\nගැම්බියාවේ මෙම දියරමය ඖෂධ ලබාදීමෙන් දරුවන් 69 දෙනෙකු ජීවිතක්ෂයට පත්ව ඇති බවයි විදෙස් මාධ්‍ය පෙන්වා දෙන්නේ.\nඉන්දීය සෞඛ්‍ය බලධාරින් විසින් සිදු කරන ලද විමර්ශනයක දී හෙළි වී ඇත්තේ අදාළ ඖෂධ සමාගම විසින් ඖෂධ ප්‍රමිතීන් උල්ලංඝනය කරමින් නුසුදුසු ද්‍රව්‍යයන් උපයෝගී කරගනිමින් මෙම ඖෂධ වර්ගය නිපදවා ඇති බවයි.\nඒ සම්බන්ධයෙන් මේ වනවිට ලෝක සෞඛ්‍ය සංවිධානයෙන් මෙන්ම ඉන්දීය රජයෙන් ද අදාළ සමාගමට එරෙහිව විනය සහ නීතිමය පරීක්ෂණ ආරම්භ කර තිබෙනවා.\nඑම සමාගමේ විධායක අධ්‍යක්ෂ නරේෂ් කුමාර් ගෝයල් මාධ්‍ය වෙත අදහස් ප්‍රකාශ කිරීම ද නවතා දමා ඇති බවයි වාර්තා වන්නේ.\nමූලාශ්‍රය :- BBC, REUTERS",
       "URL": "https://www.hirunews.lk/317724/ඉන්දියාවෙන්-එවූ-දියරමය-ඖෂධය-ගැම්බියාවේ-දරුවන්ගේ-ජීවිත-69ක්-බිලිගත්තා-ද-ඖෂධ-සමාගමත්-තහනම්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=807"
}