{
       "Source": "hirunews",
       "Timestamp": "Tuesday, 08 March 2022 - 8:34",
       "Headline": "රුපියල පා කෙරේ - ඩොලරයේ අගය රුපියල් 230ක් වෙයි (වීඩියෝ)",
       "News Content": "ඇමරිකානු ඩොලරයට සාපේක්ෂව රුපියලේ අගය අවප්‍රමාණ කිරීමට මහබැංකුව තීරණය කර තිබෙනවා.\nවිනිමය අනුපාතිකයෙහි ඉහළ නම්‍යශීලීබවක් ඇති කිරීම සඳහා මෙලෙස ඇමරිකානු ඩොලරයක අනුපාතය රුපියල් 230 දක්වා ඉහළ නංවන බවයි මහබැංකුව නිවේදනය කළේ.\nඒ අනුව වහාම ක්‍රියාත්මක වන පරිදි ඩොලරයක් සඳහා විනිමය අනුපාතිකය ඉහළ යන අතර විදේශ ගනුදෙනු සඳහා ද එය ඩොලරයකට රුපියල් 230කට නොවැඩි මට්ටමක පවතිනු ඇති බව මහබංකුවේ විශ්වාසයයි.\nබාහිර කම්පනවල දැඩි බව සහ දේශීය ආර්ථිකයේ මෑතකාලීන ප්‍රවනතා සැලකිල්ලට ගනිමින් එවැනි ආර්ථික තත්ත්වයන්ට මුහුණදීම සඳහා මහබැංකුවේ මූල්‍ය මණ්ඩලය මගින් පසුගිය 4 වන දා පුළුල් ප්‍රතිපත්ති මාලාවක් ප්‍රකාශයට පත් කරනු ලැබුවා.\nප්‍රතිපත්ති පොලී අනුපාතික, ණය කාඩ්පත්, උකස් පොලී ආදිය ඉහළ නැංවූයේ ඊට අනුකූලවයි.\nඋද්ධමනය, විදේශීය අංශය සහ මූල්‍ය අංශයේ ස්ථායිතාව උදෙසා තවදුරටත් ක්‍රියාමාර්ග ගැනීමට සූදානම් බව මහබැංකුව එහිදී ප්‍රකාශ කළා.\nඒ අනුව වහාම ක්‍රියාත්මක වන පරිදි මෙලෙස විනිමය අනුපාතිකයෙහි නම්‍යශීලීතාවකින් ගනුදෙනු කිරීම සදහා වෙළදපොළට ඉඩ සලසා දෙන බවයි මහබැංකුව ප්‍රකාශ කළේ.",
       "URL": "https://www.hirunews.lk/298930/රුපියල-පා-කෙරේ-ඩොලරයේ-අගය-රුපියල්-230ක්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1307"
}