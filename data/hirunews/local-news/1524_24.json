{
       "Source": "hirunews",
       "Timestamp": "Wednesday, 01 December 2021 - 15:03",
       "Headline": "ස්ලිට් නඩුව අගවිනිසුරු නොමැතිව කැඳවයි",
       "News Content": "මාලඹේ තොරතුරු තාක්ෂණ විශ්ව විද්‍යාලය හෙවත් ස්ලිට් ආයතනය මහපොළ භාරකාර අරමුදල යටතට පත්කරන නියෝගයක් ඉල්ලා පාර්ලිමේන්තු මන්ත්‍රී, විජයදාස රාජපක්ෂ ගොනු කර ඇති පෙත්සම අගවිනිසුරු නොමැති විනිසුරු මඩුල්ලක් හමුවේ සලකා බැලීම සඳහා අද (01) දිනය නියම කෙරුණා.\nඒ අනුව පෙත්සම මාර්තු මස 21 වනදා කැඳවීමට නියමිතයි.\nඅගවිනිසුරු ජයන්ත ජයසූරිය, එල්.ටී.බී. දෙහිදෙනිය සහ මුර්දු ප්‍රනාන්දුගෙන් සමන්විත ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල ඉදිරියේ අද (01) එය කැඳවනු ලැබුවා.\nඑහිදී තමන් මහපොළ භාරකාර මණ්ඩලයේ සභාපතිවරයා වශයෙන් කටයුතු කරන හෙයින් මෙම පෙත්සම සලකා බැලීමට තම නියෝජනයක් නොමැති විනිසුරු මඩුල්ලක් හමුවට යොමු කරන බව අගවිනිසුරු ජයන්ත ජයසූරිය ප්‍රකාශ කළ බවයි හිරු අධිකරණ වාර්තාකරු සඳහන් කළේ.\nපෙත්සමේ වගඋත්තරකරුවන් ලෙස අග්‍රාමාත්‍ය මහින්ද රාජපක්ෂ ඇතුළු අමාත්‍ය මණ්ඩලයේ සාමාජිකයින්, ශ්‍රී ලංකා තොරතුරු තාක්ෂණ ගැරන්ටි සමාගම, අල්ලස් කොමිසම පොලිස්පතිවරයා නීතිපතිවරයා ඇතුළු 43 දෙනෙකු නම් කර තිබෙනවා.",
       "URL": "https://www.hirunews.lk/289724/ස්ලිට්-නඩුව-අගවිනිසුරු-නොමැතිව-කැඳවයි",
       "Category": "Local News",
       "Parent URL": "https://www.hirunews.lk/local-news.php?pageID=1524"
}