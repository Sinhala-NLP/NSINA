{
       "Source": "hirunews",
       "Timestamp": "Thursday, 16 September 2021 - 20:20",
       "Headline": "ගොවීන් වී සඳහා සහතික මිලක් ඉල්ලයි (වීඩියෝ)",
       "News Content": "වී සඳහා පනවා ඇති පාලන මිල ඉවත් කර සහතික මිලක් ලබාදෙන ලෙස ගොවීන් රජයෙන් ඉල්ලා සිටිනවා.\nගොවීන් චෝදනා කරන්නේ රජය විසින් වී සඳහා ලබා දී ඇති මිල ගණන් ප්‍රමාණවත් නොවන බවයි.\nනාඩු වී කිලෝවක් සඳහා රජයේ අනුමත මිල රුපියල් 50 දක්වාත් පසුව එම මිල රුපියල් 55ක් දක්වාත් ඉහළ දැමීමට රජය පසුගියදා තීරණය කළා.\nසම්බා වී කිලෝවක් සඳහා රුපියල් 52ක් සහ කීරි සම්බා වී කිලෝවක් සඳහා රුපියල් 55ක් ලෙස රජය මිල නියම කර තිබෙන්නේ ඊට අමතරවයි.\nකෙසේ වෙතත් ජනාධිපතිවරයා විසින් අත්‍යාවශ්‍ය සේවා සඳහා පැනවූ හදිසි නීති රෙගුලාසි ප්‍රකාරව මහා පරිමාණ මෝල් හිමියන් රඳවා ගෙන සිටි සහල් තොග රජය භාරයට ගැනීමට කටයුතු කිරීමත් සමඟ මහා පරිමාණ වී මෝල් හිමියන් ගොවීන්ගෙන් වී අස්වනු මිලදී ගැනීම අත්හිටුවීමටයි කටයුතු කළේ.\nඇතැම් ගොවීන් ද සිය වී අස්වනු වෙළඳපොලට නොයවා රඳවා‍ගෙන ඇත්තේ රජයේ පාලන මිල ප්‍රමාණවත් නොවන බවට චෝදනා කරමින්.\nමේ අතර වී සඳහා රජය පාලන මිලක් ප්‍රකාශයට පත් කිරීම හරහා ගොවි ජනතාව පීඩාවට පත්ව ඇති බවට චෝදනා කරමින් දෙහිඅත්තකණ්ඩිය ප්‍රාදේශීය සභාවේ විපක්ෂ මන්ත්‍රීවරුන් පිරිසක් අද සිය විරෝධය පළ කළා.\nගොවීන් ලෙස සැරසුණු ඔවුන් ප්‍රාදේශීය සභා මාසික සභාවාරයට වී ගෝනි ද රැගෙන පැමිණියේ පාගමනින්.\nමේ අතර මින්නේරිය සහ පොළොන්නරුව ප්‍රදේශයේ ලොකු ලූනු ගොවීන් පවසන්නේ මෙවර කන්නයේ ලොකු ලූනු අස්වැන්නෙන් තමන්ට ආදායම් ලබාගැනීමට නොහැකි තත්ත්වයක් උද්ගතව ඇති බවයි.\nදේශීය ලොකු ලූනු ගොවීන්ට සහනයක් සැලසීම වෙනුවෙන් ආනයන බදු පැනවීමට රජය කටයුතු කළත් මේ වන විට විශාල ලොකු ලූනු තොගයක් මෙරටට ගෙන්වා ඇති බවයි ඔවුන් පවසන්නේ.",
       "URL": "https://www.hirunews.lk/282405/ගොවීන්-වී-සඳහා-සහතික-මිලක්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1687"
}