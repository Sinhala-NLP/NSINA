{
       "Source": "hirunews",
       "Timestamp": "Sunday, 24 June 2018 - 14:05",
       "Headline": "කිලිනොච්චියේදී දිවියෙකු ඝාතනය කිරීමට අදාළව අත්අඩංගුවට ගත් දෙදෙනා රිමාන්ඩ්",
       "News Content": "කිලිනොච්චිය - අම්බාල්කුලම් ප්‍රදේශයේදී දිවියෙකු කුරිරු ලෙස ඝාතනය කිරීමේ සිද්ධිය සම්බන්ධයෙන් අත්අඩංගුවට ගත් සැකකරුවන් දෙදෙනා මේ මස 29 වන දා දක්වා රක්ෂිත බන්ධනාගාර ගත කෙරුණා.\nඒ, ඔවුන් අද (24) කිලිනොච්චිය මහේස්ත්‍රාත්වරයා හමුවට ඉදිරිපත් කිරීමෙන් අනතුරුවයි.\nඑමෙන්ම සිද්ධියට සම්බන්ධ අනෙකුත් පුද්ගලයින් වහාම අත්අඩංගුවට ගැනීමට කටයුතු කරන ලෙස ද මහේස්ත්‍රාත්වරයා පොලීසියට නියෝග කළා.\nසිද්ධිය සම්බන්ධයෙන් මෙලෙස අත්අඩංගුවට ගැනුණේ අම්බාල්කුලම් ප්‍රදේශයේම පදිංචි 42 හැවිරිදි සැකකරුවෙකු සහ 39 හැවිරිදි කිලිනොච්චිය - උදය නගර් හි පදිංචි පුද්ගලයින් දෙදෙනෙක්.\nමෙම සිදුවීමට අදාළ වීඩියෝ දර්ශන උපයෝගී කරගනිමින් සැකකරුවන් පස් දෙනෙකු හඳුනාගෙන තිබූ අතර, ඔවුන් අත්අඩංගුවට ගැනීම සඳහා පොලිස් කණ්ඩායම් දෙකක් යොදවා මේ වන විටත් පරීක්ෂණ ක්‍රියාත්මකයි.\nමේ අතර, දිවියාගේ හැසිරීම් විලාශය අනුව පහර දී ඝාතනය කරන අවස්ථාව වන විටත් නිර්වින්දන ඖෂධ ශරීරගතව තිබුණේ දැයි සැකයක් පවතින බවයි පරිසරවේදී නයනක රන්වැල්ල කියා සිටියේ.",
       "URL": "https://www.hirunews.lk/193787/කිලිනොච්චියේදී-දිවියෙකු-ඝාතනය-කිරීමට-අදාළව-අත්අඩංගුවට-ගත්-දෙදෙනා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=3881"
}