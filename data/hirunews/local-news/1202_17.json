{
       "Source": "hirunews",
       "Timestamp": "Friday, 29 April 2022 - 16:33",
       "Headline": "අත්අඩංගුවට ගත් රඹුක්කන පොලිස් සැකකරුවන්ගේ වෛද්‍ය වාර්තා ඉදිරිපත් කරන ලෙස අධිකරණයෙන් නියෝග (වීඩියෝ)",
       "News Content": "රඹුක්කන සිද්ධියට අත්අඩංගුවට ගෙන සිටින පොලිස් නිලධාරින් 04 දෙනා සම්බන්ධයෙන් වෛද්‍ය වාර්තා ඉදිරිපත් කරන ලෙස කොළඹ සහ මහනුවර අධිකරණ වෛද්‍ය නිලධාරිවරුන්ට කෑගල්ල මහේස්ත්‍රාත් අධිකරණයෙන් නියෝග කර තිබෙනවා.\nඒ ඊයේ (28) දිනයේ දී කොළඹ අපරාධ කොට්ඨාසය විසින් අත්අඩංගුවට ගැනුණු රඹුක්කන වෙඩි තැබීමේ සිද්ධියට අදාළ පොලිස් අධිකාරිවරයා සහ සෙසු කොස්තාපල්වරුන් සම්බන්ධයෙනි.\nරඹුක්කන වෙඩි තැබීමේ සිද්ධිය සම්බන්ධයෙන් කෑගල්ල ප්‍රදේශය භාර හිටපු ජ්‍යෙෂ්ඨ පොලිස් අධිකාරී කේ.බී. කීර්තිරත්න සහ තවත් පොලිස් කොස්තාපල්වරු තිදෙනෙක් අපරාධ පරීක්ෂණ දෙපාර්තමේන්තුව විසින් අත්අඩංගුවට ගැනුණේ ඊයේ රාත්‍රියේ දී යි.\nඒ, සිද්ධියට අදාළ සැකකරුවන් අත්අඩංගුවට ගෙන අධිකරණයට ඉදිරිපත් කරන්නැයි කෑගල්ල මහේස්ත්‍රාත් අධිකරණය නිකුත් කළ නියෝගයකට අනුවයි.\nවිරෝධතාවක් අතරතුර රඹුක්කනදී පුද්ගලයෙකුට වෙඩි තැබීමට නියෝග කළ සහ වෙඩි තැබූ නිලධාරින් සියලුදෙනා අත්අඩංගුවට ගෙන අධිකරණයට ඉදිරිපත් කරන ලෙසට කෑගල්ල මහේස්ත්‍රාත්වරිය පෙරේදා (27) නියෝග කළා.\nකෑගල්ල මහේස්ත්‍රාත්වරිය විසින් නිකුත් කළ නියෝගය වහාම ක්‍රියාත්මක කරන ලෙස පොලිස්පති සී.ඩී. වික්‍රමරත්න මහතා අපරාධ පරීක්ෂණ දෙපාර්තමේන්තුව භාර නියෝජ්‍ය පොලිස්පතිවරයාට ඊයේ උපදෙස් ලබා දී තිබුණා.\nඒ අනුව කෑගල්ල ප්‍රදේශය භාර හිටපු ජ්‍යෙෂ්ඨ පොලිස් අධිකාරී කේ.බී. කීර්තිරත්න අපරාධ පරීක්ෂණ දෙපාර්තමේන්තුව ඊයේ පස්වරුවේ අත්අඩංගුවට ගෙන තිබෙනවා.\nඒ නාරාහේන්පිට පොලිස් රෝහලේ ප්‍රතිකාර ලබමින් සිටියදියි.\nකෑගල්ල ප්‍රදේශය භාර හිටපු ජ්‍යෙෂ්ඨ පොලිස් අධිකාරී කේ.බී. කීර්තිරත්නට අමතරව රඹුක්කන වෙඩි තැබීමේ සිද්ධියට අදාළ කණ්ඩායමේ සිටි පොලිස් කොස්තාපල්වරුන් තිදෙනෙකු මහනුවර - කුණ්ඩසාලේ ප්‍රදේශයේදී අත්අඩංගුවට ගෙන තිබෙනවා.",
       "URL": "https://www.hirunews.lk/303095/අත්අඩංගුවට-ගත්-රඹුක්කන-පොලිස්-සැකකරුවන්ගේ-වෛද්‍ය-වාර්තා-ඉදිරිපත්-කරන-ලෙස-අධිකරණයෙන්-නියෝග-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1202"
}