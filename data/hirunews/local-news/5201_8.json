{
       "Source": "hirunews",
       "Timestamp": "Thursday, 21 January 2016 - 19:07",
       "Headline": "ඇඹිලිපිටිය ගැන ස්වාධීන විමර්ශනයක්",
       "News Content": "ඇඹිලිපිටියේදී පොලිසිය සමග ඇති වූ ගැටුමකින් තරුණයෙකු මියයාමේ සිද්ධිය සම්බන්ධයෙන් ස්වාධීන විමර්ශනයක් සිදුකරන බව ජාතික පොලිස් කොමිසම සදහන් කළා.\nඒ සිද්ධිය වී දින 18 කට පසුවයි.\nමේ අතර පොලිස්පතිවරයා ද අද පොලිස් කොමිසම වෙත පැමිණ සිටියේ එම කොමිසම විසින් සෑම සතියකම පවත්වනු ලබන ඉහළ නිලධාරින්ගේ රැස්වීමට සහභාගි වීම සදහායි.\nනිදහස් නීතිඥ සංවිධානයේ ද අද කොළඹදී මාධ්‍ය හමුවක් කැදවා තිබුණේ ඇඹිලිපිටිය සිද්ධිය පිළිබදව කරුණු පැහැදිලි කිරීමටයි.\nඊට එක්වූ එහි විධායක සභික නීතීඥ මේජර් අජිත් ප්‍රසන්න පොලිස් කොමිසමේ ක්‍රියාකලාපය සම්බන්ධයෙන් විවේචන එල්ල කළා.\nමේ අතර පරීක්ෂණ අවසන් වනතුරු මාරුවීම් ලැබ සිටින ඇඹිලිපිටිය හිටපු සහකාර පොලිස් අධිකාරිවරයා ඇඹිලිපිටිය මූලස්ථාන පොලිස් ස්ථානාධිපතිවරයා ඇතුලූ පොලිස් නිලධාරීන් 9 දෙනෙකු අද ශ්‍රී ලංකා මානව හිමිකම් කොමිසම වෙත කැඳවා තිබුණා.\nඒ එම සිද්ධිය සම්බන්ධයෙන් මානව හිමිකම් කොමිසම සිදුකරන විමර්ශනයට අදාළව ප්‍රකාශ සටහන් කරගැනීමටයි.\nකෙසේ වෙතත් පොලිස් නිලධාරීන් හයදෙනෙකු කොමිසම වෙත පැමිණ සිටි නමුත් සිද්ධියට  චෝදනා එල්ලවන ඇඹිලිපිටිය හිටපු සහකාර පොලිස් අධිකාරීවරයා සහ මූලස්ථාන පොලිස් ස්ථානාධිපතිවරයා කොමිසම වෙත පැමිණ සිටියේ නැහැ.\nමේ සම්බන්ධයෙන් අප කළ විමසීමකදී මානව හිමිකම් කොමිසමේ උසස් නිලධාරියෙකු කියා සිටියේ ඇඹිලිපිටිය හිටපු සහකාර පොලිස් අධිකාරිවරයාට අද දිනයේ කෑගල්ල අධිකරණයේ විභාග වන නඩුවකට පෙනී සිටීමට අවශ්‍ය බවට කරුණු දක්වා තිබූ බවයි.\nඅසනීප තත්ත්වයකින් පසුවන නිසා ඇඹිලිපිටිය හිටපු මූලස්ථාන පොලිස් ස්ථානාධිපතිවරයා අද දිනයේ කොමිසම වෙත පැමිණීමට නොහැකි බව දැනුම්දී තිබූ බව එහි උසස් නිලධාරියා කියා සිටියා.\nකෙසේ වෙතත් අනෙක් පොලිස් නිලධාරීන්ගෙන් අද දිනයේ ප්‍රකාශ සටහන් කරගත් බවත් ඔහු සඳහන් කළා.\nමේ අතර ඊයේ කොළඹදී කැඳවා තිබූ ප්‍රවෘත්ති සාකච්ඡාවට එක්වෙමින් ඇඹිලිපිටිය සිද්ධියේ මියගිය තරුණයාගේ බිරිඳ සඳහන් කළේ සිද්ධිය සම්බන්ධයෙන් නිසි සාධාරණයක් ඉටු නොවුන බවයි.",
       "URL": "https://www.hirunews.lk/124470/ඇඹිලිපිටිය-ගැන-ස්වාධීන-විමර්ශනයක්",
       "Category": "Local News",
       "Parent URL": "https://www.hirunews.lk/local-news.php?pageID=5201"
}