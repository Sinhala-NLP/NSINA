{
       "Source": "hirunews",
       "Timestamp": "Friday, 10 May 2019 - 15:15",
       "Headline": "ශ්‍රී පාද වන්දනා වාරය 19 වනදායින් අවසන් - අවාරයේ වන්දනා නොකරන්නැයි ඉල්ලීමක්",
       "News Content": "2018/2019 ශ්‍රී පාද වන්දනා වාරය වෙසක් පොහොයෙන් අවසන් කරන බව ශ්‍රී පාදස්ථානාධිපති පැල්මඩුල්ල රජමහා විහාරාධිපති සබරගමුව පළාතේ ප්‍රධාන සංඝනායක බෙංගමුවේ ධම්මදින්න නාහිමියන් පවසනවා.\nශ්‍රී පාද වන්දනාවාරය අවසන් කිරීම සම්බන්ධයෙන් රාජ්‍ය සහ පෞද්ගලික අංශයේ නිලධාරීන් දැනුවත් කිරීම සඳහා අද පැවති රැස්වීමකදීයි උන්වහන්සේ මේ බව කියාසිටියේ.\nලබන 19 වනදා ශ්‍රී පාද මලුවේ තැන්පත් කර ඇති සදාතුක කරඬුව, සමන් දේව ප්‍රතිමාව සහ දේවාභරණ මාර්ග තුනක් ඔස්සේ පැල්මඩුල්ල රජමහා විහාරය දක්වා වැඩමවීමට සැලසුම් කර තිබෙනවා.\nඅනතුරුව එදින රාත්‍රී පැල්මඩුල්ල රජමහා විහාරස්ථානයේ තැන්පත් කරන දේව ප්‍රතිමාව සහ දේවාභරණ පසුදින අලුයම (20) රිය පෙරහරක් මගින් ගල්පොත්තාවල රජමහා විහාරස්ථානය දක්වා වැඩම කර ශ්‍රී පාද වන්දනා වාරය අවසන් කිරීමට නියමිතයි.\nශ්‍රී පාදස්ථානය අවාරයේදී වන්දනා කිරීමෙන් වැලකී සිටින ලෙස ශ්‍රී පාදස්ථානාධිපති බෙංගමුවේ ධම්මදින්න නාහිමියන් ඉල්ලීමක් ද කර තිබෙනවා.",
       "URL": "https://www.hirunews.lk/216131/ශ්‍රී-පාද-වන්දනා-වාරය-19-වනදායින්-අවසන්-අවාරයේ-වන්දනා-නොකරන්නැයි-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=3358"
}