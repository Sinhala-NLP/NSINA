{
       "Source": "hirunews",
       "Timestamp": "Saturday, 23 October 2021 - 7:44",
       "Headline": "පහර කෑ තරුණයාට වන්දි ගෙවන්නැ යි පොලිසියේ දෙදෙනෙකුට නියෝග",
       "News Content": "පොලිස් භාරයේ සිටියදී අමානුෂික ලෙස පහර කෑමකට ලක් වූ තරුණයෙකුට රුපියල් ලක්ෂ 5 බැගින් ලක්ෂ 10ක වන්දි මුදලක් පෞද්ගලික වියදමින් ගෙවන ලෙස ශ්‍රේෂ්ඨාධිකරණය පොලිස් නිලධාරීන් දෙදෙනෙකුට නියෝග කර තිබෙනවා.\nඅනුරාධපුර පොලිසියේ සැරයන්වරයෙකුට හා කොස්තාපල්වරයෙකුට මෙලෙස නියෝග කර ඇති අතර, ඊට අමතරව නඩු ගාස්තු ලෙස රුපියල් 25,000 බැගින් රුපියල් 50,000ක් ද ගෙවන ලෙසටයි අදාළ පොලිස් නිලධාරින්ට ශ්‍රේෂ්ඨාධිකරණය නියෝග කර ඇත්තේ.\n2017 දී අනුරාධපුර පොලිසියේ අපරාධ විමර්ශන කොට්ඨාශයේ නිලධාරීන් විසින් අදාළ තරුණයා නීතියට පටහැනිව අත්අඩංගුවට ගෙන අමානුෂික ලෙස එල්ලා පහරදීම හේතුවෙන් ඔහුගේ මූලික අයිතිවාසිකම් කඩ වී ඇති බවට ශ්‍රේෂ්ඨාධිකරණය තීන්දු කරනු ලැබුවා.\nවිජිත් මලල්ගොඩ සහ මහින්ද සමයවර්ධන යන විනිසුරුවරුන්ගේ එකඟතාව මත ශ්‍රේෂ්ඨාධිකරණ විනිසුරු එස්.තුරෙයිරාජා විසින් අදාළ තීන්දුව නිකුත්කර තිබෙනවා.\nමේ අතර එරාවුර් පොලීසියේ රථවාහන අංශයේ නිලධාරියෙකු විසින් තරුණයන් දෙදෙනෙකුට අමානුෂික ලෙස පහර දෙන වීඩියෝ පටයක් මේ වනවිට සමාජ මාධ්‍යයේ සංසරණය වනවා.\nඒ සම්බන්ධ පොලිස් විමර්ශනද මේ වනවිට ආරම්භ කර ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේ.",
       "URL": "https://www.hirunews.lk/285803/පහර-කෑ-තරුණයාට-වන්දි-ගෙවන්නැ-යි-පොලිසියේ-දෙදෙනෙකුට-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=1611"
}