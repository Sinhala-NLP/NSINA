{
       "Source": "hirunews",
       "Timestamp": "Thursday, 03 May 2018 - 18:35",
       "Headline": "කලාකරුවන් මහා සිනමාවේදියාගේ සම්මානය ඉල්ලයි - පොලිස් කණ්ඩායමක් මෙහෙයුම් අරඹයි",
       "News Content": "අභාවප්‍රාප්ත ආචාර්ය ලෙස්ටර් ජේම්ස් පීරිස්ගේ අවසන් කටයුතු අතරතුර අතුරුදන්වූ යාවජීව ප්‍රණාම සම්මානය සොයා ගැනීම සදහා පොලිස්පතිවරයාගේ අධීක්ෂණය යටතේ නියෝජ්‍ය පොලිස්පතිවරයෙකුගේ ප්‍රධානත්වයෙන් යුත් කණ්ඩායමක් පරීක්ෂණ ආරම්භ කර තිබෙනවා.\nඒ රාජ්‍ය පරිපාලන හා කළමනාකරණ සහ නීතිය හා සාමය පිළිබද අමාත්‍ය රංජිත් මද්දුම බණ්ඩාරගේ උපදෙස් මතයි.\nමේ අතර, කලාකරුවන් ඉල්ලා සිටින්නේ මෙය කිසිවෙකු විසින් සොරාගෙන ඇත්නම් එය යළි ලබාදෙන ලෙසයි.\n2000 වසරේ ජනවාරි මාසයේ පැවති දිල්ලි අන්තර්ජාතික සිනමා උළලේදී හෙළයේ මහා සිනමාවේදී ආචාර්ය ලෙස්ටර් ජේම්ස් පීරිස් මෙම යාවජීව ප්‍රණාම සම්මානයෙන් පිදුම් ලැබුවා.\nආචාර්ය ලෙස්ටර් ජේම්ස් පීරිස් 1965 වසරේ ගම්පෙරළිය චිත්‍රපටය වෙනුවෙන් දිල්ලි අන්තර්ජාතික සිනමා උළලේදී රණ මයුර සම්මානය හිමිකර ගත් අතර, යාවජීව ප්‍රණාම සම්මානය හිමිවූයේ ඉන් වසර 35 කට පසුවයි.\nපවුලේ ඥාතීන් පවසන්නේ ආචාර්ය ලෙස්ටර් ජේම්ස් පීරිස් මෙම යාවජීව සම්මානයට දැඩි සේ ඇලූම් කළ බවයි.\nඅභාවප්‍රාප්ත වූ ආචාර්ය ලෙස්ටර් ජේම්ස් පීරිස්ගේ අවසන් කටයුතු සිදුකෙරුණු ඊයේ දිනයේදී මෙම සම්මානය නිවසින් අතුරුදන්ව තිබුණා.\nඊයේ උදෑසන දේහය නිදහස් චතුරස‍්‍රය වෙත රැගෙන යාමට ප්‍රථම නිවසේ පැවති ආගමික උත්සව වලින් අනතුරුව මෙම සම්මානය අතුරුදන් වී ඇති බවයි පොලීසියට ඉදිරිපත් කළ පැමිණිල්ලේ සදහන්ව ඇත්තේ.\nප්‍රවීන සිනමාවේදී රවීන්ද්‍ර රන්දෙණිය, හිරු ප්‍රවෘත්ති අංශයට අදහස් දක්වමින් සදහන් කළේ කිසිවෙකු මෙම සම්මානය සොරාගෙන ඇත්නම් යළි එය ලබාදීමට කාරුණික වන ලෙසයි.\nසිද්ධිය සම්බන්ධයෙන් විධිමත් හා කඩිනම් පරීක්ෂණයක් සිදුකරන බවයි අමාත්‍ය රංජිත් මද්දුම බණ්ඩාර කොළඹ අද පැවති මාධ්‍ය හමුවකට එක්වෙමින් සදහන් කළේ.",
       "URL": "https://www.hirunews.lk/189884/කලාකරුවන්-මහා-සිනමාවේදියාගේ-සම්මානය-ඉල්ලයි-පොලිස්-කණ්ඩායමක්-මෙහෙයුම්-අරඹයි",
       "Category": "Local News",
       "Parent URL": "https://www.hirunews.lk/local-news.php?pageID=3962"
}