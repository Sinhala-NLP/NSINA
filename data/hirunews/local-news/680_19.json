{
       "Source": "hirunews",
       "Timestamp": "Thursday, 08 December 2022 - 13:12",
       "Headline": "සංචාරක හෝටල් හිමියන් පවතින ගැටලුවලට විසදුම් ඉල්ලයි",
       "News Content": "මෙරටට පැමිණෙන විදෙස් සංචාරකයින් සංඛ්‍යාව ඉහළ යාමත් සමඟ සංචාරක ක්ෂේත්‍රයේ පිබිදීමක් දක්නට ලැබුණ ද වර්තමානයේ මුහුණ දෙමින් සිටින ගැටළු සම්බන්ධයෙන් මේ වන තෙක් විසදුම් ලබාදී නොමැති බවට උණවටුන සංචාරක හෝටල් හිමියන්ගේ සංගමය පවසනවා.\nබිත්තර නොමැති වීම, සුදුසුකම් සහිත හෝටල් සේවකයින් බොහෝ පිරිසක් විදෙස්ගත වීම සහ සංචාරකයින් සඳහා අවශ්‍ය ඇතැම් ආහාර හෝටල් තුළ නොමැති වීම ආදි ගැටළු හේතුවෙන් සංචාරක ක්ෂේත්‍රයට බොහෝ බලපෑමක් සිදුව ඇති බවයි උණවටුන සංචාරක වෙරළ තීරයේ පැවති මාධ්‍ය හමුවකට එක්වෙමින් එම සංගමයේ සභාපති නිමල් ගීගනගේ කියා සිටියේ.\nමෙහිදී වැඩිදුරටත් අදහස් දැක්වූ උණවටුන වෙරළ තීර සංචාරක සංගමයේ සභාපති වරයා පවසා සිටියේ මේ වන විට ඉහළ ගොස් ඇති ඇතැම් භාණ්ඩ මිල දරාග ගත නොහැකි තත්වයට පත්ව ඇති බවයි.\nමීට පෙර රුපියල් 14.000 ට මිල දී ගත් ක්ලෝරීන් ගැලුමක් අද වන විට මිල රුපියල් 60.000ක් බව පැවසූ ඔහු කියා සිටියේ මේ හේතුවෙන් සංචාරක හෝටල්වල නාන තටාක පිරිසිදු කිරීම බරපතල ගැටලු සහගත තත්ත්වයකට පත්ව ඇති බවයි.\nඑමෙන්ම රජය විසින් පනවා ඇති දැඩි ආනයන සීමා හේතුවෙන් සංචාරකයින් වෙනුවෙන් විශේෂ සකස් කළ යුතු ආහාරපාන සඳහා භාවිත කළ යුතු අමුද්‍රව්‍ය වල බරපතල හිගයක් ඇති බවත්, මේ හේතුවෙන් තත්වයෙන් උසස් ආහාර වේලක් සංචාරකයින් වෙත ලබා දීම ද බරපතල අභියෝගයක් වී ඇති බවයි ඔහු වැඩිදුරටත් සඳහන් කළේ.\nඑමෙන්ම රජය විසින් සංචාරක කලාපවල විදුලිය කපා හැරීමක් සිදු නොකරන බව දිගින් දිගටම පවසා සිටියද එය එලෙසම ක්‍රියාත්මක නොවන බවත් විදුලිය කපා හැරීම් නිසා සංචාරකයන් බරපතල ගැටලු රැසකට මුහුණ දෙන බවත් ඔහු වැඩිදුරටත් කියා සිටියා.\nමෙම ගැටළුවලට රජය විසින් කඩිනම් විසඳුම් ලබා නොදුනහොත් මේ වන විට ඉහළ යමින් පවතින සංචාරක ආගමනය ඉදිරියේදී පහත වැටෙනු ඇති බවටයි ඔහු අනතුරු හඟවන්නේ.\nමෙරට සංචාරක කර්මාන්තයේ ස්වර්ණමය පරිච්ඡේදය 2019 කාල සීමාව තුළ දී පැවති අතර එම කාලය තුළ දී මෙරටට සංචාරකයින් මිලියන තුනකට ආසන්න සංඛ්‍යාවක් පැමිණි නමුත් මේ වසර තුළ මේ දක්වා ශ්‍රී ලංකාවට පැමිණ ඇත්තේ සංචාරකයින් ලක්ෂ 6ට මදක් වැඩි ප්‍රමාණයක් නමුදු මේ වන විට යුරෝපාකරයේ පවතින ශීත කාලගුණ තත්ත්වය හේතුවෙන් සංචාරක කර්මාන්තය සහ සංචාරකයින්ගේ පැමිණීම ඉහළ යනු ඇති බවට ඔහු තවදුරටත් විශ්වාසය පළ කළා.",
       "URL": "https://www.hirunews.lk/322219/සංචාරක-හෝටල්-හිමියන්-පවතින-ගැටලුවලට-විසදුම්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=680"
}