{
       "Source": "hirunews",
       "Timestamp": "Friday, 19 August 2022 - 16:01",
       "Headline": "යුපුන් සමග පුහුණු වෙන්න ක්‍රීඩකයන් හතරකට අවස්ථාව",
       "News Content": "ශ්‍රී ලංකා ධාවන ශූර යුපුන් අබේකෝන් සමග පුහුණු වීමට තවත් ක්‍රීඩකයන් සිව් දෙනෙකු ට අවස්ථාව හිමි වන බව ක්‍රීඩා අමාත්‍ය රොෂාන් රණසිංහ පවසනවා.\nඔහු මේ බව ප්‍රකාශ කළේ, පසුගිය 16 වන දා ජාතික ක්‍රීඩා සභාවේ දී පැවති විශේෂ වැඩසටහනට සහභාගී වෙමින්.\nඑහි දී ක්‍රීඩා අමාත්‍යවරයා කියා සිටියේ, ධාවන ශූර යුපුන් අබේකෝන්ගේ පුහුණුකරු යටතේ පුහුණු වීම් සිදු කරන්න මෙරට අවස්ථාවක් ලබා දෙන ලෙස එම පුහුණුකරුවාගෙන් ඉල්ලා සිටි බවත් ඔහුගෙන් ඒ සඳහා සාධනීය ප්‍රතිචාර ලැබුණු බවයි.\n\"යුපුන් අබේකෝන් ක්‍රීඩකයා සමග Zoom තාක්ෂණය භාවිතා කර කතා කරන ලෙස මම අර්ජුන රණතුංග මැතිතුමාගෙන් ඉල්ලනවා. මීට පෙර අපි මූලික සාකච්ඡාවක් පැවැත්වූවා. එහිදී ඔවුන් ඉදිරි වසර දෙක සඳහා ඩොලර් එක්ලක්ෂ හැටදහසක් ඉල්ලා සිටියා. ඩොලර් එක්ලක්ෂ විසිදාහක් අපිට ඒ වෙනුවෙන් සූදානම් කර දීමට හැකියාව තිබෙනවා. ඒ සඳහා ජාතික ක්‍රීඩා සභාවේ උපදෙස්, නිර්දේශයන් අපිට ලබා දෙන මෙන් ඉල්ලා සිටිනවා. අපි ඒ මොහොතේ පුහුණුකරුගෙන් ඉල්ලීමක් කළා අපේ ක්‍රීඩකයින් 04 දෙනෙක් පුහුණුකර දෙන ලෙස. ඔවුන් එයට යහපත් ප්‍රතිචාර දැක්වූවා. පළමුව යුපුන් ක්‍රීඩකයා සමගම පුහුණුව ලබා දීමට ක්‍රීඩකයින් දෙදෙනෙක් ඉතාලියට එවන්න කිව්වා. යුපුන්ගේ පුහුණුකරු හොද පුහුණුකරුවෙක්. එතුමා දිගට ම අපිට සහයෝගය ලබා දෙන බව පැවසූවා. ඉදිරියේදීත් අපේ ක්‍රීඩක ක්‍රීඩිකාවන් පුහුණුකරවන්න කටයුතු කරන බව පැවසූවා.\"\nයනුවෙන් අමාත්‍යවරයා කියා සිටියා.",
       "URL": "https://www.hirunews.lk/313191/යුපුන්-සමග-පුහුණු-වෙන්න-ක්‍රීඩකයන්-හතරකට-අවස්ථාව",
       "Category": "Local News",
       "Parent URL": "https://www.hirunews.lk/local-news.php?pageID=928"
}