{
       "Source": "hirunews",
       "Timestamp": "Sunday, 14 August 2022 - 20:05",
       "Headline": "අර්බුදයෙන් ගොඩඑන්න හර්ෂගෙන් යෝජනා දහයක්",
       "News Content": "පවතින ආර්ථික අර්බුදයෙන් කෙටි කාලීනව සහ මධ්‍යකාලීනව රට ගොඩනැගීම සදහා කරුණු 10කින් සමන්විත වැඩපිළිවෙලක් රජයට ඉදිරිපත් කරන බව සමගි ජන බලවේගයේ පාර්ලිමේන්තු මන්ත්‍රී ආචාර්ය හර්ෂ ද සිල්වා පවසනවා.\nණය උගුලෙන් මිදීම සහ අන්තර්ග්‍රාහි තිරසාර සංවර්ධනය වෙනුවෙන් වන සැලැස්ම ලෙස නම් කර ඇති මෙය පසුගියදා පාර්ලිමේන්තුවටද ඉදිරිපත් කළ බවයි කොළඹ අද පැවති මාධ්‍ය හමුවකට එක්වෙමින් ඔහු කියා සිටියේ.\nණය අර්බුදය කළමනාකරණය, මුල්‍ය සහ විනිමය අනුපාතික ප්‍රතිපත්තිය, අදායම් ස්ථාවර කිරීම, වියදම් පාලනය, රාජ්‍ය අංශය කළමනාකරණය, බලශක්ති සහ මහජන උපයෝගිතා, වෙළදාම, කර්මාන්ත, කෘෂිකර්මය සහ සේවා ප්‍රවර්ධනය, නිෂ්පාදන සාධක වෙළදපොල ප්‍රතිසංස්කරණ, ශක්තිමත් සමාජආරක්ෂණ ජාලය, විනිවිදභාවය සහ වගවීම මොහු ඉදිරිපත් කර ඇති ආර්ථික වැඩපිළිවෙලට ඇතුලත්.\nතමන් ඉදිරිපත් කර ඇති ආර්ථික වැඩපිළිවෙල සදහා විපක්ෂයේ බොහෝ පක්ෂවල අනුමැතියද හිමිව ඇති බවත් එය වහාම ක්‍රියාත්මක කිරීමට කටයුතු කල යුතු බවත් පාර්ලිමේන්තු මන්ත්‍රි ආචාර්ය හර්ෂ ද සිල්වා රජයෙන් ඉල්ලා සිටිනවා.\nඑසේ නොමැති නම් ආණ්ඩුව කඩිනමින් සිය ආර්ථික සැලැස්ම ඉදිරිපත් කළ යුතු බවයි ඔහු කියා සිටියේ.",
       "URL": "https://www.hirunews.lk/312764/අර්බුදයෙන්-ගොඩඑන්න-හර්ෂගෙන්-යෝජනා-දහයක්",
       "Category": "Local News",
       "Parent URL": "https://www.hirunews.lk/local-news.php?pageID=941"
}