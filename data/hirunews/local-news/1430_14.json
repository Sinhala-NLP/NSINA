{
       "Source": "hirunews",
       "Timestamp": "Wednesday, 12 January 2022 - 11:28",
       "Headline": "යුගදනවි ගිවිසුමට එරෙහි පෙත්සම විමසීම කල් තැබේ",
       "News Content": "කෙරවළපිටිය - යුගදනවි බලාගාර ගිවිසුමට එරෙහි පෙත්සම් විභාගය කල් දැමීමට අධිකරණය අද (12) පෙරවරුවේ තීරණය කර තිබෙනවා.\nඒ අනුව එම පෙත්සම සලකා බැලීම ජනවාරි මස 19 වැනි දින තෙක් මෙලෙස කල් දමා ඇති බවයි වාර්තා වන්නේ.\nකෙරවලපිටිය යුගදනවි බලාගාරයෙන් 51% කොටස් ඇමෙරිකානු සමාගමකට විකිණීම සඳහා කැබිනට් පත්‍රිකාවක් ඉදිරිපත් කෙරුණු අතර, එය මුදල් අමාත්‍යාංශය මගින් ඉදිරිපත් කෙරුණු බව එම වාර්තාවේ දැක්වෙනවා.\nඑම බලාගාරයේ කොටස්වලින් 23.9%ක් ඇති සේවක අර්ථසාධක අරමුදල තම කොටස් මෙරිකානු සමාගමකට පැවරීම ප්‍රතික්ෂේප කිරීම හේතුවෙන් මහා භාණ්ඩාගාරය සතු ව ඇති කොටස් 51% මෙසේ පැවරීම සඳහා රජය අනුමැතිය ඉල්ලා සිටියා.\nඒ අනුව කෙරවළපිටිය යුගදනවි බලාගාරය හිමි වෙස්ට් කෝස්ට් පවර් සමාගමේ 40%ක කොටස් හිමිකරගැනීම සඳහා අදාළ නීතිමය ගිවිසුම අත්සන් කෙරුණේ අමෙරිකාවේ නිව් ෆෝට්‍රෙස් එනර්ජි සමාගම විසින් (New Fortress Energy) 2021 වසරේ දෙසැම්බර් මස 21 වැනි දිනයි.\nඒ සමගම නව එල්. එන්. ජී. පර්යන්තයක් ඉදිකිරීමේ අයිතිය ද එම සමාගමට හිමිවන බවට එමගින් නිවේදනය කෙරුණා.\nඑම පර්යන්තය 2023 වනවිට ඉදිකර අවසන්වීමට නියමිතයි.\nඑසේම කෙරවලපිටිය යුගදනවි විදුලි බලාගාරය සඳහා ආයෝජනය කිරීමට සහ ශ්‍රී ලංකාවේ විදුලි බලාගාර සඳහා ගෑස් සැපයීමට ද එම ගිවිසුම අනුව තමන්ට හැකියාව ලැබෙන බවයි නිව් ෆෝට්‍රෙස් එනර්ජි සමාගම සඳහන් කළේ.\nමෙම විදුලි බලාගාරයේ විදුලි බල නිපැයුම් හැකියාව මෙගාවොට් 310 ක්.",
       "URL": "https://www.hirunews.lk/293775/යුගදනවි-ගිවිසුමට-එරෙහි-පෙත්සම-විමසීම-කල්-තැබේ",
       "Category": "Local News",
       "Parent URL": "https://www.hirunews.lk/local-news.php?pageID=1430"
}