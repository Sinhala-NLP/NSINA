{
       "Source": "hirunews",
       "Timestamp": "Thursday, 23 December 2021 - 13:05",
       "Headline": "රජයේ වෛද්‍යවරුන් සුව ඇමති හමුවේ - වර්ජනයෙන් රෝගීන් තවදුරටත් අපහසුතාවයේ(වීඩියෝ)",
       "News Content": "දීප ව්‍යාප්ත වර්ජනයක නිරතව සිටින රජයේ වෛද්‍ය නිලධාරින්ගේ සංගමයේ ඉල්ලීම් සම්බන්ධව සෞඛ්‍ය අමාත්‍යාංශයේ ප්‍රතිචාරය අද බොහෝදුරට ලබාදීමට නියමිත බව එම අමාත්‍යාංශයේ ආරංචි මාර්ග සඳහන් කළා.\nමේ අතර වෛද්‍යවරුන් හතරවන දිනටත් වර්ජනයේ නිරත වීම හේතුවෙන් රෝහල් කටයුතු වලට තවදුරටත් බාධා එල්ල වී තිබෙනවා.\nසිය ගැටළු සම්බන්ධයෙන් රජයේ වෛද්‍ය නිලධාරින්ගේ සංගමය සහ සෞඛ්‍ය අමාත්‍යවරයා අතර ඊයේ පස්වරුවේ සාකච්ඡාවක් පවත්වා ඇති අතර, එය එකඟතාවයකින් තොරව අවසන් වී තිබුණා.\nකෙසේ වෙතත්, වෛද්‍යවරුන්ගේ ඉල්ලීම් සම්බන්ධයෙන් සෞඛ්‍ය අමාත්‍ය කෙහෙළිය රඹුක්වැල්ල ඇතුළු නිලධාරින් අමාත්‍යාංශ මට්ටමින් අද සාකච්ඡා කිරීමට ද නියමිතයි.\nරජයේ වෛද්‍ය නිලධාරීන්ගේ සංගමය පවසන්නේ ඊයේ පස්වරුවේ පැවති සාකච්ඡාවේදී සෞඛ්‍ය අමාත්‍යවරයා ඔවුන් ගැටලුවලට විසඳුම් ලබාදීමට පැය 24 ක කාලයක් ලබාදෙන ලෙස ඉල්ලා සිටි බවයි.\nකෙසේ වෙතත්, රජයේ වෛද්‍ය නිලධාරීන් දීප ව්‍යාප්තව ආරම්භ කර ඇති වර්ජනයට වෛද්‍ය වෘත්තීය සංගම් විරෝධය පළ කරනවා. මේ, ඒ සම්බන්ධයෙන් අදහස් දැක්වූ රජයේ වෛද්‍ය නිලධාරී සංසදයේ මාධ්‍ය ප්‍රකාශක වෛද්‍ය නිරෝෂන ප්‍රේමරත්න.\nමේ අතර, වැටුප් විෂමතා, උසස්වීම් ඇතළු ඉල්ලීම් 7ක් මුල් කර ගනිමින් සබරගමුව පළාතේ හෙද, පරිපූරක හා අතුරු වෛද්‍ය සේවා ඇතුළු සෞඛ්‍ය වෘත්තීන් 16ක් අද පෙරවරුවේ සංකේත වර්ජනයක් ආරම්භ කළා. මේ ඒ සම්බන්ධයෙන් පැහැදිලි කරන රජයේ හෙද නිලධාරීන්ගේ සංගමයේ සභාපති සමන් රත්නප්‍රිය.",
       "URL": "https://www.hirunews.lk/291909/රජයේ-වෛද්‍යවරුන්-සුව-ඇමති-හමුවේ-වර්ජනයෙන්-රෝගීන්-තවදුරටත්-අපහසුතාවයේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1475"
}