{
       "Source": "hirunews",
       "Timestamp": "Tuesday, 27 July 2021 - 7:53",
       "Headline": "අද තවත් සයිනොෆාම් එන්නත් ලක්ෂ 16ක් දිවයිනට - සෞඛ්‍ය නීති කඩකිරීම් ගැන රහස් පොලීසියෙන් විමර්ශන",
       "News Content": "සයිනොෆාම් එන්නත් මාත්‍රා ලක්ෂ 16 ක් සහ සිරින්ජර ලක්ෂ 16 ක් අද දිවයිනට රැගෙන ඒමට නියමිතව තිබෙනවා.\nරාජ්‍ය අමාත්‍ය චන්න ජයසුමන හිරු ප්‍රවෘත්ති අංශයට කියා සිටියේ අද (27) පෙරවරුවේ මෙම එන්නත් තොගය දිවයිනට ළඟා වනු ඇති බවයි.\nතවත් ආසාදිතයන් 1,665 ඊයේ (26) දිනයේ අලුතින් හඳුනාගැනීමත් සමඟ මෙරටින් වාර්තා වන සමස්ත කොරෝනා ආසාදිතයින් සංඛ්‍යාව මේ වනවිට 298,181 දක්වා ඉහළ ගියා.\nඊයේ දිනයේ කොරෝනා ආසාදිතයන් 1,405 දෙනෙකු සුවය ලබා රෝහල්වලින් පිටව යාමත් සමඟ සුවය ලැබූ මුළු සංඛ්‍යාව 269,007 ක්.\nඊයේ දිනයේ තවත් කොරෝනා මරණ 48ක් අලුතින් වාර්තා වූ අතර, ඒ සමඟ සමස්ත මරණ සංඛ්‍යාව 4,147 දක්වා ඉහළ යනවා.\nකොළඹින් වාර්තාවන කොරෝනා ආසාදිතයින්ගේ 20% - 30% අතර ප්‍රමාණයකට ආසාදනය වී ඇත්තේ ඩෙල්ටා ප්‍රභේදය විය හැකි බව නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් ප්‍රකාශ කළා.\nමේ අතර, නිරෝධායන නීති උල්ලංඝනය කරමින් ජන ජීවිතය හා මහජන සෞඛ්‍ය දැඩි අවදානමට ලක් කරමින් පොදු ස්ථානවල සිදු කරන උද්ඝෝෂණ සම්බන්ධයෙන් සොයා බලන ලෙස ලැබුණු පැමිණිල්ලකට අනුව අපරාධ පරීක්ෂණ දෙපාර්තමේන්තුව විමර්ශනයක් ආරම්භ කර තිබෙනවා.\nයුක්තිය උදෙසා ජනතාව නම් සංවිධානයේ සභාපති ධනුෂ්ක දිල්ෂාන් අපරාධ පරීක්ෂණ දෙපාර්තමේන්තුව වෙත ගොනු කළ පැමිණිල්ලකට අනුවයි මෙම විමර්ශනය ආරම්භ කර ඇත්තේ.\nඒ අනුව සෞඛ්‍ය සේවා අධ්‍යක්ෂ ජනරාල්වරයා විසින් නිකුත් කර ඇති උපමාන වලට පටහැනිව කටයුතු කරමින් රෝග ව්‍යාප්තිය සඳහා යම් තැනැත්තෙක් කටයුතු කරන්නේද යන්න පිළිබඳව අදාළ විමර්ශනය ආරම්භ කර ඇති බවයි පොලිස් මූලස්ථානය සඳහන් කළේ.",
       "URL": "https://www.hirunews.lk/278105/අද-තවත්-සයිනොෆාම්-එන්නත්-ලක්ෂ-16ක්-දිවයිනට-සෞඛ්‍ය-නීති-කඩකිරීම්-ගැන-රහස්-පොලීසියෙන්-විමර්ශන",
       "Category": "Local News",
       "Parent URL": "https://www.hirunews.lk/local-news.php?pageID=1793"
}