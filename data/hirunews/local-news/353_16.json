{
       "Source": "hirunews",
       "Timestamp": "Wednesday, 10 May 2023 - 19:24",
       "Headline": "පැහැරගැනීමේ බියක් නිසා මන්නාරමේ දරුවන්ට විශේෂ ආරක්ෂාවක්",
       "News Content": "මන්නාරම දිස්ත්‍රික්කයේ පාසල් ළමයින් කිසියම් පිරිසක් විසින් පැහැර ගැනීමේ උත්සහයක් ඇති බවට තොරතුරු ලැබී තිබෙනවා.\nඑම තොරතුරට අනුව පාසල් අසළ සහ ඒ අවට මාර්ගවල විශේෂ ආරක්ෂාවක් යෙදවීමට පොලීසිය පියවර ගෙන ඇති බව සඳහන්.\nවෑන් රථයකින් පැමිණි පිරිසක් පාසල් ළමයින් දෙදෙනෙකුට කිසියම් ආහාර වර්ගයක් ලබාදී ඔවුන් පැහැර ගැනීමට උත්සහ දරා ඇති බවටයි පොලිසියට වාර්තා වී ඇත්තේ.\nඑහිදී ළමුන් දෙදෙනා කෑගැසීමත් සමඟ අදාළ වෑන් රථයේ සිටි පිරිස් පළාගොස් තිබෙනවා.\nඑම සිදුවීම දෙමාපියන් විසින් මන්නාරම පොලිස් ස්ථානයට සහ පාසල්වල විදුහල්පතිවරුන්ට දැනුම් දී ඇති අතර ඒ අනුව පොලිසිය විසින් පාසල් ළමුන්ට විශේෂ ආරක්ෂාවක් ලබාදීමට පියවර ගෙන තිබෙනවා.\nවෑන් රථයෙන් පැමිණි පිරිස් පිළිබඳව මෙතෙක් කරුණු අනාවරණ වී නොමැති අතර මන්නාරම දිස්ත්‍රික්කයේ ඇතැම් පිරිස් සමාජ මාධ්‍ය ඔස්සේ මෙම පාසල් ළමුන් පැහැරගැනිමට තැත්කළ බව කියන සිද්ධිය සම්බන්ධයෙන් දක්වන කරුණු පිළිබඳවත් පොලිසියෙන් විමර්ශනයක් ආරම්භ කර තිබෙන බවයි වැඩිදුරටත් සඳහන් වන්නේ.",
       "URL": "https://www.hirunews.lk/334824/පැහැරගැනීමේ-බියක්-නිසා-මන්නාරමේ-දරුවන්ට-විශේෂ-ආරක්ෂාවක්",
       "Category": "Local News",
       "Parent URL": "https://www.hirunews.lk/local-news.php?pageID=353"
}