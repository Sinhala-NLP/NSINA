{
       "Source": "hirunews",
       "Timestamp": "Saturday, 10 October 2020 - 10:57",
       "Headline": "20 ගැන ශ්‍රේෂ්ඨාධිකරණ නිගමනය කථානායකට - 20 වන දා පාර්ලිමේන්තුවට (වීඩියෝ)",
       "News Content": "යෝජිත විසිවන ආණ්ඩුක්‍රම ව්‍යවස්ථා සංශෝධන පනත් කෙටුම්පත අභියෝගයට ලක් කරමින් ඉදිරිපත් කර තිබූ පෙත්සම් සම්බන්ධයෙන් වන ශ්‍රේෂ්ඨාධිකරණයේ රහසිගත නිගමනය කථානායක කාර්යාලය වෙත ලැබී තිබෙනවා.\nහිරු ප්‍රවෘත්ති අංශය කළ විමසීමකදී කථානායක මහින්ද යාපා අබේවර්ධන කියා සිටියේ ලබන 20 වන දා එය පාර්ලිමේන්තුවට ඉදිරිපත් කරන බවයි.\n20 වන ආණ්ඩුක්‍රම ව්‍යවස්ථා සංශෝධන පනත් කෙටුම්පත අභියෝගයට ලක් කරමින් පෙත්සම් 39 ක් ශ්‍රේෂ්ඨාධිකරණයට ඉදිරිපත්ව තිබුණා.\nඅගවිනිසුරු ජයන්ත ජයසූරිය ප්‍රමුඛ බුවනෙක අලු‍විහාරේ, සිසිර ද ආබෲ, ප්‍රියන්ත ජයවර්ධන සහ විජිත් මළල්ගොඩ යන පංච පුද්ගල ශේෂ්ඨාධිකරණ විනිසුරු මඩුල්ල හමුවේ සලකා බැලුණු එම පෙත්සම් පිළිබද නඩු විභාගය පසුගිය 5 වන දා අවසන් කෙරුණා.\nකෙටුම්පතේ ව්‍යවස්ථානුකූලභාවය පිළිබඳ අධිකරණයේ රහස්‍ය නිගමනය ඉදිරියේදී ජනාධිපතිවරයා සහ කතානායකවරයා වෙත යොමු කරන බවයි ශ්‍රේෂ්ඨාධිකරණ පංච පුද්ගල විනිසුරු මඩුල්ල එදින දැනුම් දුන්නේ.",
       "URL": "https://www.hirunews.lk/252210/20-ගැන-ශ්‍රේෂ්ඨාධිකරණ-නිගමනය-කථානායකට-20-වන-දා-පාර්ලිමේන්තුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2398"
}