{
       "Source": "hirunews",
       "Timestamp": "Wednesday, 16 December 2020 - 14:38",
       "Headline": "කේරළ ගංජා කිලෝ 39ක් සමග සැකකරුවන් 14ක් අත්අඩංගුවට",
       "News Content": "දිවයිනේ ප්‍රදේශ රැසක් ආවරණය වන පරිදි සිදු කළ මෙහෙයුමකින් කේරළ ගංජා කිලෝ 39කට වැඩි ප්‍රමාණයක් සමග සැකකරුවන් 14 දෙනෙකු නාවික හමුදා අත්අඩංගුවට ගෙන තිබෙනවා.\nවයඹ, නැගෙනහිර, දකුණ සහ උතුරු මැද නාවික විධානයන්හි නිලධාරීන් සිලාවතුර, කල්පිටිය, කලවංචිකුඩි, මුලතිව්, හම්බන්තොට, මන්නාරම සහ ජයපුරම් පොලිස් ස්ථාන සමග ඒකාබද්ධවයි වැටලීම් සිදුකර ඇත්තේ.\nමෙම විශේෂ සෝදිසි මෙහෙයුමේදී අලෙවි කිරීම සඳහා කේරළ ගංජා ළග තබාගත් මෙන්ම ගංජා ප්‍රවාහනය කරමින් සිටි පුද්ගලයන් ද අත්අඩංගුවට ගෙන තිබෙනවා.\nඑහිදී මෝටර් රථයක් මෙන්ම යතුරුපැදි දෙකක් සහ කේරළ ගංජා කිලෝ 39යි ග්‍රෑම් 197ක් අත්අඩංගුවට ගෙන තිබෙනවා.\nවයස අවුරුදු 24ත් 26ත් අතර වයස්වල පසුවන සැකකරුවන් සිලාවතුර, පානදුර, වීරකැටිය, කොළඹ 12, කොළඹ 14, මඩකළපුව, පුදුනගර්, පුල්මුඩේ, උදයර්කට්ටු, ඇඹිලිපිටිය සහ තණමල්විල ප්‍රදේශවල පදිංචිකරුවන්.\nඑම පුද්ගලයන් සහ නඩු භාණ්ඩ ඉදිරි පරීක්ෂණ සඳහා සිලාවතුර, නොරොච්චෝල, කල්පිටිය, මඩකළපුව, පුල්මුඩේ, මුලතිව්, ඇඹිලිපිටිය, මන්නාරම සහ ජයපුරම් පොලිස් ස්ථාන වෙත භාරදී තිබෙනවා.",
       "URL": "https://www.hirunews.lk/257177/කේරළ-ගංජා-කිලෝ-39ක්-සමග-සැකකරුවන්-14ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2271"
}