{
       "Source": "hirunews",
       "Timestamp": "Monday, 18 April 2022 - 7:05",
       "Headline": "ගෙවුණු පැය 24 තුළ අනතුරුවලින් සිව්දෙනෙකු මරුට - අයෙක් අතුරුදන් (වීඩියෝ)",
       "News Content": "ගත වූ පැය 24 තුළ දී දිවයිනේ විවිධ ප්‍රදේශවල සිදු වූ අනතුරුවලින් පුද්ගලයින් සිව්දෙනෙකු ජීවිතක්ෂයට පත් ව අයෙක් අතුරුදන්ව තිබෙනවා.\nමෙම අනතුරු සිදු ව ඇත්තේ දියේ ගිලීම් සහ රිය අනතුරු ලෙසින් බවටයි පොලිස් මාධ්‍ය ප්‍රකාශක කාර්යාලය පැවසුවේ.\nඊයේ (17) පස්වරුවේ ගන්දර - තලල්ල ප්‍රදේශයේ මුහුදු තීරයේ දියනෑමට ගිය පිරිසක් දියේ ගිලීමට යාමේදී බේරාගෙන තිබෙනවා.\nඑම පිරිස බේරාගැනීමේදී එක් අයෙකු දියේ ගිලී මියගොස් ඇති අතර, තවත් අයෙකු අතුරුදන් ව තිබෙනවා.\nමෙලෙස මියගොස් ඇත්තේ 21 හැවිරිදි තලල්ල දකුණ ප්‍රදේශයේ අයෙකු වන අතර, අතුරුදන් වූ තැනැත්තා 42ක හැවිරිදි කැකණදුර ප්‍රදේශයේ පදිංචිකරුවෙක්.\nඑමෙන්ම, බණ්ඩාරගම - උයවත්ත වැවට දියනෑමට ගිය නරඹන්නන් පිරිසක් අතරින් අයෙකු දියේ ගිලී ජීවිතක්ෂයට පත්වුණා.\nමෙම පිරිස අතුරුගිරියේ සිට පැමිණ ඇති අතර, ජීවිතක්ෂයට පත් තැනැත්තා 19 හැවිරිදි වියෙහි පසුවන්නෙක්.\nඔහු ඔරුවල - අතුරුගිරිය ප්‍රදේශයේ පදිංචිකරුවෙකු වන අතර, බණ්ඩාරගම පොලීසිය පරීක්ෂණ සිදු කරනවා.\nමේ අතර දිවයිනේ සිදු වූ රිය අනතුරුවලින් ද පුද්ගලයින් දෙදෙනකුට ඊයේ දින සිය දිවි අහිමි වුණා.\nඅලදෙණිය - මහනුවර - පුත්තලම මාර්ගයේ නුගවෙල ප්‍රදේශයේ දී රිය අනතුරක් සිදුවුණා.\nඑම අනතුර සිදුව ඇත්තේ අලදෙණිය දෙස සිට මහනුවර දෙසට ධාවනය වූ මෝටර් රථයක මාර්ගය හරහා ගමන් කළ කාන්තාවක් ගැටීමෙන්.\nඅනතුරින් බරපතළ තුවාල ලැබූ ඇය තිත්තපජ්ජල රෝහලට ඇතුළත් කිරීමේදී මියගොස් තිබෙනවා.\nමරණකාරිය 79 හැවිරිදි අයෙක්.\nමේ අතර ඇඹිලිපිටිය - මොරකැටිය ප්‍රදේශයේ දී අපරික්ෂාකාරී රිය ධාවනය හේතුවෙන් පුද්ගලයෙකු ජීවිතක්ෂයට පත්වුණා.\nඇඹිලිපිටිය දෙස සිට මොරකැටිය දෙසට ධාවනය වූ ලොරි රථයක එම දෙසටම ඉදිරියෙන් ගමන් කළ පා පැදියක් ගැටීමෙනුයි මෙම අනතුර සිදුවුණේ.\nඅනතුරින් ජීවිතක්ෂයට පත් තැනැත්තා 52 හැවිරිදි මොරකැටිය ප්‍රදේශයේ පදිංචිකරුවෙක්.",
       "URL": "https://www.hirunews.lk/302177/ගෙවුණු-පැය-24-තුළ-අනතුරුවලින්-සිව්දෙනෙකු-මරුට-අයෙක්-අතුරුදන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1225"
}