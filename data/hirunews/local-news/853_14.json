{
       "Source": "hirunews",
       "Timestamp": "Wednesday, 21 September 2022 - 17:35",
       "Headline": "ආදායම් බදු දැලෙන් අපේ අයියලා රිංගන හැටි කියන හිටපු ඇමති ගේ හෙළිදරව්ව (වීඩියෝ)",
       "News Content": "මිලියන 22 ක ජනගහනයක් සිටින ශ්‍රී ලංකාවේ රුපියල් මිලියන 5ට වැඩි ආදායම් බදු ගෙවූ පුද්ගලයන් සිටින්නේ 137 දෙනෙකු පමණක් බව පාර්ලිමේන්තු මන්ත්‍රී මහින්දානන්ද අලුත්ගමගේ පවසනවා.\nඑමෙන්ම එකතු කළ අගය මත පැනවෙන බදු ලිපිගොනු ඇත්තේ ද 3,020 ක් පමණක් බවත් ඔහු වැඩිදුරටත් කියා සිටියා.\n2020 දී බදු ලිපිගොනු 293,305 ක් අලුතෙන් විවෘත කර ඇති අතර 2021 දී විවෘත කර තිබූ බදු ලිපි ගොනු 120,000 ක් අතරින් බදු ගෙවීම් සිදුකර ඇත්තේ 58,000 ක් පමණයි.\nඒ අතරින් පුද්ගලයන් 28,621 දෙනෙක් රුපියල් 10,000 ට අඩු මුදලක් බදු වශයෙන් ගෙවා ඇති අතර තවත් 22,368 ක් රුපියල් 100,000 ක් හෝ ඊට අඩු මුදලක් බදු වශයෙන් ගෙවා තිබෙන බවයි පාර්ලිමේන්තු මන්ත්‍රී මහින්දානන්ද අලුත්ගමගේ අද (21) පාර්ලිමේන්තුවේ දී හෙළිකර සිටියේ.\nමීට අමතරව රුපියල් 500,000 ක් හෝ ඊට අඩු මුදලක් ගෙවා ඇති බදු ගෙවූ පුද්ගලයින්ගේ සංඛ්‍යාව 5,493 ක් බවයි ඔහු කියා සිටියේ.\nමේ අතර රුපියල් මිලියන දහයක් හෝ ඊට අඩු මුදලක් බදු වශයෙන් ගෙවා ඇත්තේ 1456 දෙනකු වන ඉතා සීමිත පිරිසක් බවයි ඔහු අද පාර්ලිමේන්තුව ඉදිරියේ කරුණු දක්වමින් කියා සිටියේ.\nඊටත් අමතරව රුපියල් මිලියන 5ක් හෝ ඊට වැඩි මුදලක් බදු ගෙවාැත්තේ පුද්ගලයන් 137ක් පමණක බවත් ඔහු මෙහිදී හෙළි කර සිටියා.\nඇමරිකාව වැනි රටවල ආදායම් බද්ද ප්‍රධානතම ආදායම් මාර්ගයක්.\nඑමෙන්ම යුරෝපයේ බොහෝ රටවල අගය එකතු කළ බද්ද (වැට්) 20% කට ආසන්න නමුත් ආනයන බදු පැනවීමක් සිදු නොකෙරෙන බවයි ඔහු සඳහන් කළේ.\nනමුත් ශ්‍රී ලංකාවේ ආනයන බදු ඉහළ මට්ටමක පවතින නමුත් රජයට ලැබෙන්නේ එයින් කොටසක් පමණක් වන අතර බදු බේරුම්කරණය ලෙස හැඳින්වෙන ක්‍රියාවලිය හරහා ද රුපියල් බිලියන ගණනක බදු හරවා යවන බවත් ඔහු සඳහන් කළා.\nඑක් අවස්ථාවක දී තමාව ප්‍රසිද්ධියේ විවේචනය කළ රේගු නිලධාරියකු හට වාහන අලෙවි සැලක් ද හිමි බවට මන්ත්‍රී අලුත්ගමගේ චෝදනා කරනවා.\nසියයට 300කට ආසන්න බදු අය කරන භාණ්ඩ අතරට මෝටර් රථ වාහන ද ඇතුළත්.\nඑමෙන්ම 2021 වසරේ ශ්‍රී ලංකාවේ ලියාපදිංචි සමාගම් 105,000 ක් තිබූ අතර ඒවායින් සමාගම් 60,721කට ආදායම් බදු ලිපිගොනු තිබූ බවත් ඔහු පැවසුවා.\nකෙසේ වෙතත් එම සමාගම් අතුරින් මේ වන විට සමාගම් කොපමණ ප්‍රමාණයක් සක්‍රීය තත්ත්වයේ තිබෙනවා ද යන්න පිළිබඳව කිසිදු වාර්තාවක් නොමැති බවත් ඔහු සඳහන් කළා.\nඒ අතරින් සමාගම් 35,029ක් විසින් ආදායම් බදු වාර්තා ඉදිරිපත් කර ඇති අතර තවත් 15,069ක් බදු ගෙවා ඇති බවත් ඔහු මෙහිදී හෙළි කර සිටියා.\n2021 වසරේ දී ආයතනික ආදායම් බදුවලින් සියයට 82ක්ම ගෙවා ඇත්තේ සමාගම් 342 ක් විසින්.\nමෙහිදී පාර්ලිමේන්තුව හමුවේ වැඩිදුරටත් අදහස් දැක්වූ හිටපු කෘෂිකර්ම අමාත්‍යවරයා කියා සිටියේ තමන්ට දැනට අමාත්‍ය ධුරයක් නොමැති නිසා මාස 4ක පමණ කාලයක් තුළ මෙම පර්යේෂණය කිරීමට හැකි වූ බවයි.",
       "URL": "https://www.hirunews.lk/315952/ආදායම්-බදු-දැලෙන්-අපේ-අයියලා-රිංගන-හැටි-කියන-හිටපු-ඇමති-ගේ-හෙළිදරව්ව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=853"
}