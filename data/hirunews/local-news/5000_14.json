{
       "Source": "hirunews",
       "Timestamp": "Saturday, 18 June 2016 - 19:45",
       "Headline": "ශ්‍රී ලාංකික  සංක්‍රමණික බෝට්ටුව නැවතත් ඉන්දුනීසියානු වෙරළට",
       "News Content": "අනතුරට ලක්වූ යාත්‍රාවක සිටි ශ්‍රී ලාංකික සංක්‍රමණිකයන් 44 දෙනෙකුට ඉන්දුනීසියානු වෙරළේ තාවකාලික රැකවරණ ලබාදීමට එරට බලධාරීන් එකඟ වී තිබෙනවා.\nඔවුන් පැමිණි යාත්‍රාවෙන් ආපසු හරවා එවීමටයි ඉන්දුනීසියානු - අචේ ප්‍රාන්තයේ බලධාරීන් ඊයේ (17) කටයුතු කළේ.\nඅයහපත් කාලගුණය හේතුවෙන් යාත්‍රාව දියඹට රැගෙන යාම පමා වූ අතර, දැන් ඔවුන්ට මෙලෙස වෙරළේ ඉදිකළ කූඩාරම්වල රැඳී සිටීමට අවසර ලබාදී තිබෙනවා.\nඒ, ජාත්‍යන්තර සංක්‍රමණික ආයතනය සහ ජගත් සරණාගත කොමිසමේ නියෝජිතයන් ඇතුළු කණ්ඩායම්වල පරීක්ෂාවට ලක් කිරීම සඳහායී.\nශ්‍රී ලාංකික සංක්‍රමණික පිරිසට ළමයින් 9 දෙනෙකු සහ ගැබිණි කාන්තාවක්ද ඇතුළත්.\nඕස්ට්‍රේලියාව බලා ගමන් ගනිමින් සිටියදී කාර්මික දෝෂයකට ලක්වු මෙම යාත්‍රාව ඉන්දුනීසියානු වෙරළාරක්ෂකයින් විසින් බේරා ගත්තේ පසුගිය සතියේදියි.\nඉන්දුනීසියානු අචේ ප්‍රාන්තය ඔවුන්ට රැකවරණ ලබාදීම ප්‍රතික්ෂේප කළ අතර, පසුව ඔවුන්ට වෙරළට පැමිණීමට අවසර ලබාදී ඇත්තේ ඉන්දුනීසියානු උප ජනාධිපතිවරයාගේ නියෝගයෙන්.\nශ්‍රී ලාංකික සංක්‍රමණිකයින් පිරිස අනතුරුදායක ලෙස මුහුදට යොමු නොකරන ලෙස ජාත්‍යන්තර ක්ෂමා ආයතනය සහ ජාත්‍යන්තර සංක්‍රමණික ආයතනය ඇතුළු සංවිධාන ඉන්දුනීසියානු රජයෙන් ඉල්ලීමක්ද කර තිබුණා.",
       "URL": "https://www.hirunews.lk/135897/ශ්‍රී-ලාංකික-සංක්‍රමණික-බෝට්ටුව-නැවතත්-ඉන්දුනීසියානු-වෙරළට",
       "Category": "Local News",
       "Parent URL": "https://www.hirunews.lk/local-news.php?pageID=5000"
}