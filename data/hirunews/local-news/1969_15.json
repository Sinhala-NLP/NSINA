{
       "Source": "hirunews",
       "Timestamp": "Friday, 07 May 2021 - 16:35",
       "Headline": "රූබන්ගේ ගෝලයන් 4ක් කේරළ ගංජා සමග අල්ලයි",
       "News Content": "රුපියල් කෝටි දෙකකට ආසන්න වටිනාකමින් යුත් කේරළ ගංජා තොගයක් සමග සැකකරුවන් 4 දෙනෙකු පොලිස් අත්අඩංගුවට ගෙන තිබෙනවා.\nතලංගම පොලිසියට ලැබුනු තොරතුරකට අනුව මාළඹේ ප්‍රදේශයේ අද (07) උදෑසන කළ වැටලීමකදීයි සැකකරුවන් දෙදෙනෙකු අත්අඩංගුවට ගැනුනේ.\nඔවුන් සතුව තිබී කේරළ ගංජා කිලෝ 4කට ආසන්න පාර්සල් දෙකක් සොයා ගැනුණා.\nඑම සැකකරුවන්ගෙන් සිදු කළ වැඩිදුර ප්‍රශ්ණ කිරීමේදීයි තවත් එවැනිම පාර්සල් 4ක් සමග සැකකරුවෙකු මීපේ ප්‍රදේශයේදී අත්අඩංගුවට ගෙන ඇත්තේ.\nමේ අතර එම සැකකරුවන්ගෙන් තවදුරටත් සිදුකළ ප්‍රශ්ණ කිරීම්වලදී පාදුක්ක ගලගෙදර ප්‍රදේශයේදී කේරළ ගංජා පාර්සල් 16ක් සමග සැකකරුවෙකු අත්අඩංගුවට ගෙන තිබෙනවා.\nමෙම පුද්ගලයන් දැනට බන්ධනාගාරගතව සිටින ප්‍රබල මත්ද්‍රව්‍ය ජාවාරම්කරුවෙකු වන රූබන් නැමැත්තාගේ ගෝලයන් බවටයි හෙළිවී ඇත්තේ.\nසැකකරුවන් සතුව තිබී සොයාගත් සියලුම කේරළ ගංජා පාර්සල්වල බර කිලෝග්‍රෑම් 46ක් වන අතර ඒවායෙහි වෙළඳපොල වටිනාකම රුපියල් කෝටි 2කට ආසන්න බවට අනාවරණ කරගෙන තිබෙනවා.\nමෙම පුද්ගලයන් සතුව තිබූ ජංගම දුරකථන 3ක් සහ ජාවාරම සිදුකිරීමට යොදාගත් සුඛෝපභෝගී මෝටර් රථයක් ද පොලිස් භාරයට ගෙන තිබෙනවා.\nසැකකරුවන් හතරදෙනා කඩුවෙල මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/270716/රූබන්ගේ-ගෝලයන්-4ක්-කේරළ-ගංජා-සමග-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1969"
}