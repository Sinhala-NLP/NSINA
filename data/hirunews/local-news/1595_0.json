{
       "Source": "hirunews",
       "Timestamp": "Saturday, 30 October 2021 - 19:45",
       "Headline": "ගොවීන් අදත් විරෝධතාවයේ (වීඩියෝ)",
       "News Content": "ඉහළ කාර්යක්ෂමතාවක් සහිත ආර්ථික වශයෙන් ලාභදායී පරිසර හිතකාමී නැනෝ පොහොර නිෂ්පාදනයට තවමත් ක්‍රියාකාරී සැළැස්මක් රට තුළ නොමැති බව ශ්‍රී ජයවර්ධනපුර විශ්වවිද්‍යාලයේ රසායන විද්‍යා අධ්‍යයන අංශයේ ප්‍රධානී මහාචාර්ය නිල්වලා කෝට්ටේගොඩ පවසනවා.\nබී.බී.සී. සිංහල සේවය සමඟ සාකච්ඡාවකට එක්වෙමිනුයි ඇය මේ බව ප්‍රකාශ කර ඇත්තේ.\nශ්‍රී ලංකා නැනෝ තාක්ෂණ ආයතනයේ එවකට කටයුතු කළ මහාචාර්ය නිල්වලා කෝට්ටේගොඩ ඇතුලු පර්යේෂණ කණ්ඩායමක් විසින් මීට වසර 11 කට පමණ පෙර නැනෝ පොහොර නිෂ්පාදනයට අදාළ තාක්ෂණය ලොවට හඳුන්වා දුන්නා.\nකෙසේ වෙතත් එහි පේටන්ට් අයිතිය ඉන්දීය පොහොර සමාගමක් මගින් මෙරටින් මිලදී ගත් අතර, මේ වනවිට සිදුව ඇත්තේ ඉන්දියාවෙන් එම නැනෝ නයිට්‍රජන් පොහොර ආනයනය කිරීමට රජය කටයුතු කිරීමයි.\nඑවන් තත්වයක් තුළ මෙරට තුළ සිදු කෙරෙන පර්යේෂණ සහ ඊට අදාළව ලැබෙන ආයෝජන සහය සම්බන්ධයෙන් ඇය බී බී සී සිංහල සේවය සමඟ මෙලෙස අදහස් පළ කළා.\nමේ අතර පොහොර ඉල්ලා සිදුකරන පොළොන්නරුව - බකමූණ ප්‍රදේශයේ ගොවි උපවාසයට මහා සංඝරත්නයද අද සහය පළ කළා.\nමේ අතර, අදත් දිවයිනේ ප්‍රදේශ කිහිපයක ගොවින් පොහොර ඉල්ලා විරෝධතාවල නිරතවුණා.\nමහ කන්නය ආරම්භ වී මාස එකහමාරක කාලයක් ඉක්මවා ගොස් තිබුණ ද තවමත් පොහොර නොලැබීම හේතුවෙන් තම වගා කටයුතු අවිනිශ්චිත තත්වයකට පත්ව ඇති බව සමස්ත ලංකා කෘෂිකර්ම උපදේශකවරුන්ගේ වෘත්තිය සම්මේලනයේ සභාපති ඒ.එන්. උදයසිරි ප්‍රකාශ කළා.\nමේ අතර ලිතුවේනියාවේ සිට මෙරටට අනයනය කරන ලද කාබනික පොහොර තොගයක් මහ කන්නය සඳහා ගොවීන්ට බෙදාදීමට මින්නේරිය - හිඟුරක්ගොඩ ගොවිජන සේවා මධ්‍යස්ථානය වෙත රැගෙන විත් තිබෙනවා.\nඑමෙන්ම දේශීය ශාඛසාර යොදාගනිමින් දියර පොහොරක් නිෂ්පාදනය කර එය, කහ වගාවට යොදා සාර්ථක  අස්වැන්නක් ලැබූ උපාධිධාරිනියක පිළිබඳ පුවතක් - දඹුල්ල කණ්ඩලම කුඹුක්කදන්වල ප්‍රදේශයෙන් වාර්තාවනවා.",
       "URL": "https://www.hirunews.lk/286528/ගොවීන්-අදත්-විරෝධතාවයේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1595"
}