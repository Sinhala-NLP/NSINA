{
       "Source": "hirunews",
       "Timestamp": "Monday, 04 March 2019 - 13:19",
       "Headline": "2019 වසරේ අයවැය යෝජනා හෙට පාර්ලිමේන්තුවට",
       "News Content": "2019 වසරට අදාල අයවැය යෝජනා හෙට (05) මුදල් අමාත්‍යවරයා විසින් පාර්ලිමේන්තුවට ඉදිරිපත් කිරීමට නියමිතයි.\nමේ වනවිටත් අයවැය සම්බන්ධයෙන් දේශපාලනඥයන් මෙන්ම විද්වතුන් විවිධ අදහස් පළ කරනවා.\nබොහෝ සංවාදයන්ට හේතුවී ඇත්තේ රට තුළ පවතින ආර්ථික වටපිටාව සහ මෙම වර්ෂය මැතිවරණ වසරක් ලෙස හඳුන්වා තිබීමයි.\nහෙට ඉදිරිපත්වන අයවැය කෙසේ විය යුතුදැයි හිරු ප්‍රවෘත්ති අංශය විද්වතුන්ගෙන් විමසීමක් කළා.\nකොළඹ විශ්වවිද්‍යාලයේ ව්‍යාපාරික ආර්ථික විද්‍යා අංශයේ මහාචාර්ය එච්.බී. කරුණාරත්න සඳහන් කළේ දේශපාලන වටපිටාවට වඩා තිරසාර සංවර්ධනයක් ඉලක්ක කරගත් අයවැයක් කාලීන අවශ්‍යතාව බවයි.\nරටේ ආර්ථික තත්ත්වය පිළිබඳ විශ්ලේෂනයන් ඉදිරිපත් කරන ශ්‍රී ලංකා මහබැංකුවේ හිටපු නියෝජ්‍ය අධිපති ඩබ්ලිව්.ඒ. විජේවර්ධනගෙන්ද අප අයවැයේ විද්වත් අපේක්ෂාවන් පිළිබඳ විමසීමක් කළා.\nඔහු කියා සිටියේ මැතිවරණ වර්ෂයක් වීම හේතුවෙන් ආදායම් වැඩි කරගැනීම වැනි මූල්‍ය විනයට හේතුවන කරුණු මෙවර අයවැයෙන් ගිලිහී යනු ඇත්දැයි සැක සහිත බවයි.\nමේ අතර කම්කරු හා වෘත්තිය සමිති කැබිනට් නොවන අමාත්‍ය රවීන්ද්‍ර සමරවීර කොළඹ අද (04) පැවති උත්සවයකදී අයවැයෙන් රාජ්‍ය සේවක වැටුප් වැඩිවීමක් සම්බන්ධයෙන් ඉඟි පළ කළා.\nකෙසේ වෙතත් පාර්ලිමේන්තු මන්ත්‍රී ආචාර්ය බන්දුල ගුණවර්ධන කොළඹ අද (04) පැවති මාධ්‍ය හමුවකදී කියා සිටියේ කැමති වුවත්, අකමැති වුවත් ආණ්ඩුවට මූල්‍ය අරමුදලේ කොන්දේසි මත අයවැය ඉදිරිපත් කිරීමට සිදුවනු ඇති බවයි.\nපසුගිය පෙබරවාරි 5 වනදා අයවැය විසර්ජන පනත් කෙටුම්පතට අමාත්‍ය මණ්ඩල අනුමැතිය හිමිවූ අතර, එදිනම එය පාර්ලිමේන්තුව හමුවට ඉදිරිපත් කරනු ලැබුවා.\nහෙට පස්වරු 2ට මුදල් අමාත්‍යවරයා අයවැය කථාව පාර්ලිමේන්තුවට ඉදිරිපත් කරන අතර, දෙවන වර ඡන්ද විමසීම ලබන 12 වනදා පැවැත්වෙනවා.\nඊට පසුදින තුන්වන වර කියවීම හෙවත් කාරක සභා අවස්ථාවේ විවාදය ආරම්භ කෙරෙන අතර අවසන් ඡන්ද විමසීම අප්‍රේල් 5 වන සිකුරාදා සිදුකිරීමට නියමිතයි.",
       "URL": "https://www.hirunews.lk/211678/2019-වසරේ-අයවැය-යෝජනා-හෙට-පාර්ලිමේන්තුවට",
       "Category": "Local News",
       "Parent URL": "https://www.hirunews.lk/local-news.php?pageID=3472"
}