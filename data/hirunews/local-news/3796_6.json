{
       "Source": "hirunews",
       "Timestamp": "Thursday, 16 August 2018 - 14:55",
       "Headline": "බලංගොඩ දරුවා ගැන තවමත් තොරතුරක් නැහැ",
       "News Content": "බලංගොඩ - සමනලවත්ත ප්‍රදේශයේ පදිංචි සහන් ධර්මසිරි නමැති දස හැවිරිදි දරුවා අතුරුදන්වී මසකට ආසන්න කාලයක් ගතවී ඇති නමුත්, ඔහු පිළිබද කිසිදු තොරතුරක් මේ දක්වා වාර්තා වී නැහැ.\nපොලීසිය පවසන්නේ දරුවා ජීවතුන් අතර, සිටින්නේ ද නැද්ද යන්න පිළිබදව නිශ්චිතව ප්‍රකාශ කළ නොහැකි බවයි. කෙසේ වෙතත්, දරුවා සොයා පොලීසිය තවදුරටත් විමර්ශන සිදුකරමින් සිටිනවා.\nබලංගොඩ - සමනලවත්ත විදුහලේ පස්වන ශ්‍රේණියේ ඉගෙනුම ලබමින් සිටි මෙම දරුවා අතුරුදන් වූයේ පසුගිය ජූලි මස 20 වනදායි.\nපාසල නිම වී යළි නිවසට පැමිණ දර කැඞීමට ගොස් සිටි සිය පියා සෙවීම සදහා ඔහු අසල වනයට ගොස් තිබූ නමුත් පසුව පොලීසිය සහ යුද හමුදාව එක්ව මෙහෙයුමක් ආරම්භ කළේ , ඔහු යළි නිවසට නොපැමිණීම හේතුවෙන්.\nශ්‍රී පාද රක්ෂිතය ආසන්නයේ හුදකලාව පිහිටි සමනලවත්ත ගම්මානයේ ජීවත් වන පවුල් සංඛ්‍යාව 50 ක් පමණ වනවා.\nමේ වනවිට සැක කටයුතු පුද්ගලයින් 30 දෙනෙකුගෙන් පමණ පොලීසිය ප්‍රකාශ සටහන් කරගෙන ඇති අතර, දරුවා සිටින බවට ලද තොරතුරුවලට අනුව පොලීසිය විවිධ ප්‍රදේශවලට ගොස් විමර්ශන සිදුකළ ද ඔහු සම්බන්ධයෙන් මෙතෙක් තොරතුරක් නොලැබුණු බවයි බලංගොඩ පොලීසියේ උසස් නිලධාරියෙකු කියා සිටියේ.\nඅතුරුදන් වු මෙම දරුවා මෙතෙක් හමු නොවීම හේතුවෙන් මෙම ගම්මානයේ ජනතාවට බියෙන් ජීවත් වීමට සිදුවන බවයි දරුවාගේ ඥාතියෙකු හිරු ප්‍රවෘත්ති අංශයට කියා සිටියේ.\nඑමෙන්ම අතුරුදන් දරුවා ගැන කිසියම් වූ තොරතුරක් දන්නේනම් ලඟම ඇති පොලිස් ස්ථානයට දන්වන ලෙස ඔවුන් මහජනතාවගෙන් ඉල්ලීමක් කර සිටිනවා.\nඑම සිසුවා පාසලේදී අවසන් වරට සිය පන්තිකාමරය තුලදී නර්තනයක් ඉදිරිපත් කළ ආකාරය දැක්වෙන වීඩියෝවක් පහතින්.",
       "URL": "https://www.hirunews.lk/197679/බලංගොඩ-දරුවා-ගැන-තවමත්-තොරතුරක්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=3796"
}