{
       "Source": "hirunews",
       "Timestamp": "Friday, 20 October 2017 - 16:46",
       "Headline": "දික්වැල්ලේ දී සුනඛයෙකු සපාකෑ ප්‍රංශ ළමයෙකු සිය රටදී මියයයි",
       "News Content": "ශ්‍රී ලංකාවේ සංචාරයක නිරත වන අතරතුර අයාලේ යන සුනඛයෙකු සපා කෑ ප්‍රංශ ජාතික ළමයෙකු සිය රටට ගිය පසු ජීවිතක්ෂයට පත්වීමේ පුවතක් විදෙස් මාධ්‍ය වාර්තා කළා.\nදස හැවිරිදි මෙම ප්‍රංශ ජාතික ළමයා සිය දෙමාපියන් සමඟ පසුගිය අගෝස්තු මාසයේ මෙරට සංචාරයක නිරත වී ඇති අතර, සුනඛයෙකුගේ සපා කෑමට ලක්ව ඇත්තේ දික්වැල්ල වෙරළ තීරයේදීයි.\nඑම සිද්ධිය පිළිබඳ ඔහුගේ දෙමාපියන් වැඩි සැලකිල්ලක් නොදක්වා ඇති අතර, එම ළමයාට මේ මස මුලදී ජලභීතිකා රෝග ලක්ෂණ ඇති වී තිබෙනවා.\nතත්වය බරපතල වීමෙන් අනතුරුව පසුගිය 16 වනදා එම ප්‍රංශ ජාතික ළමයා ජීවිතක්ෂයට පත්වූ බව ප්‍රංශයේ පාස්චර් ආයතනය සඳහන් කළා.\nමෙම ළමයාට ජලභීතිකා රෝග ලක්ෂණ පහළ වීමත් සමඟ ඔහුගේ දෙමාපියන් මෙන්ම සමීපතම පුද්ගලයන් 60 දෙනෙකුට පමණ එන්නත් ලබාදීම සිදුකර තිබෙනවා.\n1924 න් පසු ප්‍රංශයේ නාගරික ප්‍රදේශවල කිසිවෙකු සුනඛයන්  සපාකෑමෙන් ජලභීතිකා රෝගයට ගොදුරු වී නැහැ.\nඑහෙත් විදෙස් සංචාරයන්හිදී ප්‍රංශ ජාතිකයන් 23 දෙනෙකුට පසුගිය කාලය තුළ රෝගය ආසාදනය වී ඇති බව සඳහන්.\nඅතිශය මාරාන්තික ජල භීතිකා රෝගය එන්නත්කරණය මගින් සියයට සියයක්ම වළක්වාලිය හැකි රෝගයක්.\nජලභීතිකා රෝගය වළක්වා ගැනීම සඳහා ගත යුතු පියවර සම්බන්ධයෙන් හිරු ප්‍රවෘත්ති අංශය කොළඹ මහනගර සභාවේ ප්‍රධාන පශු වෛද්‍ය නිලධාරි විපුල ධර්මවර්ධනගෙන් විමසීමක් කළා.\nඑහිදී ඔහු කියා සිටියේ මීට වසර 10 කට පෙර ජල භීතිකා මරණ සියයක් වාර්තා වුව ද මේ වනවිට එය 35 ත් 45 ත් අතර අගයක පවතින බවයි.\nසැකකටයුතු සුනඛයෙකු සපාකෑමෙන් අනතුරුව ගත යුතු පියවර සම්බන්ධයෙන් අදහස් දක්වමින් වෛද්‍ය විපුල ධර්මවර්ධන කියා සිටියේ පිරිසිදු ජලයෙන් එම තුවාලය සෝදා වහාම රජයේ රෝහලකට ප්‍රතිකාර සඳහා යොමුවන ලෙසයි.",
       "URL": "https://www.hirunews.lk/173986/දික්වැල්ලේ-දී-සුනඛයෙකු-සපාකෑ-ප්‍රංශ-ළමයෙකු-සිය-රටදී-මියයයි",
       "Category": "Local News",
       "Parent URL": "https://www.hirunews.lk/local-news.php?pageID=4262"
}