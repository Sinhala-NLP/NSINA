{
       "Source": "hirunews",
       "Timestamp": "Monday, 16 January 2023 - 10:12",
       "Headline": "මුහුදු පතුළේ භූ කම්පනයක්",
       "News Content": "අද (16) උදෑසන බටහිර ඉන්දුනීසියාවේ ආචේ පළාතට ආසන්න මුහුදු පතුලේ භූ කම්පනයක් සිදු වූ බවට විදෙස් මාධ්‍ය තොරතුරු වාර්තා කරනවා.\nරිච්ටර් මාපක 6.2 ක ප්‍රබලත්වයෙන් යුත් මෙම භූමිකම්පාව හේතුවෙන් කිසිදු බරපතල හානියක් හෝ ජීවිත හානි පිළිබඳ වාර්තා වී නොමැති බවයි විෂින්ටන් පෝස්ට් පවසන්නේ.\nබටහිර ඉන්දුනීසියාවේ ආචේ පළාතේ වෙරළබඩ දිස්ත්‍රික්කයක් වන සිංකිල් සිට කිලෝමීටර් 40 ක් (සැතපුම් 25 ක්) ගිනිකොන දෙසින් හා කිලෝමීටර් 37ක් (සැතපුම් 23 ක්) ගැඹුරින් එම භූ කම්පනය සිදුව ඇතැයි එක්සත් ජනපද භූ විද්‍යා සමීක්ෂණ ආයතනය පවසයි.\nඅදාල භූ කම්පනය හේතුවෙන් ඉන්දුනීසියාවේ කාලගුණ විද්‍යා ආයතනය හෝ දේශගුණ විද්‍යා සහ භූ භෞතික විද්‍යා ඒජන්සිය විසින් සුනාමි අනතුරු ඇඟවීමක් නිකුත් කර නොමැති බවත් වොෂින්ටන් පෝස්ට් වැඩිදුරටත් පෙන්වා දෙනවා.",
       "URL": "https://www.hirunews.lk/325156/මුහුදු-පතුළේ-භූ-කම්පනයක්",
       "Category": "Local News",
       "Parent URL": "https://www.hirunews.lk/local-news.php?pageID=599"
}