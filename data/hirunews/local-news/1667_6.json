{
       "Source": "hirunews",
       "Timestamp": "Sunday, 26 September 2021 - 19:37",
       "Headline": "එන්නත්කරණය අනිවාර්ය වෙන ලකුණු (වීඩියෝ)",
       "News Content": "කොරෝනා මර්දන එන්නත් ලබා ගැනීම අනිවාර්ය කිරීම සම්බන්ධයෙන් නීති ගෙන ඒමේ අවශ්‍යතාවක් පැන නැගුනහොත් ඒ පිළිබඳව පුළුල් ලෙස සාකච්ඡාකරන බව සෞඛ්‍ය අමාත්‍ය කෙහෙළිය රඹුක්වැල්ල පවසනවා.\nමහනුවර ජාතික රෝහලේ ස්ථාපනය කෙරුණු නව කොරෝනා අධි ප්‍රතිකාර ඒකකය සෞඛ්‍ය අමාත්‍ය කෙහෙළිය රඹුක්වැල්ලගේ ප්‍රධානත්වයෙන් අද විවෘත කෙරුණා.\nඑහිදී මාධ්‍ය වෙත අදහස් දක්වමින් අමාත්‍යවරයා කියා සිටියේ කොරෝනා එන්නත් ලබාගත් බවට වන විද්‍යුත් කාඩ්පත නිකුත් කිරීම කෙරෙහිද ඉදිරියේදී සලකා බලන බවයි.\nඅද දිනයේ මේ දක්වා කොරෝනා ආසාදිතයින් 747 දෙනෙකු වාර්තා වී තිබෙනවා.\nඒ සමඟ මෙරට සමස්ත ආසාදිතයින් සංඛ්‍යාව පන්ලක්ෂ 13,278 ක් දක්වා ඉහළ ගියා.\nමේ අතර, හෙට දිනයේ පෙරවරු හතේ සිට පැය 05 ක් සේවයෙන් ඉවත් වන බව සෞඛ්‍ය වෘත්තිය සමිති එකමුතුව පවසනවා.\nකෙසේ වෙතත්, රාජ්‍ය සේවා එක්සත් හෙද සංගමයේ සභාපති පූජ්‍ය මුරුත්තෙට්ටුවේ ආනන්ද හිමියන් කියා සිටියේ තම සංගමයේ සාමාජිකයින් ඊට සහයෝගය පළ නොකරන බවයි.\nඊයේ සිදුවූ කොරෝනා මරණ 71 ක් සෞඛ්‍ය සේවා අධ්‍යක්ෂ ජනරාල්වරයා අද තහවුරු කළා.\nවාර්තා වූ මරණ අතරින් 56 ක්ම අවුරුදු 60 ඉක්මවූවන්.\nඊට අමතර අවුරුදු 30ත් - 59ත් අතර පුද්ගලයින් 14 දෙනෙකු සහ අවුරුදු 30ට අඩු එක් අයෙකුද ජීවිතක්ෂයට පත්ව තිබෙනවා.\nනව කොරෝනා මරණ 71 ත් සමඟ මෙරට සමස්ත කොරෝනා මරණ සංඛ්‍යාව දැක්වෙන්නේ 12,680 ක් ලෙසයි.",
       "URL": "https://www.hirunews.lk/283305/එන්නත්කරණය-අනිවාර්ය-වෙන-ලකුණු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1667"
}