{
       "Source": "hirunews",
       "Timestamp": "Saturday, 16 October 2021 - 13:13",
       "Headline": "21 වැනිදා සිට ඉගැන්වීමට බහුතර ගුරුවරුන් සූදානමින් - ඇමති බන්දුල (වීඩියෝ)",
       "News Content": "ලබන 21 වැනිදා පාසල් විවෘත කිරීමත් සමඟ වෘත්තීය ක්‍රියාමාර්ග වලින් ඉවත් වී ඉගැන්වීම් කටයුතු සිදුකිරීමට බහුතර ගුරුවරුන් පිරිසක් සූදානමින් පසුවන බව අමාත්‍ය ආචාර්ය බන්දුල ගුණවර්ධන පවසනවා.\nඅමාත්‍යවරයා මේ බව ප්‍රකාශ කළේ කොළඹ, හෝමාගම, පාදුක්ක ප්‍රදේශවල පාසල් විවෘත කිරීමට පෙර සිදුකරන පාසල් පිරිසිදු කිරීමේ ශ්‍රමදාන වැඩසටහන් නිරීක්ෂණයට අද (16) එක් වූ අවස්ථාවේ දී මාධ්‍ය වෙත අදහස් දක්වමින්.\nපාසල් විවෘත කිරීමට සමගාමීව පාසල් පිරිසිදු කිරීමේ මෙම ශ්‍රමදාන වැඩසටහන් දිවයින පුරා පාසල් රැසක අද ක්‍රියාත්මක වන අතර ඒ සඳහා ගුරුවරුන්, දෙමව්පියන්, සිසුන් සහ ආදි ශිෂ්‍යයන් ඇතුලු කණ්ඩායම් එක්ව සිටිනවා.\nමේ අතර පාසල් විවෘත කිරීමේ සූදානම පිළිබඳව අමාත්‍ය එස්.එම් චන්ද්‍රසේන සහ ගුරුවෘත්තීය සමිති අතර සාකච්ඡාවක් අනුරාධපුර ප්‍රදේශයේදී අද (16) පැවැත්වුණා.",
       "URL": "https://www.hirunews.lk/285164/21-වැනිදා-සිට-ඉගැන්වීමට-බහුතර-ගුරුවරුන්-සූදානමින්-ඇමති-බන්දුල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1624"
}