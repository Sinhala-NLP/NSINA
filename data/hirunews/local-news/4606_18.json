{
       "Source": "hirunews",
       "Timestamp": "Sunday, 19 March 2017 - 8:29",
       "Headline": "අභ්‍යන්තර ප්‍රශ්නවලට විදේශීය අතපෙවීම් එපා - ජවිපෙ",
       "News Content": "පසුගිය යුද සමයේදී මෙරට මානව හිමිකම් කඩවීමක් සිදුවී ඇත්නම් ඒ සදහා පරීක්ෂණ අරඹා මෙරට අධිකරණ ක්‍රියාවලියකින් පමණක් දඩුවම් කළ යුතු බව ජනතා විමුක්ති පෙරමුණ පවසනවා.\nඑහි ප්‍රධාන ලේකම් ටිල්වින් සිල්වා මේ බව කියා සිටියේ වව්නියාව ප්‍රදේශයේ ඊයේ පැවති ජනහමුවකට සහභාගි වීමෙන් අනතුරුව මාධ්‍ය වෙත අදහස් දක්වමින්.\n‘‘මේ ආණ්ඩුව තුළ ඒකමිතියක් නෑ. මේ ආණ්ඩුවේ දකුණු අත කරන දේ වම් අත දන්නේ නෑ, වම් අත කරන දේ දකුණු අත දන්නේ නෑ. අපේ ස්ථාවරය ඉතා පැහැදිලියි දැන් මේ අපේ රටට නැති ප්‍රශ්නයක් ගෙනත් දාගෙන තියෙන්නේ, ඒ ප්‍රශ්නය ගෙනත් දාගත්තේ පහුගිය මහින්ද මහත්තයාගේ ආණ්ඩුව. ඒවා නොසලකා හිටීම නිසා, ජාත්‍යන්තර ප්‍රජාවන්ට විශේෂයෙන්ම ගත්තොත් ඇමරිකා එක්සත් ජනපදයට පුළුවන් වුණා, මානව හිමිකම් ප්‍රශ්න පාවිච්චි කරලා ලංකාවට එරෙහිව යෝජනා සම්මත කර ගන්න. ඒ නිසා ලංකාවට එරෙහිව මේ යෝජනාව සම්මත වුණේ මහින්ද රාජපක්ෂ මහත්තයා ඉන්න කාලේ එයාට මේක පරද්ද ගන්න බැරි වුණා. ඒ යෝජනාව මත ඉඳන් තමයි දැන් ඒ ගොල්ලෝ අපිට බලපෑම් කරන්නේ. ඒ යෝජනාව තුළ තමයි තියෙන්නේ ලංකාවේ යුද අපරාධ සම්බන්ධ පරීක්ෂණයක් කරද්දී, විදේශ විනිශ්චයකරුවන් ගැනීම කළ යුතුයි කියලා නිර්දේශයක් තියෙන්නේ. අපි ඉතා පැහැදිලිව කියන දේ තමයි ලංකාවේ මානව හිමිකම් කඩවී තිබෙනවා නම් ඒ සම්බන්ධව පරීක්ෂණ කළ යුතුව තිබෙනවා. ඒවට ඉඩ දෙන්න හොඳ නෑ ඒවට දඬුවම් කළ යුතුව තිබෙනවා. හැබැයි ඒක කළ යුතුව තියෙන්නේ අපේ රටේ අධිකරණයකින් මිසක්, විදේශ රටවලින් නෙවෙයි. මොකද විදේශ රටවල්වලට කිසිම අයිතියක් නෑ අපේ රටේ ප්‍රශ්නවලට ඇඟිලි ගහන්න. ලංකාවේ අභ්‍යන්තර ප්‍රශ්නවලට විදේශ බලවේගයන්ට අතපොවන්න ඉඩකඩ සලසන එක වැරදියි කියලයි අපි හිතන්නේ. ’’",
       "URL": "https://www.hirunews.lk/157203/අභ්‍යන්තර-ප්‍රශ්නවලට-විදේශීය-අතපෙවීම්-එපා-ජවිපෙ",
       "Category": "Local News",
       "Parent URL": "https://www.hirunews.lk/local-news.php?pageID=4606"
}