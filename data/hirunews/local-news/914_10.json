{
       "Source": "hirunews",
       "Timestamp": "Thursday, 25 August 2022 - 17:37",
       "Headline": "තවත් කොරෝනා මරණ 6ක්",
       "News Content": "ශ්‍රී ලංකාවෙන් තවත් කොරෝනා මරණ 6ක් වාර්තාවී තිබෙනවා.\nඒ අනුව මෙරට සමස්ත මරණ සංඛ්‍යාව දැක්වෙන්නේ 16674ක් ලෙසටයි. මියගොස් ඇත්තේ පිරිමි පුද්ගලයන් 4 දෙනෙක් සහ කාන්තාවන් දෙදෙනෙක්.\nඅවුරුදු 30ත් 59ත් අතර වයස් කාණ්ඩයේ පිරිමි පුද්ගලයෙක් මෙම මරණ අතර වනවා. අවුරුදු 60 සහ ඊට වැඩි වයස් කාණ්ඩයේ පිරිමි පුද්ගලයන් 3ක් සහ කාන්තාවන් දෙදෙනෙක් ද මෙම මරණවලට අයත්.\nමේ අතර නිසි එන්නත්කරණය හා යහපත් සෞඛ්‍යය පුරුදු පවත්වාගෙන යාම නිසා අප රටේ පසුගිය කාලය තුල කොවිඩ් 19 වසංගතය පැතිරීම පාලනය කර ගැනීමට හැකිවූ බව සෞඛ්‍ය අංශ පෙන්වා දෙනවා.\nනමුත් ගෝලීය වශයෙන් වසංගතය ව්‍යෘප්තිය වැඩිවීමත් නව ප්‍රභේද ඇති වීමත් සමග නැවත රට තුල කොවිඩ් 19 වසංගතය උත්සන්න වීමේ අවධානමක් පවතින බවයි ඔවුන් පෙන්වා දෙන්නේ.\nවිශේෂඥයින් පවසන පරිදි ඔමික්‍රෝන් ප්‍රභේදයේ අනු ප්‍රභේද වඩාත් ක්‍රියාකාරී වන නිසා ඉක්මනින් සමාජය තුල වසංගතය පැතිර යාමේ හැකියාවක් පවතිනවා.\nසෞඛ්‍ය අමාත්‍යාංශයේ වසංගත රෝග විද්‍යාංශයේ ප්‍රධාන වසංගත රෝග විද්‍යාඥ විශේෂඥ වෛද්‍ය සමිත ගිණිගේ මහතා මේ තොරතුරු සඳහන් කළේ අද ( 25 ) රජයේ ප්‍රවෘත්ති දෙපාර්තමේන්තුවේ කොවිඩ් 19, ඩෙංගු අවදානම සහ වඳුරු උණ (Monkey Pox) පිළිබඳව මහජනතාව දැනුවත් කිරීමේ මාධ්‍ය සාකච්ඡාවට එක්වෙමින්.\nකොවිඩ් රෝගීන් වාර්තා වීම වැඩිවන සෑම අවස්ථාවකම ඊට සාපේක්‍ෂව කොවිඩ් මරණ වැඩි වීමද දැකගත හැකියි.\nමෙම තත්ත්වය පාලනය කිරීමට සමාජය තුල රෝගය පැතිරීම වළක්වා ගත යුතු වන අතර කොවිඩ් රෝගය සමාජගත වීම වැළැක්වීම ජනතාව අනුගමනය කළයුතු ක්‍රමවේද දෙකක් පිළිබඳව ද වෛද්‍යවරයා ජනතාව දැනුවත් කළා.\nකෙටි කාලීන ක්‍රමවේදයක් වුවද යහපත් සෞඛ්‍ය පුරුදු පවත්වා ගැනීම එහි පළමුවැන්නයි.දෑත් සබන් ගා සේදීම, විෂබීජ නාශක දියර ගල්වා දෑත් නිතර පිරිසිදු කිරීම, ජනතාව රැස්වන ස්ථාන වල අනවශ්‍ය ලෙස රැඳී නොසිටීම, ජනතාව ගැවසෙන ස්ථාන වලදී මුඛ ආවරණ පැළඳීම, සැක කටයුතු රෝග ලක්ෂණ තමන් තුල තිබේ නම් සමාජයෙන් දුරස්ව සිට ප්‍රතිකාර ගැනීම ආදී යහපත් සෞඛ්‍යය පුරුදු නැවතත් අනුගමනය කරන ලෙසටයි වෛද්‍ය සමිත ගිණිගේ මහතා අවවාද කළේ.\nපාසල් හා ආයතන නැවත ආරම්භ කිරීම නිසා එම ආයතන වල යහපත් සෞඛ්‍යය පුරුදු පවත්වාගෙන යාමට අවශ්‍යය පහසුකම් සැලසිය යුතු බවයි වෛද්‍යවරයා පැවසුවේ.\nමෙයට අමතරව එන්නත්කරණය සඳහා ජනතාව නැවත යොමු වීමේ අවශ්‍යතාව වෛද්‍යවරයා පෙන්වා දෙනවා.\nමුල් කාලීනව කොවිඩ් වසංගතය රට තුල පාලනය වීමට එන්නකරණය ඉවහල් වූ නිසා රෝගය නැවත පැතිරීම වළක්වා ගැනීමට තුන්වන මාත්‍රාව හෙවත් පළමු වර්ධක මාත්‍රාව හැකි ඉක්මනින් ලබාගත යුතු බවත් පළමු වර්ධක මාත්‍රාව ලබාගත් පුද්ගලයන් සිව්වන මාත්‍රාව හෙවත් දෙවන වර්ධක මාත්‍රාව සෞඛ්‍ය අමාත්‍යංශයේ නිර්දේශ පරිදි ගත යුතු බවත් අවධාරණය කරනු ලැබුවා.\nලෝකයේ බොහෝ රටවල ජනතාව ඔමික්‍රෝන් ප්‍රභේදයට ගොදුරු වනවිට ලංකාව තුල බොහෝ දුරකට පාලනය කරගත හැකි වූයේ බහුතර පිරිසක් ප්‍රාථමික එන්නත්කරණයට ලක්ව සිටීම නිසා බව වෛද්‍ය ගිණිගේ මහතා පෙන්වා දෙනවා.\nමේ නිසා ඉදිරියේදී කොවිඩ් රෝගය පැතිරීම වැළැක්වීම අවමකර ගැනීමට නම් මෙතෙක් එන්නත් නොගත් පිරිස සෞඛ්‍ය අමාත්‍යාංශයේ උපදෙස් පරිදි කඩිනමින් එන්නත ගත යුතු බවයි වෛද්‍වරයා අවධාරණය කළේ.\nමේ අතර මෙම වසර ආරම්භයේ සිටම රට තුල ඩෙංගු රෝගීන් වාර්තා වීමේ වර්ධනයක් වූ බව මාධ්‍ය සාකච්ඡාවට එක් වූ විශේෂඥ ප්‍රජා වෛද්‍ය නිමල්කා පන්නිලහෙට්ටි මහත්මිය සඳහන් කළා.\nජුලි මාසය වන විට ඩෙංගු රෝගීන් වාර්තා වීම වඩාත් උත්සන්න වුවත් අගෝස්තු මාසය වන විට එය යම්තාක් දුරකට පාලනය කරගත හැකි වී ඇති අතර ඉදිරි මාස 04 ඇතුලත කාලය තුල ඩෙංගු රෝගය පැතිරීම වැළැක්වීමට ජානතාව දැනුවත් කිරීමේ වැඩසටහන් දියත් කිරීමට සෞඛ්‍ය අමාත්‍යංශය සුදානම්ව සිටින බව වෛද්‍යවරිය ප්‍රකාශ කළා.\nඊසාන දිග මෝසම් වර්ෂාව සමඟ උතුරු නැගෙනහිර පළාත තුල ඩෙංගු රෝගය පැතිරීමේ අවදානමක් පවතිනවා.\nකීට විද්‍යා කටයුතු සහ නිවාස පරීක්‍ෂා කිරීමේ කටයුතු යම් තරමකට පසුගිය දිනවල සිමා වුවත් මසකට වරක් විශේෂ ඩෙංගු මර්ධන වැඩසටහනක් දියත් කිරීමට පරිසර පොලිසිය හා ත්‍රිවිධ හමුදාව එක්ව ක්‍රියා කරනවා.\nමදුරුවන් බෝවන ස්ථාන හඳුනාගෙන ඒවා විනාශ කිරීම මෙන් හා විකර්ශන ද්‍රව්‍ය ගැල්වීමෙන් ඩෙංගු රෝගය පැතිර යාමේ අවධානමෙන් ගැලවිය හැකිබව වෛද්‍යවරිය අවධාරණය කළා.\nපුද්ගලයකුට උණ රෝගය වැළඳී දිනකට පසු වෛද්‍ය ප්‍රතිකාර ලබා ගත යුතු වන අතර එතෙක් පැරසිටමෝල් පමණක් නියමිත මාත්‍රාවට දිනකට 4 වතාවක් ලබා ගත යුතුයි.\nඅනෙකුත් ඖශධ වෛද්‍ය උපදෙස් මත පමණක් ගත යුතු අතර ඩෙංගු රෝගියකු වෙනත් වේදනා නාශක ගැනීමෙන් රෝගය උත්සන්න විය හැකි බවයි වෛද්‍යවරිය පැවසුවේ.\nගර්භනී මාතාවන්,කුඩා දරුවන් හා වෙනත් නිදන්ගත රෝග සහිත පුද්ගලයන් දිනක් ඇතුලත වෛද්‍ය ප්‍රතිකාර ගත යුතු අතර ගර්භනී මාතාවකට ඩෙංගු රෝගය වැළඳී ඇත්නම් රෝහල් ගතව ප්‍රතිකාර ගැනීම සුදුසු වනවා.\nදැනට හඳුනාගෙන ඇති අවදානම් කළාප තුල සැප්තැම්බර් 01 සිට සැප්තැම්බර් 03 දක්වා දින තුනක විශේෂ වැඩසටහනක් ක්‍රියාත්මක කිරීමට ත්‍රිවිධ හමුදාව හා පොලිසිය එක්ව සුදානම් කර තිබෙනවා.\nතම නිවස හා ආයතන අවට පිරිසිදුව තබා ගැනීම, ඩෙංගු මදුරුවන් බෝවන ස්ථාන ඇත්නම් ඒවා හඳුනාගෙන විනාශ කිරීම තුලින් ඩෙංගු උවදුර අවම කරගත හැකි බවයි විශේෂඥ ප්‍රජා වෛද්‍ය නිමල්කා පන්නිලහෙට්ටි මහත්මිය පැවසුවේ.",
       "URL": "https://www.hirunews.lk/313719/තවත්-කොරෝනා-මරණ-6ක්",
       "Category": "Local News",
       "Parent URL": "https://www.hirunews.lk/local-news.php?pageID=914"
}