{
       "Source": "hirunews",
       "Timestamp": "Thursday, 28 February 2019 - 14:29",
       "Headline": "කෝට්ටේ හිටපු පුරපතිට එරෙහි නඩුව කල් යයි",
       "News Content": "පරිගණක අපරාධ පනත යටතේ වරදක් සිදු කළේ යැයි චෝදනා කරමින් ශ්‍රී ජයවර්ධනපුර කෝට්ටේ මහ නගර සභාවේ හිටපු නගරාධිපති ජනක රණවකට එරෙහිව නීතිපතිවරයා ගොනු කර ඇති නඩුවේ විභාගය මැයි මස 27 වනදා දක්වා කල් දැමීමට කොළඹ මහාධිකරණය අද නියෝග කළා.\nමහාධිකරණ විනිසුරු මංජුල තිලකරත්න හමුවේ මෙම නඩුව කැදවූ අවස්ථාවේදී පැමිණිල්ල වෙනුවෙන් පෙනී සිටින රජයේ නියෝජ්‍ය සොලිසිටර් ජනරාල් දිලීප පීරිස් විදෙස් ගතව ඇති බැවින් නඩු විභාගය වෙනත් දිනයකට කල් දමන ලෙස රජයේ නීතිඥවරයා ඉල්ලා සිටියා.\nඒ අනුවයි මෙම නඩු විභාගය කල් දැමුණේ.\nකෝට්ටේ මහ නගර සභාවේ නගරාධිපතිවරයා ලෙස කටයුතු කළ අවධියේ එහි උප නගරාධිපති ලෙස ක්‍රියා කළ මධුර විතානගේ ගේ නිල කාමරයට අයුතු ලෙස ඇතුළු වී ඔහුගේ පරිගණකයේ තිබූ දත්ත සොරකම් කිරීම තුලින් පරිගණක අපරාධ පනත යටතේ වරදක් සිදුකර ඇතැයි චෝදනා කරමින් නීතිපතිවරයා විසින් ජනක රණවකට එරෙහිව මෙම නඩුව පවරා තිබෙනවා.",
       "URL": "https://www.hirunews.lk/211396/කෝට්ටේ-හිටපු-පුරපතිට-එරෙහි-නඩුව-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=3479"
}