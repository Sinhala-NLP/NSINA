{
       "Source": "hirunews",
       "Timestamp": "Thursday, 11 May 2023 - 8:14",
       "Headline": "අස්ථානගත වූ මුදල් පසුම්බියක් සොයාදුන් පොලිස් සැරයන්වරයෙක්",
       "News Content": "කටුගස්තොට දී සිදු වූ රිය අනතුරකින් මියගිය කහටගස්දිගිලිය ප්‍රදේශයේ පදිංචි පුද්ගලයකුගේ දේහය රැගෙන යාමට පැමිණි ඥාතිවරයකු සතුව තිබුණු රුපියල් 65,000ක මුදලක් සහිත පසුම්බියක් අස්ථානගත වී තිබෙනවා\nමුදල් පසුම්බියේ හිමිකරු ඇතුළු ඥාති පිරිස පසුගිය 07 වැනිදා කටුගස්තොට පොලීසිය වෙත පැමිණ ඇත්තේ එය අනතුර සම්බන්ධව ඇවැසි ලියකියවිලි සකස්කර ගැනීමටයි.\nඑසේ පැමිණි පිරිස රථවාහන අංශයට ගොස් සිටිය දී රථ වාහන අංශයේ රාජකාරියේ නියුතු පොලිස් සැරයන් (47140) ඩී.එම්. විද්‍යාරත්න තම රාජකාරි යතුරුපැදිය සුද්ධ පවිත්‍ර කරමින් සිටිය දී රථහල අසල මුදල් පසුම්බියක් වැටී තිබෙනු දැක තිබෙනවා.\nපසුව සැරයන්වරයා එම මුදුල් පසුම්බිය රැගෙන විවරකර බැලු විට දැක ඇත්තේ කුඩා දරුවකුගේ ඡායාරූපයක් හා රුපියල් පන්දහසේ මුදුල් නෝට්ටු රැසකි.\nපසුව සැරයන්වරයා පොලිස් ස්ථානයේ සිටි නිලධාරීන්ගෙන් හා සේවය කුඩා ගැනීමට පැමිණි සිටි අයවලුන්ගෙන් මුදල් පසුම්බියක් නැති වුණා දැයි විමසා තිබෙනවා.\nඑසේ විමසමින් සිටි සැරයන් වරයා රථවාහන අංශයටද ගොස් එහි සිටි කහටගස්දිගිලියෙන් පැමිණි අයගෙන් ද විමසීමක් කර තිබෙනවා.\nපසුව එම පිරිස අතරේ සිටි අයෙක් තමන් සතුව තිබුණු මුදල් පසුම්බිය නැති වී ඇති බව සැරවරයාට පවසා තිබෙනවා.\nඉන්පසු මුදල් පසුම්බියේ තිබුණු මුදල ගැන විමසු සැරයන්වරයා එම පුද්ගලයා ඉදිරියේ පසුම්බියේ තිබුණු මුදල් සියල්ලගණන් කර එය හිමිකරුට භාරදීමට කටයුතු කර තිබෙන බවයි වාර්තාවන්නේ.\nඑහිදී මුදල් පසුම්බිය හිමි පුද්ගලයාත් ඔහුගේ බිරිය වන පාසල් ගුරුවරයක් ඇතුළු ඥාති පිරිස දෙනෙත්වලට කඳුළු පුරවාගෙන සැරයන්වරයාට සිය ස්තුතිය පළ කරමින් පවසා ඇත්තේ යම්කිසි විදිහකින් මුදල් පසුම්බිය සොයා ගැනීමට නොහැකි වුවානම් මියගිය අයගේ දේහය ගමට රැගෙන යාමට නොහැකි වනු ඇති බවයි.\nසැරයන්වරයා විසින් කළ මේ සද්ක්‍රියාව පිළිබඳව පොලිස් ස්ථානාධිපති ප්‍ර.පො.ප.ආර්.සී. රාජපක්ෂ ඇතුළු පොලිස් ස්ථානයේ සියලුම නිධාරීන් සිය ස්තුතිය පළ කර තිබෙනවා.",
       "URL": "https://www.hirunews.lk/334851/අස්ථානගත-වූ-මුදල්-පසුම්බියක්-සොයාදුන්-පොලිස්-සැරයන්වරයෙක්",
       "Category": "Local News",
       "Parent URL": "https://www.hirunews.lk/local-news.php?pageID=352"
}