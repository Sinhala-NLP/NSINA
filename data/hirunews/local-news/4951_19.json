{
       "Source": "hirunews",
       "Timestamp": "Sunday, 24 July 2016 - 18:13",
       "Headline": "ඒකාබද්ධ පාදයාත්‍රාවෙන් කොමියුනිස්ට් පක්ෂය දෙකට බෙදේ ?",
       "News Content": "ඒකාබද්ධ විපක්ෂය මහනුවරින් ආරම්භ කිරීමට සූදානම් වන පාද යාත්‍රාවට සහයදීම සම්බන්ධයෙන් ශ්‍රී ලංකාවේ කොමියුනිස්ට් පක්ෂය තුළ මත ගැටුමක් නිර්මාණය වී තිබෙනවා.\nබොරැල්ල - කොටා පාරේ පිහිටි කොමියුනිස්ට් පක්ෂ මූලස්ථානයේ එහි දේශපාලන මණ්ඩලය පසුගිය දා රැස්වී මේ සම්බන්ධයෙන් උණුසුම් ලෙස අදහස් හුවමාරු කරගෙන ඇති බවයි දේශපාලන ආරංචි මාර්ග සදහන් කළේ.\nඑහිදී පක්ෂයේ සභාපතිවරයා ඇතුළු තවත් නියෝජිතයන් කිහිප දෙනෙකුගේ මතය වී ඇත්තේ මෙම පාද යාත්‍රාවට සම්බන්ධ විය යුතුය යන්නයි.\nඑහෙත් තවත් කණ්ඩායමක් ඒකාබද්ධ විපක්ෂයේ පාද යාත්‍රාවට සහභාගි නොවිය යුතු බවට ප්‍රකාශ කර තිබෙනවා.\nමේ සම්බන්ධයෙන් හිරු ප්‍රවෘත්ති අංශය කළ විමසීමකදී ශ්‍රී ලංකාවේ කොමියුනිස්ට් පක්ෂයේ සභාපති රාජා කොල්ලූරේ කියා සිටියේ පක්ෂයක් ලෙස ඒකාබද්ධ විපක්ෂයේ පාද යාත්‍රාවට සහභාගිවීමට තීරණය කර ඇති බවයි.\nකෙසේ වෙතත් පක්ෂයේ ප්‍රධාන ලේකම්, හිටපු අමාත්‍ය ඩිව් ගුණසේකර ප්‍රකාශ කළේ තවමත් පාද යාත්‍රාවට සහභාගි වනවාද නැද්ද යන්න සම්බන්ධයෙන් අවසන් තීරණයක් ගෙන නොමැති බවයි.",
       "URL": "https://www.hirunews.lk/138875/ඒකාබද්ධ-පාදයාත්‍රාවෙන්-කොමියුනිස්ට්-පක්ෂය-දෙකට-බෙදේ",
       "Category": "Local News",
       "Parent URL": "https://www.hirunews.lk/local-news.php?pageID=4951"
}