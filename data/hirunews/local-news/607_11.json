{
       "Source": "hirunews",
       "Timestamp": "Thursday, 12 January 2023 - 13:26",
       "Headline": "සමෘද්ධි නිලධාරින්ගෙන් 40%ක් නුසුදුස්සන් බව හෙළිවෙයි",
       "News Content": "සමෘද්ධි ලාභීන්ගෙන් 40%කට ආසන්න ප්‍රමාණයක් නුසුදුසු පුද්ගලයන් බව ලෝක බැංකු සමීක්ෂණයකින් හෙළිව ඇතැයි සුබසාධක ප්‍රතිලාභ මණ්ඩලයේ සභාපති ජී.විජේරත්න ප්‍රකාශ කළා.\nරජයේ මුදල් පිළිබඳ කාරක සභාව හමුවේ අදහස් දක්වමින් ඔහු කියා සිටියේ එලෙස නුසුදුසු පුද්ගලයින්ට සමෘද්ධි දීමනාව ලබා දී ඉන් යම් ප්‍රතිශතයක් ලබා ගන්නා ඇතැම් දූෂිත නිලධාරින් ද සිටින බවයි.\nඒ අනුව, විනිවිදභාවයකින් යුතුව සුබසාධක ප්‍රතිලාභ ගෙවීමේ කටයුතු සිදුකිරීම සඳහා නිවැරදි දත්ත සහිත ලේඛනයක් සකස් කිරීම අත්‍යාවශ්‍ය බවයි කාරක සභාවේ දී වැඩිදුරටත් අවධාරණය වී ඇත්තේ.\nප්‍රතිලාභ ගෙවීමේ දී ජාතික හැඳනුම්පත අනිවාර්ය කළ යුතු බවට ද මුදල් පිළිබඳ කාරක සභාව නිර්දේශ කර තිබෙනවා.\nඑමෙන්ම, නිලධාරින්ගේ වෘත්තීය ක්‍රියාමාර්ග හේතුවෙන් සමෘද්ධි සුබසාධක ප්‍රතිලාභීන්ගේ විනිවිදභාවයකින් යුතු නාම ලේඛණයක් තවමත් සකස් කිරීමට නොහැකි වී ඇති බව රජයේ මුදල් පිළිබඳ කාරක සභාවේ දී අනාවරණ වුණා.\nසමෘද්ධි ඇතුළු සුබසාධක ප්‍රතිලාභ ගෙවීමේ දී දූෂණවලින් තොරව විනිවිදභාවයකින් යුතුව එම කටයුතු සිදුකිරීම ජාත්‍යන්තර මූල්‍ය අරමුදලේ යෝජනාවක් අනුව සිදුවන බවත් එහි වගකීම සුබසාධක ප්‍රතිලාභ මණ්ඩලයට පැවරෙන බවත් මෙහිදී හෙළිවුණා.\nඒ අනුව, එම දත්ත රැස් කිරීමේ කටයුතු සඳහා අවශ්‍ය විධිවිධාන සැලසීමට සුබසාධක ප්‍රතිලාභ පනත යටතේ අංක 2302/ 23 දරණ අති විශේෂ ගැසට් පත්‍රය නිකුත් කෙරුණා.\nකෙසේ වෙතත්, නිවෙස් වෙත ගොස් අයදුම්කරුවන් විසින් කරනු ලබන ප්‍රකාශයට අදාළ දත්ත සහ තොරතුරු ලබා ගැනීමේදී පනතේ 21 සහ 22 වන වගන්තිය අනුව සිය රැකියා අහිමිවන බව සමෘද්ධි, ග්‍රාම නිලධාරින් සහ ආර්ථික සංවර්ධන නිලධාරින්ගේ වෘත්තීය සමිති දැනුම් දී තිබෙනවා.\nඒ අනුව, එම වගන්ති සංශෝධනය වනතුරු සියලු ක්ෂේත්‍ර රාජකාරිවලින් ඉවත්වන බව දැනුම් දී ඇති බව සුබ සාධක ප්‍රතිලාභ මණ්ඩලයේ සභාපති ජී.විජේරත්න එහිදී රජයේ මුදල් පිළිබඳ කාරක සභාවට දැනුම් දී තිබුණා.\nඒ රජයේ මුදල් පිළිබඳ කාරක සභාව පෙරේදා (10) රැස්වූ අවස්ථාවේ දීයි.",
       "URL": "https://www.hirunews.lk/324860/සමෘද්ධි-නිලධාරින්ගෙන්-40ක්-නුසුදුස්සන්-බව-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=607"
}