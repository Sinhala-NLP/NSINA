{
       "Source": "hirunews",
       "Timestamp": "Saturday, 21 May 2022 - 19:26",
       "Headline": "පොලිස්පති, එස්.ටී.එෆ් ප්‍රධානියා සහ විශේෂ කාර්යාංශ ප්‍රධානියා රහස් පොලීසියට (වීඩියෝ)",
       "News Content": "පොලිස්පතිවරයා, පොලිස් විශේෂ කාර්ය බලකායේ අණදෙන නිලධාරියා සහ පොලිස් විශේෂ කාර්යාංශය භාර නියෝජ්‍ය පොලිස්පතිවරයා අද අපරාධ පරීක්ෂණ දෙපාර්තමේන්තුවට කැඳවා තිබුණා.\nඒ මැයි 9 වනදා අරලියගහ මන්දිරය අසල සහ ගාලුමුවදොර පිටියේ සිදුවූ ප්‍රචන්ඩකාරි සිදුවීම් වලට අදාළව ප්‍රකාශ ලබා ගැනීම සඳහායි.\nඒ අනුව අදාල ප්‍රකාශ ලබාදීම සඳහා පොලිස්පති සී.ඩී.වික්‍රමරත්න, විශේෂ කාර්ය බලකායේ අණදෙන නිලධාරි නියෝජ්‍ය පොලිස්පති වරුණ ජයසුන්දර සහ පොලිස් විශේෂ කාර්යාංශය භාර නියෝජ්‍ය පොලිස්පති ඒ.සී.ධනපාල අපරාධ පරීක්ෂණ දෙපාර්තමේන්තුවට පැමිණ තිබුණා.\nපැය 7 ක කාලයක් විශේෂ කාර්ය බලකායේ අණදෙන නිලධාරි වරුණ ජයසුන්දරගෙන් සහ පොලිස් විශේෂ කාර්යාංශය භාර නියෝජ්‍ය පොලිස්පති ඒ.සී.ධනපාලගෙන් අපරාධ පරීක්ෂණ දෙපාර්තමේන්තුව ප්‍රකාශ සටහන් කරගෙන ඇති අතර ඔවුන් අද පස්වරුවේ පිටව ගියා.\nපොලිස්පතිවරයා තවමත් එහි රැදී සිටින බවයි වාර්තා වන්නේ.\nමේ අතර, පොලිස්පති සී.ඩී.වික්‍රමරත්න අනිවාර්ය නිවාඩු යවා ඇති බවට සහ බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් ස්ථාන මාරු කර ඇති බවට පළ වන වාර්තා අසත්‍ය බව මහජන ආරක්ෂක අමාත්‍ය ටිරාන් අලස් පවසනවා.\nසමාජ මාධ්‍ය සහ වෙබ් අඩවි කිහිපයක ඒ පිළිබඳව පළ වී ඇති වාර්තා සම්බන්ධයෙන් තහවුරු කර ගැනීමට හිරු ප්‍රවෘත්ති අංශය කළ විමසීමකදීයි අමාත්‍යවරයා මේ බව කියා සිටියේ.",
       "URL": "https://www.hirunews.lk/304935/පොලිස්පති-එස්-ටී-එෆ්-ප්‍රධානියා-සහ-විශේෂ-කාර්යාංශ-ප්‍රධානියා-රහස්-පොලීසියට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1153"
}