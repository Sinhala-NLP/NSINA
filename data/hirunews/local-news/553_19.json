{
       "Source": "hirunews",
       "Timestamp": "Monday, 06 February 2023 - 18:09",
       "Headline": "තුර්කි භූමිකම්පාව හටගත් ප්‍රදේශයේ ශ්‍රී ලාංකිකයන් 9 දෙනෙක් (ඡායාරූප) (වීඩියෝ)",
       "News Content": "අද (06) උදෑසන ප්‍රබල භූමිකම්පාවක් සිදු වූ තුර්කියේ කහරමන්මාරස් පළාතේ විවිධ ස්ථානවල ශ්‍රී ලාංකිකයන් 9 දෙනෙකු සිට ඇති බව වාර්තා වනවා.\nතුර්කි තානාපති ආරංචි මාර්ග සඳහන් කරන්නේ, මෙම ශ්‍රී ලාංකිකයන් නව දෙනා අතරින් අට දෙනකු ම මේ වන විටත් සිය තානාපති කාර්යාලයය හරහා සම්බන්ධ කරගෙන ඇති බව යි.\nඔවුන් කිසිවකුටත් මෙම භූ කම්පනය හේතුවෙන් කිසිදු අනතුරක් සිදු වී නොමැති බවත් තුර්කි තානාපති කාර්යාලය ආරංචි මාර්ග සඳහන් කරනවා.\nකෙසේ වෙතත් ඔවුන් අතරෙන් එක් පුද්ගලයෙකු පමණක් කඩා වැටුණු ගොඩනැගිල්ලක් තුළ සිට ඇති බවත් කෙසේ වෙතත් භූ කම්පනය සිදු වන අවස්ථාවේ ඔහු එම ගොඩනැගිල්ලෙන් පිට ව ගොස් සිටියා ද නැද්ද යන්න සම්බන්ධයෙන් මේ වන තුරු පැහැදිලි කර ගැනීමක් සිදු කර ගැනීමට නො හැකි වී ඇති බවත් තුර්කි තානාපති කාර්යාල ආරංචි මාර්ග වැඩිදුරටත් පවසා සිටියා.\nඅද උදෑසන තුර්කියේ සිදු වූ මෙම බරපතළ භූමිකම්පාව හේතුවෙන් මිය ගිය සංඛ්‍යාව මේ වන විට 1500 ඉක්මවමින් ඇති බවයි තුර්කි ගලවා ගැනීමේ කණ්ඩායම් සඳහන් කරන්නේ.\nවසර 100කින් පමණ පසු කලාපය වාර්තා වූ බරපතළ ම භූමි කම්පාව මෙය වන අතර, එය රික්ටර් මාපකයේ 7.8ක් ලෙසින් දැක්වුණා.\nමෙම කම්පනයෙන් අනතුරු ව පසු කම්පන 18ක් ඇති වී ඇති බව යි එරට ආපදා කළමනාකරණ බලධාරීන් පවසන්නේ.\nඑම පසුකම්පන සියල්ල ම රික්ටර් මාපකයේ ඒකක 4 ඉක්මවන තරමේ ප්‍රබල පසුකම්පන බව යි සඳහන් වන්නේ.\nමේ අතර මෙම භූමිකම්පාවේ අපි කේන්ද්‍රය කිලෝමීටර් 24.1 ගැඹුරින් ඇති බවයි එක්සත් ජනපද භූ විද්‍යා සමීක්ෂණ (USGS) ආයතනය පවසන්නේ.\nමේ අතර මෙම භූමිකම්පාවට පසු රික්ටර් මාපකයේ 7.5ක ප්‍රබලත්වයකින් යුත් තවත් භූමිකම්පාවක් තුර්කියේ කහරමන්මාරස් පළාතේ එල්බිස්තාන් දිස්ත්‍රික්කයේ සටහන් වී තිබෙනවා.\nඑල්බිස්තාන් දිස්ත්‍රික්කය පිහිටා ඇත්තේ අද උදෑසන භූමිකම්පාවේ අපිකේන්ද්‍රය පිහිටි ගාසියාන්ටෙප් (Gaziantep) සිට සැතපුම් 80ක් පමණ උතුරු දෙසින්.\nupdete----------------------------------------\nජනාධිපති රනිල් වික්‍රමසිංහගේ උපදෙස් පරිදි විදේශ අමාත්‍ය අලි සබ්රි අද (6) තුර්කිය තුළ ඇති වූ භූමිකම්පා දෙකෙන් පසුව තුර්කියේ විදේශ අමාත්‍යවරයා සමඟ සාකච්ඡා කර තිබෙනවා.\nමේ අතර තුර්කියේ භූ-කම්පනය සිදු වූ ස්ථානයේ ජීවත් වන ශ්‍රී ලංකිකයින් 9-කුගෙන් 8-ක් සම්බන්ධ කර ගෙන තිබෙනවා.",
       "URL": "https://www.hirunews.lk/326827/තුර්කි-භූමිකම්පාව-හටගත්-ප්‍රදේශයේ-ශ්‍රී-ලාංකිකයන්-9-දෙනෙක්-ඡායාරූප-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=553"
}