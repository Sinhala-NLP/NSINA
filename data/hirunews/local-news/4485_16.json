{
       "Source": "hirunews",
       "Timestamp": "Sunday, 04 June 2017 - 8:05",
       "Headline": "ආපදා මරණ 224 ක්",
       "News Content": "පසුගිය දා ඇති වූ වැසි සහ නාය යාම් තත්ත්වය හේතුවෙන් මේ වනවිට පුද්ගලයන් 224 ක් මියගොස් 78 දෙනෙකු අතුරුදන්ව සිටිනවා.\nපවුල් එක්ලක්ෂ 79,376 කට අයත් පුද්ගලයින් හයලක්ෂ 98 289 ක් පීඩාවට පත්ව ඇති බවයි ආපදා කළමණාකරන මධ්‍යස්ථානය කියා සිටියේ.\nවැඩිම මරණ සංඛ්‍යාවක් වාර්තා වී ඇත්තේ රත්නපුර දිස්ත්‍රික්කයෙන් වන අතර, එම සංඛ්‍යාව 86 ක්.\nඑමෙන්ම කළුතර දිස්ත්‍රික්කයෙන් මරණ 65 ක් සහ මාතර දිස්ත්‍රික්කයෙන් මරණ 44 ක් මේ වනවිට වාර්තා වී තිබෙනවා.\nඅයහපත් කාලගුණයෙන් මේ වනවිට නිවාස 2093 ක් සම්පූර්ණයෙන් හානිවී ඇති අතර, අර්ධ හානි වූ නිවාස සංඛ්‍යාව 11,056 ක්.\nඑමෙන්ම ආරක්ෂිත ස්ථාන 225 ක පුද්ගලයින් 25,245 ක් රඳවා සිටින බවයි ආපදා කළමනාකරණ මධ්‍යස්ථානය සඳහන් කළේ.\nමේ අතර, ආපදා තත්ත්වය හේතුවෙන් වසා දැමුණු බස්නාහිර, දකුණු සහ සබරගමුව පළාත්වල පාසල් හෙට යළි විවෘත කෙරෙනවා.\nකෙසේ වෙතත්, දකුණු පළාතේ අවතැන් කඳවුරු ලෙස පවත්වාගෙන යන පාසල් 10 ක් සහ හානියට ලක්වූ පාසල් 29 ක් පසුව විවෘත කරන බවයි අධ්‍යාපන අමාත්‍යාංශය නිකුත් කර තිබූ නිවේදනයක දැක්වුණේ.\nඑමෙන්ම, සබරගමුව පළාතේ අවතැන් කදවුරු ලෙස පවතින පාසල් 14 ක් හැර පළාතේ සියලූ පාසල් හෙට දිනයේ විවෘත කරන බව පළාත් අධ්‍යාපන අමාත්‍යාංශයේ ලේකම් මහින්ද එස්. වීරසූරිය කියා සිටියා.\nකෙසේ වෙතත් හෙට දිනයේදී විවෘත නොකෙරෙන ඇලපාත, අයගම, නිවිතිගල, සහ කලවාන යන ප්‍රාදේශිය ලේකම් කොට්ඨාශවලට අයත්  පාසල් 14 අනිද්දා දිනයේ දී විවෘත කරන බවයි ඔහු කියා සිටියේ.\nබස්නාහිර, සබරගමුව, දකුණ, මධ්‍යම ඇතුලූ පළාත් කිහිපයක අදත් වැසි අපේක්ෂා කරන බව කාලගුණ විද්‍යා දෙපාර්තමේන්තුව ප්‍රකාශ කළා.",
       "URL": "https://www.hirunews.lk/162782/ආපදා-මරණ-224-ක්",
       "Category": "Local News",
       "Parent URL": "https://www.hirunews.lk/local-news.php?pageID=4485"
}