{
       "Source": "hirunews",
       "Timestamp": "Tuesday, 03 January 2023 - 9:50",
       "Headline": "15කින් තෙල් බැස්සුවට බස් ගාස්තු බස්සන්න බෑ - ගැමුණු විජේරත්න (වීඩියෝ)",
       "News Content": "ඔටෝ ඩීසල් මිල රුපියල් 15කින් අඩු කළ ද එහි වාසිය මඟී ජනතාවට ලබා දීම ප්‍රායෝගික නො වන බව ලංකා පෞද්ගලික බස් රථ හිමියන්ගේ සංගමයේ (LPBOA) සභාපති ගැමුණු විජේරත්න පවසනවා.\nදැනට පවතින බස් ගාස්තු සඳහා ගාස්තු ප්‍රතිශතයක් ගණනය කිරීම ඊටත් වඩා දුෂ්කර බව යි ඔහු සඳහන් කරන්නේ.\nබස් ගාස්තු සංශෝධනයක් සලකා බැලීමට ඩීසල් ලීටරයක මිල 4%කින් හෝ ඊට වැඩි ප්‍රමාණයකින් අඩු කළ යුතු බවත් මෑත මිල අඩු කිරීමත් සමඟ එය 2%ට ආසන්න වූ අතර, ගාස්තු සංශෝධනයක් කිරීම සඳහා ප්‍රමාණවත් නො වූ බවත් ගැමුණු විජේරත්න පවසනවා.\n“කොහොම හරි අපි සේවාව පවත්වාගෙන යාමට ප්‍රමාණවත් ඉන්ධන ලබා ගත්තා. අපි දැන් සම්පූර්ණ සේවාවක් සපයනවා”\nයනුවෙන් ගැමුණු විජේරත්න සඳහන් කරනවා.\n“දුම්රිය සේවාව සම්බන්ධයෙන් අපට ප්‍රශ්නයක් නැහැ. දුම්රිය සේවා ක්‍රියාත්මක කළත් නැතත් ඒ සඳහා බස්රථ යොදවා තිබෙනවා. මේ දවස්වල දුම්රිය ප්‍රමාදය වැඩි යි. මිනිස්සුන්ට නියමිත වෙලාවට ගමනාන්තවලට යන්න බැහැ. මේ හේතුවෙන් මහජනතාවගේ අවශ්‍යතා සපුරා ගැනීම සඳහා පෞද්ගලික බස් සේවාව භාවිත කරන ලෙස අපි ඉල්ලීමක් කරනවා. කෙසේ වෙතත්, රජය මේ වන විට ඩොලරය වෙනුවට ඉන්දියානු මුදල් භාවිත කරමින් ඉන්දියාවෙන් අමතර කොටස් ආනයනය කිරීමට උත්සාහ කරනවා. උත්සාහය සාර්ථක වුණොත් බස් ගාස්තුව සැලකිය යුතු ප්‍රමාණයකින් අඩු කරන්න පුළුවන්. වර්තමාන බස් ගාස්තුව ඉතා ඉහළ මට්ටමක පවතින නමුත් ආනයනය ආරම්භ වූ වහා ම එය අඩු කළ හැකි යි\"\nයනුවෙන් පෞද්ගලික බස් රථ හිමියන්ගේ සංගමයේ සභාපති ගැමුණු විජේරත්න අවසාන වශයෙන් අවධාරණය කරනවා.",
       "URL": "https://www.hirunews.lk/324153/15කින්-තෙල්-බැස්සුවට-බස්-ගාස්තු-බස්සන්න-බෑ-ගැමුණු-විජේරත්න-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=627"
}