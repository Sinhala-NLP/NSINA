{
       "Source": "hirunews",
       "Timestamp": "Saturday, 25 June 2022 - 18:04",
       "Headline": "තෙල් සංචිත අන්තිම අඩියට - නැවක් එන දිනය අවිනිශ්චිතයි - පෝලිම්වලට නොඑන්නැයි ඇමති කියයි (වීඩියෝ)",
       "News Content": "ඉදිරි දින කිහිපය තුල ඉන්ධන බලාපොරොත්තුවෙන් පෝලිම්වල රැඳී නොසිටින ලෙසට විදුලිබල හා බලශක්ති අමාත්‍ය කංචන විජේසේකර දැනුම් දෙනවා.\nසිය ට්විටර් ගිණුමේ සටහනක් තබමින් ඔහු ප්‍රකාශකර ඇත්තේ ගෙවීම් කටයුතු කිරීමට අපහසු වීම හේතුවෙන් පැමිණීමට නියමිතව තිබූ ඉන්ධන නෞකා ප්‍රමාද වන බවට ලංකා ඛනිජ තෙල් නීතිගත සංස්ථාව විසින් තමන්ට දැනුම්දී ඇති බවයි.\nපවතින තත්ත්වය අනුව ඉන්ධන නෞකාවක් පැමිණෙන දිනයක් පිළිබඳ නිශ්චිතව ප්‍රකාශ කළ නොහැකි බවයි අමාත්‍යවරයා සිය ට්විටර් පණිවුඩයෙන් දැනුම්දී ඇත්තේ.\nමීළඟ බොරතෙල් නැව් පැමිණෙන තෙක් තෙක් පිරිපහදුවේ මෙහෙයුම් ද තාවකාලිකව නතර කෙරෙන බව ඔහු සඳහන් කර තිබෙනවා.\nමෙම ප්‍රමාදය සහ අපහසුතාවයට සමාව අයදින බවයි ඔහු සිය ට්විටර් සටහනේ දක්වා ඇත්තේ.\nමීළඟ ඉන්ධන නෞඛා වරායේ සිට ගොඩබෑම දක්වා, පොදු ප්‍රවාහනය, බලශක්ති උත්පාදනය සහ කර්මාන්ත සඳහා ප්‍රමුඛත්වය දෙනු ඇති.\nපවතින සීමිත ඩීසල් සහ පෙට්‍රල් තොග ලබන සතිය පුරාවට සීමිත ස්ථාන වෙත බෙදා හරින අතර මේ හේතුවෙන් ඉන්ධන සඳහා පෝලිම්වල සිටීමෙන් වළකින ලෙසටයි ජනතාවගෙන් ඉල්ලීමක් කෙරෙන්නේ.\nමීට පෙර සැලසුම් කර තිබූ ආකාරයෙන් ඉන්ධ තොග නොලැබීම හේතුවෙන් ඉන්ධන නිකුත් කිරීම අත්‍යවශ්‍ය කටයුතු සඳහා පමණක් සීමා කිරීමට සිදුව ඇතැයි අමාත්‍යවරයා පෙන්වා දෙනවා.\nමීළඟ ඉන්ධන තොගය මෙරටට පැමිණෙන තෙක් පොදු ප්‍රවාහනය විදුලිය සහ කර්මාන්ත යන කටයුතු සඳහා ප්‍රමුඛතාව ලබාදෙමින් ඉන්ධන තොග නිකුත් කෙරෙනු ඇති.\nමෙම සතිය තුල සහ ඉදිරි සතියේ ශ්‍රී ලංකාවට පැමිණීමට නියමිතව තිබූ පෙට්‍රල් ඩීසල් සහ බොරතෙල් නෞකා සඳහා වන බැංකු සහ මූල්‍යමය ගැටලු හේතුවෙන් නියමිත වේලාවට පැමිණීමට නොහැකි බවටයි සැපයුම්කරුවන් ලංකා ඛනිජ තෙල් නීතිගත සංස්ථාවට දන්වා ඇත්තේ.\nමෙම තත්ත්වය තුල ඉන්ධන නෞකා පැමිණෙන දිනයක් නිශ්චිතව ප්‍රකාශ කිරීමට සංස්ථාවට නොහැකි වී ඇතැයි ද අමාත්‍යවරයා නිකුත් කළ ට්විටර් පණිවුඩයේ වැඩිදුරටත් සඳහන්.\nඑසේම, පවතින තත්ත්වය හමුවේ සපුගස්කන්ද පිරිපහදුවේ කටයුතුද මීලඟ බොරතෙල් ඇණවුම ලැබෙනතුරු තාවකාලිකව අත්හිටුවීමට පියවර ගන්නා බවයි අමාත්‍ය කංචන විජේසේකර නිකුත් කළ ට්වීටර් පණිවුඩයේ දැක්වෙන්නේ.\nමෙරට පවතින ඉන්ධන සංචිත සීග්‍ර ලෙස පහත යමින් පවතින බව ලංකා ඛණිජ තෙල් තොග ගබඩා පර්යන්ත සමාගම ප්‍රකාශ කළා.\nමේ අතර, පෙට්‍රල් මෙට්‍රික් ටොන් 40,000 රැගත් නෞකාවක් දිවයිනට පැමිණීමට නියමිතව තිබුණද, එයද දිනෙන් දින ප්‍රමාද වනවා.\nඒ අනුව ලංකා ඛණිජ තෙල් තොග ගබඩා පර්යන්ත සමාගම සතුව අද උදෑසන 8 වනවිට පැවතියේ සීමා සහිත ඉන්ධන තොගයක් පමණයි. ඒ අනුව කොලොන්නාව සහ මුතුරාජවෙල ඉන්ධන ගබඩා පර්යන්ත දෙකෙහි ඩීසල් මෙට්‍රික් ටොන් 9,222 ක් සහ සුපර් ඩීසල් මෙට්‍රික් ටොන් 244 ක් පවතින බවයි වාර්තා වුණේ.\nඔක්ටේන් 92 පෙට්‍රල් මෙට්‍රික් ටොන් 871 ක් සහ ඔක්ටේන් 95 පෙට්‍රල් මෙට්‍රික් ටොන් 3,992 ක තොගයක්ද අද පෙරවරුව වනවිට ගබඩා පර්යන්තය සතුව තිබෙනවා.\nබලශක්ති අමාත්‍යංශ දත්තවලට අනුව මෙරට දෛනික පෙට්‍රල් අවශ්‍යතාව මෙට්‍රික් ටොන් 3500 ත් 4000 අතර වනවා. දෛනික ඩීසල් පරිභෝජනය වන්නේ මෙට්‍රික් ටොන් 6600 ත් 8000 අතර ප්‍රමාණයක්.\nපවතින තත්ත්වය හේතුවෙන් ඉන්ධන පාරිභෝජනය අත්‍යවශය කටයුතු සඳහා පමණක්ම භාවිත කරන ලෙසයි බලශක්ති අමාත්‍යංශය ජනතාවගෙන් ඉල්ලා සිටින්නේ.\nකෙසේ වෙතත්, අද දිනයේදීත් දිවයිනේ සෑම ප්‍රදේශයකින්ම පාහේ කිලෝමීටර් ගණනාවක් පුරාවට දිවෙන පෝලිම් දැකගත හැකිවුණා.\nමේ අතර, දින හතක සිට තමන්ට ඉන්ධන නොලැබුනු බව පවසමින් ජනතාව කොළඹ මීගමුව ප්‍රධාන මාර්ගය ආමර්වීදියෙන් අවහිර කරමින් විරෝධතාවයක් සිදුකළ අතර, හැටන් නගරයේ ඉන්ධන පිරවුම්හලකින් භුමිතෙල් ලබා ගැනිමේ අපේක්ෂාවෙන් පෝලිම් වල රැඳී සිටි ජනතාවද හැටන් කොළඹ ප්‍රධාන මාර්ගය අවහිර කරමින් අද විරෝධතාවක නිරත වුණා.\nමේ අතර අනවසරයෙන් රැස්කර සිටින ඉන්ධන තොග වැටලිම් ද අඛණ්ඩව ක්‍රියාත්මක වනවා.\nමේ අතර, ලබන ජූලි මස 05 වැනිදායින් පසු මෙරට ගෑස් සැපයුම සාමාන්‍යකරණය කිරීම සඳහා සිව් මසක සැලසුමක් සකස් කර ඇති බවත් මිල වැඩි කිරීම සම්බන්ධයෙන් ඉන් අනතුරව සලකා බලන බවත් ලිට්‍රෝ ගෑස් සමාගමේ සභාපති මුදිත පීරිස් ප්‍රකාශ කළා.\nලිට්රෝ ගෑස් මිලේ සංශෝධනයක් සිදු නොවන බව ලිට්රෝ සභාපති මුදිත පීරිස් තවදුරටත් කියා සිටියා.",
       "URL": "https://www.hirunews.lk/308167/තෙල්-සංචිත-අන්තිම-අඩියට-නැවක්-එන-දිනය-අවිනිශ්චිතයි-පෝලිම්වලට-නොඑන්නැයි-ඇමති-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1068"
}