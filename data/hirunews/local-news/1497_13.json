{
       "Source": "hirunews",
       "Timestamp": "Monday, 13 December 2021 - 13:57",
       "Headline": "පුපුරන ගෑස් ගැන හොයන කමිටු වාර්තාව සැකසීම අදින් ඇරඹේ(වීඩියෝ)",
       "News Content": "ගෑස් ආශ්‍රිත සිදුවීම් සම්බන්ධයෙන් සොයාබැලීමට ජනාධිපතිවරයා පත් කළ විශේෂඥ කමිටුව සිය වාර්තාව සකස් කිරීම අද ආරම්භ කිරීමට සැලසුම් කර තිබෙනවා.\nඒ සඳහා එම කමිටුව අද (13) පස්වරුවේ රැස්වීමට නියමිත අතර, අනිද්දා (15) වනවිට එය සකස් කර මේ සතිය තුළ දී එම වාර්තාව ජනාධිපතිවරයාට භාරදීමට නියමිත බවයි කමිටු සාමාජිකයෙකු හිරු ප්‍රවෘත්ති අංශයට සඳහන් කළේ.\nගෑස් ආශ්‍රිත සිදුවීම් විමර්ශනය කර, ඊට විසඳුම් සෙවීම සඳහා මොරටුව විශ්වවිද්‍යාලයේ මහාචාර්ය ශාන්ත වල්පෙලගේ සභාපතිවයෙන් යුත් අටදෙනෙකුගෙත් යුත් මෙම කමිටුව ජනාධිපතිවරයා විසින් පත් කරනු ලැබුවේ පසුගිය මස 30 වනදායි.\nපසුගිය දිනවල සිදු වූ ගෑස් ආශ්‍රිත අනතුරු සම්බන්ධයෙන් මෙම කමිටුව ස්ථානීය පරීක්ෂණ සිදු කර සාක්ෂි ලබාගනු ලැබුවා.\nමේ අතර මහනුවර - කුණ්ඩසාලේ - නත්තලන්පොත ප්‍රදේශයේදී ගෑස් ආශ්‍රිතව සිදුවූ සිද්ධියකදී පිළිස්සුම් තුවාල ලබා ජීවිතක්ෂයට පත් වූ සිව්දරු මවගේ අවසන් කටයුතු හෙට මාතලේ විල්ගමුව - දේවගිරිය පොදු සුසාන භූමියේදී සිදු කිරීමට නියමිතයි.\nමෙම සිද්ධිය සම්බන්ධයෙන් රුපියල් කෝටි 10ක වන්දියක් ඉල්ලා අදාළ ගෑස් සමාගමට එරෙහිව ඉදිරියේදී නඩු පැවරීමට කටයුතු කරන බව මියගිය කාන්තාවගේ සැමියා ප්‍රකාශ කළා.\nමේ අතර ගෑස් උඳුන් සහ රෙගියුලේටර් පුපුරායාමත් සමඟ හැටන් ප්‍රදේශයේ ඇතැම් නිවෙස්වල මුළුතැන්ගේ ආශ්‍රිතව ආරක්ෂිත කැමරා පද්ධති සවිකිරීමට නිවෙස් හිමියන් කටයුතු කර ඇති බව අප වාර්තාකරු සඳහන් කළා.\nඑලෙස සවි කෙරෙන කැමරාවලින් ලබාගන්නා දර්ශන සිය ජංගම දුරකථනයෙන් නිරීක්ෂණය කිරීමට ඔවුන් පියවර ගනිමින් සිටින බවයි වාර්තා වන්නේ.",
       "URL": "https://www.hirunews.lk/290873/පුපුරන-ගෑස්-ගැන-හොයන-කමිටු-වාර්තාව-සැකසීම-අදින්-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1497"
}