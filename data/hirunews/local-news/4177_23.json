{
       "Source": "hirunews",
       "Timestamp": "Monday, 11 December 2017 - 8:07",
       "Headline": "තනි දළයාට විෂ දුන්නේ කවුද ?",
       "News Content": "පුත්තලම - සෙල්ලන්කන්දල් රක්ෂිතයේ මිය ගොස් සිටි තනි දලයා නමින් ප්‍රකට ඇතාගේ මරණයට හේතුව විෂ ශරීරගතවීමක් බව වනජීවි පශු වෛද්‍යවරුන් ඊයේ පස්වරුවේ සිදුකළ පශ්චාත් මරණ පරීක්ෂණයේදී තහවුරු කර තිබෙනවා.\nවයඹ වනජීවි කලාපය භාර පශු වෛද්‍ය චන්දන ජයසිංහ සහ පුත්තලම මෙන්ම කුරුණෑගල වනජීවි කලාපය භාර පශු වෛද්‍ය ඉසුරු හේවාකෝට්ටගේ ගේ අධීක්ෂණය යටතේ මෙම පශ්චාත් මරණ පරීක්ෂණය සිදුකෙරුණු බවයි එහි සිටි හිරු වාර්තාකරු කියා සිටියේ.\nඋපතින්ම එක් දළයකට පමණක් හිමිකම් කියන මෙම ඇතාගේ එම දළය වයඹ වනජීවි කලාපය භාර නිලධාරීන් විසින් පශ්චාත් මරණ පරීක්ෂණයෙන් පසු රැගෙන ගොස් තිබෙනවා.\nඅවුරුදු 30ක් පමණ වයසැති මෙම තනි දළයා වසර ගණනාවක් තිස්සේ කල්අඩිය රජයේ තේක්ක රක්ෂිතය තුළ සහ පුත්තලම - සෙල්ලන්කන්දල් රක්ෂිතයේ සැරිසැරූ බවයි ප්‍රදේශවාසීන් කියා සිටියේ.\nකිසිවෙකුට හිරිහැරයක් නොමැති මෙම ඇතා සති කිහිපයක සිට සෙල්ලන්කන්දල් රක්ෂිතයේ දක්නට ලැබී නැහැ.\nකෙසේ වෙතත්, පෙරේදා ගවයින්ට තණකොළ කැපීම සඳහා ගොස් සිටි කිරි ගොවියෙකු තනි දලයා මරණයට පත්ව ඇති ආකාරය දැක ඒ පිළිබඳව වනජීවි නිලධාරීන් දැනුවත් කර තිබෙනවා.\nවනජීවි නිලධාරීන් තනි දළයාගේ සිරුර සොයා ගන්නා අවස්ථාවේදී සිරුරෙහි වෙඩි වැදීමෙන් ඇතිවූ තුවාල කිහිපයක් තිබූ බවටයි වාර්තා වන්නේ.",
       "URL": "https://www.hirunews.lk/178088/තනි-දළයාට-විෂ-දුන්නේ-කවුද",
       "Category": "Local News",
       "Parent URL": "https://www.hirunews.lk/local-news.php?pageID=4177"
}