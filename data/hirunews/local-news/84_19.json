{
       "Source": "hirunews",
       "Timestamp": "Sunday, 20 August 2023 - 20:55",
       "Headline": "ඖෂධයකට බිලිවූ පුංචි තෙනුජ සෝ සුසුම් මැද මිහිදන් වෙයි (වීඩියෝ)",
       "News Content": "ප්‍රතිජීවක ඖෂධ ලබාදීමෙන් පසු කොළඹ රිජ්වේ ආර්යා ළමා රෝහලේදි සැකකටයුතු ලෙස මියගිය පුංචි තෙනුජගේ අවසන් කටයුතු අද (20) පස්වරුවේ සිදුකෙරුණා.\nදරුවා මියගියේ ක්ෂය රෝගය උත්සන්න වීමෙන් බවට රෝහල් බලධාරීන් පැවසුවද එම රෝගය දරුවාට පැවති බවට කිසිදු පෙර දැනුම්දීමක් හෝ රෝගයට අදාළ කිසිදු ප්‍රතිකාරයක් තම දරුවාට ලබා නොදුන් බවට මව්පියන් චෝදනා කරනවා.\nකැලණිය දිප්පිටිගොඩ ප්‍රදේශයේ පදිංචිව සිටි 6 හැවිරිදි තෙනුජ සස්මිර කොළඹ රිජ්වේ ආර්යා ළමා රෝහලට ඇතුළත් කර තිබුණේ දණහිසේ ඇතිව තිබූ ආබාධයකට සහ නිතර උණ රෝගය වැලඳීම හෙතුවෙන් ප්‍රතිකාර ලබා ගැනීමටයි.\nකෙසේ වෙතත් දින 6ක් තිස්සේ පුංචි තෙනුජ ප්‍රතිකාර ලබා තිබුණද වෛද්‍යවරුන්ට නිශ්චිතව රෝගය හඳුනාගැනීමට නොහැකි වී තිබෙනවා.\nදරුවාගේ රෝගී තත්ත්වය උත්සන්න වී දරුවා හුස්ම ගැනීමට අපහසු බව පැවසූ පසුව ඔහුව දැඩිසත්කාර ඒකකයට ඇතුළත් කර තිබුණේ යන්ත්‍රයකට සම්බන්ධ කිරීමටයි.\nයන්ත්‍රයට සම්බන්ධ කිරීම සඳහා නිර්වින්දනය කළ පසුව යළි සිහිය නොලද තෙනුජ අවාසනාවන්ත ලෙස දැඩි සත්කාර ඒකකයේදී මියගොස් තිබෙනවා.\nකොළඹ රිජ්වේ ආර්යා ළමා රෝහලේ අධ්‍යක්ෂ වෛද්‍ය ජී විජේසූරිය මහතාගෙන් අප කළ විමසීමකදී ඔහු සඳහන් කළේ දරුවා මිය ගොස් ඇත්තේ ක්ෂය රෝගය වැළදීමෙන් බවයි.\nඑමෙන්ම දරුවාගේ රෝගී තත්ත්වය දරුවා මියයන තෙක්ම හඳුනාගැනීමට වෛද්‍යවරුන්ට නොහැකි වු බවද වෛද්‍යවරයා ප්‍රකාශ කළා.\nරෝගී තත්ත්වය උත්සන්න වූ දරුවාට වෛද්‍යවරුන් ප්‍රතිජීවක ඖෂධ වර්ග 3ක්ද ලබා දී ඇති අතර දරුවා ඖෂධ ලබා දීමෙන් අනතුරුව අසාධ්‍ය තත්ත්වයට පත්වූ බවයි මව්පියන් චෝදනා කළේ.\nකැලණිය දිප්පිටිගොඩ නිවසේ තැන්පත් කර තිබූ පුංචි තෙනුජගේ දේහය පිළිබඳ අවසන් කටයුතු අද සිදු කෙරුණා.\nඒ, සියලු දෙනාගේ සෝ සුසුම් මැද දිප්පිටිය පොදු සුසාන භූමියේදීයී.",
       "URL": "https://www.hirunews.lk/345527/ඖෂධයකට-බිලිවූ-පුංචි-තෙනුජ-සෝ-සුසුම්-මැද-මිහිදන්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=84"
}