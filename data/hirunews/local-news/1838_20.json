{
       "Source": "hirunews",
       "Timestamp": "Tuesday, 06 July 2021 - 11:18",
       "Headline": "ජයන්ත කැටගොඩ මන්ත්‍රී ධුරයෙන් ඉල්ලා අස්වෙයි",
       "News Content": "ශ්‍රී ලංකා පොදුජන පෙරමුණේ ජාතික ලැයිස්තු පාර්ලිමේන්තු මන්ත්‍රී ජයන්ත කැටගොඩ මන්ත්‍රී ධුරයෙන් ඉල්ලා අස්වී තිබෙනවා. ශ්‍රී ලංකා පොදුජන පෙරමුණේ මහ ලේකම් පාර්ලිමේන්තු මන්ත්‍රී සාගර කාරියවසම් කියා සිටියේ ඔහු සිය ඉල්ලා අස්වීමේ ලිපිය අද පෙරවරුවේ පාර්ලිමේන්තු මහ ලේකම් ධම්මික දසනායක වෙත භාරදුන් බවයි.\nහිටපු අමාත්‍ය බැසිල් රාජපක්ෂට පාර්ලිමේන්තුවට පැමිණීම සඳහා ඔහු මෙලෙස මන්ත්‍රී ධුරයෙන් ඉල්ලා අස්වී තිබෙනවා.\nදේශපාලන ආරංචි මාර්ග ප්‍රකාශ කළේ බැසිල් රාජපක්ෂ හිටපු අමාත්‍යවරයා අනිද්දා පාර්ලිමේන්තු මන්ත්‍රීවරයෙකු ලෙස දිවුරුම්දීමට නියමිත බවයි.\nහිටපු අමාත්‍ය බැසිල් රාජපක්ෂට පාර්ලිමේන්තුවට පැමිණීම සඳහා ඉවත්විය යුත්තේ කවුරුන්ද යන්න සම්බන්ධයෙන් සාකච්ඡා පැවැත්වුණා. ෆලිල් මර්ජානා, මහාචාර්ය චරිත හේරත්, ජයන්ත කැටගොඩ සහ මහාචාර්ය රංජිත් බණ්ඩාරගේ නම් ඒ සඳහා යෝජනා  වී තිබුණා.\nජයන්ත කැටගොඩ 2000 වසරේදී කොළඹ දිස්ත්‍රික්කයෙන් මුල්වරට පාර්ලිමේන්තුවට තේරී පත්වූ අතර, ඔහුට 2011 වසරේදීද පාර්ලිමේන්තු මන්ත්‍රී ධුරයක් හිමිවුණා.\nපසුගිය වසරේ පැවති මහ මැතිවරණයේදී ඔහු පාර්ලිමේන්තුවට පිවිසියේ ශ්‍රී ලංකා පොදුජන පෙරමුණේ ජාතික ලැයිස්තු මන්ත්‍රීවරයෙකු ලෙසයි.\nකෙසේ වෙතත් ජයන්ත කැටගොඩ මන්ත්‍රීවරයා අද මන්ත්‍රී ධුරයෙන් ඉල්ලා අස්වීමෙන් පසු ජාතික ලැයිස්තු මන්ත්‍රී ධුරයේ පුරප්පාඩුවක් පවතින බවට පාර්ලිමේන්තු මහ ලේකම්වරයා මැතිවරණ කොමිසමේ සභාපතිවරයාට ලිඛිතව දැනුම් දිය යුතු වනවා.\nපාර්ලිමේන්තු ආරංචි මාර්ග සඳහන් කළේ පාර්ලිමේන්තු මහ ලේකම් ධම්මික දසනායක අදාළ පුරප්පාඩුව සම්බන්ධයෙන් අද පෙරවරුවේ මැතිවරණ කොමිසම සභාපතිවරයාට ලිඛිත දැනුම්දීම සිදුකර ඇති බවයි.",
       "URL": "https://www.hirunews.lk/276215/ජයන්ත-කැටගොඩ-මන්ත්‍රී-ධුරයෙන්-ඉල්ලා-අස්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1838"
}