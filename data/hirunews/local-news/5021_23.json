{
       "Source": "hirunews",
       "Timestamp": "Friday, 03 June 2016 - 7:51",
       "Headline": "වෙබ් මාධ්‍යවෙිදීයෙකුට ප්‍රහාරයක්",
       "News Content": "මීගමුව මහ නගර සභාවේ මහ සභා රැස්වීම ආවරණය කිරීමට ගිය වෙබ් මාධ්‍යවේදී ෆ්‍රෙඩී ගමගේට පහරදීම සම්බන්ධයෙන් මාධ්‍ය සංවිධාන සහ සිවිල් සංවිධාන දැඩි විරෝධය පළ කරනවා.\nඊයේ (02) මීගමුව මහ නගර සභා රැස්වීම පැවති අතර එය ආවරණය කර නැවත පැමිණෙමින් සිටියදී යතුරුපැදියකින් මුහුණු ආවරණය වන හිස් පැළඳුම් පැළඳ පැමිණි පුද්ගලයින් දෙදෙනෙකු විසින් ඔහුට පහර දී පළාගොස් තිබුණා.\nවෙබ් මාධ්‍යවේදී ෆ්‍රෙඩී ගමගේට එල්ල වූ මැර ප්‍රහාරය තරයේ හෙළා දකින බව නිදහස් මාධ්‍ය ව්‍යාපාරය නිවේදනයක් නිකුත් කරමින් සඳහන් කළා. ඔහුට එල්ල වූ මෙම ප්‍රහාරය පිළිබඳව වහා පරීක්ෂණයක් සිදුකළ යුතු බවයි ඔවුන් එම නිවේදනයෙන් පෙන්වා දෙන්නේ.\nමේ අතර දුෂණ විරෝධී පෙරමුණද මාධ්‍යවේදී ෆ්‍රෙඩී ගමගේට එල්ල වූ ප්‍රහාරය පිළිබඳව නිවේදනයක් නිකුත් කර තිබෙනවා.\nඔවුන් නිකුත් කළ නිවේදනයේ සඳහන් වන්නේ මෙම පහරදීම පසුගිය රජය සමයේ පැවති මර්දනකාරී ක්‍රියාදාමය යළි සිහිගැන්වීමක් බවයි.",
       "URL": "https://www.hirunews.lk/134658/වෙබ්-මාධ්‍යවෙිදීයෙකුට-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=5021"
}