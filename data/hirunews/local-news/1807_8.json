{
       "Source": "hirunews",
       "Timestamp": "Tuesday, 20 July 2021 - 19:43",
       "Headline": "ගෑස් මිල සංශෝධනය ගැන පාරිභෝගික අධිකාරියේ නොසතුට (වීඩියෝ)",
       "News Content": "ලාෆ් ගෑස් සමාගම ගෑස් ආනයනය නතර කිරීමට තීරණය කර ඇතත් රට තුළ කිසිදු ගෑස් හිඟයක් ඇතිවීමට ඉඩ නොතබන බව ලිට්රෝ ගෑස් සමාගම ප්‍රකාශ කළා.\nඑහි සභාපති තෙෂාර ජයසිංහ රජයේ ප්‍රවෘත්ති දෙපාර්තමේන්තුව හරහා නිවේදනයක් නිකුත් කරමින් සඳහන් කළේ ඕනෑම වර්ණයක් ඇති ඕනෑම ගෑස් සිලින්ඩරයක් සඳහා ගෑස් සැපයීමට ලිට්රෝ ගෑස් සමාගම තීරණය කර ඇති බවයි.\nඒ සඳහා අවශ්‍ය කරන ගෑස් තොග ලිට්රෝ ගෑස් සමාගම සතුව පවතින බවත්, ඉදිරියේදී අවශ්‍ය වන අමතර ධාරිතාව ආනයන සඳහා වෙළඳපොළ හැකියාව සහ සැපයුම් ජාලය තම සමාගම සතු බවත් සභාපතිවරයා පෙන්වා දෙනවා.\nමෙරට තුළ පවතින ඩොලර් සංචිත හිඟයත් සමඟ ණයවර ලිපි විවෘත කිරීම සීමා කිරීම හේතුවෙන් ලාෆ් ගෑස් සමාගම ගෑස් ආනයනය කිරීමේ අර්බුදයකට මුහුණදී සිටින බව ඊයේ අප අනාවරණ කළා.\nඊට ප්‍රතිචාර දක්වමිනුයි ලිට්රෝ ගෑස් සමාගමේ සභාපතිවරයා අදාළ නිවේදනය නිකුත් කර ඇත්තේ.\nමේ අතර, ලීටර් 18හේ නව ගෑස් සිලින්ඩරය කොළඹ දිස්ත්‍රික්කය තුළ රුපියල් 1150ක උපරිම සිල්ලර මිලකට අලෙවි කිරීමට ඊයේ කැබිනට් අනුමැතිය හිමි වුණා.\nපසුගිය කාලසීමාවේදී ගෑස් මිල සහ ගෑස් සිලින්ඩර සම්බන්ධයෙන් කතාබහට ලක්වූයේ ලිට්රෝ සමාගම විසින් කිලෝ ග්‍රෑම් 12.5හේ ගෑස් සිලින්ඩරය වෙනුවට ලීටර් 18ක් ලෙස සටහන් කරමින් නව ගෑස් සිලින්ඩරයක් නිකුත් කිරීමත් සමඟයි.\nකෙසේ වෙතත්, ගෑස් මිල සංශෝධනය පිළිබඳව අද පැවති මාධ්‍ය හමුවකදී විෂයභාර අමාත්‍ය බන්දුල ගුණවර්ධන අදහස් දැක්වූ අතර, එහිදී මාධ්‍ය හමුවට එක්වූ රාජ්‍ය අමාත්‍ය ලසන්ත අලගියවන්න ද මැදිහත් වුණා.\nඑහිදි ඔවුන් කියා සිටියේ ඉදිරි දිනකදී නව මිල සම්බන්ධයෙන් ගැසට් නිවේදනයක් නිකුත් කරන බවයි.\nකෙසේ වෙතත්, පාරිභෝගික කටයුතු පිළිබඳ අධිකාරියේ විධායක අධ්‍යක්ෂ තුෂාන් ගුණවර්ධන සඳහන් කළේ වෙළද අමාත්‍යාංශය විසින් ගෑස් සිලින්ඩරයක මිල වෙනස් කරනවා වෙනුවට සිදුකළ යුත්තේ වෙළඳපොලට නිකුත් කර ඇති ලීටර 18 නව ගෑස් සිලින්ඩරය ඉවත් කිරීම බවයි.",
       "URL": "https://www.hirunews.lk/277531/ගෑස්-මිල-සංශෝධනය-ගැන-පාරිභෝගික-අධිකාරියේ-නොසතුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1807"
}