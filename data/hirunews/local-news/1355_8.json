{
       "Source": "hirunews",
       "Timestamp": "Tuesday, 15 February 2022 - 13:37",
       "Headline": "ඉවත් කළ සතොස සභාපති යළි පුටුවට",
       "News Content": "සමුපකාර තොග වලෙළඳ සංස්ථාවේ සිදුවූ රුපියල් කෝටි තුනහමාරක අයථා මුදල් ගනුදෙනුවක් හේතුවෙන් සේවය අත්හිටවූ සතොස සභාපති වෙනුර ගුණවර්ධන අද හදිසියේ නැවතත් සතොස මූලස්ථානය වෙත පැමිණ එහි වැඩ කටයුතු ආරම්භ කර තිබෙනවා.\nකෙසේ වෙතත් රාජකාරි අත්හිටවූ සභාපතිවරයා නැවත මෙලෙස පැමිණියේ කුමන හේතුවක් නිසා දැයි මෙතෙක් තහවුරු වී නැහැ.\nපසුගිය කාලසීමාව තුළදී සමුපකාර තොග වෙළඳ සංස්ථාව තුල සිදු වූ ගනුදෙනුවලදී රුපියල් කෝටි තුනහමාරකට අධික මුදලක් සම්බන්ධයෙන් වාර්තා නොමැති වීම පිළිබඳව සතොස සභාපතිවරයාට චෝදනා එල්ල වුණා.\nඒ අනුව වෙළඳ අමාත්‍ය ආචාර්ය බන්දුල ගුණවර්ධන අමාත්‍යාංශ ලේකම්වරියට නියෝග කර තිබුණේ මේ සම්බන්ධයෙන් සිදු කෙරෙන විමර්ශන කටයුතු නිමාවන තෙක් සභාපතිවරයාගේ සේවය අත්හිටුවන ලෙසයි.\nඒ අනුව මේ සම්බන්ධයෙන් විමර්ශන සිදුකිරීමට ස්වාධීන පරීක්ෂණ කමිටුවක් පත්කරනු ලැබුවා.\nඑම පරීක්ෂණ කමිටුවේ විමර්ශන කටයුතු මෙතෙක් අවසන් වී නොමැති බවටයි වාර්තා වන්නේ.\nතත්වය එසේ තිබියදී සේවය අත්හිටවූ සමුපකාර තොග වෙළද සංස්ථාවේ සභාපතිවරයා අද උද උදෑසන නැවත සිය අසුනට පැමිණ අධ්‍යක්ෂ මණ්ඩල රැස්වීමට ද එක්වී තිබෙනවා.\nකෙසේ වෙතත් හදිසියෙ පැමිණ නැවත මෙලෙස සතොස සභාපති පුටුවේ වාඩි වූ වෙනුර ගුණවර්ධනගෙන් මේ සම්බන්ධයෙන් මාධ්‍යවේදීන් සිදු කළ ප්‍රශ්න කිරීම්වල දී ඔහු පවසා ඇත්තේ තමා ගේ සේවය අත්හිටුවීමක් පිළිබඳ කිසිදු දැනුම්දීමක් මේ වන තෙක් සිදු කර නොමැති බවයි.",
       "URL": "https://www.hirunews.lk/297085/ඉවත්-කළ-සතොස-සභාපති-යළි-පුටුවට",
       "Category": "Local News",
       "Parent URL": "https://www.hirunews.lk/local-news.php?pageID=1355"
}