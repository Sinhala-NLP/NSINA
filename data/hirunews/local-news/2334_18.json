{
       "Source": "hirunews",
       "Timestamp": "Friday, 13 November 2020 - 16:30",
       "Headline": "කොරෝනා වැලදී මහමඟ මියගොස් ඇති බවට, බොරු පැතිරවූවන් සොයා CIDයෙන් විමර්ශන (වීඩියෝ)",
       "News Content": "කොරෝනා වෛරසය වැළදීමෙන් මාර්ගවල ඇද වැටී පුද්ගලයන් මියයන බවට සමාජ මාධ්‍ය ඇතුළු විවිධ මාධ්‍ය ඔස්සේ නොයෙක් ඡායාරූප එක් කරමින් අසත්‍ය තොරතුරු පැතිර වූ පුද්ගලයින් සොයා අපරාධ පරීක්ෂණ දෙපාර්තමේන්තුව විශේෂ විමර්ශනයක් ආරම්භ කර තිබෙනවා.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ මේ බව කියා සිටියේ කොළඹ අද පැවති මාධ්‍ය හමුවකට එක්වෙමින්.\nමේ අතර, හෙලිකොප්ටර් සහ ඩ්‍රෝන යානා යොදාගනිමින් හුදකලා කර ඇති ප්‍රදේශවල නිරෝධායන නීති උල්ලංඝනය කරන පුද්ගලයින් සොයා අද දිනයේත් සිදුකළ විමර්ශනවලදී පුද්ගලයින් හත්දෙනෙකු හඳුනාගෙන අත්අඩංගුවට ගෙන තිබෙනවා.\nමෝදර, ගල්කිස්ස සහ හොරණ ප්‍රදේශ මූලික කරගනිමිනුයි අද දිනයේ මෙම විමර්ශනය සිදු කර තිබුණේ.\nඒ අනුව ඊයේ දිනයේ ඩ්‍රෝන යානා උපයෝගී කර ගනිමින් අත්අඩංගුවට ගත් 15 දෙනා සමඟ මේ වනවිට එලෙස අත්අඩංගුවේ පසුවන පුද්ගලයින් සංඛ්‍යාව 22ක්.\nඑසේම හුදකලා කර ඇති ප්‍රදේශවල පවතින තත්ත්වය සැළකිල්ලට ගෙන ඇතැම් ප්‍රදේශ හුදකලා බවින් නිදහස් කිරීමට ඉදිරියේදී කටයුතු කරන බව යුද හමුදාපති ලුතිනන් ජෙනරාල් ශවේන්ද්‍ර සිල්වා ප්‍රකාශ කළා.\nයුද හමුදාපතිවරයා වැඩිදුරටත් කියා සිටියේ ඔක්තෝම්බර් 4 වන දින සිට අත්හිටවනු ලැබූ විදේශයන්හි සිටින පුද්ගලයින් මෙරටට ගෙන්වීමේ ක්‍රියාවලිය ලබන සතියේ සිට යළි ආරම්භ කරන බවයි.",
       "URL": "https://www.hirunews.lk/254635/කොරෝනා-වැලදී-මහමඟ-මියගොස්-ඇති-බවට-බොරු-පැතිරවූවන්-සොයා-cidයෙන්-විමර්ශන-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2334"
}