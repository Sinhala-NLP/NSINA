{
       "Source": "hirunews",
       "Timestamp": "Monday, 25 April 2022 - 12:29",
       "Headline": "අයි.එම්.එෆ් පිළිබඳ චීන තානාපතිගෙන් ප්‍රකාශයක් (වීඩියෝ)",
       "News Content": "චීනය විසින් ශ්‍රී ලකාවට ලබාදෙන සහය එක් නිශ්චිත පක්ෂයක් හෝ රජයක් පදනම් කරගෙන සිදු නොකරන බව ශ්‍රී ලංකාවේ චීන තානාපති චී ෂෙන්හොං ප්‍රකාශ කළා.\nබලයේ සිටින රජය කුමක් වුවත්, චීනය ශ්‍රී ලංකා ජනතාවට නිරන්තරයෙන් සහය පළ කරන බව ඔහු අවධාරණය කළා.\nචීන තානාපතිවරයා මේ බව ප්‍රකාශ කළේ මෙරට මාධ්‍යවේදීන් පිරිසක් සමඟ අද පැවැත්වූ සාකච්ඡාවකදියි.\nශ්‍රී ලංකාවට ඇමරිකානු ඩොලර් බිලියන 1.5 ක මූල්‍ය සහය ලබාදීම සඳහා වූ සාකච්ඡා මන්දගාමී වූයේ ලක් රජය, ජාත්‍යන්තර මූල්‍ය අරමුදලේ සහය පැතීම නිසා බවයි ශ්‍රී ලංකාවේ චීන තානාපති චී ෂෙන්හොං කියා සිටියේ.\nවිදේශ ණය පියවීම් තාවකාලිකව අත්හිටවූ ශ්‍රී ලංකාව, ජාත්‍යන්තර මූල්‍ය අරමුදලේ සහයෙන් ණය ප්‍රතිව්‍යුහගත කිරීමේ වැඩසටහනක් සකස් කිරීමට අපේක්ෂා කරනවා.\nඑහෙත් එවැනි ණය ප්‍රතිව්‍යුහගතකරණයක් ද්විපාර්ශවික ණය වැඩසටහන සඳහා ඉදිරියේ දී බලපෑම් ඇති කරන බව චීනයේ අදහසයි.\nමේ අතර චීනය, පසුගිය වසරේ ජූලි සිට 2022 ජනවාරි දක්වා ඇමරිකානු ඩොලර් මිලියන 500ක වටිනාකමකින් යුත් ඉන්ධන මෙට්‍රික් ටොන් 730,000ක් ලංකා ඛනිජ තෙල් නීතිගත සංස්ථාවට වෙත ලබා දී ඇති බව වාර්තා වනවා.\nශ්‍රී ලංකාව දැනටමත් ගෙවා ඇත්තේ, නැව් 7කට අදාළ මුදල් පමණක් වන අතර, ගෙවීමට නියමිත නැව් 12ක් සඳහා ඩොලර් මිලියන 390ක් ද ගෙවා ඇති බව යි සඳහන් වන්නේ.",
       "URL": "https://www.hirunews.lk/302766/අයි-එම්-එෆ්-පිළිබඳ-චීන-තානාපතිගෙන්-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1210"
}