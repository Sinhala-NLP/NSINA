{
       "Source": "hirunews",
       "Timestamp": "Wednesday, 15 December 2021 - 16:41",
       "Headline": "දුම්රිය රියදුරන් සහ නියාමකවරුන්ගේ වර්ජනය අත්හිටුවයි (වීඩියෝ)",
       "News Content": "දුම්රිය එන්ජින් රියදුරන් සහ දුම්රිය නියාමකවරුන් අද දහවල් ක්‍රියාත්මක කළ හදිසි වැඩවර්ජනය පැය හතරහමාරකට පසු අද පස්වරු 4.30 ට පමණ අවසන් කළා.\nඔවුන්ගේ හදිසි වර්ජනය හේතුවෙන් පාසල් දරුවන් ඇතුළු දුම්රිය මගීන් පත්වූයේ දැඩි අපහසුතාවකටයි.\nඋසස් වීම් සහ සේවා ගැටළු කිහිපයක් මුල් කරගනිමින් දුම්රිය එන්ජින් රියදුරන් සහ දුම්රිය නියාමකවරුන් අද මධ්‍යහ්න 12 සිට මෙම වැඩ වර්ජනයක් ආරම්භ කළා.\nදුම්රිය රියදුරන් සහ නියාමකයන් හදිසියේ සිදුකරන මෙවැනි වෘත්තීය ක්‍රියාමාර්ග හේතුවෙන් අදත් අපහසුතාවට පත්වුණේ දුම්රිය මගීන්.\nදහවල් 12 ට ක්‍රියාත්මක කළ වර්ජනය හේතුවෙන් පාසල් පැමිණි දරුවන්ද දැඩි අපහසුතාවට පත්වුණා.\nපසුව වර්ජනයේ නිරත වෘත්තීය සමිති හා දුම්රිය සමාන්‍යාධිකාරිවරයා අතර සාකච්ඡාවක් අද පස්වරු 03ට පමණ මරදානේ පිහිටි දුම්රිය මූලස්ථානයේදී පැවැත්වුණා.\nඑම සාකච්ඡාවෙන් අනතුරුව තාවකාලිකව වර්ජනය අත්හිටුවීමට පියවර ගත් බව දුම්රිය එන්ජින් රියදුරන්ගේ සංගමයේ ඉන්දික දොඩංගොඩ ප්‍රකාශ කළා.\nඔවුන්ගේ වෘත්තීය ක්‍රියාමාර්ගය හේතුවෙන් අද පස්වරුවේ කාර්යාල දුම්රිය රැසක් ධාවනය කෙරුණේ ප්‍රමාදයන් සහිතවයි.",
       "URL": "https://www.hirunews.lk/291134/දුම්රිය-රියදුරන්-සහ-නියාමකවරුන්ගේ-වර්ජනය-අත්හිටුවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1492"
}