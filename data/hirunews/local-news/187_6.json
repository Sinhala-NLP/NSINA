{
       "Source": "hirunews",
       "Timestamp": "Thursday, 13 July 2023 - 17:41",
       "Headline": "මහනගර සභා සහ ප්‍රාදේශීය සභාවලට අදාළ සංශෝධන පනත් කෙටුම්පතට එරෙහිව විපක්ෂය ශ්‍රේෂ්ඨාධිකරණයට",
       "News Content": "පාර්ලිමේන්තු මන්ත්‍රී ජයන්ත කැටගොඩ විසින් පාර්ලිමේන්තුවට ඉදිරිපත් කර ඇති මහනගර සභා සහ ප්‍රාදේශීය සභාවලට අදාළ සංශෝධන පනත් කෙටුම්පතේ ඇතැම් වගන්ති ආණ්ඩුක්‍රම ව්‍යවස්ථාවට පටහැනි බවට තීන්දුකරන ලෙස ඉල්ලා ශ්‍රේෂ්ඨාධිකරණයට අද තවත් පෙත්සමක් ඉදිරිපත් කර තිබෙනවා.\nඒ සමගි ජනබලවේගයේ මහලේකම් පාර්ලිමේන්තු මන්ත්‍රී රංජිත් මද්දුමබණ්ඩාර විසින්.\nනීතිපතිවරයා එහි වගඋත්තරකරු ලෙස නම්කර තිබෙනවා.\nපෙත්සම්කරු පෙන්වා දෙන්නේ ජයන්ත කැටගොඩ විසින් මහනගර සභා ආඥා පනත සහ ප්‍රාදේශීය සභා පනතට සංශෝධනයක් එක්කිරීමේ අරමුණින් නව පනත් කෙටුම්පතක් පාර්ලිමේන්තුවට ඉදිරිපත් කර ඇති බවයි.\nඅදාළ පනත් කෙටුම්පත සම්මත කිරීමට අවශ්‍ය නම් පාර්ලිමේන්තුවේ තුනෙන් දෙකක බහුතර ඡන්දයකින් සහ ජනමත විචාරණයකින් එය අනුමත වියයුතු බවට තීන්දුවක් ලබාදෙන ලෙසයි සමගි ජනබලවේගයේ මහලේකම් පාර්ලිමේන්තු මන්ත්‍රී රංජිත් මද්දුමබණ්ඩාර ශ්‍රේෂ්ඨාධිකරණයෙන් ඉල්ලා ඇත්තේ.",
       "URL": "https://www.hirunews.lk/341095/මහනගර-සභා-සහ-ප්‍රාදේශීය-සභාවලට-අදාළ-සංශෝධන-පනත්-කෙටුම්පතට-එරෙහිව-විපක්ෂය-ශ්‍රේෂ්ඨාධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=187"
}