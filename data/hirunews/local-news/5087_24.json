{
       "Source": "hirunews",
       "Timestamp": "Friday, 15 April 2016 - 13:17",
       "Headline": "සංචාරකයින් සම්බන්ධයෙන් සෞඛ්‍ය රෙගුලාසි පුළුල් කළ යුතුයි",
       "News Content": "බෝවන රෝග අවදානම සහිතව ඉන්දියාවෙන් සහ වෙනත් රටවලින් පැමිණෙන සංචාරකයින් පිළිබදව සෞඛ්‍ය රෙගුලාසි වඩාත් පුළුල් කළ යුතු බව රජයේ වෛද්‍ය නිලධාරින්ගේ සංගමය පවසනවා.\nඑහි ලේකම් වෛද්‍ය නලින්ද හේරත් කියා සිටියේ මෙරටින් තුරන් කර ඇති ඇතැම් බෝවන රෝග සහ වෙනත් රෝග ද සංචාරකයින් මගින් නැවත ඇතිවීමේ අවදානමක් පවතින  බවයි.\nපසුගියදා නුවරඑළිය ප්‍රදේශයෙන් ද මැලේරියා රෝගය වැළදුනු ඉන්දියානු ජාතිකයෙකු ප්‍රතිකාර සදහා නුවරඑළිය රෝහලට ඇතුළත් වී තිබුණා.\nපසුව අනාවරණ වූයේ ඔහු සංචාරක වීසා මත මෙරටට පැමිණ වඩු කාර්මිකයෙකු ලෙස කෙටි කාලයක් සේවය කර ඇති බවටයි.\nපසුගිය 3 වනදා හමුවූ මෙම ඉන්දියා ජාතිකයාට ප්‍රතිකාර ලබාදී පසුගිය 7 වනදා ආගමන විගමන දෙපාර්තමේන්තුවේ මැදිහත්වීම මත මෙරටින් පිටුවහල් කෙරුණා.\nමැලේරියා මර්දන ව්‍යාපාරයේ අධ්‍යක්ෂ වෛද්‍ය එච්.ඞී.බී.හේරත් හිරු ප්‍රවෘත්ති අංශයට ප්‍රකාශ කළේ විවිධ රටවල සංචාරයේ නිරත වී සිටියදී මැලේරියාව වැළදී මෙරටට පැමිණි පුද්ගලයින් 36 දෙදෙනෙකු පසුගිය වසරතුළදී මෙරටින් හමුවී ඇති බවයි.",
       "URL": "https://www.hirunews.lk/130906/සංචාරකයින්-සම්බන්ධයෙන්-සෞඛ්‍ය-රෙගුලාසි-පුළුල්-කළ-යුතුයි",
       "Category": "Local News",
       "Parent URL": "https://www.hirunews.lk/local-news.php?pageID=5087"
}