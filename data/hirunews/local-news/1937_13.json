{
       "Source": "hirunews",
       "Timestamp": "Saturday, 22 May 2021 - 6:51",
       "Headline": "තිරිඟු පිටි මුවාවෙන් රහසිගත ලෙස මෙරටට ගෙන්වූ උඳු පිටි තොගයක් රේගු දැලේ පැටලෙයි (වීඩියෝ)",
       "News Content": "තිරිඟු පිටි ලෙස පවසමින් නීතිවිරෝධී ලෙස මෙරටට ආනයනය කළ උඳු පිටි තොගයක් ඊයේ (21) සිය භාරයට ගත් බව ශ්‍රී ලංකා රේගුව පවසනවා.\nඒ සමඟ මෙම ආනයනයට සම්බන්ධ වාප්පු ලිපිකරුවකු ද අත්අඩංගුවට ගැනීමට හැකිව තිබෙනවා.\nරුපියල් ලක්ෂ 64ක් පමණ වටිනා උඳු පිටි තොගයක් නීතිවිරෝධී ලෙස මෙලෙස ආනයනය කර ඇති බවයි අනාවරණය වී ඇත්තේ.\nරුපියල් 10,77,000ක් වටිනා තිරිඟු පිටි කිලෝ ග්‍රෑම් 18,000ක් ඉන්දියාවේ සිට මෙරටට ගෙන්වූ  බහාලුම තුළ ඇති බවටයි මෙම ආනයනයකරුවා විසින් රේගුවට පවසා ඇත්තේ.\nකෙසේ වෙතත් අදාල බහාලුම විවෘත කර ඊයේ (21) පරික්ෂා කිරීමේදී ඒ තුළ තිබී රුපියල් ලක්ෂ 64ක් පමණ වටිනා උඳු පිටි කිලෝ ග්‍රෑම් 15,060ක් අඩංගු මලු 502ක් රේගු නිලධාරීන් විසින් සොයා ගැනීමට හැකිව තිබෙනවා.\nමෙම බහාලුම විවෘත කළ පසු පිටතට පෙනෙන ආකාරයට තිරිඟු පිටි අඩංගු මලු 98ක් අසුරා තිබී ඇති අතර, ඒම මලු වලට පිටුපසින් උඳු පිටි අඩංගු මලු 502ක් ඉතා සූක්ෂම ලෙස අසුරා තිබියදී සොයා ගැනුණා.\nරේගු නිවාරණ අංශයේ නිලධාරීන් පිරිසක් මේ පිළිබඳව වැඩිදුර විමර්ශන කටයුතු ආරම්භ කර ඇති බවයි වාර්තා වන්නේ.",
       "URL": "https://www.hirunews.lk/272084/තිරිඟු-පිටි-මුවාවෙන්-රහසිගත-ලෙස-මෙරටට-ගෙන්වූ-උඳු-පිටි-තොගයක්-රේගු-දැලේ-පැටලෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1937"
}