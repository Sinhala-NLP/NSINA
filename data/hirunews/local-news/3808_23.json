{
       "Source": "hirunews",
       "Timestamp": "Wednesday, 08 August 2018 - 13:25",
       "Headline": "වාද්දූව සාදයේ සංවිධායකයින් අත්අඩංගුවට ගන්නැයි ඉල්ලා විරෝධතාවක්",
       "News Content": "වාද්දූව ප්‍රදේශයේ වෙරළාසන්න හෝටලයක සාදයක් අතරතුරදී පුද්ගලයන් 4 දෙනෙකු මියයාමේ සිද්ධියට අදාළව මෙතෙක් කිසිවෙකුත් අත්අඩංගුවට ගෙන නැහැ.\nඊයේ දිනයේදී සාදය පැවති හෝටලය රජයේ රස පරීක්ෂකවරයාගේ විමර්ශණයට ලක් වූ අතර  එම අවස්ථාව වන තෙක් හෝටලයට විශේෂ පොලිස් ආරක්ෂාවක් ද සපයා තිබුණා.\nදැනට සිදුකරන ලද පරීක්ෂණවලින් අනාවරණ වී ඇත්තේ මෙම සාදය සදහා බීර සහ විදේශීය මත්පැන් යොදා ගෙන ඇති බවටයි.\nඑමෙන්ම, සාදය සදහා විදේශිකයන්, කාන්තාවන් ඇතුලූ පුද්ගලයින් 1500කට වැඩි පිරිසක් සහභාගි වී ඇති බවටයි වාර්තා වන්නේ.\nසිද්ධිය සම්බන්ධයෙන් දැනට පුද්ගලයින් 50 දෙනෙකුගෙන් පමණ ප්‍රකාශ සටහන් කරගෙන තිබෙනවා.\nපසුගිය 4 වන දා රාත්‍රී කාලයේ පෞද්ගලික සමාගමක් මෙම සාදය පවත්වා තිබුණේ සමාජ මාධ්‍ය ඔස්සේ හදුනාගත් පිරිසක් එක් කරගනිමින්.\nඊට පෞද්ගලික ආයතනයක් විශේෂ ආරක්ෂාවක් ද ලබාදී තිබුණා.\nඑහිදී මිය ගිය පුද්ගලයින් සාදය අතරතුර රෝහල් ගත කර තිබුණේ අධික උණ සහ ශ්වසන අපහසුතා හේතුවෙන්.\nමේ අතර, වාද්දූව සාදයේ සංවිධායකයින් අත්අඩංගුවට ගන්නා ලෙස සහ ප්‍රදේශයේ මත් උවදුරට විරෝධය පළ කරමින් ජාතික නිදහස් පෙරමුණට අනුබද්ධ ලක්මව දියණියෝ සංවිධානය වාද්දුව පොලීසිය ඉදිරිපිට අද උදෑසන උද්ඝෝෂණයක් සංවිධාන කර තිබුණා.",
       "URL": "https://www.hirunews.lk/197064/වාද්දූව-සාදයේ-සංවිධායකයින්-අත්අඩංගුවට-ගන්නැයි-ඉල්ලා-විරෝධතාවක්",
       "Category": "Local News",
       "Parent URL": "https://www.hirunews.lk/local-news.php?pageID=3808"
}