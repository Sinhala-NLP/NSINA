{
       "Source": "hirunews",
       "Timestamp": "Friday, 24 March 2023 - 16:14",
       "Headline": "රාහුල් ගාන්ධිට මන්ත්‍රී ධුරයත් අහිමි වේ",
       "News Content": "වසර දෙකක සිර දඬුවම් නියම වීමත් සමඟ ඉන්දීය විපක්ෂය වන කොංග්‍රස් පක්ෂයේ නායක රාහුල් ගාන්ධි මන්ත්‍රීවරයෙකු ලෙස කටයුතු කිරීමට ද නුසුදුස්සෙකු බවට එරට පාර්ලිමේන්තුව වන ලෝක් සභාව විසින් ප්‍රකාශයට පත්කර තිබෙනවා.\nලෝක් සභා ලේකම් කාර්යාලය විසින් ඒ බව නිවේදනය කරමින් සඳහන් කළේ ඔහුගේ මන්ත්‍රී ධුරය ඒ හේතුවෙන් පුරප්පාඩුවන බවයි.\nඒ අනුව මැතිවරණ කොමිසමට එම ආසනය සඳහා විශේෂ මැතිවරණයක් ප්‍රකාශයට පත්කළ හැකියි.\nගුජරාට අධිකරණයකින් රාහුල් ගාන්ධිට වසර දෙකක සිර දඬුවම් නියම කෙරුණේ 2019 වසරේ මැතිවරණ රැළියක් අතරතුර, අග්‍රාමාත්‍ය නරේන්ද්‍ර මෝදිගේ වාසගම සම්බන්ධයෙන් සිදුකළ අපහසාත්මක ප්‍රකාශයක් මුල් කරගනිමින්.\nකෙසේ වෙතත් ඔහුට එම තීන්දුවට එරෙහිව අභියාචනයක් ඉදිරිපත් කිරීමට ඉඩදීම සඳහා සිරදඬුවම දින 30කට අත්හිටුවා තිබෙනවා.\nමේ අතර කොංග්‍රස් පක්ෂයේ හිටපු සාමාජිකයෙකුද වන හිටපු නීති අමාත්‍ය කපිල් සිබාල් ඉන්දීය මාධ්‍ය වෙත අදහස් දක්වමින් ප්‍රකාශ කර තිබුණේ මන්ත්‍රී ධුරය දැරීම සඳහා සිර දඬුවම අත්හිටුවීම පමණක් ප්‍රමාණවත් නොවන බවයි.\nවරදකරු කිරීමද නෛතිකව අත්හිටුවීමක් සිදුකර ඇත්නම් පමණක් මන්ත්‍රී ධුරයේ රැඳී සිටීමට රාහුල් ගාන්ධිට හැකියාව ඇති බව ඔහු එහිදී පෙන්වාදී තිබෙනවා.",
       "URL": "https://www.hirunews.lk/330819/රාහුල්-ගාන්ධිට-මන්ත්‍රී-ධුරයත්-අහිමි-වේ",
       "Category": "Local News",
       "Parent URL": "https://www.hirunews.lk/local-news.php?pageID=456"
}