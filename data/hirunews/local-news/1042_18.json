{
       "Source": "hirunews",
       "Timestamp": "Wednesday, 06 July 2022 - 15:16",
       "Headline": "වී අස්වැන්න අඩුවීම වෙනුවෙන් වන්දි ගෙවන්නයි ඉල්ලා ශ්‍රේෂ්ඨාධිකරණයට පෙත්සමක්",
       "News Content": "2021/ 22 මහ කන්නයේදී වී අස්වැන්න අඩු වූ ගොවීන්ට කිලෝග්‍රෑම් එකක් සඳහා රුපියල් 25 ක් බැගින් වන්දි ගෙවීමට ගෙන තිබූ අමාත්‍ය මණ්ඩල තීරණය ක්‍රියාත්මක කරන්නැයි නියෝග කරන ලෙස ඉල්ලා ශ්‍රේෂ්ඨාධිකරණයට මූලික අයිතිවාසිකම් පෙත්සමක් ඉදිරිපත් වුණා.\nසමගි ජන බලවේගයේ මහලේකම් පාර්ලිමේන්තු මන්ත්‍රී රංජිත් මද්දුමබණ්ඩාර, එම පක්ෂයේ පාර්ලිමේන්තු මන්ත්‍රී නලින් බණ්ඩාර සහ සමගි ගොවි බලවේගයේ සාමාජිකයන් ඇතුළු එකොළොස් දෙනෙකු විසින් පෙත්සම ඉදිරිපත් කර ඇති බවයි හිරු අධිකරණ වාර්තාකරු සඳහන් කළේ.\nපෙත්සමේ වගඋත්තරකරුවන් ලෙස නීතිපතිවරයා, කෘෂි කර්ම අමාත්‍ය මහින්ද අමරවීර, එම අමාත්‍යංශයේ ලේකම්වරයා, අග්‍රාමාත්‍යවරයා ඇතුළු අමාත්‍ය මණ්ඩලයේ සාමාජිකයන් ඇතුළු විසි දෙදෙනෙකු නම් කර තිබෙනවා.\nපෙත්සම්කරුවන් කියා සිටින්නේ 2021/ 22 මහ කන්නයේ දී වී අස්වැන්න සියයට 50 කින් පමණ අඩු වූ බවයි.\nඅස්වැන්න අඩු වූ ගොවීන් සඳහා කිලෝ ග්‍රෑමයකට රුපියල් 25/- ක් බැගින් වන්දි ගෙවීමට අමාත්‍ය මණ්ඩලය විසින් ඉකුත් ජනවාරි මස මස 24 වනදා තීන්දුවක් ලබා ගත් බවත් ඒ වෙනුවෙන් රුපියල් බිලියන හතළිහකට ආසන්න මුදලක් වෙන් කරන බවට කෘෂිකර්ම අමාත්‍යවරයා විසින් ප්‍රකාශ කර ඇතැයි ද පෙත්සම්කරුවන් පෙන්වා දෙනවා.\nඑහෙත් එම වන්දි ගෙවීමේ වැඩපිළිවෙළ මේ දක්වා ක්‍රියාත්මක වී නොමැති බවටයි ඔවුන් චෝදනා කරන්නේ.\nමේ තුළින් සිය මූලික අයිතිවාසිකම් උල්ලංඝනය වී ඇති බවට තීන්දුවක් ලබාදෙන ලෙසත් ඉකුත් ජනවාරි මස 24 වනදා ගනු ලැබූ අමාත්‍ය මණ්ඩල තීරණය ප්‍රකාරව තමන්ට වන්දි ගෙවන ලෙස නියෝගයක් නිකුත් කරන ලෙස පෙත්සම්කරුවන් වැඩිදුරටත් ඉල්ලා තිබෙනවා.",
       "URL": "https://www.hirunews.lk/309226/වී-අස්වැන්න-අඩුවීම-වෙනුවෙන්-වන්දි-ගෙවන්නයි-ඉල්ලා-ශ්‍රේෂ්ඨාධිකරණයට-පෙත්සමක්",
       "Category": "Local News",
       "Parent URL": "https://www.hirunews.lk/local-news.php?pageID=1042"
}