{
       "Source": "hirunews",
       "Timestamp": "Monday, 12 July 2021 - 13:13",
       "Headline": "මුදල් ඇමති බැසිල්, හිටපු පළාත් සභා නියෝජිතයින් කැඳවයි",
       "News Content": "මුදල් අමාත්‍ය බැසිල් රාජපක්ෂ සහ හිටපු පළාත් සභා නියෝජිතයන් අතර හමුවක් අරලියගහ මන්දිරයේදී ඊයේ පැවැත්වුණා.\nඒ පළාත් සභා ක්‍රියාත්මක නොවුව ද ඒවායින් සැපයෙන ජනතා සේවාවන් තවදුරටත් විධිමත් කිරීම සහ රජයේ ඉදිරි වැඩපිළිවෙල පිළිබඳව සාකච්ඡා කිරීම සඳහායි.\nමෙහිදී මුදල් අමාත්‍යවරයා ප්‍රකාශ කර ඇත්තේ ආර්ථිකමය වශයෙන් රට අභියෝගයකට මුහුණපා ඇති අවස්ථාවේ ප්‍රධාන ආදායම් මාර්ග හිමි ආයතන වන රේගුව, සුරාබදු දෙපාර්තමේන්තුව, මෙන්ම දේශීය ආදායම් බදු දෙපාර්තමේන්තුව වැනි ආයතනවලින් ලැබෙන ආදායම අවම වී ඇති බවයි.\nලොව සෑම රටක්ම මුහුණදෙමින් පවතින කොරෝනා වසංගත තත්ත්වය මෙයට ප්‍රධානම හේතුව බවත්, ඊට මුහුණදීම සඳහා නොබියව කටයුතු කළ යුතු බවත්, මෙහිදී මුදල් අමාත්‍ය බැසිල් රාජපක්ෂ සඳහන් කර තිබෙනවා.\nයුදමය වාතාවරණයක් පැවති සමයේ පවා ආර්ථිකය ඉතා බැරෑරුම් තත්ත්වයකට මුහුණදුන් බව මෙහිදී සඳහන් කර ඇති මුදල් අමාත්‍ය බැසිල් රාජපක්ෂ වැඩිදුරටත් පළාත් සභා නියෝජිතයන්ට පෙන්වා දී ඇත්තේ අභියෝග ජය ගැනීමට එක්ව කටයුතු කළ යුතු බවයි.\nමුදල් අමාත්‍ය බැසිල් රාජපක්ෂ වැඩිදුරටත් හිටපු පළාත් සභා නියෝජිතයන්ට පවසා ඇත්තේ පළාත් සභා වල කටයුතු විධිමත් කිරීම සහ රජයේ ඉදිරි වැඩපිළිවෙලට දායකත්වය ලබාදිය හැකි ආකාරය සම්බන්ධයෙන් යෝජනාවලියක් ඉදිරිපත් කරන ලෙසයි.",
       "URL": "https://www.hirunews.lk/276758/මුදල්-ඇමති-බැසිල්-හිටපු-පළාත්-සභා-නියෝජිතයින්-කැඳවයි",
       "Category": "Local News",
       "Parent URL": "https://www.hirunews.lk/local-news.php?pageID=1825"
}