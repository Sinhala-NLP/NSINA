{
       "Source": "hirunews",
       "Timestamp": "Friday, 20 January 2023 - 11:15",
       "Headline": "ඉන්දීය විදේශ ඇමති, ජනපති හමු වෙයි",
       "News Content": "යාවත්කාලීන කිරීම 2023-01-20 පෙරවරු 11.55\nත්‍රිකුණාමලය තුළ බලශක්ති කේන්ද්‍රස්ථානයක් ලෙස ඉස්මතු වීමට ශ්‍රී ලංකාවට හැකියාව ඇති බව ඉන්දීය විශේෂ අමාත්‍ය එස්.ජයශංකර් පවසනවා.\nඑවැනි මුලපිරීම් සඳහා විශ්වාසදායක හවුල්කරුවෙකු වීමට ඉන්දියාව සූදානම් වන බවත් අවධාරණය කරන විදේශ අමාත්‍යවරයා, සහයෝගිතාව ඉදිරියට ගෙන යමින් පුනර්ජනනීය බලශක්ති රාමුවක් පිළිබඳ ප්‍රතිපත්තිමය වශයෙන් එකඟතාවකට පැමිණීමට ද කැමැත්ත පළ කර තිබෙනවා.\nමේ අතර, වඩාත් ව්‍යාපාරික හිතකාමී පරිසරයක් සැපයීමට ද ශ්‍රී ලංකා රජය සමඟ එකතු වී කටයුතු කිරීමට ඉන්දියාව කැමැති බව ද එස්.ජයිශංකර් පවසනවා.\n-----------------------------------------------------------\nදෙදින නිල සංචාරයක් සඳහා දිවයිනට පැමිණි ඉන්දීය විදේශ කටයුතු අමාත්‍ය ආචාර්ය එස්. ජයිශංකර්, ජනාධිපති රනිල් වික්‍රමසිංහ හමු වී සාකච්ඡා පවත්වා තිබෙනවා.\nජනාධිපති කාර්යාලයේ දී අද (20) උදෑසන පැවති එම සාකච්ඡාවට මුදල් අමාත්‍යාංශ නිලධාරීන්ද එක්ව ඇති බවයි වාර්තා වන්නේ.\nඉන් අනතුරුව දෙරටේම විදේශ අමාත්‍යවරුන් ඒකාබද්ධ මාධ්‍ය හමුවකට සහභාගි වූ අතර, ඒ සඳහා ජනාධිපති රනිල් වික්‍රමසිංහද එක්ව සිටියා.\nඉන්දීය විදේශ අමාත්‍යවරයා අද රාත්‍රියේ දිවයිනෙන් නික්මීමට පෙර අග්‍රාමාත්‍ය දිනේෂ් ගුණවර්ධන මෙන්ම දෙමළ ජාතික සන්ධානයේ නියෝජිතයන්ද හමු වී සාකච්ඡා කිරීමට නියමිත යි.",
       "URL": "https://www.hirunews.lk/325477/ඉන්දීය-විදේශ-ඇමති-ජනපති-හමු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=590"
}