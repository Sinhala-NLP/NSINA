{
       "Source": "hirunews",
       "Timestamp": "Monday, 16 January 2017 - 7:24",
       "Headline": "හම්බන්තොට සිද්ධියේ තවත් පිරිසක් අත්අඩංගුවට",
       "News Content": "හම්බන්තොට,මිරිජ්ජවිල චීන - ශ්‍රී ලංකා කර්මාන්ත කලාපයේ වැඩකටයුතු ආරම්භ වූ දිනයේ අධිකරණ නියෝග කඩකරමින් උද්ඝෝෂණවල නිරතවීමේ චෝදනාව මත තවත් පුද්ගලයන් තුන්දෙනෙකු අත්අඩංගුවට ගෙන තිබෙනවා.\nහම්බන්තොට ප්‍රදේශය භාර ජ්‍යෙෂ්ඨ පොලිස් නිලධාරියෙකු සඳහන් කළේ අම්බලන්තොට සහ වීරකැටිය පොලිස් ස්ථාන මගින් ඊයේ රාත්‍රියේ සිදුකළ මෙහෙයුමකදී මෙම පිරිස අත්අඩංගුවට ගෙන ඇති බවයි. සිද්ධිය සම්බන්ධයෙන් මේ වනවිට සැකකරුවන් 37 දෙනෙකු අත්අඩංගුවට ගෙන තිබෙනවා.\nහම්බන්තොට,මිරිජ්ජවිල චීන - ශ්‍රී ලංකා කර්මාන්ත කලාපයේ  වැඩකටයුතු ආරම්භ කෙරුණේ පසුගිය 7 වනදායි.\nඑහිදී කර්මාන්ත කලාපයේ වැඩකටයුතු ආරම්භ කිරිමට නියමිතව තිබූ උත්සව භූමිය ආසන්නයට විරෝධතාවක් පවත්වමින් පැමිණි පිරිසක් සහ උත්සව භූමිය තුළ සිටි පිරිසක් අතර  කළහකාරී තත්ත්වයක් ඇතිවුණා.\nපසුව එය පාලනය කිරීමට ආරක්ෂක අංශද මැදිහත් වූ අතර පිරිස විසුරුවා හරිනු ලැබුවේ කඳුළු ගෑස් සහ අධිපීඩන ජල ප්‍රහාරයක් එල්ල කරමින්.\nමේ අතර අදාළ ජ්‍යෙෂ්ඨ පොලිස් නිලධාරියා සඳහන් කළේ එදින ඇතිවූ සිද්ධියට සම්බන්ධ තවත් පිරිසක් පිළිබඳව තොරතුරු අනාවරණ වී ඇති අතර ඔවුන් අත්අඩංගුවට ගැනීම සඳහා පරීක්ෂණ ආරම්භ කර ඇති බවයි.",
       "URL": "https://www.hirunews.lk/152128/හම්බන්තොට-සිද්ධියේ-තවත්-පිරිසක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4707"
}