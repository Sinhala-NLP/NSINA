{
       "Source": "hirunews",
       "Timestamp": "Monday, 09 August 2021 - 15:37",
       "Headline": "කාලගුණ වෙනස ආපසු හැරවිය නොහැකි තරම් දරුණු බව ජගත් සංවිධාන වාර්තාවක් කියයි",
       "News Content": "ගෝලීය කාලගුණය කෙරෙහි මිනිසාගේ බලපෑම සහතික කළ සත්‍යයක් වන අතර, හරිතාගාර වායු නික්මීමෙන් සිදුව ඇති හානිය ආපසු හැරවිය නොහැකි බව ජගත් සංවිධාන වාර්තාවකින් අනාවරණ වනවා.\nකාලගුණ වෙනස පිළිබඳ අන්තර් රාජ්‍ය කමිටුව මගින් සකස් කර ඇති ලෝක කාලගුණ වෙනස පිලිබඳ මෙම වාර්තාව මගින් පෙන්වා දෙන්නේ මිහිතලය උණුසුම්වීමේ ඉලක්කගත සීමාවන් ඉදිරි දශකය තුල ඉක්මවා යනු ඇති බවයි.\nඑමෙන්ම, මෙම සියවස අවසන් වීමට පෙර සාගර ජල මට්ටම මීටර් 02 කින් ඉහළ යාම බැහැර කළ නොහැකි කරුණක් ලෙස ද අදාළ වාර්තාව මගින් සඳහන් කර තිබෙනවා.\nකෙසේ නමුත්, හරිතාගාර වායු නික්මීම පාලනය කිරීමෙන් මිහිතලයේ උණුසුම ස්ථාවරව පවත්වා ගැනීමේ නව බලාපොරොත්තුවක් ද එමගින් පළ කළා.\n2013 වසරේ කාලගුණ වෙනස පිළිබඳ ඇගයීමෙන් පසු සැකසූ ඒ පිළිබඳ ප්‍රධානතම ජගත් වාර්තාව වන මෙය නිකුත් කර ඇත්තේ ග්ලාස්ගෝ ලෝක කාලගුණ සමුළුවට මාස 03ක් තිබියදීයි.\nඒ පිළිබඳව අදහස් දක්වමින් ජගත් සංවිධාන මහලේකම් අන්තෝනියෝ ගුටේරස් සඳහන් කළේ එම වාර්තාව මගින් මිනිස් වර්ගයාට රතු එළියක් නිකුත් කර ඇති බවයි.",
       "URL": "https://www.hirunews.lk/279266/කාලගුණ-වෙනස-ආපසු-හැරවිය-නොහැකි-තරම්-දරුණු-බව-ජගත්-සංවිධාන-වාර්තාවක්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1766"
}