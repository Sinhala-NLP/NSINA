{
       "Source": "hirunews",
       "Timestamp": "Wednesday, 09 March 2022 - 19:17",
       "Headline": "අදත් ප්‍රදේශ රැසක තෙල් - ගෑස් පෝලිම් (වීඩියෝ)",
       "News Content": "ලබන සිකුරාදා හෝ සෙනසුරාදා පමණ වනවිට ඉන්ධන පිරවුම්හල් ආශ්‍රිතව පවතින පෝලිම් පහව යනු ඇති බවට විශ්වාස කරන බව බලශක්ති අමාත්‍ය ගාමිණී ලොකුගේ පවසනවා.\nකෙසේ වෙතත්, අද දිනයේදීත් ඉන්ධන පිරවුම්හල් ආශ්‍රිතව දිගු රථවාහන පෝලිම් දක්නට ලැබුණා. පවතින ඉන්ධන අර්බුදය හමුවේ ඇතැම් ප්‍රදේශවල භූමිතෙල් පෝළිම් ද නිර්මාණය වී තිබෙනවා.\nඑමෙන්ම පවතින විදුලි අර්බුදයටද විරෝධය පළ කරමින් ප්‍රදේශ කිහිපයක විරෝධතා පැවති බවයි හිරු වාර්තාකරුවන් සඳහන් කළේ.\nමේ අතර, ඉන්ධන අර්බුදය පවතින අවස්ථාවක ඛනිජ තෙල් තොග ගබඩා පර්යන්ත සමාගමේ නව සභාපතිවරයා ලෙස පත් කළ විශ්‍රාමික මේජර් ජෙනරාල් එම්.ආර්.ඩබ්ලිව්. සොයිසා අද එම ධූරයේ වැඩ බාරගනු ලැබුවා.\nබලශක්ති අමාත්‍ය ගාමිණී ලොකුගේ කොළඹ අද පැවති මාධ්‍ය හමුවකදී කියා සිටියේ ඉන්ධන මෙටි්‍රක් ටොන් 20,000 ක් ගබඩාවල පවතින බවයි.\nඑසේම, සෑම නගරයකම පිරවුම්හල්වලට පෙට්රල් සහ ඩීසල් ලබාදී ඇති බවද අමාත්‍යවරයා ප්‍රකාශ කළා.\nකෙසේ වෙතත්, අද දිනයේත් ඉන්ධන ලබා ගැනීමට පැමිණි ජනතාව පෝලිම්වල සිට අපහසුතාවයට පත්වූ බවයි අප වාර්තාකරුවන් සඳහන් කළේ.\nමේ අතර, දිවයිනට පැමිණ තිබූ මෙටි්‍රක් ටොන් 2600 ක් රැගත් ගෑස් නෞකාවේ ගෑස් ගොඩබෑම මේ වනවිට අවසන් කර තිබෙනවා.\nඑහි ගෑස් ඊයේ සහ අද වෙළඳපොලට නිකුත් කර තිබූ අතර, ඒ අනුව දෛනිකව මෙටි්‍රක් ටොන් 900 ක් පමණ දිවයිනේ සෑම ප්‍රදේශයකට බෙදාහැරීමේ කටයුතු සිදුකළ බව ලිට්රෝ සමාගමේ ප්‍රකාශකයෙකු සඳහන් කළා.\nඑහි ගෑස් හෙට දිනයේත් බෙදාහැරීමේ කටයුතු සිදුකරන අතර, දිවයිනට පැමිණ ඇති තවත් ගෑස් නෞකාවක ගෑස් ගොඩබෑමේ කටයුතු බොහෝ දුරට හෙට දිනයේදී සිදුකෙරෙනු ඇති බවද වාර්තා වනවා.\nගෑස් නොමැතිවීම හේතුවෙන් දිවයිනේ ප්‍රදේශ රැසක ආපනශාලා වසා දමා ඇති තත්ත්වය තවදුරටත් නිරීක්ෂණය කළ හැකියි.\nගෑස් සැපයුම අඩාල වීම හේතුවෙන් ගෘහස්ථ ගෑස් පරිභෝජනය කරන ජනතාවද දැඩි දුෂ්කරතාවලට මුහුණ දී සිටිනවා.",
       "URL": "https://www.hirunews.lk/299092/අදත්-ප්‍රදේශ-රැසක-තෙල්-ගෑස්-පෝලිම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1304"
}