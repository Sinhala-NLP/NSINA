{
       "Source": "hirunews",
       "Timestamp": "Friday, 08 July 2022 - 19:52",
       "Headline": "කඳුලු ගෑස් මැද අන්තරේ රැය පහන් කිරීමට කොළඹ එයි - අරගලයට සහය දෙන බව පාර්ශව රැසක් කියයි (වීඩියෝ)",
       "News Content": "අන්තර් විශ්වවිද්‍යාලීය ශිෂ්‍ය බලමණ්ඩලය ආරම්භ කළ විරෝධතා පාගමන අද පස්වරුවේ කොළඹ කොටුවට ළඟා වුණා.\nකෙසේ වෙතත්, කොළඹ ලෝක වෙළඳ මධ්‍යස්ථානය අසලින් බැංකු මාවතට පිවිසීමට පිරිස උත්සාහ කිරීමත් සමග පොලීසිය කඳුලු ගෑස් සහ ජල ප්‍රහාර එල්ල කර ඔවුන් විසුරුවා හැරීමටයි කටයුතු කළේ.\n”‍රොද බඳිමු - පන්නමු”‍ යන තේමාව යටතේ එම පාගමන අද දහවල් ආරම්භ කළේ කැළණිය විශ්වවිද්‍යාලය අසලින්.\nමේ අතර, අන්තර් විශ්ව විද්‍යාල ශිෂ්‍ය බල මණ්ඩලයට අද හා හෙට කොළඹ කුරුඳුවත්ත ප්‍රදේශයේ මාර්ග කිහිපයකට ඇතුළු ඇතුළු වීම වළක්වාලමින් නියෝගයක් නිකුත් කරන ලෙස ඉල්ලා පොලිසිය කළ ඉල්ලීමක් කොළඹ ප්‍රධාන මහේස්ත්‍රාත් අධිකරණය අද ප්‍රතික්ෂේප කළා.\nවග උත්තරකාර පාර්ශ්වය වෙනුවෙන් පෙනී සිටි ජනාධිපති නීතිඥ සාලිය පීරිස් අධිකරණය හමුවේ කරුණු දක්වමින් කියා සිටියේ ආණ්ඩුක්‍රම ව්‍යවස්ථාවට අනුව නිදහසේ ගමන් බිමන් යාමේ මූලික අයිතිය ජනතාව සතු වන බවයි.\nඊට එරෙහිව නියෝග ලබා ගැනීමට පොලිසියට හැකියාවක් නොමැති බවයි ජනාධිපති නීතිඥ සාලිය පීරිස් එහිදී සඳහන් කළේ.\nමෙම උද්ඝෝෂණයේදී යම් කලහකාරී තත්ත්වයක් ඇති වන්නේ නම් ඊට එරෙහිව කටයුතු කිරීමට පොලීසියට බලය ඇති බව පෙන්වා දුන් ජනාධිපති නීතිඥවරයා අදාළ ඉල්ලීම ප්‍රතික්ෂේප කරන ලෙස අධිකරණයෙන් ඉල්ලා සිටියා.\nඉදිරිපත් වූ කරුණු සලකා බැලීමෙන් අනතුරුව කොළඹ ප්‍රධාන මහේස්ත්‍රාත් නන්දන අමරසිංහ පොලිසිය කළ ඉල්ලීම ප්‍රතික්ෂේප කිරීමටයි තීරණය කළේ.\nමේ අතර, ”‍රටම කොළඹට ජූලි 9 අරගලය”‍ යන්න තේමා කර ගනිමින් කොළඹදී හෙට පැවැත්වීමට නියමිත විරෝධතාවට සහයෝගය දක්වමින් විවිධ ප්‍රදේශවල අද විරෝධතා සහ විරෝධතා පා ගමන් ආරම්භ කර තිබුණා.\nමේ තත්ත්වය හේතුවෙන් කොළඹ කොටුව අවට ආරක්ෂාව ද දැඩි කර ඇති අයුරු දක්නට ලැබෙනවා.\nමේ අතර හෙට කොළඹ දී පැවැත්වෙන විරෝධතාවට සහාය පළ කරමින් දිවයින පුරා ජංගම දුරකථන අළෙවිසැල් වසා දැමීමට තීරණය කර ඇති බව ශ්‍රී ලංකා ජංගම දුරකථන අලෙවි කරුවන්ගේ සංගමයේ සභාපති සමිත් සෙනරත් ප්‍රකාශ කළා.\nඑමෙන්ම හෙට දිනයේ පෞද්ගලික වෛද්‍ය ප්‍රතිකාර සේවා වලින් ඉවත් වීමට තීරණය කළ බව විශේෂඥ වෛද්‍යවරුන්ගේ සංගමය ප්‍රකාශ කළා. හෙට පැවැත්වීමට සැලසුම් කර ඇති සාමකාමී විරෝධතාවයට සහාය පළ කරමින් එම තීරණයට එළැඹි බවයි විශේෂඥ වෛද්‍යවරුන්ගේ සංගමය කියා සිටියේ.\nමේ අතර මහා සංඝරත්නය ඇතුළු සර්ව ආගමික නායකයින් පිටකොටුව බෝධිය ඉදිරිපිට ඊයේ ආරම්භ කළසත්‍යග්‍රහය අද දෙවන දිනටත් ක්‍රියාත්මකයි. අද පස්වරුවේ සත්‍යග්‍රහයේ නිරත භික්ෂූන් වහන්සේ නමක රෝහල්ගත කිරීමට ද කටයුතු කළ බවයි අප වාර්තාකරු සඳහන් කළේ.\nමේ අතර ගාලු‍මෝදර අරගලයට අදට දින 90ක් සම්පූර්ණ වෙනවා. ඒ සම්බන්ධයෙන් විපක්ෂ නායක සජිත් ප්‍රේමදාස නිවේදනයක් නිකුත් කරමින් සඳහන් කළේ හෙට එම අරගලය තීරණාත්මක සන්ධිස්ථානයකට පැමිණ ඇති අතර ඊට සමගි ජනබලවේගයේත්, සමගි ජන සන්ධානයේත් පූර්ණ සහයෝගය ලබාදෙන බවයි.\nමේ අතර සර්ව පාක්ෂික ආණ්ඩුවක් පිහිටුවා රට පත්ව ඇති තත්ත්වයෙන් මුදාගැනීමට පොදු වැඩපිළිවෙළක් ඉදිරිපත් කිරීම ඇතුළු කරුණු හයකින් සමන්විත සෙංකඩගල ප්‍රකාශනය අද මහනුවර ශ්‍රී දළදා මාලිගාවේ දී එළිදක්වනු ලැබුවා.",
       "URL": "https://www.hirunews.lk/309479/කඳුලු-ගෑස්-මැද-අන්තරේ-රැය-පහන්-කිරීමට-කොළඹ-එයි-අරගලයට-සහය-දෙන-බව-පාර්ශව-රැසක්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1036"
}