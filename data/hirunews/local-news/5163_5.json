{
       "Source": "hirunews",
       "Timestamp": "Thursday, 18 February 2016 - 18:59",
       "Headline": "මාව එලවන්න ලෙහෙසි නැහැ",
       "News Content": "තමන්ව නිදහස් පක්ෂයෙන් එලවා දැමීමට ඇතැම් පුද්ගලයින් උත්සාහ කළත් එය පහසුවෙන් සිදුකළ නොහැකි බව හිටපු ජනාධිපති මහින්ද රාජපක්ෂ පවසනවා. අද (18)  පෙරවරුවේ බරපතල වංචා විමර්ශන කොමිසම හමුවේ පෙනී සිටීමෙන් අනතුරුව මාධ්‍යවේදීන් නැගූ ප්‍රශ්නවලට පිිළිතුරු ලබාදෙමින් ඔහු මෙම අදහස් පළ කළා.\nහිටපු ජනාධිපතිවරයා අද බරපතල වංචා විමර්ශන කොමිසම වෙත පැමිණියේ පසුගිය ජනාධිපතිවරණයේදී ස්වාධීන රූපවාහිණි සේවයේ විකාශය කළ දැන්වීම් සඳහා මුදල් නොගෙවීමේ සිද්ධිය පිළිබඳව සිදුකෙරෙන විමර්ශනය සඳහායී.\nමේ පිළිබඳව සිදුකරන විමර්ශනයේ අවසන් වටයේ සාක්ෂි කැඳවීම අද ආරම්භ වූ අතර එය දින 04 ක් පුරා පැවැත්වෙනු ඇති.\nවිමර්ශනයෙන් අනතුරුව කොමිසමේ අවසන් තීන්දුව ප්‍රකාශයට පත් කෙරෙන අතර, එමඟින් ලබාදෙන නිර්දේශ පදනම් කරගනිමින් වැරදිකරුවන්ට එරෙහිව නඩු පැවරීම සිදුකරන බව බරපතල වංචා විමර්ශන කොමිසමේ ලේකම් ලැසිල් ද සිල්වා සඳහන් කළා.",
       "URL": "https://www.hirunews.lk/126594/මාව-එලවන්න-ලෙහෙසි-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=5163"
}