{
       "Source": "hirunews",
       "Timestamp": "Monday, 29 March 2021 - 13:18",
       "Headline": "නාකොටික් සිද්ධිය ගැන සී.අයි.ඩී.යෙන් අධිකරණයට වාර්තාවක්",
       "News Content": "පොලිස් මත්ද්‍රව්‍යනාශක කාර්යාංශයේ නිලධාරීන් පිරිසක් මත්ද්‍රව්‍ය ජාවාරම්කරුවන් සමඟ එක්ව මත්ද්‍රව්‍ය ජාවාරම් කිරීමේ සිද්ධිය සම්බන්ධයෙන් මෙතෙක් සිදුකළ විමර්ශන ඇතුළත් වාර්තාවක් අපරාධ පරීක්ෂණ දෙපාර්තමේන්තුව, කොළඹ ප්‍රධාන මහේස්ත්‍රාත් බුද්ධික ශ්‍රී රාගල වෙත යොමුකර තිබෙනවා.\nඅදාළ වාර්තාවේ දැක්වෙන්නේ මෙම සිද්ධිය සම්බන්ධයෙන් මෙතෙක් පොලිස් නිලධාරීන් විසිදෙනෙකු සහ සිවිල් පුද්ගලයින් 14 දෙනෙකු අත්අඩංගුවට ගෙන ඇති බවයි.\nඑස 34 දෙනා අතරින් පොලිස් විශේෂ කාර්ය බලකායේ සේවය කරන පොලිස් පරීක්ෂකවරයෙකු සහ මත්ද්‍රව්‍යනාශක කාර්යාංශයේ සේවය කළ උප පොලිස් පරීක්ෂකවරයෙකු ඇතුලු පොලිස් නිලධාරීන් පස්දෙනෙකු සහ සිවිල් පුද්ගලයින් 9 දෙනෙකු ත්‍රස්තවාදය වැළැක්වීමේ පනත යටතේ රඳවාගෙන තවදුරටත් ප්‍රශ්න කරමින් සිටින බව අදාළ විමර්ශන වාර්තාවේ දක්වා තිබෙනවා.\nඑසේම මෙම නඩුවේ සැකකරුවන් ලෙස නම් කළ බඩෝවිට ලොකූ හෙවත් රජිත අසංක සහ උදාර සම්පත් යන දෙදෙනා මේ වනවිට රටින් පලාගොස් ඇති බැවින් අධිකරණයෙන් ලබාගත් වරෙන්තු නියෝග අනුව ඔවුන් අත්අඩංගුවට ගැනීමට පියවර ගෙන ඇති බවත් අපරාධ පරීක්ෂණ දෙපාර්තමේන්තුව අධිකරණයට ඉදිරිපත් කළ විමර්ශන වාර්තාවේ සඳහන්.",
       "URL": "https://www.hirunews.lk/266885/නාකොටික්-සිද්ධිය-ගැන-සී-අයි-ඩී-යෙන්-අධිකරණයට-වාර්තාවක්",
       "Category": "Local News",
       "Parent URL": "https://www.hirunews.lk/local-news.php?pageID=2055"
}