{
       "Source": "hirunews",
       "Timestamp": "Saturday, 08 April 2023 - 18:11",
       "Headline": "මිනිස් පරිභෝජනයට නුසුදුසු ආහාරපාන අලෙවි කළොත් වැඩ වරදියි",
       "News Content": "උත්සව සමය ආසන්නයේ දී බේකරි ආහාර නිෂ්පාදනය කෙරෙන ආපණශාලා සහ හෝටල්වල සිදු කරන ලද පරීක්ෂාවක දී මිනිස් පරිභෝජනයට නුසුදුසු ආකාරයෙන් ආහාරපාන පිළියෙළ කිරීමේ වරදට හබරාදූව සෞඛ්‍ය වෛද්‍ය නිලධාරි කොට්ඨාසයේ ආහාර අලෙවිසැල් 19කට නීතිමය ක්‍රියාමාර්ග ගැනීමට පියවර ගෙන තිබෙනවා.\nඅප ප්‍රාදේශීය වාර්තාකරු පැවසුවේ ආහාර අලෙවි කරන ස්ථාන 09කට ඉන් ‍රතු නිවේදන නිකුත් කරනු ලැබූ බවයි.\nසෞඛ්‍ය මාර්ගෝපදේශ උල්ලංඝනය කරමින් මෙම වෙළෙඳසැල්වල ආහාරපාන පිළියෙළ කර ඇති බවයි සෞඛ්‍ය වෛද්‍ය නිලධාරි කාර්‍යාලය පැවසුවේ.\nමෙම වෙළෙඳසැල්වලට පැනවූ දඩ මුදල රුපියල් 1,422,000කට ආසන්න බවයි වාර්තා වන්නේ.\nකොග්ගල, තල්පේ, උණවටුන, අහංගම ආදී ස්ථානවල ඇති වෙළෙඳසැල්වලයි මෙම හදිසි වැටලීම සිදු කෙරුණේ.\nමේ අතර අද පස්වරුව වන විට පාරිභෝගික කටයුතු පිළිබඳ අධිකාරිය මගින් බිත්තර සම්බන්ධව වැටලීම් 41 ක් දිවයින පුරා සිදු කර තිබෙනවා.\nමෙම වැටලීම් අතර බිත්තර වැඩි මිලට අලෙවි කිරීම සහ තොග සඟවා ගැනීම සම්බන්ධව ද වැටලීම් ඇතුළත්.\nඑම වැටලීම්වල දී මහරගම සහ දෙමටගොඩ ප්‍රදේශවල බිත්තර තොග බෙදාහරින ආයතන දෙකක් ද වැටලීමට ලක් කර ඇති අතර ඔවුන්ගෙන් ලද තොරතුරු මත ඔවුන්ට බිත්තර වැඩි මිලට සැපයූ කුරුණෑගල ප්‍රදේශයේ ගොවිපල හිමියන්ට විරුද්ධව ද නඩු පැවරීමට නියමිත බවයි වාර්තා වන්නේ.",
       "URL": "https://www.hirunews.lk/332028/මිනිස්-පරිභෝජනයට-නුසුදුසු-ආහාරපාන-අලෙවි-කළොත්-වැඩ-වරදියි",
       "Category": "Local News",
       "Parent URL": "https://www.hirunews.lk/local-news.php?pageID=426"
}