{
       "Source": "hirunews",
       "Timestamp": "Friday, 25 November 2016 - 13:04",
       "Headline": "විදෙස් ගතවීමට හිටපු ඇමති බැසිල් කළ ඉල්ලීම සලකා බැලීම කල් යයි",
       "News Content": "හිටපු අමාත්‍ය බැසිල් රාජපක්ෂගේ සෞඛ්‍ය තත්ත්වය සම්බන්ධයෙන් කොළඹ අධිකරණ වෛද්‍ය නිලධාරීවරයාගෙන් වාර්තාවක් කැදවීමට පියවර ගන්නා ලෙස කොළඹ මහාධිකරණය අද නීතිපතිවරයාට දැනුම් දුන්නා.\nඒ, තමන්ට මාස 3ක කාලයක් වෛද්‍ය ප්‍රතිකාර සඳහා විදෙස්ගතවීමට අවසර ලබාදෙන ලෙස ඔහු ගොනු කර තිබූ මෝසමක් සලකා බැලූ අවස්ථාවේදියි.\nඑහිදී නීතිපතිවරයා වෙනුවෙන් පෙනී සිටි නීතිඥවරයා කියා සිටියේ හිටපු අමාත්‍යවරයාගේ සෞඛ්‍ය තත්ත්වය සම්බන්ධයෙන් වෛද්‍ය වාර්තාවක් කැදවිය යුතු බවයි.\nඅධිකරණය හමුවේ පෙනී සිටීමෙන් අනතුරුව හිටපු අමාත්‍ය බැසිල් රාජපක්ෂ නව පක්ෂයේ වැඩ කටයුතු පිළිබදව මාධ්‍යවේදීන් විමසූ ප්‍රශ්න කිහිපයකට පිළිතුරු ලබාදුන්නා.\nමේ අතර, එක්සත් ජාතීන්ගේ මානව හිමිකම් කොමසාරිස් සෙයිද් රාද් අල් හුසේන් කුමරු දිවයිනට පැමිණි අවස්ථාවේදී උද්ඝෝෂණයක නිරතවීම සම්බන්ධයෙන් පාර්ලිමේන්තු මන්ත්‍රී විමල් වීරවංශ ඇතුළු හත් දෙනෙකුට එරෙහිව ගොනුකර තිබූ නඩුව ද අද විභාගයට ගැනුණා.\nඒ, කොළඹ මහේස්ත්‍රාත් අධිකරණයේදීයි. යළි ලබන වසරේ පෙබරවාරි 08 වනදා නඩුව විභාගයට ගැනීමට නියමිතයි.\nමේ අතර, දකුණු පළාත් හිටපු අමාත්‍ය ඩී.වී. උපුල් නියෝජ්‍ය අමාත්‍ය රන්ජන් රාමනායකට එරෙහිව පවරා ඇති අපහාස නඩුව අද කොළඹ මහේස්ත්‍රාත් අධිකරණයේදී කැදවා තිබුණා.\nඑම නඩුව ලබන ජනවාරි මස 20 වන දා දක්වා කල් තැබුණා.",
       "URL": "https://www.hirunews.lk/148300/විදෙස්-ගතවීමට-හිටපු-ඇමති-බැසිල්-කළ-ඉල්ලීම-සලකා-බැලීම-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=4780"
}