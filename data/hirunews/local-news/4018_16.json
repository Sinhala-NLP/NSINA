{
       "Source": "hirunews",
       "Timestamp": "Tuesday, 27 March 2018 - 10:26",
       "Headline": "හලාවත නගර සභා සභාපතිවරයා තෝරා ගැනීම කල් යයි",
       "News Content": "හලාවත නගර සභාවේ මංගල සභා වාරය අද (27) දින නියමක් නොමැතිව කල් තබනු ලැබුවේ ඝන පූර්ණය නොමැතිවීම හේතුවෙන්.\nවයඹ පළාත් පාලන කොමසාරිස් සී.ඩබ්ලිව්. ජයසිංහගේ ප්‍රධානත්වයෙන් අද(27) සභාව රැස්වුණු අතර, එහිදී මන්ත්‍රීවරුන් අතර, උණුසුම් තත්ත්වයක් ද හට ගත් බවයි අප වාර්තාකරු සඳහන් කළේ.\nහලාවත නගර සභාව සඳහා මෙවර මැතිවරණයේදී එක්සත් ජාතික පක්ෂයෙන් සභිකයින් 7 දෙනෙකු ද ශ්‍රී ලංකා නිදහස් පක්ෂයෙන් සභිකයින් 6 දෙනෙකු, පොදුජන පෙරමුණෙන් සභිකයින් 6 දෙනෙකු සහ ජනතා විමුක්ති පෙරමුණෙන් එක් සභිකයෙකු තේරී පත්වුණා.\nකෙසේ වෙතත්, අද සභාව රැස්වන අවස්ථාවේදී සභාව තුළ රැදී සිටියේ එක්සත් ජාතික පක්ෂය නියෝනය කළ මන්ත්‍රීවරුන් 7 දෙනෙකු සහ ශ්‍රී ලංකා නිදහස් පක්ෂයේ එක් මන්ත්‍රීවරයෙකු පමණයි.\nඑම අවස්ථාවේදී පළාත් පාලන කොමසාරිස්වරයා කියා සිටියේ සභාව පවත්වාගෙන යාමට නම් සියයට 50ක ඝන පූර්ණයක් අවශ්‍ය බවයි.\nඑම අවස්ථාවේදී ශ්‍රී ලංකා නිදහස් පක්ෂය නියෝජනය කළ මන්ත්‍රීවරයා ඊට විරෝධය පළ කිරීමත් සමඟ සභාව තුළ උණුසුම් තත්ත්වයක් හටගෙන තිබෙනවා.\nඑමෙන්ම බණ්ඩාරවෙල - හල්දුම්මුල්ල ප්‍රාදේශීය සභාව සඳහා පොදුජන පෙරමුණෙන් තරඟ කළ උපුල් හෙට්ටිගේ නිතරඟයෙන් සභාපති ධුරය සඳහා පත් කරගෙන තිබෙනවා.\nපසුගිය දා පැවැති පළාත් පාලන මැතිවරණයෙන් පොදුජන පෙරමුණෙන් සභිකයින් 7ක්, එක්සත් ජාතික පක්ෂයෙන් සභිකයින් 6 දෙනෙකු, ශ්‍රී ලංකා නිදහස් පක්ෂයෙන් සභිකයින් 5 දෙනෙකු සහ ජනතා විමුක්ති පෙරමුණේ එක් සභිකයෙකු මෙන්ම ස්වාධීන එක් සභිකයෙකු තේරී පත්වුණා.\nහල්දුම්මුල්ල ප්‍රාදේශීය සභාවට අමතරව හපුතලේ සහ බණ්ඩාරවෙල යන ප්‍රාදේශීය සභා සඳහා සභාපතිවරුන් පත් කර ගැනීම ද අද සිදුකිරීමට නියමිතයි.\nමේ අතර, අම්බලන්ගොඩ නගර සභාවේ සභාපතිවරයා ලෙස පොදුජන පෙරමුණේ අරුණ ප්‍රදීප් සිල්වා අද තේරී පත්වුණා.\nඒ, අද උදෑසන පැවැති විවෘත ඡන්ද විමසීමකින් අනතුරුවයි.\nඑමෙන්ම මීට අමතරව හැටන් - මස්කෙලිය ප්‍රාදේශීය සභාව, නුවරඑළිය ප්‍රාදේශීය සභාව සහ ආගරපතන යන ප්‍රාදේශීය සභාවල ද සභාපතිවරුන් තෝරා පත් කර ගැනීම අද සිදුකෙරෙනවා.",
       "URL": "https://www.hirunews.lk/186968/හලාවත-නගර-සභා-සභාපතිවරයා-තෝරා-ගැනීම-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=4018"
}