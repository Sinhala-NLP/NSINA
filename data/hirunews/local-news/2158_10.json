{
       "Source": "hirunews",
       "Timestamp": "Tuesday, 09 February 2021 - 13:22",
       "Headline": "ශ්‍රී ලංකාව පිළිබඳ ජිනීවා යෝජනාව ඉදිරිපත් කිරීම ස්ථිරයි",
       "News Content": "ශ්‍රී ලංකාව සම්බන්ධයෙන් එළඹෙන ජිනීවා ජගත් මානව හිමිකම් මණ්ඩල සැසිවාරයට යෝජනාවක් ඉදිරිපත් කිරීම තහවුරු වී තිබෙනවා.\nමානව හිමිකම් මණ්ඩලයේ ශ්‍රී ලංකාව පිළිබඳ මධ්‍ය කණ්ඩායම ප්‍රකාශ කළේ එම යෝජනාව ලබන 22 වනදා ඇරඹෙන ජිනීවා මානව හිමිකම් මණ්ඩලයේ 46 වන සැසිවාරයට ඉදිරිපත් කරන බවයි.\nකැනඩාව, ජර්මනිය, මොන්ටිනීග්‍රෝ, උතුරු මැසිඩෝනියාව සහ එක්සත් රාජධානිය, මානව හිමිකම් මණ්ඩලයේ ශ්‍රී ලංකාව පිළිබඳ මධ්‍ය කණ්ඩායමට අයත්.\nඑය නියෝජනය කරමින් ජිනිවා මානව හිමිකම් මණ්ඩලයේ බ්‍රිතාන්‍ය නිත්‍ය නියෝජිත ජූලියන් බ්‍රේත්වයිට් ශ්‍රී ලංකාව පිළිබඳ යෝජනාවක් මෙවර සැසිවාරයට ඉදිරිපත් කරන බව මානව හිමිකම් මණ්ඩලයට ඊයේ දැනුම් දී තිබෙනවා.\nමේ මස 22 වනදා ඇරඹෙන සැසිවාරය පිළිබඳ සාකච්ඡා කිරීමට එක්රැස් වූ මානව හිමිකම් මණ්ඩලය එය සනාථ කර ඇති බව සඳහන්.\nමධ්‍ය කණ්ඩායම විසින් අදාළ යෝජනාව ඉදිරිපත් කරනු ඇත්තේ ශ්‍රී ලංකාවේ සංහිඳියාව වගවීම් සහ මානව හිමිකම් ප්‍රවර්ධනය කිරීම යන තේමාව යටතේයි.\nමීට පෙර ජගත් මානව හිමිකම් මණ්ඩලය වෙත ඉදිරිපත් වූ ශ්‍රී ලංකාව පිළිබද යෝජනාවට පසුගිය රජය සමයේ සම සත්කාරකත්වය දැක්වූ අතර, වත්මන් රජය විසින් පසුගිය වසරේ එම සත්කාරකත්වය ඉවත් කර ගනු ලැබුවා.\nජිනීවා මානව හිමිකම් මණ්ඩලයේ බ්‍රිතාන්‍ය නියෝජිතයා වැඩිදුරටත් සඳහන් කළේ නව යෝජනාව මගින් ශ්‍රී ලංකාව පිළිබඳ ජගත් මානව හිමිකම් කොමසාරිස්වරියගේ වාර්තාව අවධානයට ගෙන ඇති බවයි.\nඅදාළ වාර්තාව මගින් ශ්‍රී ලංකාව මානව හිමිකම් සුරක්ෂිත කිරීමට මෙන්ම, වගවීම සහ සංහිඳියාව ප්‍රවර්ධනයට ප්‍රමාණවත් පියවර ගෙන නොමැති බවට චෝදනා නගා තිබෙනවා.\nකෙසේ නමුත්, ඒ සඳහා සාක්ෂි ඉදිරිපත් කර නොමැති බව පවසමින් රජය එය ප්‍රතික්ෂේප කළා.",
       "URL": "https://www.hirunews.lk/262121/ශ්‍රී-ලංකාව-පිළිබඳ-ජිනීවා-යෝජනාව-ඉදිරිපත්-කිරීම-ස්ථිරයි",
       "Category": "Local News",
       "Parent URL": "https://www.hirunews.lk/local-news.php?pageID=2158"
}