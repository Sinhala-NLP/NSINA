{
       "Source": "hirunews",
       "Timestamp": "Monday, 26 June 2023 - 11:09",
       "Headline": "දේශබන්දුට එරෙහිව නිකුත් කළ සිතාසිය අභියාචනාධිකරණය බල රහිත කරයි",
       "News Content": "අරගලකරුවන් ජනාධිපති මන්දිරයට ඇතුළු වූ අවස්ථාවේ එහි තිබූ රුපියල් එක්කෝටි හැත්තෑ අට ලක්ෂයකට අධික මුදල් සොයා ගැනීමේ සිද්ධියට අදාළව සැකකරුවකු ලෙස පෙනී සිටින ලෙස දන්වා කොළඹ කොටුව මහේස්ත්‍රාත් අධිකරණය බස්නාහිර පළාත භාර ජ්‍යේෂ්ඨ නියෝජ්‍ය පොලිස්පති දේශබන්දු තෙන්නකෝන් වෙත නිකුත් කර තිබූ සිතාසිය බල රහිත කරමින් අභියාචනාධිකරණය අද (26) රිට් ආඥාවක් නිකුත් කළා.\nදේශබන්දු තෙන්නකෝන් ඉදිරිපත් කළ රිට් පෙත්සමේ තින්දුව දෙමින් අභියාචනාධිකරණයේ සභාපති විනිසුරු නිශ්ශංක බන්දුල කරුණාරත්න සහ ඒ. මරික්කාර් විසිනුයි මෙම නියෝගය නිකුත් කළේ.\nතීන්දුව ප්‍රකාශයට පත් කරමින් අභියාචනාධිකරණ සභාපති විනිසුරුවරයා කියා සිටියේ ජනාධිපති මන්දිරයේ දී සොයාගත් මුදල් හිටපු ජනාධිපතිවරයාගේ බවට කරුණු ඉදිරිපත් වී නොමැති බවයි.\nඑමෙන්ම අදාළ මුදල් අධිකරණයට ඉදිරිපත් කිරීමේ අවශ්‍යතාවක් නොමැති බවත්, අදාළ තීන්දුවේ දැක්වෙනවා.\nඒ අනුව මෙම පෞද්ගලික පැමිණිල්ල පවත්වාගෙන යාමේ හැකියාවක් නොමැති බව ප්‍රකාශ කළ විනිසුරුවරයා පෙත්සම්කරුට සැකකරුවෙකු වශයෙන් අධිකරණයේ පෙනී සිටින ලෙස දන්වා මහේස්ත්‍රාත්වරයා විසින් නිකුත් කළ සිතාසිය බල රහිත කරමින් රිට් ආඥාව නිකුත් කරන බව ප්‍රකාශ කළා.\nඊට අමතරව පෙත්සම්කාර ජ්‍යේෂ්ඨ නියෝජ්‍ය පොලිස්පතිවරයාට එරෙහිව තවදුරටත් නීතිමය ක්‍රියාමාර්ග නොගන්නා ලෙස විනිසුරු මඩුල්ල විසින් කොළඹ කොටුව මහේස්ත්‍රාත්වරයාට නියෝග කළා.\nමේ අතර ඉකුත් වසරේ මැයි මස 9 වනදා ගාලුමුවදොර ගෝඨා ගෝ ගම අරගලයට පහරදීමේ සිද්ධියට අදාළව සැකකරුවෙකු ලෙස දේශබන්දු තෙන්නකෝන් නම් කරන ලෙස නිතිපතිවරයා විසින් නිකුත් කර ලිපියක්ද අභියාචනාධිකරණය අද (26) බලරහිත කරමින් රිට් ආඥාවක් නිකුත් කළා.\nමෙම රිට් ආඥාව නිකුත් කරමින් අභියාචනාධිකරණ සභාපති විනිසුරුවරයා කියා සිටියේ ගාලු මුවදොර අරගලයට පහරදීමේ සිද්ධියට පෙත්සම්කරු ආධාර අනුබලදුන් බවට ප්‍රමණවත් සාක්ෂි අනාවරණ වී නොමැති බවයි.\nඒ අනුව පෙත්සම්කරුට එරෙහිව දණ්ඩ නීති සංග්‍රහයේ 314, 316 සහ 343 යන වගන්ති යටතේ චෝදනා ඉදිරිපත් කිරීමට හැකියාවක් නොමැති බව සඳහන් කළ විනිසුරු මඩුල්ල එලෙස චෝදනා ඉදිරිපත් කිරීමෙන් ඔහුට අයුක්තියක් සහ අසාධාරණයක් සිදුවන බව ද ප්‍රකාශ කළා.\nඒ අනුව පෙත්සම්කරු සැකකරු වශයෙන් නම් කරන ලෙස දන්වමින් නීතිපතිවරයා විසින් ඉකුත් අප්‍රේල් මස 19 වැනිදා අපරාධ පරීක්ෂණ දෙපාර්තමේන්තුව වෙත යැවූ ලිපිය තුළින් පෙත්සම්කරුට පිරිමැසිය නොහැකි හානියක් සිදුවී ඇති බවයි විනිසුරු මඩුල්ල ප්‍රකාශ කළේ.\nඑය නීතිපතිවරයා තමන්ට පැවරී තිබෙන බලය අභිබවා ගොස් කටයුතු කිරීමක් බව අභියාචනාධිකරන සභාපති විනිසුරුවරයා පෙන්වා දුන්නා.\nඒ අනුව දේශබන්දු තෙන්නකෝන් අදාල සිද්ධියේ තවදුරටත් සැකකරුවෙකු නොවන බව කොළඹ කොටුව මහේස්ත්‍රාත් අධිකරණයට දැනුම්දෙන ලෙසත්, අපරාධ පරික්ෂණ දෙපාර්තමේන්තුවේ අධ්‍යක්ෂවරයා වෙත විනිසුරු මඩුල්ල නියෝග කළා.\nමෙම සිද්ධිය සම්බන්ධයෙන් පෙත්සම්කාර දේශබන්දු තෙන්නකෝන් අත්අඩංගුවට ගැනීම වළවක්වාලමින් අභියාචනාධිකරණය විසින් අපරාධ පරීක්ෂණ දෙපාර්තමේන්තුව වෙත තවත් රිට් ආඥාවක්ද නිකුත් කරනු ලැබුවා.",
       "URL": "https://www.hirunews.lk/339105/දේශබන්දුට-එරෙහිව-නිකුත්-කළ-සිතාසිය-අභියාචනාධිකරණය-බල-රහිත-කරයි",
       "Category": "Local News",
       "Parent URL": "https://www.hirunews.lk/local-news.php?pageID=236"
}