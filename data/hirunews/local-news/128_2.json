{
       "Source": "hirunews",
       "Timestamp": "Thursday, 03 August 2023 - 16:05",
       "Headline": "වවුනියාව උපන්දින සාදයට එල්ල කළ මැර ප්‍රහාරයේ ප්‍රධාන සැකකරු රිමාන්ඩ්",
       "News Content": "වවුනියාවේ තෝනිකල් ප්‍රදේශයේ නිවෙසක උපන් දින සාදයක් අතරතුරදී එම නිවසට ප්‍රහාරයක් එල්ල කළ මැර කණ්ඩායමේ නායකයා පොලිසිය විසින් අද (03) වවුනියාව මහේස්ත්‍රාත්වරයා වෙත ඉදිරිපත් කොට තිබෙනවා.\nඒ අනුව, එම සැකකරු මේ මස 11 වන දා දක්වා රිමාන්ඩ් බාරයේ තබන ලෙස මහෙස්ත්‍රාත්වරයා නියෝග කොට තිබෙන බව වාර්තා වෙනවා.\nමීට පෙර මෙම සිද්ධිය සම්බන්ධයෙන් අත්අඩංගුවට ගත් සැකකාර මැරයින් පස්දෙනාගෙන් ලබුණු තොරතුරුවලට අනුව ප්‍රධාන සැකකරු ඊයේ (02) රාත්‍රී අත්අඩංගුවට ගත් බව පොලිසිය පැවසුවා.\nමීට පෙර අත්අඩංගුවට ගත් සැකකරුවන් පස්දෙනා ද ඊයේ වවුනියාව අධිකරණයට ඉදිරිපත් කිරීමෙන් පසුව මේ මස 11 වන දා දක්වා රිමාන්ඩ භාරයේ තබන ලෙස වවුනියාව අධිකරණය විසින් නියෝග කරනු ලැබුවා.\nපසුව අත්අඩංගුවට ගත් ප්‍රධාන සැකකරු වවුනියාව කූමාන්කුලම ප්‍රදේශයේ පදිංචි 36 හැවිරිදි පුද්ගලයෙක්.\nමෙම සැකකරු වවුනියාවේ පුද්ගලයකුගෙන් කොන්ත්‍රාත්තුවක් ගෙන තිබුණේ වවුනියාව ඕමන්ත ප්‍රදේශයේ ග්‍රාම නිලධාරිනියක සමග අනියම් පෙම් සබඳතාවක් පවත්වා ගෙන යන බව කියන පුද්ගලයකු ඝාතනය කිරීම සඳහායි.\nනමුත් එම උත්සාහයේදී උපන් දින සාදයට සහභාගී වී සිටි පුද්ගලයා සමඟ ඔහුගේ බිරිය ද ඝාතනය වුණා.\nපොලීසිය පැවසුවේ අදාළ නිවසට ගිනි තැබීමෙන් 23 හැවිරිදි කාන්තාවක් එම ස්ථානයේදීම ජීවිතක්ෂයට පත්වු අතර, පිලිස්සුම් තුවාල ලැබු ඇයගේ සැමියා වන 35 හැවිරිදි සුගන්දන් නමැති පුද්ගලයෙකු පසුගිය 26 වන දා යාපනය පෞද්ගලික රෝහලක ප්‍රතිකාර ලබමින් සිටියදී ජීවිතක්ෂයට පත් වූ බවයි.\nවවුනියාව පොලිසිය මෙම සිද්ධිය සම්බන්ධයෙන් තවදුරටත් පරීක්ෂණ පවත්වා ගෙන යනු ලබනවා.",
       "URL": "https://www.hirunews.lk/343495/වවුනියාව-උපන්දින-සාදයට-එල්ල-කළ-මැර-ප්‍රහාරයේ-ප්‍රධාන-සැකකරු-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=128"
}