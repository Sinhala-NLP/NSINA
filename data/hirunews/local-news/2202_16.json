{
       "Source": "hirunews",
       "Timestamp": "Tuesday, 19 January 2021 - 13:15",
       "Headline": "පොල් මිල ගැසට්ටුව අහෝසි කිරීමට ජීවන වියදම් කමිටුවට යෝජනාවක්",
       "News Content": "පොල් ගෙඩියක වට ප්‍රමාණය අනුව මිල නියම කිරීමේ ගැසට් නිවේදනය අහෝසි කරන ලෙස පාරිභෝගික කටයුතු පිළිබඳ අධිකාරිය ජීවන වියදම් කමිටුවට යෝජනා කර තිබෙනවා.\nමේ වනවිට පොල් මිල පාලනයකින් තොරව ඉහළ ගොස් ඇති අතර, ඉල්ලුමට සරිලන පොල් සැපයුමක්ද නොමැති බැවින් අදාළ යෝජනාව ඉදිරිපත් කර ඇති බවයි එම අධිකාරිය සඳහන් කළේ.\nවෙළඳපොලේ පොල් මිල ඉහළ ගොස් ඇති පසුබිමක ගෙඩියේ බර අනුව පොල් අලෙවි කිරීමට ඇතැම් වෙළඳුන් කටයුතු කිරීම හේතුවෙන් පාරිභෝගිකයන් අසීරුතාවට පත්ව ඇති බවට තොරතුරු වාර්තා වුණා.\nඇතැම් වෙළඳුන් කිලෝ ක්‍රමයට පොල් ගෙඩියක් අලෙවි කිරීමට පියවර ගෙන ඇති අතර, පොල් කිලෝවක් රුපියල් 120ත් 140ත් අතර මිලකට අලෙවි කරන බවටයි වාර්තාවන්නේ.\nසාමාන්‍ය පොල් ගෙඩියක බර කිලෝවකට වැඩි වන අතර, කටුව සමඟ පොල් ගෙඩියේ බරට මුදල් ගෙවීමට සිදුවී ඇති බවට පාරිභෝගිකයන් චෝදනා කළා.\nමේ සම්බන්ධයෙන් හිරු ප්‍රවෘත්ති අංශය පොල් සංවර්ධන අධිකාරියෙන් කළ විමසීමකදී එහි සැකසුම් අධ්‍යක්ෂ පී. එදිරිමාන්න කියා සිටියේ වෙළදපොලේ පැවතිය යුතු ක්‍රමවේදය මෙය වන බවයි.\nකිලෝ ක්‍රමයට පොල් මිලදී ගැනීම සුදුසු බවද ඔහු සඳහන් කළා.\nකෙසේ වෙතත් පොල් මිල ඉහළ ගිය අවස්ථාවේ පසුගිය වසරේ සැප්තැම්බර් මාසයේදී  පොල් ගෙඩියේ වට ප්‍රමාණය අනුව උපරිම සිල්ලර මිලක් නියම කිරීමටයි පාරිභෝගික සේවා අධිකාරිය පියවර ගනු ලැබුවේ.\nඑමෙන්ම ගෙඩි වර්ගීකරණය සඳහා පොල් වළල්ලක් ද හඳුන්වා දෙනු ලැබුවා.",
       "URL": "https://www.hirunews.lk/260114/පොල්-මිල-ගැසට්ටුව-අහෝසි-කිරීමට-ජීවන-වියදම්-කමිටුවට-යෝජනාවක්",
       "Category": "Local News",
       "Parent URL": "https://www.hirunews.lk/local-news.php?pageID=2202"
}