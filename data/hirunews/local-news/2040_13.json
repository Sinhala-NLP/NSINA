{
       "Source": "hirunews",
       "Timestamp": "Monday, 05 April 2021 - 13:08",
       "Headline": "හිරු සාකච්ඡාවෙන් පසු සංවිධාන කිහිපයක් ප්‍රමිති ආයතනයට",
       "News Content": "වෙළඳපලට නිකුත් වී ඇති විෂ රසායනික අඩංගු ආහාර මොනවාද යන්න සහ එම සමාගම්  පිළිබඳ තොරතුරු හෙළිදරව් කරන ලෙස ඉල්ලා සිංහලේ සංවිධානය ඇතුලු සංවිධාන කිහිපයක් මේ වන විට ප්‍රමිති ආයතනයට පැමිණ තිබෙනවා.\nඒ, පසුගියදා හිරු ප්‍රවෘත්ති අංශය,  ශ්‍රී ලංකා ප්‍රමිති ආයතනයේ අධ්‍යක්ෂ ජනරාල් සිද්දිකා සේනාරත්න සමඟ පැවැත්වූ   විශේෂ සම්මුඛ සාකච්ඡාවේදී සිදුකළ අනාවරණයට අදාළවයි.\nශ්‍රී ලංකා ප්‍රමිති ආයතනයේ අධ්‍යක්ෂ ජනරාල්වරිය එම සම්මුඛ සාකච්ඡාවේදී කියා සිටියේ සමාගම් බිඳ වැටෙන බැවින් විෂ සහිත ආහාර පවතින සමාගම්වල නම් ප්‍රකාශ කළ නොහැකි බවයි.\nඇයගේ මෙම ප්‍රකාශයට දැඩි විරෝධයක් මතුවූ අතර, ඊයේ දිනයේ සිංහලේ ජාතික සංවිධානය ඇතුලු සංවිධාන කිහිපයක් අපරාධ පරීක්ෂණ දෙපාර්තමේන්තුවට පැමිණිලි කිරීමටද කටයුතු කළා.\nජනබලපවුර සංවිධානයේ කැඳවුම්කරු සුදේශ් නන්දිමාල් කියා සිටියේ තම සංවිධානය ද අද දිනයේ අපරාධ පරික්ෂණ දෙපාර්තමේන්තුවට මේ සම්බන්ධයෙන් පැමිණිලි කරන බවයි.\nමේ අතර පාරිභෝගික අධිකාරිය මගින් දිවයින පුරා  පොල්තෙල් සාම්පල ලබාගනිමින් ප්‍රමිතිය පරීක්ෂා කිරීම් සිදුකළ ද මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ කියා සිටියේ අදාළ පරීක්ෂණ සිදුකිරීමට තමන්ට පහසුකම් නොමැති බවයි.",
       "URL": "https://www.hirunews.lk/267557/හිරු-සාකච්ඡාවෙන්-පසු-සංවිධාන-කිහිපයක්-ප්‍රමිති-ආයතනයට",
       "Category": "Local News",
       "Parent URL": "https://www.hirunews.lk/local-news.php?pageID=2040"
}