{
       "Source": "hirunews",
       "Timestamp": "Thursday, 01 December 2022 - 16:57",
       "Headline": "දින දින තීව්‍ර වන විරෝධතා හමුවේ චීනය කෝවිඩ් සීමා ලිහිල් කරයි",
       "News Content": "චීනය තුළ කෝවිඩ් වෛරසය සීග්‍රයෙන් පැතිර යන වටපිටාවක පවා එරට කොවිඩ් මර්දන නීති රීති ලිහිල් කිරීමට චීන සෞඛ්‍ය බලධාරීන් තීරණය කර තිබෙනවා.\nමීට හේතු වී ඇත්තේ පසුගිය සතියේ චීනය පුරා මතුවූ කොවිඩ් මර්දන නීති රීතිවලට එරෙහි විරෝධතා මාලාවයි.\nචීනයේ බටහිර සින්ජියැන්ග් ප්‍රදේශයේ මහල් ගොඩනැගිල්ලක ඇති වූ ගින්නකින් පුද්ගලයන් 10 දෙනෙකු මිය යාමෙන් පසු මෙම නොසන්සුන්තාව ඇති වුණා.\nකෙසේ වෙතත් චීන බලධාරීන් පවසන්නේ මෙම මරණ වලට කොවිඩ් මර්දන නීති රීති බලපෑමක් සිදු නොකළ බවයි.\nනමුත් බොහෝ චීන ජාතිකයින් විශ්වාස කරන්නේ නගරය තුළ ක්‍රියාත්මක වූ දිගුකාලීන කොවිඩ් සීමා කිරීමේ අණපනත් හේතුවෙන් මෙම මරණ සිදු වූ බව, සහ ගලවා ගැනීමේ සේවාවන් ප්‍රමාද වූ බවයි.\nමේ සමග මතු වූ විරෝධතා රැල්ල දින ගණනාවක් පුරා විවිධ නගර පුරා පැතිරුණු අතර, දැඩි පොලිස් බල ඇණි වල මර්දනය හමුවේ එය පහව ගියා.\nකෙසේ වෙතත් ගුවැන්ෂු වැනි ප්‍රධාන නගරවල සීමාවන් ඊයේ (30) හදිසියේම ඉවත් කර ඇති අතර, නගරය තුල ප්‍රචණ්ඩ විරෝධතා මතුවේ පොලිසිය සහ විරෝධතාකරුවන් අතර ගැටුම් ද ඇති වුනා.\nරොයිටර් වාර්තාවකට අනුව, මේ වන විටත් බීජිං අගනුවර මෘදු රෝග ලක්ෂණ සහිත කෝවිඩ් රෝගීන්ට නිවසේදී හුදකලා වීමට ඉඩ දී තිබෙනවා.\nඑය මේ වසර මුලදී ක්‍රියාත්මක වූ කොරෝනා මර්දන ක්‍රමවේදයට වඩා බොහෝ ලිහිල් ක්‍රමවේදයක්.\nමීට අමතරව ෂැංහයි සහ චොංකිං වැනි අනෙකුත් ප්‍රධාන නගර ද ඇතැම් කොවිඩ් නීති ලිහිල් කර තිබෙනවා.\nමේ සම්බන්ධයෙන් අදහස් දැක්වූ චීනයේ ජ්‍යෙෂ්ඨතම වසංගත නිලධාරියෙකු වන උප අගමැති සන් චුන්ලාන් පැවසුවේ නව වෛරසයේ රෝග ඇති කිරීමේ හැකියාව දුර්වල වෙමින් පවතින බවයි.\nවසංගතය ආරම්භ වූ දා සිට චීනයෙන් මෑත දිනවල දී වැඩිම දෛනික කෝවිඩ් රෝගීන් සංඛ්‍යාවක් වාර්තා වන අතර ඊයේ රෝගීන් 36,000 කට වඩා වාර්තා වී තිබෙනවා.\nකෙසේ වෙතත්, බිලියන 1.4 ක ජනගහනයක් සිටින රටකට මෙය තවමත් ඉතා කුඩා සංඛ්‍යාවක් වන අතර, චීනයේ වසංගතය ආරම්භ වූ දා සිට මේ දක්වා නිල වශයෙන් පුද්ගලයින් 5,200 කට වඩා මිය ගොස් තිබෙනවා.\nමේ තත්ත්වය රටවල් අතර සෘජු සැසඳීමේ දී, එය එක්සත් ජනපදයේ මිලියනයකට මරණ 3,000ක් සහ එක්සත් රාජධානියේ මිලියනයකට මරණ 2,400ක් සමඟ සසඳන විට චීනයේ සෑම මිලියනයකින්ම කොවිඩ් මරණ වාර්ථා වන්නේ මිලියනයකට මරණ තුනක් වශයෙන්.",
       "URL": "https://www.hirunews.lk/321739/දින-දින-තීව්‍ර-වන-විරෝධතා-හමුවේ-චීනය-කෝවිඩ්-සීමා-ලිහිල්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=695"
}