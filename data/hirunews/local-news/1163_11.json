{
       "Source": "hirunews",
       "Timestamp": "Tuesday, 17 May 2022 - 12:27",
       "Headline": "පොලිස්පතිගෙන් CIDයට උපදෙස්",
       "News Content": "අරලියගහ මන්දිරය ඉදිරිපිට හා ගෝල්ෆේස් විරෝධතාවයට පහරදීම සම්බන්ධයෙන් සිදුකළ විමර්ශනයන්ට අදාළව නීතිපතිවරයා විසින් ලබාදුන් උපදෙස් අනුව කටයුතු කරන්නැයි පොලිස්පතිවරයා විසින් අපරාධ පරීක්ෂණ දෙපාර්තමේන්තුවට උපදෙස් ලබාදී තිබෙනවා.\nපොලිස් මාධ්‍ය ප්‍රකාශක කාර්යාලය නිවේදනයක් නිකුත් කරමින් සඳහන් කර ඇත්තේ, එම උපදෙස් අනුව විමර්ශනවලදී දැනටමත් එම සිද්ධීන්ට සම්බන්ධ බවට හඳුනාගෙන ඇති පුද්ගලයින් 22කුගේ නාමලේඛනයක් යොමුකර ඇති බවයි.\nඑහි සඳහන් පුද්ගලයින් එම අපරාධවලට සම්බන්ධ බවට සාධාරණ සැකයක් ජනිත වන්නේද යන්න පිළිබඳව තවදුරටත් විමර්ශනය කිරීම සඳහා නීතිපතිවරයා විසින් උපදෙස් ලබා දී තිබෙනවා.\nඑම නීතිපති උපදෙස් අනුව තවදුරටත් විමර්ශන පවත්වා ප්‍රගතිය නීතිපතිවරයා වෙත වාර්තා කිරීමටත් අපරාධ නඩු විධාන සංග්‍රහ පනතේ විධිවිධාන අනුව අවශ්‍ය අධිකරණ ක්‍රියාමාර්ග ගැනීමටත් පොලිස්පතිවරයා විසින් අපරාධ පරීක්ෂණ දෙපාර්තමේන්තුවේ නියෝජ්‍ය පොලිස්පතිවරයා වෙත උපදෙස් ලබාදී තිබෙනවා.\nමේ අතර ගාලුමුවදොර සහ කොල්ලුපිටිය ප්‍රදේශයේ පුද්ගලයන්ට පහරදී දිවයින පුරා පොදු සහ පෞද්ගලික දේපළවලට අලාභහානි සිදුකිරීම සම්බන්ධයෙන් පුද්ගලයින් 258 දෙනෙකු ඊයේ අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය සඳහන් කළා.",
       "URL": "https://www.hirunews.lk/304564/පොලිස්පතිගෙන්-cidයට-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=1163"
}