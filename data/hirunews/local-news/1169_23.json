{
       "Source": "hirunews",
       "Timestamp": "Saturday, 14 May 2022 - 13:05",
       "Headline": "ගෑස් ඉල්ලා කොම්පඤ්ඤ වීදියේත් විරෝධතාවක් (වීඩියෝ)",
       "News Content": "ගෘහස්ථ ගෑස් ඉල්ලා දිවයිනේ ප්‍රදේශ කිහිපයකම අද (14) පෙරවරුවේ විරෝධතා පැවැත්වුණා.\nඑලෙස ගෑස් ඉල්ලා සිදුකළ විරෝධතාවක් නිසා හයිලෙවල් මාර්ගය නාවින්න මංසන්ධියෙන් පැයකට ආසන්න කාලයක් අවහිර වී තිබූ බවයි හිරු වාර්තාකරු පැවසුවේ.\nපසුව මාර්ගයේ රථවාහන ගමනාගමනය යථා තත්වයට පත් කළ බව පොලිසිය ප්‍රකාශ කළා.\nමට්ටක්කුලිය කදිරාන පාලම ආසන්නයේ ද ගෑස් ඉල්ලා තවත් විරෝධතාවක් පැවති අතර, ඒ හේතුවෙන් මට්ටක්කුලිය සිට වත්තලට ගමන් කරන මාර්ගයේ රථවාහන ගමනාගමනයට බාධා එල්ල වුණා.\nඑසේම කොළඹ - ගුණසිංහපුර ප්‍රදේශයේද ගෑස් ඉල්ලා තවත් විරෝධතාවක් පැවති බවයි අප වාර්තාකරු සඳහන් කළේ.\nගෑස් ලබා ගැනීම සඳහා ජනතාව අද පෙරවරුවේ කොම්පඤ්ඤ වීථිය පොලිසිය වෙත පැමිණ සිටියා.\nමෙවන් පසුබිමක් තුළ ඉන්ධන ලබාගැනීම සඳහා ජනතාව තවදුරටත් දිගු පෝලිම්වල රැඳී සිටිනවා.\nඑසේම ඉන්ධන තොග නොමැතිවීම නිසා දිවයිනේ ප්‍රදේශ ගණනාවක ඉන්ධන පිරවුම්හල් ද වසා දමා ඇති බවයි අප වාර්තාකරුවන් කියා සිටියේ.\nමේ අතර ඩීසල් රැගත් නෞකාවක් බොහෝ දුරට අද දිනයේ මෙරටට ළඟා වීමට නියමිත බවට ලංකා ඛනිජ තෙල් සංස්ථාව දැනුම් දී ඇතැයි ඛනිජ තෙල් පෞද්ගලික ටැංකි රථ හිමියන්ගේ සංගමය ප්‍රකාශ කළා.\nඑහි සභාපති ශාන්ත සිල්වා කියා සිටියේ අදාළ නෞකාව අද නොපැමිණියහොත් එය ලබන 17 වැනිදා පැමිණෙනු ඇති බවයි.\nමේ වනවිට ඩීසල් නිකුත් කෙරෙන්නේ රෝහල්, ආරක්ෂක අංශ ඇතුලු අත්‍යවශ්‍ය සේවා සඳහා පමණක් වන අතර පිරවුම් හල් වෙත බෙදා හැරීම් සිදුවන්නේ පෙට්‍රල් පමණයි.",
       "URL": "https://www.hirunews.lk/304319/ගෑස්-ඉල්ලා-කොම්පඤ්ඤ-වීදියේත්-විරෝධතාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1169"
}