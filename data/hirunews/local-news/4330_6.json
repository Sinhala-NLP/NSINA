{
       "Source": "hirunews",
       "Timestamp": "Saturday, 09 September 2017 - 20:02",
       "Headline": "කිඹුලෙකුගේ සපාකෑමට ලක්වු සිතුල්පව්වේ ගැමුණු ක්‍රමයෙන් සුව අතට",
       "News Content": "කිඹුලෙකු විසින් සපා කෑමෙන් බරපතල තුවාල ලැබු සිතුල්පව්වේ ගැමුණු හෙවත් අර්ජුන හස්තියා මේ වනවිට සුවය ලබමින් සිටින බව වනජීවි නිලධාරීන් පවසනවා.\nඌව සහ මධ්‍යම වනජීවි කලාප භාර පශු වෛද්‍ය ආනන්ද ධර්මකීර්ති මහතා පැවසුවේ ජනතාව වන සතුන්ට ආහාර දීමට පුරුදු වීම නිසා මිනිසුන්ට අමතරව වනසතුන්ද මෙලෙස අනතුරට ලක්වන බවයි.\nඅර්ජුන සහ ගැමුණු යන නම් ද්විත්වයෙන්ම ප්‍රසිද්ධ මෙම හස්තියා යාල වනෝද්‍යානයේ සිටින දිගම දල සහිත ඇතුන් කිහිපදෙනාගෙන් එකෙකු ලෙසටයි සැලකෙන්නේ.\nවනයේ සිටින අර්ජුන සිතුල්පව්ව විහාරය අසල රැඳී සිටීමට හුරු වී ඇත්තේ විහාරයට පැමිණෙන සැදැහැවතුන්ගෙන් ආහාර ලබා ගැනීම සඳහායි.\nසැදැහැවතුන්ට අමතරව පන්සලෙන්ද අර්ජුනට ආහාර ලබා දීම සිදු කරනවා.\nපවතින දැඩි අව් රශ්මිය නිසා විහාරය අසල පිහිටි වැවට බැසීමට හුරු වී සිටි අර්ජුනට පසුගිය 5වෙනිදා නොසිතු කරදරයකට මුහුණ පෑමට සිදුව තිබෙනවා.\nවැවේ සිටි කිඹුලෙකුගේ ප්‍රහාරයකට ලක්වන මෙම හස්තියාගේ ලිංගේන්ද්‍රිය කිඹුලෙකු සපා කා ඇති බව වනජීවි නිළධාරීන් ප්‍රකාශ කළා.\nදැඩි ලෙස ලේ වහනය වු තුවාලයද සමඟ හස්තියා වනය තුළට ගොස් තිබුණේ ඉන් අනතුරුවයි.\nලේ සලකුණු ඔස්සේ හස්තියා සිටින ස්ථානය සොයාගත් පශු වෛද්‍ය නිළධාරීන් හස්තියාට ප්‍රතිකාර කටයුතු ආරම්භ කළා.\nඌව සහ මධ්‍යම වනජීවි කලාප භාර පශු වෛද්‍ය ආනන්ද ධර්මකීර්ති මහතා පැවසුවේ සත්ත්වයාගේ තුවාලය තවමත් සුව වී නොමැති අතර සිතුල් පව්ව විහාරය ආශ්‍රිතව හස්තියා සැරිසරන බවයි.",
       "URL": "https://www.hirunews.lk/170541/කිඹුලෙකුගේ-සපාකෑමට-ලක්වු-සිතුල්පව්වේ-ගැමුණු-ක්‍රමයෙන්-සුව-අතට",
       "Category": "Local News",
       "Parent URL": "https://www.hirunews.lk/local-news.php?pageID=4330"
}