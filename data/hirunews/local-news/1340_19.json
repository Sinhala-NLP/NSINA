{
       "Source": "hirunews",
       "Timestamp": "Tuesday, 22 February 2022 - 16:31",
       "Headline": "ඓතිහාසික අගයකින් යුත් පුරාවිද්‍යා නටබුන් සොයා ගැනේ (වීඩියෝ)",
       "News Content": "දිවයිනේ ප්‍රදේශ දෙකකින් පුරාවිද්‍යාත්මක වටිනාකමකින් යුත් නටබුන් සොයා ගැනීමට පුරාවිද්‍යා නිලධාරීන් සමත් වී තිබෙනවා.\nමෙම නටබුන් හමු වී ඇත්තේ වැල්ලවාය සහ ගල්ගමුව ප්‍රදේශවලින්.\nකුරුණැගල - ගල්ගමුව පහල මරදන්කල්ල ප්‍රදේශයේ පබලුගල නමැති පුරාවිද්‍යා රක්ෂිත භුමිය තුළ පුරාවිද්‍යා දෙපාර්තමේන්තුවේ අධික්ෂණය යටතේ කැණීම් ආරම්භ කර තිබෙන්නේ කැලණිය විශ්වවිද්‍යාලය සහ විදෙස් රටවල් කිහිපයක දායකත්වයෙන්.\nඑහිදී සිදු කළ කැණීම්වලින් පුරාණ යුගයේ පබලු සහ වීදුරු නිෂ්පාදනය කළ භූමියක නටබුන් සොයාගෙන තිබෙනවා.\nඑම භුමියේ ජනාවාස තිබී ඇති බවටද තොරතුරු අනාවරණ වෙමින් පවතින අතර අක්කර තිහක් පමණ වන මෙම භූමියේ පබළු නිෂ්පාදනය කළ උඳුන් 40ක් පමණ ඇති බවයි පරීක්ෂණවලින් තහවුරු වී ඇත්තේ.\nමේ අතර ක්‍රි.පු 2400ත් ක්‍රි.පූ. 450ත් අතර කාලයට අයත් ඉපැරණි ගල් පෙට්ටි සුසාන භූමියක් වැල්ලවාය තණමල්විල ප්‍රදේශයෙන් සොයාගෙන තිබෙනවා.\nඒ, තණමල්විල ප්‍රදේශයේ පාසැල් සිසුවෙකු විසින් කැලණි විශ්වවිදයාලයීය පශ්චාත් පුරාවිද්‍යා උපාධි ආයතනයේ පුරාවිද්‍යා පර්යේෂකයෙකු දැනුවත් කිරීමෙන් අනතුරුව ඔවුන් සිදු කළ මූලික පර්යේෂණවලදීයි.\nඅක්කරයක පමණ භූමියක පැතිර පවතින මේ සුසාන භූමියෙන් මේ වන විට සොහොන් 10ත් 15ත් අතර ප්‍රමාණයක් හමු වී තිබෙනවා.\nමෙම සුසාන භූමිය නිධන් හොරුන්ගේ ග්‍රහණයට නතුවිම සහ ගොවිතැන් කටයුතු සඳහා මෙම භූමිය භාවිත කිරීම හේතුවෙන් සොහොන් කිහිපයක් හඳුනාගත නොහැකි අයුරින් විනාශ වී ඇති බවයි පුරාවිද්‍යා නිලධාරීන් පවසන්නේ.",
       "URL": "https://www.hirunews.lk/297727/ඓතිහාසික-අගයකින්-යුත්-පුරාවිද්‍යා-නටබුන්-සොයා-ගැනේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1340"
}