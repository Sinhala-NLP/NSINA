{
       "Source": "hirunews",
       "Timestamp": "Sunday, 28 February 2021 - 13:09",
       "Headline": "වන අලි පහරදීමකින් පුද්ගලයෙකු මරුට (ඡායාරූප)",
       "News Content": "පුත්තලම කල්අඩිය හස්තිපුර ප්‍රදේශයේ වන අලි පහරදීමකින් පුද්ගලයෙකු මියගොස් තිබෙනවා.\nඅද අලුයම 43 හැවිරිදි මෙම පුද්ගලයා තම නිවස අසලදී වන අලි ප්‍රහාරයට ලක්ව ඇති බවයි අප වාර්තාකරු සඳහන් කළේ.\nඔහු තනිව නිවසක ජීවත්ව සිට ඇති අතර මීට පෙර අවස්ථා තුනකදී ද ඔහු වන අලි ප්‍රහාරවලට ලක්ව ඇති අයෙක්.\nඑක් අවස්ථාවකදී අලියෙකු මෙම පුද්ගලයාගේ පාදයක් පාගා දැමීම හේතුවෙන් ආබාධිත තත්වයට පත්ව සිටි බව ද සඳහන්.\nඑමෙන්ම මීට පෙර අවස්ථාවන්වලදී වන අලි පහරදීම හේතුවෙන් ඔහු මාස කිහිපයක් රෝහල්ගතව ප්‍රතිකාර ලබා තිබූ බව ද අප වාර්තාකරු කියාසිටියා.\nමෙම පුද්ගලයා තනිව නිවසේ ජීවත්වන අතර ඔහුගේ පුත්‍රයා ආණමඩුව ප්‍රදේශයේ පෞද්ගලික ආයතනයක සේවය කරන බව සඳහන්.\nප්‍රදේශවාසීන් සඳහන් කර ඇත්තේ අලුයම නිවසින් පිටතට පැමිණි මෙම පුද්ගලයාට සැගවී සිටි වන අලියෙකු පහරදෙන්නට ඇති බවයි.\nඑමෙන්ම අවස්ථා කිහිපයකදී මෙම ගම්මානයේ පුද්ගලයන් 10 දෙනෙකුට වන අලි පහරදී ඇති අතර ඉන් මෙම පුද්ගලයා ද ඇතුලුව 4 දෙනෙකු මියගොස් ඇතැයි ඔවුන් පෙන්වාදී තිබෙනවා.\nගම්මානයට නුදුරින් ඇති අලි වැට නිසි ලෙස ක්‍රියාත්මක නොවීම හේතුවෙන් නිරන්තරයෙන් වන අලි ගම්වදින බව ද ප්‍රදේශවාසීන් චෝදනා කරනවා.",
       "URL": "https://www.hirunews.lk/263892/වන-අලි-පහරදීමකින්-පුද්ගලයෙකු-මරුට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2120"
}