{
       "Source": "hirunews",
       "Timestamp": "Thursday, 31 December 2015 - 23:48",
       "Headline": "අපේ ආර්ථිකයට පහරක්",
       "News Content": "මේ වසර තුළ සියයට 5 කට වැඩි ආර්ථික වර්ධන වේගයක් පවත්වා ගනිමින් ශ්‍රී ලංකාවේ ස්ථාවර ආර්ථිකයක් ගොඩනැගීමට හැකි වූ බව මහ බැංකු අධිපති අර්ජුන් මහේන්ද්‍රන් පවසනවා. ඔහු මේ බව පැවසුවේ මෙරට ආර්ථිකයේ ප්‍රගතිය පිළිබඳ දැනුවත් කිරීමට මහ බැංකුවේදී අද කැඳවා තිබූ ප්‍රවෘත්ති සාකච්ඡාවට එක්වෙමින්.\n\"ලෝක ආර්ථිකයේ වර්ධනය මේ වන විට අව ප්‍රමාණ වෙමින් තිබෙනවා....එය අපේ අපනයන ආදායමට එල්ල කර තිබෙන්නේ දැඩි බලපෑමක්.... විශේෂයෙන් තේ... රබර් සදහා ලැබෙන මිල පහත වැටිලා.... එය අපට නොසලකා හරින්න පුළුවන් කාරණාවක් නොවන්නේ ශ්‍රී ලංකාව ජාත්‍යන්තර ආර්ථිකයේ කොටසක්වන නිසයි..... මේ තත්ත්වය මත අපේ ආර්ථිකයට පහර වැදිලා තියෙනවා...නමුත් මේ අහිතකර තත්ත්වයන් හමුවේ වුවත් සියයට 5 කට වැඩි ආර්ථික වර්ධන වේගයක් වසර පුරා පවත්වාගෙන යන්න හැකිවීම තුළින්  ශ්‍රී ලංකාවේ ආර්ථිකයේ දරා ගැනීමේ හැකියාව තහවුරු වී තිබෙනවා...ඒ වගේම මම අවධාරණය කළ යුතුයි ප්‍රමාණවත් තරම් විදේශ සංචිත ප්‍රමාණයක් මේ වන විට අප සතුව පවතිනවා..... කිසිදු ජාත්‍යන්තර ආයතනයකින් හදිසි ණය හෝ ප්‍රදානයන් ලබා ගැනීමේ අවශ්‍යතාවයන් දැනට උද්ගත වෙලා නැහැ.... අපි මේ වන විට සිදු කරමින් ඉන්නේ මේ ආර්ථික ස්ථායිභාවය පිළිබඳ ජාත්‍යන්තර ප්‍රජාව දැනුවත් කිරීමයි.....\"\nමේ අතර 2016 වසරේ මෙරට ආර්ථික ඉලක්ක පිළිබඳවද මෙම ප්‍රවෘත්ති සාකච්ඡාවේදී කරුණු පැහැදිලි  කෙරුණා.\n- නියෝජ්‍ය මහ බැංකු අධිපති ආචාර්ය පී.එන්.වීරසිංහ\n\"ලබන අවුරුද්දේ සියයට 6.5 ක ආර්ථික වර්ධනයක් ලබා ගැනීමට ආර්ථිකයේ ශක්තිය තියෙනවා.... සම්පූර්ණ ප්‍රතිපත්ති හරියට ආවොත් සියයට 6.5 කියන එක ඉතා පහසුවෙන් ශ්‍රී ලංකාවට ලබා ගන්න පුළුවන් ඉලක්කයක්.... ඇත්තටම අපනයනවලට දිරි ගන්වන විනිමය අනුපාතයක් දැන් තියෙන්නේ.... ඒ අනුව අපි බලාපොරොත්තු වෙනවා ලබන අවුරුද්දේ අපනයනවල වැඩිවීමක්.... සංචාරක කර්මාන්තය... තොරතුරු තාක්ෂණය... සේවා අපනයනය තව වර්ධනය වෙයි කියලා අපේක්ෂා කරනවා......\"\nමෙවර අය වැයෙන් යෝජනා කෙරුණු අක්‍රිය ගිනුම්වල ඇති මුදල් ඒකාබද්ධ අරමුදලට බැරකිරීම සම්බන්ධයෙන්ද මාධ්‍යවේදීන් මෙහිදී විමසිමක් කළා.\nපී.සමරසිර  - නියෝජ්‍ය මහ බැංකු අධිපති\n\"අවුරුදු 10 කට වඩා වැඩි අක්‍රිය ගිණුම් මහ බැංකු මුදල් මණ්ඩලයට කියන්න පුළුවන් ඒ ගිණුම්වල මුදල් මහ බැංකුවට එවන්න කියලා....අපි ඒක ක්‍රියාත්මක කරලා තියෙන්නේ.... ඒ මුදල් අපි ආයෝජනය කරලා තියෙනවා....ගනුදෙනු කරුවා යම් කිසි විදිහකින් ආවොත් ආපහු ඒ අයට ගෙවන්න ඕන අපි මේ මුදල්වලට මොනව කළත්... දැන් අය වැයෙන් මුදල් ඇමතිතුමා මේ වැඩ පිළිවෙළට අලුත් තීරණයක් දීලා තියෙනවා ඒක තමයි ඒ මුදල් භාණ්ඩාගාරයට එවන්න... හැබැයි ඒකෙන් අදහස් වෙන්නේ නැහැ ඒ මුදල් රජය සන්තක කර ගත්තා කියලා...අයිතිකාරයා ආවොත් ඒ මුදල් මහ බැංකුව විසින් ආපහු දෙන්න ඕනේ.... ආපහු දෙන්නේ කොහොමද කියලා මහා භාණ්ඩාගාරයත්.... මහ බැංකුවත් එක්ක කතා කරලා තීරණය කර ගන්න ඕන.... රජය කොහොමද දෙන්නේ...මොන විදිහටද දෙන්නේ කියන එක.... ඒ අවස්ථාවට තාම අපි ආවේ නැහැ\"",
       "URL": "https://www.hirunews.lk/123168/අපේ-ආර්ථිකයට-පහරක්",
       "Category": "Local News",
       "Parent URL": "https://www.hirunews.lk/local-news.php?pageID=5227"
}