{
       "Source": "hirunews",
       "Timestamp": "Friday, 07 January 2022 - 13:26",
       "Headline": "කොටදෙණියාවේ දරුවන් දෙදෙනා අද වෛද්‍ය පරීක්ෂණයකට(වීඩියෝ)",
       "News Content": "මාස එකහමාරක් තිස්සේ, අතුරුදන්ව සිට හමු වූ කොටදෙණියාව ප්‍රදේශයේ බාලවයස්කාර පිරිමි ළමයින් දෙදෙනා, වෛද්‍ය පරීක්ෂණයක් සඳහා මීගමුව මහ රෝහලේ අධිකරණ වෛද්‍ය නිලධාරීවරයා වෙත අද ඉදිරිපත් කිරීමට නියමිත යි.\nඉන් අනතුරු ව ඔවුන් ලබන සඳුදා අධිකරණය වෙත ඉදිරිපත් කිරීමට කටයුතු යොදා ඇති බව පරීක්ෂණ සිදු කරන උසස් පොලිස් නිලධාරිනියක් සඳහන් කළා.\nපසුගිය වසරේ නොවැම්බර් 23 වන දා සිට අතුරුදන් වූ මෙම දරුවන් දෙදෙනා මීරිගම නගරයේ වෙළඳසැළක සිටියදී එහි හිමිකාරිනිය විසින් හඳුනාගෙන ඊයේ පෙරවරුවේ මීරිගම පොලිසිය වෙත භාර කෙරුණා.\nඑහිදී අදාළ දරුවන් පොලිසියට ප්‍රකාශ කර තිබුණේ, මව ඇතුළු නිවැසියන් පහර දීම නිසා තමන් නිවසින් පලා ආ බවයි.\nකෙසේ වෙතත් අදාළ ළමයින් දෙදෙනා පොලිසිය වෙත භාර කළ කාන්තාව මෙන්ම ඇගේ සැමියාගෙන් ද ප්‍රකාශ ලබා ගැනීමට අපරාධ පරීක්ෂණ දෙපාර්තමේන්තුව කටයුතු කර තිබෙනවා.\nමීට අමතර ව ළමයින් දෙදෙනා සැරිසැරූ ස්ථානවල විවිධ පුද්ගලයන්ගෙන් ද ප්‍රකාශ සටහන් කරගත් බව යි පොලිසිය සඳහන් කළේ.",
       "URL": "https://www.hirunews.lk/293286/කොටදෙණියාවේ-දරුවන්-දෙදෙනා-අද-වෛද්‍ය-පරීක්ෂණයකට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1442"
}