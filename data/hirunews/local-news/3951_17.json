{
       "Source": "hirunews",
       "Timestamp": "Thursday, 10 May 2018 - 16:13",
       "Headline": "කොල්ලකෑම් රැසකට සම්බන්ධ පුද්ගලයෙකු අත්අඩංගුවට",
       "News Content": "බැංකු සහ ස්වර්ණාභරණ අලෙවිසැල් කොල්ලකෑම් රැසකට සම්බන්ධ පුද්ගලයෙකු කිරිබත්ගොඩ ප්‍රදේශයේදී පොලීසිය අද අත්අඩංගුවට ගත්තා.\nපොලිසිය සඳහන් කළේ අද දහවල් වත්තල නගරයේ පෞද්ගලික බැංකුවකින් මුදල් කොල්ලකෑමට යතුරුපැදියකින් පැමිණි මෙම සැකකරු එම බැංකුවේ  ආරක්ෂක නිලධාරියෙකු විසින් කළ ප්‍රශ්ණ කිරීමේ දී යතුරුපැදියෙන් පළාගොස් ඇති බවයි.\nඑහිදී කැළණිය කොට්ඨාශයේ සියලු පොලිස් ස්ථානවලට සැක කටයුතු යතුරුපැදිය සම්බන්ධයෙන් දැනුම්දී තිබෙනවා.\nඅනතුරුව කිරිබත්ගොඩ පොලිසියේ නිලධාරීන් කණ්ඩායමක් සැක කටයුතු යතුරුපැදියක් හඹාගොස් සැකකරු සමග යතුරුපැදිය අත්අඩංගුවට ගෙන ඇතැයි සඳහන්.\nමෙම පුද්ගලයා 2017 වසරේ සැප්තැම්බර් මස 12 වනදා කිරිබත්ගොඩ නගරයේ ස්වර්ණාභරණ ආයතනයකින් ගිනි අවියක් පෙන්වා රුපියල් 4,160,000 ක් වටිනා රන් මාල 37 ක් කොල්ලකෑම, පසුගිය මාර්තු 20 වනදා කිරිබත්ගොඩ පෞද්ගලික බැංකුවක සේවිකාවකට තියුණු ආයුධයක් පෙන්වා රුපියල් 950,000 ක් කොල්ලකා පළායාමට සම්බන්ධ බව හෙළිවී තිබෙනවා.\nඊට අමතරව පසුගිය අප්‍රේල් මස 25 වනදා කඳාන නගරයේ පෞද්ගලික බැංකුවක ආරක්ෂක නිලධාරියෙකුට පහරදී පළා යාම සහ අප්‍රේල් 27 වනදා වත්තල පෞද්ගලික බැංකුවක ආරක්ෂක නිලධාරියාට මිරිස් කුඩු ප්‍රහාරයක් එල්ල කර මුදල් කවුන්ටරයේ තිබෟ ඍැපියල් 750,000 ක් කොල්ලකා යතුරුපැදියෙන් පළා යාමට ද සම්බන්ධ බවටයි අනාවරණ වී ඇත්තේ.\nසැකකරු කිරිබත්ගොඩ ප්‍රදේශයේම පදිංචි කොටිගලගේ ජගත් සිසිරි කුමාර නම් 42 හැවිරිදි පුද්ගලයෙක්.\nමෙම පුද්ගලයා අත්අඩංගුවට ගත් අවස්ථාවේ ඔහු සතුව තිබී මිරිස් කුඩු පාර්සලයක් තිබී ඇති අතර අනාවරණ වී ඇත්තේ ඔහු වත්තල පෞද්ගලික බැංකුවේ මුදල් මිරිස් කුඩු ගසා කොල්ලකෑමට සැලසුම්කර තිබී ඇති බවයි.\nමෙම සැකකරු තවත් මෙවැනි කොල්ලකෑම් සිදුකර ඇත්දැයි සොයා බැලීම සඳහා කැළණිය ජ්‍යෙෂ්ඨ පොලිස් අධිකාරීවරයා යටතේ කිරිබත්ගොඩ පොලිසිය විමර්ශණ සිදු කරනවා.",
       "URL": "https://www.hirunews.lk/190429/කොල්ලකෑම්-රැසකට-සම්බන්ධ-පුද්ගලයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3951"
}