{
       "Source": "hirunews",
       "Timestamp": "Thursday, 28 July 2022 - 14:42",
       "Headline": "ICC ටෙස්ට් ශුරතා ශ්‍රේ‍ණිගත කිරීමේ ශ්‍රී ලංකාව නැවතත් ඉදිරියට",
       "News Content": "ජාත්‍යන්තර ක්‍රිකට් කවුන්සිල ටෙස්ට් ශූරතා තරගාවලියේ නවතම ශ්‍රේණිගත කිරීම් ලැයිස්තුවේ තුන්වැනි ස්ථානයට නැවතත් පැමිණෙන්නට ශ්‍රී ලංකා කණ්ඩායම සමත්වී තිබෙනවා.\nඒ පාකිස්තාන කණ්ඩායම සමග පැවැති දෙවැනි ටෙස්ට් තරගය ජයග්‍රහණය කිරීමත් සමඟයි.\nමෙම ශ්‍රේණිගත කිරීමේ ලයිස්තුවේ පළමු වන ස්ථානයේ රැඳී සිටින්නේ දකුණු අප්‍රිකානු කණ්ඩායමයි.\nමේ දක්වා ලෝක ටෙස්ට් ශූරතාවලියේ තරග 7 කට එක්වී වී ඇති දකුණු අප්‍රිකානු කණ්ඩායම ඒ අතුරෙින් තරග පහක් ජයග්‍රහණය කර ප්‍රසාද ලකුණු 60 ක් ලබා සිටිනවා,\nඔවුන් පරාජය වී ඇති තරග සංඛ්‍යාව දෙකක්.\nදකුණු අප්‍රිකානු කණ්ඩායමේ ජයග්‍රහණ ප්‍රතිශතය දැක්වෙන්නේ 71.43% ලෙසින්.\nදෙවන ස්ථානයේ පසුවන ඔස්ට්‍රෙලියානු කණ්ඩායම මේ දක්වා තරගාවලියේ එක්වී ඇති තරග සංඛ්‍යාව 10 ක්.\nඒ අතරෙන් ඔවුන් තරග හයක් ජයග්‍රහණය කර එක් තරගයක් පරාජය වී තරග තුනක් ජය පරාජයෙන් තොරව නිමා කර ගනිමින් ප්‍රසාද ලකුණු 84ක් ලබාගෙන තිබෙනවා.\nඔස්ට්‍රෙලියානු කණ්ඩායමේ ජයග්‍රහණය ප්‍රතිශතය දැක්වෙන්නේ 70% ලෙසින්.\nශ්‍රේණිගත කිරීම් ලයිස්තුවේ තුන්වන ස්ථානයේ රැදී සිටින ශ්‍රී ලංකා කණ්ඩායම මේ දක්වා එක් වී ඇති තරග සංඛ්‍යාව දහයක්.\nඒ අතරින් තරග හතරක් පරාජය වී එක් තරගයක් ජය පරාජයෙන් තොරව නිමා කරගෙන තරග පහක ජයග්‍රහණ ඔවුන් ඉදිරියේ ලියා ගන්නට සමත් වී තිබෙනවා.\nශ්‍රී ලංකා කණ්ඩායම ප්‍රසාද ලකුණු 64ක් ලබාගෙන ඇති අතර ඔවුන්ගේ ජයග්‍රහණ ප්‍රතිශතය දැක්වෙන්නේ 53.33% ලෙසින්.\nමෙම තරගයේ ලද පරාජයත් සමඟ පාකිස්තාන කණ්ඩායම ශ්‍රේණිගත කිරීම් ලයිස්තුවේ පස් වන ස්ථානය දක්වා පහත වැටී ඇති අතර ඔවුන් මේ දක්වා එක් වී ඇති තරග නවයෙන් තරග හතරක් ජයග්‍රහණය කර තරග තුනක් පරාජය වී තරග දෙකක් ජය පරාජයෙන් තොරව නිමා කර ගැනීමට සමත් වී තිබෙනවා.\nපාකිස්ථාන කණ්ඩායමේ ජයග්‍රහණය ප්‍රතිශතය දැක්වෙන්නේ 51.85% ක් වශයෙන්.\nමෙම ශ්‍රේණිගත කිරීමේ ලැයිස්තුවේ සිව්වන ස්ථානයේ ඉන්දීය කණ්ඩායම පසුවන අතර 6 වන ස්ථානයේ බටහිර ඉන්දීය කොදෙව් කණ්ඩායමත්, හත්වන ස්ථානයේ එංගලන්ත කණ්ඩායමත් පසු වනවා.\nනවසීලන්ත කණ්ඩායම මෙම ලැයිස්තුවේ 8 වන ස්ථානයේ පසුවන අතර බංග්ලාදේශ කණ්ඩායම පසු වන්නේ 9 වන ස්ථානයේයි.",
       "URL": "https://www.hirunews.lk/311192/icc-ටෙස්ට්-ශුරතා-ශ්‍රේ‍ණිගත-කිරීමේ-ශ්‍රී-ලංකාව-නැවතත්-ඉදිරියට",
       "Category": "Local News",
       "Parent URL": "https://www.hirunews.lk/local-news.php?pageID=985"
}