{
       "Source": "hirunews",
       "Timestamp": "Friday, 27 August 2021 - 8:21",
       "Headline": "ව්‍යාජ දත්ත ලබාදීමක් සෞඛ්‍ය අමාත්‍යාංශයෙන් සිදුවන්නේ නෑ - කෙහෙලිය රඹුක්වැල්ල",
       "News Content": "තවත් කොරෝනා මරණ 209ක් ඊයේ සෞඛ්‍ය අධ්‍යක්ෂ ජනරාල්වරයා තහවුරු කළ අතර ඒ අනුව මෙරට සමස්ත මරණ සංඛ්‍යාව 8157ක් දක්වා ඉහළ ගියා.\nකොරෝනා මරණ සංඛ්‍යාව 200 ඉක්ම වූ ප්‍රථම අවස්ථාව මෙයයි.\nඒ සමඟ ම සමස්ත මරණ සංඛ්‍යාව 8000 සීමාව ඉක්මවූවා.\nඊයේ තවත් කොරෝනා ආසාදිතයින් 4602ක් හඳුනා ගැනුණු බව යුධ හමුදාපති ජෙනරාල් ශවේන්ද්‍ර සිල්වා සඳහන් කළා.\nඒ අතරින් විදේශයන්හි සිට පැමිණි  පුද්ගලයන් 05 දෙනෙකු ද සිටින බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඒ අනුව මෙරටින් වාර්තා වන මුළු කොරෝනා ආසාදිතයින් සංඛ්‍යාව හාර ලක්ෂ 12,370ක්  දක්වා ඉහළ ගියා.\nතවත් කොරෝනා ආසාදිතයන් 2139 දෙනෙකු ඊයේ සුවය ලබා රෝහල්වලින් පිට ව ගොස් තිබෙනවා.\nඒ අනුව, සුවය ලැබූ මුළු ආසාදිතයන් සංඛ්‍යාව තුන්ලක්ෂ 51,069ක් දක්වා ඉහළ ගිය බවයි වසංගත රෝග විද්‍යා අංශය සඳහන් කළේ.\nමේ අතර සෞඛ්‍ය අමාත්‍යංශය මඟින් කිසි ලෙසකින් ව්‍යාජ දත්ත ලබා දීමක් සිදු නො කරන බව සෞඛ්‍ය අමාත්‍ය කෙහෙළිය රඹුක්වැල්ල අවධාරණය කළා.\nඒ සම්බන්ධයෙන් එල්ල වන චෝදනා ප්‍රතික්ෂේප කරන බවත් යම් තාක්ෂණික හා කාල රාමුවන්හි සුළු වෙනස්වීම් හේතුවෙන් ඇතැමුන් පදනම් විරහිත චෝදනා එල්ල කර ඇති බවයි අමාත්‍යවරයා පැවසුවේ.\nවෘත්තීය සමිති නියෝජිත පිරිසක් සමග සෞඛ්‍ය අමාත්‍යංශයේ ඊයේ පැවති සාකච්ඡාවක දී අමාත්‍ය කෙහෙළිය රඹුක්වැල්ල මේ බව ප්‍රකාශ කළේ යැ යි සෞඛ්‍ය අමාත්‍යාංශය නිවේදනය කළා.",
       "URL": "https://www.hirunews.lk/280697/ව්‍යාජ-දත්ත-ලබාදීමක්-සෞඛ්‍ය-අමාත්‍යාංශයෙන්-සිදුවන්නේ-නෑ-කෙහෙලිය-රඹුක්වැල්ල",
       "Category": "Local News",
       "Parent URL": "https://www.hirunews.lk/local-news.php?pageID=1728"
}