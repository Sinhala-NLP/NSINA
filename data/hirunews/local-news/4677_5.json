{
       "Source": "hirunews",
       "Timestamp": "Saturday, 04 February 2017 - 18:06",
       "Headline": "වාර්ගික සංහිදියාව සහ ආගමික සහජීවනය වෙනුවෙන් රජය කැප වනවා - ජනපති",
       "News Content": "වාර්ගික සංහිදියාව සහ ආගමික සහජීවනය තුළින් දේශපාලන ස්ථාවරත්වය සහ සංවර්ධනය ළගා කර ගත හැකි බව ජනාධිපති මෛත්‍රීපාල සිරිසේන ප්‍රකාශ කළා.\nඒ 69 වන ජාතික නිදහස් සැමරුම කොළඹ - ගාලූමුවදොර පිටියේ දී අද (04) අමතමින්.\nඒ සඳහා රජයක් ලෙස ප්‍රමුඛත්වය ලබාදෙමින් කැපවී සිටින බවද ජනාධිපතිවරයා මෙහිදී සඳහන් කළා.\nඑමෙන්ම, 21 වන සියවසේ නූතන රාජ්‍යයක් රට ගොඩනැගීමේදී දේශපාලන ස්ථාවරභාවය මෙන්ම සමාජ සංවර්ධනය යන කරුණු මුල්කරගනිමින් කටයුතු කළ යුතු බවයි එහිදී ජනාධිපති මෛත්‍රීපාල සිරිසේන පෙන්වා දුන්නේ.\nජනාධිපතිවරයාගේ ප්‍රධානත්වයෙන් පැවති ජාතික නිදහස් දින සැමරුම් උත්සවයට ආගමික නායකයන් සහ අග්‍රාමාත්‍ය රනිල් වික්‍රමසිංහ මෙන්ම, කතානායකවරයා, රජයේ මැති ඇමතිවරුන්, විදේශ තානාපතිවරුන් ඇතුළු විශාල පිරිසක් එක්ව සිටියා.\nඋත්සවයට පැමිණි ජනාධිපති මෛත්‍රීපාල සිරිසේන, අග්‍රාමාත්‍යවරයා සහ කථානායකවරයා විසින් පිළිගත් අතර, ජය, සක්බෙර හ`ඩ මධ්‍යයේ ජනාධිපතිවරයා ජාතික ධජය ඔසවනු ලැබුවේ ඉන් අනතුරුවයි.\nජාතික ගීය ගායනා කළ අතර, ආරක්ෂක මාණ්ඩලික ප්‍රධානී, ත්‍රිවිධ හමුදාපතිවරුන් සහ පොලිස්පතිවරයා විසින් ජනාධිපතිවරයා ප්‍රධාන පීඨිකාව වෙත කැඳවාගෙන යනු ලැබුවා.\nජයමංගල ගාථා සහ දේවෝ වස්සතු කාලේන ගායනා කෙරුණේ ඉන් පසුවයි.\nජනාධිපති උත්තමාචාර පිරිනැමීමෙන් පසු ජනාධිපති මෛත්‍රිපාල සිරිසේන ජාතිය අමතමින් රටට නිදහස උදා කිරීමට කැප වුණු අතීත විරුවන් මෙන්ම, 30 වසරක යුද්ධය වෙනුවෙන් කැප කිරීම් කළ සියලූදෙනා ද සිහිපත් කළා.\nආර්ථික නිදහස උදා කර ගැනීමට සියලූදෙනා කැප විය යුතු බවයි ජනාධිපතිවරයා එහිදී වැඩිදුරටත් කියා සිටියේ.\nජනාධිපතිවරයා ජාතිය ඇමතීමෙන් පසුව ත්‍රිවිධ හමුදා ආචාර පෙළපාලිය සිදු කෙරුණා.\n69 වන ජාතික නිදහස් උළෙලේ අවසානය සටහන් වුණේ දෙමළ භාෂාවෙන් ජාතික ගීය ගායනා කිරීමෙන් පසුවයි.",
       "URL": "https://www.hirunews.lk/153672/වාර්ගික-සංහිදියාව-සහ-ආගමික-සහජීවනය-වෙනුවෙන්-රජය-කැප-වනවා-ජනපති",
       "Category": "Local News",
       "Parent URL": "https://www.hirunews.lk/local-news.php?pageID=4677"
}