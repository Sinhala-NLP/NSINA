{
       "Source": "hirunews",
       "Timestamp": "Friday, 19 August 2022 - 16:36",
       "Headline": "බස් මගීන්ගේ පහසුවට පෙරගෙවුම් කාඩ්පතක්",
       "News Content": "බස් මගීන්ට නව තාක්ෂණයෙන් යුත් පෙර ගෙවුම් කාඩ්පතක් හඳුන්වාදීමට පියවර ගෙන තිබෙනවා.\nදැනට සාමාන්‍ය පරිදි මුදල් ගෙවා බස්රථ මගින් ප්‍රවාහන පහසුකම් සලසා ගැනීම වෙනුවට පෙරගෙවුම් කාඩ්පතක් හරහා මුදල් ගෙවා මගීන්ට ගමන් කිරීමේ පහසුකම් ලබාදීම මෙම ව්‍යාපෘතියේ අරමුණයි.\nඒ යටතේ මාකුඹුර බහුවිධ ප්‍රවාහන මධ්‍යස්ථානයෙන් අධිවේගී මාර්ගයේ ගාල්ල දක්වා ගමන් කරන මගී ප්‍රවාහන බස්රථවල නියමු ව්‍යාපෘතියක් ලෙස මෙම ව්‍යාපෘතිය ආරම්භ කරනු ලැබූවේ ප්‍රවාහන, මහාමාර්ග හා ජනමාධ්‍ය අමාත්‍ය ආචාර්ය බන්දුල ගුණවර්ධනගේ ප්‍රධානත්වයෙනුයි.\nසාමාන්‍ය ඩෙබිට් කාඩ්පතක් ලෙසම ක්‍රියාකරන මෙම කාඩ්පත පෙර ගෙවීම් ක්‍රමයට අවශ්‍ය මුදල් තැන්පත් කර එමගින් ගමනට අදාල මුදල් ගෙවීමේ හැකියාව මගීන්ට හිමි වනවා.\nඉතා ආරක්ෂිත ගෙවීම් ක්‍රමයක් ලෙස දේශීය රාජ්‍ය බැංකුවක් වන මහජන බැංකුව හරහා දැනට මෙම කාඩ්පත ලබාගැනීමේ හැකියාව පවතින අතර දැනට පාවිච්චි කරන කාඩ්පත් සඳහාද මෙම ගෙවීම් පහසුකම ලබා ගැනීමේ හැකියාව පවතිනවා.\nඅද ආරම්භ කරන ලද නියමු ව්‍යාපෘතිය තුලින් හඳුනා ගන්නා දෝෂ සහ ගැටළු කිරාකරණය කර අවශ්‍ය වැඩිදියුණු කිරීම් සහිතව ඉදිරියේදී මෙම පෙරගෙවීම් කාඩ්පත් ක්‍රමය දිවයින පුරා සියළුම මගී ප්‍රවාහන බස්රථ සඳහා මෙන්ම දුම්රි‍යෙන් ගමන් කිරීම සදහාත් යොදා ගැනීමට අවශ්‍ය කටයුතු කරන ලෙසටයි මෙහිදි අමාත්‍යවරයා අදාල නිළධාරීන්ට උපදෙස් ලබා දී ඇත්තේ.",
       "URL": "https://www.hirunews.lk/313194/බස්-මගීන්ගේ-පහසුවට-පෙරගෙවුම්-කාඩ්පතක්",
       "Category": "Local News",
       "Parent URL": "https://www.hirunews.lk/local-news.php?pageID=928"
}