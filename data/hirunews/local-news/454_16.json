{
       "Source": "hirunews",
       "Timestamp": "Saturday, 25 March 2023 - 20:07",
       "Headline": "නීතිඥ සංගමයේ නව සභාපති වැඩ භාර ගනී (වීඩියෝ)",
       "News Content": "ශ්‍රී ලංකා නීතිඥ සංගමයේ නව සභාපතිවරයා ලෙස ජ්‍යෙෂ්ඨ නීතිඥ කෞශල්‍ය නවරත්න අද (25) සිය ධුරයේ වැඩ ආරම්භ කළා.\nඒ 2023 - 2024 වර්ෂ සඳහායි.\nශ්‍රී ලංකා නීතිඥ සංගමයේ නව සභාපතිවරයා ලෙස වැඩ භාර ගැනීමේ උත්සවය කොළඹ බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේදී පැවති අතර එහිදී නීතිඥ සංගමයේ විධායක කමිටු සාමාජිකයින් තෝරා පත් කර ගැනීම ද සිදුකෙරුණා.\nමෙම වැඩ භාර ගැනීමේ අවස්ථාවට අගවිනිසුරු ජයන්ත ජයසූරිය ද එක්ව සිටියා.\nඑහිදී නව සභාපතිවරයා ඇතුළු සාමාජිකයන්ට අගවිනිසුරුවරයා සුබ පැතුම් එක් කළා.\nඑහිදී අදහස් දැක්වූ ශ්‍රී ලංකා නීතිඥ සංගමයේ නව සභාපති ජ්‍යෙෂ්ඨ නීතිඥ කෞශල්‍ය නවරත්න සඳහන් කළේ රටේ අභිවෘද්ධිය වෙනුවෙන් සියලුම නීතිය ක්‍රියාත්මක කරන ආයතන සුහදව නිසි ලෙස කටයුතු කළ යුතු බවට තමන් විශ්වාස කරන බවයි.\nඑමෙන්ම කිසිවෙකුටත් පෞද්ගලික අවශ්‍යතා මත සංගමයට මැදිහත් වීමට හැකියාවක් නොමැති බව ද ඔහු එහිදී අවධාරණය කළා.\nවිධායක කමිටුවේ සාමාජිකයන් සහ සභාපතිවරයා ලෙස තමන්, කිසිදු බෙදීමකින් තොරව පක්ෂ පාට භේදයකින් තොරව අවශ්‍ය කටයුතු සිදුකිරීමට කැප වී සිටින බව ද ශ්‍රී ලංකා නීතිඥ සංගමයේ නව සභාපති ජ්‍යෙෂ්ඨ නීතිඥ කෞශල්‍ය නවරත්න ප්‍රකාශ කළා.",
       "URL": "https://www.hirunews.lk/330908/නීතිඥ-සංගමයේ-නව-සභාපති-වැඩ-භාර-ගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=454"
}