{
       "Source": "hirunews",
       "Timestamp": "Tuesday, 09 June 2020 - 15:28",
       "Headline": "රාජිත වෙනුවෙන් බේරුවල සංවිධාන කර තිබූ විරෝධතාවකට අධිකරණයෙන් වාරණයක්",
       "News Content": "බේරුවල සමූපකාරය ඉදිරිපිට සංවිධානය කර තිබූ උද්ඝෝෂණ ව්‍යාපාරයක් පැවැත්වීම වළක්වමින් කළුතර මහේස්ත්‍රාත් අධිකරණය නියෝගයක් නිකුත් කර තිබෙනවා.\nප්‍රජාතන්ත්‍රවාදය රැක ගැනීමේ ව්‍යාපාරය මෙම විරෝධතාව සංවිධාන කර තිබුණේ හිටපු පාර්ලිමේන්තු මන්ත්‍රී රාජිත සේනාරත්න නිදහස් කරන ලෙස ඉල්ලමින්.\nබේරුවල පොලීසිය කළුතර මහේස්ත්‍රාත් අධිකරණයට කළ කරුණු දැක්වීමකට අනුව කොවිඩ් 19 ව්‍යාප්ත වීම වැළැක්වීම සඳහා පුද්ගලයන් ඒකරාශී කර ගැනීම වැළැක්වීමේ අරමුණෙන් අපරාධ නඩු විධාන සංග්‍රහය යටතේ මෙම නියෝගය නිකුත් කර තිබෙනවා.\nඅදාළ නියෝගය විරෝධතාකරුවන්ට අද උදෑසන භාරදීමෙන් අනතුරුව ඔවුන් විසිර ගිය බවයි ප්‍රදේශයේ හිරු වාර්තාකරු සඳහන් කළේ.",
       "URL": "https://www.hirunews.lk/242665/රාජිත-වෙනුවෙන්-බේරුවල-සංවිධාන-කර-තිබූ-විරෝධතාවකට-අධිකරණයෙන්-වාරණයක්",
       "Category": "Local News",
       "Parent URL": "https://www.hirunews.lk/local-news.php?pageID=2671"
}