{
       "Source": "hirunews",
       "Timestamp": "Thursday, 01 December 2016 - 12:16",
       "Headline": "‘‘නාඩා’’ බලපෑම තවදුරටත් (ඡායාරූප)",
       "News Content": "නිරිතදිග බෙංගාල බොක්ක මුහුදු ප්‍රදේශයේ වර්ධනය වී ඇති නාඩා සුළි කුණාටුව මේවන විට පීඩන අවපාතයක් දක්වා දුර්වල වී ඇතැයි කාලගුණ විද්‍යා දෙපාර්තමේන්තුව පවසනවා.\nඑය තවදුරටත් දුර්වල වන ලකුණු පවතින බවයි ඔවුන් නිවේදනය කලේ.\nමෙම සුළි කුණාටුව දැනට කන්කසන්තුරය සිට කිලෝමීටර් 140 ක් පමණ ඊසාන දෙසින් පවතිනවා.\nඑය අද මධ්‍යම රාත්‍රියේදී උතුරු තමිල්නාඩුව හරහා ගමන් කරනු ඇති බවටයි අපේක්ෂා කෙරෙන්නේ.\nමෙම පද්ධතියේ බලපෑම හේතුවෙන් හෙට දක්වා උතුරු පළාතේ සහ දිවයිනට උතුරු දෙසින් වන මුහුදු ප්‍රදේශයේ මෙන්ම මන්නාරම් බොක්ක මුහුදු ප්‍රදේශවලට තද වැසි සහ සුළං බලාපොරොත්තු වනවා.\nඋතුරු පළාතේ විටින් විට වැසි හෝ ගිගුරුම් සහිත වැසි තවදුරටත් වර්ධනය වනවා.\nඇතැම් ස්ථානවලට මිලිමීටර් 75 ක පමණ තද වැසි ද ඇතිවිය හැකියි.\nනැගෙනහිර සහ උතුරු මැද පළාත්වල සහ වයඹ මෙන්ම බස්නාහිර වෙරළබඩ ප්‍රදේශවල තැනින් තැන වැසි හෝ ගිගුරුම් සහිත වැසි ඇතිවන අතර සෙසු ප්‍රදේශවල ස්ථාන කිහිපයක සවස 2 න් පසු වැසි හෝ ගිගුරුම් සහිත වැසි ඇතිවනවා.\nමේ අතර පුත්තලම සිට මන්නාරම / කන්කසන්තුරය හරහා ත්‍රිකුණාමලය දක්වා වෙරළට ඔබ්බෙන් වන මුහුදු ප්‍රදේශවල සුළං වේගය පැයට කිලෝමීටර් 80 ක් පමණ දක්වා ඉහළ යාමේ අවධානමක් පවතිනවා.\nඑබැවින් එම මුහුදු ප්‍රදේශ විටින් විට ඉතා රලු විය හැකියි. මේ පිළිබඳ විමසිලිමත් වන ලෙසටයි කාලගුණ විද්‍යා දෙපාර්තමේන්තුව ධීවර සහ නාවික ප්‍රජාවගෙන් ඉල්ලා සිටින්නේ.\nමේ අතර වවුනියාව  ඇතුලූ උතුර පළාතේ ප්‍රදේශ රැසකට දැඩි වර්ෂාපතනයක් ඇද හැලෙමින් පවතින බව ප්‍රදේශයේ හිරු වාර්තාකරුවන් පවසනවා.\nවවුනියාව වාර්තාකරු සඳහන් කළේ යාපනය දිස්ත්‍රික්කය තුළ වෙනදා දක්නට නොලැබුණු දැඩි සීතලක් ද වාර්තා වන බවයි.\nඡායාරූප - වන්නි රොමේෂ් මදුෂංක",
       "URL": "https://www.hirunews.lk/148724/නාඩා-බලපෑම-තවදුරටත්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4772"
}