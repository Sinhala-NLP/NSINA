{
       "Source": "hirunews",
       "Timestamp": "Friday, 22 January 2016 - 17:37",
       "Headline": "උතුරු මැද පළාත් සභාවේ පිරිසක් දකුණු කොරියාවේ සංචාරය කිරීමේ සැලසුමක්",
       "News Content": "රුපියල් කෝටි දෙකහමාරකට වැඩි පළාත් සභා අරමුදල් වැය කරමින් උතුරුමැද පළාත් සභාවේ අමාත්‍යවරුන්, මන්ත්‍රීවරුන් සහ පළාත් සභා නිලධාරීන් කණ්ඩායමක් ඉදිරියේදී දකුණු කොරියානු සංචාරයක නිරතවීමට සැළසුම් කර තිබෙනවා.\nහිරු ප්‍රවෘත්ති අංශයට වාර්තාවුණේ එම කණ්ඩායමට 60 දෙනෙකුට ආසන්න පිරිසක් අයත්වන බවයි.\nඑසේම මෙම සංචාරය සඳහා එක් පුද්ගලයෙකුට රුපියල් හාරලක්ෂ විසි පන්දහසක මුදලක් වැයවන බවයි පළාත් සභා ආරංචි මාර්ග සඳහන් කළේ.\nකණ්ඩායම් කිහිපයක් වශයෙන් මෙම පිරිස අදාළ සංචාරයේ නිරතවීමට නියමිත අතර, කොරියා චාරිකාව අතරතුර තායිලන්තයට යාමට ද නියමිත බව වාර්තා වනවා.\nකෙසේ වෙතත් හිරු ප්‍රවෘත්ති අංශය කළ විමසීමකදී උතුරුමැද පළාත් සභාවේ ලේකම් කේ. තිලකරත්න කියා සිටියේ, අධ්‍යාපන, කෘෂිකර්ම සහ වාරිමාර්ග අධ්‍යයන චාරිකාවක් සඳහා මෙලෙස අදාළ සංචාරයේ නිරතවන බවයි.\nමේ වනවිටත් පළාත් සභා අරමුදලින් රුපියල් කෝටි හයහමාරක්  වැය කරමින් දකුණු පළාත් සභාවේ මන්ත්‍රීවරුන් 48 දෙනෙකු සහ නිලධාරින් 16 දෙනෙකු රුසියාවේ සංචාරයක නිරතවෙමින් සිටිනවා.\nමේ අතර සිංගප්පූරුවේ සංචාරයක නිරතවූ මධ්‍යම පළාත් සභාවේ සන්ධාන මන්ත්‍රීවරයෙකු කාන්තාවකට හිරිහැර කිරීම සම්බන්ධයෙන් චෝදනා එල්ලවුණා.\nපළාත් සභා මගින් මන්ත්‍රීවරුන්ට ලබාදෙන මෙම සංචාර සඳහා ජනතා විමුක්ති පෙරමුණ නියෝජනය කරන මන්ත්‍රීවරුන් කිසිවෙකුත් මෙතෙක් සහභාගි වී නැහැ.\nජනතා විමුක්ති පෙරමුණේ ඌව පළාත් සභා මන්ත්‍රී සමන්ත විද්‍යාරත්න කියාසිටියේ ඌව පළාත් සභාවෙන් ආරම්භ කළ මෙම රට සවාරි වැඩපිළිවෙල දැන් සියලූ පළාත් සභාවලට පැතිර ගොස් ඇති බවයි.",
       "URL": "https://www.hirunews.lk/124541/උතුරු-මැද-පළාත්-සභාවේ-පිරිසක්-දකුණු-කොරියාවේ-සංචාරය-කිරීමේ-සැලසුමක්",
       "Category": "Local News",
       "Parent URL": "https://www.hirunews.lk/local-news.php?pageID=5200"
}