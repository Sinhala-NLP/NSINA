{
       "Source": "hirunews",
       "Timestamp": "Sunday, 18 June 2017 - 10:22",
       "Headline": "තියුණු ආයුධයකින් පහරදී පුද්ගලයකු ඝාතනය කළ අයෙක් අත්අඩංගුවට (ඡායාරූප)",
       "News Content": "හලාවත කුමාරකට්ටුව ප්‍රදේශයේදී තියුණු ආයුධයකින් පහරදී පුද්ගලයකු ඝාතනය කළ සැකකරුවෙකු පොලිස් අත්අඩංගුවට ගෙන තිබෙනවා.\nඅප වාර්තාකරු සඳහන් කළේ ඊයේ රාත්‍රී 11.30 ට පමණ ඝාතනය සිදුව ඇති බවයි.\nසිද්ධියට අදාළව අත්අඩංගුවට ගෙන ඇත්තේ එම ප්‍රදේශයේම පදිංචි 27 හැවිරිදි අයෙක්.\nමෙලෙස ඝාතනයට ලක්වී ඇත්තේ නිවහල්පුර ප්‍රදේශයේම පදිංචි 53 හැවිරිදි එක්දරු පියෙක්.\nඝාතනයට ලක්වු පුද්ගලයාගේ බිරිඳ ශල්‍යකර්මයක් සඳහා කොළඹ ජාතික රෝහලට ඇතුලත්ව සිටින අතර ඔවුන්ගේ දරුවා ද ඥාති නිවසක රැඳී සිට ඇති බවට අනාවරණ වී තිබෙනවා.\nමේ හේතුවෙන් මියගිය පුද්ගලයා නිවසේ රැඳී සිට ඇත්තේ තනිවයි.\nඝාතනයට සම්බන්ධ සැකකරුගේ නිවසේ සිටි සුනඛයෙකු මියගිය පුද්ගලයා සපා කෑමට පැමිණ ඇති බව කියන සිද්ධියක් පිළිබඳ දෙපාර්ශවය අතර ආරවුලක් පැවති බව සඳහන්.\nඒ පිළිබඳ විමසීම සඳහා සැකකරු ඊයේ මියගිය පුද්ගලයාගේ නිවසට පැමිණ ඇති අතර ඝාතනයෙන් පසු පළාගොස් ඇති බවයි හෙළිවී ඇත්තේ.\nසැකකරු බිරිඳ සමග බිංගිරිය ප්‍රදේශයේ නිවසක සැගවී සිටියදී අද අලුයම අත්අඩංගුවට ගෙන තිබෙනවා.\nඝාතනයට යොදාගත් තියුණු ආයුධයක් ද පොලිස් භාරයට ගෙන ඇති අතර හලාවත පොලිසියයි විමර්ශණ මෙහෙයවන්නේ.\nඡායාරූප - පුත්තලම ජුඩ් සමන්ත",
       "URL": "https://www.hirunews.lk/163825/තියුණු-ආයුධයකින්-පහරදී-පුද්ගලයකු-ඝාතනය-කළ-අයෙක්-අත්අඩංගුවට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4464"
}