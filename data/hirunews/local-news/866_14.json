{
       "Source": "hirunews",
       "Timestamp": "Thursday, 15 September 2022 - 17:56",
       "Headline": "යාගොඩ දී මෝටර් රථයක් දුම්රියක ගැටෙයි (වීඩියෝ)",
       "News Content": "විදුලි සංඥා ක්‍රියාත්මක වෙමින් තිබියදී දුම්රිය හරස් මාර්ගයක් ඔස්සේ ධාවනය වූ මෝටර් රථයක් දුම්රියෙහි ගැටීමෙන් තිදරු පියෙකු ජීවිතක්ෂයට පත්වූ පුවතක් අද (15) වාර්තාවුණා.\nමෙම අනතුර සිදුව තිබුණේ ගම්පහ - යාගොඩ දුම්රිය ස්ථානය අසල දුම්රිය හරස් මාර්ගයේදියි.\nමෙලෙස මියගොස් තිබුණේ යාගොඩ ප්‍රදේශයේම පදිංචි 41 හැවිරිදි පුද්ගලයෙක්.\nසිද්ධිය ඇසින් දුටුවන් ප්‍රකාශ කළේ ඉදිරියෙන් ගමන් කළ මෝටර් රථයක් සමඟ මෙම මෝටර් රථයද අනතුරු ඇඟවීමේ සංඥා දැල්වෙමින් තිබියදී දුම්රිය මාර්ගය හරහා ගමන් කිරීමට උත්සාහ දරා ඇති බවයි.\nඑම අවස්ථාවේ දුම්රිය මාර්ගයේ මෝටර් රථය නැවතී ඇති අතර, ඉන් පිටතට පැමිණෙන ලෙසට අවට සිටි පිරිස මියගිය පුද්ගලයාට කෑ ගසා ඇතත්, මෝටර් රථය ඉවතට ගැනීමට හෝ ඉන් පිටතට පැමිණීමට ඔහුට නොහැකි වී තිබෙනවා.\nතත්පර කිහිපයක නොඉවසිල්ල වටිනා ජීවිත අහිමි කළ පළමු අවස්ථාව මෙය නොවේ.\nමෙවැනි සිද්ධීන් යළි යළිත් අපට සිහිපත් කරන්නේ ජීවිතය ගැන මීට වඩා වගකීමෙන් කටයුතු කිරීමේ අවශ්‍යතාව නොවේද ?",
       "URL": "https://www.hirunews.lk/315481/යාගොඩ-දී-මෝටර්-රථයක්-දුම්රියක-ගැටෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=866"
}