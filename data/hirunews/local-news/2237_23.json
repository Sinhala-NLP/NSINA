{
       "Source": "hirunews",
       "Timestamp": "Sunday, 03 January 2021 - 7:51",
       "Headline": "පළාගිය ආසාදිත රැඳවියන් සොයන්න CCTV දර්ශන යොදාගැනීමට පියවර (වීඩියෝ)",
       "News Content": "පොලොන්නරුව - ගල්ලෑල්ල කොරෝනා ප්‍රතිකාර මධ්‍යස්ථානයෙන් පසුගිය 31 වැනිදා අලුයම පළාගිය රැඳවියන් පස්දෙනාගෙන් අත්අඩංගුවට නොගත් සිව් දෙනා සොයා තවදුරටත් මෙහෙයුම් ක්‍රියාත්මකයි.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියා සිටියේ සී.සී.ටී.වී. දර්ශන උපයෝගී කරගනිමින් අදාළ මෙහෙයුම් ක්‍රියාත්මක බවයි.\nඑමන්ම නව ආසාදිතයන් 515ක් ඊයේ වාර්තාවීමත් සමඟ මෙරට සමස්ත ආසාදිතයන් සංඛ්‍යාව 44,371ක් දක්වා ඉහළ ගියා.\nඊයේ වාර්තාවූ ආසාදිතයන්ගෙන් 419 දෙනෙකු පෑලියගොඩ කොවිඩ් පොකුරේ ආශ්‍රිතයන් වන අතර, බන්ධනාගාර කොවිඩ් පොකුරෙන් 83 දෙනෙකු සහ විදේශයන් හි සිට පැමිණි 13 දෙනෙකුද ආසාදිතයන් ලෙස හඳුනාගෙන තිබෙනවා.\nඒ අනුව මිනුවන්ගොඩ බ්‍රැන්ඩික්ස්, පෑලියගොඩ සහ බන්ධනාගාර කොරෝනා පොකුරේ ආසාදිතයින් සංඛ්‍යාව 40,628ක් දක්වා ඉහළ යන බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඑමෙන්ම ඊයේ ආසාදිතයන් ලෙස හඳුනාගත් විදේශයන්හි සිට පැමිණි 13 දෙනා අතර, බ්‍රිතාන්‍යයේ සිට පැමිණි හත්දෙනෙකු, සෞදි අරාබියේ සිට පැමිණි 3දෙනෙකු, එක්සත් අරාබි එමීර් රාජ්‍යයේ සිට පැමිණි එක් අයෙකු සහ මුහුදු ආරක්ෂකයින් දෙදෙනෙකු වනවා.\nඒ අනුව කොරෝනා ආසාදිතයන් 7,443 දෙනෙකු තවදුරටත් රෝහල්ගතව ප්‍රතිකාර ලබන අතර, සුවය ලැබූ සංඛ්‍යාව 36,717ක්.\nමේ අතර නව මරණ තුනක් සමඟ මෙරට සමස්ත කොරෝනා මරණ සංඛ්‍යාව 211ක් දක්වා ඉහළ ගියා. කොළඹ - 13 ප්‍රදේශයේ පදිංචි අවුරුදු 93ක් වයසැති කාන්තාවක් පසුගිය 30 වනදා නිවසේදී මියගොස් ඇති අතර, කොරෝනා නිසා ඇතිවූ බහුවිධ සංකූලතා මරණයට හේතුවී තිබෙනවා.\nඅනන්‍යතාව සනාථ කළ නොහැකි අවුරුදු 70 ත් 80ත් අතර වයසේ පසුවන මරදාන පොලිස් වසමේ පිරිමි පුද්ගලයෙකුද කොරෝනා ආසාදනය වී මියගොස් තිබෙනවා.\nපසුගිය 30 වනදා මොහු මියගොස් ඇති බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඑමෙන්ම කොළඹ 12 ප්‍රදේශයේ පදිංචි අවුරුදු 76 ක් වයසැති පිරිමි පුද්ගලයෙකු ද ඊයේ මියගොස් තිබෙනවා.\nකොළඹ පෞද්ගලික රෝහලක සිට කොරෝනා ආසාදිතයෙකු ලෙස හඳුනාගැනීමෙන් පසු හෝමාගම මූලික රෝහලට මාරුකර යැවීමෙන් අනතුරුව එහි ප්‍රතිකාර ලබමින් සිටියදී මොහු මියගොස් ඇති බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nකොවිඩ් නියුමෝනියාව සහ සංකූල වූ වකුගඩු ආසාදනය මරණයට හේතුව ලෙස දක්වා තිබෙනවා.\nමේ අතර පසුගිය 19 වනදා මහනුවර ජාතික රෝහලේදී මියගිය මුස්ලිම් ජාතිකයෙකුගේ දේහයක් දින 15ක් තිස්සේ රෝහල් මෘත ශරීරාගාරයේ තැන්පත් කර තිබීම හේතුවෙන් තමන් දැඩි අපහසුතාවයකට පත්ව සිටින බව මහනුවර අධිකරණ වෛද්‍ය නිලධාරි කාර්යාලයේ වෛද්‍යවරුන් ඇතුළු කාර්ය මණ්ඩලය පවසනවා.\nඅකුරණ ප්‍රදේශයේ පදිංචි මෙම පුද්ගලයාගේ දේහය සම්බන්ධයෙන් ඔහුගේ නිවැසියන් කිසිදු ප්‍රතිචාරයක් නොදැක්වීම සහ එය හඳුනා ගැනීමට නොපැමිණිම නිසා මෙම තත්වය උද්ගතවී තිබෙනවා.\nමේ අතර, සංචාරකයින් දිවයිනට ගෙන්වා ගැනීමේ නියමු ව්‍යාපෘතියට අදාළව ඉදිරියේදි තවත් ගුවන් යානා 10 පමණ මෙරටට පැමිණිමට නියමිත බවයි ඊයේ පැවැති මාධ්‍ය හමුවකදි ගුවන් තොටුපල හා ගුවන් සේවා සමාගමේ අධ්‍යක්ෂ ශෙහාන් සුමනසේකර කියා සිටියේ.",
       "URL": "https://www.hirunews.lk/258617/පළාගිය-ආසාදිත-රැඳවියන්-සොයන්න-cctv-දර්ශන-යොදාගැනීමට-පියවර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2237"
}