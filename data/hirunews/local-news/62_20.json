{
       "Source": "hirunews",
       "Timestamp": "Wednesday, 30 August 2023 - 14:45",
       "Headline": "''එල්නිනෝ බලපෑම පිළිබඳව ගොවීන් දැනුවත් නොවීම ප්‍රශ්නයක්'' - මහින්ද අමරවීර",
       "News Content": "මෙවර මහ කන්නයේ වගා කටයුතු සැලසුම් කිරීම පිළිබඳව විශේෂ සාකච්ඡාවක් හෙක්ටර් කොබ්බෑකඩුව ගොවි කටයුතු පුහුණු හා පර්යේෂණ ආයතනයේ දී පවත්වා තිබෙනවා.\nකෘෂිකර්ම අමාත්‍ය මහින්ද අමරවීර මහතාගේ ප්‍රධානත්වයෙන් පැවැති එම සාකච්ඡාවේ දී මෙවර යල කන්නයේ වියළි කාලගුණික තත්ත්වය නිසා වී හා අනෙකුත් බෝග ගණනාවක හානිය ජාතික ආහාර නිෂ්පාදනයට බලපෑම් එල්ල කර තිබෙන බව අනාවරණය වුණා.\nඑමෙන්ම මෙවැනි නියඟයකට මුහුණ දීමට සිදුවන තරමට එල්නිනෝ බලපෑම එල්ල විය හැකි බවට කිසිදු අංශයකින් ගොවි ජනතාව දැනුම්වත් කර නොමැති බවත්, එහි වගකීම කාලගුණ විද්‍යා දෙපාර්තමේන්තුව භාරගත යුතු බවත් අමාත්‍යවරයා මෙහිදී අවධාරණය කළ බවයි වාර්තා වන්නේ.\nවැඩිදුරටත් අදහස් දැක් වූ අමාත්‍යවරයා\n'' අවාසනාවට වගේ එල්නිනෝ බලපෑම ගැන කිසිදු අංශයකින් ගොවි ජනතාව දැනුම්වත් නොවීම පිළිබඳව ප්‍රශ්නයක් තියනවා.හරියාකාරව මේ පණිවිඩය ඒ අය දක්වාම ගියා නම් මේ තත්වය මීට වඩා වෙනස් කරගන්න තිබුණා.පෙර සිදුවීම් සියල්ල ගැන සැළකිලිමත් වෙලා තමයි අපි කල්පනා කළේ  ඔක්කොම එක මේසයකට ගෙනල්ලා විවෘත සාකච්ඡාවක් කරලා කොහොමද ඉදිරි කන්නයන් සාර්ථක කර ගන්න අවධානය යොමු කරගන්නේ කියලා.වතුර ප්‍රමාණයක් ඉදිරි යල කන්නයට තබා ගන්නත් දැන්ම සැලසුම් සකස් කර ගත්තොත් ඉදිරියට තියන අවදානම අඩු කර ගන්න පුළුවන්.''",
       "URL": "https://www.hirunews.lk/346616/එල්නිනෝ-බලපෑම-පිළිබඳව-ගොවීන්-දැනුවත්-නොවීම-ප්‍රශ්නයක්-මහින්ද-අමරවීර",
       "Category": "Local News",
       "Parent URL": "https://www.hirunews.lk/local-news.php?pageID=62"
}