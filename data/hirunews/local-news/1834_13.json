{
       "Source": "hirunews",
       "Timestamp": "Thursday, 08 July 2021 - 11:48",
       "Headline": "නිරෝධායන නීති නොතකා පාර්ලිමේන්තු වටරවුමේ විරෝධතාවයේ නිරතවූ තිස් එකක් අත්අඩංගුවට (වීඩියෝ)",
       "News Content": "නිරෝධාන නීති උල්ලංඝණය කරමින් පාර්ලිමේන්තු වට රවුම අසල විරෝධතාවයේ නිරත වූ 31 දෙනෙකු අත්අඩංගුවට ගෙන ඇති බව පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ ප්‍රකාශ කළා.\nඅත්අඩංගුවට ගත් පිරිස අතර ලංකා ගුරු සංගමයේ ප්‍රධාන ලේකම් ජෝශෆ් ස්ටාලින් සහ පූජ්‍ය රත්කරව්වේ ජිනරතන හිමියන් ද සිටින බවයි පොලිස් මාධ්‍ය ප්‍රකාශකවරයා කියා සිටියේ.\nනිදහස් අධ්‍යාපනය උදෙසා සිසු ජන ව්‍යාපාරය සහ තවත් සංවිධාන කිහිපයක් එක්ව පාර්ලිමේන්තු වට රවුමේදී මෙම විරෝධතාව සංවිධාන කර තිබූ අතර, එම ස්ථානයට පැමිණි පොලිස් නිලධාරීන් ඔවුන් අත්අඩංගුවට ගැනීමට උත්සාහ කිරීමේදී ඇති වූයේ දැඩි උණුසුම්කාරී තත්ත්වයක්.\nඑහිදී විරෝධතාකරුවන් අත්අඩංගුවට ගැනීමට යාමේදී එය වාර්තා කිරීමට පැමිණි මාධ්‍යවේදීන්ට පොලීසියෙන් බාධා එල්ල වුණා.\nමේ අතර, නිරෝධායන නීති කඩ කරමින් අකුරැස්ස නගරයේ විරෝධතාවක නිරත වූ ජනතා විමුක්ති පෙරමුණේ හිටපු දකුණු පළාත් සභා මන්ත්‍රීවරුන් දෙදෙනෙකු ඇතුළු පිරිසක් අත්අඩංගුවට ගෙන තිබෙනවා.\nඅදාළ උද්ඝෝෂණය පැවැත්වීම වළක්වමින් පොලීසිය අධිකරණ නියෝගයක් ද ලබාගෙන තිබූ අතර, ඔවුන් එය නොතකා උද්ඝෝෂණයේ නිරතවීම හේතුවෙනුයි අත්අඩංගුවට ගැනීම සිදුකර ඇත්තේ.\nඑමෙන්ම ගාල්ල බස් නැවතුම්පොළ ඉදිරිපිට දී ද ජනතා විමුක්ති පෙරමුණ උද්ඝෝෂණයක නිරත වූ අතර පොලීසිය පැමිණීමෙන් අනතුරුව ඔවුන් ඉන් ඉවත්ව ගිය බවයි අප වාර්තාකරු ප්‍රකාශ කළේ.\nඑමෙන්ම නුගේගොඩ - දුම්රිය ස්ථානය ඉදිරිපිට දී ද ජනතා විමුක්ති පෙරමුණ උද්ඝෝෂණයක් සිදුකිරීමට අද පෙරවරුවේ උත්සාහ කළ ද ඊට පොලීසිය ඉඩ ලබානොදීම හේතුවෙන් ඔවුන් නුගේගොඩ ගුවන් පාලම අසළට පැමිණ විරෝධතාවක නිරත වුණා.\nකෙසේ වෙතත් පොලීසිය ඔවුන් විසුරුවා හැරීමටයි පසුව කටයුතු කළේ.\nමේ අතර, සමගි ජන බලවේගය ද අද පාර්ලිමේන්තුව ආරම්භවීමට ප්‍රථම පාර්ලිමේන්තු වට රවුමේදී විරෝධතාවක නිරත වුණා.\nඊට විපක්ෂ නායක සජිත් ප්‍රේමදාස ඇතුළු එම පක්ෂයේ පාර්ලිමේන්තු මන්ත්‍රීවරුන් කිහිප දෙනෙකු විරෝධතා පුවරු ප්‍රදර්ශනය කරමින් එක්ව සිටියා.",
       "URL": "https://www.hirunews.lk/276413/නිරෝධායන-නීති-නොතකා-පාර්ලිමේන්තු-වටරවුමේ-විරෝධතාවයේ-නිරතවූ-තිස්-එකක්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1834"
}