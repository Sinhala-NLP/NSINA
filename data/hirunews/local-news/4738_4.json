{
       "Source": "hirunews",
       "Timestamp": "Sunday, 25 December 2016 - 18:26",
       "Headline": "වැසි ඉල්ලා ප්‍රදේශ කිහිපයක පුද පූජා,වසර 10කට පසු අඩුම ජල ධාරිතාවත් මෙවර",
       "News Content": "ගොවිතැන් කටයුතු සිදුකිරීම සඳහා වැසි ලබාදෙන ලෙස ඉල්ලමින් පොළොන්නරුව පරාක්‍රම සමුද්‍රය ඉස්මත්තේ විශේෂ පිරිත් සජ්ඣායනයක් සිදුකර තිබෙනවා.\nඒ, ජනාධිපති මෛත්‍රීපාල සිරිසේනගේ ප්‍රධානත්වයෙන්.\nප්‍රදේශයේ හිරු වාර්තාකරු සඳහන් කළේ පිරිත් සජ්ඣයනයෙන් අනතුරුව අද උදෑසන සංඝයාවහන්සේලා සියක් නමක් විෂයෙහි සංඝගත දක්ෂිණාවක් ද සිදුකෙරුණු බවයි.\nමෙම අවස්ථාවට රාජ්‍ය ආයතන ප්‍රධානීන් මෙන්ම ගොවි ජනතාව ඇතුළු විශාල පිරිසක් ද එක්ව සිටියා.\nමේ අතර, ගොවිතැන් කටයුතු සඳහා වර්ෂාව ලබාදෙන ලෙස ඉල්ලමින් විදුලිබල හා පුනර්ජනනීය බලශක්ති අමාත්‍ය රංජිත් සියඹලාපිටිය ඇතුළු නිලධාරීන් පිරිසක් අනුරාධපුර ජයශ්‍රීමහා බෝධින් වහන්සේට ද භාරයක් වී තිබෙනවා.\nමෙම කටයුත්තෙන් පසුව මාධ්‍ය වෙත අදහස් දක්වමින් අමාත්‍යවරයා කියා සිටියේ වසර 10කට පසුව අඩුම ජල ධාරිතාවක් මෙවර වාර්තා වී ඇති බවයි.\nකෙසේ වෙතත්, ජනතාවට කප්පාදුවකින් තොරව විදුලිය ලබාදීමට කටයුතු කරන බව ද ඔහු කියා සිටියා.",
       "URL": "https://www.hirunews.lk/150565/වැසි-ඉල්ලා-ප්‍රදේශ-කිහිපයක-පුද-පූජාවසර-10කට-පසු-අඩුම-ජල-ධාරිතාවත්-මෙවර",
       "Category": "Local News",
       "Parent URL": "https://www.hirunews.lk/local-news.php?pageID=4738"
}