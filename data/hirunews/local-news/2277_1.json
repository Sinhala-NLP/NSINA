{
       "Source": "hirunews",
       "Timestamp": "Sunday, 13 December 2020 - 19:47",
       "Headline": "දේශීය ඖෂධ විද්‍යාත්මක පදනමක් හරහා ඉදිරිපත් නොවුනහොත් භයානක ප්‍රතිඵල නිර්මාණය විය හැකියි - GMOA (වීඩියෝ)",
       "News Content": "කොරෝනා වෛරසය මර්දනයට සොයා ගත් දේශීය ප්‍රතිකාර ක්‍රම සහ ඖෂධ සම්බන්ධ විද්‍යානුකූල තහවුරු කිරීම් කඩිනම් කරන ලෙසට අග්‍රාමාත්‍ය මහින්ද රාජපක්ෂ ජාතික පර්යේෂණ සභාවට උපදෙස් ලබාදී තිබෙනවා.\nඒ අනුව කොළඹ විශ්වවිද්‍යාලයේ නිර්දේශිත දේශීය වෙදකම, ආචාර්ය හර්ෂ සුබසිංහගේ සහ ඉන්දික ජාගොඩගේ මුලිකත්වයෙන් සැකසූ විශේෂිත වූ දේශීය ප්‍රතිකාර ක්‍රම හා කෑගල්ලේ ධම්මික බණ්ඩාරගේ ඖෂධ පැණිය වැඩිදුරටත් විද්‍යානුකූල පරීක්ෂණ වලින් තහවුරු කරන ලෙසටයි අග්‍රාමාත්‍යවරයා උපදෙස් ලබාදී ඇත්තේ.\nඅග්‍රාමාත්‍ය කාර්යාලය නිවේදනය කළේ කෑගල්ලේ ධම්මික බණ්ඩාරගේ පැණිය පිළිබඳව පර්යේෂණ පත්‍රිකාවක් රජරට විශ්වවිද්‍යාලයේ වෛද්‍ය පීඨයේ මහාචාර්යවරුන්ගේ මැදිහත්වීමෙන් ඉදිරිපත් කෙරෙන බවයි.\nඒ පිළිබඳව පර්යේෂණ සඳහා මෙරට සියලුම වෛද්‍ය විද්‍යාල නියෝජනය වන පරිදි කායික විද්‍යාව පිළිබඳ විශේෂඥ දැනුම සපිරි ජ්‍යෙෂ්ඨ මහාචාර්යවරුන් පස් දෙනෙකු සහ ජාතික පර්යේෂණ සභාව වෙනුවෙන් ජාතික පර්යේෂණ සභාවේ සභාපති විශේෂඥ වෛද්‍ය මහාචාර්ය හේමන්ත දොඩම්පහල යොමු වී සිටිනවා.\nඑසේම, ලෝකයේ කොවිඩ්-19 සම්බන්ධයෙන් සොයාගත් එන්නත් වර්ග ගැන හැදෑරීමක් කොට ඒ පිළිබඳ වාර්තාවක් සපයන ලෙසට ද අග්‍රාමාත්‍ය මහින්ද රාජපක්ෂ මීට පෙර ජාතික පර්යේෂණ සභාවට දැනුම් දී තිබුණා.\nඒ අනුව සකස් කළ වාර්තාව පදනම් කරගනිමින් කොරෝනා වෛරසයට මෙතෙක් සොයාගෙන ඇති විශිෂ්ඨතම එන්නත් වර්ග තුන සම්බන්ධ වාර්තාව ජාතික පර්යේෂණ සභාව විසින් සෞඛ්‍ය ඇමතිනි පවිත්‍රා වන්නිආරච්චිට භාර දී තිබෙනවා.\nමේ අතර, මේ දිනවල වැඩි වශයෙන් කතාබහට ලක්වන දේශීය ඖෂධ විද්‍යාත්මක පදනමක් හරහා ඉදිරිපත් විය යුතු බවත්, එසේ නොවුනහොත් භයානක ප්‍රතිඵල නිර්මාණය විය හැකි බවත් රජයේ වෛද්‍ය නිලධාරීන්ගේ සංගමය පෙන්වා දෙනවා.",
       "URL": "https://www.hirunews.lk/256948/දේශීය-ඖෂධ-විද්‍යාත්මක-පදනමක්-හරහා-ඉදිරිපත්-නොවුනහොත්-භයානක-ප්‍රතිඵල-නිර්මාණය-විය-හැකියි-gmoa-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2277"
}