{
       "Source": "hirunews",
       "Timestamp": "Thursday, 24 August 2023 - 13:16",
       "Headline": "ස.ජ.බ. මන්ත්‍රී හේෂා විතානගේට වාරණ නියෝගයක්",
       "News Content": "සමගි ජනබලවේගයේ පාර්ලිමේන්තු මන්ත්‍රී හේෂා විතානගේට එරෙහිව කොළඹ දිසා අධිකරණය විසින් වාරණ නියෝගයක් නිකුත් කර තිබෙනවා.\nඒ, ශ්‍රී ලංකා ක්‍රිකට් ආයතනය විසින් ඔහුට එරෙහිව කොළඹ දිසා අධිකරණයේ පැවරූ නඩු කටයුත්තකට අදාළව බවයි වාර්තා වන්නේ.\nශ්‍රී ලංකා ක්‍රිකට් ආයතනයේ නිලධාරීන්ට අසත්‍ය සහ අපහාසාත්මක ප්‍රකාශ නිකුත් කිරීමට එරෙහිව ශ්‍රී ලංකා ක්‍රිකට් ආයතනය විසින් මෙම නඩුව පවරා තිබුණා.\nමෙම නඩුව පැවරුණේ 2022 වසරේ ඔස්ට්‍රේලියාවේදී පැවති T20 ලෝක කුසලාන (පිරිමි) ක්‍රිකට් තරගාවලියක් ආශ්‍රිතව සිදුවී ඇතැයි පැවසෙන අක්‍රමිකතා සහ අවභාවිතාවන් සම්බන්ධයෙන් ජාතික විගණන කාර්යාලය විසින් සිදු කරන ලද විශේෂ විගණන වාර්තාව පාර්ලිමේන්තුවට රැගෙන විත් එහි අඩංගු කරුණු පිළිබදව පාර්ලිමේන්තු මන්ත්‍රී හේෂා විතානගේ හෙළිදරව් කිරීමත් සමඟයි.\nශ්‍රී ලංකා ක්‍රිකට් ආයතනයේ නිලධාරීන්ට අසත්‍ය සහ අපහාසාත්මක ප්‍රකාශ නිකුත් කිරීමක් මෙමඟින් සිදු වුණ බවයි ශ්‍රී ලංකා ක්‍රිකට් ආයතනය සඳහන් කර සිටියේ.\nඒ අනුව මෙම නඩුව පවරා තිබුණු අතර පාර්ලිමේන්තු මන්ත්‍රී හේෂා විතානගේට සහ ඔහු යටතේ ක්‍රියා කරන සියලු දෙනාට අදාළ විගණන කෙටුම්පත සම්බන්ධයෙන් කරුණු දක්වමින් ක්‍රිකට් ආයතනයේ නිලධාරීන්ට අපහාසාත්මක ප්‍රකාශ කිරීම වැළැක්වීමේ නියෝගයක් කොළඹ දිසා අධිකරණය විසින් නිකුත් කර ඇති බවයි වාර්තා වන්නේ.",
       "URL": "https://www.hirunews.lk/345927/ස-ජ-බ-මන්ත්‍රී-හේෂා-විතානගේට-වාරණ-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=76"
}