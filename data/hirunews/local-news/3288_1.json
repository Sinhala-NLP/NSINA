{
       "Source": "hirunews",
       "Timestamp": "Saturday, 22 June 2019 - 7:12",
       "Headline": "බස්නාහිර ජ්‍යෙෂ්ඨ නියෝජ්‍ය පොලිස්පති නන්දන මුණසිංහ ඇතුළු උසස් පොලිස් නිලධාරීන් 31කට ස්ථාන මාරු",
       "News Content": "ජාතික පොලිස් කොමිසමේ අනුමැතිය පරිදි සේවා අවශ්‍යතාව මත ජ්‍යෙෂ්ඨ නියෝජ්‍ය පොලිස්පතිවරු දෙදෙනෙකු සහ නියෝජ්‍ය පොලිස්පතිවරු 05 දෙනෙකු ඇතුළු 31 දෙනෙකුට ස්ථාන මාරු ලබාදී තිබෙනවා.\nබස්නාහිර පළාත සහ රථ වාහන දිශාව භාර ජ්‍යෙෂ්ඨ නියෝජ්‍ය පොලිස්පතිවරයා ලෙස කටයුතු කළ නන්දන මුණසිංහ, වයඹ හා උතුරුමැද පළාත භාර ජ්‍යෙෂ්ඨ නියෝජ්‍ය පොලිස්පතිවරයා ලෙස මාරු කර යවා ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nවයඹ සහ උතුරුමැද පළාත භාර ජ්‍යෙෂ්ඨ නියෝජ්‍ය පොලිස්පතිවරයා ලෙස කටයුතු කළ ජගත් අබේසිරිගුණවර්ධන මාරු කර ඇත්තේ බස්නාහිර පළාත සහ රථ වාහන දිශාව භාර ජ්‍යෙෂ්ඨ නියෝජ්‍ය පොලිස්පතිවරයා ලෙසයි.\nඊට අමතරව කොළඹ දිසාව භාර නියෝජ්‍ය පොලිස්පතිවරයා ලෙස කටයුතු කළ එල්.එස්. පතිනායක, ප්‍රවාහන හා සංදේශ දිශාව භාර නියෝජ්‍ය පොලිස්පතිවරයා ලෙස මාරු කර තිබෙනවා.\nබස්නාහිර පළාත - උතුර දිසාව භාර ජ්‍යෙෂ්ඨ නියෝජ්‍ය පොලිස්පතිවරයා ලෙස කටයුතු කළ දේශබන්දු තෙන්නකෝන් අපරාධ - අපරාධ බුද්ධි හා ප්‍රජා පොලිස් දිශාව භාර ජ්‍යෙෂ්ඨ නියෝජ්‍ය පොලිස්පතිවරයා ලෙස මාරු කර යවා ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nප්‍රවාහන හා සන්නිවේදන දිශාව භාර නියෝජ්‍ය පොලිස්පතිවරයා ලෙස කටයුතු කළ ඩබ්ලිව්.එම්.ආර්.එම්. වැලිකන්ද මාරු කර ඇත්තේ බස්නාහිර පළාත - උතුර දිසාව භාර නියෝජ්‍ය පොලිස්පතිවරයා ලෙසයි.\nපුත්තලම දිසාව භාර නියෝජ්‍ය පොලිස්පති ලෙස කටයුතු කළ වී.පී.සී.ඒ. සිරිවර්ධන කොළඹ දිසාව භාර නියෝජ්‍ය පොලිස්පතිවරයා ලෙස මාරු කර තිබෙනවා.\nමීට අමතරව කුරුණෑගල දිසාව භාර නියෝජ්‍ය පොලිස්පතිවරයා ලෙස කටයුතු කළ ඩබ්ලිව්.කේ. ජයලත්ට එම දිශාවට අමතරව පුත්තලම දිසාවේ වැඩබලන නියෝජ්‍ය පොලිස්පතිවරයා ලෙස ද පත් කර ඇති බවයි මාධ්‍ය ප්‍රකාශක කාර්යාලය සදහන් කළේ.\nඊට අමතරව ජ්‍යෙෂ්ඨ පොලිස් අධිකාරීවරුන් දෙදෙනෙකු, පොලිස් අධිකාරීවරුන් 07 දෙනෙකු සහ කාන්තා පොලිස් අධිකාරීවරියක් මාරු කර යවා තිබෙනවා.\nසහකාර පොලිස් අධිකාරීවරුන් 5 දෙනෙකු සහ ප්‍රධාන පොලිස් පරීක්ෂකවරු 4 දෙනෙකු මෙන්ම පොලිස් පරීක්ෂකරු 05 දෙනෙකුට ස්ථාන මාරු ලබාදී ඇති බවයි මාධ්‍ය ප්‍රකාශක කාර්යාලය තවදුරටත් සඳහන් කළේ.",
       "URL": "https://www.hirunews.lk/218868/බස්නාහිර-ජ්‍යෙෂ්ඨ-නියෝජ්‍ය-පොලිස්පති-නන්දන-මුණසිංහ-ඇතුළු-උසස්-පොලිස්-නිලධාරීන්-31කට-ස්ථාන-මාරු",
       "Category": "Local News",
       "Parent URL": "https://www.hirunews.lk/local-news.php?pageID=3288"
}