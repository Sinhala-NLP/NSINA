{
       "Source": "hirunews",
       "Timestamp": "Thursday, 15 September 2022 - 21:11",
       "Headline": "ආසියානු දැල්පන්දු ශූරතාවය දිනාගත් ශ්‍රී ලංකා කණ්ඩායමේ නාවික හමුදා ක්‍රීඩිකාවන්ට උසස්වීම්",
       "News Content": "ආසියානු දැල් පන්දු ශූරතාව දිනා ගත් ශ්‍රී ලංකා කණ්ඩායම නියෝජනය කළ නාවික හමුදා ක්‍රීඩිකාවන් දෙදෙනෙකුට උසස් වීම් පිරිනමා තිබෙනවා.\nඒ නාවික හමුදාපති වයිස් අද්මිරාල් නිශාන්ත උළුගේතැන්න විසින්.\n2022 ආසියානු දැල්පන්දු ශූරතාවය දිනාගත් ශ්‍රී ලංකා දැල්පන්දු කණ්ඩා‍යම නියෝජනය කළ නායක කාන්තා නැවි දීපිකා අබේකෝන් සහ බල කාන්තා නැවි හසිතා මෙන්ඩිස් යන නාවික හමුදා ක්‍රීඩිකාවන් දෙදෙනා (02), ශ්‍රී ලංකා නාවික හමුදාවේ කීර්තිය ඉහළ නංවමින් මව්බිමට මහත් අභිමානයක් ගෙනදීමට සිදුකළ සුවිශේෂී දායකත්වය අගයමින්, මෙලෙස උසස් කර තිබෙනවා.\nනාවික හමුදා ක්‍රීඩා මණ්ඩලයේ සභාපති වශයෙන් කටයුතු කරනු ලබන නාවික හමුදාධිපති, වයිස් අද්මිරාල් නිශාන්ත උළුගේතැන්න විසින් ඔවුන් ඊළඟ තරාතිරම දක්වා උසස් කිරීම සහ ඔවුන් වෙත රුපියල් 250,000 බැගින් වටිනා මුදල් ත්‍යාග පිරිනැමීම අද (15) නාවික හමුදා මූලස්ථානයේදී සිදු කෙරුණා.\nආසියානු රටවල් 11ක සහභාගීත්වයෙන් සිංගප්පූරුවේදී පැවති 12 වන ආසියානු දැල්පන්දු ශූරතාවලියේ අවසන් මහා තරඟයෙන් සත්කාරක සිංගප්පූරුව ලකුණු 63-53 ක් ලෙස පරාජය කරමින් ආසියානු දැල්පන්දු ශූරතා කුසලානය අපරාජිතව දිනාගැනීමට ශ්‍රී ලංකා දැල්පන්දු කණ්ඩායම පසුගිය 11 වනදා සමත් වුණා.\nඑම ජයග්‍රාහී ශ්‍රී ලංකා දැල්පන්දු කණ්ඩායම නියෝජනය කළ මෙම නාවික හමුදා ක්‍රීඩිකාවන් දෙදෙනා දිවයිනට පැමිණීමෙන් අනතුරුව, අද (15) නාවික හමුදා මූලස්ථාන‍යේදී නාවික හමුදාධිපති වයිස් අද්මිරාල් නිශාන්ත උළුගේතැන්න හමුවී තිබෙනවා.\nආසියානු දැල්පන්දු ශූරතාවය මව්බිමට ගෙන ඒමට සිදුකළ සුවිශේෂී දායකත්වය වෙනුවෙන් නාවික හමුදාධිපතිවරයා ඔවුන් වෙත සුභ පැතුම් එක්කළා.\nනාවික හමුදාවේ කීර්තිනාමය ඉහළ නංවමින් මව්බිමට මහත් අභිමානයක් ගෙන දීමට සිදුකළ එම සුවිශේෂී දායකත්වය අගයමින් ඔවුන් තවදුරටත් දිරිගැන්වීම උදෙසා එම ක්‍රීඩිකාවන් වෙත මෙලෙස රුපියල් 250,000.00 බැගින් මුදල් ත්‍යාග පිරිනැමීම සහ ඊළඟ තරාතිරම දක්වා උසස් කිරීම සිදුකර තිබෙනවා.\nඒ අනුව, නායක කාන්තා නැවි දීපිකා අබේකෝන් කාන්තා සුළු නිලධාරී තරාතිරම දක්වා ද, බල කාන්තා නැවි හසිතා මෙන්ඩිස් නායක කාන්තා නැවි තරාතිරම දක්වාද අද (15) සිට උසස් කිරීම සිදු කෙරුණා.\nඑමෙන්ම, ශ්‍රී ලංකාව නියෝජනය කර විවිධ ක්‍රීඩා ඉසව්වන්ගෙන් ජාත්‍යන්තර ජයග්‍රහණ හිමිකර ගනිමින් නාවික හමුදාවට මෙන්ම මව්බිමට කීර්තියක් ගෙනදුන් නාවික හමුදා ක්‍රීඩක ක්‍රීඩිකාවන්‍ගේ ක්‍රීඩා කුසලතා තවදුරටත් වැඩිදියුණු කිරීමේ අරමුණින්, මීට පෙර අවස්ථාවන්හීදීද මෙවැනි දිරිගැන්වීම් සිදුකර ඇති බවයි නාවික හමුදාව කියාසිටියේ.\nඑවැනි දිරිගැන්වීම් නාවික හමුදා ක්‍රීඩා ක්‍ෂේත්‍රයේ ඉදිරි අභිවෘදිය උදෙසා පමණක් නොව මෙරට ක්‍රීඩාවේ අභිවෘදිය උදෙසාද සිදුකෙරෙන සුවිශාල ආයෝජනයක් වනු ඇති බව ඔවුන් පෙන්වා දෙනවා.\nවත්මන් නාවික හමුදාධිපති වයිස් අද්මිරාල් නිශාන්ත උළුගේතැන්න නාවික හමුදා ක්‍රීඩා මණ්ඩලයේ සභාපති ලෙස කටයුතු කරමින්, නාවික හමුදා ක්‍රීඩා ක්ෂේත්‍රයේ ප්‍රගමනය උදෙසා යටිතල පහසුකම් පුළුල් කිරීම, නාවික හමුදා ක්‍රීඩක ක්‍රීඩිකාවන් වෙනුවෙන් විශේෂඥ පුහුණු අවස්ථා ලබාදීම සහ සුභසාධන පහසුකම් වර්ධනය කිරීම වෙනුවෙන් සිදුකරනු ලබන සුවිශේෂී කාර්යභාරය, එම ක්‍රීඩක ක්‍රීඩිකාවන් හට ජාතික හා ජාත්‍යන්තර තලයේ ජයග්‍රහණ රැසක් මව්බිමට ගෙන දීමට මහඟු පිටුවහලක් ගෙනදී ඇතැයි නාවික හමුදාව කියාසිටියා.",
       "URL": "https://www.hirunews.lk/315498/ආසියානු-දැල්පන්දු-ශූරතාවය-දිනාගත්-ශ්‍රී-ලංකා-කණ්ඩායමේ-නාවික-හමුදා-ක්‍රීඩිකාවන්ට-උසස්වීම්",
       "Category": "Local News",
       "Parent URL": "https://www.hirunews.lk/local-news.php?pageID=866"
}