{
       "Source": "hirunews",
       "Timestamp": "Saturday, 16 September 2023 - 7:51",
       "Headline": "මෛත්‍රීගෙන් යළි ශ්‍රේෂ්ඨාධිකරණයට ඉල්ලීමක්",
       "News Content": "චැනල් ෆෝ නාලිකාව විසින් නිකුත් කළ වීඩියෝ පටය හරහා පාස්කු ප්‍රහාරය හා සම්බන්ධ මතභේදාත්මක තොරතුරු රැසක් අනාවරණය කර ඇති හෙයින් එම ප්‍රහාරයට සම්බන්ධ මූලික අයිතිවාසිකම් පෙත්සම් වලින් තමන්ට එරෙහිව ඉදිරිපත් කර තිබෙන චෝදනා නැවත සලකා බලන ලෙස හිටපු ජනාධිපති මෛත්‍රිපාල සිරිසේන සිය නීතිඥවරයා මාර්ගයෙන් ශ්‍රේෂ්ඨාධිකරණයෙන් ඉල්ලීමක් කර තිබෙනවා.\nපාස්කු ඉරුදින ත්‍රස්ත ප්‍රහාරය සම්බන්ධයෙන් වින්දිතයින් හා විවිධ පාර්ශව විසින් ඉදිරිපත් කළ මේ වනවිට තීන්දු ලබාදී අවසන් කළ මූලික අයිතිවාසිකම් පෙත්සම් 12 ක් ඊයේ යළි කැඳවනු ලැබූවේ අගරදගුරු අති උතුම් මැල්කම් කාදිනල් රංජිත් හිමිපාණන් ඇතුලු පාර්ශව කිහිපයක් ඉදිරිපත් කළ මෝසම් වලට අනුවයි.\nඑහිදීයි හිටපු ජනාධිපතිවරයා වෙනුවෙන් පෙනී සිටි ජනාධිපති නීතිඥ ෆයිසර් මුස්තාපා මෙම ඉල්ලීම කර තිබුණේ.\nඅදාළ පෙත්සම් බුවනෙක අලු‍විහාරේ, මුර්දු ප්‍රනාන්දු, එස්. තුරෙයිරාජා, ඒ.එච්.එම්.ඩී.නවාස්, කුමුදුනී වික්‍රමසිංහ සහ ශිරාන් ගුණරත්න යන ශ්‍රේෂ්ඨාධිකරණ විනිසුරු මඩුල්ල ඉදිරියේ කැඳවනු ලැබුවා.\nමේ අතර මෙම නඩු විභාගයෙන් පසුව ශ්‍රී ලංකා නිදහස් පක්ෂ මූලස්ථානයට පැමිණි හිටපු ජනාධිපති මෛත්‍රීපාල ප්‍රකාශ කර සිටියේ ලබන සඳුදා තමන් මෙරට එක්සත් ජාතීන්ගේ මහ ලේකම් කාර්යාලයට ගොස් පාස්කු ප්‍රහාරය සම්බන්ධයෙන් විමර්ශනයක් සිදුකරන ලෙස ඉල්ලා සංදේශයක් භාර දෙන බවයි.",
       "URL": "https://www.hirunews.lk/348432/මෛත්‍රීගෙන්-යළි-ශ්‍රේෂ්ඨාධිකරණයට-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=27"
}