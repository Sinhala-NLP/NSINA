{
       "Source": "hirunews",
       "Timestamp": "Monday, 01 March 2021 - 12:55",
       "Headline": "සාමාන්‍ය පෙළ විභාගය සාර්ථකව ක්‍රියාත්මකයි (වීඩියෝ)",
       "News Content": "අද ආරම්භ වූ අධ්‍යයන පොදු සහතික පත්‍ර සාමාන්‍ය පෙළ විභාගය මේ වනවිට සාර්ථකව ක්‍රියාත්මක බව අධ්‍යාපන අමාත්‍යාංශය ප්‍රකාශ කළා.\nකොරෝනා වසංගත තත්ත්වය හමුවේ අවස්ථා දෙකකදී කල් දැමුණු මෙම විභාගය සෞඛ්‍ය මාර්ගෝපදේශවලට අනුකූලවයි අද ආරම්භ කෙරුණේ.\nදිවයින පුරා මධ්‍යස්ථාන 4513කදී අපේක්ෂකයන් හයලක්ෂ 22,352ක් මෙවර සාමාන්‍ය පෙළ විභාගයට පෙනී සිටිනවා.\nඑය ලබන 10 වන දා දක්වා පැවැත්වෙන අතර හදිසි තත්ත්වයක් ඇති වුවහොත් ඊට මුහුණදීම සඳහා විශේෂිත මධ්‍යස්ථාන 40ක් ද ස්ථාපිත කර ඇති බව අධ්‍යාපන අමාත්‍යාංශය සඳහන් කළා.\nසෞඛ්‍ය උපදෙස් අනුගමනය කරමින් විභාග මධ්‍යස්ථාන වෙත සිසු සිසුවියන් ඇතුළත් කරගත් බවයි අප වාර්තාකරුවන් සඳහන් කළේ.\nවිභාග කොමසාරිස් ජනරාල් සනත් පූජිත කියා සිටියේ කොරෝනා ආසාදිත සිසු සිසුවියන් 38 දෙනෙකුද විභාගයට පෙනී සිටින බවයි.\nමේ අතර සුනාමි ඛේදවාචකයෙන් අතුරුදන්වී පසුව සොයාගත්, රෝහලේදී මව්වරුන් 9 දෙනෙකු උරුමකම් කී සුනාමි බේබි 81 දරුවාද අද සාමාන්‍ය පෙළ විභාගයට පෙනී සිටියා.\nඅප වාර්තාකරු පැවසුවේ මඩකලපුව - සෙට්ටිපාලයම් මහා විද්‍යාලයේ පිහිටා ඇති විභාග මධ්‍යස්ථානයේදී ඔහු මෙලෙස විභාගයට පෙනී සිටි බවයි.\nඑසේම තරුණ වරදකරුවන් සඳහා වෙන්වූ පාදුක්ක සුනීත විද්‍යාලයේ දරුවන් 12 දෙනෙකුද බන්ධනාගාර නිලධාරීන්ගේ ආරක්ෂාව මධ්‍යයේ එම විද්‍යාලයේ පිහිටුවා ඇති විභාග මධ්‍යස්ථානයේදී විභාගයට පෙනී සිට තිබෙනවා.",
       "URL": "https://www.hirunews.lk/263981/සාමාන්‍ය-පෙළ-විභාගය-සාර්ථකව-ක්‍රියාත්මකයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2118"
}