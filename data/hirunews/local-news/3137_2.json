{
       "Source": "hirunews",
       "Timestamp": "Friday, 20 September 2019 - 19:44",
       "Headline": "ගෝඨාභය අද සමන් දේවාලයේ",
       "News Content": "ශ්‍රී ලංකා පොදුජන පෙරමුණ ප්‍රමුඛ ඒකාබද්ධ විපක්ෂයේ ජනාධිපති අපේක්ෂක ගෝඨාභය රාජපක්ෂ අද ඵෙතිහාසික සබරගමුව මහ සමන් දේවාලයට ගොස් ආශීර්වාද ලබාගත්තා.\nඅනතුරුව ඔහු රත්නපුර ප්‍රදේශයේ හින්දු, කතෝලික සහ මුස්ලිම් දේවස්ථාන කිහිපයකටද ගොස් ආශීර්වාද ලබාගත් බවයි හිරු වාර්තාකරුවන් සඳහන් කළේ.\nමෙහිදී සමන් දේවාල භූමියට වැඩම කර සිටි මහා සංඝරත්නය, ජනාධිපති අපේක්ෂක ගෝඨාභය රාජපක්ෂට ආශීර්වාද සිදුකළා.\nඅනතුරුව මහා සංඝරත්නය ගෝඨාභය රාජපක්ෂ හිටපු ආරක්ෂක ලේකම්වරයාට සෙත්පතා ජය පිරිත් සඡ්ඣායනාවක්ද සිදුකළා.\nසමන් දේවාල භූමියෙන් පිටව ගිය පොදුජන පෙරමුණේ ජනාධිපති අපේක්ෂක ගෝඨාභය රාජපක්ෂ අනතුරුව පැමිණියේ කුඩුගල්වත්ත ජෙන්නන් මුස්ලිම් දේවස්ථානයටයි.\nමුස්ලිම් ජනතාව විශාල පිරිසක් ගෝඨාභය රාජපක්ෂ පිළිගැනීමට එහි රැස්වී සිටියා.\nඅනතුරුව රත්නපුර බෝධිරාජාරාම විහාරස්ථානයට පැමිණ ආශීර්වාද ලබාගත් ශ්‍රී ලංකා පොදුජන පෙරමුණ ප්‍රමුඛ ඒකාබද්ධ විපක්ෂයේ ජනාධිපති අපේක්ෂක ගෝඨාභය රාජපක්ෂ රත්නපුර ශිවම් කෝවිලට පැමිණියා.\nඑහිදී රැස්ව සිටි හින්දු ජනතාවගෙන් ඔහුට හිමිවුණේ උණුසුම් පිළිගැනීමක්. පසුව ගෝඨාභය රාජපක්ෂට ජය පතා විශේෂ දේව පූජාවක්ද සිදුකෙරුණා.",
       "URL": "https://www.hirunews.lk/224672/ගෝඨාභය-අද-සමන්-දේවාලයේ",
       "Category": "Local News",
       "Parent URL": "https://www.hirunews.lk/local-news.php?pageID=3137"
}