{
       "Source": "hirunews",
       "Timestamp": "Friday, 06 November 2020 - 8:15",
       "Headline": "ගැමුණු, බස් ගාස්තු වැඩි කරන්න ඉල්ලයි",
       "News Content": "අවම බස් ගාස්තුව රුපියල් 20 ක් සහ සාමාන්‍ය සේවා ගාස්තුව, එකහමාරක් දක්වා ඉහළ නැංවීම ඇතුළු කරුණු 10 ක් ඇතුළත් යෝජනාවක් ජාතික ගමනාගමන කොමිෂන් සභාවට භාර දුන් බව ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න ප්‍රකාශ කළා.\nඒ කොළඹ ඊයේ පැවති මාධ්‍ය හමුවකදීයි. ඔහු ප්‍රකාශ කළේ කොරෝනා වසංගතයේ දෙවන රැල්ලත් සමඟ බස් කර්මාන්තය පවත්වාගෙන යා නොහැකි මට්ටමට පත්ව ඇති බවයි.\nවිශේෂයෙන් බස් රථ හිමියන්ගේ ලීසිං වාරික සහ අමතර කොටස් හිඟය වැනි කරුණු මත බස් කර්මාන්තය ඉදිරියට පවත්වාගෙන යාමේදී අධික පාඩුවක් සිදුවන බවද ඔහු සඳහන් කළා.\nමේ අනුව සෞඛ්‍ය නිර්දේශ අනුව සුළු මගීන් ප්‍රමාණයක් නංවාගෙන ධාවනය කිරීමට නම් සාමාන්‍ය ගාස්තුවට තවත් අඩක ප්‍රමාණයක් වැඩිපුර ටිකට්පතක් සඳහා අය කිරීමට අවස්ථාව ලබාදෙන ලෙසයි ඔහු එහිදී සඳහන් කළේ.\nකෙසේ වෙතත්, මේ සම්බන්ධයෙන් අදහස් දක්වමින් ඊයේ(05) කොළඹ පැවති මාධ්‍ය හමුවකදී දී බස්රථ ප්‍රවාහන සේවා රාජ්‍ය අමාත්‍ය දිලුම් අමුණුගම කියා සිටියේ සාමාන්‍ය ජනතාව අපහසුතාවයට පත් නොවී බස් රථ හිමියන්ටද සාධාරණයක් ඉටුවන ක්‍රමවේදයකට ගමන් කිරීම සඳහා අවශ්‍ය වැඩපිලිවෙලක් සකස් කිරීමට පියවර ගන්නා බවයි.",
       "URL": "https://www.hirunews.lk/254110/ගැමුණු-බස්-ගාස්තු-වැඩි-කරන්න-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=2348"
}