{
       "Source": "hirunews",
       "Timestamp": "Tuesday, 18 April 2017 - 18:48",
       "Headline": "ජාඇළට සහ දොම්පෙට ගිය කුණු ලොරි ආපසු හරවයි - කොටිකාවත්තත් විරෝධයේ",
       "News Content": "කොළඹ නගරයේ එකතුවන කැළි කසළ පිළියන්දල - කරදියාන කසළ අංගනයට තාවකාලිකව බැහැර කිරීම ආරම්භ කර තිබෙනවා.\nඒ, කැස්බෑව මහේස්ත්‍රාත් අධිකරණයේ අවසරය මතයි.\nකොළඹ මහ නගර සභාවේ නාගරික කොමසාරිස් වී.කේ.ඒ. අනුර විසින් සිදුකරන ලද ඉල්ලීමකට අනුව අධිකරණය මෙම අවසරය ලබාදී ඇති බව සඳහන්.\nඒ, අනුව ඊයේ දිනයේ සිට ලබන 28 වනදා දක්වා කොළඹ මහ නගර සභා සීමාවට අයත් කසළ උපරිම වශයෙන් මෙටි‍්‍රක් ටොන් 350ක් එහි බැහැර කිරීමට මෙම අවසරය හිමිව තිබෙනවා.\nඊයේ දිනයේ සිට කසළ ලොරි 130 ත්, 160 ත් අතර ප්‍රමාණයක් කරදියාන අපද්‍රව්‍ය අංගනය වෙත රැගෙන යන බවයි අපද්‍රව්‍ය කළමනාකරන අධිකාරියේ සභාපතිනි රුවිනි ධර්මසිරි කියා සිටියේ.\nකොළඹ නාගරික කොමසාරිස් වී.කේ.ඒ. අනුර හිරු ප්‍රවෘත්ති අංශය සමග අදහස් දක්වමින් කියා සිටියේ කරදියාන ඇතුලූ තවත් ස්ථාන කිහිපයකට කසල බැහැර කිරීම් සිදුකරන අතර, කොළඹ නගරයේ එක්රැස් වී ඇති සියලූම කසළ බැහැර කිරීම් හෙට දිනය වනවිට අවසන් කරන බවයි.\nමේ අතර වත්තල ප්‍රාදේශීය සභාවේ කසළ මුතුරාජවෙල වගුරු බිමේ ස්ථානයකට බැහැර කිරීමට යාමේදී ඊට ප්‍රදේශවාසීන්ගේ විරෝධය එල්ල වුණා.\nඒ, වත්තල එක්සත් ජාතික පක්ෂ ප්‍රධාන සංවිධායක අමාත්‍ය ජෝන් අමරතුංග සහ වත්තල ප්‍රාදේශීය සභාවේ නිලධාරීන් පිරිසක් වැලිසර - තොටුපල පාරේ මුතුරාජවෙල වගුරුබිමේ ස්ථානයකට කසළ බැහැර කිරීමට යෝජනා කිරීමත් සමගයි.\nඑම ස්ථානය නිරීක්ෂනය කිරීම සඳහා අද අමාත්‍යවරයා ඇතුලූ නිලධාරීන් පිරිස පැමිණි අතර, ඔහු පිටව යාමේදී ප්‍රදේශවාසීන් විරෝධය පළ කළා.\nපසුව එම ස්ථානයට කසළ බැහැර කිරීමට පැමිණි වත්තල ප්‍රාදේශීය සභාවේ කසළ ට්‍රැක්ටර් ප්‍රදේශවාසින් විසින් ආපසු හරවා යවනු ලැබුවා.\nමේ අතර කොළඹ නගරයේ එක්රැස්වන කසළ බැහැර කිරීමට එරෙහිව දොම්පේ ප්‍රදේශවාසීන් පිරිසක් අද පෙරවරුවේ කිරිඳිවැල මාළිගාවත්ත ක්‍රිඩාංගනය අසළ ස්ථාපිත කර ඇති අපද්‍රව්‍ය අංගනය ඉදිරිපිට විරෝධතාවයේ නිරතවුණා.\nඑහිදී කසළ බැහැර කිරීම සඳහා පැමිණි ට්‍රක් රථ ප්‍රදේශවාසීන්ගේ දැඩි විරෝධතා මධ්‍යයේ නැවත හරවා යැවුණා.\nමේ අතර කොළඹ නගරයේ එක්රැස්වන කසළ තොගයක් කොළඹ පැරණි ශාන්ත ජෝන් මාළු වෙළඳපොල අසළ මාර්ගයේ ගොඩගසා තිබුණා.\nඒ හේතුවෙන් ප්‍රදේශය පුරා පැවතියේ දැඩි දුර්ගන්ධයක්.\nකොළොන්නාවේ කැළි කසළ තම ප්‍රදේශයට ගෙන ඒමට විරෝධය පළ කරමින් කොටිකාවත්තේ ප්‍රදේශවාසීන් අද විරෝධතාවක නිරතවුණා.\nඔවුන් කොටිකාවත්ත සුසාන භූමිය අසලින් කොළඹ - අවිස්සාවේල්ල මාර්ගය අවහිරකරමින් මෙලෙස විරෝධතාවයේ නිරතවූ බවයි එහි සිටින හිරු වාර්තාකරුවන් සඳහන් කළේ.",
       "URL": "https://www.hirunews.lk/159443/ජාඇළට-සහ-දොම්පෙට-ගිය-කුණු-ලොරි-ආපසු-හරවයි-කොටිකාවත්තත්-විරෝධයේ",
       "Category": "Local News",
       "Parent URL": "https://www.hirunews.lk/local-news.php?pageID=4558"
}