{
       "Source": "hirunews",
       "Timestamp": "Wednesday, 14 December 2022 - 17:23",
       "Headline": "මං පරංගියෙක් නෙවෙයි - තේරුණේ නැත්නම් ඇවිත් හරි කියල දෙන්නම් - ඩයනාගෙන් කාදිනල් හිමිට සැර උත්තරයක් (වීඩියෝ)",
       "News Content": "කාදිනල් හිමියන් පවසන පරිදි තමන් පරංගියෙකු නොවන බවත්, තමා හොඳ බෞද්ධ කුල කාන්තාවක් බවත් රාජ්‍ය අමාත්‍ය ඩයනා ගමගේ පවසනවා.\nපසුගියදා කාදිනල් හිමියන් පැවසූ ප්‍රකාශයට පිළිතුරක් ලබාදෙමින් අමාත්‍යවරිය මේ බව සඳහන් කළා.\nකාදිනල් හිමියන් කවුරුන් හෝ නොමග යවා ඇති අතර, මෙරට තුළට කතෝලික දහම පවා ගෙනාවේ පරංගි බව මතක් කළ ඩයනා ගමගේ රාජ්‍ය අමාත්‍යවරිය කියා සිටියේ, ආගම ගෙන ආ පරංගි කාදිනල් හිමියන්ට හොඳ නොවුණේ ඇයි දැයි ද ප්‍රශ්න කරමින්.\nරට තුළ කංසා නීතිගත කිරීම, නයිට් ලයිෆ් කැසිනෝ සම්බන්ධයෙන් ද අදහස් පළ කළේ තමන් පමණක් වන හෙයින්, එදා පරංගියා යැයි කාදිනල් හිමියන් නොකියා පැවසුවේ තමන් ගැන බවත් ඩයනා ගමගේ වැඩිදුරටත් සඳහන් කළා.\nශ්‍රී ලංකාවට කංසා පළමු වරට ගෙනාවේ පරංගියා බවත්, එය නැවැත්තුවේ බ්‍රිතාන්‍යය ජාතිකයින් බවයි ඇය කියා සිටියේ.\nමේ හේතුවෙන් කංසා කතාවට විරෝධය පාමින් කාදිනල් උන්වහන්සේ මෙවැනි ප්‍රකාශ සිදු කරන්නේ කාගේ හෝ කියමනකට නොමග ගොස් බව ද රාජ්‍ය අමාත්‍යවරිය අවධාරණය කරනවා.\nතමන් පරංගියෙකු නොවන අතර, සිය පරපුරේ පණ්ඩිත හාමුදුරුවරුන් ද සිටින බවත් ඇය මතක් කළා.\nඑබැවින් ආගමික නායකයින් ආගම්වල වැඩකටයුතු සම්බන්ධයෙන් අවධානය යොමු කරන්නේ නම් වඩාත් සුදුසු බවත්, තමන්ගේ පැහැදිලි කිරීම් නොතේරෙන්නේ නම්, පැමිණ හෝ ඒ බව විග්‍රහ කරදීමට තමන් සූදානම් බවයි රාජ්‍ය අමාත්‍ය ඩයනා ගමගේ පැවති මාධ්‍ය හමුවේදී සඳහන් කර සිටියේ.",
       "URL": "https://www.hirunews.lk/322681/මං-පරංගියෙක්-නෙවෙයි-තේරුණේ-නැත්නම්-ඇවිත්-හරි-කියල-දෙන්නම්-ඩයනාගෙන්-කාදිනල්-හිමිට-සැර-උත්තරයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=667"
}