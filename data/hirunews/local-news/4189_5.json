{
       "Source": "hirunews",
       "Timestamp": "Sunday, 03 December 2017 - 14:11",
       "Headline": "අනිද්දා සිට පරිස්සමින්, මුහුද ගැන කාළගුණයේ අලුත්ම අනාවැකිය",
       "News Content": "අනිද්දා සිට බෙංගාල බොක්ක අවට මුහුදු ප්‍රදේශයේ සහ දිවයින වටා මුහුදු ප්‍රදේශවල සුළඟේ වේගය ඉහළයාමේ හැකියාව පවතින බව කාළගුණ විද්‍යා දෙපාර්තමේන්තුව පවසනවා.\nපොතුවිල් සිට ත්‍රිකුණාමලය, කන්කසන්තුරය සහ මන්නාරම හරහා පුත්තලම දක්වා මුහුදු ප්‍රදේශවල සුළගේ වේගය මෙලෙස ඉහළ යා හැකි බවයි එම දෙපාර්තමේන්තුව නිකුත් කළ නිවේදනයේ දැක්වෙන්නේ.\nඑමෙන්ම ඔකී සුළි කුණාටුවේ බලපෑම ඉවත්ව යද්දී අන්දමන් දූපත් ආසන්නයේ පවතින වායුගෝලයේ කැළඹිළි සහිත තත්ත්වය දිවයිනට ආසන්නවෙමින් පවතින බව කාලගුණ විද්‍යා දෙපාර්තමේන්තුව පවසනවා.\nකෙසේ වෙතත් එය අඩුපීඩන කලාපයක් ලෙස වර්ධනය වීමෙන් අනතුරුව ඉන්දියාව දෙසට ගමන් කරනු ඇතැයි අපේක්ෂිතයි.\nපසුගිය දින කිහිපයේ දිස්ත්‍රික්ක 16 කට බලපෑ අයහපත් කාලගුණ තත්ත්වය හේතුවෙන් පුද්ගලයන් ලක්ෂයකට වැඩි පිරිසක් පීඩාවට පත්වුණා.\nඅයහපත් කාලගුණික තත්වය පහව යාමත් සමඟ අවතැන් කඳවුරුවල සිටි පිරිස් මේ වනවිට යළි සිය නිවෙස් වෙත යාම ආරම්භ කර ඇති බවයි ආපදා කළමනාකරණ මධ්‍යස්ථානය සඳහන් කළේ.\nකෙසේ වෙතත් ඔවුන්ට අවශ්‍ය සහන කටයුතු අඛණ්ඩව ක්‍රියාත්මක බව එම මධ්‍යස්ථානයේ සහකාර අධ්‍යක්‍ෂ ප්‍රදීප් කොඩිප්පිලි කියා සිටියා.\nඑමෙන්ම රත්නපුර, ගාල්ල, බදුල්ල, හම්බන්තොට, කළුතර සහ මාතර දිස්ත්‍රික්කවලට නිකුත් කර ඇති නාය යාම් අනතුරු ඇඟවීම තවදුරටත් ක්‍රියාත්මකයි.\nමේ අතර, පැවති අධික වර්ෂාවත් සමඟ විදුලි උත්පාදනය කෙරෙන ප්‍රධාන ජලාශ 6යෙහි ධාරිතාව සියයට 72.24ක් දක්වා ඉහළ ගොස් ඇති බව විදුලිබල හා පුනර්ජනනීය බලශක්ති අමාත්‍යාංශය පවසනවා.\nඑහි මාධ්‍ය ප්‍රකාශක, සුලක්ෂණ ජයවර්ධන හිරු ප්‍රවෘත්ති අංශයට අදහස් දක්වමින් කියා සිටියේ වැඩිම ජල මට්ටමක් මේ වන විට වාර්තා වී ඇත්තේ මාවුස්සාකැළේ සහ කාසල්රී ජලාශවලින් බවයි.\nඑමෙන්ම අයහපත් කාලගුණ හේතුවෙන් අතුරුදන්ව සිටි ධීවරයින් 08 දෙනාගේම සිරුරු මේ වන විට සොයාගෙන ඇති බව ධීවර දෙපාර්තමේන්තුව සදහන් කළා.\nඑහි අධ්‍යක්ෂ ක්‍රිස්ටි ලාල් ප්‍රනාන්දු ප්‍රකාශ කලේ අයහපත් කාලගුණය හේතුවෙන් ධීවරයින්ට සිදු වන හානි වලක්වා ගැනිම සඳහා මුහුදු යෑමට ප්‍රථම කාලගුණ නිවේදන සඳහා අවධානය යොමු කිරීම අත්‍යාවශ්‍ය බවයි.",
       "URL": "https://www.hirunews.lk/177494/අනිද්දා-සිට-පරිස්සමින්-මුහුද-ගැන-කාළගුණයේ-අලුත්ම-අනාවැකිය",
       "Category": "Local News",
       "Parent URL": "https://www.hirunews.lk/local-news.php?pageID=4189"
}