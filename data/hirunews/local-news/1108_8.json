{
       "Source": "hirunews",
       "Timestamp": "Thursday, 09 June 2022 - 12:48",
       "Headline": "පොලිස් ලොක්කන් තිදෙනාගේ මාරු ගැන තීරණය අද",
       "News Content": "ජ්‍යෙෂ්ඨ නියෝජ්‍ය පොලිස්පතිවරුන් 3 දෙනෙකුට පොලිස්පතිවරයා මෑතක දී ලබා දුන් ස්ථාන මාරුවීම් සම්බන්ධයෙන් තීරණය අද දිනයේ දී ගන්නා බව රාජ්‍ය සේවා කොමිෂන් සභාව ප්‍රකාශ කළා.\nජ්‍යෙෂ්ඨ නියෝජ්‍ය පොලිස්පතිවරුන් වන අජිත් රෝහණ, එම්.ඩී.ආර්.එස්. දමින්ද, වැඩබලන ජ්‍යෙෂ්ඨ නියෝජ්‍ය පොලිස්පති කමල් සිල්වා මෙලෙස මාරු කර තිබූ අතර, අනුමැතියකින් තොරව මෙලෙස ලබාදුන් ස්ථානමාරු වීම් සම්බන්ධයෙන් රාජ්‍ය සේවා කොමිසම මහජන ආරක්ෂක අමාත්‍යාංශයේ ලේකම්වරයාගෙන් හේතු විමසනු ලැබුවා.\nඒ අනුව, ලේකම්වරයා විසින් ඊට හේතු යොමුකර ඇති අතර, අද රැස්වන රාජ්‍ය සේවා කොමිසම එය අධ්‍යයනය කර පොලිස්පතිවරයා ලබාදුන් මෙම ස්ථානමාරු වීම් අවලංගු කරන්නේ ද නැද්ද යන තීරණය ප්‍රකාශයට පත් කරන බවයි කොමිසමේ ලේකම් දයා සෙනරත් හිරු ප්‍රවෘත්ති අංශයට සඳහන් කළේ.\nඑමෙන්ම, දිවයිනේ පොලිස් ස්ථාන 182කට නුසුදුසු පොලිස් ස්ථානාධිපතිවරුන් පත් කර ඇති බවට පොලිස්පතිවරයා මහජන ආරක්ෂක අමාත්‍යාංශයේ ලේකම්වරයාට කර තිබූ දැනුම්දීම පිළිබඳ ද අද රැස්වන රාජ්‍ය සේවා කොමිෂන් සභාවේ දී සාකච්ඡා කිරීමට නියමිත ව තිබෙනවා.\nඑම කොමිසමේ ලේකම් දයා සෙනරත් වැඩිදුරටත් සඳහන් කළේ, පොලිස් ස්ථානාධිපති තනතුර සඳහා පිළිගත් අයුරින් පත් කිරිම් කළ හැකි ක්‍රමවේදයක් පොලිස්පතිවරයා යෝජනා කර ඇති බවයි.\nඑම යෝජනාව ද කොමිෂන් සභාවේ දී අද සලකා බැලීමට පියවර ගන්නා බව ඔහු සඳහන් කළා.",
       "URL": "https://www.hirunews.lk/306648/පොලිස්-ලොක්කන්-තිදෙනාගේ-මාරු-ගැන-තීරණය-අද",
       "Category": "Local News",
       "Parent URL": "https://www.hirunews.lk/local-news.php?pageID=1108"
}