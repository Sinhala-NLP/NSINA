{
       "Source": "hirunews",
       "Timestamp": "Saturday, 08 May 2021 - 8:59",
       "Headline": "ආහාරයට ගනු ලබන පොල්තෙල්වලට වෙනත් තෙල් වර්ග මිශ්‍ර කිරීම තහනම් කරමින් ගැසට් නිවේදනයක් (වීඩියෝ)",
       "News Content": "ආහාරයට ගනු ලබන පොල්තෙල්වලට වෙනත් තෙල් වර්ග මිශ්‍ර කිරීම තහනම් කරමින් පාරිභෝගික අධිකාරිය අතිවිශේෂ ගැසට් පත්‍රයක් නිකුත් කළා.\nපාරිභෝගික කටයුතු පිළිබඳ අධිකාරී පනත මඟින් පැවරී ඇති බලතලවලට අනුව එම අධිකාරියේ සභාපති, විශ්‍රාමික මේජර් ජෙනරාල් ශාන්ත දිසානායකගේ අත්සනින් යුතුවයි එම ගැසට් නිවේදනය නිකුත් කර ඇත්තේ.\nඑහි දැක්වෙන්නේ බෝතල් කළ හෝ ඇසුරුම් කළ හෝ බහාළුම් ගතව තොග වශයෙන් හෝ සිල්ලර වශයෙන් විකුණනු ලබන පොල්තෙල්වලට කිසිදු තෙල් වර්ගයක් මිශ්‍ර නොකළ යුතු බවයි.\nපොල්තෙල් ආනයනකරුවන්, පිරිපහදුකරන්නන්, නිෂ්පාදකයින්, තොග රැස් කරන්නන්, අසුරන්නන් සහ බෙදාහරින්නන් වෙතයි ගැසට් නිවේදනය මඟින් මැයි මස 07 වැනිදා සිට බලපැවැත්වෙන පරිදි මෙම විධානය නිකුත් කර ඇත්තේ.\nඇෆ්ලටොක්සීන් නැමැති පිළිකාකාරකය අඩංගු පොල්තෙල් මෙට්‍රික් ටොන් 1850 ක් මෙරටට ආනයනය කිරීම සම්බන්ධයෙන් පසුගියදා හිරු ප්‍රවෘත්ති මඟින් අනාවරණ කළ අතර, ඒ පිළිබඳව සමාජය තුළ ඇතිවූයේ දැඩි ආන්දෝලනාත්මක තත්ත්වයක්.\nසෞඛ්‍ය අමාත්‍යාංශයේ ආහාර පරීක්ෂණ ඒකකය මුලින්ම මෙම කරුණු අනාවරණය කළ අතර, පසුව කාර්මික තාක්ෂණය ආයතනය මෙන්ම ශ්‍රී ලංකා ප්‍රමිති ආයතනයද ඒ බව තහවුරු කළා.\nඒ අනුව, අධිකරණයට කරුණු වාර්තා කළ අතර, ප්‍රමිතියෙන් තොර පොල්තෙල් ප්‍රතිඅපනයනය කිරීමටයි තීරණය කෙරුණේ.\nඒ අනුව එක් සමාගමක් ගෙන්වූ සම්පූර්ණ ප්‍රමාණය වූ පොල්තෙල් මෙටි්‍රක් ටොන් 105 ක් පසුගිය අප්‍රේල් 12 වැනිදා මැලේසියාවට ප්‍රතිඅපනයනය කළා.\nඅනතුරුව, මැයි 04 වැනිදා තවත් ප්‍රමිතියෙන් තොර පොල්තෙල් මෙටි්‍රක් ටොන් 230 ක් ප්‍රතිඅපනයනය කිරීමටයි පියවර ගැනුණේ.\nඑමෙන්ම, තවත් සමාගමක් මඟින් ගෙන්වා තිබූ බහාළුම් 04 ක අඩංගු පොල්තෙල් මෙට්‍රික් ටොන් 1,513 ක් මෙතෙක් ප්‍රතිඅපනයනය කර නොමැති අතර, ඒ සම්බන්ධයෙන් ඉතිරිව ඇති පරීක්ෂණ කටයුතු කිහිපයක් අවසන් කර වහාම ප්‍රතිඅපනයනයට පියවර ගන්නා බවයි ශ්‍රී ලංකා රේගුව සඳහන් කළේ.",
       "URL": "https://www.hirunews.lk/270767/ආහාරයට-ගනු-ලබන-පොල්තෙල්වලට-වෙනත්-තෙල්-වර්ග-මිශ්‍ර-කිරීම-තහනම්-කරමින්-ගැසට්-නිවේදනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1968"
}