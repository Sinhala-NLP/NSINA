{
       "Source": "hirunews",
       "Timestamp": "Tuesday, 25 October 2022 - 20:41",
       "Headline": "යාල වනයේ වැඩ දැමූ පුද්ගලයන්ට සහ සුපිරි රථවලට වසර 3ක් වනෝද්‍යාන තහනම් (වීඩියෝ)",
       "News Content": "යාල වනෝද්‍යානය තුළ සතුන්ට හිංසාවන පරිදි නීතිවිරෝධීව හැසිරුණු පුද්ගලයින් හා මෝටර් රථ, වසර 3 ක් යනතෙක් මෙරට කිසිදු ජාතික වනෝද්‍යානයකට ඇතුළුවීමට නොහැකි වන පරිදි අසාදු ලේඛන ගත කර තිබෙනවා.\nවනජීවී හා වන සම්පත් සංරක්ෂණ අමාත්‍යාංශයේ ලේකම් චන්ද්‍රා හේරත්ගේ ප්‍රධානත්වයෙන් අද පැවති සාකච්ඡාවකදී මෙම පියවර ගත් බවයි වනජිවි අධ්‍යක්ෂ ජනරාල් චන්දන සූරියබණ්ඩාර සඳහන් කළේ.\nසිද්ධියට අදාළ මෝටර් රථ හඳුනාගෙන එම පුද්ගලයින්ට නඩු පැවරීම, ජනමාධ්‍ය හා සමාජ මාධ්‍ය ඔස්සේ පළ වූ තොරතුරු, ඡායාරූප හා වීඩියෝ දර්ශනවල ඇතුළත් තොරතුරු නිරීක්ෂණය කර එම තොරතුරු පරික්ෂණ සදහා යොදාගැනීම, වනෝද්‍යානය තුළ වනසතුන්ට හිංසා නොවන පරිදි හැසිරීම සම්බන්ධව සෑම විදෙස් සංචාරක කණ්ඩායම්වලට දැනුවත් කිරීම සදහා අත්පත්‍රිකාවක් නිකුත් කිරීම අදාල සාකච්ජාවේදි ගත් තීරණ අතර වනවා.\nඑමෙන්ම, විමර්ශණ අවසන් වන තෙක් යාල වනෝද්‍යානය තුළ වනසතුන්ට හිංසාවන පරිදි කටයුතු කළ පුද්ගලයින් සමඟ ගිය මග පෙන්වන්නන් හා එහි සිටි අනෙකුත් නිලධාරීන් වැඩ තහනමට ලක් කිරීමටයි මෙහිදි තීරණය වි ඇත්තේ.\nඅදාළ පිරිසට වනෝද්‍යානයට ඇතුල්වීමට සහාය වීම, ඉන් අනතුරුව වනෝද්‍යානය තුල සිදුවු කටයුතු වළක්වා නොගැනීම, ඒ පිළිබඳ ඉහළ නිලධාරින් දැනුවත් නොකිරීම අදාල වැඩතහනමට හේතුවී තිබෙනවා.\nසංවේදි පරිසර කාලපයක් සහිත යාල වනෝද්‍යානය තුල වනසතුන්ට හිරිහැර වන ලෙස සුඛෝපභෝගී ජීප් රථ හා කැබ් රථවලින් නොහික්මුණු ලෙස හැසිරුණු පිරිස වනෝද්‍යානයට යන අතරමගද මාර්ග නීති කඩකර තිබුණේ අධිවේගී මාර්ගයේ වාහන නවතා රූගත කිරීම් සිදුකර තිබෙනවා.\nඅප කල සොයාබැලීමකදි අනාවරණ වුයේ මෙම ජීප් රථ අතරින් කිහිපයක් කුලියාපිටිය, කුරුණැගල, වස්කඩුව ආදී ප්‍රදේශවල පංදිචි පුද්ගලයන්ගේ නම්වලින් ලියාපදිංචි කර ඇති බවයි.\nයාල වනෝද්‍යානයට රථවාහන 35ක් පමණ ඇතුලු වී ඇති බවත් වන සතුන්ට හිංසාවන පරිදි පැදවූ ඩිෆෙන්ඩර් වර්ගයේ ජීප් රථ හයක් සහ ඒවා පැදවු හා එහි සිටි පුද්ගලයන් සම්බන්ධයෙන් අද දින අධිකරණයට කරුණු වාර්තාකළ බව යාල වනෝද්‍යාන භාරකරු මනෝජ් විද්‍යාරත්න කියා සිටියා.\nඒ අනුව හදුනාගත් ජීප් රථ හා ඒවායේ සිටි පුද්ගලයන් අත්අඩංගුවට ගැනීමට අධිකරණ නියෝග ලබා ගත් බවයි ඔහු වැඩිදුරටත් සදහන් කළේ.",
       "URL": "https://www.hirunews.lk/318811/යාල-වනයේ-වැඩ-දැමූ-පුද්ගලයන්ට-සහ-සුපිරි-රථවලට-වසර-3ක්-වනෝද්‍යාන-තහනම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=779"
}