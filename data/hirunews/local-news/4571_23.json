{
       "Source": "hirunews",
       "Timestamp": "Sunday, 09 April 2017 - 6:37",
       "Headline": "යුද හමුදා ප්‍රධානියෙකුගේ නිවසේ රාජකාරි කළ සෙබළාගේ මරණය ගැන ඥාතීන් සැක පළ කරයි",
       "News Content": "ගජබා රෙජිමේන්තුවේ සේනා විධායක මේජර් ජෙනරාල් උභය පෙරේරාගේ නිවසේ රාජකාරි කළ සෙබලෙකු හදිසියේ මියයාම සම්බන්ධයෙන් ඥාතීන් සැක පළ කරනවා.\nයුද හමුදාවෙන් ඥාතීන්ට දන්වා ඇත්තේ මෙම සෙබලා සියදිවි හානිකරගෙන ඇති බවයි.\nමියගිය ලාන්ස් කෝප්‍රල් බී.ඞී.එම් සෙනෙවිරත්න සේවය කර ඇත්තේ යුද හමුදාවේ ගජබා රෙජිමේන්තුවට අනුයුක්තවයි.\nමෙම සෙබලා ගජබා රෙජිමේන්තුවේ සේනා විධායක මේජර් ජනරාල් උභය පෙරේරාගේ කදානේ පිහිටි නිවසේ අරක්කැමියෙකු ලෙස සේවය කර තිබෙනවා.\nඅවසන් වරට නිවාඩුව සදහා පැමිණි මෙම සෙබලා පසුගිය 31 වනදා රාජකාරි සදහා පිටත්ව ගොස් තිබුණා.\nදින කිහිපයකට පසු පැමිණි යුද හමුදා නිලධාරින් ඥාතීන්ට දන්වා ඇත්තේ ලාන්ස් කෝප්‍රල්වරයා හදිසි අනතුරකට ලක්ව ඇති බවයි.\nකෙසේ වෙතත් ඥාතීන් පවසන්නේ රාගම රෝහලෙන් සහ පොලිසියෙන් විමසූ විට මෙවැනි සිද්ධියක් තමන්ට වාර්තා වී නොමැති බව ප්‍රකාශ කළ බවයි.\nමෙම සිද්ධිය සම්බන්ධයෙන් මියගිය සෙබලාගේ ඥාතීන් කැකිරාව පොලිසියට පැමිණිල්ලක් සිදුකර තිබෙනවා.\nහිරු ප්‍රවෘත්ති අංශය මේ සම්බන්ධයෙන් හමුදා මාධ්‍ය ප්‍රකාශක බ්‍රිගේඩියර් රොෂාන් සෙනෙවිරත්නගෙන් විමසීමක් සිදුකළ අතර එහිදී ඔහු කියා සිටියේ අදාළ සෙබලා පෞද්ගලික හේතුවක් මත සියදිවි හානිකර ගන්නා බව ලිපියක සදහන් කර ඇති බවයි.\nඥාතීන්ගේ සැකය මත අද දිනයේදී යළි පශ්චාත් මරණ පරීක්ෂණයක් පවත්වන බව කදාන පොලිසියෙන් අප සිදුකළ විමසීමකදී එහි ස්ථානාධිපතිවරයා සදහන් කළා.",
       "URL": "https://www.hirunews.lk/158810/යුද-හමුදා-ප්‍රධානියෙකුගේ-නිවසේ-රාජකාරි-කළ-සෙබළාගේ-මරණය-ගැන-ඥාතීන්-සැක-පළ-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4571"
}