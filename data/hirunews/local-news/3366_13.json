{
       "Source": "hirunews",
       "Timestamp": "Monday, 06 May 2019 - 10:40",
       "Headline": "මාවනැල්ල බුදුපිළිමවලට හානි කිරීමේ සිද්ධියට ඇල්ලූ 13 දෙනා යළි රිමාන්ඩ්",
       "News Content": "පාස්කු ඉරුදින එල්ල වූ ත්‍රස්ත ප්‍රහාරය සම්බන්ධයෙන් වැල්ලම්පිටිය තඹ කර්මාන්තශාලාවේ සිටියදී සැකපිට අත්අඩංගුවට ගනු ලැබූ 10 දෙනාගෙන් 09 ඇප මත මුදාහැර තිබෙනවා.\nඒ මොවුන් කොළඹ අතිරේක මහේස්ත්‍රාත් ප්‍රියන්ත ලියනගේ හමුවට අද ඉදිරිපත් කිරීමෙන් පසුවයි.\nඒ අනුව එක් අයෙකු රුපියල් ලක්ෂ 05 බැගින් වූ ශරීර ඇප දෙකක් මතයි මුදා හැර ඇත්තේ.\nඑමෙන්ම මොවුන්ට විදෙස් ගමන් ද තහනම් කර තිබෙනවා. ඊට අමතරව මෙම සිද්ධියට ඇල්ලූ එක් සැකකරුවෙකු තවදුරටත් රක්ෂිත බන්ධනාගාර ගත කිරීමටයි මහේස්ත්‍රාත්වරයා නියෝග කළේ.\nමේ අතර මාවනැල්ල සහ ඒ අවට ප්‍රදේශ කිහිපයක බුදු පිළිමවලට හානි කිරීම සම්බන්ධයෙන් අත්අඩංගුවට ගෙන සිටි සැකකරුවන් 13 දෙනා මේ මස 20 වනදා දක්වා අද යළි රක්ෂිත බන්ධනාගාර ගත කෙරුණා.\nඒ, සැකකරුවන් මාවනැල්ල මහේස්ත්‍රාත් උපුල් රාජකරුණා හමුවට ඉදිරිපත් කිරීමෙන් අනතුරුවයි.\nමොවුන් අද පෙරවරු 8යි 30ට පමණ කෑගල්ල බන්ධනාගාරයේ සිට අධිකරණ භූමියට රැගෙනවිත් තිබූ බවයි එහි සිටි අප වාර්තාකරු සඳහන් කළේ. මෙලෙස රක්ෂිත බන්ධනාගාර ගත කෙරුණේ මාවනැල්ල, ගම්පොල, ගෙළි‍්‍රඔය, පොළොන්නරුව සහ තඹාල ප්‍රදේශවල පදිංචි අවුරුදු 20 ත් 30 ත් අතර පසුවන පිරිසක්.\nමෙම 13 දෙනාට අමතරව ත්‍රස්ත ක්‍රියා සම්බන්ධයෙන් පසුගිය 28 වනදා නාවලපිටිය ප්‍රදේශයේදී අත්අඩංගුවට ගෙන දැනට රදවාගෙන ප්‍රශ්ණ කරනු ලබන මොහොමඩ් ඉවුහයිම් ෂාහිඩ් අබ්දුල් හක් සහ මොහොමඞ් සාදික් අබ්දුල්හක් යන සහෝදරයන් දෙදෙනා මෙම සිද්ධියේ ප්‍රධාන සැකකරුවන් දෙදෙනෙකු ලෙස නම් කර තිබෙනවා.\nවිශේෂ පොලිස් කණ්ඩායමක් මොවුන් දෙදෙනා අත්අඩංගුවට ගනු ලැබුවේ නාවලපිටිය ප්‍රදේශයේ පාවහන් අලෙවි සැලක සැඟව සිටියදීයි.\nඑමෙන්ම මොවුන් සම්බන්ධයෙන් විමර්ශණ කටයුතු අවසන් නොමැති බැවින් තවදුරටත් රදවාගෙන ප්‍රශ්ණ කිරීමට කොළඹ අපරාධ කොට්ඨාශය අද අධිකරණයෙන් කරනු ලැබූ ඉල්ලීමටද අවසර හිමි වුණා.\nඑමෙන්ම මෙම නඩුවේ දැනට රක්ෂිත බන්ධනාගාර ගත කර සිටින 13 දෙනාගෙන් දෙදෙනෙකුගේ ඇගිලි සලකුණු පැහැදිලි නොමැති බැවින් එය යලි ලබා ගැනීමට කරනු ලැබූ ඉල්ලීමකද මහේස්ත්‍රාත්වරයා අවසර ලබා දී තිබෙනවා.",
       "URL": "https://www.hirunews.lk/215844/මාවනැල්ල-බුදුපිළිමවලට-හානි-කිරීමේ-සිද්ධියට-ඇල්ලූ-13-දෙනා-යළි-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=3366"
}