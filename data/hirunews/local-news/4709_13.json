{
       "Source": "hirunews",
       "Timestamp": "Saturday, 14 January 2017 - 18:09",
       "Headline": "සම්මුතිවාදී ආණ්ඩුවේ ගමන ස්ථීර බව ජනපති කියයි",
       "News Content": "රට ගොඩනැගීමේ උතුම් පරමාර්ථය උදෙසා සම්මුතිවාදී ආණ්ඩුව කැපවී සිටින බව ජනාධිපති මෛත්‍රිපාල සිරිසේන ප්‍රකාශ කළා.\nජනාධිපතිවරයා කියා සිටියේ කුමන විවේචන එල්ල වුවද වත්මන් රජය සුබවාදී ගමනක නිරතවන බවයි.\nජනාධිපති මෛත්‍රිපාල සිරිසේන මෙම අදහස් පළ කළේ ගාල්ල - ලබුදුව - සිරිධම්ම විද්‍යාලයේ පැවති නිල මෙහෙවර ජනපති ජනතා සේවයේ සමාප්ති උත්සවය අද (14) අමතමින්.\nආණ්ඩුවේ ආර්ථික ප්‍රතිපත්ති තුළ ජාතික වශයෙන් ගන්නා තීන්දු තීරණවලදී මෙම දිස්ත්‍රික්කයේ සංවර්ධනය වෙනුවෙන් සහ එහි ජනතාවගේ ආර්ථික තත්ත්වය ඉහළ නැංවීම සඳහා ගතයුතු සියලූ පියවර ගන්නා බවයි ජනාධිපතිවරයා එහිදී වැඩිදුරටත් අදහස් දක්වමින් කියා සිටියේ.\nරටේ සංවර්ධන ප්‍රතිපත්ති සහ සැලසුම් ක්‍රියාත්මක කිරීමේදී රාජ්‍ය අංශය මෙන්ම පෞද්ගලික ක්ෂේත්‍රයේ පුද්ගලයින් වශයෙන් ආකල්පමය වෙනසක් ඇති කරගනිමින් ඊට දායකවීමේ වැදගත්කමද ජනාධිපතිවරයා මෙහිදී පෙන්වා දුන්නා.\nඋත්සවයට එක්වෙමින් අදහස් දැක්වූ අග්‍රාමාත්‍ය රනිල් වික්‍රමසිංහ කියා සිටියේ යම් කාලයක් එක්ව වැඩ කිරීමට හැකියාව පවතින්නේ නම් එහි ප්‍රතිලාභ ජනතාවට ලැබෙන අයුරු තිරසර යුගයේ තෙවන වසර ආරම්භයේදී පෙන්වා දී ඇති බවයි.\nරටක් ලෙස ප්‍රශ්න රැසකට මුහුණ දීමට සිදුවන අතර, සාමුහිකව ඊට මුහුණදීමෙන් 2020 වසරට ශක්තිමත්ව මුහුණදීමට හැකියාව ලැබෙන බවයි අග්‍රාමාත්‍යවරයා තවදුරටත් සඳහන් කළේ.",
       "URL": "https://www.hirunews.lk/152060/සම්මුතිවාදී-ආණ්ඩුවේ-ගමන-ස්ථීර-බව-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4709"
}