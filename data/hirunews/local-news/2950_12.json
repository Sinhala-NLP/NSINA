{
       "Source": "hirunews",
       "Timestamp": "Thursday, 16 January 2020 - 20:04",
       "Headline": "විපක්ෂ නායක සජිත් මල්වතු - අස්ගිරි මහනාහිමිවරුන් බැහැදකී",
       "News Content": "එක්සත් ජාතික පක්ෂ නායකත්වය සම්බන්ධයෙන් පවතින අර්බුදය ප්‍රජාතන්ත්‍රවාදීව විසඳෙනු ඇතැයි තමා විශ්වාස කරන බව විපක්ෂ නායක සජිත් ප්‍රේමදාස පවසනවා.\nඔහු මේ බව කියා සිටියේ අද පෙරවරුවේ මහනුවරට පැමිණ මල්වතු - අස්ගිරි මහනාහිමිවරුන් බැහැදැක ආශීර්වාද ලබාගැනීමෙන් අනතුරුවයි.\nවිපක්ෂ නායක ධූරය හිමිවීමෙන් අනතුරුව පළමු වරට මහනුවරට පැමිණි සජිත් ප්‍රේමදාස පළමුව මල්වතු පාර්ශවයේ මහනායක අතිපූජ්‍ය තිබ්බටුවාවේ ශ්‍රී සුමංගල නාහිමියන් බැහැදැක ආශීර්වාද ලබාගත් බවයි හිරු වාර්තාකරුවන් සඳහන් කළේ.\nඅනතුරුව මල්වතු අනුනායක පූජ්‍ය දිඹුල්කුඹුරේ විමලධම්ම හිමියන් බැහැදුටු විපක්ෂ නායකවරයා උන්වහන්සේ සමඟ පිළිසඳරකද නිරත වුණා.\nවිපක්ෂ නායකවරයා ඉන් අනතුරුව මහනුවර ශ්‍රී දළඳා මාලිගාව වෙත පැමිණ දළඳා සමිඳුන් වැඳපුඳා ගත් අතර, අනතුරුවයි අස්ගිරි මහා විහාරයට පැමිණියේ.\nඑහිදී ඔහු අස්ගිරි පාර්ශවයේ මහනායක අතිපූජ්‍ය වරකාගොඩ ශ්‍රී ඤාණරතන නාහිමියන් බැහැදැක ආශීර්වාද ලබාගත්තා.\nඑහිදී විපක්ෂ නායක සජිත් ප්‍රේමදාස අස්ගිරි මහනාහිමියන් සහ අස්ගිරි පාර්ශවයේ නියෝජ්‍ය ලේඛකාධිකාරී පූජ්‍ය නාරම්පනාවේ ආනන්ද හිමියන් සමඟ පිළිසඳරක නිරත වුණා.\nවිපක්ෂ නායක සජිත් ප්‍රේමදාස අනතුරුව මැණික්හින්න - හූරිකඩුව විද්‍යා සාගර පිරිවෙන් විහාරස්ථානයට පැමිණ රාමඤ්ඤ මහා නිකායේ මහනායක අතිපූජ්‍ය නාපානේ පේමසිරි නාහිමියන් බැහැදැක ආශීර්වාද ලබාගත්තා.",
       "URL": "https://www.hirunews.lk/232397/විපක්ෂ-නායක-සජිත්-මල්වතු-අස්ගිරි-මහනාහිමිවරුන්-බැහැදකී",
       "Category": "Local News",
       "Parent URL": "https://www.hirunews.lk/local-news.php?pageID=2950"
}