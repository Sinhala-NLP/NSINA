{
       "Source": "hirunews",
       "Timestamp": "Saturday, 08 April 2023 - 20:02",
       "Headline": "ගෝමරන්කඩවල වනකොමලී වැනසූ නරුම නිලධාරීන් (වීඩියෝ)",
       "News Content": "වන සම්පත සුරැකීම අප සතු වගකීමක්- යන්න, මේ වනවිට වැකියකට සීමා වී ඇති කාලයක තවත් වනසංහාරයක තොරතුරු අපට වාර්තා වුණේ ත්‍රිකුණාමලය පුල්මුඩේ ප්‍රදේශයේ වන සංරක්ෂණ දෙපාර්තමේන්තුවට අයත් කැලෑබද ප්‍රදේශ කිහිපයකින්.\nවන සංරක්ෂණ දෙපාර්තමේන්තු නිලධාරීන්ගේ ද දැනුවත්භාවය මත එම කැලෑබද ප්‍රදේශ එළිපෙහෙළි කිරීම කලක සිට සිදුවන බවටයි ප්‍රදේශවාසීන් චෝදනා කරන්නේ.\nත්‍රිකුණාමලය - ගෝමරන්කඩවල අඩවි වන ප්‍රදේශයේ සුත්තනේරිකුලම්, තොන්ඩමුරිප්පු , ආන්දම්කුලම් වැනි රජයේ වනාන්තර ප්‍රදේශ මෙන්ම ආන්දම්කුලම් රජයේ වනාන්තරයේ අක්කර 20 ක පමණ රජයේ කැලෑ මේ වනවිට එළිපෙහෙලි කර ඇති බවටයි තොරතුරු වාර්තා වන්නේ.\nඑම ප්‍රදේශවල දැවැන්ත වටිනා ගස් විශාල ප්‍රමාණයක් කපා දමා ඇති බව ද වාර්තා වුණා.\nප්‍රදේශවාසීන් චෝදනා කරන්නේ වන සංරක්ෂණ දෙපාර්තමේන්තු නිලධාරීන්ගේ දැනුවත්භාවය මත මෙම වනසංහාරය සිදුවන බවයි.\nඅදාළ නිලධාරීන්ට මේ පිළිබඳ අවස්ථා කිහිපයකදී දැනුවත් කළ ද ඉන් නිසි ප්‍රයෝජනයක් නොවුණු බව ප්‍රදේශවාසීන් පෙන්වා දෙනවා.\nවන සංරක්ෂණ දෙපාර්තමේන්තු නිලධාරියෙකු ගස් කපාදෙන ලෙස ඉල්ලමින් ප්‍රදේශයේ පුද්ගලයෙකු සමග දුරකථනය ඔස්සේ කළ බව කියන සංවාදයක්ද එම පුද්ගලයා මාධ්‍ය වෙත මෙලෙස ඉදිරිපත් කළා.\nතවදුරටත් මෙවැනි පරිසර විනාශයන් සිදුනොවීමට නම් මෙවැනි අදූරදර්ශී ක්‍රියාවන් සම්බන්ධයෙන් වහා සොයා බලා කඩිනම් ක්‍රියාමාර්ග ගැනීම අදාළ බලධාරීන් සතු වගකීමක්.",
       "URL": "https://www.hirunews.lk/332039/ගෝමරන්කඩවල-වනකොමලී-වැනසූ-නරුම-නිලධාරීන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=425"
}