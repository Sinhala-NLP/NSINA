{
       "Source": "hirunews",
       "Timestamp": "Sunday, 17 November 2019 - 19:10",
       "Headline": "ජය සාමකාමීව භුක්තිවිඳින්න - විපක්ෂ නායකවරයා ජනතාවගෙන් ඉල්ලයි",
       "News Content": "ශ්‍රී ලංකාවේ 7 වන විධායක ජනාධිපතිවරයා ලෙස ගෝඨාභය රාජපක්ෂ ලද විශිෂ්ඨ ජයග්‍රහණය සම්බන්ධයෙන්  විපක්ෂ නායක මහින්ද රාජපක්ෂ මාධ්‍ය නිවේදනයක් නිකුත් කරමින් අදහස් පළ කළා.\nඑහිදී ඔහු ජනතාවගෙන් ඉල්ලා සිටියේ වසර 05 තිස්සේ නොයෙක් දුෂ්කරතා මැද ලබා ගත් ජයග්‍රහණය ඉතා සාමකාමී හා අනෙක් පාර්ශවයන්ට කිසිදු කරදයක් නොවන ආකාරයට භුක්ති විදින ලෙසයි.\nපසුගිය අවුරුදු පහ මුළුල්ලේ වත්මන් ආණ්ඩුවේ දඩයමට හා අසාධාරණකම්වලට ලක්වූවන්ට සාධාරණයක් ඉටු කිරීම පිණිස විශේෂ වැඩපිළිවෙලක් ක්‍රියාත්මක කරන බව විපක්ෂ නායකවරයා සිය නිවේදනය මගින් පෙන්වා දෙනවා.\nප්‍රතිවාදීන් 2015 දී කළ ආකාරයට නොයෙක් පටු දේශපාලන න්‍යාය පත්‍රයන් සහිත ජාතිවාදී, ආගම්වාදී බලවේග එකතු කරගනිමින් මෙවරත් ජනවරම කොල්ලකෑමට ගත් උත්සාහය ව්‍යර්ථ කිරීම ගැන ශ්‍රී ලංකාවාසී ජනතාවට ප්‍රණාමය පුද කරන බව ද විපක්ෂ නායක මහින්ද රාජපක්ෂ සඳහන් කළා.\nජාතිවාදය වපුරවමින් සිදුකරන මෙම භයානක දේශපාලන සූදුව අවසන් කිරීමට කාලය එළඹ ඇති බව සඳහන් කරන විපක්ෂ නායකවරයා වැඩිදුරටත් පවසන්නේ නව ජනාධිපතිවරයා දිවුරුම්දීමෙන් පසු 19 වන ව්‍යවස්ථා සංශෝධනයෙන් ඇති කර තිබෙන අලූත් තත්ත්වය පිළිබඳ සමාලෝචනය කර පවතින නීතිමය රාමුව තුළ ඉදිරි කටයුතු සිදුකිරීමට බලාපොරොත්තු බවයි.\nඅවුරුදු 5 ක් මුළුල්ලේ අයාලේ ගිය රට යළි හරි මගට ගැනීමට දැන් අවස්ථාව උදාවී ඇති බවද විපක්ෂ නායක මහින්ද රාජපක්ෂ සිය නිවේදනය මගින් වැඩිදුරටත් පෙන්වා දී තිබෙනවා.",
       "URL": "https://www.hirunews.lk/228451/ජය-සාමකාමීව-භුක්තිවිඳින්න-විපක්ෂ-නායකවරයා-ජනතාවගෙන්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=3043"
}