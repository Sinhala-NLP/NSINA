{
       "Source": "hirunews",
       "Timestamp": "Sunday, 05 June 2022 - 7:56",
       "Headline": "හෙට සිට විදුලි කප්පාදුව දිගුවේ",
       "News Content": "ගෑස් අලෙවි මධ්‍යස්ථාන වෙත ලාෆ් ගෑස් බෙදා හැරීමේ කටයුතු අද (05) ආරම්භ කරන බව ලාෆ් සමාගම පවසනවා.\nඑම සමාගම සඳහන් කළේ කෙසේ වෙතත් තම අලෙවි මධ්‍යස්ථානය වෙත ගෑස් ලැබෙන තෙක් පෝලිම්වල රැඳී නොසිටින ලෙසයි.\nමෙලෙස ලාෆ් ගෑස් වෙළඳපොලට නිකුත් කෙරෙන්නේ මාස ගණනාවකට පසුවයි.\nපවතින ඩොලර් අර්බුදය හමුවේ ණයවර ලිපි විවෘත කර ගැනීමට පැවති බාධා හේතුවෙන් ලාෆ් ගෑස් ගෙන්වා ගැනීමට මාස ගණනාවක් පුරා එම සමාගමට හැකියාව ලැබුනේ නැහැ.\nකෙසේ වෙතත් ඊයේ (04) ලාෆ් සමාගම සඳහා ගෑස් රැගත් නෞකාවක් පැමිණීමෙන් අනතුරුවයි මෙලෙස අද සිට බෙදාහැරීම් සිදු කරනු ලබන්නේ.\nකෙසේ වෙතත් ලබන අඟහරුවාදා තෙක් ගෑස් බෙදා හැරීමේ කටයුතු සිදු නොකරන බව ලිට්‍රෝ සමාගම ප්‍රකාශ කළා.\nඑම සමාගම සඳහන් කළේ ඊයේ ගෑස් මෙට්‍රික් ටොන් 2,500 රැගෙන මෙරටට ළඟා වූ නෞකාවේ ගෑස් තොග ගොඩබෑමේ කටයුතු අද සහ හෙට සිදු කෙරෙන බවයි.\nඒ හේතුවෙන් ලිට්‍රෝ ගෑස් ලබා ගැනීම සඳහා අද සහ හෙට පෝලිම්වල රැඳී නොසිටින ලෙසටයි ලිට්‍රෝ සමාගම ජනතාවට දැනුම් දෙන්නේ.\nපවතින ගෑස් සහ භූමිතෙල් හිඟය හමුවේ ජනතාව ආහාර පිසීම සඳහා දර භාවිතා කිරීමට නැඹුරු වීමේ ප්‍රවණතාවය ඉහළ ගොස් තිබෙනවා.\nමේ අතර ඉන්ධන ලබා ගැනීම සඳහා දිවයින පුරා පිරවුම්හල් ඉදිරිපිට දිවා රෑ පුරා අඛණ්ඩව දැකගත හැකි දිගු පෝලිම් තවදුරටත් පවතිනවා. ඇතැම් රියදුරන් සිය වාහන පෝලිම් වල ගාල් කර පිටව ගොස් ඇති බවයි අප වාර්තාකරුවන් සඳහන් කළේ.\nමෙවන් පසුබිමක මෙරටට අවශ්‍ය ඉන්ධන ලබා ගැනීම සඳහා මැද පෙරදිග රාජ්‍යයන්හි රජයන් සමග සාකච්ඡා කරන බව පරිසර අමාත්‍ය අහමඩ් නසීර් කොළඹ ඊයේ පැවති මාධ්‍ය හමුවකදී ප්‍රකාශ කළා.\nමේ අතර අද දිනයේ දිවයිනේ කිසිදු ප්‍රදේශයකට විදුලි කප්පාදුවක් සිදු නොකරන බව ලංකා විදුලි බල මණ්ඩලය ප්‍රකාශ කළා.\nඑම මණ්ඩලය සඳහන් කළේ බලාගාරවලට ප්‍රමාණවත් ඉන්ධන නොමැති වීම හමුවේ හෙට (06) සිට ඉදිරි දින 5 තුළ දෛනිකව පැය 2 යි මිනිත්තු 15 ක විදුලි කප්පාදුවක් සිදු කිරීමට මහජන උපයෝගිතා කොමිසම අනුමැතිය ලබා දී ඇති බවයි.",
       "URL": "https://www.hirunews.lk/306240/හෙට-සිට-විදුලි-කප්පාදුව-දිගුවේ",
       "Category": "Local News",
       "Parent URL": "https://www.hirunews.lk/local-news.php?pageID=1118"
}