{
       "Source": "hirunews",
       "Timestamp": "Tuesday, 21 July 2020 - 10:42",
       "Headline": "සමගි ජන බලවේගයේ අභියාචනය අධිකරණය ප්‍රතික්ෂේප කරයි (වීඩියෝ)",
       "News Content": "තමා ඇතුළු පිරිසකගේ පක්ෂ සාමාජිකත්වය අත්හිටුවීමට එක්සත් ජාතික පක්ෂයේ කෘත්‍යාධිකාරී මණ්ඩලය ගෙන ඇති තීරණයට එරෙහිව සමගි ජන බලවේගයේ මහලේකම් රංජිත් මද්දුමබණ්ඩාර ඉදිරිපත් කළ අභියාචනයක් බස්නාහිර පළාත් සිවිල් අභියාචනා මහාධිකරණය විසින් ද විභාගයට නොගෙන ප්‍රතික්ෂේප කර තිබෙනවා.\nසමගි ජනබලවේගයේ මහලේකම්වරයා එම අභියාචනය මගින් ඉල්ලා සිටියේ එක්සත් ජාතික පක්ෂ කෘත්‍යාධිකාරී මණ්ඩල තීරණය ක්‍රියාත්මක වීම වැළැක්වීමේ වාරණ නියෝගයක් නිකුත් කිරීම ප්‍රතික්ෂේප කරමින් කොළඹ දිසා අධිකරණය පසුගිය දා ලබාදුන් තීන්දුව බලරහිත කරන ලෙසයි.\nසම්පත් අබේකෝන් සහ මොහොමඞ් ලෆාර් යන බස්නාහිර පළාත් සිවිල් අභියාචනා මහාධිකරණයේ විනිසුරුවන් මෙම තීන්දුව ප්‍රකාශයට පත් කරමින් රුපියල් 25,000ක නඩු ගාස්තුවක් ගෙවන ලෙස ද සමගි ජනබලවේගයේ මහලේකම්වරයාට නියෝග කළා.\nසිය පෙත්සම මගින් සමගි ජන බලවේගයේ මහලේකම් රංජිත් මද්දුම බණ්ඩාර සඳහන් කර තිබුණේ සිය පක්ෂය ස්ථාපිත කරන ලද්දේ එක්සත් ජාතික පක්ෂයේ කෘත්‍යාධිකාරී මණ්ඩලය විසින් පසුගිය ජනවාරි මාසයේ ගනු ලැබූ තීන්දුවකට අනුව බවයි.\nඒ අනුව තමා ඇතුළු පිරිස පක්ෂ ව්‍යවස්ථාව උල්ලංගණය කර නොමැති බවත්, කෘත්‍යාකාරී මණ්ඩලයේ තීරණයට එරෙහිව වාරණ නියෝගයක් නිකුත් කිරීම කොළඹ දිසා අධිකරණය මගින් ප්‍රතික්ෂේප කරනු ලැබීම නීතියට පටහැනි බවත් ඔහු සඳහන් කළා.\nකෙසේ නමුත්, ඊට එරෙහිව කරුණු දැක්වූ එක්සත් ජාතික පක්ෂ නායක රනිල් වික්‍රමසිංහ වෙනුවෙන් පෙනී සිටි නීතිඥවරුන් පෙන්වා දුන්නේ සමගි ජනබලවේගය නැමති පක්ෂයක් ස්ථාපිත කිරීමට එක්සත් ජාතික පක්ෂ කෘත්‍යාධිකාරී මණ්ඩලය කිසිදු අවස්ථාවක අනුමැතියක් ලබානොදුන් බවයි.",
       "URL": "https://www.hirunews.lk/246043/සමගි-ජන-බලවේගයේ-අභියාචනය-අධිකරණය-ප්‍රතික්ෂේප-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2570"
}