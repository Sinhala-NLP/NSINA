{
       "Source": "hirunews",
       "Timestamp": "Monday, 26 December 2022 - 7:10",
       "Headline": "එල්.ටී.ටී.ඊය තමිල්නාඩුවේ යළි ගොඩ නැඟීමේ උත්සාහයක් ගැන ඉන්දීය ජාතික විමර්ශන ඒජන්සිය හෙළිදරවුවක",
       "News Content": "ඉන්දියාවේ තමිල්නාඩු ප්‍රාන්තය තුළ එල්.ටී.ටී.ඊ සංවිධානය යළි නගා සිටුවීමට කටයුතු කරමින් ඇති බවට වාර්තා පළ වී ඇති බව ඉන්දීය මාධ්‍ය වාර්තා කර තිබෙනවා.\nපසුගිය දා ඉන්දිය ජාතික විමර්ශන ඒජන්සිය මගින් තමිල්නාඩුවේ දී අත්අඩංගුවට ගත් ශ්‍රී ලාංකික මත්ද්‍රව්‍ය ජාවාරම්කරුවන් සම්බන්ධයෙන් සිදු කරන ලද විමර්ශනවල දී මේ පිළිබද තොරතුරු අනාවරණය වී ඇති බව යි එම වාර්තා පෙන්වා දෙන්නේ.\nකිඹුලා ඇලේ ගුණා ඇතුළු මෙරට සංවිධානාත්මක අපරාධ කල්ලි සාමාජිකයන් 9 දෙනෙකු ඉන්දියාවේ දී අත්අඩංගුවට ගනු ලැබුවේ මත්ද්‍රව්‍ය ජාවාරමට සහ නීති විරෝධී අවි වෙළඳාමට අදාළ චෝදනා මත යි.\nමොවුන් අතර සිටි දෙදෙනෙකු ඩුබායි, පාකිස්ථානය සහ ඉරානය අතර නිරන්තරයෙන් ගමන් කර පාකිස්ථානයේ ප්‍රබල මත්ද්‍රව්‍ය ජාවාරම්කරුවෙකු වන අබු සලීම් සමඟ සබඳතා පවත්වා ඇති බවට ඉන්දිය ජාතික විමර්ශන ඒජන්සිය අනාවරණ කරගෙන තිබුණා.\nඅබු සලීම් සහ අත්අඩංගුවට ගත් මෙම ලාංකික සංවිධානාත්මක අපරාධකරුවන් ඉන්දියාව තුල එල්.ටී.ටී.ඊය යලි නගා සිටුවීම සඳහා කටයුතු කරමින් සිටි බවයි එම ඒජන්සිය සඳහන් කර ඇත්තේ.\n2021 වසරේ මාර්තු මාසයේ තිරූවපුරම් හී දී ශ්‍රී ලාංකිකයින් 6 දෙනෙකු හෙරෝයින් කිලෝග්‍රෑම් 300ක් සහ ඒ.කේ 47 වර්ගයේ රයිෆල් 5ක් මෙන්ම මිලිමීටර් 9ය වර්ගයේ ජීව උණ්ඩ 1,000ක් සමඟ අත්අඩංගුවට ගත් අතර එහි වැඩිදුර විමර්ශනවලට අනුවයි පසුගිය දා කිඹුලා ඇලේ ගුණා, ලඩියා ඇතුළු මෙරට සංවිධානාත්මක අපරාධ කල්ලි සාමාජිකයන් 9 දෙනා අත්අඩංගුවට ගනු ලැබුවේ.\nඉන්දිය ජාතික විමර්ශන ඒජන්සිය මේවනවිට සිදු කර ඇති විමර්ශනවල දී පාකිස්ථානයේ ප්‍රබල මත්ද්‍රව්‍ය ජාවාරම්කරුවෙකු වන අබු සලීම් සමඟ රුපියල් කෝටි ගණනක් මූල්‍ය ගණුදෙනු මෙම සැකකරුවන් හරහා සිදුව ඇති බව හෙළි වී තිබෙනවා.",
       "URL": "https://www.hirunews.lk/323559/එල්-ටී-ටී-ඊය-තමිල්නාඩුවේ-යළි-ගොඩ-නැඟීමේ-උත්සාහයක්-ගැන-ඉන්දීය-ජාතික-විමර්ශන-ඒජන්සිය-හෙළිදරවුවක",
       "Category": "Local News",
       "Parent URL": "https://www.hirunews.lk/local-news.php?pageID=643"
}