{
       "Source": "hirunews",
       "Timestamp": "Monday, 03 January 2022 - 19:04",
       "Headline": "වගකිවයුත්තන් සිටිය දී ගෙදර මුවහමට තඩිබෑම මෙන් ක්‍රියා සිදු නොකළ යුතුයි - අනුර (වීඩියෝ)",
       "News Content": "මෙරට කෘෂිකර්මාන්තය සහ ගොවි ජනතාව ගැන කිසිදු අවබෝධයක් නොමැති කෘෂි ඇමතිවරයෙකු කෘෂිකර්මය පාලනය කරන අතර, ඒ පිළිබඳව කිසිම දැනුමක් නොමැති අයෙකු රට පාලනය කරන බව ජනතා විමුක්ති පෙරමුණේ පාර්ලිමේන්තු මන්ත්‍රී අනුර කුමාර දිසානායක පවසනවා.\nවත්මන් රජය විසින් ගොවි ජනතාවට ලබාදෙන ලද නව පොහොර හේතුවෙන් රට පුරා කෘෂි ක්ෂේත්‍රයේ නියැලෙන පිරිසට සිදු වූ හානිය ව්‍යසනයක් බවයි හෙතෙම අද (03) පැවති ජන හමුවකදී මාධ්‍ය වෙත අදහස් දක්වමින් සඳහන් කළේ.\nපොහොර සම්බන්ධයෙන් ගොවි ප්‍රජාව තුළ මේ වනවිට කිසිදු විශ්වාසයක් නැති අතර, මහින්දානන්ද පවසනුයේ, වැලි සහ මඩ අඩංගු පොහොර ගෙන ගොස් ගොවි ජනතාවගේ වගාවට යොදන ලෙස දැයි මන්ත්‍රීවරයා වැඩිදුරටත් විමසා සිටියා.\nගොවි ජනතාවගේ අස්වැන්න මහින්දානන්දගේ පරවේණි බූදලයක් නොවන බවත්, හානි වූ ගොයමට ලබාදෙනවා යැයි පැවසූ වන්දිය ද නොගෙවා යාමට මහින්දානන්ද සූදානම් වන බවත් පාර්ලිමේන්තු මන්ත්‍රී අනුර කුමාර දිසානායක සඳහන් කළා.\nමෙවන් තත්ත්වයක් තුළ අනුර කුමාර දිසානායක මන්ත්‍රීවරයා මහින්දානන්ද අමාත්‍යවරයාට අවධාරණය කර සිටියේ, ගොවි ජනතාව පීඩාවට පත් කිරීම නිසා යම් දවසක ඔවුන් මෙම සිදුවීමට එරෙහිව පෙරට එන බව මතක තබා ගත යුතු බවයි.\nමේ අතර, රටේ පවතින ඉන්ධන සහ ගෑස් අර්බුදය සම්බන්ධයෙන් වැඩිදුරටත් අදහස් දක්වමින් මන්ත්‍රීවරයා ප්‍රකාශ කළේ, ගෑස් සමාගමේ එක් සභාපතිවර‍යෙක් වියත් මගේ සාමාජිකයෙකු බවත්, ගෑස් සමාගම අයත් මුදල් අමාත්‍ය බැසිල් රාජපක්ෂට බවත්, එම සියල්ලටම වගකිව යුත්තේ ජනාධිපතිවරයා ප්‍රමුඛ වත්මන් රජය බවයි.\nඑම නිසා වගකිව යුතු ආණ්ඩුවක් සිටියදී ගෙදර මුවහමට තඩිබාන්නක් මෙන් ඇමතිවරු ප්‍රශ්නවලට පහර දීම යෝග්‍ය නොවන බව ඔහු සඳහන් කළා.",
       "URL": "https://www.hirunews.lk/292930/වගකිවයුත්තන්-සිටිය-දී-ගෙදර-මුවහමට-තඩිබෑම-මෙන්-ක්‍රියා-සිදු-නොකළ-යුතුයි-අනුර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1451"
}