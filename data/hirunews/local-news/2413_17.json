{
       "Source": "hirunews",
       "Timestamp": "Saturday, 03 October 2020 - 15:27",
       "Headline": "ජනාධිපති ගෝඨාභය රාජපක්ෂ ට්‍රම්ප්ට ඉක්මන් සුවය පතයි",
       "News Content": "කොරෝනා ආසාදිත ඇමරිකානු ජනාධිපති ඩොනල්ඩ් ට්‍රම්ප්ට, ජනාධිපති ගෝඨාභය රාජපක්ෂ ඉක්මන් සුවය ප්‍රාර්ථනා කර තිබෙනවා.\nතම නිල ට්විටර් ගිණුමට සටහනක් එක් කරමිනුයි ජනාධිපතිවරයා ඇමරිකානු ජනාධිපතිවරයාට සහ මෙලානියා ට්‍රම්ප්ට ඉක්මන් සුවය පතා ඇත්තේ.\nමෙම දුෂ්කර අවස්ථාවේ ශ්‍රී ලංකාවේ ජනතාව ඇමරිකානු ජනාධිපතිවරයා සමඟ සිටින බවට ද එම ට්විටර් පණිවුඩයේ වැඩිදුරටත් දක්වා තිබෙනවා.\nචීන ජනාධිපති ෂී ජින් පිං ද ඇමරිකානු ජනාධිපතිවරයාට සුවය පතමින් පණිවුඩයක් යවා තිබුණා.\nමේ අතර, ඇමරිකානු ජනාධිපතිවරයා ට්විටර් සටහනක් තබමින් සඳහන් කර තිබුණේ සියල්ල හොඳින් සිදුවන බවයි.\nසියලුදෙනා ස්තූති කරමින් ආදරය දක්වන බව ද ඔහු එහි දක්වා තිබුණා.\nඑසේම, ජනාධිපති ඩොනල්ඩ් ට්‍රම්ප්ගේ හිටපු උපදේශිකා කෙලියෑන් කොන්වේට ද කොරෝනා ආසාදිත බව තහවුරු වී ඇතැයි විදෙස් වාර්තා සඳහන් කළා.\nඇය මීට දින කිහිපයකට පෙර ධවල මන්දිරයේ උත්සව අවස්ථාවකට සහභාගි වී ඇති බවයි එම වාර්තා පෙන්වා දෙන්නේ.\nඑමෙන්ම, අදාළ උත්සව අවස්ථාවට එක්වූ රිපබ්ලිකන් සෙනෙට් සභිකයන් වන මයික් ලී සහ තෝම් ටිලීස් යන අය ද කොරෝනා ආසාදිත බවට හඳුනාගෙන තිබෙනවා.\nමේ අතර, තවත් මාස 3 ක් ඇතුළත බි්‍රතාන්‍යයේ කොරෝනා එන්නතෙහි කටයුතු අවසන් කළ හැකි බව එරට විද්‍යාඥයන් ප්‍රකාශ කළා.\nඔවුන් සඳහන් කළේ ඔක්ස්ෆර්ඞ් සරසවිය මගින් නිපදවන කොවිඞ් එන්නත සඳහා ලබන වසර ආරම්භයට පෙර නියාමන අනුමැතිය ලබා ගැනීමට අපේක්ෂා කරන බවයි.\nලොවපුරා කොරෝනා ආසාදිත සංඛ්‍යාව තුන්කෝටි හතලිස් අට ලක්ෂ 63,422 දක්වා ඉහළ ගොස් ඇති අතර මරණ සංඛ්‍යාව එක්කෝටි 33,778ක් ලෙස දැක්වෙනවා.",
       "URL": "https://www.hirunews.lk/251720/ජනාධිපති-ගෝඨාභය-රාජපක්ෂ-ට්‍රම්ප්ට-ඉක්මන්-සුවය-පතයි",
       "Category": "Local News",
       "Parent URL": "https://www.hirunews.lk/local-news.php?pageID=2413"
}