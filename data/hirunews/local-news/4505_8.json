{
       "Source": "hirunews",
       "Timestamp": "Monday, 22 May 2017 - 13:03",
       "Headline": "ක්‍රිකට් ආයතනයට පුරාවිද්‍යාවෙන් නඩු",
       "News Content": "ගාල්ල ක්‍රීඩාංගණයේ ඉදිකර ඇති අනවසර ඉදිකිරීම් කිහිපයක් සම්බන්ධයෙන් ශ්‍රී ලංකා ක්‍රිකට් ආයතනයට එරෙහිව නීතිමය ක්‍රියාමාර්ග ගන්නා බව පුරාවිද්‍යා දෙපාර්තමේන්තුව පවසනවා.\nඑහි අධ්‍යක්‍ෂ ජනරාල් මහාචාර්ය සෙනරත් දිසානායක හිරු ප්‍රවෘත්ති අංශයට සඳහන් කළේ ගාල්ල කොටු පවුර ලෝක උරුමයක් ලෙස නම් කර ඇති බවයි.\nකොටු පවුර පිහිටි කලාපයද ලෝක උරුම නගරයක් ලෙස සැලකෙන අතර එම ප්‍රදේශය තුලයි ගාල්ල ක්‍රීඩාංගනය පිහිටා ඇත්තේ.\nඒ හේතුවෙන් මෙම ක්‍රීඩාංගණයේ ඉදිකර ඇති ගොඩනැගිලි තුනක් සම්බන්ධයෙන් මීට පෙර ද ශ්‍රී ලංකා ක්‍රිකට් ආයතනය දැනුවත් කර ඇති බවයි පුරාවිද්‍යා අධ්‍යක්ෂ ජනරාල්වරයා කියා සිටියේ. අදාළ ඉදිකිරීම් සම්බන්ධයෙන් ලෝක උරුම මධ්‍යස්ථානයෙන්ද පරීක්ෂා කර තිබෙනවා.\nකෙසේ වෙතත් මෙම දැනුම් දීමට අනුව  එක් ගොඩනැගිල්ලක් පමණක් ක්‍රිකට් ආයතනය විසින් ඉවත් කර ඇති බවද ඔහු සඳහන් කළා.",
       "URL": "https://www.hirunews.lk/161883/ක්‍රිකට්-ආයතනයට-පුරාවිද්‍යාවෙන්-නඩු",
       "Category": "Local News",
       "Parent URL": "https://www.hirunews.lk/local-news.php?pageID=4505"
}