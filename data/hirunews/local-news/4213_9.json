{
       "Source": "hirunews",
       "Timestamp": "Friday, 17 November 2017 - 19:10",
       "Headline": "තවත් දුරකථන සංවාදයක් හෙළි කරන බව ‘දූෂණ විරෝධී හඩ’ කියයි",
       "News Content": "මහ බැංකු බැඳුම්කර වංචාව සම්බන්ධයෙන් වන තවත් හඬ පට කිහිපයක් ලබන සතියේ ප්‍රසිද්ධියට පත් කරන බව ‘දූෂණ විරෝධී හඩ’ සංවිධානය පවසනවා. කොළඹ අද කැඳවා තිබූ මාධ්‍ය හමුවකට එක්වෙමින් එහි කැඳවුම්කරු වසන්ත සමරසිංහ මේ බව කියා සිටියා.\nමේ, එහිදී ඔහු දැක්වූ අදහස්.\n‘‘හොරකමක් සිද්ධ වෙච්ච තැනක රාජ්‍ය සේවකයෙක්ට චෝදනාවක් තියෙනවා නම් අඩුම ගානේ ඒ රාජ්‍ය සේවකයා එතන තියාගෙන ඉන්නේ නෑ. ඔහුගෙන් කට උත්තරයක් ගත්තා, සාක්ෂියක් ගත්තා, ඔහුව වෙන තැනකට යවනවා. කෝප් කමිටුව මේ විමර්ශනය කරද්දී මුදල් ඇමති, එයාගේ බිරිඳ, එයාගේ දුවලා හරහා කතා කරනවා කාටද මේ වංචනික පුද්ගලයින් එක්ක. ඒ විතරක් නෙවෙයි, කෝප් කමිටු වාර්තාවෙන් හෙලි වෙන්න ගියපු ඒ මහා වංචාව, හෙලි කරමින් හිටපු නියෝජිතයින්ට බලපෑම් කරමින්, විගණකාධිපති දෙපාර්තමේන්තුවට බලපෑම් කරමින් ෆුට්නෝට් කල්ලිය අද මොකද කියන්නේ. ෆුට්නෝට් කල්ලියේ කිහිප දෙනෙවකුම දුරකතන සංවාද කරලා තියෙන්නේ විමර්ශනය අතරතුර. අපි අහනවා ලැජ්ජා නැද්ද මේ වංචාවට සම්බන්ධ පුද්ගලයා එක්ක කතා කර කර කෝප් කමිටුවේ වාර්තාව වෙනස් කරන්න මැදිහත්වීම දැන් එලිවෙලා තියෙනවා. දැන් මොකද කියන්නේ. අගෝස්තු මාසේ ඡුන්දෙට කලින් තමයි මේ පොත අච්චු ගැහුවේ සූජිව සේනසිංහ මහත්තයා. මොකටද බැඳුම්කර වංචාවේ ඇත්ත නැත්ත. දැන් මොකද කියන්නේ. මේ පොතට උපදෙස් ගන්නද කතා කරේ 364 වතාවක් අර්ජුන් ඇලෝසියස් එක්ක. නෑ....මේ පොතේ ඔහු උත්සාහ කරන්නෙම අර්ජුන් ඇලෝසියස් වංචාවක් කරේ නෑ බැඳුම්කරේදී වංචාවක් වුණේ නෑ, ඒක තමයි ව්‍යාපාරේ හැටි කියලා...නෑ.....අද ජනාධිපති කොමිසමේ කොමසාරිස්වරු හා නීතිපතිවරුත්, සී.අයි.ඞී. එකත් තහවුරු කරගනිමින් සිටිනවා වංචාවේ තරම සහ බරපතලකම. ඒ නිසා අපි අහනවා සුජීව සේනසිංහ මහත්තයාගෙන් දැන් ලියනවද පොතක් බැඳුම්කරේ මට වැරදුනා කියලා. ඇත්ත නැත්ත වෙනුවට නැත්ත ඇත්ත කියලා පොතක් ලියලා මේ පොතේ නැති ඇත්ත ටික ඒ පොතේ අච්චු ගහලා දැම්මේ නැත්තම් සුජීව සේනසිංහ මහත්තයාට ආපහු මේ පොතේ ගහපු දේවල් නිවැරදි කරන්න බෑ. මොකද මේක සරල වංචාවක් නෙවෙයි.’’",
       "URL": "https://www.hirunews.lk/176295/තවත්-දුරකථන-සංවාදයක්-හෙළි-කරන-බව-දූෂණ-විරෝධී-හඩ-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4213"
}