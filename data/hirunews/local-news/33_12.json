{
       "Source": "hirunews",
       "Timestamp": "Wednesday, 13 September 2023 - 10:56",
       "Headline": "මත්ද්‍රව්‍ය සමඟ හසු වූ යාචකයා ජනප්‍රිය පාසලක ආදි සිසුවෙක්",
       "News Content": "ගාල්ල, කළුවැල්ල ප්‍රදේශයේදී පසුගිය දා මත්ද්‍රව්‍ය මිලිග්‍රෑම් 120ක් සමඟ යාචකයකු අත්අඩංගුවට ගනු ලැබුවා.\nගාල්ල පොලිසිය පැවසුවේ මෙම යාචකයා දිනකට රුපියල් 8,000 - 10,000ක පමණ ආදායමක් උපයන බව අනාවරණය කර ගත් බවයි.\nමොහු වයස අවුරුදු 42ක ගාල්ල, කළුවැල්ල ප්‍රදේශයේම පදිංචිකරුවෙක්.\nමාතර ප්‍රදේශයෙන් විවාහ වී ඇති මෙම පුද්ගලයා දරු දෙදෙනෙකුගේ පියෙක් බවයි පොලිස් විමර්ශනවලදී හෙළි වී ඇත්තේ.\nමෙම යාචකයා ගාල්ලේ ජනප්‍රිය පාසලක ඉගෙනුම ලබා ඇති අයෙක් වන අතර යුද හමුදාවේ සේවය කරමින් සිටියදී අනතුරකට ලක් වී එක් පාදයක් අහිමි වී ඇති බව පොලිසිය පවසනවා.\nයුද හමුදාවෙන් ඉවත් වීමේදී ලක්ෂ 03ක වන්දි මුදලක් ද ලබා ගෙන තිබෙනවා.\nසිඟමනේ යෑමෙන් උපයන මුදලින් මාසිකව දරු දෙදෙනාට රුපියල් 10,000ක් යවන අතර රුපියල් 3000ක මුදලක් බැංකුවක ඉතිරි කරන බවද පවසා ඇති මෙම යාචකයා ඉතිරි මුදලින් මත්පැන් පානය කරන බව ප්‍රකාශ කර තිබෙනවා.\nමෙම සිද්ධිය පිළිබඳව ගාල්ල පොලිසිය විසින් ඉදිරි විමර්ශන කටයුතු සිදු කරනු ලබනවා.",
       "URL": "https://www.hirunews.lk/348116/මත්ද්‍රව්‍ය-සමඟ-හසු-වූ-යාචකයා-ජනප්‍රිය-පාසලක-ආදි-සිසුවෙක්",
       "Category": "Local News",
       "Parent URL": "https://www.hirunews.lk/local-news.php?pageID=33"
}