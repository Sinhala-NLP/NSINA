{
       "Source": "hirunews",
       "Timestamp": "Friday, 21 January 2022 - 17:45",
       "Headline": "චරිත්ගෙන් හා නිස්සංකගෙන් අගනා අර්ධ ශතක දෙකක්",
       "News Content": "සංචාරක සිම්බාබ්වේ ක්‍රිකට් කණ්ඩායම සහ ශ්‍රී ලංකා ක්‍රිකට් කණ්ඩායම අතර පැවැත්වෙන තරග 03කින් සමන්විත එක්දින තරගාවලියේ අවසන් තරගයේ දී පළමුව පන්දුවට පහර දෙමින් සිටින ශ්‍රී ලංකා කණ්ඩායම මේ වනවිට කඩුළු 6ක් දැවී ලකුණු 207ක් ලබා සිටිනවා.\nකාසිය වාසිය දිනූ ශ්‍රී ලංකා කණ්ඩායම පළමුව පන්දුවට පහරදීමට තීරණය කළා.\nඒ අනුව පිටියට පිවිසි ශ්‍රී ලංකා කණ්ඩායමේ ආරම්භක පිතිකරුවන් වූ කුසල් මෙන්ඩිස් සහ පැතුම් නිස්සංක පළමු කඩුල්ල වෙනුවෙන් ශක්තිමත් ඉනිමක් ගොඩනැගීමට යම් තාක් දුරකට උත්සාහ කළා.\nඑහෙත් එය ව්‍යර්ථ වූයේ කුසල් මෙන්ඩිස් ලකුණු 36කට දැවී යාමත් සමගයි.\nඉන්පසුව පිටියට පිවිසි චරිත් අසලංක කල්පනාකාරී ඉනිමක් ක්‍රීඩා කරමින් සිය අර්ධ ශතකය ලබා ගැනීමට සමත් වුණා.\nචරිත් අසලංක පන්දු 56ක් තුළ ලබා ගත් ලකුණු සංඛ්‍යාව 52ක්.\nඔහුගේ අර්ධ ශතකයට හතරේ පහරවල් 05ක් ද ඇතුළත්.\nදුවද්දී දැවී යාමකට හසු ව ක්‍රීඩාගාරයෙන් ඉවත් වීමට සිදු වූ පැතුම් නිස්සංක ද සිය අර්ධ ශතකය රැස් කරගත්තේ පන්දු 66කට මුහුණදෙමින් හතරේ පහර 06ක් ද සමගින්.\nකෙසේවෙතත්ම, ශ්‍රී ලංකා ක්‍රිකට් කණ්ඩායමේ සෙසු මුල් පෙළ පිතිකරුවන් කිසිවෙකුටත් සැලකිය හැකි ලකුණු ප්‍රමාණයක් ලබා ගන්නට සිම්බාබ්වේ පන්දු යවන්නන් ඉඩ ලබා දුන්නේ නැහැ.\nපල්ලෙකැලේ ජාත්‍යන්තර ක්‍රිකට් ක්‍රීඩාංගණයේ දී දිවා - රාත්‍රී තරගයක් ලෙස මේ වනවිට පැවැත්වෙන දෙරට අතර එක්දින අවසන් තරගය දෙපිළටම තීරණාත්මක වන්නේ, මේ වනවිට දෙපිළම තරග 1-1ක් ලෙස ජය ගෙන ඇති බැවින්.",
       "URL": "https://www.hirunews.lk/294714/චරිත්ගෙන්-හා-නිස්සංකගෙන්-අගනා-අර්ධ-ශතක-දෙකක්",
       "Category": "Local News",
       "Parent URL": "https://www.hirunews.lk/local-news.php?pageID=1408"
}