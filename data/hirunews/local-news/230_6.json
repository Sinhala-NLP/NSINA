{
       "Source": "hirunews",
       "Timestamp": "Wednesday, 28 June 2023 - 12:58",
       "Headline": "සමෘද්ධි වෘත්තීය සමිති හිටපු ජනපති මහින්ද හමුවේ",
       "News Content": "සමෘද්ධි වෘත්තීය සමිති නියෝජිතයන් සහ හිටපු ජනපති මහින්ද රාජපක්ෂ අතර හමුවක් අද (28) දහවල් පැවැත්වෙනවා.\nඒ විජේරාමේ පිහිටි හිටපු ජනාධිපතිවරයාගේ නිල නිවසේ දීයි.\nමෙම සාකච්ඡාවේ දී සමෘද්ධි ව්‍යාපාරය හා බද්ධව ක්‍රියාත්මක වූ සහනාධාර ක්‍රමවේදය අස්වැසුම නමින් ක්‍රියාත්මක කිරිමට යාමේ දී උද්ගතව ඇති ගැටලුකාරි තත්ත්වයන් සම්බන්ධයෙන් සාකච්ඡා කරන බවයි සමස්ත ලංකා සමෘද්ධි සංවර්ධන හා කෘෂිකර්ම පර්යේෂණ නිෂ්පාදන සහකාර නිලධාරි සංගමය නිවේදනය කළේ.\nමේ අතර, අස්වැසුම සුබසාධන දීමනාව සඳහා ප්‍රතිලාභීන් නම් කිරීමේ දී සමෘද්ධි ඇතුළු දීමනා ලැබූවන් අතරින් නම් ඉවත් කෙරුණු පිරිස් අදත් සිය අභියාචනා ඉදිරිපත් කිරීමට ප්‍රාදේශීය ලේකම් කාර්යාලය වෙත පැමිණ සිටියා.\nඑමෙන්ම, ප්‍රදේශ රැසක අදත් විරෝධතා පැවති බවයි වාර්තා වන්නේ.\nකුරුණෑගල ප්‍රදේශයේ ජනතාව ඉබ්බාගමුව ප්‍රාදේශීය ලේකම් කාර්යාලය අවහිර කරමින් විරෝධතාවයේ නිරත වුණා.\nඑහිදී සමීක්ෂණ නිලධාරින් කාර්යාලයෙන් පිටතට පැමිණිය යුතු බව පවසමින් එක් පුද්ගලයෙකු ගසක් මත නැග විරෝධතාවක නිරත වූ බවයි අප වාර්තාකරු කියා සිටියේ.",
       "URL": "https://www.hirunews.lk/339348/සමෘද්ධි-වෘත්තීය-සමිති-හිටපු-ජනපති-මහින්ද-හමුවේ",
       "Category": "Local News",
       "Parent URL": "https://www.hirunews.lk/local-news.php?pageID=230"
}