{
       "Source": "hirunews",
       "Timestamp": "Wednesday, 22 February 2017 - 13:20",
       "Headline": "සීගිරියේ පා යුගලය සිංහයෙකුගේමයි - මධ්‍යම සංස්කෘතික අරමුදල",
       "News Content": "සීගිරිය ඉහළ රාජමාලිගා පරිශ්‍රයේ නිරූපිත සත්ත්ව පායුගල සිංහයෙකුගේම බව මධ්‍යම සංස්කෘතික අරමුදලේ අධ්‍යක්ෂ ජනරාල් මහාචාර්ය ප්‍රිශාන්ත ගුණවර්ධන පවසනවා.\nඔහු මේ බව කියා සිටියේ එම පා යුගල සිංහයෙකුගේ නොවන බවට රංගිරි දඹුලු පාර්ශවයේ මහානායක පූජ්‍ය ආචාර්ය ඉනාමලුවේ ශ්‍රී සුමංගල හිමියන් කර ඇති ප්‍රකාශය පිළිබදව හිරු ප්‍රවෘත්ති අංශය කළ විමසීමකට ප්‍රතිචාර දක්වමින්.\nසීගිරිය ඉහළ රජ මාලිගා පරිශ්‍රයේ ඉදිකර ඇති සත්ත්ව පායුගල සිංහයෙකුගේ නොව වෙනත් සත්ත්වයකුගේ බවට මහානායක හිමියන් ප්‍රකාශ කළේ නිවේදනයක් නිකුත් කරමින්.\nසීගිරියේ නිර්මාණය කර ඇති පා යුගල නියපොතු තුනක පාදයක් බවත්, සිංහයෙකුගේ පාදයේ නිය සහිත ඇගිලි 4 ක් පවතින බවත් උන්වහන්සේ අදාළ නිවේදනය මගින් දක්වා තිබුණා.\nකෙසේ වෙතත්, සීගිරිය භාර මධ්‍යම සංස්කෘතික අරමුදලේ අධ්‍යක්ෂ ජනරාල් මහාචාර්ය ප්‍රිශාන්ත ගුණවර්ධන කියා සිටියේ සීගිරිය ඉහළ මහලේ රාජමාලිගා පරිශ්‍රයේ ඇති පා යුගල සිංහයෙකුගේ වැතිරීමේ ශෛලය අනුව මූර්ති ශිල්පීන් නිමවා ඇති බවයි.\nමේ පිළිබදව හිරු ප්‍රවෘත්ති අංශය පුරාවිද්‍යා චක්‍රවර්තී පූජ්‍ය එල්ලාවල මේධානන්ද හිමියන්ගෙන් ද කරුණු විමසූ අතර, උන්වහන්සේ ද කියා සිටියේ සීගිරිය ඉහළ රාජමාලිගා පරිශ්‍රයේ නිරූපිත සත්ත්ව පායුගල සිංහයෙකුගේම බවයි.",
       "URL": "https://www.hirunews.lk/155156/සීගිරියේ-පා-යුගලය-සිංහයෙකුගේමයි-මධ්‍යම-සංස්කෘතික-අරමුදල",
       "Category": "Local News",
       "Parent URL": "https://www.hirunews.lk/local-news.php?pageID=4648"
}