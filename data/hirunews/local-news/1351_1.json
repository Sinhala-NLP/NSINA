{
       "Source": "hirunews",
       "Timestamp": "Thursday, 17 February 2022 - 17:09",
       "Headline": "හෙද පරිපූරකයන් වැඩට එද්දී, වෛද්‍යවරුන් වර්ජනයකට සැරසේ - අවසන් තීරණය ඉරිදා",
       "News Content": "ලබන 21 වන දා සංකේත වර්ජන ක්‍රියාමාර්ගයකට අවතීර්ණ වීමට අද පැවති මධ්‍යම කාරක සභාවේදී තීරණය කළ බව රජයේ වෛද්‍ය නිලධාරීන්ගේ සංගමය පවසනවා.\nඑහි විධායක කමිටු සාමාජික වෛද්‍ය ප්‍රසාද් කොළඹගේ කියා සිටියේ ජාතික වැටුප් ප්‍රතිපත්තිය උල්ලංගණය කිරීම සහ අමාත්‍ය මණ්ඩල පත්‍රිකා මගින් සමස්ත රාජ්‍ය සේවයම වර්ජන රැල්ලකට යොමු කරමින් රජය කටයුතු කිරීමට එරෙහිව මෙලෙස වෘත්තීය ක්‍රියාමාර්ගයකට අවතීර්ණවීමට තීරණය කළ බවයි.\nකෙසේ වෙතත්, මධ්‍යම කාරක සභාව ගත් සංකේත වර්ජන ක්‍රියාමාර්ගය පිළිබද තීරණය ලබන ඉරිදා පැවැත්වෙන රජයේ වෛද්‍ය නිලධාරීන්ගේ සංගමයේ විධායක සභාව වෙත යොමු කර අවසන් තීන්දුවකට එළඹෙන බවයි වෛද්‍ය සමන්ත ආනන්ද සදහන් කළේ.\nරජයේ වෛද්‍ය නිලධාරීන් මෙලෙස වර්ජන ක්‍රියාමාර්ගයකට සැරසෙන්නේ හෙද පරිපූරක සහ අතුරු වෛද්‍ය සේවාවන් පසුගියදා අඛණ්ඩ වර්ජනයක් ආරම්භ කර අද යළි සේවයට වාර්තා කිරීමෙන් අනතුරුවයි.",
       "URL": "https://www.hirunews.lk/297285/හෙද-පරිපූරකයන්-වැඩට-එද්දී-වෛද්‍යවරුන්-වර්ජනයකට-සැරසේ-අවසන්-තීරණය-ඉරිදා",
       "Category": "Local News",
       "Parent URL": "https://www.hirunews.lk/local-news.php?pageID=1351"
}