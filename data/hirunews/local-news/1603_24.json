{
       "Source": "hirunews",
       "Timestamp": "Tuesday, 26 October 2021 - 19:52",
       "Headline": "අදානි යළි ඉන්දියාවට (වීඩියෝ)",
       "News Content": "ශ්‍රී ලංකාවේ සංචාරයක නිරතව සිටින ඉන්දියාවේ අදානි සමාගමේ සභාපති ප්‍රකෝටිපති ව්‍යාපාරික ගෞතම් අදානි අද පෙරවරුවේ අග්‍රාමාත්‍ය මහින්ද රාජපක්ෂ හමුවී තිබෙනවා.\nඅරලියගහ මන්දිරයේදී මෙම හමුව සිදුව ඇති බවයි වාර්තාවන්නේ.\nපෞද්ගලික සංචාරයක් වුවද ගෞතම් අදානිගේ මෙරට සංචාරයේදී කොළඹ වරායේ බටහිර ජැටියේ සංවර්ධන කටයුතු මෙන්ම බලශක්ති ක්‍ෂේත්‍රයේ ආයෝජනය පිළිබඳවද අවධානය යොමුවී තිබෙනවා.\nකොළඹ වරායේ බටහිර පර්යන්තයේ සංවර්ධන කටයුතුවල ආයෝජකයාද වන ගෞතම් අදානි ඇතුලු දසදෙනෙකුගෙන් යුත් කණ්ඩායමක් පෞද්ගලික සංචාරයක් සඳහා පෙරේදා රාත්‍රියේ දිවයිනට පැමිණියා.\nඊයේ පෙරවරුවේ ගෞතම් අදානි ඇතුලු පිරිස ජනාධිපති ගෝඨාභය රාජපක්ෂ හමුවී ඇති අතර, පසුව පුනර්ජනනීය බලශක්ති ව්‍යාපෘතියක ආයෝජනය කිරීමට ඇති හැකියාව පිළිබඳව සොයාබැලීම සඳහා මන්නාරම බලා පිටත්ව ගොස් තිබුණා.\nඇමරිකානු ඩොලර් මිලියන 700 ක ආයෝජනයක් සහිත කොළඹ වරායේ බටහිර පර්යන්ත ව්‍යාපෘතිය සඳහා පසුගිය සැප්තැම්බර් 30 වනදා ගිවිසුම් අත්සන් තැබුණු අතර, එහි සියයට 51 ක කොටස් හිමිකාරීත්වයක් දරන්නේ ඉන්දියාවේ අදානි සමාගමයි.\nව්‍යාපාරික ගෞතම් අදානි ඇතුලු පිරිස අද පස්වරු 4.30 ට පමණ යළි පිටත්ව ගිය බව හිරු ගුවන් තොටුපල වාර්තාකරු සඳහන් කළා.\nමේ අතර ශ්‍රී ලංකාවේ ඇමරිකානු තානාපතිනි ඇලයිනා බී ටෙප්ලිට්ස් පවසන්නේ කොළඹ වරායේ සංවර්ධනයට පෞද්ගලික ආයෝජකයන්ගේ විවිධත්වය ශ්‍රී ලාංකික ජනතාවගේ යහපතට හේතුවන බවයි.\nකොළඹ වරායේ බටහිර පර්යන්තයේ සංවර්ධනය ඉන්දියාවේ අදානි සමූහය ඇතුලු පාර්ශවයන්ට පැවරීම සම්බන්ධයෙන් හිරු ප්‍රවෘත්ති අංශයට අදහස් දක්වමින් ඇය මේ බව කියා සිටියා.",
       "URL": "https://www.hirunews.lk/286128/අදානි-යළි-ඉන්දියාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1603"
}