{
       "Source": "hirunews",
       "Timestamp": "Wednesday, 18 October 2017 - 15:03",
       "Headline": "දඹුල්ලේ වෑමැඩිල්ල ජලාශය ඉදිකිරීමට ඉඩම් දුන් ජනතාවගේ දුක්බර කතාව (ඡායාරූප)",
       "News Content": "දඹුල්ලේ වෑමැඩිල්ල ජලාශය සඳහා ඉඩම් දී වසර දොළහ මාරක් ගතවී ඇතත් මෙතෙක් තමන්ට හිමි වන්දි  මුදල් ලබා නොදුන් බවට පවසමින්  අසාධාරණයට ලක්වූ ජනතාව ඊයේ (17) මොරගහකන්ද ජලාශ ව්‍යාපෘතියේ අධ්‍යක්ෂ කාර්යාලය තුළ විරෝධතාවයක් පවත්වා තිබෙනවා.\nවන්දි ලබාගැනීමට බලාපොරොත්තු වන 50ක් පමණ පිරිස මොරගහකන්ද ව්‍යාපෘති කාර්යාලය තුළට ගොස් නිළධාරීන්ගෙන් කරුණු විමසා ප්‍රතිඵලයක් නොමැති වූ හෙයින් ඔවුන් සාධාරණය ඉටු වන තුරු පිටතට නොපැමිණෙන බවයි ප්‍රකාශ කර ඇත්තේ.\nව්‍යාපෘතියට ඉඩම් අත්පත් කරගත් නිළධාරීන් කියා සිටින්නේ ලග්ගල ප්‍රාදේශීය ලේකම් කාර්යාලයෙන් තවමත් නිසියාකාරව වන්දි නාමලේඛන නොලැබීම හේතුවෙන් මෙම ප්‍රමාදය ඇතිවූ බවයි.\nතමන් පැමිණි හැම අවස්ථාවකම බොරු පවසමින්, මොරගහකන්ද කාර්යාලයේ නිළධාරීන් සැඟවී සිටිමින් මග හැරින බවයි වන්දි හිමිකම් කියන ජනතාව කියා සිටියේ.\nඑම සේවකයන් තමන්ට උසුළු විසුළු කරමින් සිටින බවටද ඔවුන් චෝදනා කරනවා.\n2001හා 2002 වසරවලදී තම ගම්බිම් වෑ මැඩිල්ල ජලාශය ඉදිකිරීම සඳහා පවරා දුන් බවත් ඒ සඳහා විකල්ප ඉඩම් ලග්ගල ප්‍රාදේශීය ලේකම් කොට්ඨාසයෙන් තමන්ට ලබාදුන් බවත් විරෝධතාකරුවන් ප්‍රකාශ කරනවා.\nඑසේ  ලබා දුන් ඉඩම් මහවැලි අධිකාරියට පවරාගෙන එම ඉඩම් මොරගහකන්ද ජලාශයෙන් අවතැන්වූ ජනතාවට බෙදා දුන් බවත් එහිදී එක් අයෙකුට රුපියල් ලක්ෂ 16ක වන්දි මුදලක් ලබාදෙන බවත් මහවැලි අධිකාරිය පවසා තිබුණා.\nඒ සඳහා කැබිනට් අනුමැතිය පවා ලැබී තිබෙන බවයි විරෝධතාකරුවන් පෙන්වා දෙන්නේ.\nකෙසේ වෙතත් පැය 8කට පසුව මහවැලි නිළධාරින් පිරිසක් පැමිණ විරෝධතාකරුවන්ට දැනුම්දී ඇත්තේ ලබන අඟහරුවාදා වන්දි මුදල් ලබාදෙන බවයි.\nපසුව විරෝධතාකරුවන් ඉන් පිටතට ගිය බව සඳහන්.\nඑම අවස්ථාවේ අසාධාරණයට ලක්වූ ජනතාවගේ ඉල්ලීම් පිළිබඳව රාජ්‍ය සේවකයන් ක්‍රියාකල අන්දම අප කැමරා කාචයේ සටහන් වුයේ මෙසේයි.\nදඹුල්ල - කාංචන කුමාර ආරියදාස",
       "URL": "https://www.hirunews.lk/173831/දඹුල්ලේ-වෑමැඩිල්ල-ජලාශය-ඉදිකිරීමට-ඉඩම්-දුන්-ජනතාවගේ-දුක්බර-කතාව-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4265"
}