{
       "Source": "hirunews",
       "Timestamp": "Friday, 28 January 2022 - 16:44",
       "Headline": "පාර්ලිමේන්තුවේ තවත් ප්‍රබලයෙකුට කොරෝනා (වීඩියෝ)",
       "News Content": "සමගි ජනබලවේගයේ පාර්ලිමේන්තු මන්ත්‍රී කුමාර වෙල්ගමට කොරෝනා වෛරසය ආසාදනය වී තිබෙනවා.\nමන්ත්‍රීවරයා මේ වනවිට කොළඹ පෞද්ගලික රෝහලක ප්‍රතිකාර ලබමින් සිටින බවයි ඔහුට සමීප ආරංචි මාර්ග සඳහන් කළේ.\nඅද (28) දින මන්ත්‍රීවරයාට සිදු කරන ලද කොරෝනා පරීක්ෂණයකින් අනතුරුවයි මේ බව තහවුරු වී ඇත්තේ.\nසමගි ජන බලවේගය නියෝජනය කරන වෙල්ගම කළුතර දිස්ත්‍රික්කය නියෝජනය කරනු ලබන විපක්ෂ මන්ත්‍රීවරයෙක්.\nඑමෙන්ම ශ්‍රී ලංකා පොදුජන පෙරමුණේ රත්නපුර දිස්ත්‍රික් පාර්ලිමේන්තු මන්ත්‍රී අකිල සාලිය එල්ලාවලටද කොවිඩ් ආසාදිත බවට තහවුරු වී තිබෙනවා.\nඒ අනුව මෙරටින් මේ දක්වා වාර්තා වූ කොරෝනා ආසාදිත පාර්ලිමේන්තු මන්ත්‍රීවරුන් සංඛ්‍යාව 45ක් වනවා.\nමීට පෙර රාජ්‍ය අමාත්‍ය ජයන්ත සමරවීරට සහ ශ්‍රී ලංකා පොදුජන පෙරමුණේ පාර්ලිමේන්තු මන්ත්‍රී අමරකීර්ති අතුකෝරළට ද කොරෝනා ආසාදනය වී ඇති බව අද තහවුරු වුණා.\nපසුගිය සතියක කාලය තුල පාර්ලිමේන්තු මන්ත්‍රීවරුන් 9 දෙනෙකුට පමණ කොරෝනා ආසාදනය වී තිබෙනවා.\nඑමෙන්ම සෞඛ්‍ය ප්‍රවර්ධන කාර්යාංශයේ කාර්ය මණ්ඩලයේ කිහිප දෙනෙකුටද කොරෝනා ආසාදනය වී ඇති අතර, ඊට වෛද්‍යවරුන් කිහිපදෙනෙකුද ඇතුළත්.\nමේ අතර මෙරටින් වාර්තාවන කොවිඩ් ආසාදිත ගර්භනී මව්වරුන්ගේ සංඛ්‍යාවේ ක්‍රමික ඉහළ යාමක් දක්නට ලැබෙන බව සෞඛ්‍ය අංශ පවසනවා.\nමේ අතර අඛණ්ඩව මාස කිහිපයකට පසු දෙවන දිනටත් දෛනික ආසාදිතයන් 900 ඉක්මවමින් ගෙවුණු දිනයේදීත් මෙරටින් වාර්තා වුණා.\nමෙරට දෛනික ආසාදිතයන් 900 සීමාව ඉක්මවා වාර්තාවන්නේ අඛණ්ඩව දෙවන දිනටයි.\nඒ අනුව ඊයේ දිනයේදී මෙරට තුළ සිදුකරන ලද කොවිඩ් පරීක්ෂණවලදී ආසාදිතයන් 942ක් හඳුනාගෙන තිබෙනවා.\nඒ සමඟම ජනවාරි පළමුවැනිදා සිට 20 වැනිදා දක්වාවන කාලය තුළදී ප්‍රමාදවී වාර්තා කරන ලද තවත් ආසාදිතයන් 1581ක් සෞඛ්‍ය අමාත්‍යාංශය ඊයේ තහවුරු කළා.\nඒ අනුව මෙරට සමස්ත කොවිඩ් ආසාදිතයන් සංඛ්‍යාව 607,104ක් දක්වා ඉහළ යනවා.\nමේ වන විට කොවිඩ් ආසාදිත ගර්භණී මව්වරුන් වාර්තාවීමද ක්‍රමිකව ඉහළ යමින් පවතින බවයි සෞඛ්‍ය අංශ පෙන්වා දෙන්නේ.\nකෙසේ වෙතත් සාර්ථක කොවිඩ් එන්නත්කරණ වැඩසටහන හමුවේ ගෙවුණු මාස 4 තුළදී කොවිඩ් හේතුවෙන් කිසිදු මාතෘ මරණයක් වාර්තා වී නැහැ.\nගෙවුණු දිනයේදී බූස්ටර් එන්නත් මාත්‍රාව ලෙස ෆයිසර් එන්නත් මාත්‍රා 26,923ක් ලබාදී තිබෙනවා.\nමෙරට කොවිඩ් මර්දන එන්නත්කරණය සඳහා ඉන්දියාවෙන් ඇස්ට්‍රාසෙනෙකා කොවිෂීල්ඩ් එන්නත් මාත්‍රා තොගයක් පළමු වතාවට මෙරටට ගෙන එනු ලැබුවේ මීට වසරකට පෙර අද වන් දිනකදීයි.\nමේ අතර පෙරේදා දිනයට අදාළව කොවිඩ් මරණ 23ක් සෞඛ්‍ය සේවා අධ්‍යක්ෂ ජනරාල්වරයා ඊයේ තහවුරු කිරීමත් සමඟ මෙරට මෙරට සමස්ත කොවිඩ් මරණ සංඛ්‍යාව 15,369ක් දක්වා ඉහළ ගියා.\nගෙවුණු දිනයේදී ගෝලීයව වාර්තා වූ කොවිඩ් ආසාදිතයන් සංඛ්‍යාව ලක්ෂ 35 කට අධිකයි.\nමේ අතර ෆයිසර් සමාගම නිෂ්පාදනය කළ කොවිඩ් මර්දන ඖෂධයකට යුරෝපා ඖෂධ පාලනාධිකාරියේ අනුමැතිය හිමිව තිබෙනවා.\nඒ අනුව පෙත්තක් ලෙස නිෂ්පාදනය කර තිබෙන මෙම කොවිඩ් ප්‍රතිශක්තිකරණ ඖෂධය අසාධ්‍ය මට්ටමේ සිටින රෝගීන්ට භාවිත කිරීමටයි නියමිතව ඇත්තේ.\nමේ අතර ඉන්දීය විදේශ කටයුතු අමාත්‍ය එස්. ජයිෂංකර් මහතාද තමන්ට කොවිඩ් ආසාදිත බව ට්විටර් පණිවුඩයක් නිකුත් කරමින් සඳහන් කළා.\nමේ අතර මෙරටින් හඳුනාගත් පළමු කොවිඩ් ආසාදිතයාවන සංචාරක මඟ පෙන්වන්නෙක් ලෙස කටයුතු කළ 58 හැවිරිදි ජයන්ත රණසිංහ මහතා එන්නත්කරණයේ වැදගත්කම පිළිබදව හිරු ප්‍රවෘත්ති සමඟ අදහස් පළ කළා.",
       "URL": "https://www.hirunews.lk/295476/පාර්ලිමේන්තුවේ-තවත්-ප්‍රබලයෙකුට-කොරෝනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1391"
}