{
       "Source": "hirunews",
       "Timestamp": "Saturday, 13 August 2016 - 8:02",
       "Headline": "ලලිත්, කූගන් නඩුව දෙසැ. 9 දක්වා කල් යයි",
       "News Content": "යාපනයේදී අතුරුදන් වූ ලලිත් සහ කූගන් තවමත් ජීවතුන් අතර සිටින බවට තමන් විශ්වාස කරන බව ලලිත්ගේ පියා වන ආරුමුගම් විජයරාසා පවසනවා.\nමේ අතර, ඔවුන් දෙදෙනා අතුරුදන්වීමේ සිද්ධිය සම්බන්ධයෙන් යාපනය මහේස්ත්‍රාත් අධිකරණයේ පනවා ඇති නඩුව ඊයේ විභාගයට ගැනුණු අවස්ථාවේදී එය දෙසැම්බර් 2 වන දා දක්වා කල් දමා තිබෙනවා.\nඒ, නඩුවට අදාළ පොලිස් නිලධාරියා අධිකරණයට නොපැමිණීම හේතුවෙන්.\nලලිත් කුමාර වීරරාජ් සහ කූගන් මුරුගානන්දන් යන දෙදෙනා  2011 වසරේ දෙසැම්බර් 9 වන දා අතුරුදන් වුණා.\nඒ, ජගත් මානව හිමිකම් දින සැමරුම් උත්සවයක සංවිධාන කටයුතු අවසන් කර නිවසට යමින් සිටියදීයි.\nඑහෙත් ඊට දින 6කට පසු කොළඹ පැවැති කැබිනට් මාධ්‍ය හමුවට එක්වෙමින් ලලිත් සහ කූගන් අතුරුදන්ව නොමැති බවට එවකට කැබිනට් අමාත්‍යවරයාව සිටි කෙහෙලිය රඹුක්වැල්ල සදහන් කළා.\nහිටපු අමාත්‍යවරයාගේ මෙම ප්‍රකාශය පදනම් කර ගනිමින් ඔවුන්ගේ ඥාතීන් ශ්‍රේෂ්ඨාධිකරණය හමුවේ හබයාස් කෝපුස් පෙත්සමක් ඉදිරිපත් කළේ අනතුරුවයි.\nපසුව මේ සම්බන්ධයෙන් විමර්ශනයක් සිදුකරන ලෙස ශ්‍රේෂ්ඨාධිකරණය යාපනය මහේස්ත්‍රාත් අධිකරණය වෙත නියෝග කළා.\nඒ අනුව සිද්ධියේ සාක්ෂිකරුවන් ලෙස නම් කර තිබෙන අමාත්‍ය කෙහෙලිය රඹුක්වැල්ල යාපනයේ මහේස්ත්‍රාත් අධිකරණය හමුවේ මීට පෙර සාක්ෂි ද ලබාදුන්නා.\nකෙසේ වෙතත්, ලලිත් කුමාරගේ පියා වන ආරුමුගම් විජයරාසා හිරු ප්‍රවෘත්ති අංශයට සදහන් කළේ තවමත් තම පුත්‍රයා ජීවතුන් අතර සිටින බවට තමන් විශ්වාස කරන බවයි.",
       "URL": "https://www.hirunews.lk/140506/ලලිත්-කූගන්-නඩුව-දෙසැ-9-දක්වා-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=4925"
}