{
       "Source": "hirunews",
       "Timestamp": "Sunday, 26 November 2017 - 12:31",
       "Headline": "වසර 30 කට පසු වික්ටෝරියා වේල්ල ප්‍රතිසංස්කරණය වෙයි",
       "News Content": "වසර 30 කට පසු වික්ටෝරියා වේල්ල ප්‍රතිසංස්කරණය කිරීමට පියවර ගෙන තිබෙනවා.\nමෙහි විදුලි ක්‍රියාකාරී පද්ධතිය, පිටවාන් ගේට්ටුවල වැරගැන්වීම් පද්ධතියේ ක්‍රියාකාරීත්වය මෙන්ම හයිඩ්‍රොලික් පද්ධතියේ ක්‍රියාකාරීත්වය අඩුවීම හේතුවෙන් මෙම පියවර ගත් බවයි මහවැලි සංවර්ධන අධිකාරියේ ප්‍රධාන වේලි හා ජලාශ භාර අධ්‍යක්‍ෂ එස්.ආර්.කේ. අරුප්පල හිරු ප්‍රවෘත්ති අංශයට සඳහන් කළේ.\nපූර්ණ ප්‍රතිසංස්කරණ වේලි ආරක්ෂණ ව්‍යාපෘතිය යටතේ සිදු කෙරෙන මෙම ප්‍රතිසංස්කරණ කටයුත්තේදී වේල්ලට යොදා ඇති කොන්ක්‍රීට් ස්ථරවල තත්ත්වයද විශේෂයෙන් පරීක්ෂාවට ලක් කෙරෙනවා.\nවික්ටෝරියා වේල්ල මෙරට පිහිටි උසම වේල්ල වන අතර එය උසින් මීටර 120 ක් සහ පළලින් මීටර 500 ක් වනවා.\nඑමෙන්ම දෙවක් ආරුක්කු ආකෘතියේ වේල්ලක් වන මෙය පිටවාන ගේට්ටු 8 කින් සමන්විතයි.",
       "URL": "https://www.hirunews.lk/176955/වසර-30-කට-පසු-වික්ටෝරියා-වේල්ල-ප්‍රතිසංස්කරණය-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4200"
}