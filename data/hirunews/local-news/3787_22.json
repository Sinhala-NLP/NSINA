{
       "Source": "hirunews",
       "Timestamp": "Tuesday, 21 August 2018 - 16:21",
       "Headline": "අන්තරේ විරෝධතාවට යළිත් කඳුළු ගෑස් සහ ජල ප්‍රහාර (ඡායාරූප)",
       "News Content": "අන්තර් විශ්වවිද්‍යාලයීය ශිෂ්‍ය බල මණ්ඩලයේ විරෝධතා පා ගමන විසුරුවා හැරීමට පොලීසිය දෙවන වරටත් කඳුළු ගෑස් සහ ජල ප්‍රහාරයක් එල්ල කළා.\nඒ කොළඹ ලිප්ටන් වටරවුමේ අග්නිදිග විශ්වවිද්‍යාලයේ සිසුන් සත්‍යග්‍රහයේ නිරත ස්ථානය අසළටයි.\nඔවුන් වෝඩ් පෙදෙසට ඇතුලූ වී විශ්වවිද්‍යාල ප්‍රතිපාදන කොමිසන් සභාව දෙසට ගමන් කිරීමට උත්සහ කළ අවස්ථාවේදියි පොලීසිය පළමු කඳුළු ගෑස් සහ ජල ප්‍රහාරය එල්ල කළේ.\nඅනතුරුව සිසුන් සත්‍යග්‍රහය පැවති අට්ටාලය අසළට රැස්වී සිටි අතර, නැවතත් ඔවුන් විසුරුවා හැරීමට පොලීසිය කඳුළු ගෑස් සහ ජල ප්‍රහාර එල්ල කරනු ලැබුවා.\nඑම අවස්ථාවේ පොලීසිය සහ සිසුන් අතර උණුසුම් තත්ත්වයක් හටගත්තා.\nවිශ්වවිද්‍යාලයේ තාක්ෂණ පීඨයේ ගැටළු විසඳීමට බල කරමින් සහ තවත් ඉල්ලීම් කිහිපයක් මුල් කරගනිමින් අග්නිදිග විශ්වවිද්‍යාලයේ සිසුන් සහ අන්තර් විශ්වවිද්‍යාලයීය ශිෂ්‍ය බල මණ්ඩලය මෙම විරෝධතා පා ගමන ආරම්භ කළේ කොළඹ සෞන්දර්ය විශ්වවිද්‍යාලය අසලින්.\nමෙම විරෝධතා පා ගමන සම්බන්ධයෙන් පොලීසිය අධිකරණය වෙතින් නියෝගයක් ලබාගෙන තිබුණා.\nපොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර කියා සිටියේ අදාළ පා ගමන මහජනතාවට පීඩාකාරී නොවන අන්දමින් සහ රාජ්‍ය දේපළවලට හානි සිදුනොවන ලෙස  පැවැත්විය යුතු බවට කොටුව මහේස්ත්‍රාත් අධිකරණය නියෝග කළ බවයි.\nමේ අතර කඳුළු ගෑස් සහ ජල ප්‍රහාරයට ලක්ව තුවාල ලැබූ ශිෂ්‍ය භික්ෂුන් වහන්සේ නමක සහ සිසුන් තුන්දෙනෙකු ප්‍රතිකාර සඳහා කොළඹ ජාතික රෝහලට ඇතුළත් කළ බව එහි ප්‍රකාශිකාවක සඳහන් කළා.",
       "URL": "https://www.hirunews.lk/198073/අන්තරේ-විරෝධතාවට-යළිත්-කඳුළු-ගෑස්-සහ-ජල-ප්‍රහාර-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3787"
}