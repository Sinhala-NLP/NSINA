{
       "Source": "hirunews",
       "Timestamp": "Sunday, 25 April 2021 - 13:13",
       "Headline": "බස්නාහිර කොරෝනා ආසාදිතයන් යළි ඉහළට - ඊයේ මියගිය අය අතර විදේශිකයන් දෙදෙනෙකුත් (වීඩියෝ)",
       "News Content": "කොරෝනා ආසාදිතයන් යළි ඉහළ යාමත් සමඟ ඊයේ දිනයේ වාර්තාවූ රෝගීන්ගෙන් වැඩිම පිරිසක් කොළඹ දිස්ත්‍රික්කයෙන් වාර්තාවී තිබෙනවා.\nඒ අනුව කොළඹ දිස්ත්‍රික්කයේ පිළියන්දල ප්‍රදේශයෙන් රෝගීන් වාර්තාවීම ඉහළ ගොස් ඇති අතර, එම සංඛ්‍යාව 71ක්.\nඉන් අනතුරුව කොළඹ දිස්ත්‍රික්කයෙන් වැඩිම රෝගීන් වාර්තාවන්නේ තලංගම ප්‍රදේශයෙන් වන අතර, එම සංඛ්‍යාව 30ක් බවයි සෞඛ්‍ය අංශ පෙන්වා දෙන්නේ.\nඊට අමතරව කොළඹ - කොටුව ආශ්‍රිතව රෝගීන්  19 දෙනෙකු සහ කොට්ටාව ප්‍රදේශය ආශ්‍රිතව රෝගීන් 18 දෙනෙකුද ඊයේ වාර්තාවී තිබෙනවා.\nඉන් අනතුරුව වැඩිම කොරෝනා ආසාදිතයන් වාර්තාවන්නේ කුරුණෑගල දිස්ත්‍රික්කයෙන්.\nඑම සංඛ්‍යාව 150ක් වන අතර, ඉන් 95 දෙනෙකුම වැල්ලව ප්‍රදේශයෙන් වාර්තාවනවා.\nආසාදිතයන් විසි දෙනෙකු කුලියාපිටියෙන් වාර්තාවන අතර, කුඹුක්ගැටේ ප්‍රදේශයෙන් රෝගීන් 12 දෙනෙකු වාර්තාවී තිබෙනවා.\nඉන් අනතුරුව කළුතර දිස්ත්‍රික්කයෙන් වැඩිම කොරෝනා රෝගීන් වාර්තාවී ඇති අතර, එම සංඛ්‍යාව 147ක්.\nඉන් 93 දෙනෙකු බේරුවලින් වාර්තාවී ඇති අතර, කළුතරින් වාර්තාවී ඇති රෝගීන් සංඛ්‍යාව 32ක්.\nගම්පහ - දිවුලපිටියෙන්ද කොරෝනා රෝගීන් 47ක්ද වාර්තාවී ඇති අතර, පුත්තලම - වෙන්නප්පුවෙන් රෝගීන් 18ක්, මහනුවරින් රෝගීන් 15 දෙනෙකු, තංගල්ලෙන් රෝගීන් 14 දෙනෙකු මොණරාගලින් රෝගීන් 13 දෙනෙකු, මාතලෙන් රෝගීන් 12 දෙනෙකු සහ කෑගල්ල රුවන්වැල්ලෙන් රෝගීන් 11 දෙනෙකුද වාර්තාවී තිබෙනවා.\nඊයේ දිනයේදී කොරෝනා පරීක්ෂණ 5,159ක් සිදුකර ඇති අතර, පසුගිය ඔක්තෝම්බර් 4 සිට මේ දක්වා කොරෝනා පරීක්ෂණ විසිඑක් ලක්ෂ හැත්තෑ තුන් දහස් දෙසිය හතලිස් පහක් සිදුකර තිබෙනවා.\nඊයේ දිනයේදී මරණ හතරක් වාර්තාවීමත් සමඟ මෙරට සමස්ත මරණ සංඛ්‍යාව 642ක් දක්වා ඉහළ ගියා.\nඊයේ සිදුවූ මරණ හතරෙන් දෙදෙනෙකුම විදේශිකයන් වනවා. ඉන් එක් අයෙකු කොළඹ දෙක ප්‍රදේශයේ පදිංචි 46 හැවිරිදි පිරිමි පුද්ගලයෙකු වන අතර, අනෙක් විදේශිකයා බම්බලපිටිය ප්‍රදේශයේ පදිංචි 63 හැවිරිදි අයෙක්.\nමේ අතර සංචාරකයින් සඳහා හෝ දිවයිනට පැමිණෙන ශ්‍රී ලාංකිකයින්  වෙනුවෙන් මෙතෙක් විශේෂ සීමා කිරීමක් සිදුකර නොමැති අතර, සෞඛ්‍ය අංශ ලබාදී ඇති මාර්ගෝපදේශවලට යටත්ව ඔවුන් ගෙන්වාගැනීම් තවදුරටත් ක්‍රියාත්මක බවයි සංචාරක අමාත්‍ය ප්‍රසන්න රණතුංග ප්‍රකාශ කළේ.",
       "URL": "https://www.hirunews.lk/269463/බස්නාහිර-කොරෝනා-ආසාදිතයන්-යළි-ඉහළට-ඊයේ-මියගිය-අය-අතර-විදේශිකයන්-දෙදෙනෙකුත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1997"
}