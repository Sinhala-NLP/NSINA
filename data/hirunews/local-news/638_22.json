{
       "Source": "hirunews",
       "Timestamp": "Wednesday, 28 December 2022 - 10:46",
       "Headline": "දියණියගේ වීඩියෝවක් උඩුගත කිරීමට විරෝධය පෑ පියෙකු ඝාතනය කෙරෙයි",
       "News Content": "බටහිර ඉන්දියාවේ ගුජරාට් ප්‍රාන්තයේ සොල්දාදුවෙකුට පහර දී ඝාතනය කළ බව කියන පුද්ගලයන් හත් දෙනකු පොලිසිය විසින් අත්අඩංගුවට ගෙන තිබෙනවා.\nතම යොවුන් වියේ පසු වන දියණියගේ වීඩියෝ පටයක් අන්තර්ජාලයට මුදා හැරීමට විරෝධය පළ කිරීම නිසා මෙලාජි වාගේලා නම් මෙම සොල්දාදුවාට පහර දී ඇති බව යි පොලිස් පැමිණිල්ලේ සඳහන් වන්නේ.\nවීඩියෝව උඩුගත කිරීමෙන් පසු එය ජනප්‍රිය (Viral) වී ඇති බව පැමිණිල්ලේ සඳහන්.\nදැරියගේ වීඩියෝ පටයක් උඩුගත කළ බවට චෝදනා කිරීමට වගෙලා, ඔහුගේ බිරිඳ, පුතුන් දෙදෙනා සහ බෑණනුවන් නව යොවුන් වියේ පිරිමි ළමයාගේ නිවසට ගොස් තිබෙනවා.\nප්‍රවෘත්ති වාර්තා කිහිපයක ම වීඩියෝව \"අසභ්‍ය\" ලෙස විස්තර කර ඇති නමුත් එය තහවුරු කිරීමටතවමත් හැකි වී නෑ.\nපොලිස් පැමිණිල්ලට අනුව, සාකච්ඡාව රණ්ඩුවක් දක්වා දුරදිග ගොස් ඇති අතර, පිරිමි ළමයාගේ ඥාතීන් වගෙලා සහ ඔහුගේ පවුලේ අයට ලී පොලු සහ තියුණු ආයුධවලින් පහර දී ඇති බව පොලිසිය පවසනවා.\nබරපතළ තුවාල ලැබූ වගෙලා එම ස්ථානයේ දී ම මිය ගොස් ඇති අතර, ඔහුගේ එක් පුතෙකු තුවාල ලබා රෝහල්ගත කර ඇති බව සඳහන්.\nවිත්තිකරුවන් හත්දෙනාට එරෙහි ව මිනීමැරුම් ඇතුළු චෝදනා පොලිසිය විසින් ගොනු කර ඇති අතර, ඔවුන් අධිකරණ භාරයට යවා ඇති බව යි වාර්තා වන්නේ.",
       "URL": "https://www.hirunews.lk/323734/දියණියගේ-වීඩියෝවක්-උඩුගත-කිරීමට-විරෝධය-පෑ-පියෙකු-ඝාතනය-කෙරෙයි",
       "Category": "Local News",
       "Parent URL": "https://www.hirunews.lk/local-news.php?pageID=638"
}