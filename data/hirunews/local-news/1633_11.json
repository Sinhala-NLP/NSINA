{
       "Source": "hirunews",
       "Timestamp": "Tuesday, 12 October 2021 - 15:14",
       "Headline": "ඉන්දීය කොවැක්සීන් එන්නත වයස අවුරුදු දෙකත් දහ අටත් අතර ළමයින්ට ලබාදීමට අනුමැතිය",
       "News Content": "ඉන්දියාවේ භාරත් බයෝටෙක් ආයතනය මගින් නිෂ්පාදනය කළ කොවැක්සීන් කොරෝනා එන්නත වයස අවුරුදු දෙකත් 18 ත් අතර ළමයින්ට ලබාදීමට ඉන්දීය රජයේ විද්වත් කමිටුවක් මගින් නිර්දේශ කර තිබෙනවා.\nඒ අනුව එහි අවසන් අනුමැතිය එරට ඖෂධ පාලක ජනරාල්වරයා විසින් නිකුත් කිරීමට නියමිතයි. කොවැක්සීන් ඉන්දීය ළමයින් සඳහා අනුමත කළ දෙවන කොරෝනා එන්නතයි.\nමීට පෙර ඉන්දීය සයිඩස් කැඩිලා ආයතනය මගින් නිෂ්පාදිත මාත්‍රා 3 කින් යුත් ඩී.එන්.ඒ. කොරෝනා එන්නතද වයස අවුරුදු 12 න් ඉහළ ළමයින් සඳහා එන්නත් කිරීමට අනුමැතිය හිමිවුණා.\nසීරම් ආයතනයේ නොවැවැක්ස් එන්නත සහ බයොලොජිකල් ඊ ආයතනයේ කෝබේවැක්ස් කොරෝනා එන්නතද ළමයින් සඳහා එන්නත් කිරීමේ අනුමැතියට ඉදිරිපත් කර තිබෙනවා. ඉන්දියාව මේ වනවිට එරට වැඩිහිටි ජනගහණයට කෝටි 96 ඉක්මවූ එන්නත් මාත්‍රා ලබාදී ඇති අතර, දැන් අවධානය යොමු කරන්නේ එරට ළමයින් එන්නත් කිරීමටයි.\nකෙසේ නමුත් කෝටි 130 ඉක්මවූ ඉන්දීය ජනගහණයෙන් මෙතෙක් පූර්ණ එන්නත්කරණය ලැබූ සංඛ්‍යාව කෝටි 30 ඉක්මවන්නේ නැහැ.",
       "URL": "https://www.hirunews.lk/284794/ඉන්දීය-කොවැක්සීන්-එන්නත-වයස-අවුරුදු-දෙකත්-දහ-අටත්-අතර-ළමයින්ට-ලබාදීමට-අනුමැතිය",
       "Category": "Local News",
       "Parent URL": "https://www.hirunews.lk/local-news.php?pageID=1633"
}