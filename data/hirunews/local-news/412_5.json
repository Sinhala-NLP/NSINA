{
       "Source": "hirunews",
       "Timestamp": "Saturday, 15 April 2023 - 21:27",
       "Headline": "දුම්රිය ආසන වෙන් කරද්දී සිදුවන අක්‍රමිකතා ගැන පැමිණිල්ලක් (වීඩියෝ)",
       "News Content": "අන්තර්ජාලය ඔස්සේ දුම්රිය ප්‍රවේශපත් වෙන්කර ගැනීමේදී අක්‍රමිකතා සිදුවන බවට දුම්රිය මගීන් චෝදනා කරනවා.\nඊට අදාළ තොරතුරක් අපට වාර්තා වුණේ, අනුරාධපුර දුම්රිය ස්ථානයේ සිටි මගියෙකුගෙන්.\nඋත්සව සමයේ නිවාඩු දින ඉලක්කර ගෙන බොහෝ දෙනෙකු ගම්බිම් බලා යන අතර, රට පුරා සංචාරය කිරීමට ද පෙළඹෙනවා.\nදුම්රියෙන් ප්‍රවාහන පහසුකම් සලසා ගැනීම සඳහා බොහෝ දෙනා - අන්තර්ජාලය ඔස්සේ ප්‍රවේශපත් වෙන්කරගන්නා ආකාරය දැකගත හැකියි.\nනමුත් බොහෝ අවස්ථාවලදී එලෙස අන්තර්ජාලය ඔස්සේ දුම්රිය ප්‍රවේශපත්‍ර වෙන්කර ගැනීමේදී - ප්‍රවේශපත් සියල්ල අලෙවි වී අවසන් බවයි දැක්වෙන්නේ.\nදුම්රිය ආරක්ෂක නිලධාරීන් නීති විරෝධී ලෙස දුම්රිය ප්‍රවේශපත් අලෙවි කිරීමේ සිදුවීමක් හිරු ප්‍රවෘත්ති වෙත වාර්තා වුණේ මෙවන් පසුබිමකයි.\nඒ, අනුරාධපුර දුම්රිය ස්ථානයෙන්.\nඋත්සව සමයේ ගම්බිම් බලා ගිය ජනතාවගේ ප්‍රවාහන අවශ්‍යතා ඉටුවන ආකාරය සම්බන්ධව වාර්තා කිරීම සඳහා අද පෙරවරුවේ, අප ප්‍රාදේශීය වාර්තාකරුවෙකු අනුරාධපුර දුම්රිය ස්ථානයට ගොස් තිබුණා.\nඑම අවස්ථාවේ දුම්රිය මගියෙකු අප ප්‍රාදේශීය වාර්තාකරුට දන්වා ඇත්තේ, දුම්රිය ආරක්ෂක නිලධාරීන් නීති විරෝධී ලෙස දුම්රිය ප්‍රවේශපත්‍ර අලෙවිකරන බවයි.\nනීත්‍යනුකූල ලෙස ප්‍රවේශපත් මිලදී ගැනීමට යාමේදී ප්‍රවේශපත් විකිණී අවසන් බව දැනුම් දෙන බවත් ඔහු සඳහන්කර තිබෙනවා.\nමේ පිළිබඳව සොයා බැලීමටත්, මගී ප්‍රවාහන අවශ්‍යතා සම්බන්ධ පුවතට අදාළ වාර්තාකරණ කටයුතු සඳහාත් දුම්රිය ස්ථානය තුළට ගිය අප වාර්තාකරුට එහි ආරක්ෂක නිලධාරිනියක බාධාකළ අයුරුයි මේ.\nඅනතුරුව දුම්රිය ස්ථානාධිපතිවරයා ද පැමිණ අප වාර්තාකරුට බාධාකර තිබුණා.\nමේ අතර, පසුගිය 13 වැනිදා බීමත් පුද්ගලයෙකු වැලිමඩ, කැප්පෙටිපොළ ප්‍රදේශයේදී වැලිමඩ සිට කොළඹ දක්වා ධාවනය වන පෞද්ගලික බස් රථයකට ගොඩ වී මුදල් ඉල්ලා රියදුරුට තර්ජනයකර ඇති අතර, එම සිදුවීම බස් රථයේ සවිකර තිබූ සී.සී.ටී.වී. කැමරාවේ සටහන්ව තිබුණේ මෙලෙසින්.\nපසුගිය මස 28 වැනිදා ද වැලිමඩ සිට කොළඹ දක්වා ධාවනය වන පෞද්ගලික බස් රථයක් නවත්වා කප්පම් ලබා ගැනීමට තැත් කිරීමේ සිදුවීමක් බස් රථයේ සී.සී.ටී.වී. කැමරාවල සටහන්ව තිබුණා.\nමුදල් ලබා දීම ප්‍රතික්ෂේප කළ රියදුරුට සහ කොන්දොස්තරවරයාට අදාළ පුද්ගලයා පහර දී ඇතැයි අප වාර්තාකරු පැවසුවා.\nඅප වාර්තාකරු පැවසුවේ, කලක සිට එම ප්‍රදේශය ආශ්‍රිතව මෙවන් සිදුවීම් වාර්තාවන බවයි.",
       "URL": "https://www.hirunews.lk/332614/දුම්රිය-ආසන-වෙන්-කරද්දී-සිදුවන-අක්‍රමිකතා-ගැන-පැමිණිල්ලක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=412"
}