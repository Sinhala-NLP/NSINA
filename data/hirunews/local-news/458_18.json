{
       "Source": "hirunews",
       "Timestamp": "Thursday, 23 March 2023 - 16:41",
       "Headline": "තැපැල් ඡන්දය යළි කල් යයි (වීඩියෝ)",
       "News Content": "පළාත් පාලන ඡන්ද විමසීමේ තැපැල් ඡන්ද සළකුණු කිරීම ලබන 28 වනදා ආරම්භ නොකරන බව මැතිවරණ කොමිෂන් සභාව පවසනවා.\nඡන්ද විමසීම සම්බන්ධයෙන් දේශපාලන පක්ෂ ලේකම්වරුන් සමග අද (23) පැවති සාකච්ඡාවෙන් පසු මාධ්‍ය වෙත නිවේදනයක් නිකුත් කරමින් මැතිවරණ කොමසාරිස් ජනරාල් සමන් ශ්‍රී රත්නායක මේ බව කියා සිටියා.\nලබන 28, 29, 30, 31 සහ 03 යන දිනවල දී තැපැල් ඡන්දය සළකුණු කිරීමටයි මැතිවරණ කොමිසම මීට පෙර තීරණය කර තිබුණේ.\nකෙසේ වෙතත් අද පැවති සාකච්ඡාවේ දී දේශපාලන පක්ෂ ලේකම්වරුන් සිදුකළ යෝජනා සහ ඡන්ද විමසීම් නීති පිළිබඳ අධ්‍යයනය කර ඡන්දය පැවැත්වෙන දිනය සම්බන්ධයෙන් ඉදිරි කාලයේ මැතිවරණ කොමිසම තීරණයකට එළැඹෙන බව අදාළ නිවේදනයේ වැඩිදුරටත් සඳහන්.\nඑසේම පවත්නා තත්ත්වය යටතේ අප්‍රේල් මස 25 වනදා පළාත් පාලන ආයතන ඡන්ද විමසීම පැවැත්වීමට නොහැකි බැවින් ඉදිරි නිශ්චිත දිනයක් සඳහන් කොට ඡන්ද විමසීම පැවැත්වීම කල්දැමීම පිළිබඳව ද මැතිවරණ කොමිෂන් සභාවේ අද පැවති සාකච්ඡාවේ දී යෝජනා සහ අදහස් ලෙස දේශපාලන පක්ෂ ලේකම්වරුන් ඉදිරිපත් කර තිබෙනවා.\nඊට අමතරව ඡන්ද විමසීම පැවැත්වීම සම්බන්ධව නිශ්චිත දිනයක් සඳහන් නොකොට ඒ සඳහා අවශ්‍ය පහසුකම් හා පසුබිම සාක්ෂාත් වීමෙන් අනතුරුව ඡන්ද විමසීම සඳහා දින නියම කිරීමට එහිදී යෝජනා වී ඇති බව සඳහන්.\nඡන්ද විමසීම කල් නොදැමිය යුතු බවට මෙන්ම එකඟතා මත ඡන්ද විමසීම සඳහා ඉදිරි දිනයක් තීරණය කර ගැනීම පිළිබඳව ද එහිදී යෝජනා වී තිබෙනවා.\nමෙම සියලු කරුණු පිළිබඳව මෙන්ම අදාළ ඡන්ද විමසීම් නීති පිළිබඳවද අධ්‍යයනය කොට ඡන්ද විමසීම් දිනය පිළිබඳව මැතිවරණ කොමිෂන් සභාව ඉදිරියේදී තීරණයකට එළැඹෙන බවයි මැතිවරණ කොමසාරිස් ජනරාල් සමන් ශ්‍රී රත්නායක නිකුත් කළ නිවේදනයේ වැඩිදුරටත් දැක්වුණේ.",
       "URL": "https://www.hirunews.lk/330731/තැපැල්-ඡන්දය-යළි-කල්-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=458"
}