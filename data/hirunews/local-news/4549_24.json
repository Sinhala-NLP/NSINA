{
       "Source": "hirunews",
       "Timestamp": "Monday, 24 April 2017 - 13:23",
       "Headline": "වනජීවී නිලධාරීන් පිරිසකට සූරියවැවදී බාධා",
       "News Content": "වන අලි රංචුවක් පළවා හැරීම සඳහා සූරියවැව - කුඩාඉදිවැව ප්‍රදේශයට ගිය වනජීවී නිලධාරීන් පිරිසකට ඊයේ රාත්‍රියේ ගම්වැසියන් පිරිසක් බාධා එල්ල කර තිබෙනවා.\nහම්බන්තොට වනජීවී කාර්යාලයේ අඩවි ආරක්ෂක ජේ.ඒ.පී. විජයකුමාර ප්‍රකාශ කළේ එම අවස්ථාවේ බීමතින් සිටි පුද්ගලයින් පිරිසක් තමන්ගේ ගිනි අවියද පැහැරගැනීමට උත්සාහ කළ බවයි.\nකුඩාඉදිවැව ප්‍රදේශයට මීට සති කිහිපයකට පෙර වන අලි රංචුවක් කඩාවැදී ඇති අතර, ඒ හේතුවෙන් වනජීවී නිලධාරී කණ්ඩායමක් එම ප්‍රදේශයේ සංචාරක මුර සේවයේ යෙදී සිටිනවා.\nප්‍රදේශවාසියෙකු හිරු ප්‍රවෘත්ති අංශයට සඳහන් කළේ මත්තල ගුවන්තොටුපල ඉදිකිරීමෙන් පසු මෙලෙස ගම් වදින වන අලි සංඛ්‍යාව සීග්‍රයෙන් ඉහළ ගොස් ඇති බවයි.\nකෙසේ වෙතත් මින් ඉදිරියට පොලිස් ආරක්ෂාව ලබානොදුනහොත් කුඩාඉදිවැව ප්‍රදේශයේ රාජකාරි කටයුතු සඳහා නොයන බවයි හම්බන්තොට වනජීවී කාර්යාලයේ අඩවි ආරක්ෂක ජේ.ඒ.පී. විජයකුමාර සඳහන් කළේ.",
       "URL": "https://www.hirunews.lk/159858/වනජීවී-නිලධාරීන්-පිරිසකට-සූරියවැවදී-බාධා",
       "Category": "Local News",
       "Parent URL": "https://www.hirunews.lk/local-news.php?pageID=4549"
}