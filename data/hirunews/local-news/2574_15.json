{
       "Source": "hirunews",
       "Timestamp": "Sunday, 19 July 2020 - 13:06",
       "Headline": "මෝටර් රථයක් පැහැරගත් සැකකරුවන් දෙදෙනෙකු අත්අඩංගුවට",
       "News Content": "මෝටර් රථයක් පැහැරගෙන යමින් සිටි සැකකරුවන් දෙදෙනෙකු ගිරිඋල්ල ප්‍රදේශයේදී අත්අඩංගුවට ගෙන තිබෙනවා.\nකොළඹින් කුලී පදනම මත රියදුරු සමඟ මෝටර් රථයක් ලබාගෙන ඇති අදාළ සැකකරුවන් දෙදෙනා ගිරිඋල්ල - කොහිලවත්ත ප්‍රදේශයේදී රියදුරු බැඳ දමා මෝටර් රථය පැහැරගෙන ගොස් තිබුණා.\nපසුව ගිරිඋල්ල පොලීසිය මාර්ග බාධක සහ වාහන සෝදිසි කිරීම් සිදුකරන ස්ථාන කිහිපයකට මේ පිළිබඳව දැනුම්දී ඇති අතර, සැකකරුවන් දෙදෙනෙකු සමඟ මෝටර් රථය පොලිස් භාරයට ගෙන ඇත්තේ අද අලූයම පන්නල දෙස සිට ගිරිඋල්ල දෙසට ගමන් කරමින් සිටියදීයි.\nඅදාළ මාර්ග බාධකයේදී මෝටර් රථය නතර කිරීමට පොලීසිය සංඥා ලබාදී ඇති අතර, එහිදී ඔවුන් අණ නොතකා ඉදිරියට ධාවනය කර ඇති බවයි වාර්තාවන්නේ.\nපසුව පොලීසිය එම මෝටර් රථයට වෙඩි තබා තිබෙනවා.\nඉන් එහි ටයර්වලට සිදුවූ හානිය හේතුවෙන් මෝටර් රථය නතරවී ඇති අතර, පසුව අදාළ සැකකරුවන් අත්අඩංගුවට ගැනීමට හැකිවූ බවයි පොලිස් මාධ්‍ය කොට්ඨාසය සඳහන් කළේ.",
       "URL": "https://www.hirunews.lk/245894/මෝටර්-රථයක්-පැහැරගත්-සැකකරුවන්-දෙදෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2574"
}