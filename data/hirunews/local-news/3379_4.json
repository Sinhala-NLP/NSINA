{
       "Source": "hirunews",
       "Timestamp": "Monday, 29 April 2019 - 7:34",
       "Headline": "විපක්ෂ නායක, හිටපු ආරක්ෂක ප්‍රධානීන් හමුවේ - අන්තවාදය පරාජය කිරීමට යෝජනාත් ඉල්ලයි",
       "News Content": "තමන්ගේ අත්දැකීම් ප්‍රයෝජනයට ගනිමින් අන්තවාදය පරාජය කිරීම සඳහා දින දෙකක් ඇතුළත වාර්තාවක් සකස් කර තමන් වෙත භාර දෙන ලෙස විපක්ෂ නායක මහින්ද රාජපක්ෂ හිටපු ආරක්ෂක අංශ ප්‍රධානීන්ට ප්‍රකාශ කර තිබෙනවා.\nවිපක්ෂ නායකවරයා සහ හිටපු ආරක්ෂක අංශ ප්‍රධානීන් කිහිප දෙනෙකු අතර රටේ පවතින තත්ත්වය පිළිබද විශේෂ සාකච්ඡාවක් ඊයේ පස්වරුවේ පැවැත්වුණා.\nඒ, විජේරාමේ පිහිටි නිළ නිවසේදියි.\nමෙම සාකච්ඡාවට හිටපු ආරක්ෂක ලේකම් ගෝඨාභය රාජපක්ෂ, හිටපු ආරක්ෂක මණ්ඩලික ප්‍රධානී ජෙනරාල් ජගත් ජයසූරිය, හිටපු නාවික හමුදාපතිවරුන් වන අද්මිරාල් වසන්ත කරන්නාගොඩ, අද්මිරාල් මොහාන් විජේවික්‍රම, අද්මිරාල් ජයන්ත කොළඹගේ, හිටපු යුද හමුදාපති ජෙනරාල් දයා රත්නායක, හිටපු ගුවන් හමුදාපති එයාර් චීෆ් මාර්ෂල් රොෂාන් ගුණතිලක, හිටපු පොලිස්පතිවරුන් වන මහින්ද බාලසූරිය, චන්ද්‍රා ප්‍රනාන්දු සහ හිටපු ආණ්ඩුකාර මේජර් ජෙනරාල් ජී.ඒ. චන්ද්‍රසිරි එක්ව සිටියා.\nමීට අමතරව පාර්ලිමේන්තු මන්ත්‍රීවරුන් වන වාසුදේව නානායක්කාර, ඩලස් අලහප්පෙරුම, බන්දුල ගුණවර්ධන, උදය ගම්මන්පිළ සහ හිටපු පාර්ලිමේන්තු මන්ත්‍රීවරුන් වන බැසිල් රාජපක්ෂ මෙන්ම ජී.එල්. පීරිස් ද මෙම සාකච්ජාවට සහභාගි වුණා.\nමේ, සාකච්ඡාවෙන් අනතුරුව මාධ්‍ය වෙත අදහස් දැක්වූ විපක්ෂ නායක මහින්ද රාජපක්ෂ ප්‍රකාශ කළේ හිටපු ආරක්ෂක ප්‍රධානීන්ගේ අත්දැකීම් උපයෝගී කරගනිමින් පවතින ආරක්ෂක තත්ත්වය වැඩිදියුණු කිරිම සඳහා යෝජනා මාලාවක් රජයට ලබාදීමට කටයුතු කරන බවයි.\nඑමෙන්ම ආරක්ෂාව සම්බන්ධයෙන් මූලිකත්වය ලබාදීමට රජය කටයුතු කළ යුතු බවයි විපක්ෂ නායකවරයා එහිදී වැඩිදුරටත් ප්‍රකාශ කළේ.\nහිටපු ආරක්ෂක ලේකම් ගෝඨාභය රාජපක්ෂ ද මෙහිදී අදහස් පළ කළරමින් කියා සිටියේ විපක්ෂ නායක මහින්ද රාජපක්ෂගේ ආරාධනය පරිදි තමන් ඇතුලූ හිටපු ආරක්ෂක නිලධාරීන් අදාළ සාකච්ඡාවට සහභාගිවූ බවයි.\nවිපක්ෂ නායකවරයාගේ ඉල්ලීම පරිදි ආරක්ෂාව සම්බන්ධයෙන් වූ යෝජනා මාලාව දින 2 ක් තුළ ඔහු වෙත ලබාදීමට කටයුතු කරන බවද හිටපු ආරක්ෂක ලේකම් ගෝඨාභය රාජපක්ෂ කියා සිටියා.",
       "URL": "https://www.hirunews.lk/215364/විපක්ෂ-නායක-හිටපු-ආරක්ෂක-ප්‍රධානීන්-හමුවේ-අන්තවාදය-පරාජය-කිරීමට-යෝජනාත්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=3379"
}