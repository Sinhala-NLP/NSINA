{
       "Source": "hirunews",
       "Timestamp": "Sunday, 22 May 2022 - 14:18",
       "Headline": "සීනි වංචාවට පාකිස්ථාන අගමැතිගේ ඇප කාලසීමාව දිගු කෙරේ",
       "News Content": "පාකිස්ථාන රුපියල් බිලියන 16කට අධික මහා පරිමාණ සීනි වංචාව සම්බන්ධයෙන් එරට නව අග්‍රාමාත්‍ය ෂෙබාස් ෆරිෆ් සහ ඔහුගේ පුත් හම්සා ෂෙබාස්ට ලබාදී තිබූ ඇප කාලසීමාව ලබන 26 වනදා දක්වා දීර්ඝ කර තිබෙනවා.\nලාහෝර් නුවර විශේෂ අධිකරණය මගින් එම නියෝගය දීර්ඝ කළ අතර, නඩු විභාගය ලබන 28 වනදා දක්වා කල් තැබීමටයි පියවර ගෙන ඇත්තේ.\nමෙහිදී විශේෂ අධිකරණයේ විනිසුරු හිජාස් හසන් අවාන් කියා සිටියේ අග්‍රාමාත්‍යවරයාගේ ආරක්ෂක විධි විධාන හේතුවෙන් අධිකරණයට පැමිණෙන අනෙකුත් පුද්ගලයන්ට බාධා පැමිණෙන බවයි.\nතවත් තිදෙනෙකු අත්අඩංගුවට ගැනීමට වරෙන්තුවක්ද නිකුත් කර ඇති අතර, ඔවුන් තිදෙනා සැඟවී සිටින බවට මහේස්ත්‍රාත් අධිකරණය විසින් ප්‍රකාශයට පත් කර ඇති බවයි විදෙස් මාධ්‍ය වාර්තා කළේ.\nසිද්ධියට අදාළ වැඩිදුර නඩු විභාගය මැයි 28 වැනිදාට කල් තැබීමට නියෝග කර තිබෙනවා.\nඅගමැතිවරයාගේ නීතිඥවරයා අධිකරණයේදී තර්ක කළේ 2008 සහ 2018 අතර කාලය තුළ තම සේවාදායකයාට එරෙහිව ගොනු කර තිබූ බොහෝ චෝදනා ඉවත් කර ඇති බවයි.\nතම සේවාදායකයාට එරෙහිව සීනි මෝල් සමඟ ඇති සබඳතා සනාථ කරන කිසිදු සාක්ෂියක් හමු නොවූ බවත්, ෂෙබාස්ගේ බැංකු ගිණුම්වල කිසිදු කොටසක් හෝ මෙම ගිණුම් 14න් එක සතයක්වත් පසුගිය වසර 10 තුළ ඔහුගේ ගිණුමට මාරු කර නොමැති බවත් ඔහු පෙන්වා දී තිබෙනවා.\nඅගමැතිවරයා සහ පුත්‍රයා නඩු විභාගය සඳහා විශේෂ අධිකරණයට පැමිණි අතර, ඔවුන් සමඟ අභ්‍යන්තර කටයුතු අමාත්‍ය රනා සනාවුල්ලා ද දැඩි ආරක්ෂාවක් මධ්‍යයේ සිටි බවයි වාර්තා වන්නේ.\nමීට පෙර, විශේෂ අධිකරණය විසින් අගමැතිට සහ පුත්‍රයාට මැයි 14 වනදා අධිචෝදනා ගොනු කරන බවට නියෝගයක් නිකුත් කර තිබු අතර අග්‍රාමාත්‍යවරයාගේ විදේශ සංචාරය හේතුවෙන් එය ප්‍රමාද වී තිබුණා.\n2021 වසරේ දෙසැම්බර් මාසයේ දී සීනි වංචා නඩුවේ රුපියල් බිලියන 16ක මුදලක් විශුද්ධිකරණය කිරීමට සම්බන්ධ බවට චෝදනා කරමින් ෂෙබාස් සහ හම්සාට එරෙහිව විශේෂ අධිකරණයට චෝදනා ඉදිරිපත් කර තිබූ බව සඳහන්.\nඅධිකරණයට ඉදිරිපත් කරන ලද වාර්තාවට අනුව, විමර්ශන කණ්ඩායම \"2008-2018 කාලය තුළ රුපියල් බිලියන 16.3 ක මුදල් විශුද්ධිකරණයක් සිදු කර ඇති ෂෙබාස් පවුලේ ගිණුම් 28ක් අනාවරණය කරගෙන ඇති බවයි විදෙස් මාධ්‍ය වාර්තා කළේ.\nඑම මුදල “සැඟවුණු ගිණුම්වල” තබාගෙන ෂෙහ්බාස්ට පුද්ගලිකව ලබාදී ඇති බවද වාර්තාවේ වැඩිදුරටත් සඳහන් වනවා.\n2020 නොවැම්බර් මාසයේදී පකිස්ථාන දණ්ඩ නීති සංග්‍රහය, දූෂණ වැලැක්වීමේ පනත සහ මුදල් විශුද්ධිකරණයට එරෙහි පනතේ වගන්ති යටතේයි ඔවුන්ව මෙම නඩුවට පවරා ඇත්තේ.\nමේ අතර 2008 වසරේ සිට 2018 දක්වා කාලය තුළ හිටපු අගමැති නවාස් ෂරිෆ්ගේ සොහොයුරු ෂෙබාස් ෂරිෆ් ඇතුලු පිරිසට එරෙහිව ගොනුකර තිබූ චෝදනා රැසක් මේ වනවිට එරට නීතිපති දෙපාර්තමේන්තුව මගින් ඉවත් කරගෙන ඇති බව ඔහු වෙනුවෙන් පෙනී සිටි නීතීඥවරයා අධිකරණයට දන්වා සිටියා.",
       "URL": "https://www.hirunews.lk/305002/සීනි-වංචාවට-පාකිස්ථාන-අගමැතිගේ-ඇප-කාලසීමාව-දිගු-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1151"
}