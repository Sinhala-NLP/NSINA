{
       "Source": "hirunews",
       "Timestamp": "Friday, 18 August 2023 - 7:25",
       "Headline": "ලියුම් 13 ලියා ජීවිතයෙන් සමුගත් මෝස්තර නිරූපන ශිල්පියා",
       "News Content": "කැස්බෑව මාකන්දන ප්‍රදේශයේ 30 හැවිරිදි මෝස්තර නිරූපන ශිල්පියෙකු ගෙල වැළලාගෙන සියදිවි හානිකර ගෙන තිබෙනවා.\nමෙලෙස ජීවිතක්ෂයට පත්ව ඇත්තේ කැස්බෑව මාකන්දන විජිතපුර ප්‍රදේශයේ පදිංචි 30 හැවිරිදි ඉසුරු නෙරංජන නම් තරුණයෙක්.\nජීවිතක්ෂයට පත් වූ තරුණයාගේ මව සඳහන් කළේ‍ ණය මුදලක් යළි පියවීමේ සිදුවීමක් මුල්කරගනිමින් ඔහුට පසුගිය සමයේ රක්ෂිත බන්ධනාගාර ගත වීමටද සිදු වූ බවයි.\nඔහු වෘත්තියෙන් මෝස්තර නිරූපණ ශිල්පියෙක්.\nඉසුරු ඉකුත් 15 වනදා රාත්‍රී 8.30ට පමණ සිය මව්පියන් සමග කතාබස් කරමින් සිට පසුව නිවසේ සිය කාමරය වෙත ගොස් තිබුණා.\nඅනතුරුව රාත්‍රී ආහාර ගැනීම සඳහා පැමිණෙන්නැයි දැනුම්දීමට මව ඉසුරුගේ කාමරය දෙසට ගිය අවස්ථාවේදී එහි දොර වසා තිබෙනු ඇය දැක තිබෙනවා.\nඉසුරුට මඳ වේලාවක් කතා කළත් ප්‍රතිචාරයක් නොවූ බැවින් මව සිතා ඇත්තේ තම පුතු නින්දට ගොස් ඇති බවයි.\nපසු දින උදෑසන පුතුට තේ රැගෙන කාමරයට ගියද එම අවස්ථාවේදීත් ඔහු ප්‍රතිචාර නොදැක්වූ බව මව පොලිසියට පවසා තිබෙනවා.\nපසුව ඉසුරුගේ පියා කාමරය ඉදිරිපිට බංකුවක් තබා දොරේ ඇති කවුළුවකින් බැලීමේදී පුතු ඇඳ මත නොසිට තිබෙනවා.\nමේ සම්බන්ධයෙන් අසල්වාසීන්ටද මව්පියන් විසින් දන්වා තිබූ අතර අනතුරුව කාමරයේ දොර කඩා විවෘත කර බැලීමේදී දැක ගැනීමට හැකි වී ඇත්තේ ඉසුරු කාමරය තුළ ගෙල වැළලාගෙන සිටි ආකාරයයි.\nජනෙල් තිර රෙද්දකින් සැදූ ලණුවක් නාන කාමරයේ දොර ඉහළ කවුළුවේ ගැට ගසා ඔහු එහි එල්ලී සිටි බව පොලිසිය පැවසුවා.\nපොලිස් නිලධාරීන් ඉසුරුගේ කාමරයේ සිදුකළ පරීක්ෂාවේදී එහි තිබී අත් - නොහැර අත්හැර බලා සිටිමි; ලෙස සඳහන් මුද්‍රිත කුඩා පොතක්ද සොයා\nගැනුණා.\nතවද ඒ අසලම මව හා පියා ඇතුළු සිය සමීපතමයින් වෙත ලියන ලද ලිපි 13 ක්ද සොයාගෙන තිබෙනවා.\nඉසුරු මිය යාමට පෙර මවට ලියන ලද ලිපිවල සඳහන් කර තිබුණේ මෙලෙසින්.\n\"අම්මේ සමහරවිට මම මේ ලෝකේ ආදරේ කළ එකම කෙනා ඔයා කියලා කිව්වොත් මම හිතනවා මම වැරදි නැහැ කියලා , මොකද දන්න අනිත් හැමෝම අතරේ මරණය ඉදිරියේ දාලා යන්න බෑ කියලා දුක හිතුණේ ඔයා ගැන විතරයි \"\nඉසුරු විසින් පියාට ලියන ලද ලිපියේ මෙලෙස සඳහන් කර තිබුණා\n\"තාත්තේ මම දන්නවා ඔයා මේ වෙලාවේ දුකෙන් ඉන්නේ කියලා මොකද ඔයා විශ්වාස කරනවා ජීවිතය කියන්නේ හැමදේම කියලා.\nදේවල් දෙකක් මුලින්ම කියන්න ඕන ඉපදීම සහ මරණය කියන්නේ වචන දෙකක් උනාට ඒ දෙකෙන්ම වෙන්නේ එකයි. ඒ කියන්නේ ඒ දෙකම එකයි .\"\nතවද අනෙක් ලිපි කවරවල බහා එහි නම්වල සඳහන් පිරිස් වෙත එය භාරදෙන්න යනුවෙන් ද ඔහුගේ අවසන් කැමති පත්‍රයේ දක්වා තිබෙන බවයි පොලිසීය වැඩිදුරටත් සඳහන් කළේ .\nකෙසේවෙතත් ඉසුරු රුපියල් ලක්ෂ 10 ක මුදලක් පුද්ගලයින් දෙදෙනෙකුගෙන් ණයට ලබාගෙන ඇති අතර පසුව එම මුදලෙන් ලක්ෂ 3ක් යළි පියවා තිබුණා.\nමව සඳහන් කළේ‍ මුදල් ලබාදුන් පිරිස් පසුව ලබාදුන් මුදලට වඩා වැඩි මුදලක් නැවත ඉල්ලා සිට ඇති අතර එය ගෙවීමට අපහසු වූ හෙයින් තම පුතුට පසුගිය සමයේ රක්ෂිත බන්ධනාගාර ගත වීමටද සිදු වූ බවයි.\nඉසුරු මීට පෙරද ගෙල වැළලාගෙන සියදිවි හානි කරගැනීමට තැත් කර ඇති බවයි ඉසුරුගේ පියා ප්‍රකාශ කර සිටියේ.",
       "URL": "https://www.hirunews.lk/345220/ලියුම්-13-ලියා-ජීවිතයෙන්-සමුගත්-මෝස්තර-නිරූපන-ශිල්පියා",
       "Category": "Local News",
       "Parent URL": "https://www.hirunews.lk/local-news.php?pageID=90"
}