{
       "Source": "hirunews",
       "Timestamp": "Monday, 06 September 2021 - 19:53",
       "Headline": "ඔක්සිජන් මත රැඳෙන කොරෝනා ආසාදිතයින්ගේ අඩුවක් (වීඩියෝ)",
       "News Content": "ඔක්සිජන් මත රඳා පවතින කොරෝනා රෝගීන්ගේ සාපේක්ෂ අඩුවීමක් දක්නට ලැබෙන බව නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් පවසනවා.\nඅද දිනයේ මේ දක්වා කොරෝනා ආසාදිතයින් 2,245 දෙනෙකු වාර්තා වූ අතර ඒ සමඟ මෙරට සමස්ත ආසාදිතයින් සංඛ්‍යාව 465,012 ක් දක්වා ඉහළ ගියා.\nඅද දිනයේදීත් කොරෝනා ආසාදිතයින් 1,952 දෙනෙකු සුවය ලැබීමත් සමඟ මෙරට සුවය ලැබූ සමස්ත කොරෝනා ආසාදිතයින්ගේ සංඛ්‍යාව 386,509 ක්.\nමේ අතර, කොරෝනා මර්දන එන්නත් ලබා නොගත් අයෙකුට වෛරසය ආසාදනය වූ අවස්ථාවකදී එම පුද්ගලයාට පසුකාලීනව සංකූලතා ඇතිවීමේ හැකියාව ඉහළ බව සෞඛ්‍ය ප්‍රවර්ධන කාර්යාංශයේ අද පැවති මාධ්‍ය හමුවට එක්වූ එහි අධ්‍යක්ෂ විශේෂඥ වෛද්‍ය රංජිත් බටුවන්තුඩාව ප්‍රකාශ කළා.\nමේ අතර, කොළඹ, ගම්පහ, කළුතර සහ ගාල්ල යන දිස්ත්‍රික්කවල අවුරුදු 20 ත් 30 ත් අතර වයස්වල පසුවන තරුණ තරුණියන්ට කොරෝනා මර්දන එන්නත් ලබාදීම අද ආරම්භ වුණා.\nඒ යටතේ ලබාදෙන්නේ සයිනොෆාම් එන්නතයි.\nකොළඹ දිස්ත්‍රික්කය තුළ  විහාරමහා දේවි උද්‍යානය, දියත උයන, පනාගොඩ යුද හමුදා කඳවුර සහ වේරහැර යුද හමුදා වෛද්‍ය බලකා මූලස්ථානයේදි එන්නත් ලබා දීම සිදුවනවා.\nකෙසේ වෙතත්, රජයේ වෛද්‍ය නිලධාරීන්ගේ සංගමයේ මධ්‍යම කමිටු සාමාජික වෛද්‍ය නලීන්ද හේරත් කොළඹ අද පැවති මාධ්‍ය හමුවකදී කියා සිටියේ පාසල් දරුවන්ට එන්නත් ලබාදීම සම්බන්ධයෙන් වැඩි අවධානය යොමුවිය යුතු බවයි.\nමේ අතර, කොරෝනා ආසාදනය වීමෙන් ජීවිතක්ෂයට පත්වූ ආදිවාසී නායකයා ඌරුවරිගේ වන්නිලැත්තන්ගේ බිරිඳ හීන් මැණිකාගේ දේහය පිළිබඳ අවසන් කටයුතු අද සිදු කළා.\nඒ, මහියංගන ප්‍රාදේශීය සභා ආදාහනාගාරයේදීයි.\nඑහිදී සෞඛ්‍ය මාර්ගෝපදේශවලට අනුගතව ආදීවාසී චාරිත්‍රද ඉටුකරමින් දේහය නෑ යකුන් වෙත බාර කිරීම සිදුවුණා.\nමේ අතර දිවයිනේ සියලු‍ ආර්ථික මධ්‍යස්ථාන සහ පෑලියගොඩ මැනිං වෙළඳපොල ලබන බ්‍රහස්පතින්දා සහ සිකුරාදා තොග වෙළඳ කටයුතු සඳහා පමණක් විවෘතව තැබීමට තීරණය කර ඇති බව කෘෂිකර්ම රාජ්‍ය අමාත්‍ය ශෂීන්ද්‍ර රාජපක්ෂ සඳහන් කළා.",
       "URL": "https://www.hirunews.lk/281537/ඔක්සිජන්-මත-රැඳෙන-කොරෝනා-ආසාදිතයින්ගේ-අඩුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1708"
}