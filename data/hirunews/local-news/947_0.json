{
       "Source": "hirunews",
       "Timestamp": "Friday, 12 August 2022 - 16:33",
       "Headline": "හදිසි නීතියට එරෙහි මූලික අයිතිවාසිකම් පෙත්සම් තුනක් විභාගයට ශ්‍රේෂ්ඨාධිකරණය අවසර දෙයි",
       "News Content": "හදිසි නීති රෙගුලාසි පැනවීම මගින් ජනතාවගේ මූලික අයිතිවාසිකම් උල්ලංඝණය වන බවට තීරණය කරන්නැයි ඉල්ලා ගොනු කළ ඇති මූලික අයිතිවාසිකම් පෙත්සම් තුනක් විභාගයට ගැනීමට ශ්‍රේෂ්ඨාධිකරණය අද අවසර දුන්නා.\nකෙසේවෙතත් එම හදිසි නීති රෙගුලාසි අත් හිටවන අතුරු නියෝගයක් මෙම අවස්ථාවේදී නිකුත් නොකරන බවද ශේෂ්ඨාධිකරණය ප්‍රකාශ කළා.\nඑමෙන් ම අදාළ හදිසි නීති රෙගුලාසිවල අඩංගු කරුණු සම්බන්ධයෙන් නැවත සලකා බලන ලෙසත්, එසේ යම් සංශෝධනයක් සිදු කරන්නේ නම් සති දෙකක් තුළ අධිකරණයට දැනුම් දෙන ලෙසත් ශ්‍රේෂ්ඨාධිකරණය නීතිපතිවරයාට නියෝග කළා. විජිත් මලල්ගොඩ, අචල වෙන්ගප්පුලි සහ මහින්ද සමයවර්ධන යන ශේෂ්ඨාධිකරණ විනිසුරු මඩුල්ල හමුවේ මෙම පෙත්සම් අද සලකා බැලුණා.\nලිබරල් තරුණ ව්‍යාපාරයේ කැඳවුම්කරුවන් වන නීතිඥ නාමිණී පණ්ඩිත සහ රුසිරු එගොඩගේ, මෙන් ම ශ්‍රී ලංකා මානව හිමිකම් කොමිසමේ හිටපු කොමසාරිස්වරියක වන අම්බිගා සත්ගුනනාදන් හා විකල්ප ප්‍රතිපත්ති කේන්ද්‍රයේ විධායක අධ්‍යක්ෂ පාක්‍යසෝති සරවනමුත්තු ඇතුළු පාර්ශ්ව කිහිපයක් මෙම පෙත්සම් ගොනු කර තිබුණා.",
       "URL": "https://www.hirunews.lk/312559/හදිසි-නීතියට-එරෙහි-මූලික-අයිතිවාසිකම්-පෙත්සම්-තුනක්-විභාගයට-ශ්‍රේෂ්ඨාධිකරණය-අවසර-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=947"
}