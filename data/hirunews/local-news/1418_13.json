{
       "Source": "hirunews",
       "Timestamp": "Tuesday, 18 January 2022 - 7:34",
       "Headline": "විදුලිබල අමාත්‍යාංශය අදත් සාකච්ඡාවක. - ඉංජිනේරුවරුන් ලෙඩ වෙයි",
       "News Content": "සැලසුම් කළ පරිදි අසනීප නිවාඩු වාර්තා කරමින් අද (18) සිය වෘත්තීය ක්‍රියාමාර්ගය ආරම්භ කරන බව ලංකා විදුලි ඉංජිනේරු සංගමය පවසනවා.\nඒ, ලංකා විදුලිබල මණ්ඩලයේ නව සාමාන්‍යාධිකාරීවරයාගේ පත්වීමට විරෝධය පළ කරමින්.\nලංකා විදුලි ඉංජිනේරු සංගමයේ සභාපති සෞම්‍ය කුමාරවඩු හිරු ප්‍රවෘත්ති අංශයට කියා සිටියේ ඊට සමගාමීව පෙරවරු 10ට විදුලිබල මණ්ඩලයේ ප්‍රධාන කාර්යාලය ඉදිරිපිට සාමකාමී විරෝධතාවක ද නිරත වන බවයි.\nමේ අතර, විදුලිය නිෂ්පාදනයට අවශ්‍ය දැවි තෙල් පවතින්නේ අද (18) දිනය දක්වා පමණක් බව ද විදුලි ඉංජිනේරු සංගමය පෙන්වා දුන්නා.\nමෙවන් පසුබිමක් තුළ ඉදිරි දින සඳහා විදුලිබල මණ්ඩලය වෙත ඩීසල් තොග ලබා ගැනීම සඳහා මුදල් අමාත්‍යාංශය සහ ලංකා ඛණිජ තෙල් නීතිගත සංස්ථාව ඇතුළු ආයතන සමග අද සාකච්ඡා කිරීමට බලාපොරොත්තු වන බවයි විදුලිබල අමාත්‍ය ගාමිණී ලොකුගේ කියා සිටියේ.",
       "URL": "https://www.hirunews.lk/294293/විදුලිබල-අමාත්‍යාංශය-අදත්-සාකච්ඡාවක-ඉංජිනේරුවරුන්-ලෙඩ-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1418"
}