{
       "Source": "hirunews",
       "Timestamp": "Friday, 04 August 2023 - 16:04",
       "Headline": "වයඹ විශ්වවිද්‍යාලයේ කුලපති තනතුරට ආචාර්ය පී.ඒ. කිරිවන්දෙණිය පත් කරයි",
       "News Content": "ජනාධිපති රනිල් වික්‍රමසිංහ විසින් ආචාර්ය පී.ඒ. කිරිවන්දෙණිය ශ්‍රී ලංකා වයඹ විශ්වවිද්‍යාලයේ කුලපති ලෙස පත් කර තිබෙනවා.\nජනාධිපති මාධ්‍ය අංශය පවසන්නේ එම තනතුර ආචාර්ය කිරිවන්දෙණියට පවරා ඇත්තේ අද සිට වසර 5ක කාලයක් සඳහා බලපැවැත්වෙන පරිදි බවයි.\nශ්‍රී ලංකාවේ ප්‍රමුඛතම ප්‍රජා මූල බහුජන සංවිධානය වන සණස ව්‍යාපාරයේ නිර්මාතෘවරයා වන්නේ ආචාර්ය පී.ඒ. කිරිවන්දෙණියයි.\nසමුපකාර හා මූල්‍ය ක්ෂේත්‍රයේ උන්නතිය වෙනුවෙන් සිය දැනුම හා පළපුරුද්ද මෙහෙය වූ ආචාර්ය කිරිවන්දෙණිය විවිධ දේශීය හා අන්තර්ජාතික ආයතන රැසක තනතුරු හොබවා තිබෙනවා.\nඒ අතර ජාත්‍යන්තර සමුපකාර සහ අන්‍යෝන්‍ය රක්‍ෂණ සම්මේලනනයේ සභාපති, ආසියානු ණය සමිති සම්මේලනය සභාපති (ACCU), මහජන බැංකුවේ සභාපති, ප්‍රාදේශීය සංවර්ධන බැංකුවේ අධ්‍යක්‍ෂ, ජාතික සමුපකාර කළමනාකරණ ආයතනයේ සභාපති සහ ජාතික සමුපකාර සභාවේ සභාපති යන තනතුරු සුවිශේෂයි.\n1978, එවකට රජය හඳුන්වා දුන් විවෘත ආර්ථිකයත් සමඟ ග්‍රාමීය අංශයේ කුඩා සමුපකාර සමිති 935ක් සම්බන්ධ කර ගනිමින් සණස ව්‍යාපාරය ඇරඹූ ආචාර්ය කිරිවන්දෙණිය ග්‍රාමීය ජනයාගේ ජීවන තත්ත්වය උසස් කිරීමට විශාල වැඩ කොටසක් සිදු කරනු ලැබුවා.\nඔහුගේ දැක්ම සහ නායකත්ව ගුණාංග මතින් බිහි වූ ආයතන අතර සණස සංවර්ධන බැංකුව, සකසුරුවම් සහ ණය සමුපකාර සමිති සම්මේලනය, සණස අධ්‍යාපන මණ්ඩපය, සණස රක්ෂණ සමාගම්, සණස ඉන්ජිනේරු සහ සංවර්ධන සමාගම (SEDCO) සණස පාරිභෝගික නිෂ්පාදක සන්ධානය (SANEEPA) ප්‍රධාන තැනක් ගන්නවා.\nග්‍රාමීය ජන ජීවිතය නඟාසිටුවීම උදෙසා කිරිවන්දෙණිය හඳුන්වා දුන් “වැය අඩු කරමු – අය වැඩි කරමු” ව්‍යාපෘතිය සාර්ථකව ක්‍රියාත්මක වූවක්.",
       "URL": "https://www.hirunews.lk/343612/වයඹ-විශ්වවිද්‍යාලයේ-කුලපති-තනතුරට-ආචාර්ය-පී-ඒ-කිරිවන්දෙණිය-පත්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=125"
}