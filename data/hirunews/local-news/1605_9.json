{
       "Source": "hirunews",
       "Timestamp": "Tuesday, 26 October 2021 - 9:09",
       "Headline": "විශ්වවිද්‍යාල ආරම්භ කිරීමට අනුමැතිය (වීඩියෝ)",
       "News Content": "සෞඛ්‍ය මාර්ගෝපදේශවලට යටත්ව විශ්වවිද්‍යාල අධ්‍යයන කටයුතු ආරම්භ කිරීමට විශ්වවිද්‍යාල ප්‍රතිපාදන කොමිෂන් සභාව අනුමැතිය ලබා දී තිබෙනවා.\nමේ අතර, කොරෝනා මර්දන එන්නතේ තුන්වැනි මාත්‍රාව ලබාදීම මෙරට සිටින චීන වැසියන්ගෙන් ආරම්භ කෙරුණා.\nවිශ්වවිද්‍යාල ප්‍රතිපාදන කොමිෂන් සභාව, සියලු උපකුලපතිවරුන්, සෞඛ්‍ය සේවා අධ්‍යක්ෂ ජනරාල්වරයා සහ වසංගත රෝග විද්‍යා අංශයේ විශේෂඥ වෛද්‍යවරුන් සමඟ පසුගිය සිකුරාදා සාකච්ඡාවක් පවත්වා තිබෙනවා.\nඑහිදී තීරණය කර ඇත්තේ, සෞඛ්‍ය මාර්ගෝපදේශවලට යටත්ව විශ්වවිද්‍යාලවල අධ්‍යයන කටයුතු යළි ආරම්භ කිරීමටයි.\nඒ අනුව අද සිට විශ්වවිද්‍යාල ආරම්භ කිරීමට උප කුලපතිවරුන්ට බලය ලබා දී ඇති බවයි විශ්වවිද්‍යාල ප්‍රතිපාදන කොමිසමේ සභාපති මහාචාර්ය සම්පත් අමරතුංග ප්‍රකාශ කළේ.\nඅද දෙවන දිනටත් දිවයිනේ පාසල්වල ප්‍රාථමික අංශවල අධ්‍යයන කටයුතු සිදු කෙරෙනවා.\nගුරු විදුහල්පතිවරුන් අදත් අකුරට වැඩ කිරීමේ වෘත්තීය ක්‍රියාමාර්ගයක නිරත වන අතර කොළඹ අද පැවති මාධ්‍ය හමුවකට එක්වෙමින් නියෝජ්‍ය සෞඛ්‍ය සේවා අධ්‍යක්ෂ විශේෂඥ වෛද්‍ය හේමන්ත හේරත් ප්‍රකාශ කළේ, උද්ඝෝෂණ සිදු කිරීම සඳහා ඒකරාශී වීම කොරෝනා වෛරසය පැතිර යාමට හේතු විය හැකි බවයි.\nඑසේම වාර ප්‍රවේශ පත්‍ර ලබා ගත් අයට පමණක් දුම්රියෙන් ගමන් කිරීමට අද දිනයේත් අවස්ථාව ලබා දී ඇති අතර, ඇතැම් මඟීන් ප්‍රකාශ කළේ, දුම්රිය තුළ තදබදයක් පවතින බවයි.\nමේ අතර කොරෝනා එන්නතේ තුන්වැනි මාත්‍රාව ලබාදීම මෙරට වෙසෙන චීන ජාතිකයින්ගෙන් ආරම්භ වී ඇති අතර, පසුගිය 22 වැනි දා සිට ඊයේ දිනය දක්වා චීන ජාතිකයින් 3300කට සයිනොෆාම් එන්නතේ තුන් වැනි මාත්‍රාව ලබාදුන් බව කොළඹ පිහිටි චීන තානාපති කාර්යාලය සදහන් කළා.\nදෙවන මාත්‍රාව ලබාදී මාස 6කට පසුවයි මෙලෙස තුන් වන මාත්‍රාව ලබා දී ඇත්තේ.\nකොළඹ, මහනුවර, හම්බන්තොට, පුත්තලම සහ දඹුල්ල යන ප්‍රදේශවල දී එය ක්‍රියාත්මක වුණා.",
       "URL": "https://www.hirunews.lk/286074/විශ්වවිද්‍යාල-ආරම්භ-කිරීමට-අනුමැතිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1605"
}