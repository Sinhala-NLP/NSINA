{
       "Source": "hirunews",
       "Timestamp": "Monday, 07 August 2017 - 7:11",
       "Headline": "වියළි කාලගුණයෙන් ලක්ෂ 12 කට පීඩා",
       "News Content": "දිස්ත්‍රික්ක 19කට බලපා ඇති වියළි කාලගුණ තත්ත්වය හමුවේ පුද්ගලයින් ලක්ෂ 12කට වැඩි පිරිසක් පීඩාවට පත්වී සිටිනවා.\nආපදා කළමනාකරණ මධ්‍යස්ථානය සඳහන් කළේ දැනට වැඩිම පිරිසක් පීඩාවට පත්ව ඇත්තේ උතුර පළාතේ බවයි.\nඑහි පවුල් එක්ලක්ෂ 43,284කට අයත් පුද්ගලයින් හාරලක්ෂ 95, 994 ක් නියඟය හේතුවෙන් පීඩාවට පත්ව සිටිනවා.\nනැගෙනහිර පළාතේ පවුල් 72, 989 කට අයත් පුද්ගලයින් දෙලක්ෂ 63, 527ක් පීඩාවට පත්ව ඇති බවයි ආපදා කළමනාකරණ මධ්‍යස්ථානය සඳහන් කළේ.\nමේ අතර, නියඟයත් සමඟ වන සතුන් ද පීඩාවට පත්ව සිටිනවා.\nතබ්බෝව අභයභූමිය ආශ්‍රිතව ජීවත්වන සතුන් රැසක් මරණයට පත්ව ඇති බව අප වාර්තාකරුවන් සඳහන් කළා.\nඑමෙන්ම ජලය සොයා ගම්වදින වන අලි නිසා අනුරාධපුර දිස්ත්‍රික්කයේ ගම්මාන 06 ක ජනතාවගේ ජීවිත අවදානම් තත්ත්වයට පත්ව ඇති බවටයි වාර්තා වන්නේ.\nමේ අතර රත්නපුර, කෑගල්ල, මහනුවර, නුවරඑළිය, ගාල්ල, මාතර සහ කළුතර යන දිස්ත්‍රික්කවල ඇතැම් ස්ථානවලට මිලිමීටර 75 ඉක්මවූ තද වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nදිවයිනේ දකුණු අර්ධය හරහා බස්නාහිර සහ දකුණු මුහුදු ප්‍රදේශවල සුළෙඟ් වේගය වැඩිවිය හැකි බවයි එම දෙපාර්තමේන්තුව නිකුත් කළ නිවේදනයේ දැක්වෙන්නේ.",
       "URL": "https://www.hirunews.lk/167794/වියළි-කාලගුණයෙන්-ලක්ෂ-12-කට-පීඩා",
       "Category": "Local News",
       "Parent URL": "https://www.hirunews.lk/local-news.php?pageID=4383"
}