{
       "Source": "hirunews",
       "Timestamp": "Wednesday, 20 April 2022 - 7:48",
       "Headline": "වැඩි වූ බස් ගාස්තුව අද සිට",
       "News Content": "ඉන්ධන මිල ඉහළ යාමත් සමඟ සියයට 35කින් ඉහළ දැමුණු බස් ගාස්තුව අද (20) සිට ක්‍රියාත්මක වනවා.\nඒ අනුව අවම බස් ගාස්තුව අද සිට රුපියල් 27 ක් වන බවයි ප්‍රවාහන අමාත්‍ය දිලුම් අමුණුගම සඳහන් කළේ.\nඑමෙන්ම මෙම බස් ගාස්තුව ශ්‍රී ලංකා ගමනාගමන මණ්ඩලයේ බස් රථ සඳහාද බලපාන බවයි ඔහු කියා සිටියේ.\nමේ අතර ත්‍රිරෝද රථ රියදුරන්ට මගීන් සමඟ සාකච්ඡා කර තමන්ට කැමති මුදලක් අය කරගැනීමට අවස්ථාව ලබා දී ඇති බව සමස්ත ලංකා ත්‍රිරෝද රථ වෘත්තිය සමිතියේ සභාපති ලලිත් ධර්මසේකර සඳහන් කළා.\nපෙරේදා (18) මධ්‍යම රාත්‍රියේ සිට ක්‍රියාත්මක වන පරිදි ලංකා ඛනිජ තෙල් නීතිගත සංස්ථාවේ ඉන්ධන මිල ඉහළ නැංවූ අතර, ඊට පෙර දින රාත්‍රියේ අයි. ඕ. සී. ඉන්ධන මිල ගණන් ද ඉහළ දමනු ලැබුවා.\nමේ අතර ඉන්ධන ලබාගැනීම සඳහා ඊයේත් ඇතැම් ඉන්ධන පිරවුම්හල් අසළ දිගු පෝලිම් දක්නට ලැබුණා.",
       "URL": "https://www.hirunews.lk/302329/වැඩි-වූ-බස්-ගාස්තුව-අද-සිට",
       "Category": "Local News",
       "Parent URL": "https://www.hirunews.lk/local-news.php?pageID=1221"
}