{
       "Source": "hirunews",
       "Timestamp": "Wednesday, 11 May 2022 - 8:10",
       "Headline": "පොලිස්පති සහ හමුදාපති අද මානව හිමිකම් කොමිසමට",
       "News Content": "ගාලුමුවදොර සිදුවීමේ දී හා රටේ විවිධ ප්‍රදේශවල ඇති වූ නොසන්සුන්තාවල දී නීතියේ ආධිපත්‍ය තහවුරු කිරීමට අපොහොසත් වූයේ මන්දැයි කරුණු විමසීමට පොලිස්පතිවරයා සහ යුද හමුදාපතිවරයා අද මානව හිමිකම් කොමිසම වෙත කැදවා තිබෙනවා.\nඑම කොමිසමේ සභාපති විශ්‍රාමික ශ්‍රේෂ්ඨාධිකරණ විනිසුරු රෝහිනී මාරසිංහ හිරු ප්‍රවෘත්ති අංශයට කියා සිටියේ, ඒ අනුව ඔවුන්ට පෙරවරු 10ට කොමිසම හමුවේ පෙනී සිටින ලෙස දැනුම් දුන් බවයි.\nමේ අතර, අරලියගහ මන්දිරය සහ ගාලුමුවදොර පැවති සාමකාමී ජන අරගල වලට පහරදීමේ සිද්ධීන් සම්බන්ධයෙන් හිටපු අගමැති ආරක්ෂක අංශ අධ්‍යක්ෂවරයා සහ කොල්ලුපිටිය පොලිසියේ ස්ථානාධිපතිවරයා ඇතුළු නිලධාරීන්ගෙන් මේ වනවිට ප්‍රකාශ ලබාගනිමින් පවතින බව පොලිස් මාධ්‍ය ප්‍රකාශක ජේ්‍යෂ්ඨ පොලිස් අධිකාරි නිහාල් තල්දූව ප්‍රකාශ කළා.\nඔහු කියා සිටියේ අපරාධ පරීක්ෂණ දෙපාර්තමේන්තුවේ නිලධාරීන් මේ වනවිට එම ප්‍රකාශ ලබා ගන්නා බවයි.\nමෙම සිද්ධීන් සම්බන්ධයෙන් කඩිනමින් පූර්ණ විමර්ශනයක් පවත්වන ලෙස පොලිස්පතිවරයා අපරාධ පරීක්ෂණ දෙපාර්තමේන්තුව වෙත ඊයේ නියෝග කර තිබුණා.\nනීතිපතිවරයා ද පොලිස්පතිවරයාට දැනුම් දුන්නේ දිවයිනේ සියලුම ප්‍රදේශවල සිදු වූ පහරදීම් සහ කළහකාරී සිදුවීම් සම්බන්ධයෙන් කඩිනමින් පරීක්ෂණයක් සිදු කරන ලෙසයි.",
       "URL": "https://www.hirunews.lk/304041/පොලිස්පති-සහ-හමුදාපති-අද-මානව-හිමිකම්-කොමිසමට",
       "Category": "Local News",
       "Parent URL": "https://www.hirunews.lk/local-news.php?pageID=1177"
}