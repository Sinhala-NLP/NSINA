{
       "Source": "hirunews",
       "Timestamp": "Sunday, 03 October 2021 - 20:41",
       "Headline": "CIA අනාවරණයෙන් පසු ඇස් ඇරුණු බලධාරීන් (වීඩියෝ)",
       "News Content": "වැල්ලවත්තේ පිහිටා ඇති ශ්‍රී ලංකාව සතු එකම ගිනි නිවීමේ හා ජීවිත බේරාගැනීමේ පුහුණු පාසල් ගොඩනැගිල්ලේ ප්‍රතිසංස්කරණ කටයුතු මෙම වසර අවසන්වීමට පෙර ආරම්භ කරන බව කොළඹ නාගරික කොමසාරිස් නීතීඥ රෝෂිණී දිසානායක මහත්මිය පවසනවා.\nහිරු සී.අයි.ඒ. අනාවරණයෙන් පසු එම පුහුණු පාසල් ගොඩනැගිල්ල නිරීක්ෂණය කිරීමට අද පැමිණි අවස්ථාවේ නාගරික කොමසාරිස්වරිය මේ බව ප්‍රකාශ කළා.\nත්‍රිවිද හමුදාව, පොලිසිය ඇතුළු සියළු රාජ්‍ය ආයතනවල ගිනි නිවීමේ භටයන් පුහුණු කිරීම සඳහා මෙරට තුළ පවතින එකම ගිනි නිවීමේ හා ජීවිත බේරාගැනීමේ පුහුණු පාසල පිහිටා ඇත්තේ වැල්ලවත්ත - රොක්සිවත්ත ප්‍රදේශය ආශ්‍රිතවයි.\n2010 වසරේ ඉදිකර ඇති මෙම ගොඩනැගිල්ල නිසි ප්‍රමිතියකට ඉදිකර නොමැතිවීම හේතුවෙන් 2015 වසරේ සිට අභාවයට යමින් පැවති අතර එතැන් සිට අද දක්වාම මෙහි නේවාසික පුහුණුවීම් සිදුකෙරුණේ නැහැ.\nඊට හේතුවුයේ ගිනි නිවීමේ භටයින් පුහුණු කිරීමේදී දේශන පවත්වන රැස්වීම් ශාලාවේ වහලය කොටස් වශයෙන් ගැල වී ගොස් මෙම ගොඩනැගිල්ල ජලයෙන් යටවීම හේතුවෙන්.\nමෙම අවිධිතම් ඉදිකිරීම් හරහා රුපියල් ලක්ෂ ගණනක් වටිනා වායු සමීකරණ යන්ත්‍ර, විදුලි පංකා ඇතුළු බොහෝ දෑ අමු අමුවේ විනාශ මුඛයට පත්ව ඇති අයුරු අප ඊයේ රාත්‍රී 7 හිරු ප්‍රධාන පුවත් ප්‍රකාශයෙන් හිරු සී.අයි.ඒ. හරහා හෙළි කළා මෙහි තහඩු යකඩ කැබලි අවට නිවාසවලට විසිවීම හරහා පසුගිය කාලයේ අපදා තත්ත්වයන් ද නිරන්තරයෙන් මතු වුණා.\nඅපගේ එම අනාවරණයත් සමග 2015 වසරේ සිට බලධාරීන්ගේ කඹ ඇඳිලි මත විසදුමක් නොලැබී තිබු මෙම ගොඩනැගිල්ල නිරීක්ෂණය කිරීම සදහා කොළඹ නාගරික කොමසාරිස්වරිය නිලධාරීන් හා ඉංජිනේරුවන් පිරිසක් සමග පුහුණු පාසල නිරීක්ෂණය සඳහා පැමිණියා.",
       "URL": "https://www.hirunews.lk/283966/cia-අනාවරණයෙන්-පසු-ඇස්-ඇරුණු-බලධාරීන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1651"
}