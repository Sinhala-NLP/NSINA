{
       "Source": "hirunews",
       "Timestamp": "Tuesday, 18 April 2017 - 16:41",
       "Headline": "කටාර් රාජ්‍යයේ රැකියාවට ගිය ලාංකික තරුණියන් දෙදෙනෙකුට නොසිතු සිදුවීමක් (ඡායාරූප)",
       "News Content": "කටාර් රාජ්‍යයේ ආයතනයක පවිත්‍රතා සේවිකාවන් ලෙසට විදේශගතවු ලාංකික තරුණියන් දෙදෙනෙකු එරට ලාංකික විදේශ නියෝජිතයකු අතවර කිරීමට උත්සාහ කිරීමේදී ඔහුගෙන් බේරී යළිත් දිවයිනට පැමිණ තිබෙනවා.\n19 හැවිරිදි තරුණියන් දෙදෙනා පල්ලෙකැලේ ප්‍රදේශයේ පදිංචිකරුවන් බවයි අප ගුවන්තොටුපල වාර්තාකරු සඳහන් කළේ.\nමරදාන ප්‍රදේශයේ විදේශ රැකියා ආයතනයක් විසින් පසුගිය 13 වනදා මෙම තරුණියන් දෙදෙනා කටාර් රාජ්‍යයට යොමුකර ඇත්තේ ලක්ෂ 3 ක මුදලක් ඔවුන්ගෙන් ලබාගැනීමෙන් අනතුරුවයි.\nඒ කටාර් රාජ්‍යයේ ඉහළ පෙලේ ආයතනයක ආරක්ෂාව යටතේ ඉහළ වැටුප් ලබාදෙන පොරොන්දුව මත බව සඳහන්.\nකෙසේවෙතත් විදේශගත වීමෙන් පසු පොරොන්දු වු රැකියාව වෙනුවට තරුණියන් දෙදෙනා කටාර් රාජ්‍යයේ ගෘහ සේවයට යොමුකර ඇතැයි අනාවරණ වී තිබෙනවා.\nපසුව ඔවුන් දෙදෙනා ඊට අකමැති වීම හේතුවෙන් ලාංකිකයකු වු විදේශ නියෝජිතයා 14 වනදා රාත්‍රී ඔවුන් යළි ගෙන්වාගෙන තිබෙනවා.\nඅනතුරුව ඔවුන්ට ආහාර සහ පැණි බීම වර්ගයක් ලබාදී ඇති අතර ඇතිවු සැකය හේතුවෙන් තරුණියන් දෙදෙනා එම ආහාර ලබාගෙන නැහැ.\nපසුව ඔවුන් සිටි කාමරයට පැමිණි විදේශ රැකියා නියෝජිතයා තමන්ට අතවර කිරීමට උත්සාහ කළ අතර එය අසාර්ථක වීම හේතුවෙන් පහරදුන් බවයි තරුණියන් ප්‍රකාශකර ඇත්තේ.\nඅනතුරුව තමන්ගේ ජංගම දුරකථන ද සැකකරු විසින් උදුරාගත් බව ඔවුන් දෙදෙනා ගුවන්තොටුපලේදී සඳහන් කර තිබෙනවා.\nඑම තරුණියන් දෙදෙනා යළිත් දිවයිනට පැමිණ ඇත්තේ දෙමව්පියන් විසින් ලබාදුන් ගුවන් ටිකට් පතකින්.\nකටුනායක ගුවන්තොටුපලේ විදේශ සේවා නියුක්ති කාර්යාංශ නිලධාරීන් විසින් ඔවුන් දෙදෙනා භාරගෙන ආරක්ෂිතව නිවෙස් වෙත පිටත්කර හැරි බවයි අප වාර්තාකරු සඳහන් කළේ.\nඡායාරූප - කටුනායක ප්‍රසාද් මුතුකුඩ",
       "URL": "https://www.hirunews.lk/159433/කටාර්-රාජ්‍යයේ-රැකියාවට-ගිය-ලාංකික-තරුණියන්-දෙදෙනෙකුට-නොසිතු-සිදුවීමක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4558"
}