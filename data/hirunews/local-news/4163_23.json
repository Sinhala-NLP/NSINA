{
       "Source": "hirunews",
       "Timestamp": "Wednesday, 20 December 2017 - 15:24",
       "Headline": "අලි මැරුවොත් ජීවිතේට ම හිරේ",
       "News Content": "වනඅලි ඝාතනයකදී උසාවියකින් වරදකරු වන අයෙකුට ජීවිතාන්තය දක්වා සිර දඬුවම් නියම කළ හැකි වන පරිදි, වනසත්ත්ව හා වෘක්ෂලතා ආඥාපනත සංශෝධනය කිරීම සඳහා කැබිනට් අනුමැතිය හිමි වී තිබෙනවා.\nවනජීවී අමාත්‍ය ගාමිණි ජයවික්‍රම පෙරේරා ඉදිරිපත් කළ යෝජනාවටයි මෙලෙස අමාත්‍ය මණ්ඩල අනුමැතිය හිමිව ඇත්තේ.\nඑමෙන්ම වනජීවී රක්ෂිත තුළ හා ඉන් බැහැර වනජීවී සම්පත්වල ආරක්ෂාව තහවුරු කිරීම සඳහා අවශ්‍ය නීතිමය බලතල, වනසත්ත්ව හා වෘක්ෂලතා ආඥාපනත යටතේ වනජීවී නිලධාරින් හා පොලිස් නිලධාරින් වෙත පැවරීමටද කැබිනට් මණ්ඩල අනුමැතිය හිමි වී තිබෙනවා.\nසෑම වසරකම වනඅලි 240ක් පමණ අලි - මිනිස් ගැටුමේ ප්‍රතිඵලයක් ලෙස මරණයට පත් වෙන අතර පසුගිය කාලසීමාව තුළ වනජීවී රක්ෂිත තුළදීම දළ ඇතුන් මරා දමන ලද අවස්ථා කිහිපයක් වාර්තා වුනා.\nමෙවැනි තත්ත්වයක් නැවත ඇතිවීම වළක්වාලීමේ අරමුණින්, දළ ඇතුන් ද ඇතුළත්ව මෙරට අලි ගහනය සහ අනෙකුත් වනජීවීන් ස්වාභාවික වනාන්තර තුළදීම ආරක්ෂා කිරීම සඳහා, වනජීවී සංරක්ෂණ දෙපාර්තමේන්තුව, පොලිස් විශේෂ කාර්ය බලකාය සහ ආරක්ෂක හමුදාවල නිලධාරින්ගෙන් සමන්විත ඒකාබද්ධ කාර්යසාධක බලකායක් පිහිටුවීමට කැබිනට් අනුමැතිය හිමිවී තිබෙනවා.",
       "URL": "https://www.hirunews.lk/178883/අලි-මැරුවොත්-ජීවිතේට-ම-හිරේ",
       "Category": "Local News",
       "Parent URL": "https://www.hirunews.lk/local-news.php?pageID=4163"
}