{
       "Source": "hirunews",
       "Timestamp": "Sunday, 29 December 2019 - 18:54",
       "Headline": "පාඨලී චම්පික කොළඹ අපරාධ කොට්ඨාශයට",
       "News Content": "ඇප මත මුදා හැරුණු පාර්ලිමේන්තු මන්ත්‍රී පාඨලී චම්පික රණවක අද (29) කොළඹ අපරාධ කොට්ඨාශය හමුවේ පෙනී සිටියා.\nඒ සෑම මසකම අවසන් ඉරුදින කොළඹ අපරාධ කොට්ඨාශය හමුවේ පෙනී සිටින ලෙසට අධිකරණය ලබා දුන් ඇප නියෝගයට අනුවයි.\n2016 වසරේ රාජගිරිය ප්‍රදේශයේදී රිය අනතුරක් සිදුකර පළා යෑම සහ ඒ පිළිබඳව සාක්ෂි වසන් කිරීම යන චෝදනා යටතේ පාර්ලිමේන්තු මන්ත්‍රී පාඨලී චම්පික රණවක කොළඹ අපරාධ කොට්ඨාශය පසුගිය 18 වැනිදා අත්අඩංගුවට ගනු ලැබුවා.\nපසුව, රක්ෂිත බන්ධනාගාරගත කර සිටි පාර්ලිමේන්තු මන්ත්‍රී පාඨලී චම්පික රණවක ඇප මත මුදාහැරීමට කොළඹ අතිරේක මහේස්ත්‍රාත් කාංචනා නෙරංජනී සිල්වා පසුගිය 24 වනදා නියම කළා.\nඑහිදී සෑම මසකම අවසන් ඉරු දින කොළඹ අපරාධ කොට්ඨාශය හමුවේ පෙනී සිටින ලෙසට නියෝග කෙරුණු අතර, මන්ත්‍රීවරයාට රුපියල් 25,000 ක මුදල් ඇපයක් සහ රුපියල් ලක්ෂ 05 බැගින් වූ ශරීර ඇප දෙකක් නියම වුණා.\nමෙම නඩුවේ දෙවන සැකකරු ලෙස නම් කර සිටින පාර්ලිමේන්තු මන්ත්‍රී පාඨලී චම්පික රණවකගේ රියදුරු ලෙස පෙනී සිටි දිලුම් තුසිත කුමාර නැමැත්තා නීතිඥවරුන් මාර්ගයෙන් පසුගිය 24 වනදා අධිකරණයට භාර වූ අතර, ඔහු ජනවාරි පළමුවනදා දක්වා රක්ෂිත බන්ධනාගාර ගත කර සිටිනවා.",
       "URL": "https://www.hirunews.lk/231186/පාඨලී-චම්පික-කොළඹ-අපරාධ-කොට්ඨාශයට",
       "Category": "Local News",
       "Parent URL": "https://www.hirunews.lk/local-news.php?pageID=2979"
}