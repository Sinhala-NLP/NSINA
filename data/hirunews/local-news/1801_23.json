{
       "Source": "hirunews",
       "Timestamp": "Friday, 23 July 2021 - 8:13",
       "Headline": "මධ්‍යම පරිසර අධිකාරිය පොලිතින් කම්හල් වටලයි",
       "News Content": "නීතියෙන් තහනම් කරන ලද පොලිතින් නිෂ්පාදනය කරන කර්මාන්තශාලා සොයා හදිසි වැටලීම් සිදුකිරීමේ වැඩපිළිවෙලක් ක්‍රියාත්මක බව මධ්‍යම පරිසර අධිකාරිය සඳහන් කළා.\nඑහි අධ්‍යක්ෂ ජනරාල් පී.බී. හේමන්ත ජයසිංහ සදහන් කළේ මෙම වසරේ ජනවාරි 21 වන දා නිකුත් කළ ගැසට් පත්‍රයක් මගින් ශුද්ධ පරිමාව මිලිලීටර් 20ට හෝ ශුද්ධ බර ග්‍රෑම් 20ට සමාන හෝ ඊට අඩු සැෂේ පැකට් මාර්තු 31 වන දා සිට තහනම් කර ඇති බවයි.\nකෙසේ වෙතත්,  එවැනි ඇසුරුම් නිෂ්පාදනය කරනු ලබන බවට ලද තොරතුරක් මත ඊයේ (22) කැස්බෑව - ජඹුරලිය ප්‍රදේශයේ කර්මාන්තශාලාවක් වැටලීමට මධ්‍යම පරිසර අධිකාරිය පියවර ගත්තා.\nඑහිදී නීතියෙන් තහනම් කරන ලද සැෂේ පැකට් 3000ක ප්‍රමාණයක් සොයා ගෙන තිබුණා.\nඑමෙන්ම, මේ වන විට වෙළදපොළට නිකුත් කර ඇති සියළු සැෂේ පැකට් හැකි ඉක්මනින් වෙළදපොළෙන් ඉවත් කර ගන්නා ලෙස මධ්‍යම පරිසර අධිකාරිය අදාළ කර්මාන්තශාලාවට තරයේ අවවාද කර ඇති බව ද සඳහන්.",
       "URL": "https://www.hirunews.lk/277760/මධ්‍යම-පරිසර-අධිකාරිය-පොලිතින්-කම්හල්-වටලයි",
       "Category": "Local News",
       "Parent URL": "https://www.hirunews.lk/local-news.php?pageID=1801"
}