{
       "Source": "hirunews",
       "Timestamp": "Friday, 12 August 2022 - 12:24",
       "Headline": "'හර්ෂ ඔය වචනය කියන්න එපා' - IMF කියන්නෙ කැත වචනයක් නෙවෙයි - ආචාර්ය හර්ෂ ද සිල්වා (වීඩියෝ)",
       "News Content": "IMF යනු කැත වචනයක් නොවන බවත්, තමන් 2020 වසරේ සැප්තැම්බර් මස පාර්ලිමේන්තුවේ පැවැත්වූ පළමු ආර්ථික විවාදයේ දී ජාත්‍යන්තර අරමුදලේ සහාය ලබාගැනීමට කටයුතු කළ යුතු බවත් ප්‍රකාශ කළ බව පාර්ලිමේන්තු මන්ත්‍රී ආචාර්‍ය හර්ෂ ද සිල්වා පවසනවා.\nඅයි.එම්.එෆ්. සහාය එදිනම ලබා ගැනීමට ක්‍රියා කළේ නම්, රට මෙතරම් අගාධයකට ඇද නොවැටෙන බවයි මන්ත්‍රීවරයා අද (12) පැවැති පාර්ලිමේන්තු විවාදයට එක්වෙමින් සඳහන් කළේ.\nඑම කාලයේ දී ඩබ්ලිව්. ඩී.ලක්ෂ්මන් හිටපු මහබැංකු අධිපතිවරයා ගමන් ගන්නා මාර්ගය වැරදි බවත්, වහාම එය නිවැරදි කරගැනීමට කටයුතු කළ යුතු බවත් තමන් අවධාරණය කළ බව ද ආචාර්‍ය හර්ෂ ද සිල්වා පවසනවා.\nතමන් කියූ අයි.එම්.එෆ්. කාරණය ජනාධිපතිවරයා (වත්මන් ජනපති රනිල් වික්‍රමසිංහ) පාර්ලිමේන්තුවේ මන්ත්‍රීවරයෙකු වශයෙන් කටයුතු කරන කාලයේ දීත්, තහවුරු කළ බව පැවසූ මන්ත්‍රී හර්ෂ පැවසුවේ, තමන් ජාත්‍යන්තර මූල්‍ය අරමුදල ගැන කතා කරන විට ඇතැම් පිරිස් තමන්ට එම වචනය පාවිච්චි නොකරන ලෙසට දැනුම්දුන් බවයි.\nනමුත් එදා අයි.එම්.එෆ්.යාම සුදුසු බව කියූ කාරණය අද යථාර්ථයක් වී ඇති බව ද හෙතෙම වැඩිදුරටත් සඳහන් කළා.",
       "URL": "https://www.hirunews.lk/312538/හර්ෂ-ඔය-වචනය-කියන්න-එපා-imf-කියන්නෙ-කැත-වචනයක්-නෙවෙයි-ආචාර්ය-හර්ෂ-ද-සිල්වා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=947"
}