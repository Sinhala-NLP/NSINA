{
       "Source": "hirunews",
       "Timestamp": "Thursday, 05 August 2021 - 8:37",
       "Headline": "කොටි පෙන්නා කැටය සොලවන හැටි",
       "News Content": "මෙරට ආර්ථිකයට සංචාරක කර්මාන්තය දැඩි පිටුවහලක් සපයන බව අතහැර දැමිය නොහැකි සත්‍යයක්.\nඒ අතරිනුත් මෙරට වනජීවී කලාප ආශ්‍රිතව සිදුකෙරෙන සංචාරක කර්මාන්තයට මුළු ලෝකයෙන්ම ඇත්තේ දැඩි ඉල්ලුමක්.\nරටේ ප්‍රධාන ජාතික වනෝද්‍යයානයන් වන යාල, විල්පත්තු ආදියට හිමිවන්නේ දැඩි සංචාරක ආකර්ශනයක්.\nඊට හේතු වන්නේ එම වනෝද්‍යයාන ද්විත්ව ය ආශ්‍රිතව වාසය කරන දැඩි දිවි ගහනයයි.\nවනජීවී අණ පනත් හරහා දැඩි සංරක්ෂිත සත්ත්වයකු ලෙස සැලකෙන පැන්තෙරා කොටියා හෙවත් දිවියා අපි වඩාත් උවමනාවෙන් රැක බලා ගත යුතු වන්නේ මෙම සත්ව කොට්ඨාශය හරහා පමණක්  මෙරට ආර්ථිකයට ලැබෙන ඇදහිය නොහැකි ශක්තිය හේතුවෙන්.\nවනජීවී දෙපාර්තමේන්තුව නිකුත් කල  වාර්තාවක දැක්වෙන්නේ මෙරට සංචාරක කර්මාන්තය කූටප්‍රාප්තියට පැමිණි 2019 වර්ෂයේ දී පමණක් යාල ජාතික වනෝද්‍යානය අවට සංචාරක කර්මාන්තය හරහා මෙරට ආර්ථිකයට රුපියල් දහනව කෝටි හැත්තෑ ලක්ෂ තිස් හතර දහස් නවසිය තුනක් (197,034,903) උපයා දී ඇති බවයි.\nකෙසේ වෙතත් 2020 වසරේ අප්‍රේල් මස එල්ල කෙරුණු පාස්කු ප්‍රහාරයත් ඉන්පසු මුළු ලොවම වෙළාගත් කොරෝනා වසංගතයක් හේතුවෙන් සමස්තයක් ලෙස මෙරට පමණක් නොව ලෝක සංචාරක කර්මාන්තයට ද එල්ල වූයේ ප්‍රබල ප්‍රහාරයක් .\nනමුත් මෙම සියලු බාධක ජයගෙන නැවත හිස ඔසවන්නට වැර දරන මෙරට ආර්ථිකය පණගන්වන ප්‍රධාන ජීවනාලිය වන්නේ සංචාරක කර්මාන්තයයි.\nඑබැවින් මෙරට වනගහනය තුළ සැරිසරනා දිවියන් රැකබලා ගැනීම අප සියල්ල ගේ වගකීමක් වන්නේ ඒ හරහා මෙරට ආර්ථිකයට ලැබෙන තල්ලුව ද සුළුපටු නොවන නිසාවෙන්.",
       "URL": "https://www.hirunews.lk/278903/කොටි-පෙන්නා-කැටය-සොලවන-හැටි",
       "Category": "Local News",
       "Parent URL": "https://www.hirunews.lk/local-news.php?pageID=1774"
}