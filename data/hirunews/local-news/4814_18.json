{
       "Source": "hirunews",
       "Timestamp": "Monday, 31 October 2016 - 13:28",
       "Headline": "ඒකාබද්ධ විපක්ෂයෙන්, අගමැතිට විශ්වාසභංගයක්",
       "News Content": "මහ බැංකු බැඳුම්කර සිද්ධිය සම්බන්ධයෙන් පාර්ලිමේන්තුවට ඉදිරිපත් කළ කෝප් වාර්තාව සම්බන්ධයෙන් දේශපාලන පක්ෂ නියෝජිතයන් මේ දිනවල විවිධ අදහස් පළ කරනවා.\nමහනුවර ඊයේ (30) පැවති ජනහමුවකදී කෝප් කමිටුව නියෝජනය කරන රාජ්‍ය අමාත්‍ය වසන්ත අළුවිහාරේ කියා සිටියේ බැඳුම්කර සිද්ධිය මෙන්ම පසුගියදා කෝප් කමිටුව  අනාවරණ කළ අනෙකුත් සිදුවීම්වලට සම්බන්ධ වරදකරුවන්ටද දඬුවම් ලබාදීමට ක්‍රියා කළ යුතු බවයි.\n‘‘ ඔය විපක්ෂයේ කණ්ඩායම අද කතා කරන්නේ මෙන්න මේ දූෂණ අක්‍රමිකතාවයක් අරගෙන, ඉදිරියට අයවැය සහන එනවා. ඒවත් අමතක කරන්න මේ අය කතා කරන්නේ මොකක්ද බැඳුම්කර සිද්ධිය විතරයි මේ අය ගන්නේ. මම තමුන්නාන්සේලාට කියන්නේ විදුලිබල මණ්ඩලය අයකර ගැනීමට ඇති මුදල හාරසිය දහතුන් කෝටි විසිතුන් ලක්ෂයයි. ණය විදුලිබල මණ්ඩලය අසූකෝටි පනස් ලක්ෂ 72,000 යි. බලන්න මේ සල්ලි විදුලිබල මණ්ඩලය. මුළු එකතුව හත්දහස් හයසිය අනූතුන් කෝටි හැත්තෑ තුන් ලක්ෂයයි. දැන් කවුද මේවට වගකියන්නේ. තමුන්නාන්සේලාද....? මේවට මේ නිලධාරීන් දැන් මැදිහත් වෙලා ඉවරයි. අපි කියන්නේ ජනාධිපතිතුමාට, අගමැතිතුමාට කියන්නේ මේ කෝප් කමිටුවේ වාර්තාවල් මේ දූෂණ අක්‍රමිකතා කරපු අයට විරුද්ධව පියවර ගන්නයි අපි කියන්නේ. පනතක් හරි පාර්ලිමේන්තුවේ ගෙනල්ලා මේ අයට දඬුවම් කරන්න. මේවා මේ පහුගිය රජය කාලයේදී කරපු    දූෂණ වංචා. ’’\nමේ අතර, පිවිතුරු හෙළ උරුමය කොළඹ අද කැඳවා තිබූ මාධ්‍ය හමුවට එක්වු එහි ප්‍රධාන ලේකම්, පාර්ලිමේන්තු මන්ත්‍රී උදය ගම්මන්පිල ඒ සම්බන්ධයෙන් දැක්වූයේ මෙවන් අදහසක්.\n‘‘ මේ පර්පචුවල් ටෙ‍්‍රෂරීස් සමාගමේ වහාම තැරැව්කාර බලපත්‍රය අත්හිටුවිය යුතුයි. පොලිසියේ අපරාධ අංශය හෝ අල්ලස් දූෂණ කොමිසම සහයට අරගෙන නීතිපතිවරයා මහජන දේපළ දැවැන්ත ලෙස වංචා කිරීම පිළිබඳ අගමැතිතුමා, අර්ජුන් මහේන්ද්‍රන්, පර්පචුවල් ටෙ‍්‍රෂරීස් ආයතනයේ අධ්‍යක්ෂවරුන්ට අපරාධ නඩු ගොනුකළ යුතුයි. ලංකා බැංකුව මේ ගණුදෙනුවට සම්බන්ධ වෙලා කරපු දූෂණ පිළිබඳ වහාම විමර්ශන කිරීමට කමිටුවක් හෝ ජනාධිපති කොමිසමක් පත්කර, ලංකා බැංකුවේ සිදුවුණු දූෂණයත් විමර්ශනය කරලා එහි අදාළ පාර්ශවයන්ටත් දඬුවම් කරන්න  ඕන. කතා ඇති, හැමෝම දැන් උඩ පැන පැන ඉන්නවා වංචාව ඇල්ලූවෝ කියලා. ඇල්ලූවෝ කියද්දී හොරා නෑ, මේක හොරා නැති හොරකමක්. හොරා රට පැනලා. ඉතිං එතුමට මගුලක් ලූ. හැබැයි රටට අවමගුලක්. ඒ නිසා අපිට මතකයි අපේ අගමැතිතුමා  විපක්ෂ නායක කාලේ දුම්රිය අනතුරක් සිද්ධ වුණත් වහාම ප්‍රවාහන ඇමතිවරයා ඉල්ලා අස්විය යුතුයි කියලා එතුමා ප්‍රකාශ කළා. මේ ලිච්ඡුවී සංස්කෘතිය ඉදිරියට යනවා නම් අගමැතිතුමාට ඔන්න දැන් වාරය ඇවිල්ලා තියෙනවා. ගරු අගමැතිතුමනි, ඔබතුමාට තියෙන්නේ කන්නාඩියක් ඉදිරියට ගිහිල්ලා රනිල් තව පච වෙන්නේ නැතිව, නම්බු පිටින් අගමැති තනතුරෙන් ඉල්ලා අස්වෙන්න කියලා එතුමාටම කියා ගන්න. එතුමා ඒක නොකරොත්, අපි විශ්වාසභංග යෝජනාවක් ගෙනල්ලා අගමැතිතුමාව ගෙදර යවන්න අපි කටයුතු කරනවා.’’",
       "URL": "https://www.hirunews.lk/146489/ඒකාබද්ධ-විපක්ෂයෙන්-අගමැතිට-විශ්වාසභංගයක්",
       "Category": "Local News",
       "Parent URL": "https://www.hirunews.lk/local-news.php?pageID=4814"
}