{
       "Source": "hirunews",
       "Timestamp": "Friday, 28 October 2022 - 13:09",
       "Headline": "සරණක් සොයන මල් කැකුළ (වීඩියෝ)",
       "News Content": "දරුවන් කියන්නේ දෙමාපියන්ට ඇති උතුම්ම වස්තුවයි.\nඒ දරුවන්ට රෝගයක්, පීඩාවක් දැනෙන විට ඉන් වැඩියෙන්ම වේදනාවට, දුකට පත්වන්නේ මව්පියන්.\nතමන්ගේ වැඩිමහල් පුතුට වැළඳුනු දරුණු රෝගී තත්ත්වයක් හේතුවෙන් අසරණ වූ මව්පිය යුවළක් පිළිබඳ අපට මහනුවර තෙල්දෙණිය ප්‍රදේශයෙන්\nවාර්තා වුණා.\nමේ තොරතුරු සරණක් අවැසි ඒ පුංචි මල් කැකුළු පිළිබඳවයි.\nරිසිනු ජනාත් , බොහොම සතුටින් ඔහුගේ අම්මාත්, තාත්තාත් සිය එකම නංගීත් සමග ජීවත් වන්නේ මානෙළුව, පුටුහපුව, තෙල්දෙණිය ප්‍රදේශයේ.\nඅනෙක් මව්පියන් වගේම රිසිනුගේ මව්පියනුත් තමන්ගේ දරුවා ගැන මහ මෙරක් තරම් බලාපොරොත්තු හිතේ පොදි බැඳගෙන ජීවත් වනවා.\nමේ වනවිට කෙන්ගල්ල ප්‍රාථමික විද්‍යාලයේ අධ්‍යාපන කටයුතු හදාරන මේ පුංචි හපනා පාසලේ අධ්‍යාපන කටයුතුවලටත් දක්වන්නේ සුවිශේෂී හපන්කමක්.\nඒත් පුංචි රිසිනුගේ සෞඛ්‍ය තත්ත්වය මේ වනවිට කෙමෙන් පිරිහෙමින් පවතින්නේ මව්පියන්ගේ බලාපොරාත්තු උඩු යටිකුරු කරමින්.\nමහා තැලසීමියා නම් රෝගී තත්ත්වයෙන් රිසිනු මේ වනවිට පීඩා විඳින්නේ ඔහුගේ පුංචි පවුලට දරාගන්න බැරි වේදනාවක් එක්කරමින්.\nරුධිර පාරවිලයන කටයුතු සඳහා රිසිනු සති 3කට වරක් පේරාදෙණිය රෝහලට යායුතු බවට වෛද්‍යවරුන් නිර්දේශ කර තිබෙනවා.\nමේ හේතුවෙන් රිසිනුගේ මව්පියන් පත්ව ඇත්තේ දැඩි මානසික පීඩාවකට මෙන්ම ආර්ථික දුෂ්කරතාවකටයි.\nමෙම රෝගී තත්ත්වයෙන් දරුවා මුදා ගැනීමට ඇටමිදුළු බද්ධ කිරීමේ ශල්‍යකර්මයක් සිදු කළ යුතු බවට මේ වනවිට වෛද්‍යවරුන් දැනුම් දී ඇති අතර\nඑය ඉන්දියාවේදී සිදුකළ යුතු බවටත් නිර්දේශ කර තිබෙනවා.\nඒ සඳහා රුපියල් කෝටියක අධික මුදලක් වැය වන බවට මේ වනවිට ගණන් බලා ඇති බවයි රිසිනුගේ පියා පවසන්නේ.\nආරක්ෂක අංශයේ සේවයේ නියුතු ඔහුටත් ගෘහණියක ලෙස කටයුතු කරන සිය බිරිඳටත් මෙවන් විශාල මුදලක් උපයා ගැනීමට වත්කමක් නොමැතිවීමෙන් ඔවුන්ගේ මානසික පීඩාව තවත් තීව්‍ර වී තිබෙනවා.\nජීවිතයේ බිහිදොර අබියස සිටියදී දරුණු රෝගී තත්ත්වයකින් පීඩා විඳින මෙ පුංචි මල් කැකුළට යළි ජීවය දෙන්න ඔබටත් හැකියාවක් තිබෙනවා නම් මේ ඊට සුදුසුම වේලාවයි.",
       "URL": "https://www.hirunews.lk/319043/සරණක්-සොයන-මල්-කැකුළ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=772"
}