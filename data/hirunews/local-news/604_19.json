{
       "Source": "hirunews",
       "Timestamp": "Friday, 13 January 2023 - 17:41",
       "Headline": "සිව් වසරකට පසු චීන ගගන තලය සිප ගන්නා පටුබඳ කුරුල්ලා (ඡායාරූප)",
       "News Content": "2019 මාර්තු මාසයෙන් පසු බෝයිං 737 මැක්ස් ගුවන් යානාවක් අද (13) නැවත වතාවක් චීනයෙන් ගුවන්ගත වුණා.\nබෝයිං සමාගම විසින් නිෂ්පාදනය කරන ලද පටු බඳකින් සමන්විත මෙම ගුවන් යානා පෙළ 2019 මාර්තු මාසයේ දී ලොව පුරා භූමිගත කරනු ලැබුවේ ඉන්දුනීසියාවේ සහ ඉතියෝපියාවේ ගුවන් සමාගම් දෙකක සිදු වූ මාරාන්තික ගුවන් අනතුරුවලින් පසුවයි.\nමේ පිළිබඳව දීර්ඝව විමර්ශන සිදු කළ ගුවන් යානා අනතුරු විශේෂඥයින් මෙම ගුවන් යානා සැලැස්මේ සහ එහි පරිපාලන පද්ධතියේ ඇති දෝෂයක් හේතුවෙන් ඒවා මෙලෙස අනතුරට ලක් වූ බව සොයාගත්තා.\nලොව වැඩියෙන්ම අලෙවි වන බෝයිං මාදිලිය වන මෙම ගුවන් යානා එහි නියමු පුහුණුවේ සිදුකළ වෙනස් කිරීම්වලින් පසුව, චීනය සහ රුසියාව හැරුණු විට, 2020 අග භාගයේ සිට ලොව පුරා ගුවන් සේවාවන් නැවතත් ඔවුන්ගේ පියාසර ඇණිවලට එක්කර ගත්තා.\nනමුත් චීනය සහ රුසියාව එම ගුවන් යානා භාවිතා කිරීමෙන් තවදුරටත් වැළකී සිටි අතර අද චයිනා සදර්න් එයාර්ලයින්ස් ගුවන් සේවාව (china southern airlines) නැවත වතාවක් මෙම ගුවන් යානා භාවිතය ආරම්භ කරනු ලැබුවා.\nඒ අනුවයි අද ග්වන්ෂු (Guangzhou) සිට සෙන්ග්ෂු (Zhengzhou) දක්වා වන අභ්‍යන්තර ගුවන් ගමනක් එරට වේලාවෙන් මධ්‍යහ්න 12:45 ට පිටත් වූනේ.\nඑය ලොව දෙවන විශාලතම ගුවන් වෙළඳපොලේ සිය ව්‍යාපාරය නැවත ගොඩ නැගීමේ බෝයිං හි ප්‍රයත්නයේ ප්‍රධාන සන්ධිස්ථානයක්.\nකෙසේ වෙතත් රුසියාව තවමත් බෝයිං 737 මැක්ස් සිය දේශීය ගමනාන්ත වෙත පියාසර කර වීමෙන් වැළකී සිටිනවා.\nබොහෝ විදේශ ගුවන් සමාගම් 2022 ඔක්තෝම්බර් මාසයේදී බෝයිං 737 මැක්ස් යානා චීනය වෙත පියාසර කිරීමට පටන් ගත් අතර, චයිනා සදර්න් ගුවන් සමාගම 2022 ඔක්තෝම්බර් මාසයේදී බෝයිං 737 මැක්ස් යානා වාණිජ සේවයට ආපසු කැඳවීමට සැලසුම් කර තිබූ නමුත් එම සැලසුම් පසුවට කල් දැමුනා.\n2019 දී භූමිගත කිරීම්වලට පෙර, චීන ගුවන් සේවා සතුව පටු බඳ සහිත මෙවැනි ගුවන් යානා 97ක් තිබුණා.\nචයිනා සදර්න් එයාර්ලයින්ස් යනු මෙම මාදිලියේ ගුවන් යානා විශාලම ප්‍රමාණයක් භාවිතා කරණ පාරිභෝගිකයා වන අතර, ඔවුන් තවත් ගුවන් යානා 50ක් ඇණවුම් කර ඇති අතර, ඉන් 34ක් මේ වන විටත් ලබා දී අවසන්.\nපසුගිය ඔක්තෝම්බර් මාසයේදී බෝයිං සමාගම පැවසුවේ චීන ගුවන් සමාගම් සඳහා නිෂ්පාදනය කරන ලද තවත් ගුවන් යානා 138 ක් බෙදා හැරීමට එක්සත් ජනපදය බලා සිටින බවයි.\nකෙසේ වෙතත් නුදුරු කාලීනව චීන ගුවන් සමාගම් එම ගුවන් යානා මිල දී ගන්නා බවට නිශ්චිත සංඥා නොමැති බැවින් ඒවා වෙනත් ගුවන් සේවා වෙත අලෙවි කිරීම ආරම්භ කළා.",
       "URL": "https://www.hirunews.lk/324958/සිව්-වසරකට-පසු-චීන-ගගන-තලය-සිප-ගන්නා-පටුබඳ-කුරුල්ලා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=604"
}