{
       "Source": "hirunews",
       "Timestamp": "Tuesday, 17 August 2021 - 13:36",
       "Headline": "තඹුත්තේගම ආර්ථිකයේ කඩ 50ක් වැසේ (වීඩියෝ)",
       "News Content": "තඹුත්තේගම ආර්ථික මධ්‍යස්ථානයේ වෙළඳසැල් 50ක්ද මේ වනවිට වසා දමා ඇත්තේ එහි වෙළඳුන්ට සහ සේවකයින්ට කොරෝනා ආසාදනය වී ඇති බවට තහවුරුවීමත් සමඟයි.\nආර්ථික මධ්‍යස්ථානයට අද වෙළඳුන්ගේ සහ ගොවීන්ගේ පැමිණීමේ අඩුවක් දක්නට ලැබුණු බවයි ප්‍රදේශයේ හිරු වාර්තාකරු සඳහන් කළේ.\nකෙසේ වෙතත් ආර්ථික මධ්‍යස්ථානය වෙත පැමිණි ඇතැම් පුද්ගලයින් සෞඛ්‍ය මාර්ගෝපදේශ කඩකරමින් එකම දුම්වැටිය කිහිප දෙනෙකු අතර බෙදා ගන්නා ආකාරයද දක්නට ලැබුණා.\nමේ අතර හැටන් - දික්ඔය නගර සභාවේ සේවකයින් 11 දෙනෙකුටද කොරෝනා වෛරසය ආසාදනය වී තිබෙනවා. ඒ අනුව ඔවුන්ගේ ආශ්‍රිතයන් 50 දෙනෙකුට පමණ සිදුකළ කොරෝනා පරීක්ෂාවකින් 26 දෙනෙකුම ආසාදිතයන් බවට හඳුනාගෙන ඇති බවයි වාර්තා වන්නේ.\nගතවූ පැය 24 තුළ ගාල්ල - කරාපිටිය ශික්ෂණ රෝහලට රැගෙන ආ රෝගීන්ගෙන් 117 දෙනෙකු කොරෝනා ආසාදිතයින් බවට තහවුරු වී තිබෙනවා.\nඉන් 16 දෙනෙකු ළමයින් වනවා.\nමෙම සියලු ආසාදිතයින් අක්මීමන ප්‍රදේශයේ කොරෝනා ප්‍රතිකාර මධ්‍යස්ථානයක් වෙත යොමු කිරීමටයි පියවර ගෙන තිබෙනවා.\nමේ අතර කරාපිටිය ශික්ෂණ රෝහලේ හෙද හෙදියන් කොරෝනා පරීක්ෂණ සිදුකිරීමෙන් බැහැරවීම සහ රෝගීන්ගෙන් රෝහල පිරී පැවතීම හේතුවෙන් මේ වනවිට දැඩි අවදානම් තත්වයක්ද මතුව ඇති බව වාර්තා වනවා.\nකෙසේ වෙතත් කරාපිටිය ශික්ෂණ රෝහලේ පවතින තත්ත්වය සම්බන්ධයෙන් වෛද්‍ය උදාර සම්පත් ගාල්ලේ ඊයේ පැවති මාධ්‍ය හමුවකට එක්වෙමින් මෙලෙස කරුණු පැහැදිලි කළා.\nකොරෝනා වෛරසය වැඩි වශයෙන් ව්‍යාප්ත වන මොහොතක කුඩා දරුවන් පිළිබඳව වැඩි අවධානයක් යොමුකරන ලෙසටයි ළමා රෝග විශේෂඥ වෛද්‍ය දීපාල් පෙරේරා දෙමාපියන්ගෙන් ඉල්ලා සිටියේ.\nකොරෝනා වෛරසය ආසාදනය වීම හේතුවෙන් නිරෝධායනයට ලක්වූ පිරිසක් සිටි ලග්ගල - වැල්ලවල ප්‍රදේශයේ වෙළඳසැලක ඊයේ රාත්‍රියේ හටගත් ගින්න නිවීම සඳහා ගිය පුද්ගලයෙකු ගිනි නිවීම සඳහා පැමිණි රථයට යටවී මියයාමේ අවාසනාවන්ත පුවතක්ද වාර්තාවුණා.\nසිද්ධියෙන් මියගියේ ලග්ගල ප්‍රදේශයේම පදිංචි 48 හැවිරිදි අයෙක්.",
       "URL": "https://www.hirunews.lk/279921/තඹුත්තේගම-ආර්ථිකයේ-කඩ-50ක්-වැසේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1748"
}