{
       "Source": "hirunews",
       "Timestamp": "Sunday, 20 November 2022 - 10:25",
       "Headline": "පිටු 1186ක ඒකාබද්ධ ප්‍රකාශයක් රුසියා - යුක්‍රේන යුද්ධය හෙළා දකිමින් නිකුත්වෙයි",
       "News Content": "ඉන්දුනීසියාවේ බාලි හි පැවති G20 සමුළුවේ දී ලෝක නායකයින් යුක්රේනයේ රුසියාවේ යුද්ධය හෙළා දකිමින් පිටු 1186 ක ඒකාබද්ධ ප්‍රකාශයක් නිකුත් කළා.\nඑම පිටු 1,186කින් යුත් ලේඛනයේ අන්තර්ගත ව තිබූ හුරුපුරුදු වාක්‍යයක් කැපී පෙනුනේ එම වාක්‍යය හරහා ඔප්නැංවූ පුද්ගල ප්‍රතිරූපය හේතුවෙන්.\nඒ \"අද යුගය යුද්ධයේ යුගයක් නොවිය යුතුයි\" (“Today’s era must not be of war,”) යනුවෙන් ඉන්දීය අගමැති නරේන්ද්‍ර මෝදි රුසියානු නායක ව්ලැඩිමීර් පුටින්ට සැප්තැම්බරයේ මුහුණට මුහුණ හමුවක දී පැවසූ වාක්‍ය ඛණ්ඩයයි.\nබිලියන 1.3 ක ජනගහනයක් සිටින රටේ මාධ්‍ය එය අර්ථකතනය කළේ, හුදකලා වූ රුසියාව සහ එක්සත් ජනපදය සහ එහි මිත්‍ර රටවල් අතර වෙනස්කම් සමනය කිරීමෙහිලා ලොව විශාලතම ප්‍රජාතන්ත්‍රවාදියා අත්‍යවශ්‍ය කාර්යභාරයක් ඉටු කර ඇති බවට ලකුණක් ලෙසයි.\nඉන්දුනීසියානු ජනාධිපති ජෝකෝ විදෝඩෝ විසින් 2023 සැප්තැම්බර් මාසයේදී ඉන්දීය අගනුවර වන නවදිල්ලි නුවරදී මීළඟ නායක සමුළුව පවත්වනු ලබන මෝදිට G20 සභාපති ධුරය භාරදීමත් සමඟ මෙම ඒකාබද්ධ ප්‍රකාශය නිකුත් කෙරුණු අතර ලබන වසරේ සමුලුවට මාස හයකට පෙර නරේන්ද්‍ර මෝදි සිය තෙවැනි ධුර කාලය සඳහා ජනමතය උරගා බැලීමට ද නියමිතයි.\nනවදිල්ලිය, රුසියාව සහ බටහිර රටවල් සමඟ සිය සබඳතා දක්ෂ ලෙස සමතුලිත කරන මෝදි, ඒ හරහා ඉන්දියාව ජාත්‍යන්තර බලතැරැව්කරුවකු ලෙස තහවුරු කරන අතරම, ස්වදේශීය සහයෝගය දිනා ගනිමින් සෑම අතකින්ම විශ්ෂ්ට නායකයෙකු ලෙස මතුවෙමින් සිටින බව විශ්ලේෂකයන් පෙන්වා දෙනවා.\n“වත්මන් ඉන්දීය නායකත්වය දැන් තමන් ඉහළ මේසයේ වාඩි වී සිටින බලවත් රටක් ලෙස සලකන අතර G20 සමුළුව තමන් ශ්‍රේෂ්ඨ ගෝලීය රාජ්‍ය නායකයෙක් බව පැවසීමට මෝදිගේ මැතිවරණ ව්‍යාපාරයේ විශාල ප්‍රචාරක උපක්‍රමයක් ලෙස යොදා ගනු” ඇතැයි යැයි නවදිල්ලියේ ප්‍රතිපත්ති පර්යේෂණ මධ්‍යස්ථානයේ ජ්‍යෙෂ්ඨ සාමාජිකයෙකු වන සුෂාන්ත් සිං පැවසීය.\nකෙසේ වෙතත් චීන නායක ෂී ජින්පින් සහ එක්සත් ජනපද ජනාධිපති ජෝ බයිඩන් අතර හමුව මෙන්ම පෝලන්ත දේශ සීමාවට එල්ල වූ මිසයිල ප්‍රහාරය පිළිබඳ සාකච්ඡා හේතුවෙන් G20 හි ඉන්දියාවේ පැවැත්ම යටපත් වූ බව ඇතමෙකුගේ විශ්වාසයයි.\nඅනෙක් අතට, මෝඩි, අලුතින් පත් වූ බ්‍රිතාන්‍ය අගමැති රිෂි සුනක් ඇතුළු ලෝක නායකයින් කිහිප දෙනෙකු සමඟ ආහාර සුරක්‍ෂිතතාව සහ පරිසරය, සෞඛ්‍ය සහ ආර්ථික පුනර්ජීවනය වැනි ක්ෂේත්‍ර රැසක් පිළිබඳ සාකච්ඡා පැවැත්වූවා.\nයුද්ධයේ ප්‍රතිඵලයක් ලෙස බලශක්තිය, දේශගුණය සහ ආර්ථික කැලඹීම් පිළිබඳ ප්‍රශ්න වටා කැරකෙන G20 සඳහා ඉන්දියාවට “නිහතමානී න්‍යාය පත්‍රයක්” තිබුණද, බටහිර නායකයින් “කලාපයේ ප්‍රධාන කොටස්කරුවෙකු ලෙස ඉන්දියාවට සවන් දෙයි, මන්ද මේ කාරණයේ දී ඉන්දියාව තීරනාත්මක රටක් වන බැවින්.\"\nඑය බටහිර හා රුසියාව යන දෙකටම සමීප ය, ”නව දිල්ලියේ ජවහර්ලාල් නේරු විශ්ව විද්‍යාලයේ (JNU) රාජ්‍යතාන්ත්‍රික හා අවිහරණය පිළිබඳ සහකාර මහාචාර්ය හැපිමන් ජේකබ් පැවසුවා.\nනවදිල්ලිය සහ මොස්කව් අතර ශක්තිමත් බැඳීමේ ඉතිහාසය සීතල යුද සමය දක්වාම දිවෙනවා.\nඑයට හේතුවක් නම් ඉන්දියාව ප්‍රධාන වශයෙන්ම අවි ආයුධ සපයා ගැනීමේදී රුසියාව මත රැඳී පැවතීමයි.\nඒ අතරම, චීනයට එරෙහිව හඬ නඟන ලෝක නායකයින් සමග ද ඉන්දියාව එක්වෙන්නේ සිය රට මූලෝපායික වශයෙන් සුවපහසු ස්ථානයක තබමිනි.\nලන්ඩනයේ කිංග්ස් කොලේජ් හි ජාත්‍යන්තර සබඳතා පිළිබඳ මහාචාර්ය හර්ෂ් වී. පාන්ට් පැවසුවේ “G20 හි ඉන්දියාවට බලපෑම් සහගත භූමිකාවකට ඉඩ ලැබුණේ සියලු පාර්ශ්වයන්ට එකඟ කර ගත හැකි අතලොස්සක් රටවල් අතරින් එකක් වන බැවින් සහ බහුවිධ විරුද්ධවාදීන් අතර සබඳතා ඇතිකරවීමට ඉන්දියාවට හැකි වීම,\"නිසා බවයි.\nයුද්ධය ආරම්භයේ සිටම, රුසියාවේ ආක්‍රමණය මුලුමනින්ම හෙළා දකිමින් යුක්රේනයේ ප්‍රචණ්ඩත්වය නතර කරන්නැයි ඉන්දියාව නැවත නැවතත් ඉල්ලා තිබෙනවා.\nනිරීක්ෂකයින් පෙන්වා දෙන්නේ මෑත මාසවලදී පුටින්ට එරෙහිව මෝදිගේ හඬ ප්‍රබලව නැගුණේ ආහාර, ඉන්ධන සහ පොහොර මිල ඉහළ යාමේ සන්දර්භය තුළ සහ අනෙකුත් රටවලට ඇති කරන දුෂ්කරතා සමඟින් බවයි.\nඒ අනුව බලන විට, ඉන්දියාවට තමන්ගේම න්‍යාය පත්‍රය ලබන වසරේ සාකච්ඡා මේසයට රැගෙන ආ හැකියි.\n\"ඉන්දියා සභාපතිධුරය භාර ගන්නේ ලෝකය පුනර්ජනනීය බලශක්තිය, මිල ඉහළ යාම සහ උද්ධමනය කෙරෙහි වැඩි අවධානයක් යොමු කර ඇති අවස්ථාවක දකුණු ආසියාවේ සහ ඉන් ඔබ්බෙහි කලාපයේ අවශ්‍යතා සපුරාලිය හැකි ප්‍රධාන රටක් ලෙස සලකනු ලබන බවට හැඟීමක් සමගින් \" හි නවදිල්ලියේ ජවහර්ලාල් නේරු විශ්ව විද්‍යාලයේ (JNU)මහාචාර්ය හැපිමන් ජේකබ් පෙන්වා දෙනවා.\nයුද්ධයේ ප්‍රතිඵලයක් ලෙස දැනටමත් ඉහළ යන ආහාර පිරිවැය සහ උද්ධමනය සමග පොර බඳිමින් සිටින පාරිභෝගිකයින්ට බලශක්ති ප්‍රභවයන් ගණනාවක ඉහළ යන ගෝලීය මිල ගණන් ද දැඩි පීඩනයක් එල්ල කර තිබෙනවා.\nG20 සමුලුව අමතමින් නරේන්ද්‍ර මෝදි පැවසුවේ ඉන්දියාව සභාපතීත්වය භාර ගන්නේ “භූ දේශපාලන ආතතීන්, ආර්ථික මන්දගාමිත්වය, ආහාර හා බලශක්ති මිල ඉහළ යාම සහ වසංගතයේ දිගු කාලීන අයහපත් ප්‍රතිවිපාක සමඟ ලෝකය පොරබදමින් සිටින අවස්ථාවක” බවයි.\n\"ඉන්දියාවේ ජී 20 සභාපතිධුරය අභිලාෂකාමී, තීරණාත්මක සහ ක්‍රියාශීලී වනු ඇති බවට මට සහතික වීමට අවශ්‍යයි,\" ඔහු සිය කතාවේදී අවධාරණය කළා.\nමේ අතර ඉන්දියාව G20 සභාපති ධුරය භාර ගන්නේ 2024 ඉන්දියාවේ ජාතික මැතිවරණය සඳහා සිය ප්‍රචාරක ව්‍යාපාරය ආරම්භ කරමින් බැවින් සියලු දෙනාගේම විශේෂ අවධානය මෝදි වෙත යොමු වී තිබෙනවා.\nදේශීය වශයෙන්, ඔහුගේ හින්දු-ජාතිකවාදී භාරතීය ජනතා පක්ෂයේ (BJP) ජනතාවාදී දේශපාලනය ජාතිය ධ්‍රැවීකරණය කර ඇත.\nජනගහනයෙන් 80% ක් පමණ හින්දු භක්තිකයන් සිටින රටක මෝදි ඉමහත් ජනප්‍රියයි.\nනමුත් ඔහුගේ ආණ්ඩුව සුළුතර කණ්ඩායම්වලට භාෂණයේ නිදහස සීමා කිරීම සහ වෙනස් කොට සැලකීමේ ප්‍රතිපත්ති සම්බන්ධයෙන් විවේචනයට ද ලක්ව තිබෙනවා.\nකෙසේ වෙතත් භාරතීය ජනතා පක්ෂය සලකන්නේ, මෝදිගේ G20 රැස්වීම, ඔහු විදේශයන්හි ඉන්දියාවේ ප්‍රතිරූපය ඉහළ නංවා ශක්තිමත් හවුල්කාරිත්වයක් ඇති කරන බවට දේශපාලන පණිවිඩයක් ලෙසින්.",
       "URL": "https://www.hirunews.lk/320838/පිටු-1186ක-ඒකාබද්ධ-ප්‍රකාශයක්-රුසියා-යුක්‍රේන-යුද්ධය-හෙළා-දකිමින්-නිකුත්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=721"
}