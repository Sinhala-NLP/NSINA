{
       "Source": "hirunews",
       "Timestamp": "Thursday, 18 January 2018 - 12:23",
       "Headline": "වත්කම් ප්‍රකාශ ලබාදීම 29 වනදායින් අවසන්",
       "News Content": "පළාත් පාලන ජන්ද විමසීම සඳහා ඉදිරිපත්ව සිටින අපේක්ෂකයන්ට මේ මස 29 වනදාට පෙර වත්කම් ප්‍රකාශ ලබාදෙන ලෙස දැනුම් දී තිබෙනවා.\nමේ සම්බන්ධයෙන් දැනුවත් කරමින් ජන්ද විමසීමට ඉදිරිපත්ව සිටින දේශපාලන පක්ෂවල ලේකම්වරුන්ට ඊයේ (17) ලිපි යොමු කළ බවයි මැතිවරණ කොමිසමේ ප්‍රකාශකයෙකු සඳහන් කළේ.\nඇතැම් අපේක්ෂකයන් මෙතෙක් වත්කම් ප්‍රකාශ ඉදිරිපත් කර නොමැති බවට වාර්තා වනවා.\nපෙබරවාරි මස 10 වනදා පැවැත්වෙන පළාත් පාලන ජන්ද විමසීම සඳහා ඉදිරිපත්ව සිටින අපේක්ෂකයන් සංඛ්‍යාව 57,252ක්.\nඑමෙන්ම සිනමාශාලාවල අපේක්ෂයන් ප්‍රවර්ධනය කරමින් දැන්වීම් ප්‍රචාරය නොකරන ලෙස මැතිවරණ කොමිසම දැනුම් දී තිබෙනවා.\nඑම කොමිසම ජාතික චිත්‍රපට සංස්ථාවට ලිපියක් යොමු කරමින් ප්‍රකාශ කර ඇත්තේ මේ සම්බන්ධයෙන් සිනමාශාලා හිමිකරුවන් දැනුවත් කරන ලෙසයි.\nඇතැම් සිනමාශාලාවල අපේක්ෂකයන් ප්‍රවර්ධනය කරමින් දැන්වීම් ප්‍රචාරය කරන බවට මැතිවරණ කොමිසම වෙත පැමිණිලි ලැබී තිබෙනවා.\nඒ සම්බන්ධයෙන් අවධානය යොමු කරමිනුයි කොමිසම මෙම දැනුම් දීම සිදු කර ඇත්තේ.\nමේ අතර පළාත්පාලන මැතිවරණයේදී අපේක්ෂකයින් ලෙස ක්‍ෂේත්‍ර නිලධාරීන් යොදාගෙන ඇති බවට චෝදනා කරමින් ජනතා විමුක්ති පෙරමුණ මැතිවරණ කොමිසමට අද (18) පැමිණිල්ලක් ඉදිරිපත් කළා.",
       "URL": "https://www.hirunews.lk/181376/වත්කම්-ප්‍රකාශ-ලබාදීම-29-වනදායින්-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=4120"
}