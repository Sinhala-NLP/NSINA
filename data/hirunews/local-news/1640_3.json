{
       "Source": "hirunews",
       "Timestamp": "Saturday, 09 October 2021 - 7:45",
       "Headline": "එක්ස්ප්‍රස් පර්ල් ගැන ඉදිරි පියවර මාර්ගෝපදේශ ලැබීමෙන් පසු",
       "News Content": "කොළඹ වරායට ආසන්න මෙරට මුහුදු කලාපයේදී ගිනිබත් වී ගිලිී ගිය එක්ස්ප්‍රස් පර්ල් නෞකාව අත්අඩංගුවට ගැනීමට අදාළ දැනුම් දීමි, උපදෙස් සහ මාර්ගෝපදේශ තමාට නිල වශයෙන් ලැබීමෙන් අනතුරුව ඊට අදාල පියවර ගන්නා බව හාබර් මාස්ටර් කපිතාන් නිර්මාල් සිල්වා පවසනවා.\nහිරු ප්‍රවෘත්තී අංශය කල විමසීකදී ඔහු කියා සිටියේ, අදාළ නෞකාව අත්අඩංගුවට ගැනීමට අවශ්‍ය උපදෙස් තමන්ට මෙතෙක් නිල වශයෙන් ලැබී නොමැති බවයි.\nඑක්ස්ප්‍රස් පර්ල් නෞකාව අත්අඩංගුවට ගන්නා ලෙස කොලඹ වානිජ මහාධිකරණය පසුගිය 7 වැනි දා වරෙන්තුවක් නිකුත් කර තිබුණා.\nමේ අතර නාවික හමුදා මාධ්‍ය ප්‍රකාශක කපිතාන් ඉන්දික ද සිල්වා සඳහන් කළේ, මීට පෙර ලැබුණු අධිකරණ නියෝගයට අනුව එක්ස්ප්‍රස් පර්ල් නෞකාවට ආරක්ෂාව සැපයීමේ කටයුතු තවදුරටත් අඛණ්ඩව සිදු කෙරෙන බවයි.\nඒ අනුව දෛනිකව නෞකාව දක්වා නාවික මුර සංචාර සිදු කරන බවත් නෞකාව ආශ්‍රිතව නාවික කණ්ඩායම් යෙදවීමට පියවර ගෙන ඇති බවත් ඔහු ප්‍රකාශ කළා.\nඑමෙන්ම, සමුද්‍රීය පරිසර ආරක්ෂණ අධිකාරියේ කොන්දේසි හා නියමයන්ට යටත්ව මුහුදු පතුළේ සුන්බුන් ඉවත් කිරීමේ කටයුතු මෙ මස අවසානයේදී ආරම්භ කිරීමට සැලසුම් කර තිබෙනවා.\nමේ අතර එක්ස්ප්‍රස් පර්ල් නෞකාව ගිනි ගැනීමෙන් සිදුවූ පරිසර හානිය ගණනය කිරීමේදී එම හානිය නැවත ප්‍රතිස්ථාපනය කිරීම සඳහා යන වියදම් ද ඇතුළත් කර ගණනය කිරීම් සිදු කරන ලෙස අග්‍රාමාත්‍ය මහින්ද රාජපක්ෂ පසුගියදා සමූද්‍රීය පරිසර ආරක්ෂණ අධිකාරියට උපදෙස් ලබා දුන්නා.",
       "URL": "https://www.hirunews.lk/284491/එක්ස්ප්‍රස්-පර්ල්-ගැන-ඉදිරි-පියවර-මාර්ගෝපදේශ-ලැබීමෙන්-පසු",
       "Category": "Local News",
       "Parent URL": "https://www.hirunews.lk/local-news.php?pageID=1640"
}