{
       "Source": "hirunews",
       "Timestamp": "Tuesday, 27 March 2018 - 16:52",
       "Headline": "දියවන්නාවට ගිය සුපිරි මෝටර් රථයේ හිමිකරුට ඇප",
       "News Content": "රිය අනතුරකින් පසු දියවන්නා ඔයට වැටුනු මෝටර් රථයේ හිමිකරු ඇප මත නිදහස් කර තිබෙනවා.\nකඩුවෙල මහේස්ත්‍රාත් අධිකරණයයි නියෝගය ලබාදුන්නේ.\nසමාජශාලාවක සිට පැමිණි මෙම රථය තවත් මෝටර් රථ දෙකක ගැටී අනතුරට ලක්ව තිබුණේ පසුගිය 17 වැනිදායී.\nඅනතුරෙන් පසු පළා ගිය රජයේ අමාත්‍යවරයෙකුගේ ඥාතියෙකු වන එහි රියදුරා පසුගිය 19 වනදා නීතිඥවරයෙකු මාර්ගයෙන් පොලීසියට භාරවීමෙන් අනතුරුව අත්අඩංගුවට ගනු ලැබුවා.\nඅනතුරුව ඔහු අද දක්වා රක්ෂිත බන්ධනාගාර ගත කරනු ලැබුවේ පසුගිය 20 වනදා කඩුවෙල මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුවයි.\nසැකකරු බොරැල්ල ප්‍රදේශයේ පදිංචි එෆ්.එම්. හුසේන් නැමැති ව්‍යාපාරිකයෙකු මෙන්ම රජයේ අමාත්‍යවරයෙකුගේ ඥාතියෙකු ද වනවා.\nපොලිසිය ප්‍රකාශ කළේ අනතුරක් වලක්වා නොගැනීම, නොසැලකිලිමත් ලෙස රිය ධාවනය, රිය අනතුරනක් පොලිස් ස්ථානයට වාර්තා නොකිරීම, වෙළඳ අංකයක් භාවිත කරමින් රිය ධාවනය කිරීම යන වැරදි සඳහා සැකකරුට එරෙහිව අධිකරණයේ චෝදනා ගොනුකර ඇති බවයි.\nමෙම වාහනය සඳහා ලියාපදිංචි අංකයක් පසුගිය 15 වනදා ලැබී ඇතත් අනතුර සිදුවන අවස්ථාවේ ඔහු මෝටර් රථයට යොදා තිබී ඇත්තේ වෙළඳ අංකයයි.",
       "URL": "https://www.hirunews.lk/187014/දියවන්නාවට-ගිය-සුපිරි-මෝටර්-රථයේ-හිමිකරුට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=4017"
}