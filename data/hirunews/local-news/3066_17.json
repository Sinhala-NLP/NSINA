{
       "Source": "hirunews",
       "Timestamp": "Sunday, 03 November 2019 - 12:51",
       "Headline": "නිල ඡන්ද දැන්වීම් පත්‍රිකා බෙදාහැරීම සියයට 75 ක් අවසන්",
       "News Content": "පසුගිය 28 වනදා සිට ආරම්භ කළ නිල ඡන්ද දැන්වීම් පත්‍රිකා බෙදාහැරීමේ කටයුතු මේ වනවිට කිසිදු බාධාවකින් තොරව සිදු කෙරෙමින් පවතින බව තැපැල්පති රංජිත් ආරියරත්න ප්‍රකාශ කළා.\nනිල ඡන්ද දැන්වීම් පත්‍රිකා බෙදාහැරීම ලබන 9 වනදා දක්වා ක්‍රියාත්මක අතර, මේ වනවිට සියයට 75 ක පමණ ප්‍රමාණයකට බෙදාහැරීම් අවසන් කර ඇති බවයි ඔහු ප්‍රකාශ කළේ.\nවිශේෂ දිනයක් ලෙස අද දිනයේද නිල ඡන්ද දැන්වීම් පත්‍රිකා බෙදාහරිනු ලබන බවද තැපැල්පති රංජිත් ආරියරත්න කියා සිටියා.\nඑමෙන්ම නිල ඡන්ද දැන්වීම් පත්‍රිකා බෙදාහරින හෙයින් වගකිවයුතු නිවැසියෙකු සිය නිවස තුළ රැඳී සිට ඊට සහය පළ කරන ලෙසයි තැපැල්පතිවරයා ජනතාවගෙන් ඉල්ලා සිටින්නේ.\nඡන්ද පත්‍රිකා බෙදාහැරීම සඳහා තැපැල්කරුවන් සහ ආදේශකයින් 9,000 ක් පමණ සේවයේ යොදවා තිබෙනවා.\nඅදාළ කාලය තුළ ඡන්ද කාඩ්පත් නොලැබුණු ඡන්දදායකයින්ට තමන් පදිංචි ප්‍රදේශයේ තැපැල් කාර්යාල වෙත ගොස් අනන්‍යතාව තහවුරු කර ඒවා ලබාගත හැකියි.",
       "URL": "https://www.hirunews.lk/227531/නිල-ඡන්ද-දැන්වීම්-පත්‍රිකා-බෙදාහැරීම-සියයට-75-ක්-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=3066"
}