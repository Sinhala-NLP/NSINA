{
       "Source": "hirunews",
       "Timestamp": "Tuesday, 10 May 2016 - 12:52",
       "Headline": "ඇඹිලිපිටියේ තරුණයා මිය ගිය හැටි අධිකරණයේදී හෙළි වෙයි",
       "News Content": "ඇඹිලිපිටියේ පැවැති සාදයක් අතරතුර දී මිය ගිය සුමිත් ප්‍රසන්න නැමැති තරුණයාගේ අධිකරණ වෛද්‍ය වාර්තාව අද ඇඹිලිපිටිය මහේස්ත්‍රාත් අධිකරණයට ඉදිරිපත් කර තිබෙනවා.\nඇඹිලිපිටිය මහේස්ත්‍රාත්වරයා කරනු ලැබූ නියෝගයකට අනුව පසුගිය මාර්තු 15 වන දා ගොඩ ගනු ලැබූ සුමිත් ප්‍රසන්නගේ දේහය අධිකරණ වෛද්‍යවරුන් තිදෙනෙකුගෙන් සමන්විත කමිටුවක් මගින් විමර්ශනය කරනු ලැබුවා.\nකොළඹ ප්‍රධාන අධිකරණ වෛද්‍ය නිලධාරී අජිත් තෙන්නකෝන් උත්පලා ආටිගල සහ අසේල මෙන්ඩිස් යන වෛද්‍යවරුන් හමුවේයි පරීක්ෂාවට ලක් කෙරුණේ.\nඑම වාර්තාව අධිකරණයට ඉදිරිපත් කරමින් විශේෂඥ අධිකරණ වෛද්‍ය මණ්ඩලය ප්‍රකාශ කර ඇත්තේ මිය ගිය සුමිත් ප්‍රසන්නට තුවාල සිදුව ඇත්තේ සිද්ධිය වන අවස්ථාවේදී එහි තිබූ දොරක වීදුරුවලට කැපීමෙන් බවයි.\nඔහු කෙලෙස දොර මත පතිත වූයේ ද යන්න පිළිබද අධිකරණ මතයක් පළ කළ නොහැකි බව ද එම වාර්තාවේ දැක්වෙනවා.\nසුමිත් ප්‍රසන්න අඩි දොලහමාරක පමණ උසකින් බිමට වැටී ඇති බවත් එහි දැක්වෙනවා.\nඑමෙන්ම මොහු බිමට වැටී ඇත්තේ සිය පාද බිමට සිටින සේ වීමේ සම්භාවිතාව ඉහළ බව ද අධිකරණ වෛද්‍ය වාර්තාවේ තවදුරටත් සදහන්.\nකිසියම් පුද්ගලයෙකු මිය ගිය සුමිත් ප්‍රසන්න බිමට තල්ලූ කළේ නම් ඔහු හරස් අතට වැටීමේ සම්භාවිතාවය ඉහළ බව ද විශේෂඥ අධිකරණ වෛද්‍යවරුන් අධිකරණයට ඉදිරිපත් කළ වාර්තාවේ තවදුරටත් දැක්වෙනවා.\nමෙම සිද්ධිය සම්බන්ධයෙන් දැනට අත්අඩංගුවට ගෙන රක්ෂිත බන්ධනාගාර ගත කර සිටින ඇඹිලිපිටිය හිටපු සහකාර පොලිස් අධිකාරී ඩී ඩබ්ලිව් චමින්ද ධර්මරත්න ගොනු කර ඇති ඇප අයදුම්පත්‍රය අද ඇඹිලිපිටිය මහාධිකරණ විනිසුරු කුමාරි අබේරත්න හමුවේ කැදවනු ලැබුවා.\nඑහිදී සැකකාර හිටපු සහකාර පොලිස් අධිකාරීවරයා වෙනුවෙන් පෙනී සිටි නීතිඥවරයා වෛද්‍ය මණ්ඩලය අධිකරණයට ඉදිරිපත් කළ වාර්තාවේ පිටපතක් මහාධිකරණයට ඉදිරිපත් කර තිබුණා.\nඑය ඉදිරිපත් කරමින් නීතිඥවරයා සදහන් කළේ මෙම වාර්තාවට අනුව සැකකාර පොලිස් අධිකාරීවරයා වරදක් සිදුකර ඇති බවට ප්‍රකාශ කිරීමේ සම්භාවිතාව අඩු බවයි.\nඒ අනුව මොහුට ඇප ලබාදෙන ලෙස මහාධිකරණ විනිසුරුවරියගෙන් ඉල්ලීමක් ද කළා.\nකෙසේ වෙතත් ඇඹිලිපිටිය මහාධිකරණ විනිසුරු කුමාරි අබේරත්න නියෝග කළේ මේ පිළිබද විරෝධතා ඇත්නම් ලබන 25 වන දාට ඉදිරිපත් කරන ලෙසයි.",
       "URL": "https://www.hirunews.lk/132865/ඇඹිලිපිටියේ-තරුණයා-මිය-ගිය-හැටි-අධිකරණයේදී-හෙළි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=5052"
}