{
       "Source": "hirunews",
       "Timestamp": "Monday, 17 April 2017 - 18:53",
       "Headline": "ශ්‍රී ලංකාව සහ වියට්නාමය අතර ගිවිසුම් දෙකක්",
       "News Content": "ශ්‍රී ලංකාව සහ වියට්නාමය අතර අවබෝධතා ගිවිසුම් 02 කට අද පෙරවරුවේ අත්සන් තැබුණා.\nඑරට අධ්‍යාපන අමාත්‍ය ෆම් වු ලූවන් සහ වියට්නාමයේ ශ්‍රී ලංකා තානාපතිනිය විසින් මෙලෙස අත්සන් තැබුවේ 2017 - 2019 කෘෂිකාර්මික සංවර්ධන සහයෝගීතා ක්‍රියාකාරී සැලසුමට සහ දෙරට අතර අධ්‍යාපන සහයෝගිතා ගිවිසුමකටයි.\nඅග්‍රාමාත්‍ය රනිල් වික්‍රමසිංහ සහ වියට්නාම අග්‍රාමාත්‍ය ගුයෙන් ෂුඑන් ෆු  අතර ද්විපාර්ශවීය සාකච්ඡා අද පෙරවරුවේ ආරම්භ වුයේ වියට්නාමයේ හැනොයි නුවර එරට ජනාධිපති මන්දිරයේ පැවති නිල පිළිගැනීමේ උත්සවයෙන් අනතුරුවයි.\nමෙහිදී දෙරටටම වැදගත් වන ආර්ථික හා සමාජීය කරුණු රැසක් සම්බන්ධයෙන් සාකච්ඡාවට ලක්වී තිබෙනවා.\nඅනතුරුව මාධ්‍යවේදීන් අමතමින් වියට්නාම අග්‍රාමාත්‍ය ගුයෙන් ෂුඑන් ෆු  සඳහන් කළේ ජාතික සංහිදියාව තහවුරු කරලීම උදෙසා ශ්‍රී ලංකාව ගෙන යනු ලබන වැඩපිළිවෙළ සාර්ථක වන බවට තමන් විශ්වාස පළ කරන බවයි.\nඅනතුරුව අග්‍රාමාත්‍යවරයා වියට්නාම සමාජවාදී ජනරජයේ ජාතික වීර ස්මාරකය වෙත ගොස් පුෂ්පෝහාර දක්වනු ලැබුවා.\nමේ අතර, රජයේ ප්‍රවෘත්ති දෙපාර්තමේන්තුව නිවේදනය කළේ මීතොටමුල්ල සිද්ධිය හේතුවෙන් අග්‍රාමාත්‍යවරයා සිය සිව්දින වියට්නාම නිල සංචාරය කෙටි කර හෙට දිනයේ යළි දිවයිනට පැමිණීමට නියමිතව ඇති බවයි.",
       "URL": "https://www.hirunews.lk/159363/ශ්‍රී-ලංකාව-සහ-වියට්නාමය-අතර-ගිවිසුම්-දෙකක්",
       "Category": "Local News",
       "Parent URL": "https://www.hirunews.lk/local-news.php?pageID=4559"
}