{
       "Source": "hirunews",
       "Timestamp": "Sunday, 21 May 2017 - 9:32",
       "Headline": "ආපදාවකට ලක් වූ ධීවර යාත්‍රාවක් ගොඩබිම වෙත රැගෙන ඒමට නාවික හමුදාවේ සහාය",
       "News Content": "ආපදාවකට ලක්ව මුහුදේ අතරමංව තිබූ ‘තිලක් 1’ නැමති බහුදින ධීවර යාත්‍රාව නිරුපද්‍රිතව යළි ගොඩබිම වෙත රැගෙන ඒමට නාවික හමුදාව සමත් වී තිබෙනවා.\nපසුගිය 7 වන දින ධීවරයින් 6 දෙනෙකු සමග මෙම යාත්‍රාව ගාල්ල ධීවර වරායෙන් ධීවර කටයුතු සඳහා පිටත්ව ගොස් තිබූ අතර, පසුගිය 17 වන දින යාත්‍රාවේ එන්ජිමේ ඇති වූ කාර්මික ‍දෝෂයක් හේතුවෙනුයි අනතුරට ලක්ව තිබී ඇත්තේ.\nඒ අනුව, ගාල්ල ධීවර වරාය මගින් නාවික හමුදාවට ලබා දුන් තොරතුරකට අනුව ජයසාගර නෞකාව ඔවුන් බේරා ගැනීමේ කටයුතු සඳහා පිටත් කර යැවුනා.\nනෞකාව මගින් සිදු කළ සෝදිසි මෙහෙයුමකදී මහා රාවණා ප්‍රදීපාගාරයට නාවික සැතපුම් 72 ක් පමණ වූ මුහුදු ප්‍රදේශයේදී ධීවර යාත්‍රාව සහ ධීවරයින් ආපදාවකින් තොරව මුදවා ගැනීමට හැකි වූ බවයි නාවික හමුදාව සඳහන් කළේ.\nඅනතුරුව ජයසාගර නෞකාවේ නාවිකයින් විසින් අනතුරට පත් යාත්‍රාවේ සිටි ධීවරයින් හට අවශ්‍ය ආහාර සහ පානීය ජලය ලබා දීමට කටයුතු කර  නෞකාව ආධාරයෙන් ඔවුන් ගොඩබිමට රැගෙන විත් තිබෙනවා.",
       "URL": "https://www.hirunews.lk/161797/ආපදාවකට-ලක්-වූ-ධීවර-යාත්‍රාවක්-ගොඩබිම-වෙත-රැගෙන-ඒමට-නාවික-හමුදාවේ-සහාය",
       "Category": "Local News",
       "Parent URL": "https://www.hirunews.lk/local-news.php?pageID=4507"
}