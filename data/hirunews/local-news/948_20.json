{
       "Source": "hirunews",
       "Timestamp": "Thursday, 11 August 2022 - 18:49",
       "Headline": "සිපෙට්කෝ පිරවුම්හල්වලට බද්දක්",
       "News Content": "මෙටි්‍රක් ටොන් 35,000ක පෙට්‍රල් නෞකාවක් අද (11) රාත්‍රියේ දිවයිනට ළගා වන බව විදුලිබල හා බලශක්ති අමාත්‍ය කංචන විජේසේකර පවසනවා.\nට්විටර් පණිවුඩයක් නිකුත් කරමින් අමාත්‍යවරයා සඳහන් කළේ, ඊට අදාල මුදල් ගෙවීම ද සිදුකර ඇති බවයි.\nඒ අනුව හෙට දිනයේ දී එම නෞකාවේ ඉන්ධන ගොඩබෑමේ කටයුතු ආරම්භ කරන බවයි අමාත්‍යවරයා සඳහන් කරන්නේ.\nමේ අතර, ඛනිජ තෙල් සංස්ථාව යටතේ පාලනය වන ඉන්ධන පිරවුම්හල් මත රජය ජූලි පළමු වනදා සිට නව බද්දක් පැනවීම හේතුවෙන් සිය ව්‍යාපාර කඩා වැටීමේ අවදානමට ලක්ව ඇති බව ඉන්ධන පිරවුම්හල් හිමියන්ගේ සංගමය පවසනවා.\nඑම සංගමයේ ලේකම් කපිල නාඔටුන්න කියා සිටියේ, ආදායමෙන් සියයට 45ක බද්දක් මෙලෙස රජයට ගෙවීමට සිදුව ඇති බවයි.\nඛනිජ තෙල් සංස්ථාව යටතේ පාලනය වන ඉන්ධනහල් 200ක් පමණ මෙම බද්දට යටත් වන බව ද ඔහු සඳහන් කළා.\nපසුගිය 2012 වසරේ එවක පැවති රජය මෙම බද්ද අය කළ බවත් පසුව ඊට එල්ල වූ විරෝධය මත එය තාවකාලිකව නතර කිරීමට එවකට සිටි බලධාරින් කටයුතු කළ බවත් ඔහු සඳහන් කළා.\nකෙසේ වෙතත් යළි ජුලි පළවනදා සිට මෙම බද්ද පනවා ඇති බවයි ඉන්ධන පිරවුම්හල් හිමියන්ගේ සංගමයේ ලේකම් කපිල නාඔටුන්න පැවසුවේ.",
       "URL": "https://www.hirunews.lk/312489/සිපෙට්කෝ-පිරවුම්හල්වලට-බද්දක්",
       "Category": "Local News",
       "Parent URL": "https://www.hirunews.lk/local-news.php?pageID=948"
}