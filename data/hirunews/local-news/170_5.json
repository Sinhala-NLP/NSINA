{
       "Source": "hirunews",
       "Timestamp": "Wednesday, 19 July 2023 - 16:08",
       "Headline": "ධීවර ගැටලු විසඳීමේදී තමන් කිසිදු බලවේගයකට යටත් කළ නොහැකි බව ධීවර ඇමැති කියයි",
       "News Content": "පසුගිය කාලය පුරාවට තමන් දේශපාලඥයකු ලෙස ජනතාවගේ ගැටලු වෙනුවෙන් පෙනී සිටි බවත්, විශේෂයෙන්ම උතුරු නැගෙනහිර ධීවර ගැටලුවලදි තමන් ධීවර අමාත්‍යංශය භාර ගැනීමට පෙර සිටම පෙනී සිටි බවත් ධීවර අමාත්‍යවරයා ලෙස වැඩ කටයුතු ආරම්භ කිරීමත් සමඟ එම පෙනී සිටීම තවදුරටත් පුළුල් කළ බව ද ධීවර අමාත්‍ය ඩග්ලස් දේවානන්දා ඊයේ (19) පැවසුවා.\nඑය කිසිදු අවස්ථාවක ආපස්සට නොගන්නා අතරම ප්‍රභාකරන් වැනි නායකයින් තමන් යටපත් කිරීමට උස්සාහ ගත් නමුදු එවැනි කිසිදු බලවේගයකට තමන් යටපත් කිරීමට නොහැකි වු බව ද එය ඉදිරියටත් එසේම පවතින බව ද ධීවර අමාත්‍යවරයා පැවසුවේ උතුරු පළාත් ධීවර සංගම් නියෝජිතයන් පිරිසක් කොලඹ ධීවර අමාත්‍යංශයේදි හමු වු අවස්ථාවේදියි.\nමෙහිදි අදහස් දැක්වු නියෝජිතයන් ඉන්දීය ධීවරයන්ගේ බොටම්ට්‍රෝලීම් ධීවර කටයුතු නිසා උතුරු පළාතේ ධීවර සම්පත් විනාශ වීම නිසා තමන්ගේ ජීවනෝපාය මාර්ගයට ගැටලු ඇති වී ඇති බවත්, කුඩා මත්ස්‍ය මෙන්ම කොරල්පර විනාශයට පත්වීම නිසා අනාගතයේදි උතුරු නැගෙනහිර මත්ස්‍ය සම්පත වද වී යාමේ තර්ඡනයක් මතු විය හැකි අතර මුහුදු කූඩැල්ලන් හා ඉස්සන් වැඩි වශයෙන් ඉන්දීය ධීවරයන් අල්ලා ගැනීම තුළ අප රටට ලැබීමට තිබෙන විදේශ විනිමයද අහිමි වන බව ද පෙන්වා දුන්නා.\nඑහිදි අදහස් දැක්වු අමාත්‍යවරයා, උතුරේ ධීවර සංගම්වල අදහස් තමන් අගය කරන අතරම ජනාධිපතිවරයාගේ ඉන්දීය සංචාරයේදි තමන් සම්බන්ධ වන්නේ මෙම නීති විරෝධි ධීවර කටයුතු නවතාලීම පිලිබදව රාජ්‍ය නායකයන් දැනුවත් කිරීමට වන බවත්, දමිළ සංධානය තානාපති කාරයාලවලට ගොස් රජයේ වැරදි ප්‍රකාශ කලද ඔවුන් නියෝජනය කරන උතුරේ ජනතාවගේ ගැටලු පිළිබදව කතා නොකරන බව ද පැවසුවා.\nඔවුන් ඉන්දීය තානාපති කාර්යාලයට ගොස් මේ ප්‍රශ්නය පිළිබදව සාකච්ඡා කිරීමට අවශ්‍ය බව ද, ඒ වගේම තමිල්නාඩු මහ ඇමති සමඟ මේ ගැටලුව පැහැදිල කළ යුතු බව ද පැවසූ අමාත්‍යවරයා එසේ නොමැතිව මෙම ප්‍රශ්නය ඉන්දීය හමුදාව හා ශ්‍රී ලංකා හමුදාව අතර ප්‍රශ්නයක් ලෙස හුවා දැක්වීමට ඉන්දීය ධීවරයන් ගන්නා වු උත්සාහයට එරෙහිව කටයුතු කළ යුතු බව ද කියා සිටියා.\nමෙම ප්‍රශ්නය උතුරේ ජනතාවගේ මානුෂීය ප්‍රශ්නයක් ලෙස පෙන්වා දැක්විය යුතු බව ද කෙසේ වුවත් තමන් ජනාධිපතිතුමන් සමඟ ඉන්දියාවේ සිදු කරන මෙම සංචාරයේදි ඉන්දීය අග්‍රාමාත්‍ය නරේද්‍ර සිං මෝදි ඇතුළු රාජ්‍ය නායකයින්ගේ අවධානය යොමු කර මේ සදහා විසදුමක් ලබා ගැනීමට කටයුතු කරන අතරම උතුරේ ධීවර ජනතාවට ඉන්දීය රජයෙන් ලබා දිය හැකි ආධාර පිළිබදව සාකච්ඡා කිරීමට තමන් අපේක්ෂා කරන බව පැවසුවා.\nමෙම අවස්ථාවට ධීවර අමාත්‍යංශයේ ලේකම් ඉන්දු රත්නායක, ධීවර දෙපාර්තමෙන්තුවේ අධ්‍යක්ෂක ජනරාල් සුසන්ත කහවත්ත ඇතුළු නිලධාරීන් පිරිසක් සහභාගි වුණා.",
       "URL": "https://www.hirunews.lk/341781/ධීවර-ගැටලු-විසඳීමේදී-තමන්-කිසිදු-බලවේගයකට-යටත්-කළ-නොහැකි-බව-ධීවර-ඇමැති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=170"
}