{
       "Source": "hirunews",
       "Timestamp": "Sunday, 23 April 2017 - 12:54",
       "Headline": "එට්කා එකඟතාව මේ වසර අවසන් වීමට පෙර - අගමැති",
       "News Content": "ඉන්දියාව සමග ආර්ථික සහයෝගීතාව ශක්තිමත් කරලීමට අපේක්ෂා කරන අතර ත්‍රිකුණාමලය වරාය සංවර්ධනය පිළිබඳව ඉන්දීය බලධාරීන් සමග සාකච්ඡා කරන බව අග්‍රාමාත්‍ය රනිල් වික්‍රමසිංහ පවසනවා.\nඅග්‍රාමාත්‍යවරයා පස් දින නිල චාරිකාවක් සඳහා ලබන අඟහරුවාදා ඉන්දියාව බලා පිටත්ව යාමට නියමිතයි.\nසංචාරයට පෙර මාධ්‍ය ඇමතූ අග්‍රාමාත්‍යවරයා කියා සිටියේ ක්‍ෂේත්‍රයන් රැසක ඉන්දු - ශ්‍රී ලංකා සබඳතා සම්බන්ධයෙන් ඉන්දීය අග්‍රාමාත්‍ය නරේන්ද්‍ර මෝදි සමග සාකච්ඡා කරන බවයි.\nඉන්දීය ස්වභාවික වායු කම්හලක් ජපානයේද සහය ඇතිව ත්‍රිකුණාමලයේ ඉදිකිරීම් පිළිබඳව අවධානය යොමුවී ඇති බවද අග්‍රාමාත්‍ය රනිල් වික්‍රමසිංහ සඳහන් කළා.\nදැනට ත්‍රිකුණාමලය තෙල් ටැංකි සංකීර්ණය පාලනය කරනු ලබන්නේ ඉන්දියාව සහ ශ්‍රී ලංකාව විසින්.\nඅග්‍රාමාත්‍ය රනිල් වික්‍රමසිංහගේ ඉන්දීය සංචාරය යෙදී ඇත්තේ ඉන්දීය අග්‍රාමාත්‍ය නරේන්ද්‍රමෝදිගේ ශ්‍රී ලංකා සංචාරය ආසන්නයේ දී වීමද විශේෂත්වයක්.\nඉන්දීය අග්‍රාමාත්‍යවරයා මෙරටට පැමිණෙන්නේ මෙවර ශ්‍රී ලංකාවේ පැවැත්වෙන එක්සත් ජාතීන්ගේ වෙසක් දින උළෙලට සහභාගිවීමේ අරමුණින්.\nඉන්දු - ශ්‍රී ලංකා ආර්ථික සහ තාක්ෂනික සහයෝගීතා එකඟතාව හෙවත් එට්කා ගිවිසුම සම්බන්ධයෙන් පවතින ගැටළුද මේ වසර නිමාවීමට පෙර විසඳාගැනීමට හැකිවනු ඇතැයි අග්‍රාමාත්‍ය රනිල් වික්‍රමසිංහ විශ්වාසය පළ කළා.",
       "URL": "https://www.hirunews.lk/159787/එට්කා-එකඟතාව-මේ-වසර-අවසන්-වීමට-පෙර-අගමැති",
       "Category": "Local News",
       "Parent URL": "https://www.hirunews.lk/local-news.php?pageID=4551"
}