{
       "Source": "hirunews",
       "Timestamp": "Tuesday, 22 May 2018 - 9:50",
       "Headline": "කලවානේ කොටුවී සිටි ගැබිණි මව්වරුන් ඇතුළු පිරිසක් බේරා ගනී",
       "News Content": "ජල ගැලීම් හේතුවෙන් රත්නපුර - කලවාන ප්‍රදේශයේ කොටුවී සිටි ගැබිණි මව්වරුන් 09 දෙනෙකු ඇතුළු එකසිය හැත්තෑ දෙදෙනෙකු  නාවික හමුදාව සහ ආපදා කළමනාකරණ මධ්‍යස්ථානයේ නිලධාරීන්  එක්ව බේරාගෙන තිබෙනවා.\nඑම මව්වරුන්ගෙන් 06 දෙනෙකු මේ වන විට ප්‍රතිකාර සඳහා කලවාන රෝහලට ඇතුළත් කර ඇති බව සඳහන්.\nමීට අමතරව ජල ගැලීම් හේතුවෙන් රත්නපුර දිස්ත්‍රික්කයේ කොටු වී සිටින තවත් පුද්ගලයින් මුදා ගැනීම සඳහා නාවික හමුදාව තවදුරටත්  මෙහෙයුම් ක්‍රියාත්මක කර තිබෙනවා.\nයුද හමුදා මාධ්‍ය ප්‍රකාශක, බ්‍රිගේඩිර් සුමිත් අතපත්තු ප්‍රකාශ කළේ රත්නපුර සහ කළුතර යන දිස්ත්‍රික්ක සඳහා තවත් අතිරේක බල ඇණි කිහිපයක් යෙදවීමට කටයුතු කර ඇති බවයි.",
       "URL": "https://www.hirunews.lk/191289/කලවානේ-කොටුවී-සිටි-ගැබිණි-මව්වරුන්-ඇතුළු-පිරිසක්-බේරා-ගනී",
       "Category": "Local News",
       "Parent URL": "https://www.hirunews.lk/local-news.php?pageID=3933"
}