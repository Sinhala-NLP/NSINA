{
       "Source": "hirunews",
       "Timestamp": "Saturday, 28 August 2021 - 19:06",
       "Headline": "අවශ්‍ය වුවහොත් බරපතල රෝගීන්ට,තුන්වන මාත්‍රාවත් සූදානම්  (වීඩියෝ)",
       "News Content": "බරපතල තත්ත්වයට පත්විය හැකි රෝගීන්ට ලබන නොවැම්බර්, දෙසැම්බර් වනවිට කොරෝනා එන්නතේ තුන්වන මාත්‍රාවක් ලබාදීමට අවශ්‍ය වුවහොත්, ඊට අදාළ කටයුතු සූදානම් කර ඇති බව රාජ්‍ය ඖෂධ නිතීගත සංස්ථාවේ සභාපති විශේෂඥ වෛද්‍ය ප්‍රසන්න ගුණසේන ප්‍රකාශ කලා.\nඒ කොළඹ අද පැවැති මාධ්‍ය හමුවකදියි.\nවිශේෂඥ වෛද්‍ය ප්‍රසන්න ගුණසේන එහිදි වැඩිදුරටත් සඳහන් කළේ කොරෝනා අවදානමට නිරන්තරයෙන් ලක් වන රෝගීන්ට ද තුන්වන මාත්‍රාවක් ලබාදිය හැකි පරිදි අදාළ කටයුතු සූදානම් කෙරෙන බවයි.\nමේ අතර කොවැක්ස් පහසුකම යටතේ අද ශ්‍රී ලංකාවට ෆයිසර් එන්නත් මාත්‍රා ලක්ෂයක් හිම වුණා.\nඅමාත්‍ය කෙහෙළිය රඹුක්වැල්ල ප්‍රකාශ කළේ  ජූලි මස 16 වනදා පරිත්‍යාග කළ මොඩර්නා එන්නත් මාත්‍රා මිලියන 1 යි දශම 5 ට අමතරව, මෙම ෆයිසර් එන්නත් මෙරටට ඇමරිකාව විසින් පරිත්‍යාග කළ බවයි.\nඑසේම,  ලෝක සෞඛ්‍ය සංවිධානය විසින් සිලින්ජර් මිලියන 2 ක් ශ්‍රී ලංකාවට අදියර දෙකක් යටතේ පරිත්‍යාග කර තිබෙනවා.\nමේ අතර, සිය කාර්ය මණ්ඩලයේ කිහිපදෙනෙකුටම කොවිඩ් ආසාදනය වීම හේතුවෙන් සිදුකළ පරීක්ෂාවකින් පසු තමාටද වෛරසය ආසාදනය වී ඇති බව වෙළඳ අමාත්‍ය ආචාර්ය බන්දුල ගුණවර්ධන අද පෙරවරුවේ සිය ෆේස්බුක් ගිණුමේ සටහනක් තබමින් සඳහන් කළා.\nඊයේ දහවල් ජනාධිපති ලේකම් කාර්යාලයේ පැවති කොවිඩ් මර්ධන විශේෂ කමිටුවටද වෙළෙඳ අමාත්‍ය බන්දුල ගුණවර්ධන එක්ව සිටියා.\nඅදාළ සාකච්ඡාව ඇරඹීමට ප්‍රථම ජනාධිපති කර්යාලයේදී අමාත්‍යවරයා සමඟ සුහද කතාබහක නිරත වූ අමාත්‍යවරුන් කිහිප දෙනෙකු හා නිලධාරීන් කිහිප දෙනෙකු ස්වයං නිරෝධායනයට යොමු ඇති බව වාර්තා වනවා.\nකෙසේ වෙතත්, අද පස්වරුවේද  අමාත්‍යවරයා සිය ෆෙස්බුක් ගිණුමට ඡායාරූප කිහියක් එක් කරමින් සඳහන් කළේ තමන්ට කොවිඩ් ආසාදනය වුවද සූම්  තාක්ෂණය රජකාරි කටයුතු සිදුකරන බවයි.\nඑහිදී අමාත්‍යවරයා සිය ෆේස් බුක් ගිණුමේ සටහන් කර තිබුණේ කිසිවිටකත් මුව ආවරණය ඉවත් නෙකළ යුතු බවයි.\nතමන් සිය නිල රථයේදී මුහුණු ආවරණය ඉවත් කරන අතර, ඒ වන විටත් වෛරසය ආසාදිතව සිටි බව නොදත් රියැදුරෙකු රථයේ සිට ඇති බවත්, ඒ හේතුවෙන් තමාද ආසාදිත වී ඇති බවට විශ්වාස කරන බවත් එහි දැක්වුණා.\nමේ අතර, මෙරට පෞද්ගලික රෝහලවල වෛද්‍යවරුන්, හෙදියන් සහ සුළු සේවයින් ඇතුළු කාර්ය මණ්ඩල වලින් සියයට 12 ක පමණ ප්‍රතිශතයකට කොරෝනා ආසාදනය වී ඇතැයි වාර්තා වනවා.\nඑමෙන්ම, කොළඹ නගරය තුල සියයට සියයක් පැතිර යන්නේ කොරෝනා ඩෙල්ටා ප්‍රභේදය බව ශ්‍රී ජයවර්ධනපුර විශ්වවිද්‍යාලයේ ආසාත්මිකතා ප්‍රතිශක්ති විද්‍යාව සහ සෛල ජෛව විද්‍යායතනය සිදුකළ නවතම පරීක්ෂණයකින් අනාවරණ වී තිබුණා.\nදිවයිනේ සෙසු ප්‍රදේශවල ද ඇල්ෆා ප්‍රභේදය අභිබවා ඩෙල්ටා ප්‍රභේදය පැතිර යමින් පවතින බව ඊට අදාළ පරීක්ෂණ වාර්තාවේ සඳහන්.\nමේ අතර, නිවසේ රැදි සිට ප්‍රතිකාර ලබා ගන්නා කොරෝනා ආසාදිතයින් නිසි වෛද්‍ය උපදෙස් පිලි නොපැදිම නිසා කෙරෝනා මරණ ඉහළ ගොස් ඇති බැවින් වෛද්‍ය උපදෙස් ලැබුණු වහාම රෝහල් ගත වන ලෙසට කොළඹ වෛද්‍ය පිඨයේ මහාචාර්ය මනුජ විරසිංහ ආසාදිතයන්ට දැනුම් දෙනවා.\nමේ අතර, තවත් කොරෝනා ආසාදිතයන් 2,203 ක් අද සුවය ලබා රෝහල් වලින් පිටව ගියා.\nඒ අනුව, සුවය ලැබූ මුළු ආසාදිතයන් සංඛ්‍යාව 355,394 ක් දක්වා ඉහළ ගිය බවයි වසංගත රෝග විද්‍යා අංශය සඳහන් කළේ.",
       "URL": "https://www.hirunews.lk/280811/අවශ්‍ය-වුවහොත්-බරපතල-රෝගීන්ටතුන්වන-මාත්‍රාවත්-සූදානම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1725"
}