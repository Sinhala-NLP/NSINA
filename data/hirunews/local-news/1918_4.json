{
       "Source": "hirunews",
       "Timestamp": "Sunday, 30 May 2021 - 18:53",
       "Headline": "විපක්ෂ නායකගෙන් එන්නත්කරණය ගැන චෝදනා (වීඩියෝ)",
       "News Content": "ලෝක සෞඛ්‍ය සංවිධානයට ඉදිරිපත් කළ ජාතික සැලසුම මුළුමනින්ම උල්ලංගණය කරමින් ආණ්ඩුව මෙරට එන්නත්කරණය “දේශපාලන ගරානාවක්” බවට පත් කර ඇතැයි විපක්ෂ නායක සජිත් ප්‍රේමදාස චෝදනා කරනවා.\nනිවේදනයක් නිකුත් කරමින් විපක්ෂ නායකවරයා සඳහන් කර ඇත්තේ කඩින් කඩ ලැබෙන ඉතා අවම එන්නත් ප්‍රමාණය සිය බලය යොදා ඩැහැ ගන්නා පිරිසක් ආණ්ඩුව තුළ නිර්මාණය වී ඇති බවයි.\nලෝක සෞඛ්‍ය සංවිධානයට ලබාදුන් ජනගහනයෙන් සියයට 10කට ප්‍රමාණවත් එන්නත් ලැබෙන විට අවුරුදු 60ට වැඩි පුරවැසියන්ට ලබාදීමේ සැලැස්ම උල්ලංගණය කර ඇති බව ඔහු එමගින් පෙන්වා දෙනවා.\nමෙරටට ගෙන්වන සයිනොෆාම් එන්නත් මාත්‍රාවක් සඳහා ඇමරිකානු ඩොලර් 15ක් වැය කෙරෙන අතර, එම එන්නත බංග්ලාදේශය ලබා ගන්නේ ඩොලර් 10කට බවයි විපක්ෂ නායකවරයා සිය නිවේදනයේ දක්වා ඇත්තේ.\nමෙලෙස එන්නත් මිලියන 14ක් ආනයනය කිරීමට කැබිනට් අනුමැතිය ලබාගෙන ඇති අතර, ඊට ඩොලර් මිලියන 210ක් හෙවත් රුපියල් මිලියන 42,420ක් වැය කිරීමට රජය සැලසුම් කර තිබෙනවා.\nඑහෙත් බංග්ලාදේශය ලබා ගන්නා මිල වන ඇමරිකානු ඩොලර් 10 සමග සංසන්දනය කිරීමේදී මාත්‍රා මිලියන 14 වෙනුවෙන් වැය වන්නේ ඩොලර් මිලියන 140ක් පමණයි.\nඒ අනුව ඩොලර් මිලියන 70ක් එනම් රුපියල් මිලියන 14,140ක් පමණ වන මුදලට සිදුව ඇත්තේ කුමක් ද යන්න ආණ්ඩුව රටට හෙළිදරව් කළ යුතු බවයි විපක්ෂ නායකවරයා සිය නිවේදනයෙන් වැඩිදුරටත් පෙන්වා දී ඇත්තේ.",
       "URL": "https://www.hirunews.lk/272893/විපක්ෂ-නායකගෙන්-එන්නත්කරණය-ගැන-චෝදනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1918"
}