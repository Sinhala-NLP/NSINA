{
       "Source": "hirunews",
       "Timestamp": "Sunday, 07 February 2021 - 12:56",
       "Headline": "සාමාන්‍ය පෙළ පෙරහුරු ප්‍රශ්න පත්‍රයක් පිටවීම ගැන පරීක්ෂණයක්",
       "News Content": "මධ්‍යම පළාත් අධ්‍යාපන දෙපාර්තමේන්තුව එම පළාතේ සියලු පාසල්වල සාමාන්‍ය පෙළ සිසුන්ට ලබාදෙන පෙරහුරු පරීක්ෂණ විභාගයේ හෙට පැවැත්වීමට නියමිත ගණිතය ප්‍රශ්න පත්‍රය කලින් පිටවීමේ සිද්ධියක් සම්බන්ධයෙන් පරීක්ෂණයක් ආරම්භ කර තිබෙනවා.\nඒ මධ්‍යම පළාත් අධ්‍යාපන අධ්‍යක්ෂ තිලක් ඒකනායකගේ උපදෙස් මත මධ්‍යම පළාත් අධ්‍යාපන දෙපාර්තමේන්තුවේ විභාග අංශය විසින්.\nමීට දින කිහිපයකට පෙර මෙලෙස අදාළ ගණිතය ප්‍රශ්න පත්‍රය පිටව ඇති බවට තොරතුරු වාර්තා වී තිබෙනවා.\nඒ අනුව, අදාළ ප්‍රශ්න පත්‍රය ප්‍රදේශයේ සිසුන් සහ දෙමව්පියන් බොහෝ දෙනෙකු අතර, වට්ස්ඇප් මාර්ගයෙන් හුවමාරු වී ඇති බවයි අප වාර්තාකරු පැවසුවේ.\nමේ සම්බන්ධයෙන් අප මධ්‍යම පළාත් අධ්‍යාපන අධ්‍යක්ෂ තිලක් ඒකනායකගෙන් විමසා සිටි අතර එහිදී ඔහු පැවසුවේ පාසලට සිසුන් ගෙන්වීමෙන් පමණක් අදාළ පෙරහුරු විභාගය පැවැත්විය යුතු බවට උපදෙස් ලබා දුන් බවයි.\nමෙම සිද්ධිය තුලින්, ඇතැම් පාසල් අදාළ උපදෙස් උල්ලංඝනය කර ඇති බව පෙනී ගොස් ඇතැයි ද අධ්‍යාපන අධ්‍යක්ෂවරයා සඳහන් කළා.\nඒ අනුව, මේ සම්බන්ධයෙන් මේ වනවිට පර්යේෂණයක් ආරම්භ වී ඇති අතර, යම් විදුහල්පතිවරයෙකු ලබාදුන් උපදෙස් අනුව, කටයුතු කර නොමැති නම් ඔවුන්ට එරෙහිව විනයානුකූලව කටයුතු කරන බවයි මධ්‍යම පළාත් අධ්‍යක්ෂ තිලක් ඒකනායක අවධාරණය කළේ.",
       "URL": "https://www.hirunews.lk/261885/සාමාන්‍ය-පෙළ-පෙරහුරු-ප්‍රශ්න-පත්‍රයක්-පිටවීම-ගැන-පරීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=2163"
}