{
       "Source": "hirunews",
       "Timestamp": "Thursday, 11 May 2023 - 10:06",
       "Headline": "කුරුණෑගල ශික්ෂණ රෝහලේ වෛද්‍ය වර්ජනයක්",
       "News Content": "කුරුණෑගල ශික්ෂණ රෝහලේ ළමා හා මාතෘ ඒකකයේ වෛද්‍යවරයෙකුට පහරදීමේ සිද්ධියට සම්බන්ධ සැකකරු මෙතෙක් අත්අඩංගුවට නොගැනීමට විරෝධය පළ කරමින් එහි වෛද්‍යවරුන් දියත් කර ඇති වර්ජනය හේතුවෙන් රෝහල් කටයුතුවලට බාධා එල්ල වී තිබෙනවා.\nමේ හේතුවෙන් බාහිර මෙන්ම සායනික වෛද්‍ය ප්‍රතිකාර සේවාවන් ද ඇණ හිට ඇති බවයි හිරු වාර්තාකරු කියා සිටියේ.\nරෝහල් ගතව ප්‍රතිකාර ලබමින් සිටි තම ගැබිණි පෙම්වතියගේ කළලය ඉවත් කරන ලෙසට බල කරමින් මැල්සිරිපුර ප්‍රදේශයේ පදිංචි තරුණයෙකු ඉකුත් 8 වනදා ළමා හා මාතෘ ප්‍රතිකාර ඒකකයේ වෛද්‍යවරයෙකුට පහරදී ඇති බව සඳහන්.\nදෙදෙනා අතර පැවති අනියම් සබඳතාවයෙන් පසු කාන්තාව ගැබ්ගෙන ඇති අතර, සති 29ක පමණ නොමේරු දරු කළලයක් සහිත ඇය ප්‍රතිකාර සඳහා මෙලෙස රෝහල් ගත වී තිබුණා. කෙසේ වෙතත්, වෛද්‍යවරුන් ගැබිනිය පරීක්ෂා කිරීමෙන් පසු සැකකරුට දැනුම්දී තිබුණේ ඇයට හෝ දරුවාට කිසිදු අවදානම් තත්ත්වයක් නොමැති බවයි.\nගබ්සා කිරීම නීති විරෝධී ක්‍රියාවක් බවට වෛද්‍යවරුන් පෙන්වා දුන්න ද, සැකකරු එය අනිවාර්යයෙන්ම සිදුකළ යුතු බවට තර්ජනය කර වෛද්‍යවරයෙකුට පහරදී ඇති බවයි වාර්තා වුණේ. මීට විරෝධය පළ කරමින් මෙම වර්ජනය දියත් කර ඇති බව රජයේ වෛද්‍ය නිලධාරින්ගේ සංගමයේ මාධ්‍ය ප්‍රකාශක වෛද්‍ය චමිල් විජේසිංහ කියා සිටියා.\nමෙම වර්ජනය නිසා ප්‍රතිකාර ගැනීමට පැමිණි රෝගීන් දැඩි අපහසුතාවයට පත්වුණා.",
       "URL": "https://www.hirunews.lk/334866/කුරුණෑගල-ශික්ෂණ-රෝහලේ-වෛද්‍ය-වර්ජනයක්",
       "Category": "Local News",
       "Parent URL": "https://www.hirunews.lk/local-news.php?pageID=352"
}