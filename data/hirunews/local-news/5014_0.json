{
       "Source": "hirunews",
       "Timestamp": "Thursday, 09 June 2016 - 7:02",
       "Headline": "මත්කුඩු ජාවාරමට සම්බන්ධ ගෝරිල්ලා සමන්ත දෙහිවලදී අත්අඩංගුවට",
       "News Content": "මත්කුඩු ජාවාරමට සම්බන්ධ සමන්ත පෙරේරා නොහොත් ගෝරිල්ලා සමන්ත නැමැත්තා පොලිස් මත්ද්‍රව්‍ය නාශක කාර්යාංශය අත්අඩංගුවට ගෙන තිබෙනවා.\nදෙහිවල ප්‍රදේශයේදී ඊයේ අත්අඩංගුවට ගත් මොහු ළඟ තිබී රුපියල් ලක්ෂ 7 ක වටිනාකමකින් යුත් හෙරොයින් තොගයක්ද සොයාගෙන ඇති බවයි මෙම කාර්යාංශයේ ප්‍රකාශකයෙකු සඳහන් කළේ. මොහුට හෙරොයින් මත්ද්‍රව්‍ය නඩු 4 ක් සහ ගිනි අවි සම්බන්ධ නඩු දෙකක්ද පවතිනවා.\nගෝරිල්ලා සමන්ත දෙහිවල ප්‍රදේශයේ නිවාස සංකීර්නයක රැඳී සිටින බවට ලද තොරතුරක් මත පොලිස් මත්ද්‍රව්‍ය නාශක කාර්යාංශයේ නිලධාරීන් ඊයේ එම ස්ථානයට ගොස් තිබෙනවා.\nපසුව මොහු පලායාමට උත්සාහ කර ඇති නමුත් මත්ද්‍රව්‍ය නාශක කාර්යාංශයේ නිලධාරීන් සැකකරු පසුපස හඹාගොස් අත්අඩංගුවට ගෙන ඇති බවයි වාර්තාවන්නේ.\nගෝරිල්ලා සමන්ත දෙහිවල ප්‍රදේශයේ මිලදී ගෙන තිබූ මෙම නිවාස සංකීර්ණයේ නිවස්නය සඳහා මසකට රුපියල් ලක්ෂ එකහමාරක මුදලක් ගෙවා ඇති බවද මූලික පරීක්ෂණවලදී අනාවරණ වී තිබෙනවා.\nඑමෙන්ම ඔහු සිය මත්කුඩු ජාවාරම මෙහෙයවා ඇත්තේ මෙම නිවසේ සිටයි.\nමොහු දෙහිවල, ගල්කිස්ස, මහරගම, පිළියන්දල සහ වැල්ලවත්ත ප්‍රදේශවලට මත්කුඩු බෙදාහැරීමේ ජාවාරමේ නිරතව ඇති බවටද පරීක්ෂනවලදී හෙළිවී තිබෙනවා.",
       "URL": "https://www.hirunews.lk/135091/මත්කුඩු-ජාවාරමට-සම්බන්ධ-ගෝරිල්ලා-සමන්ත-දෙහිවලදී-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=5014"
}