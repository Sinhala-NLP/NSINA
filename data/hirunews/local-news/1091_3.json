{
       "Source": "hirunews",
       "Timestamp": "Thursday, 16 June 2022 - 16:30",
       "Headline": "අත්අඩංගුවට ගන්නා කංසාවලින් ඖෂධ සකස් කිරීමට ක්‍රමවේදයක් හදන්න සාකච්ඡාවක්",
       "News Content": "පොලීසිය විසින් අත් අඩංගුවට ගන්නා කංසා වලින් නඩු භාණ්ඩ ලෙස ඉදිරිපත් කරනු ලබන ප්‍රමාණය හැර ඉතිරි ඒවා ඖෂධ සකස් කිරීමට ආයුර්වේද සංස්ථාවට භාරදීම සදහා පවතින නීතිමය බාධාවන් ඉවත් කර ක්‍රමවේදයක් සකස් කිරීම සදහා විශේෂ සාකච්ඡාවක් අධිකරණ අමාත්‍ය විජයදාස රාජපක්ෂගේ ප්‍රධානත්වයෙන් අද (16) පැවැත් වුණා.\nමෙහිදී අදහස් පළ කරමින් අධිකරණ අමාත්‍යවරයා සඳහන් කලේ පොලීසිය මගින් අත් අඩංගුවට ගන්නා කංසා ආයුර්වේද සංස්ථාවට භාරදීමට පෙර භාරදුන් ප්‍රමාණය හා විනාශ කරන ලද ප්‍රමාණය පිළිබදව වාර්තාවක් අධිකරණයට ඉදිරිපත් කිරීමට කටයුතු කරන ලෙසයි.\nආයුර්වේද සංස්ථාවට භාර දෙන ලද කංසා ආයුර්වේද සංස්ථාව දක්වා ප්‍රවාහනය කිරීම, එහි ආරක්ෂාව ඇතුළු වගකීම් පොලිසිය විසින් භාර ගත යුතු බව ද ඔහු ප්‍රකාශ කළා.\nඑසේ අත්අඩංගුවට ගන්නා කංසා නිසි ක්‍රමවේදයක් යටතේ ඖෂධ සකස් කිරීම සදහා ආයුර්වේද දෙපාර්තමේන්තුවට ලබාදීමේ ක්‍රමවේදයක් සකස් කිරීම කඩිනමින් සිදු කරන ලෙසද අමාත්‍යවරයා නිලධාරීන්ට උපදෙස් ලබා දෙනු ලැබුවා.\nආයුර්වේද සංස්ථාව විසින් කංසා යොදා ගනිමින් ඖෂධ වර්ග පහක් නිෂ්පාදනය කරනු අතර ඒ සදහා වසරකට වියළි කංසා කිලෝග්රූම් 3000ක් පමණ අවශ්‍ය බවත්, ආයුර්වේද සංස්ථාවට ලැබෙන කංසා ඖෂධ සකස් කිරීම සදහා ආයුර්වේද සංස්ථාවේ ලියාපදිංචි වෛද්‍යවරුන්‍ට ලබාදීම නිසි ක්‍රමවේදයක් යටතේ සිදු කරනු ලබන බවත් ආයුර්වේද සංස්ථාව නිලධාරීන් මෙහිදී පෙන්වා දී තිබෙනවා.",
       "URL": "https://www.hirunews.lk/307305/අත්අඩංගුවට-ගන්නා-කංසාවලින්-ඖෂධ-සකස්-කිරීමට-ක්‍රමවේදයක්-හදන්න-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=1091"
}