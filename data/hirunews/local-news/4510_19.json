{
       "Source": "hirunews",
       "Timestamp": "Friday, 19 May 2017 - 7:41",
       "Headline": "වෛද්‍ය සභාව බය කළ නොහැකි බව සභාපති කාලෝ කියයි",
       "News Content": "ප්‍රමිතියෙන් තොර සයිටම් සිසුන්ට ශ්‍රී ලංකා වෛද්‍ය සභාවේ ලියාපදිංචිය ලබා නොදෙන බව එහි සභාපති මහාචාර්ය කාලෝ ෆොන්සේකා පවසනවා.\nකොළඹ ඊයේ පැවති මාධ්‍ය හමුවකට එක්වෙමින් සභාපතිවරයා සදහන් කළේ බියවැද්දවීම් තුලින් කිසිදු පුද්ගලයෙකුට ඔවුන්ගේ අරමුණු ඉටු කර ගැනීමට අවස්ථාවක් නොමැති බවයි.\nවෛද්‍ය ප්‍රමිතිය වෙනුවෙන් පෙනී සිටීම නිසා 2001 වසරේ සිට මේ දක්වා කාලය තුළ වෛද්‍ය සභාවට ප්‍රහාර 7 ක් එල්ල වූ බව ද ඔහු කියා සිටියා.\nඑමෙන්ම, පසුගියදා වෛද්‍ය සභාවට එල්ල වූ බෝම්බ ප්‍රහාරය සම්බන්ධයෙන් ද සිදුවන පරීක්ෂණ කටයුතු නිසි ලෙස සිදු නොවන බව ද ශ්‍රී ලංකා වෛද්‍ය සභාවේ සභාපති මහාචාර්ය කාලෝ ෆොන්සේකා වැඩිදුරටත් සදහන් කළා.\nමේ අතර සරසවි සිසුන්ගේ සයිටම් විරෝධී පෙළපාලියට පහරදීමේ සිද්ධියට එරෙහිව ලබන 22 වනදා වරුවක වැඩවර්ජනයක්  ක්‍රියාත්මක කිරීමට ද රජයේ වෛද්‍ය නිලධාරින්ගේ සංගමය ඊයේ තීරණය කළා.\nඑමෙන්ම අන්තර් විශ්වවිද්‍යාලයීය ශිෂ්‍ය බල මණ්ඩලය හා වෛද්‍ය පීඨ ශීෂ්‍ය ක්‍රියාකාරි කමිටුව පෙරේදා සංවිධාන කළ පාගමන අතරතුර අත්අඩංගුවට ගත් ශිෂ්‍ය හිමිනම ඇතුලූ සිසුන් 08 දෙනා අද දක්වා රක්ෂිත බන්ධනාගාර ගත කරන ලෙසයි කොළඹ ප්‍රධාන මහේස්ත්‍රාත් ලාල් රණසිංහ බණ්ඩාර ඊයේ නියෝග කළේ.",
       "URL": "https://www.hirunews.lk/161639/වෛද්‍ය-සභාව-බය-කළ-නොහැකි-බව-සභාපති-කාලෝ-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4510"
}