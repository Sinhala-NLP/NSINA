{
       "Source": "hirunews",
       "Timestamp": "Sunday, 13 August 2017 - 7:31",
       "Headline": "පිළියන්දල - ගනේවත්ත දේවාලයේ උණුසුම් තත්ත්වයක්",
       "News Content": "පිළියන්දල ගනේවත්ත ඓතිහාසික දේවාලයේ ඊයේ (12) පැවති උත්සවයකදී ඇති වූ ජනතා විරෝධයත් සමග උණුසුම්කාරි තත්ත්වයක් ඇති වුණා.\nඒ ඓතිහාසික - ගනේවත්ත දේවාලයේ පිංකැටවල මුදල් අතුරුදන් වන බව කියන සිද්ධීන් මුල් කර ගනිමින්.\nමෙම අවස්ථාවට කැස්බෑව ආසනය නියෝජනය කරන සියලූම දේශපාලන පක්ෂ නියෝජිතයින් සහභාගි වී සිටීම විශේෂත්වයක්.\nඒ අතර පාර්ලිමේන්තු මන්ත්‍රීවරුන් මෙන්ම පළාත් සභා නියෝජිතයන් ද සිටියා.\nමෙම දේවාලයේ සංවර්ධන කමිටුවේ සභාපති හිටපු නියෝජ්‍ය අමාත්‍ය චන්දන කත්‍රීආරච්චි සමග කටයුතු කිරීමට නොහැකි බව පවසමින් එම දේවාලයේ ප්‍රධාන කපු මහතා ඉවත් වීමට තීරණය කර තිබුණා.\nඔහු ඊට හේතු ලෙස සදහන් කළේ දේවාලයේ පිං කැටවල එකතු වන මුදල් අභිරහස් ලෙස අතුරුදන්වීමයි.\nදේවාල භූමියට එක් රැස් වූ ප්‍රදේශයේ ජනතාව අමතමින් ප්‍රධාන කපු මහතා වන මහී වැලිවත්ත සිය ඉල්ලා අස්වීම ප්‍රකාශයට පත් කළා.\nකපු මහතාගේ ඉල්ලා අස්වීම ප්‍රකාශයට පත් කිරීමෙන් පසු ප්‍රදේශවාසීන් දේවාලයෙන් නොයන ලෙස ඔහුගෙන් දිගින් දිගටම ඉල්ලීම් ඉදිරිපත් කළ අතර, හිටපු නියෝජ්‍ය අමාත්‍ය චන්දන කත්‍රීආරච්චි වෙනුවට දේවාල සංවර්ධන කමිටුව සදහා නව සභාපතිවරයෙකු සහ නිලධාරි මණ්ඩලයක් පත් කර ගත යුතු බවට යෝජනා වුණා.\nඑහිදී හිටපු අමාත්‍යවරයෙකු සෝමවීර චන්ද්‍රසිරිගේ පවුලේ සාමාජිකයන් ද දේවාල භූමියට තමන්ට ද අයිතිවාසිකම් ඇති බව පැවසීමත් සමග ඇති වූයේ උණුසුම්කාරි තත්ත්වයක්.\nකෙසේ වෙතත්, පසුව ප්‍රදේශයේ ජනතාව විසින් නව නිලධාරි මණ්ඩලයක් පත් කර ගනු ලැබුවා.",
       "URL": "https://www.hirunews.lk/168295/පිළියන්දල-ගනේවත්ත-දේවාලයේ-උණුසුම්-තත්ත්වයක්",
       "Category": "Local News",
       "Parent URL": "https://www.hirunews.lk/local-news.php?pageID=4374"
}