{
       "Source": "hirunews",
       "Timestamp": "Friday, 11 November 2016 - 7:51",
       "Headline": "අයවැයෙන් ආර්ථිකය නිවැරදි දිශාවට - ආණ්ඩුව කියයි,අරමුණක් නැති අයවැයක් - විපක්ෂයෙන් චෝදනා",
       "News Content": "ලබන වසර සඳහා වන අයවැය මුදල් අමාත්‍ය රවී කරුණානායක ඊයේ (10) පාර්ලිමේන්තුවට ඉදිරිපත් කෙරුණා.\nමෙය නිදහස් ශ්‍රී ලංකාවේ 70 වන අයවැය වන අතර, වත්මන් යහපාලන රජයේ 02 වන අයවැයයි.\nමුදල් අමාත්‍යවරයා පැය 03 ට අධික කාලයක් අයවැය කතාව ඉදිරිපත් කළ අතර, එම අවස්ථාවේදී ජනාධිපති මෛත්‍රීපාල සිරිසේනද පාර්ලිමේන්තු සභා ගර්භයට පැමිණ සිටීම විශේෂත්වයක්.\nසිය අයවැය කතාව ආරම්භ කරමින් මුදල් අමාත්‍යවරයා සඳහන් කළේ ලබන වසරේදී 7% ක ආර්ථික වර්ධනයක් ළඟා කර ගැනීම රජයේ අපේක්ෂාව බවයි.\nඑමෙන්ම ඉතිහාසයේ පළමු වතාවට මෙවර අයවැය සකස් කිරීම සඳහා ජනතා අදහස් ලබාගත් බව මුදල් අමාත්‍යවරයා කියා සිටියා.\nකෘෂිකර්මාන්තයට මුල්තැන ලබාදෙමින් අයවැය ඉදිරිපත් කරන බව සඳහන් කළ මුදල් අමාත්‍යවරයා කියා සිටියේ පළතුරු සහ එළවළු කර්මාන්තකරුවන් සඳහා 50% ක ණය පොලි සහනාධාරයක් ලබාදීමට පියවර ගන්නා බවයි.\nදේශීය නිෂ්පාදකයින් රැක ගැනීම සඳහා ආනයනික සීනි සඳහා 2% ක සහ එතනෝල් සඳහා 5% ක සෙස් බද්දක්ද පනවනු ලැබුවා.\nකිරි එළදෙනුන් 15,000 ක් ආනයනය කෙරෙන අතර, එක් කිරි ගොවියෙකුට අවම වශයෙන් එළදෙනුන් දස දෙනෙකු ලබාදීමට පියවර ගන්නා බවයි මුදල් අමාත්‍යවරයා සඳහන් කළේ.\nඑමෙන්ම, වැවිලි සමාගම් සඳහා ලබාගත හැකි ඉඩම් ප්‍රමාණය අක්කර 5000 දක්වා සීමා කෙරුණා.\nතේ කර්මාන්තය සඳහා වන බදු සරල කරන බව ප්‍රකාශ කළ මුදල් අමාත්‍යවරයා රබර් වගාව සංවර්ධනයට රුපියල් මිලියන 900 ක මුදලක් ලබාදෙන බවයි කියා සිටියේ.\nආනයනික කිරිපිටි සදහා රේගු බදු රුපියල් 100 කින් අඩු කිරීමට පියවර ගෙන තිබෙනවා.\nදේශීය කිරි නිෂ්පාදනය වැඩි කිරීමට පාරිභෝගිකයින් පෙළඹවීම සඳහා ග්‍රෑම් 400 යේ කිරිපිටි පැකට්ටුවක මිල අඛණ්ඩව පවත්වාගෙන යනවා.\nඑමෙන්ම, කුකුළු මස් මත පනවා ඇති උපරිම සිල්ලර මිල තවදුරටත් ලිහිල් කරන බවයි මුදල් අමාත්‍යවරයා සඳහන් කළේ.\nමෙවර අයවැයෙන් අධ්‍යාපනය සඳහා රුපියල් මිලියන 17,840 ක මුදලක් අතිරේක ප්‍රතිපාදනයක් ලෙස ලබාදෙන බවයි මුදල් අමාත්‍යවරයා කියා සිටියේ.\nවිශේෂ අධ්‍යාපනය ලබන සිසුන්ට ලබාදෙන දෛනික දීමනාව රුපියල් පනහේ සිට 150 දක්වා ඉහළ නංවා තිබෙනවා.\nඑසේම 2017 වසරේ උසස් පෙළ පන්තිවලට ඇතුළුවන සිසුන් එක්ලක්ෂ 75,000 කට සහ උසස් පෙළ ගුරුවරුන්ට ටැබ් පරිගණක ලබාදීමට කටයුතු කරන බවද මුදල් අමාත්‍යවරයා අයවැය කතාව ඉදිරිපත් කරමින් කියා සිටියා.\nඑමෙන්ම, අවුරුදු පහේ සිට 19 දක්වා වයස් කාණ්ඩයේ පසුවන ලක්ෂ 45 ක් පමණ වන පාසල් දරුවන් සඳහා රුපියල් ලක්ෂ දෙකක් වටිනා රක්ෂණාවරණයක් හඳුන්වා දෙන බවද මුදල් අමාත්‍යවරයා අයවැය කතාව ඉදිරිපත් කරමින් ප්‍රකාශ කළා.\nසියලූම ඖෂධහල් ජාතික ඖෂධ අධිකාරියේ ලියාපදිංචිය විය යුතු වනවා.\nඑමෙන්ම, සෑම රෝගියෙකුටම රෝහලෙන් පිටවන විට තම ප්‍රතිකාර සඳහා ගිය වියදම සටහන් කළ ලියවිල්ලක් ලබාදෙන බව මුදල් අමාත්‍යවරයා කියා සිටියා.\nඉදිකිරීම් කර්මාන්තයට අදාළව පැවති 25% ක සෙස් බද්ද මෙවර අයවැයෙන් ඉවත් කෙරුණා.\nඑමෙන්ම, මෙරට ආයෝජනයට පැමිණෙන විදේශිකයන් සඳහා පස් අවුරුදු වීසා ලබාදීමට කටයුතු කරන බවයි මුදල් අමාත්‍යවරයා සඳහන් කළේ. එමෙන්ම, මෙරට ප්‍රධාන ශාඛා පිහිටුවීමට කැමති ආයෝජන සමාගම් සංස්ථාපිත බද්දෙන් නිදහස් කෙරුණා.\nමේ අතර, රුපියල් මිලියන දහසක් උපයා ගැනීම සඳහා ග්‍රෑන්ඞ් හයට්, ග්‍රෑන්ඞ් ඔරියන්ටල්, හිල්ටන්, වෝටර්ස් එජ්, රේස්කෝස්, මන්නාරම සහ හම්බන්තොට ලුණු ලේවායන් කොටස් වෙළඳපොලේ ලැයිස්තුගත කෙරෙනු ඇති.\nමේ අතර, සීනි, පරිප්පු, හාල් මැස්සන්, මුංඇට, ගෘහස්ථ ගෑස්, භූමිතෙල් ඇතුළු භාණ්ඩ වර්ග 07 ක මිලද අඩු කෙරුණා.\nත්‍රීරෝද රථ වෙනුවට රෝද හතරේ විද්‍යුත් කාර් හඳුන්වාදීමට පියවර ගන්නා බවයි මුදල් අමාත්‍ය රවී කරුණානායක කියා සිටියේ.\nමධ්‍ය ආදායම් ලබන පවුල් සඳහා නිවාස පන්ලක්ෂයක් ඉදිකිරීමේ වැඩසටහනක් ක්‍රියාත්මක කිරීමට කටයුතු කරන බවයි මුදල් අමාත්‍යවරයා අයවැය කතාව ඉදිරිපත් කරමින් සඳහන් කළේ.\nදායක විශ්‍රාම වැටුප් ක්‍රමය ආරම්භ කිරීමට මෙවර අයවැයෙන් රුපියල් මිලියන දහසක මුදලක් වෙන් කෙරුණා.\nඑමෙන්ම, සමෘද්ධි සහනාධාරය ඉදිරියේදී ජනඉසුරු ලෙස නම් කරන බවයි මුදල් අමාත්‍යවරයා සඳහන් කළේ.\nඑමෙන්ම, රාත්‍රි නවයේ සිට අලුයම 5 දක්වා කාලය ඇතුළත අධිවේගී මාර්ගවල ගාස්තුව රුපියල් 50 කින් අඩු කිරීමට පියවර ගැනුණා.\nඊට අමතරව ආනයනික කිරිපිටි සඳහා රේගු බදු රුපියල් සියයකින් අඩු කිරීමට යෝජනා කෙරුණු අතර, විදුලි සංදේශ බදු 25% කින් ඉහළ නැංවීමටයි යෝජනා කර ඇත්තේ.\nපණ්ඩිත් අමරදේව සංගීත ආශ්‍රමය ඉදිකිරීම සදහා රුපියල් මිලියන 25 ක මුදලක් ද අයවැයෙන් වෙන් කෙරුණා.\nඑමෙන්ම, ආචාර්ය ලෙස්ටර් ජේම්ස් පීරිස්ගේ නිධානය වැනි චිත්‍රපටි සංරක්ෂණය සදහා ඒකකයක් ජාතික චිත්‍රපට සංස්ථාවේ ආරම්භ කරන බව ප්‍රකාශ කළ මුදල් අමාත්‍යවරයා අයවැයෙන් ඒ සදහා මිලියන 50 ක් වෙන් කර ඇති බව සදහන් කළා.",
       "URL": "https://www.hirunews.lk/147294/අයවැයෙන්-ආර්ථිකය-නිවැරදි-දිශාවට-ආණ්ඩුව-කියයිඅරමුණක්-නැති-අයවැයක්-විපක්ෂයෙන්-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=4800"
}