{
       "Source": "hirunews",
       "Timestamp": "Friday, 01 December 2017 - 19:29",
       "Headline": "වෙඩි තැබීම ගැන සොයන්න කණ්ඩායම් 3ක්",
       "News Content": "කොට්ටාව - පන්නිපිටිය ප්‍රදේශයේ නිවසක් තුළ කාන්තාවක් වෙඩි තබා ඝාතනය කළ සිද්ධියේ සැකකරුවන් සොයා පොලිස් කණ්ඩායම් 3ක් මෙහෙයුම් ආරම්භ කර තිබෙනවා.\nජ්‍යෙෂ්ඨ පොලිස් නිලධාරියෙකු සඳහන් කළේ සිද්ධියට සම්බන්ධ සැකකරුවන් පිළිබඳ තොරතුරු රැසක් වාර්තා වී ඇති බවයි.\nමෙය පාතාල ගැටුමක ප්‍රතිඵලයක් බව මේ වන විට අනාවරණ වී ඇති අතර, මිය ගිය කාන්තාව පසුගියදා කළුතරදී බන්ධනාගාර බස් රථයට එල්ල වූ ප්‍රහාරයෙන් මියගිය පාතාලයේ සමයං සමඟ සමීප හිතවත්කම් පැවැත්වූ අයෙක්.\nඑමෙන්ම, පාතාල සාමාජිකයෙකු වන අංගොඩ ලොක්කාගේ සගයන් පිරිසක් විසින් මෙම ප්‍රහාර එල්ල කර ඇති බවට ද සැක කරනවා.\nකොට්ටාව - පන්නිපිටිය පාරේ නිවසක් තුළ 42 හැවිරිදි දෙදරු මවක් වන මෙම කාන්තාව ඝාතනය කර තිබුණේ ඊයේ රාත්‍රියේදීයි.",
       "URL": "https://www.hirunews.lk/177388/වෙඩි-තැබීම-ගැන-සොයන්න-කණ්ඩායම්-3ක්",
       "Category": "Local News",
       "Parent URL": "https://www.hirunews.lk/local-news.php?pageID=4191"
}