{
       "Source": "hirunews",
       "Timestamp": "Sunday, 30 October 2022 - 7:37",
       "Headline": "ජාතික රෝහලේ එක්ස්රේ, එම්.ආර්.අයි. සහ සී.ටී. ස්කෑන් වාර්තා අර්බුදයක (වීඩියෝ)",
       "News Content": "කොළඹ ජාතික රෝහලේ එක්ස්රේ, එම්.ආර්.අයි. සහ සී.ටී. ස්කෑන් පරීක්ෂණ සිදුකළත්, ඒවායේ වාර්තා වෛද්‍යවරුන් වෙත ලබාදීම ගැටළු සහගත වී ඇති බව රජයේ විකිරණ විද්‍යා තාක්ෂණවේදීන්ගේ සංගමය පවසනවා.\nඒ, පවතින ආර්ථික අර්බුදය හමුවේ මෙම පරීක්ෂණ පිටපත් ලබාගැනීමේ අර්බුදකාරී තත්වයක් උද්ගතවූ අතර, මේ හේතුවෙන් ඒවා පරිගණක ජාල ක්‍රමවේදයක් ඔස්සේ වෛද්‍යවරුන් වෙත යොමුකිරීම සිදු කෙරුණා.\nඑහෙත් මේ වනවිට එම පරිගණක ජාලයේද දෝෂ සහගත තත්වයක් ඇතිවීම හේතුවෙන් මෙලෙස පරීක්ෂණ වාර්තා වෛද්‍යවරු වෙත නිකුත් කිරීමට නොහැකිවී ඇති බවයි වාර්තාවන්නේ.\nකොළඹ ජාතික රෝහලේ දෛනිකව එක්ස්රේ පරීක්ෂණ දහසකට වැඩි සංඛ්‍යාවක් සිදු කෙරෙන අතර, සී.ටී. ස්කෑන් පරීක්ෂණ 250 කට වැඩි සංඛ්‍යාවක් සිදු කෙරෙනවා.\nඑසේම, කොළඹ දිස්ත්‍රික්කයේ රාගම ශික්ෂණ රෝහල සහ රිජ්වේ ආර්යා ළමා රෝහල හැරුණු විට එම්.ආර්.අයි. පරීක්ෂණ සිදු කරනු ලබන්නේ කොළඹ ජාතික රෝහලේ පමණයි.\nඑම රෝහල මගින් දෛනිකව සිදු කෙරෙන එම්.ආර්.අයි. පරීක්ෂණ සංඛ්‍යාව 60 ක්.\nරජයේ විකිරණ විද්‍යා තාක්ෂණවේදීන්ගේ සංගමයේ සභාපති චානක ධර්මවික්‍රම කියා සිටියේ පවතින තත්ත්වය හමුවේ අදාළ පරීක්ෂණ පෞද්ගලික අංශය වෙත යොමු කිරීමේ මාෆියාවක්ද ක්‍රියාත්මක වන බවයි.\nඑමෙන්ම රසායනික ද්‍රව්‍ය හිඟවීම හේතුවෙන් කොළඹ ජාතික රෝහලට අමතරව දිවයිනේ රෝහල් රැසකම එක්ස්රේ පරීක්ෂාවන් සිදුකිරීම ගැටළුසහගත වී තිබෙනවා.\nමේ අතර, මහනුවර දී ඊයේ මාධ්‍ය වෙත අදහස් දක්වමින් සෞඛ්‍ය අමාත්‍ය කෙහෙළිය රඹුක්වැල්ල කියා සිටියේ මුදල් ගෙවා ප්‍රතිකාර ලබාගත හැකි අංශයක් රජයේ රෝහල් කිහිපයක ඇති කිරීමේ නියමු ව්‍යාපෘතියක් ක්‍රියාත්මක කරන බවයි.",
       "URL": "https://www.hirunews.lk/319163/ජාතික-රෝහලේ-එක්ස්රේ-එම්-ආර්-අයි-සහ-සී-ටී-ස්කෑන්-වාර්තා-අර්බුදයක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=769"
}