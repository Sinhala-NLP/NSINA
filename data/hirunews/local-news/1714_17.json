{
       "Source": "hirunews",
       "Timestamp": "Friday, 03 September 2021 - 7:59",
       "Headline": "තවත් සයිනොෆාම් එන්නත් මාත්‍රා මිලියන 04ක් හෙට දිවයිනට",
       "News Content": "තවත් සයිනොෆාම් එන්නත් මාත්‍රා මිලියන 4ක් හෙට දිවයිනට ලැබීමට නියමිත යි.\nදිනක් තුළ මෙරටට ලැබීමට නියමිත විශාල ම සයිනොෆාම් එන්නත් තොගය මෙය බව කොළඹ පිහිටි චීන තානාපති කාර්යාලය සදහන් කළා.\nමෙම එන්නත් තොගය ද ඇතුළු ව මේ වනවිට මෙරටට ලැබී ඇති සමස්ත සයිනොෆාම් එන්නත් මාත්‍රා සංඛ්‍යාව මිලියන 22ක් බවයි මෙරට චීන තානාපති කාර්යාලය සදහන් කළේ.\nඑසේම, තවත් සයිනොෆාම් මාත්‍රා මිලියන හතරක් ලබන සතියේ දිවයිනට ලැබීමට නියමිත බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nඒ අනුව වයස අවුරුදු විස්සත් තිහත් අතර පිරිසට එන්නත්කරණය සිදුකිරීම කෙරෙහි වැඩි අවධානයක් යොමු කරන බවයි ඔහු ප්‍රකාශ කළේ.\nඅනතුරුව වයස අවුරුදු 12 ත් 18 ත් අතර පසුවන ළමයින්ට ද වෛද්‍ය නිර්දේශ අනුව සුදුසු එන්නතක් ලබාදීමට කටයුතු කරන බව යුද හමුදාපතිවරයා කියා සිටියා.\nමේ අතර මෙරට එන්නත්කරණ වැඩසටහන යටතේ පුද්ගලයින් දෙලක්ෂ 44,463කට ඊයේ කොරෝනා එන්නත් ලබා දී තිබෙනවා.\nවසංගත රෝග විද්‍යා අංශය සඳහන් කළේ සයිනොෆාම් එන්නතේ පළමු මාත්‍රාව 24,658 දෙනෙකුට සහ දෙවන මාත්‍රාව 207,787 දෙනෙකුට ලබා දී ඇති බවයි.\nඑමෙන්ම, ඇස්ට්‍රාසෙනෙකා එන්නතේ පළමු මාත්‍රාව 3055 දෙනෙකුට සහ දෙවන මාත්‍රාව 296 දෙනෙකුට ලබා දී තිබෙනවා.\nමොඩර්නා එන්නතේ පළමු මාත්‍රාව පුද්ගලයින් 237 දෙනෙකුට ලබාදී ඇති අතර, ඊයේ එහි දෙවන මාත්‍රාව ලබාගත් සංඛ්‍යාව 270 ක්.\nඑසේම ෆයිසර් එන්නතේ පළමු මාත්‍රාව 7573 දෙනෙකුට සහ දෙවන මාත්‍රාව 587 කට ලබා දී තිබෙනවා.\nඑමෙන්ම, අද දිනයේත් කොළඹ, ගම්පහ, කළුතර, කුරුණෑගල, පුත්තලම, මහනුවර, මාතලේ, බදුල්ල, මොණරාගල, ගාල්ල, මාතර සහ හම්බන්තොට ඇතුළු දිස්ත්‍රික් විසි දෙකක කොරෝනා මර්දන එන්නත්කරණ වැඩසටහන ක්‍රියාත්මක යි.",
       "URL": "https://www.hirunews.lk/281255/තවත්-සයිනොෆාම්-එන්නත්-මාත්‍රා-මිලියන-04ක්-හෙට-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1714"
}