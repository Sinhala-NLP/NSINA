{
       "Source": "hirunews",
       "Timestamp": "Saturday, 06 January 2018 - 17:46",
       "Headline": "ගන්දරදී සිදුවු පහරදීමක් ගැන විමර්ශණ",
       "News Content": "දෙසැම්බර් 31 වනදා රාත්‍රී කිසියම් පිරිසක් ගන්දර ප්‍රදේශයේදී පුද්ගලයෙකුට පහරදීමක් පිළිබඳ පොලිසිය පරීක්ෂණ ආරම්භ කර තිබෙනවා.\nපහරකෑමකට ලක්වී ඇත්තේ ගන්දර කන්දගොඩැල්ල ප්‍රදේශයේ පදිංචිව සිටි 39 හැවිරිදි පුද්ගලයෙක්.\nඥාතියෙකුගේ අවමංගල්‍යයකට සහභාගී වී සිටියදී තම ඥාති සොහොයුරෙකු අංගොඩ ලොක්කා නමින් හඳුන්වන පුද්ගලයෙකු  සමග ඇතිකර ගත් ආරවුලක් සමතයකට පත් කිරීමට යාමේදී ඔහු සහ එම නිවසේ හිමියන් තමන්ට පහරදුන් බවයි පහරකෑමට ලක්වු පුද්ගලයා ප්‍රකාශකර ඇත්තේ.\nඑම සිදුවීමෙන් පසු තම නිවසට පැමිණ මොහොතකින් සොරබොර ලොක්කා සහ ඔහුගේ පුත්‍රයා විසින් තමන්ට සහ බිරිඳට පහරදුන් බව ද මෙම පුද්ගලයා සඳහන් කලා.\nඑහිදී හිස් කබලට සිදුවු බරපතල තුවාල හේතුවෙන් මාතර මහ රෝහලේදී සැත්කම් කිහිපයක් සිදු කිරීමෙන් අනතුරුව පසුගිය දෙවනදා ඔහු කරාපිටිය ශික්ෂණ රෝහලට මාරු කර යැවුනා.\nපිරිසක් පුද්ගලයෙකුට පහරදෙන ආකාරය සී සී ටී වී කැමරාවල ද පටිගත වී තිබෙනවා.\nඅප වාර්තාකරු සඳහන් කළේ සති දෙකින් පසු පහරකෑමට ලක්වු පුද්ගලයාට තවත් ශල්‍යකර්මයක් සිදු කිරීමට නියමිත බවයි.\nසැකකරුවන් කිසිවෙකුත් අත්අඩංගුවට ගෙන නොමැති අතර මෙම සිද්ධිය පිළිබඳ ගන්දර පොලිසිය පරීක්ෂණ සිදු කරනවා.",
       "URL": "https://www.hirunews.lk/180359/ගන්දරදී-සිදුවු-පහරදීමක්-ගැන-විමර්ශණ",
       "Category": "Local News",
       "Parent URL": "https://www.hirunews.lk/local-news.php?pageID=4138"
}