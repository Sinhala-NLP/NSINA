{
       "Source": "hirunews",
       "Timestamp": "Monday, 21 February 2022 - 14:55",
       "Headline": "එම්.සී.සී.අයි (MCCI) චීන සමාගම ජනපතිට ලිව්වට වැඩක් වී නැහැ - ඉදිරිපත් කළ ලංසුව සලකා බැලීම නැවත ඉවත දමයි (ඡායාරූප) (වීඩියෝ)",
       "News Content": "මධ්‍යම අධිවේගී මාර්ග ව්‍යාපෘතියේ රඹුක්කන සහ ගලගෙදර අතර කොටස ඉදිකිරීම සඳහා මාර්ග සංවර්ධන අධිකාරිය කැඳවූ ටෙන්ඩරයට මෙරට සමාගමක් සහ චීන සමාගමක් ලංසු ඉදිරිපත් කර තිබුණා.\nඑහිදී චීන සමාගම ඩොලර් මිලියන 1050 (රුපියල් බිලියන 210යි) ක ලංසුවක් ඉදිරිපත් කර තිබූ අතර ලංකා සමාගම ඉදිරිපත් කර තිබූ මිල ගණන දැක්වුණේ ඩොලර් මිලියන 1872 ( රුපියල් බිලියන 374.4යි) ක් වශයෙන්.\nකෙසේ වෙතත් ප්‍රසම්පාදන කමිටු විසින් මෙම ලංසු සලකා බැලීමේදී එම කොටස ඉදිකිරීම සඳහා වැඩි මිල ගණනක් ඉදිරිපත් කළ මෙරට සමාගමට අනුමැතිය ලබාදීමට තීරණය කර තිබුණා.\nකෙසේ වෙතත් මේ සම්බන්ධයෙන් මෙම ටෙන්ඩරයට මිල ගණන් ඉදිරිපත් කළ චීන එම්.සී.සී.අයි සමාගම ප්‍රසම්පාදන ක්‍රියාවලියේ දී තමන්ට සිදු වූ අසාධාරණය සම්බන්ධයෙන් ජනාධිපති ගෝඨාභය රාජපක්ෂට පිටු හතරක ලිපියක් යොමු කර තිබුණේ මෙරට සමාගම සහ සිය සමාගම අතර ඇති මිල ගනන් වල මූල්‍ය පරතරයද පැහැදිලි කරමින්.\nනමුත් එවැනි තත්ත්වයක් යටතේ ද චීන එම්.සී.සී.අයි (MCCI) සමාගම විසින් ඉදිරිපත් කළ වාසිදායක ලංසුව නැවත වරක් ප්‍රතික්ෂේප කිරීමට මහා මාර්ග අමාත්‍යංශය කටයුතු කර තිබෙනවා.\nමීට හේතුව වශයෙන් ඔවුන් දක්වා ඇත්තේ මෙම ලංසුව පැමිණ ඇත්තේ තවත් ප්‍රකට චීන සමාගමක් වන එම්සීසී හෙවත් මෙටර්ලොජිකල් කෝපරේෂන් ඔෆ් චයිනා (metelogical corporation of china) නමැති සමාගමෙන් නොවන බවයි.\nමෙම සමාගම එම ප්‍රධාන සමාගමට අනුබද්ධ සමාගමක් බවත් යම් හෙයකින් එම ප්‍රධාන සමාගම හරහා මෙම ලන්සුව ඉදිරිපත් කර තිබුණේ නම් ඒ පිළිබඳව සලකා බැලීමට ඉඩ ප්‍රස්ථාව තිබූ බවත් මහාමාර්ග අමාත්‍යංශ ප්‍රකාශකයෙකු පවසා සිටියා.\nකෙසේ වෙතත් ජනාධිපති ගෝඨාභය රාජපක්ෂ වෙත අදාළ ලිපිය යොමු කර ඇත්තේ MCC International Incorporation LTD (MCCI) නමැති සමාගමයි.\nඅදාල සමාගම මෙම ව්‍යාපෘතිය සඳහා ඉදිරිපත් කළ මිල ගනන් දේශීය සමාගම හා සංසන්දනාත්මකව සලකා බැලීමේදී රුපියල් බිලියන 164.4 ක වෙනසක් ඇති බව එම ලිපිය හරහා අදාල සමාගම ජනාධිපතිවරයාට පෙන්වා දී තිබෙනවා.\nමෙරට ප්‍රධාන පෙළේ මාර්ග ව්‍යාපෘති ගණනාවක වැඩ කටයුතු නියමිත කාල සීමාවන් ටත් පෙර සාදා නිමකර භාර දී තිබූ අදාල සමාගම මෙම ලංසු වේ දී නොසලකා හැරුණේ කුමන හේතුවක් නිසාවෙන් ද යන්න පිළිබඳව ඔවුන් ජනාධිපතිවරයාට යොමුකළ ලිපියෙන් ප්‍රශ්න කර සිටිනවා.\nමේ අතර මෙම කූඨ ගනුදෙනුව සම්බන්ධයෙන් දූෂණ විරෝධී හඬ සංවිධානය කළ විශේෂ මාධ්‍ය හමුවක් දෙහිවල ජාතික වෘත්තීය සමිති මධ්‍යස්ථානයේ දී පැවැත්වුණා.\nමෙහිදී අදහස් දැක්වූ එහි කැඳවුම්කරු වසන්ත සමරසිංහ කියා සිටියේ මධ්‍යම අධිවේගී මාර්ගයේ බරපතල ගැටලු සහිත මගඩියක් සිදුව ඇති බවයි.\n\"ගලගෙදර සිට රඹුක්කන දක්වා වූ කිලෝ මීටර් කිලෝමීටර් 20ක කොටසක් සෑදීම සඳහා මේ ටෙන්ඩරය සඳහා චීන සමාගමක් හා ලංකා සමාගමක් ටෙන්ඩර් ඉදිරිපත් කරලා තිබුණා. චීන සමාගම ඩොලර් මිලියන 1050 (රුපියල් බිලියන 210) යි. ලංකා සමාගම ඩොලර් මිලියන 1872 (රුපියල් බිලියන 374.4යි) යි. ලංකාවේ සමාගමට කිලෝමීටරයක් හැදීම සඳහා ඩොලර් මිලියන 92ක් වැය වෙනවා. චීන සමාගමට කිලෝමීටරයක් හැදීම සඳහා වැයවෙන්නේ ඩොලර් මිලියන 52.5 යි. මෙතැනදී චීන සමාගම ඩොලර් මිලියන 822ක් අඩුවෙන් ටෙන්ඩර ඉදිරිපත් කරලා තියෙන්නේ. මේ මුදලින් හම්බන්තොට වරායත් හදලා නෙළුම් කුලුනත් හදලා සල්ලි ඉතිරි වෙනවා. මෙතනදී ජොන්ස්ටන් ප්‍රනාන්දු ඇමතිවරයා ජනාධිපතිතුමා ඇතුළු කැබිනට් මණ්ඩලයම රවට්ටලයි තියෙන්නේ. මේ කැබිනට් පත්‍රිකාව නීතිපතිවරයාට යොමු කරලත් නැහැ. මේ හදන්නේ මහ බැංකු බැඳුම්කර වංචාවෙන් කොල්ල කෑ මුදලටත් වඩා දහ ගුණයකටත් වැඩි මුදලක් මංකොල්ල කන්න. 2015 පෙබරවාරි මහ බැංකුව කැඩුව වගේ, 2022 පෙබරවාරි අධිවේගී ව්‍යාපෘතිය හරහා මේ රටේ භාණ්ඩාගාරය කඩන්නයි මේ හදන්නේ. ඒ නිසා අපි කියනවා මේ ටෙන්ඩරය වහාම අවලංගු කරන්න යළිත් ටෙන්ඩර් කැඳවන්න.\"\nමෙම ප්‍රවෘත්ති සාකච්ඡාවේ දී ඔවුන් අවධාරණය කළේ නැවතත් රට තුළ දූෂණය සහ වංචාව ඉතා බරපතල මට්ටමෙන් හිස ඔසවමින් තිබෙන බවයි.\nමෙහිදී ඔවුන් මෙම වංචා සහ දූෂණ මැඬලීම සඳහා ජනාධිපති වරයා වහාම ක්‍රියාත්මක විය යුතු බවටත් ඔවුන් අවධාරණය කළා",
       "URL": "https://www.hirunews.lk/297627/එම්-සී-සී-අයි-mcci-චීන-සමාගම-ජනපතිට-ලිව්වට-වැඩක්-වී-නැහැ-ඉදිරිපත්-කළ-ලංසුව-සලකා-බැලීම-නැවත-ඉවත-දමයි-ඡායාරූප-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1343"
}