{
       "Source": "hirunews",
       "Timestamp": "Sunday, 21 March 2021 - 19:36",
       "Headline": "කොරෝනා ආසාදිතයින් 90,000 පනී - තෙල් පිරිපහදුවේ කොරෝනා පොකුර තවත් ඉහලට (වීඩියෝ)",
       "News Content": "අද දිනයේ නව ආසාදිතයින් 177 දෙනෙකු හඳුනා ගැනීමත් සමඟ මෙරට සමස්ත ආසාදිතයින් සංඛ්‍යාව 90,000 ඉක්මවා ගියා.\nඑය දැක්වුණේ 90,023ක් ලෙසයි.\nආසාදිතයින්  293 දෙනෙකු සුවය ලබා රෝහල්වලින් පිටව යාමත් සමඟ මෙරට සුවය ලැබූ සමස්ත සංඛ්‍යාව 86,759ක් දක්වා ඉහල ගියා.\nඒ අනුව ආසාදිතයින් 2719 දෙනෙකු තවදුරටත් රෝහල්ගතව ප්‍රතිකාර ලබනු ඇති.\nසපුගස්කන්ද තෙල් පිරිපහදුවේ කොරෝනා ආසාදිතයින් සංඛ්‍යාව 474ක් දක්වා ඉහල ගොස් ඇති බව ශ්‍රී ලංකා මහජන සෞඛ්‍ය පරීක්ෂක සංගමයේ සභාපති උපුල් රෝහණ කියා සිටියා.\nකෙසේ වෙතත්, සපුගස්කන්ද තෙල් පිරිපහදුවේ නියෝජ්‍ය කළමනාකරු කේ.ජී.එස්. කෝදාගොඩගෙන් හිරු ප්‍රවෘත්ති අංශය කළ විමසීමකදී කියා සිටියේ ආසාදිතයින් වාර්තා වූ පළමු අවස්ථාවේ සිටම සෞඛ්‍ය අංශවල නිසි උපදෙස් ලබා ගනිමින් කටයුතු කළ බවයි.\nපෙරේදා දිනයේ තෙල් පිරිපහදුවේ සියළු සේවකයන් සඳහා කොරෝනා පරීක්ෂණ සිදුකළ බවයි ඔහු කියා සිටියේ.\nමෙරට තෙල් පිරිපහදු කිරීම් සිදුකරන එකම ස්ථානය සපුගස්කන්ද තෙල් පිරිපහදුව වන අතර, වසර 3කට වරක් සිදුකරන නඩත්තු කටයුතු හේතුවෙන් පිරිපහදු කටයුතු පසුගිය 15 වන දා නතර කෙරුණා.\nකෙසේ වෙතත්, ආසාදිතයින් වාර්තා වන තත්ත්වයක් යටතේ වුවද පිරිපහදු කටයුතු හෙට සිට ජෛව බුබුළකට යටත්ව යළි ආරම්භ කිරීමට සැලසුම් කර ඇති බවයි සපුගස්කන්ද තෙල් පිරිපහදුවේ නියෝජ්‍ය කළමනාකරු කේ.ජී.එස්. කෝදාගොඩ සඳහන් කළේ.",
       "URL": "https://www.hirunews.lk/266085/කොරෝනා-ආසාදිතයින්-90000-පනී-තෙල්-පිරිපහදුවේ-කොරෝනා-පොකුර-තවත්-ඉහලට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2072"
}