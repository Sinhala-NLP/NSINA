{
       "Source": "hirunews",
       "Timestamp": "Sunday, 20 February 2022 - 17:35",
       "Headline": "මහ රැජිනටත් කොවිඩ් ආසාදනය වෙයි",
       "News Content": "බ්‍රිතාන්‍යයේ දෙවන එළිසබෙත් මහ රැජිනට කොවිඩ් ආසාදනය වී තිබෙනවා.\nබකින්හැම් මාලිගය මෙය නිවේදනය කර ඇති බවයි විදෙස් මාධ්‍ය වාර්තා කළේ.\nඇයට රෝගී තත්වය බරපතල නොවන අතර ලබන සතිය වන විට රැජිනට සාමාන්‍ය පරිදි රාජකාරී සිදුකරගෙන යාමට හැකිවනු ඇතැයි බකිංහැම් මාලිග වාර්තා ප්‍රකාශකර තිබෙනවා.\nඇය අඛණ්ඩව වෛද්‍ය ප්‍රතිකාර ලබාගන්නා අතර සුදුසු සියලු මාර්ගෝපදේශ අනුගමනය කරනු ඇතැයි බැකිංහම් මාළිගාව නිවේදනයක් නිකුත් කරමින් කියා සිටියා.\n95 හැවිරිදි රැජින පසුගිය සතියේ කොවිඩ් ආසාදිත වූ වැඩිමහල් පුත්‍රයා වන වේල්ස් කුමරු සමඟ ද සම්බන්ධකම් පවත්වා තිබෙනවා.\nඔටුන්න හිමි චාර්ල්ස් කුමරුන්ට දෙවන වරටත් කොරෝනා ආසාධනය වී ඇති බවටයි පසුගියදා තහවුරු කෙරුණේ.\nඔහු ඊට දින කිහිපයකට පෙර රැජිණ හමුවී ඇති බවයි එම මාධ්‍ය වාර්තාවල තවදුරටත් සඳහන් වූයේ.\nඑක්සත් රාජධානියේ දීර්ඝතම කාලයක් පාලනය කළ පාලකයා බවට රැජින පත්වී සති කිහිපයකට පසුවයි ඇය මෙලෙස කොවිඩ් අසාදිත වී ඇත්තේ.\nපෙබරවාරි 6 වන දිනට මහ රැජින ධුරයට පත්වී වසර 70ක් වුණා.\nචාල්ස් කුමරු සහ කෝන්වෝල් ආදිපාදවරිය වන කැමිලා යන දෙදෙනාටම මෑතකදී COVID-19 අසාදනය වුණා.\nමහා රැජින, චාල්ස් කුමරු සහ කැමිලා යන තුන්දෙනාම එන්නත් මාත්‍රා ත්‍රිත්වයම ලබාගෙන ඇති බවටයි වාර්තා වන්නේ.\nරැජින වාසය කරන වින්ඩ්සර් මාලිගයේ සේවක සේවිකාවන් රැසක්ම කොවිඩ් ආසාදිත බවට පරීක්ෂණ වලින් අනාවරණ වී ඇති බවයි විදෙස් මාධ්‍ය වාර්තා කළේ.\nරැජින ඇයගේ පළමු එන්නත 2021 ජනවාරි මාසයේදී ලබා ගත් බව සඳහන්.\nරාජකීය මාලිගයට ඔවුන් වෙනුවෙන්ම වෛද්‍යවරුන් සිටින අතර, රැජින වෙනුවෙන් කටයුතු කරනු ලබන්නේ ලන්ඩනයේ ශාන්ත මරියා රෝහලේ උපදේශකයෙකු සහ ලන්ඩනයේ ඉම්පීරියල් කොලේජ් හි ආමාශ ආන්ත්‍රික ජාන විද්‍යාව පිළිබඳ මහාචාර්යවරයකු වන ශ්‍රීමත් හූ තෝමස්.\nඔහු රාජකීය වෛද්‍ය කණ්ඩායමේ ද ප්‍රධානියා වන අතර එය රාජකීය පවුලේ සෞඛ්‍ය ආරක්ෂාව වෙනුවෙන් වූ සුවිශේෂී වගකීමක්.\nමහ රැජිනට අඛණ්ඩව වෛද්‍ය ප්‍රතිකාර ලබාදෙනු ඇති අතර සුදුසු සියලුම මාර්ගෝපදේශ අනුගමනය කරනු ඇති බව බකිංහම් මාලිගය නිකුත් කල නිවේදනයේ සඳහන්.",
       "URL": "https://www.hirunews.lk/297541/මහ-රැජිනටත්-කොවිඩ්-ආසාදනය-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1344"
}