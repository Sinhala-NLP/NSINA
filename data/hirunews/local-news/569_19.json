{
       "Source": "hirunews",
       "Timestamp": "Monday, 30 January 2023 - 19:27",
       "Headline": "අද සහ හෙට විදුලි කප්පාදුව නවතී - විදුලි ලේකම්ට සහ සභාපතිවරුන්ට නඩු",
       "News Content": "අද සහ හෙට විදුලි කප්පාදුවක් සිදුනොකරන බව විදුලිබල මණ්ඩලය අද පස්වරුවේ ප්‍රකාශ කළා.\nමෙම දිනවලදී ජල විදුලිබලය නිෂ්පාදනය සඳහා ජලාශවලින් වැඩිපුර ජලය නිකුත් කිරීමට ජල කළමනාකරණ කමිටුව තීරණය කිරීම ඊට හේතුව බවයි එම මණ්ඩලයේ සභාපති නලින්ද ඉලංගකෝන් කියා සිටියේ.\nඋසස් පෙළ විභාගය අවසන් වන පෙබරවාරි 17 වනදා දක්වා විදුලි කප්පාදුව අත්හිටුවන ලෙස මහජන උපයෝගිතා කොමිසම විදුලිබල මණ්ඩලයෙන් අවස්ථා කිහිපයකදී ඉල්ලා සිටියා.\nඑහෙත් ඔවුන්ගෙන් ඊට යහපත් ප්‍රතිචාරයක් නොලැබුණු අතර එවන් පසුබිමකයි විදුලි උත්පාදනයට අවශ්‍ය ජලය ලබාදෙන ලෙස ඉල්ලා මහජන උපයෝගිතා කොමිසමේ සභාපති ජනක රත්නායක අද මහවැලි අධිකාරිය වෙත ලිපියක් යොමුකර තිබුණේ.\nමහවැලි අධිකාරියේ නියෝජ්‍ය අධ්‍යක්ෂ ජනරාල් නිලන්ත ධනපාල සඳහන් කළේ , ජල කළමනාකරණ කමිටුව අද පෙරවරුවේ රැස්වී ඉදිරි කාලගුණික තත්ත්වය සැළකිල්ලට ගෙන කොත්මලේ, රන්දෙණිගල සහ රන්ටැඹේ ජලාශවලින් විදුලි ජනනයට මෙතෙක් නිකුත් කළ ජල ධාරිතාව ඉහළ දැමීමට පියවර ගත් බවයි.\nමේ අතර මානව හිමිකම් කොමිසම, අද විදුලිබල අමාත්‍යංශ ලේකම්වරයා , ලංකා විදුලිබල මණ්ඩලයේ සභාපතිවරයා සහ ලංකා ඛණිජ තෙල් නීතිගත සංස්ථාවේ සභාපතිවරයා ඇතුළු පිරිසක් වගඋත්තකරුවන් කරමින් ශ්‍රේෂ්ඨාධිකරණය හමුවේ පෙත්සමක් ගොනුකළා.\nඒ විදුලි කප්පාදුව ක්‍රියාත්මක නොකරන ලෙස ඔවුන්ට ලබාදුන් නියෝග ක්‍රියාත්මක නොකිරීමෙන් ලක්ෂ තුනක් වන විභාග අපේක්ෂිත සිසු දරුදැරියන්ගේ අධ්‍යාපන අයිතිය උල්ලංඝණය කිරීම සහ කොමිසමට අපහාස කිරීමේ චෝදනා මතයි.",
       "URL": "https://www.hirunews.lk/326261/අද-සහ-හෙට-විදුලි-කප්පාදුව-නවතී-විදුලි-ලේකම්ට-සහ-සභාපතිවරුන්ට-නඩු",
       "Category": "Local News",
       "Parent URL": "https://www.hirunews.lk/local-news.php?pageID=569"
}