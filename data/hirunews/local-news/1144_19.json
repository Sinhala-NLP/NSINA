{
       "Source": "hirunews",
       "Timestamp": "Wednesday, 25 May 2022 - 12:56",
       "Headline": "අධ්‍යාපනයේ ගැටලු විසඳීමට කඩිනම් පියවර",
       "News Content": "විභාග පැවැත්වීම, ප්‍රතිඵල නිකුත් කිරීම, පෙළපොත් බෙදා දීම, විශ්වවිද්‍යාල ප්‍රවේශය වැනි නිසි කලට සිදු විය යුතු අධ්‍යාපන ක්ෂේත්‍රයේ කටයුතු ලබන දෙසැම්බර් මස වන විට යථා තත්වයට පත් කිරීමට අපේක්ෂා කරන බව අධ්‍යාපන අමාත්‍ය සුසිල් ප්‍රේමජයන්ත මහතා ප්‍රකාශ කරනවා.\nමේ බව ඔහු ප්‍රකාශ කළේ අද (25) නව අධ්‍යාපනවරයා ලෙස එම්. නිහාල් රණසිංහ මහතා සිය ධුරයේ වැඩ භාරගත් අවස්ථාවේ දී යි.\nවැඩි දුරටත් අදහස් දැක් වූ අමාත්‍යවරයා කියා සිටියේ මෙවන් ආර්ථික අපහසුතා සහිත අවස්ථාවක දරුවන්ට දිවා ආහාරය ලබා දීම මෙන් ම පිරිවෙන් අංශයේ කාර්යන් යථාවත් කිරීමත් ඉතා විධිමත් ව හා කඩිනමින් සිදු කළ යුතු බවයි.\nතව ද රටක පරිපාලන ව්‍යුහය සකස් වී ඇත්තේ යම් ක්‍රමවේදයකට බවත් ඉන් බැහැර වූ විට අතුරු ප්‍රශ්න පැනනගින බවත් ඒ අනුව අධ්‍යාපන අමාත්‍යාංශය තුළ ද විධිමත් ක්‍රියාපටිපාටීන්ට අනුකූල ව එම පරිපාලන ක්‍රමවේදය නිසි ලෙස ක්‍රියාත්මක කිරීම ඉතා වැදගත් බවත් අමාත්‍යවරයා ප්‍රකාශ කළා.",
       "URL": "https://www.hirunews.lk/305253/අධ්‍යාපනයේ-ගැටලු-විසඳීමට-කඩිනම්-පියවර",
       "Category": "Local News",
       "Parent URL": "https://www.hirunews.lk/local-news.php?pageID=1144"
}