{
       "Source": "hirunews",
       "Timestamp": "Wednesday, 15 November 2017 - 8:34",
       "Headline": "ජීනිවා මානව හිමිකම් කවුන්සිලයේ ශ්‍රී ලංකාව සැකසූ යෝජනාවක් අද සාකච්වඡාට",
       "News Content": "ජිනීවා මානව හිමිකම් මණ්ඩලයේ ශ්‍රී ලංකාව පිළිබඳ විශ්ව කාලාවර්තක ඇගයීම අද ආරම්භ වනවා.\nඒ සඳහා ශ්‍රී ලංකාව නියෝජනය කරමින් ජාතික ප්‍රතිපත්ති සහ ආර්ථික කටයුතු නියෝජ්‍ය අමාත්‍ය ආචාර්ය හර්ෂ ද සිල්වාගේ ප්‍රධානත්වයෙන් යුත් කණ්ඩායමක් සහභාගිවීමට නියමිතයි.\nසාමාජික රටවල මානව හිමිකම් තත්ත්වය පිළිබඳව ඇගයීමක් විශ්ව කාලාවර්තක ඇගයීම යටතේ සිදු කෙරෙන අතර, එහිදී මානව හිමිකම් තත්ත්වය වැඩිදියුණු කරලීම සඳහා අදාළ රටවල් ගෙන ඇති පියවර පැහැදිළි කිරීමටද අවස්ථාවක් හිමිවනවා.\nඅද සැසියේදී ශ්‍රී ලංකාව පිළිබඳව බුරුන්ඩි, දකුණු කොරියාව සහ වෙනිසියුලාව යන රටවල නියෝජිතයන් සැකසූ වාර්තා ඉදිරිපත් කිරීමට ද නියමිතයි.\nජගත් මානව හිමිකම් මණ්ඩලය ප්‍රකාශ කළේ ශ්‍රී ලංකාවේ මානව හිිමිකම් තත්ත්වය මෙලෙස ඇගයීමට ලක්වන්නේ තුන්වන වරට බවයි.\nශ්‍රී ලංකාව පිළිබඳ මෙවර පැවැත්වෙන ඇගයීමේදී රටවල් 100 කට ආසන්න සංඛ්‍යාවක් ශ්‍රී ලංකාව පිළිබඳ අදහස් දැක්වීමට බලාපොරොත්තුවෙන් සිටින බව සඳහන්.\nනියෝජ්‍ය අමාත්‍ය හර්ෂ ද සිල්වාට අමතරව මෙවර සැසිවාරය සඳහා විදේශ කටයුතු අමාත්‍යාංශයේ ලේකම් ප්‍රසාද් කාරියවසම් මෙන්ම ජිනීවා නුවර ජගත් සංවිධාන මූලස්ථානයේ ශ්‍රී ලංකා නිත්‍ය නියෝජිත රවිනාථ ආරියසිංහද එක්වීමට නියමිතයි.\nවිදේශ කටයුතු අමාත්‍යාංශය සඳහන් කළේ ජාතික ප්‍රතිපත්තියක් ලෙස ශ්‍රී ලංකාවේ සෑම පුරවැසියෙකුගේම මානව හිමිකම් සුරක්ෂිත කිරීම, ප්‍රවර්ධනය කිරීම, ඉහළට ඔසවා තැබීම, ජාතික සම්මුතිවාදයට රජයේ ඇති දැඩි කැපවීම පෙන්නුම් කරමින් සකස් කළ වාර්තාව අද දිනයේදී මානව හිමිකම් සැසියට ඉදිරිපත් කරන බවයි.\nකෙසේ වෙතත් අද පැවැත්වීමට නියමිත ජිනීවා මානව හිමිකම් මණ්ඩලයේ විශ්ව කාලාවර්තක ඇගයීමේදී ශ්‍රී ලංකාව ජාත්‍යන්තරයට පාවාදීමේ උත්සහයක රජය නිරතවන බවට ජාතික සංවිධාන එකමුතුව ඊයේ පැවති මාධ්‍ය හමුවකදී චෝදනා කළා.\nමේ අතර පාර්ලිමේන්තුවේදී ඊයේ කල් තැබීමේ යෝජනාව ඉදිරිපත් කරමින් ඒකාබද්ධ විපක්ෂයේ පාර්ලිමේන්තු මන්ත්‍රි දිනේෂ් ගුණවර්ධන බ්‍රිතාන්‍යයේ නේස්බි සාමිවරයා එරට සාමි මන්ත්‍රී මණ්ඩලයේදී ශ්‍රී ලංකාවේ යුද හමුදාව සම්බන්ධයෙන් සිදුකළ සුබවාදී ප්‍රකාශයක් පිළිබඳව රජයේ අවධානය යොමු නොවීම පිළිබඳව අදහස් පළ කළා.",
       "URL": "https://www.hirunews.lk/176061/ජීනිවා-මානව-හිමිකම්-කවුන්සිලයේ-ශ්‍රී-ලංකාව-සැකසූ-යෝජනාවක්-අද-සාකච්වඡාට",
       "Category": "Local News",
       "Parent URL": "https://www.hirunews.lk/local-news.php?pageID=4218"
}