{
       "Source": "hirunews",
       "Timestamp": "Thursday, 19 August 2021 - 13:48",
       "Headline": "අත්‍යාවශ්‍ය වෙළඳසැල් හැර කොළඹ සෙසු කඩ වසන්න පුරපතිනිය ඉල්ලයි  (වීඩියෝ)",
       "News Content": "කොරෝනා ව්‍යාප්තිය හමුවේ කොළඹ නගරයේ අත්‍යාවශ්‍ය ම සේවාවන් හැර අනෙකුත් සේවාවන් සහ ව්‍යාපාරික කටයුතු සති කිහිපයකට නවත්වන ලෙසට කොළඹ නගරාධිපතිනි රෝසි සේනානායක ඉල්ලීමක් කරනවා.\nනිවේදනයක් නිකුත් කරමින් ඇය ජනතාවගෙන් යළිත් ඉල්ලා සිටියේ අත්‍යාවශ්‍ය කරුණකට හැර කොළඹට පැමිණීමෙන් වළකින ලෙසටයි.\nපවතින කොරෝනා ව්‍යාප්තිය හමුවේ නගර කිහිපයක ම වෙළඳසැල්, ව්‍යාපාරිකයන් එක් වී වසා දැමීමට තීරණය කිරීම අගය කළ යුත්තක් බව ද ඇය කියා සිටියා.\nකොළඹින් වාර්තාවන ආසාදිතයන් සියයට 90ක් ම ඩෙල්ටා ප්‍රභේදය සහිත රෝගීන් බවට ශ්‍රී ජයවර්ධන පුර විශ්වවිද්‍යාලය තහවුරු කර ඇති බව ද කොළඹ පුරපතිනිය සඳහන් කළා.\nමේ අතර කොරෝනා වසංගතය හමුවේ අනුරාධපුර නගරය සහ සියලු උපනගරවල ව්‍යාපාරික ස්ථාන අද සිට වසා දැමීමට ව්‍යාපාරිකයන් එකඟතාව පළකර තිබෙනවා.\nඅනුරාධපුර දිස්ත්‍රික් ව්‍යාපාරික සංසදය නිවේදනයක් නිකුත් කරමින් සඳහන් කළේ ඊයේ පැවති තම සංසද රැස්වීමේ දී ව්‍යාපාරිකයන් මේ සඳහා එකඟතාව පළ කර ඇති බවයි.\nඑමෙන්ම අත්‍යාවශ්‍ය සේවාවන් සඳහා පමණක් අනුරාධපුර නගරයට පැමිණෙන ලෙසත් ඔවුන් ජනතාවගෙන් ඉල්ලීමක් කරනවා.\nපවතින කොවිඩ් ව්‍යාප්තිය හමුවේ මෙම තීරණය ගත් බවයි ඔවුන් නිකුත් කළ නිවේදනයේ තවදුරටත් දැක්වෙන්නේ.\nඑමෙන්ම කොටගල නගරයේ සියලු ම වෙළඳසැල් අද සිට මේ මස 26 වනදා දක්වා වසා දැමීමට කොටගල ප්‍රාදේශීය සභාව හා කොටගල වෙළඳ සංගමය එක් ව පියවර ගෙන තිබෙනවා. කොටගල නගරය හා අවට ප්‍රදේශවල කොරෝනා ආසාදිතයින් සහ මරණ වාර්තා වීමත් සමඟයි මෙම පියවර ගෙන ඇත්තේ.\nබදුල්ල නගරයේ වෙළඳසැල් අද දෙවන දිනටත් වසා තැබීම නිසා නගරයේ මංමාවත් රැසක් අද පාළු ස්වභාවයක් ගෙන තිබුණා.\nආදිවාසී නායක ඌරුවරිගේ වන්නිලඇත්තන් මාධ්‍ය වෙත අදහස් දක්වමින් ප්‍රකාශ කළේ පවතින තත්ත්වය හමුවේ කඩිනමින් එන්නත්කරණය සිදුකර රට වසා දැමිය යුතු බවටයි.\nමේ අතර කල් ඉකුත් වන රියදුරු බලපත්‍ර අලුත් කිරීම සඳහා මාස හයක කාලයක් ලබාදී ඇති බව මෝටර් රථ ප්‍රවාහන දෙපාර්තමේන්තුවේ කොමසාරිස් ජනරාල් සුමිත් අලහකෝන් ප්‍රකාශ කළා.",
       "URL": "https://www.hirunews.lk/280108/අත්‍යාවශ්‍ය-වෙළඳසැල්-හැර-කොළඹ-සෙසු-කඩ-වසන්න-පුරපතිනිය-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1744"
}