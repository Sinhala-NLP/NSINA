{
       "Source": "hirunews",
       "Timestamp": "Wednesday, 08 June 2022 - 19:31",
       "Headline": "පාර්ලිමේන්තු මන්ත්‍රීවරු පිරිසක් ශ්‍රී ලංකා ජාතික ඉංජිනේරු පර්යේෂණ සහ සංවර්ධන මධ්‍යස්ථානයේ නිරීක්ෂණ චාරිකාවක",
       "News Content": "ආණ්ඩු පක්ෂයේ පාර්ලිමේන්තු මන්ත්‍රීවරුන් පිරිසක් අද (08) පස්වරුවේ ඒකල, ජාඇල පිහිටි ශ්‍රී ලංකා ජාතික ඉංජිනේරු පර්යේෂණ සහ සංවර්ධන මධ්‍යස්ථානයේ විශේෂ නිරීක්ෂණ චාරිකාවක නිරත වී තිබෙනවා.\nඉංජිනේරු පර්යේෂණ සහ සංවර්ධන මධ්‍යස්ථානය පර්යේෂණ කර නිෂ්පාදනය කළ විවිධ යන්ත්‍රෝපකරණ ඔවුන්ගේ නිරීක්ෂණයට ලක් වූ බවයි ජනාධිපති මාධ්‍ය අංශය කියාසිටියේ.\nවර්තමානයේ රට මුහුණ පා සිටින ගෑස් අර්බුදය ඇතුළු තවත් ගැටලු රැසකට විසඳුම් ලෙස මෙම ආයතනය විසින් හඳුන්වා දෙනු ලබන නව නිපැයුම් යොදාගැනීමේ හැකියාව පිළිබඳ සොයා බැලීම නිරීක්ෂණ චාරිකාවේ අරමුණ වී තිබෙනවා.\nශ්‍රී ලාංකේය පර්යේෂකයන් විසින් ජාත්‍යන්තර ප්‍රමිතියෙන් යුත් බොහෝ නිපැයුම් නර්ඩ් ආයතනය මගින් සිදුකර ඇති බවයි නිරීක්ෂණයට එක් වූ මන්ත්‍රී කණ්ඩායමට දැකබලා ගත හැකි වූයේ.\nවිවිධ ක්ෂේත්‍ර යටතේ පර්යේෂණ කර බිහිකළ නිර්මාණ ජාතික ආර්ථිකය ශක්තිමත් කිරීම සඳහා රාජ්‍ය අනුග්‍රහයෙන් ව්‍යාප්ත කළ යුතු බව එහිදී මන්ත්‍රීවරුන් පෙන්වා දී තිබෙනවා.\nජීව ඉන්ධන බත් පිසිනය, අඩු වියදම් නර්ඩ් නිවාස තාක්ෂණය, ගෘහස්ථ ජීව වායු ජනකය, කර්මාන්තමය දර ලිප ඇතුළු නර්ඩ් මධ්‍යස්ථානය මගින් හඳුන්වා දී ඇති නව නිපැයුම් මන්ත්‍රී කණ්ඩායමේ විශේෂ අවධානයට ලක් කෙරුණා.\nමෙම නිපැයුම් වාණිජමය වශයෙන් ප්‍රචලිත කිරීමට සියලු ආයතන සමග ඒකාබද්ධ වැඩසටහනක් සැලසුම් කරන බවයි මන්ත්‍රීවරුන් කියා සිටියේ.\nඅනාගත ඉලක්ක සපුරාගත හැකි තවත් පර්යේෂණ රැසක් සිය ආයතනය මගින් සිදුකර ඇති බව ශ්‍රී ලංකා ජාතික ඉංජිනේරු පර්යේෂණ සහ සංවර්ධන මධ්‍යස්ථානයේ නිලධාරීන් පෙන්වා දී තිබෙනවා.\nඑම පර්යේෂණවල ප්‍රතිඵල රටට ලබාදීමට රජයේත් ජනතා නියෝජිතයන්ගේත් විශේෂ අවධානය අවශ්‍ය බවයි ඔවුන් කියාසිටියේ.\nපාර්ලිමේන්තු මන්ත්‍රීවරුන් වන ලලිත් එල්ලාවල, වසන්ත යාපා බණ්ඩාර, උදයන කිරිඳිගොඩ, කේ.පී.එස්. කුමාරසිරි, උදයකාන්ත ගුණතිලක යන මහත්වරු නිරීක්ෂණ චාරිකාවට එක්ව සිටියා.",
       "URL": "https://www.hirunews.lk/306607/පාර්ලිමේන්තු-මන්ත්‍රීවරු-පිරිසක්-ශ්‍රී-ලංකා-ජාතික-ඉංජිනේරු-පර්යේෂණ-සහ-සංවර්ධන-මධ්‍යස්ථානයේ-නිරීක්ෂණ-චාරිකාවක",
       "Category": "Local News",
       "Parent URL": "https://www.hirunews.lk/local-news.php?pageID=1109"
}