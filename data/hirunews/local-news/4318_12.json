{
       "Source": "hirunews",
       "Timestamp": "Sunday, 17 September 2017 - 12:50",
       "Headline": "ඉදිරි සියලු මැතිවරණ කොට්ඨාශ ක්‍රමයට",
       "News Content": "ඉදිරි සියලු මැතිවරණ කොට්ඨාශ ක්‍රමය යටතේ පැවැත්වීමට කැපවී කටයුතු කරන බව ජනාධිපති මෛත්‍රිපාල සිරිසේන පවසනවා.\nජනාධිපතිවරයා මෙම අදහස් පළ කළේ උතුරුමැද පළාත් සභා ශ්‍රී ලංකා නිදහස් පක්ෂ මන්ත්‍රිවරුන් සමග ඊයේ පස්වරුවේ ජනාධිපති නිල නිවසේ පැවති සාකච්ඡාවකට එක්වෙමින්.\nමෙහිදී ජනාධිපතිවරයා සඳහන් කළේ රටේ පවතින මනාප දේශපාලන ක්‍රමය තුළ දේශපාලනඥයන් රට ගැන සිතීමට පෙර තම පෞද්ගලික දේශපාලන ජයග්‍රහණයන් වෙනුවෙන් කටයුතු කිරීම සිදුවන බවයි.\nඒ තුළ ජනතා බලාපොරොත්තු සහ ජයග්‍රහණයන් ලබාදීමට නොහැකිවී ඇති බවත් ජනාධිපතිවරයා ප්‍රකාශ කර තිබෙනවා.\nආණ්ඩුව තුළ සිටින ආණ්ඩුවට සහය පළ කරන ඇතැම් පාර්ශව විරුද්ධ වුවද තම මූලිකත්වය මත මනාප ක්‍රමය වෙනුවට කොට්ඨාශ ක්‍රමය යටතේ පළාත්පාලන මැතිවරණය පැවැත්වීමට කටයුතු කිරීමට හැකිවීම ජනතා ජයග්‍රහණයක් බවයි ජනාධිපතිවරයා මෙහිදී පවසා ඇත්තේ.\nරට තුළ පවතින සියලු මැතිවරණ එක් මැතිවරණ ක්‍රමයක් මත පැවැත්විය යුතු බවත්, ඒ අනුව ඉදිරියේදී පැවැත්වීමට නියමිත පළාත් සභා මැතිවරණය කොට්ඨාශ ක්‍රමයට පැවැත්වීමට අවශ්‍ය කටයුතු සිදුකරන බවත් ජනාධිපති මෛත්‍රීපාල සිරිසේන මෙහිදී ප්‍රකාශ කළා.\nඊළඟ පාර්ලිමේන්තු මැතිවරණය සඳහාත් මනාප ඡන්ද ක්‍රමය වෙනුවට කොට්ඨාශ ක්‍රමය හඳුන්වාදීමට කැපවී සිටින බවයි ජනාධිපතිවරයා මෙම සාකච්ඡාවේදී වැඩිදුරටත් අවධාරණය කර ඇත්තේ.\nඑමෙන්ම ජනාධිපතිවරයා විසින් ඊයේ පස්වරුවේ උතුරුමැද ශ්‍රී ලංකා නිදහස් පක්ෂ සංවිධායක තනතුරුවල වෙනසක් සිදුකර තිබෙනවා.\nඒ අනුව අනුරාධපුර දිස්ත්‍රික්කයේ හොරොව්පතාන ආසනයේ ශ්‍රී ලංකා නිදහස් පක්ෂ සම සංවිධායක ලෙස කටයුතු කළ හේරත් බණ්ඩා එහි ප්‍රධාන සංවිධායක ලෙස පත්කර තිබෙනවා.\nකැකිරාව ආසනයේ ශ්‍රී ලංකා නිදහස් පක්ෂ සම සංවිධායක ලෙස කටයුතු කළ රෝහණ ජයකොඩි එහි ප්‍රධාන සංවිධායකවරයා ලෙස පත් කර ඇති අතර, පොළොන්නරුව දිස්ත්‍රික්කයේ මින්නේරිය ආසනයේ හිගුරක්ගොඩ බල ප්‍රදේශයේ ශ්‍රී ලංකා නිදහස් පක්ෂ සංවිධායක ලෙස පත් කර ඇත්තේ චමින්ද ප්‍රදීප් රත්නායකයි.\nමේ අතර එක්සත් ජාතීන්ගේ මහා මණ්ඩලයේ 72 වන සැසිවාරයට සහභාගිවීම සඳහා ජනාධිපති මෛත්‍රීපාල සිරිසේන ඇමරිකාව බලා පිටත්ව ගියා.\nගුවන්තොටුපල හිරු වාර්තාකරු සඳහන් කළේ ජනාධිපතිවරයා අද උදෑසන 10.35 ට එමිරේට්ස් ඊ.කේ. 651 දරණ ගුවන් යානයෙන් ඇමරිකාව බලා පිටත්ව ගිය බවයි.\nඑක්සත් ජාතීන්ගේ මහා මණ්ඩල සැසිවාරය අනිද්දා ආරම්භ වන අතර, එදින පස්වරුවේම ජනාධිපති මෛත්‍රිපාල සිරිසේන සිය විශේෂ දේශනය සිදුකිරිමට නියමිතයි.",
       "URL": "https://www.hirunews.lk/171114/ඉදිරි-සියලු-මැතිවරණ-කොට්ඨාශ-ක්‍රමයට",
       "Category": "Local News",
       "Parent URL": "https://www.hirunews.lk/local-news.php?pageID=4318"
}