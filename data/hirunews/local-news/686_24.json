{
       "Source": "hirunews",
       "Timestamp": "Monday, 05 December 2022 - 14:54",
       "Headline": "සිරිපාලගේ ඉල්ලීම අධිකරණය ඉවත දමයි",
       "News Content": "ශ්‍ර්‍රීී ලංකා නිදහස් පක්ෂයේ තනතුරුවලින් තමාව ඉවත් කිරීම වළක්වාලමින් පක්ෂ සභාපති, හිටපු ජනාධිපති මෛත්‍රීපාල සිරිසේන ඇතුළු නිළධාරීන් වෙත තහනම් නියෝගයක් නිකුත් කරන්නැ යි අමාත්‍ය නිමල් සිරිපාල ද සිල්වා කළ ඉල්ලීමක් කොළඹ දිසා අධිකරණය විසින් අද (05) ප්‍රතික්ෂේප කළා.\nඒ ඊට අදාළ නඩුව කොළඹ දිසාවිනිසුරු පූර්ණිමා පරණගම හමුවේ කැඳවූ අවස්ථාවේදීයි.\nඅමාත්‍ය නිමල් සිරිපාල ද සිල්වා අධිකරණය හමුවේ ප්‍රකාශ කර තිබුණේ, නිදහස් පක්ෂයේ ජ්‍යෙෂ්ඨ උපසභාපති, මධ්‍යම කාරක සභික ,දේශපාලන මණ්ඩල හා බදුල්ල දිස්ත්‍රික් නායක මෙන්ම සංවිධායක තනතුරු තමන් විසින් දරණ බවයි.\nඑහෙත් පසුගිය සැප්තැම්බර් 02 වනදා සමස්ත ලංකා කාරක සභාව නමින් රැස්වීමක් කැඳවා පක්ෂ ව්‍යවස්ථාව සංශෝධනය කර ඇති බව අමාත්‍යවරයා සිය පෙත්සමෙන් පෙන්වා දී තිබුණා.\nඑසේම පක්ෂයේ ලේකම්වරයාට ලැබුණු බලතල ප්‍රකාර ව තමන් ව අදාළ තනතුරුවලින් ඉවත් කර ඇති බවයි ඔහු එමඟින් දන්වා තිබුණේ.\nඑහෙත් පක්ෂ ව්‍යවස්ථා සංශෝධනය කිරීමට සමස්ත ලංකා කාරක සභාවට නීත්‍යානුකූල බලයන් නොමැති බැවින් තවදුරටත් පක්ෂයේ තනතුරු තමන් දරන බවට ප්‍රකාශයක් නිකුත් කරන ලෙස ඉල්ලා අධිකරණයට අදාළ පෙත්සම ගොනුකර තිබුණා.",
       "URL": "https://www.hirunews.lk/322014/සිරිපාලගේ-ඉල්ලීම-අධිකරණය-ඉවත-දමයි",
       "Category": "Local News",
       "Parent URL": "https://www.hirunews.lk/local-news.php?pageID=686"
}