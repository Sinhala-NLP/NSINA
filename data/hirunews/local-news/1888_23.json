{
       "Source": "hirunews",
       "Timestamp": "Saturday, 12 June 2021 - 19:20",
       "Headline": "නැවෙන් තෙල් හෝ රසායනික ද්‍රව්‍ය මෙතෙක් සාගරයට මුසුවී නොමැති බව තහවුරු කළා  - ධීවර රාජ්‍ය ඇමති(වීඩියෝ)",
       "News Content": "මුහුදුබත් වෙමින් පවතින එක්ස්ප්‍රස් පර්ල් නෞකාවෙන් තෙල් හෝ රසායනික ද්‍රව්‍යයක් මෙතෙක් සාගරයට මුසු වී නොමැති බවට නාරා ආයතනය හා පරමාණු බලශක්ති අධිකාරිය මගින් තහවුරු කර තිබෙනවා.\nධීවර රාජ්‍ය අමාත්‍ය කාංචන විජේසේකර මේ බව ප්‍රකාශ කළේ ධීවර සමිති නියෝජිතයින් සමග මීගමුව ප්‍රදේශයේ අද පැවති සාකච්ඡාවකදීයි.\nමීගමුව කලපුවෙහි ධීවර කටයුතු සිදු කිරීමට අද සිට යලි අවසර ලබා දෙන බවද රාජ්‍ය අමාත්‍යවරයා එහිදී කියා සිටියා. ඔහු සඳහන් කලේ මේ වන විට තහනම් කර ඇති සෙසු මුහුදු කලාපද ධීවර කටයුතු සඳහා කොටස් වශයෙන් ක්‍රමයෙන් නිදහස් කිරීමට කඩිනමින් කටයුතු කරන බවයි.\nනෞකාවේ ගිණි ගැනීම හේතුවෙන් රැකියා අහිමිවූ ධීවරයන්ට රුපියල් පන්දහසේ දීමනාව අද සිට ලබා දෙන ලෙස ධීවර අමාත්‍ය ඩග්ලස් දේවානන්ද විසින් මේ වන විට  දිස්ත්‍රික් ලේකම්වරුන්ට උපදෙස් ලබා දී තිබෙනවා.\nඅද පැවති සාකච්ඡවේදී අමාත්‍යවරයා සඳහන් කලේ රැකියා අහිමි වීම සමග සිදුවූ හානිය වෙනුවෙන් වන්දි ලබා දෙන තෙක් ඔවුන්ට එම දීමනාව ලබා දෙන බවයි.\nමේ අතර ධිවර ජනතාවට ඉන්ධන සහනයන් ලබා දීම කෙරෙහි රජයේ අවධානය යොමුව ඇති බව රාජ්‍ය අමාත්‍ය නිමල් ලන්සා එහිදී ප්‍රකාශ කලා.\nඔහු කියා සිටියේ ඒ සම්බන්ධයෙන් අග්‍රාමාත්‍යවරයා ඉදිරියේදී ජනාධිපතිවරයා සමග සාකච්ඡා කිරීමට නියමිත බවයි.\nගිලාබත්වෙමින් පවතින එම් වී එක්ස්පර්ල් නෞකාව සහ ධීවරයන්ට සහන ලබා දීම සම්බන්ධයෙන් වන සාකච්ඡාවක් අග්‍රාමාත්‍ය මහින්ද රාජපක්ෂගේ ප්‍රධානත්වයෙන් ද, ඊයේ අරලිය ගහ මන්දිරයේදී පැවැත්වුණා.\nඑහිදී අග්‍රාමාත්‍යවරයා නියෝග කර තිබුණේ සුදුසු නිර්දේශ ලබාගෙන නිසි ලෙස පරීක්ෂා කිරීමෙන් අනතුරුව පානදුර සිට මීගමුව දක්වා මුහුදු තීරයේ ධීවර කටයුතු සඳහා අවසර ලබාදීමට පියවර ගන්නා ලෙසයි.",
       "URL": "https://www.hirunews.lk/274125/නැවෙන්-තෙල්-හෝ-රසායනික-ද්‍රව්‍ය-මෙතෙක්-සාගරයට-මුසුවී-නොමැති-බව-තහවුරු-කළා-ධීවර-රාජ්‍ය-ඇමති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1888"
}