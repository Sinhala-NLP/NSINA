{
       "Source": "hirunews",
       "Timestamp": "Friday, 03 June 2022 - 7:12",
       "Headline": "යල කන්නයේ වගාබිම් 75%ක් සී සෑම අවසන් (වීඩියෝ)",
       "News Content": "යල කන්නයේ වී වගා කිරීමට සැලසුම් කළ වගාබිම් ප්‍රමාණයෙන් 75%ක සී සෑමේ කටයුතු අවසන් කර ඇති බව වාරිමාර්ග දෙපාර්තමේන්තුව පවසනවා.\nඑම දෙපාර්තමේන්තුවේ ජල කළමනාකරණ ඒකකයේ අධ්‍යක්ෂ ඉංජිනේරු ඩී. අබේසිරිවර්ධන කියා සිටියේ 65%ක් වපුරා අවසන් කර ඇති බවයි.\nපවතින වැසි සහිත කාලගුණ තත්ත්වය හමුවේ කඩිනමින් යල කන්නයේ වගා කටයුතු ස්ථාපිත කිරීමේ අවශ්‍යතාව ඔහු මෙලෙස අවධාරණය කළා.\nමේ අතර, මොණරාගල දිස්ත්‍රික්කයේ සියඹලාන්ඩුව, කොටියාගල, ඇතිමලේ, වෙහෙරගල ඇතුළු ප්‍රදේශවල ජනතාව වසර 30 කට අධික කාලයක් පාරම්පරිකව වගා කළ ඉඩම් වන සංරක්ෂණ දෙපාර්තමේන්තුව මගින් මායිම් සලකුණු කර අත්පත් කර ගැනීමෙන් පසු තමන්ට වගා බිම් අහිමි වූ බවට ගොවීන් චෝදනා කරනවා.\nඒ හේතුවෙන් වසරක පමණ කාලයක් වගා කටයුතුවලින් බැහැරව සිටීමට තමන්ට සිදුවූ බවයි ඔවුන් පෙන්වා දෙන්නේ. කෙසේ වෙතත්, ඔවුන් පෙරේදා යල කන්නය සඳහා වගා කටයුතු ආරම්භ කිරීමට කටයුතු කළේ ඉදිරියේ දී ඇතිවිය හැකි ආහාර අර්බුදයද සැලකිල්ලට ගනිමින්.",
       "URL": "https://www.hirunews.lk/306069/යල-කන්නයේ-වගාබිම්-75ක්-සී-සෑම-අවසන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1122"
}