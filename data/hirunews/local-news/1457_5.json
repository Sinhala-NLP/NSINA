{
       "Source": "hirunews",
       "Timestamp": "Friday, 31 December 2021 - 19:31",
       "Headline": "මේ වසරේ හිරු වටා ගෙවුණු මතකාවර්ජනය (වීඩියෝ)",
       "News Content": "විස්සයි විසිඑකට නව හිරු පායා ආවේ සමස්ත ලෝකවාසීන්ම මෙන්ම මෙරට ජනතාවත් කොවිඩ් දෙවැනි රැල්ලට ගොදුරු වී සිටියදී.\nකොවිඩ් ඇති කළ කම්පනය සහ භීතිය වඩා තීව්‍ර වුණේ තුන්වැනි රැල්ලේ පැමිණීමත් සමඟයි.\nවසරේ පළමු කාර්තුවේ සාමාන්‍ය ජන ජීවිතයේ යම් ප්‍රගතියක් පෙන්නුම් කළත් අලුත් අවුරුදු කොවිඩ් පොකුරක් නිර්මාණය වීමත් සමග කොවිඩ් යළි හිස එසවූවේ ලොව වටා බිය ගෙනදුන් ඩෙල්ටා ප්‍රභේදයත් මෙරට තුළ පතුරවමින්.\nකොව්ඩ් ගතවූ වසරේත් සිංහල දෙමළ අලුත් අවුරුද්ද නිවෙස්වලටම සීමා කළා.\nකොවිඩ් ව්‍යාප්තිය තුළ වැඩිම දෛනික ආසාදිතයින් ගණනක් අගෝස්තු 25 වැනි දින වාර්තා වූ අතර සැප්තැම්බර් 01 වැනිදා කොවිඩ් ආසාදනයෙන් මෙරට වැඩිම පිරිසක් මියගියා.\nවසරේ වැඩි කාලයක් රටපුරා ඇඳිරිනීතිය පැනවීමට සිදුවූ නිසා වැඩිහිටියන් හුදෙකලා විරාමයක නිවසේ සිට රාජකාරී කරද්දී දරුවන්ට ඔන්ලයින් අධ්‍යාපනයට යොමු වීමට සිදුවුණේ වාර කිහිපයක් පාසල් ද වසාදැමුණු නිසායි.\nකෙසේ වෙතත්, කොවිඩ් මර්දන එන්නත්කරණය පසුගිය වසරේදී ජනවාරි 29 වැනිදා ආරම්භ කෙරුණේ ආර්ථිකයෙන් වැටුණු රට යළි නගාසිටුවීමේ මූලික අරමුණින්.\nකොවිඩ් මාරයාටම බිළි වූ වසරක් වුණේ අපේ රටේ ප්‍රබල චරිත ගණනාවක්ම කොවිඩ් ආසාදනයෙන් සඳහටම දෙනෙත් පියාගත් නිසාවෙන්.\nපූජ්‍ය බද්දේගම සමිත හිමි, හිටපු කතානායකවරයකු වූ වි.ජ.මු. ලොකුබණ්ඩාර, හිටපු අමාත්‍ය මංගල සමරවීර, කණ්ඩායම් සංගීතයේ පෙරළිකාරයෙකු වූ සුනිල් පෙරේරා, වෛද්‍ය ඒළියන්ත වයිට්, වෛද්‍ය නෙවිල් ප්‍රනාන්දු, උරුවරිගේ වන්නිලා ඇත්තන්ගේ බිරිඳ හීන් මැණිකා ඇතුළු විශේෂ චරිත රැසක්ම ගතවු වසරේදී කොවිඩ් මාරයා විසින් බිළිගත්තා.\nමීට අමතරව, කැලණිය විශ්වවිද්‍යාලයේ උපකුලපතිව වැඩ විසූ ආචාර්ය වැලමිටියාවේ කුසලධම්ම නාහිමියන් සහ කොටුගොඩ ධම්මාවාස මහනාහිමියන් අපවත්වූයේත් ආචාර්ය එඩ්වින් ආරියදාස, ආචාර්ය ජයලාල් රෝහණ, කුලසිරි බුදවත්ත, හයිසින්ත් විජේරත්න වැනි රටක් වසඟ කළ කාලාකාමී චරිත අප හැර ගියේත් ගෙවුණු වසරේදීයි.\nමෙරට පළමු ටෙස්ට් ක්‍රිකට් නායක බන්දුල වර්ණපුරයන්ගේ අභාවයද සිදුවුණේ ගතවූ වසරේදීයි.\nගතවූ වසර ආශ්චර්යමත් සිදුවීම් කිහිපයක්ම සිදුවූ වසරක්.\nනමුත් ජන මනස සසල කරවන අනතුරු, විපත් හා සිදුවීම් රැසක්ම විවිධ අවස්ථාවලදී වාර්තාවුණා.\n14 දෙනෙකුට මරු කැඳවූ පස්සර බස්රථ අනතුර කාගෙත් කතාබහට ලක්වුණේ එහි බිහිසුණු බව කියා පෑ මේ දර්ශනය නිසාවෙන්.\nඋදෑසන පාසල් යමින් සිටි දරුවන් ඇතුළු සය දෙනෙකුට දිවි අහිමි වූ කින්නියා පාලම් පාරුවේ ඛේදවාචකය දේශපාලන වේදිකාව පවා උණුසුම් කළා.\nලොවක් කම්පා කළ පාකිස්ථානයේ සියල්කොට්හි අන්තවාදීන් සිදුකළ ප්‍රියන්ත කුමාර දියවඩන මහතාගේ කුරිරු ඝාතනයේ කම්පනය තවමත් අප හදවත් තුළින් පහව ගොස් නැහැ.\nහද සසල කරන එවන් සිදුවීම්ද අතරේ මෙරට සිදුවූ පළමු සය නිවුන් දරු උපත ලක් මවගේ මුහුණට සෙනෙහසේ සිනහ රැල් නැංවූ අසිරිමත් සිදුවීමක් බවට පත්වුණා.\nලෝක අවධානයට පාත්‍ර වූ කිලෝග්‍රෑම් 510ක් බරැති ලොව විශාලතම මැණික වන ආරුනූල් මැණික් පොකුරත්, කිලෝග්‍රෑම් 310ක් බර “ආසියාවේ රැජිණ” නම් නිල් මැණික රත්නපුරයෙන් හමුවුණේ ගතවූ වසරේදීයි.\nමේ අතරේ ලෝක අවධානය හිමිවූ තවත් සිදුවීමක් වුණේ කිරුළ නිසා කෙස්වලු පටලවාගත් විවාහක රූ රැජින අවසන් මහා තරගයයි.\nජාත්‍යන්තරයේ පවා මහත් උපහාසයට ලක්වූ මෙම සිදුවීමෙන් පසු 2020 විවාහක ලෝක රූ රැජින කිරුළ හිමිකරගෙන සිටි කැරොලයින් ජූරි සිය කිරුළ ගලවා දැමුවා.\nසංවර්ධනයේ නවමු මංපෙත් විප්ලවයෙන් එළිය දුටු කල්‍යාණී රන් පිවිසුම ජනතා අයිතියට පත් කෙරුණේ මෙරට සංවර්ධනයේ නව මංපෙත්වල හෙට දවස යන සුබ පණිවුඩයක්ද සමගින්.\nසුපුරුදු පරිදි මේ වසරත් දේශපාලන පොරපිටිය හැප හැප්පීම්වලින් අඩු නැති වසරක් වුණා.\nඒ අතරේ ජනතාව මහත් අවදියෙන් දෑස් බැඳි නීතියේ දෙවගනගේ දෑතේ එල්ලෙන තරාදිය දෙස බලාසිටියා.\nබැසිල් රාජපක්ෂ මහතා මුදල් අමාත්‍යවරයා ලෙස සහ පාර්ලිමේන්තු මන්ත්‍රීවරයකු ලෙස දිවුරුම් දීමත්, පසුගිය මහ මැතිවරණයෙන් පාර්ලිමේන්තුවේ එක් අසුනක් පමණක් හිමිවූ එක්සත් ජාතික පක්ෂය වෙනුවෙන් රනිල් වික්‍රමසිංහ මහතා යළි මන්ත්‍රීවරයකු ලෙස දිවුරුම් දීමත්, ගතවූ වසරේදී සිදුවූ විශේෂ සිදුවීම් අතරට අයත්.\nයහපාලන රජය සමයේ දේශපාලන පළිගැනීම්වලට ලක්ව සිරගතව සිටි දුමින්ද සිල්වා මහතාට ජනපති සමාව හිමිවුණා.\nඅධිකරණයට අපහාස කළ රන්ජන් රාමනායකට 2021 වැඩ වැරදුණු අවුරුද්ද බවට පත් වුණේ බරපතල වැඩ සහිතව සිවු වසරකට සිපිරිගෙට යන්නට ශ්‍රේෂ්ඨාධිකරණය තීන්දු කළ නිසායි.\nබැදුම්කර වංචාවට අදාළව රවී කරුණානායක හිටපු මුදල් අමාත්‍යවරයා ඇතුළු පිරිසක් අත්අඩංගුවට ගැණුනු අතර පාස්කු ප්‍රහාරයේ විමර්ශනයන්ට අදාළව අසාද් සාලි අත්අඩංගුවට ගැනීමත් පූජිත් සහ හේමසිරි දෙපළට එරෙහිව ශ්‍රේෂ්ඨාධිකරණයේ නඩු පැවරීමත් සිදුවුණා.\nඊ. ටී. අයි. හිටපු අධ්‍යක්ෂවරුන් සිවුදෙනා බන්ධනාගාර ගත කෙරුණු අතර මෙහෙකාර සේවයේ යෙදී සිටි ඉෂාලිනි ජූඩ් දැරිය පිළිස්සී මිය යාම සම්බන්ධයෙන් රිෂාඩ් බදියුදීන් හා ඔහුගේ බිරිද ඇතුළු සිවුදෙනෙක්ද මසකට වැඩි කලක් මහඋලුගෙයි රඳවා තැබුණා.\nලොව පුරා ධනවතුන්, දේශපාලකයින් ඇතුළු ප්‍රබලයින්ගේ රහස්‍ය වත්කම් හෙළිකළ පැන්ඩෝරා පත්‍රිකාවල ශ්‍රී ලාංකිකයන් වන නිරුපමා රාජපක්ෂ හා ඇයගේ සැමියාගේ නම්ද සඳහන්ව තිබූ බවද හෙළිවුණේ ගතවූ වසරේදීයි.\nගතවූ වසරේ මෙරට අධ්‍යාපනය සම්බන්ධයෙනුත් විවිධ මත ගැටුම් නොඅඩුව දක්නට ලැබුණා.\nගුරු වැටුප් විෂමතාවට අවසන් විසඳුමක් ඉල්ලා ඔන්ලයින් වර්ජනයක නිරත වූ ගුරු විදුහල්පති සංගම් ඒ වෙනුවෙන් මහමඟ සටනකටද අවතීර්ණ වු අතර, ඒ සටන ජයග්‍රහණයකින් අවසන් වුණේ අය වැයෙන් ගුරුවැටුප් විෂමතාවට සම්පූර්ණයෙන් විසඳුමක් යෝජනාවීමත් සමගයි.\nගතවූ වසරේ නැව් සහ ලංකාව අතර තිබුණේ හරි අපූරු බැඳීමක්.\nනමුත් ඒ බැඳීම සුන්දර වුණේ නම් නැහැ.\nදැවැන්ත සාගර විනාශයක් සිදුකරමින් කොළඔ වරායට නුඳුරු මුහුදේදී එක්ස්ප්‍රස් පර්ල් නෞකාව ගිනි ගෙන මුහුදුබත් වුණේ දහස් සංබ්‍යාත සාගර ජීවින්ට ජීවිත අහිමි කරමින්.\nඑම්. වී. යූරෝසන් නම් සිමෙන්ති ප්‍රවාහන නෞකාවක්ද හම්බන්තොට ඔබ්බෙන් වන මුහුදේ පිහිටි ඇට්ලස් ගල් පරයේ ගැටී අනතුරට පත්වුණා.\nවරක් ඉන්ධන රැගෙන නැවක් එන තුරු බලා සිටීමට වූ අපට පසුගිය සමයේ ගෑස් රැගෙන පැමිණි නොකා හරවා යවන්නට සිදුවුණේ ප්‍රමිතිය සම්බන්ධයෙන් මතුවූ අර්බුදයත් සමගයි.\nකාගෙත් කතාබහට ලක්වූ තවත් නෞකාවක් වුණේ අහිතකර බැක්ටීරියා අඩංගු චීන පොහොර නෞකාවයි.\nපොහොර හිඟය...\nගතවූ වසරේ දින 365ම ගොවියා අන්ත අසරණ බවට පත්වුණේ ඒ හේතුවෙන්.\nපොහොර අර්බුදය නිසා වසරේ වැඩි කාලයක් ගොවියා සිටියේ කුඹුරට වඩා මහමගෙයි.\nකාබනික ගොවිතැන පමණක් සිදුකිරීමට රජය පෙබරවාරි මාසයේදී ගත් තීන්දුවට ගොවීන්ගෙන් එල්ල වුණේ දැඩි විරෝධයක්.\nමේ අතරේ පොහොර හිඟය නිසා රටවටා බොහෝ ගොවීන්ගේ මහ කන්නය අසාර්ථක තත්තවයකට පත්වු අතර පසුව රසායනික පොහොර යළි ආනයනයට රජය තීරණය කළා.\nකෙසේවෙතත් හැලහැප්පීම් මත කෘෂිකර්ම අමාත්‍යාංශයේ ලේකම් පුටුව තුන්වතාවක් ඇතුළුව තවත් තනතුරු පහක් වරින්වර වෙනස්වීමත් කතාබහට ලක්වුණා.\nපොහොර නිසා ගොවීන් පීඩාවට පත්වෙද්දී අගනුවර ඇතුළු රට පුරාම ජනතාවට ඉන්ධන පෝලිම්, භූමිතෙල් පෝලිම්, කිරිපිටි මෙන්ම සහල් සහ ගෑස් පෝලිම්වලත් රැඳිසිටීමට සිදුවුණේ ඩොලර් අර්බුදය හමුවේ ජීවන වියදම ඉහළ යාමෙන්.\nමේ අතරේ හිතේ ගින්දරින් ලිප ගිනි මොලවන්නට ගෘහණියට සිදුවුණේ දිනපතා ගෑස් ආශ්‍රිතව පිපිරීම් වාර්තා වීමත් සමඟයි.\nඒ පිපිරීම්වලට හේතුව ගෑස් සංයුතියේ සිදුකළ වෙනසක් බව ජනාධිපතිවරයා පත්කළ කමිටුව අනාවරණ කළ අතර ලිට්‍රෝ සමාගම ගෑස් සංයුතිය වෙනස් කර ඇති බවට මුල් වරට රටට හෙළි කරනු ලැබුවේ හිරු ප්‍රවෘත්ති විසින්.",
       "URL": "https://www.hirunews.lk/292683/මේ-වසරේ-හිරු-වටා-ගෙවුණු-මතකාවර්ජනය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1457"
}