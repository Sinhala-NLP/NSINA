{
       "Source": "hirunews",
       "Timestamp": "Tuesday, 29 March 2022 - 13:05",
       "Headline": "පේරාදෙණිය රෝහලේ අවශ්‍යතා පිළිබඳ ව ඉන්දීය මහකොමසාරිස්වරයා කරුණු විමසයි (වීඩියෝ)",
       "News Content": "පේරාදෙනිය ශික්ෂණ රෝහලේ සාමාන්‍ය සහ කලින් සැලසුම් කළ ශල්‍යකර්ම අඛණ්ඩව පවත්වාගෙන යාම සඳහා අවශ්‍ය ඖෂධ පිළිබඳ ව ශ්‍රී ලංකාවේ ඉන්දීය මහකොමසාරිස්වරයා විමසීමක් කර තිබෙනවා.\nපේරාදෙණිය සරසවි වෛද්‍ය පීඨයේ පීඨාධිපති සහ උප කුලපති මහාචාර්ය එම්.ඩී. ළමාවංශ අමතමින් මහකොමසාරිස් ගෝපාල් බාග්ලේ මෙම විමසීම සිදුකර ඇත්තේ ඉන්දීය විදේශ කටයුතු ඇමති ආචාර්ය එස්. ජායිශංකර්ගේ දැනුම්දීමකට අනුවයි.\nඖෂධ, වෛද්‍ය උපකරණ නොමැතිවීමෙන් පේරාදෙණිය ශික්ෂණ රෝහලේ සැත්කම් අද (29) සිට නවතා දැමීමට රෝහල් පාලන අධිකාරිය තීරණය කළ අතර එහි අධ්‍යක්ෂවරයා රෝහල් කාර්ය මණ්ඩලය වෙත ලිඛිතව දැනුම් දී ඇත්තේ රෝහලේ නිර්වින්දනය සහ ශල්‍යකර්ම සදහා භාවිත කරන අත්‍යවශ්‍ය ඖෂධවර්ගවල සහ වෛද්‍ය උපකරණවල හිගයක් පවතින නිසා මෙම තීරණය ගත් බවයි.\nකෙසේ නමුත් මෙම පුවත හිරු ප්‍රවෘත්ති අංශය ඔස්සේ ප්‍රචාරය කිරීමෙන් පසු රෝහල් අධ්‍යක්ෂවරයා යළිත් නිවේදනයක් නිකුත් කළ අතර එහි දැක්වුණේ හෙට (30) සිට යළි රෝහලේ ශල්‍යකර්ම කටයුතු ආරම්භ කරන බවයි.\nපේරාදෙණිය රෝහලේ තත්ත්වය පිළිබඳ ව වාර්තා පළ වීමත් සමගයි මෙරට සංචාරයක නිරත ඉන්දීය විදේශ කටයුතු අමාත්‍යවරයා ඒ සම්බන්ධයෙන් අවධානය යොමු කළේ.\nඑහිදී රෝහලට අවශ්‍ය දෑ පිළිබඳ ව විමසීමක් කරන ලෙස ඔහු ශ්‍රී ලංකාවේ ඉන්දීය මහකොමසාරිවරයා වෙත දැනුම් දී තිබුණා.",
       "URL": "https://www.hirunews.lk/300691/පේරාදෙණිය-රෝහලේ-අවශ්‍යතා-පිළිබඳ-ව-ඉන්දීය-මහකොමසාරිස්වරයා-කරුණු-විමසයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1263"
}