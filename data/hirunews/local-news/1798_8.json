{
       "Source": "hirunews",
       "Timestamp": "Saturday, 24 July 2021 - 19:56",
       "Headline": "රැදවුම් නියෝග ලැබු රිෂාඩ්ගේ බිරිඳ කිරුළපන පොලීසියට -රිෂාඩ් රෝහලෙන් යළි CIDයට (වීඩියෝ)",
       "News Content": "හිටපු අමාත්‍ය පාර්ලිමේන්තු මන්ත්‍රී රිෂාඩ් බදියුදීන්ගේ පවුලේ විවිධ පාර්ශවයන්ට දැනට අත්අඩංගුවේ පසුවන ඩයගම ප්‍රදේශයේ පදිංචි තැරැව්කරු විසින් දරුවන් 11 දෙනෙකු මෙහෙකාර සේවය සඳහා ලබාදී ඇති බවට අද අධිකරණයේදී අනාවරණය වුණා.\nඒ මන්ත්‍රීවරයාගේ නිවසේදී මෙහෙකාර සේවයේ යෙදී සිටි වයස අවුරුදු 16ක දැරියක් පිලිස්සී මියයාමේ සිද්ධිය සම්බන්ධයෙන් අත්අඩංගුවට ගත් පිරිස අද අධිකරණයට ඉදිරිපත් කළ අවස්ථාවේ නීතිපති දෙපාර්තමේන්තුව කළ කරුණු දැක්වීමේදියි.\nසිද්ධිය සම්බන්ධයෙන් හිටපු අමාත්‍ය රිෂාඩ් බදියුදීන්ගේ බිරිඳ, ඇයගේ පියා සහ තැරැව්කරු ඊයේ අලුයම අත්අඩංගුවට ගැණුනු අතර මෙම නිවසේ මීට පෙර සේවය කළ තරුණියකට අතවර කිරීමේ චෝදනාව මත රිෂාඩ් බදියුදීන්ගේ බිරිඳගේ සහෝදරයා ද එදිනම අත්අඩංගුවට ගැණුනා.\nසැකකරුවන් බොරැල්ල පොලිසිය විසින් අද පෙරවරුවේ කොළඹ අතිරේක මහේස්ත්‍රාත් කාංචනා නෙරංජනා ද සිල්වා හමුවට ඉදිරිපත් කළ අතර එහිදී මොවුන් හතර දෙනාම පැය 48ක් රදවාගෙන ප්‍රශ්ණ කිරීමට පොලිසියට අවසර ලබා දුන්නා.\nඑමෙන්ම මොවුන් ලබන සඳුදා අධිකරණය හමුවට ඉදිරිපත් කරන ලෙසද අතිරේක මහේස්ත්‍රාත්වරයා නියෝග කළා.\nසැකකරුවන් රැගෙන ආ රථය අධිකරණ භූමිය වෙත ඇතුළු කිරීමට අවසර ඉල්ලා ඇති නමුත් පොලිස් නිලධාරීන් ඊට ඉඩ ලබා දී නැහැ.\nමේ හේතුවෙන් දැඩි ආරක්ෂක රැකවල් මධ්‍යයේ සැකකරුවන් අධිකරණ පරිශ්‍රය වෙත රැගෙන ගොස් යනු ලැබුවා.\nඑහිදී සිද්ධිය සම්බන්ධයෙන් අධිකරණය හමුවේ කරුණු දක්වමින් නියෝජ්‍ය සොලිසිටර් ජනරාල් දිලීප පීරිස් කියා සිටියේ මෙම සැකකාරියගේ නිවසේ මෙහෙකාරියක වශයෙන් කටයුතු කළ 16 හැවිරිදි හිෂාලිනී ජූඩ් නැමැති දැරියගේ මරණය ඛේදවාචකයක් බවයි.\nදරිද්‍රතාවය සහ ආර්ථික අපහසුතා හේතුවෙන් බැට කන දරුවන් ප්‍රභූවරුන්ගේ දරුවන් බලා ගැනීමට ගෙන ඒමේ ජාලයක් ක්‍රියාත්මක බවත් මෙම සිද්ධියේ තැරැව්කරුද එම ජාලයේ සාමාජිකයෙකු වශයෙන් කටයුතු කර ඇති බවත් නියෝජ්‍ය සොලිසිටර් ජනරාල්වරයා ප්‍රකාශ කළා.\nදැරියගේ මරණය පිළිබඳ අධිකරණ වෛද්‍ය වාර්තාවට අනුව ඇය ලිංගික ප්‍රවේශයන්ට ලක්ව ඇති බවට අනාවරණ වී තිබෙනවා.\nමව ලබාගත් රුපියල් 30,000ක ණය මුදලක් ගෙවා දැමීම සඳහා මෙම දැරිය මෙහෙකාර සේවයට පැමිණ ඇති බවත් 2004 වසරේ නොවැම්බර් 14 වැනිදා උපත ලද මියගිය දැරිය ඇයගේ වයස අවුරුදු 16 සම්පූර්ණ වී දින 4කින් පසු එනම් 2020 වසරේ නොවැම්බර් 18 වනදා මන්ත්‍රිවරයාගේ නිවසට මෙහෙකාර සේවයට රැගෙනවිත් ඇති බවත් ඔහු ප්‍රකාශ කළා.\nතවදුරටත් කරුණු දැක්වූ නියෝජ්‍ය සොලිසිටර් ජනරාල්වරයා කියා සිටියේ මෙම සිදුවීම නූතන ළමා වහල් වෙළෙඳාමට හොඳ උදාහරණයක් බවයි.\nබදියුදීන් පවුලට මෙහෙකාර සේවය සඳහා ලබා දුන් සියලු‍ ළමයින්ගේ වැටුප් ගෙවා ඇත්තේ මෙම තැරැව්කරුගේ ගිණුමටයි.\nඔහු විසින් අදාළ දරුවන්ගේ මව්පියන්ට මුදල් ලබාදී ඇති බව අනාවරණය වී ඇති බවයි නියෝජ්‍ය සොලිසිටර් ජනරාල්වරයා කියා සිටියේ.\nඑහෙත් එම මුදල්වලින් කොටසක් මෙම තැරැව්කරු තබා ගෙන ඇති අතර ඉන් පිළිබිඹු වන්නේ මොහු මෙම දරුවන් මෙහෙකාර සේවයේ යොදවා ආදායමක් උපයා ඇති බවයි නියෝජ්‍ය සොලිසිටර් ජනරාල්වරයා අධිකරණය හමුවේ ප්‍රකාශ කළේ.\nමෙම ක්‍රමය වර්තමානයේ බහුලව ක්‍රියාත්මක වන බවද ඔහු පෙන්වා දුන්නා.\nමේ අතර මෙම දැරිය අදාළ නිවස තුළ දැඩි ලෙස කෲරත්වයට භාජනය වීම පිළිබඳ සංවේදී අනාවරණයක් නියෝජ්‍ය සොලිසිටර් ජනරාල්වරයා අධිකරණය හමුවේ සිදු කළා.\nදැරියට එම නිවසේ මුළුතැන්ගෙයට පිටත ස්ථානයක පිහිටි අඩි 6යි 4 ප්‍රමාණයේ කුඩා කාමරයක නවාතැන් ගැනීමට සිදුව ඇති බවත් එම කාමරයට විදුලිය සැපයුම තිබුණත් ආලෝකය ලැබී නොමැති බවත් ඔහු සඳහන් කළා.\nවිදුලි පංකාව අක්‍රියව පැවති අතර, මාස 8ක් තිස්සේ රාත්‍රී කාලයේදී ඇය තනිවම එහි ගත කර ඇති බවයි නියෝජ්‍ය සොලිසිටර් ජනරාල්වරයා කියා සිටියේ.\nමෙහිදී රිෂාඩ් බදියුදීන් හිටපු ඇමතිවරයාගේ බිරිඳ වෙනුවෙන් පෙනී සිටි ජනාධිපති නීතිඥ අනිල් ද සිල්වා ප්‍රකාශ කළේ නීතිපතිවරයා විසින් සැකකරුවන්ට එරෙහිව ගොනු ඇති චෝදනා නිවැරදිද යන්න පිලිබඳ සොයා බැලීමක් කළ යුතු බවයි.\nරටේ නීති සකස් කරන පාර්ලිමේන්තුව වැනි උත්තරීතර ස්ථානය සිටින රිෂඩ් බදියුදීන් මන්ත්‍රීවරයා තමාගේ නිවසේ බාලවයස්කාර දැරියක් සේවය කරන බව දැන සිටිය යුතු බවයි නියෝජ්‍ය සොලිසිටර් ජනරාල්වරයා ප්‍රකාශ කළේ.\nඑමෙන්ම මේ සම්බන්ධයෙන් නීතිපතිවරයා සාධාරණ ලෙස සහ කිසිවක් නොසඟවා කටයුතු කරන බවද ඔහු කියා සිටියා.\nඑමෙන්ම අධිකරණයට ඉදිරිපත් කළ හිටපු අමාත්‍යවරයාගේ බිරිඳගේ සහෝදරයා වෙනුවෙන් පෙනී සිටි නීතිඥවරයා අධිකරණය හමුවේ කියා සිටියේ තම සේවාදායකයා එම සිද්ධියට සම්බන්ධ නැති බවයි.\nදැරිය සිය දිවි හානි කර ගත්තාද නැතහොත් ඇයගේ ජීවිතය යම් අයෙකු නැති කළාද යන බරපතළ සැකයක් මතුව ඇති බවත් මෙය ඉතා සංවේදී කරුණක් නිසා මහජන කැළඹීමක් හටගෙන ඇති බවත් නියෝජ්‍ය සොලිසිටර් ජනරාල් දිලීප පීරිස් අධිකරණය හමුවේ ප්‍රකාශ කළා.\nරැදවුම් නියෝග ලබා ගැනීමෙන් අනතුරුව සැකකරුවන් වෛද්‍ය වාර්තා ලබා ගැනීම සඳහා කොළඹ අධිකරණ වෛද්‍ය නිලධාරීවරයා හමුවට ඉදිරිපත් කෙරුණා.\nපසුව හිටපු අමාත්‍යවරයාගේ බිරිඳ ඇතුළු සිව් දෙනා බොරැල්ල පොලිසියට රැගෙන ගිය අතර බිරිඳ යළි කිරුළපන පොලිසියට ගෙන ගොස් තිබෙනවා.\nදැරිය මියයාමේ සිද්ධිය සම්බන්ධයෙන් විමර්ශන සිදු කරන පොලිස් කණ්ඩායමක් අද පස්වරුවේ දැරිය මියගිය හිටපු අමාත්‍ය බදියුදීන්ගේ නිවස ද පරීක්ෂා කළා.\nඑහිදී විමර්ශන නිලධාරීන්ට ලීටරය ප්‍රමාණයේ බෝතලයකට භූමිතෙල් රැගෙනවිත් ඇති බවට නිරීක්ෂණය වී තිබෙනවා.\nවිමර්ශන සිදු කරන උසස් පොලිස් නිලධාරියෙකු සඳහන් කළේ දැරිය ගිනිතබා ගෙන සියදිවි හානිකරගෙන ඇති බවට පැවසෙන කරුණ බැහැර කරන බවයි.\nඑමෙන්ම රිෂාඩ් බදියුදීන් හිටපු අමාත්‍යවරයා අපරාධ පරීක්ෂණ දෙපාර්තමේන්තුව භාරයේ සිට රෝගී තත්ත්වයක් හේතුවෙන් රෝහල්ගත කර ඇත්තේ සිය නිවසේදී පිළිස්සීම් හේතුවෙන් ඉෂාලිනී දැරිය මියයාමේ සිද්ධියට පසු දිනයි.\nමේ අතර පසුගිය 17 වනදා රෝහල්ගත කෙරුණු පාර්ලිමේන්තු මන්ත්‍රී රිෂාඩ් බදියුදීන් අද යළි අපරාධ පරීක්ෂණ දෙපාර්තමේන්තුව වෙත රැගෙන ගියා.\nමන්ත්‍රිවරයා රෝහලෙන් ලබාදුන් ඖෂධ පවා ප්‍රතික්ෂේප කර ඇති බවටයි ආරංචි මාර්ග සඳහන් කළේ.",
       "URL": "https://www.hirunews.lk/277916/රැදවුම්-නියෝග-ලැබු-රිෂාඩ්ගේ-බිරිඳ-කිරුළපන-පොලීසියට-රිෂාඩ්-රෝහලෙන්-යළි-cidයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1798"
}