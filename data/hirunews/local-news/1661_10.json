{
       "Source": "hirunews",
       "Timestamp": "Wednesday, 29 September 2021 - 15:30",
       "Headline": "සංචාරකයින් සඳහා වන නව මාර්ගෝපදේශ මාලාව අමනෝඥ ක්‍රියාවක් - රවි කුමුදේශ්",
       "News Content": "ගුවන් තොටුපලින් මෙරටට ඇතුළුවන දෙස් විදෙස් ගුවන් මගීන් PCR පරීක්ෂාවකට ලක් නොකරමින්, රටට ඇතුළු කිරීම කිසිදු විද්‍යාත්මක පදනමක් නොමැති අවිචාරවත් තීන්දුවක් බව සෞඛ්‍ය වෘත්තීයවේදීන්ගේ විද්වත් සංගමයේ සභාපති රවී කුමුදේශ් පවසනවා.\nසෞඛ්‍ය සේවා අධ්‍යක්ෂක ජනරාල් වරයාගේ මෙම තීන්දුව ඔහු විසින් ගනු ලැබූවක්ද, එසේත් නැත්නම් කිසිවෙකු විසින් හෝ ඔහුගේ බෙල්ලට පිහියක් තබා සිදු කරනු ලැබූවක්ද යන්න සැක සහිත බවත් පවසන සෞඛ්‍ය වෘත්තීයවේදීන්ගේ විද්වත් සංගමයේ සභාපතිවරයා ඉල්ලා සිටින්නේ රටම අවධානමේ හෙලමින් මෙම තීරනය ගැනීම සඳහා තාක්ෂණික උපදෙස් දුන් කණ්ඩායම වහාම රටට හෙලි කරන ලෙසයි.\nඔහු වැඩිදුරටත් පවසන්නේ රෝගය වැලදීම හෝ බෝවීම වලක්වන කිසිදු කොවිඩ් එන්නතක් මෙතෙක් සොයාගෙන නොමැති පසුබිමක් යටතේ එන්නතකරණය කල අය \"කොවිඩ් නොමැති අය\" ලෙස සලකා ගෙන ඇති මෙම තීරණය විශාල අමනෝඥ එකක් බවයි.\nඑන්නත නිපදවන ලද සමාගමකට පවා නොමැති විශ්වාසයක්, අපේ රටේ මාර්ගෝපදේශ හදන ඊනියා විශේෂඥයින්ට ලැබී ඇත්තේ කෙසේද යන්න සම්බන්ධයෙන් ඔහු ප්‍රශ්න කරනවා.\nPCR පරීක්ෂාවක සංවේදීතාවය 70% ක ප්‍රතිශතයක පවතින අතර දින දෙක තුනක ගුවන් කාලයක් යනු ආසාධිත තත්වය ඉතා පහසුවෙන් වෙනස් විය හැකි කාල පරාසයක් බව රවි කුමුදේශ් පෙන්වා දෙනවා.\nඑමෙන්ම ඉන්දියාව, පාකිස්ථානය මෙන්ම ශ්‍රී ලංකාව තුලද ව්‍යාජ ලෙස සකස් කෙරෙන් PCR වාර්ථා පවතින තත්වයක් යටතේ වෙනත් රටක සිදු කල PCR පරීක්ෂාවක් පිළිබදව 100% විශ්වාස කරමින්, රටේ මහ ජනතාව අනතුරේ හෙලීම සදහා සෞඛ්‍ය බලධාරීන් මාර්ගෝපදේශ සැකසීම ඉතා ලජ්ජාසහගත කරුනක් බවයි ඔහු වැඩිදුරටත් පවසන්නේ.",
       "URL": "https://www.hirunews.lk/283570/සංචාරකයින්-සඳහා-වන-නව-මාර්ගෝපදේශ-මාලාව-අමනෝඥ-ක්‍රියාවක්-රවි-කුමුදේශ්",
       "Category": "Local News",
       "Parent URL": "https://www.hirunews.lk/local-news.php?pageID=1661"
}