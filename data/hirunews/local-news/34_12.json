{
       "Source": "hirunews",
       "Timestamp": "Tuesday, 12 September 2023 - 20:15",
       "Headline": "තරුණියක් දින 11ක සිට අතුරුදන්",
       "News Content": "මිල්ලනිය ප්‍රදේශයේ 22 හැවිරිදි තරුණියක් දින 11ක පමණ කාලයක සිට අතුරුදන්ව ඇති බවට ඇගේ මව්පියන් මිල්ලනිය පොලිසිය වෙත පැමිණිලි කර තිබෙනවා.\nඇය අවසන් වරට නිවසින් පිටව ගොස් තිබුණේ සිය යතුරුපැදිය අලුත්වැඩියා කරගැනීමේ කටයුත්තක් සඳහායි.\nමිල්ලනිය ප්‍රදේශයේ පදිංචිව සිටි වයස අවුරුදු 22 ක් වූ දුනේෂලා අමන්දි රැකියාව ලෙස දේවාලයක් පවත්වාගෙන ගොස් තිබෙනවා.\nපසුගිය අගෝස්තු 31 වැනිදා උදෑසන දුනේෂලා නිවසෙන් පිටව ගොස් තිබුණේ ඇයගේ යතුරුපැදිය අලුත්වැඩියා කිරීමේ කටයුත්තක් සඳහායි.\nමිල්ලනිය ලෙනවර ප්‍රදේශයේ ගරාජයක් වෙත ගොස් යතුරුපැදිය එම ස්ථානයේ දමා ඇය යළින් නිවසට පැමිණෙමින් සිට ඇති බවට තොරතුරු ඇතැයි ඇයගේ ඥාතීන් පවසනවා.\nඇය යතුරුපැදියෙන් ගමන් ගන්නා අයුරු මාර්ගය අසල නිවසක සවිකර තිබූ ආරක්ෂිත කැමරාවක සටහන්ව\nතිබුණා.\nකෙසේවුවත් ඇය යළි නිවසට නොපැමිණීම හේතුවෙන් මව සහ පියා ඇයව දුරකතනයෙන් සම්බන්ධ කර ගැනීමට අවස්ථා කිහිපයකදී උත්සාහ දැරුවද එය සාර්ථක වී තිබුණේ නැහැ.\nමව්පියන් මිල්ලනිය පොලිසියට පැමිණිල්ලක් ඉදිරිපත් කරන්නේ දුනේෂලා පිළිබඳ කිසිදු තොරතුරු අනාවරණ කරගැනීමට නොහැකි වීම හේතුවෙන්.\nඇය අතුරුදන් වී අද වනවිට දින 11කට අධික කාලයක් ගතව තිබුණද දුනේෂලා පිළිබඳ කිසිදු හෝඩුවාවක්\nමෙතෙක් ලැබී නැහැ.",
       "URL": "https://www.hirunews.lk/348074/තරුණියක්-දින-11ක-සිට-අතුරුදන්",
       "Category": "Local News",
       "Parent URL": "https://www.hirunews.lk/local-news.php?pageID=34"
}