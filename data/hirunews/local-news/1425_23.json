{
       "Source": "hirunews",
       "Timestamp": "Friday, 14 January 2022 - 7:41",
       "Headline": "දුම්රිය ස්ථානාධිපති වර්ජනය අවසන්",
       "News Content": "ඉල්ලීම් කිහිපයක් මුල් කරගනිමින් දුම්රිය ස්ථානාධිපති සංගමය ආරම්භ කළ පැය 24 ක සංකේත වර්ජනය ඊයේ (13) මධ්‍යම රාත්‍රියෙන් අවසන් වුණා.\nකෙසේ වෙතත්, දුම්රිය ස්ථානාධිපති සංගමය පවසන්නේ වර්ජනය අවසන් කළද දුම්රිය ධාවනයට සංඥා පරීක්ෂකවරුන්ගේ සහතිකය අවශ්‍ය බවයි.\nතෛපොංගල් උත්සවය අදට යෙදී ඇති මොහොතක, දීර්ඝ සති අන්ත නිවාඩුවක් ද එළැඹෙද්දී දුම්රිය ධාවන කටයුතු සම්පූර්ණයෙන්ම අඩාල කරමින් දුම්රිය ස්ථානාධිපති සංගමය ආරම්භ කළ වර්ජනය හේතුවෙන් මගී ජනතාව දැඩි අපහසුතාවකට පත්වුණා.\nමේ හේතුවෙන් දුම්රිය ගමන් වාර 200 කට වැඩි සංඛ්‍යාවක් අවලංගු කෙරුණු අතර, ඊයේ දිනයේදී ධාවනය කෙරුණේ ගමන්වාර 85 ක් පමණයි.\nපෙරේදා (12) මධ්‍යම රාත්‍රියේ ඇරඹි මෙම හදිසි වර්ජනය හේතුවෙන් ඇතැම් දුම්රිය ගමනාන්තය දක්වා ගමන් කිරීමට පෙර අතරමඟ නතර කිරීම හේතුවෙන් ද මගීන් රැසක් අපහසුතාවයට පත්වුණා.\nවර්ජනය සම්බන්ධයෙන් අදහස් දක්වමින් දුම්රිය එන්ජින් රියදුරන්ගේ සංගමයේ ලේකම් ඉන්දික දොඩංගොඩ චෝදනා කළේ බලවේග කට්ටල දුම්රිය සියල්ල ධාවනය කළ නොහැකි ආකාරයට දුම්රිය ස්ථානාධිපතිවරුන් කටයුතු කර තිබූ බවයි.\nකෙසේ වෙතත්, ඊයේ පැවති මාධ්‍ය හමුවකදී දුම්රිය ස්ථානාධිපති සංගමයේ සභාපති සුමේධ සෝමරත්න ඒ සම්බන්ධයෙන් චෝදනා කළේ දුම්රිය සාමාන්‍යාධිකාරීවරයාටයි.",
       "URL": "https://www.hirunews.lk/293960/දුම්රිය-ස්ථානාධිපති-වර්ජනය-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=1425"
}