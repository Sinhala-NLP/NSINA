{
       "Source": "hirunews",
       "Timestamp": "Thursday, 15 August 2019 - 12:37",
       "Headline": "උප්පුවේලිහිදී මෝටර් රථයකට ගිනි තැබූ සිද්ධියේ 20 ක් පොලිස් භාරයට",
       "News Content": "උප්පුවේලි - තෝරන්කාඩු ප්‍රදේශයේදී අනතුරක් සිදුකළ මෝටර් රථයකට ගිනි තබා එහි රියදුරුට පහරදීමේ සිද්ධියට අදාළව පුද්ගලයින් විස්සකට වැඩි පිරිසක් පොලිස් භාරයට ගෙන තිබෙනවා.\nපුල්මුඬේ - ත්‍රිකුණාමලය ප්‍රධාන මාර්ගයේ ධාවනය වූ මෝටර් රථයක් උප්පුවේලි - තොරන්කාඩු මංසන්ධියේදි ත්‍රිරෝද රථයක ගැටී තිබුණේ ඊයේ රාත්‍රියේයි.\nපසුව එම ත්‍රිරෝද රථය පදිකයන් දෙදෙනෙකුගේද ගැටී තිබුණා.\nසිද්ධියෙන් ත්‍රිරෝද රථයේ ගමන් කළ හතර දෙනා සහ පදිකයන් දෙදෙනා තුවාල ලබා ත්‍රිකුණාමලය රෝහලට ඇතුලත් කෙරුණු බවයි පොලිසිය සඳහන් කළේ.\nඅනතුරෙන් පසු ප්‍රදේශවාසීන් පිරිසක් කළහකාරී ලෙස මෝටර් රථයේ රියදුරුට පහරදී මෝටර් රථයටද ගිනි තබා තිබුණා.\nපසුව එම ස්ථානයට පැමිණි උප්පුවේලි පොලීසිය ප්‍රදේශවාසීන්ගෙන් පහරකෑමට ලක්වූ රියදුරු මුදාගෙන අත්අඩංගුවට ගත් අතර, ඔහු ප්‍රතිකාර සඳහා රෝහල්ගත කරනු ලැබුවා.\nඑසේම අනතුර සිදුවූ අවස්ථාවේ පුද්ගලයින් 200 කට වැඩි පිරිසක් කළහකාරීව කටයුතු කර ඇති බව උප්පුවේලි පොලීසිය සිදුකළ මූලික විමර්ශනවලදී අනාවරණ වී තිබෙනවා.\nඒ අනුව ඔවුන් අත්අඩංගුවට ගැනීම සඳහා සී සී ටී වී දර්ශන උපයෝගී කරගනිමින් පරීක්ෂණ ක්‍රියාත්මක බවයි පොලිස් මාධ්‍ය ප්‍රකාශක කාර්යාලය සඳහන් කළේ.",
       "URL": "https://www.hirunews.lk/222279/උප්පුවේලිහිදී-මෝටර්-රථයකට-ගිනි-තැබූ-සිද්ධියේ-20-ක්-පොලිස්-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=3197"
}