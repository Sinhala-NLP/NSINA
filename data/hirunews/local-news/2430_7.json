{
       "Source": "hirunews",
       "Timestamp": "Friday, 25 September 2020 - 19:38",
       "Headline": "පොඩි ලැසීගේ නඩුවට මාකඳුරේ මධූෂ්ගෙනුත් ප්‍රශ්න කිරීමට සැරසෙයි - ආරක්ෂාව දැඩි කළේ ජනතාව වෙනුවෙන් - අධිකරණය කියයි (වීඩියෝ)",
       "News Content": "බූස්ස බන්ධනාගාරයේ රඳවා සිටින සංවිධානාත්මක අපරාධකරුවකු වන ජනිත් මදුශංක හෙවත් පොඩි ලැසී ලබන මස 09 වැනිදා දක්වා අද යළි රක්ෂිත බන්ධනාගාරගත කිරීමට ගාල්ල ප්‍රධාන මහේස්ත්‍රාත් හර්ෂණ කැකුණවෙල නියෝග කළා.\nඒ, ජනපති, ආරක්ෂක ලේකම් සහ බන්ධනාගාර නිලධාරීන් ඇතුළු පිරිසකට මරණ තර්ජන සිදුකිරීමේ චෝදනාව සම්බන්ධයෙන් වන නඩුව අද කැඳවූ අවස්ථාවේදීයි.\nබූස්ස බන්ධනාගාරයේදී ජනාධිපතිවරයාට, ආරක්ෂක ලේකම්වරයාට සහ බන්ධනාගාර නිලධාරීන්ට ප්‍රසිද්ධියේ මරණ තර්ජන එල්ල කිරීමේ සිද්ධියට අදාළව නීතිපති දෙපාර්තමේන්තුව අධිකරණයට කළ කරුණු දැක්වීමට අනුව  අදාළ නඩු විභාගය අද  පැවැත්වුණා.\nසැකකාර ජනිත් මධුශංක හෙවත් පොඩි ලැසී බූස්ස බන්ධනාගාරයේ සිට ගාල්ල මහේස්ත්‍රාත් අධිකරණය වෙත අද පෙරවරුවේ රැගෙන එනු ලැබුවේ පොලිස් විශේෂ කාර්ය බලකායේ සහ බන්ධනාගාර නිලධාරීන්ගේ විශේෂ ආරක්ෂාවක් යටතේයි.\nමෙහිදී අපරාධ පරීක්ෂණ දෙපාර්තමේන්තුව වෙනුවෙන් රජයේ නියෝජ්‍ය සොලිසිටර් ජනරාල් දිලීප පීරිස්, පොඩි ලැසී සහ කොස්ගොඩ තාරක විසින් පසුගිය 18 වැනිදා බූස්ස බන්ධනාගාරයේදී  අපරාධ පරික්ෂණ දෙපාර්තමේන්තුවට ලබා දුන් ප්‍රකාශවල සාරාංශයක් අධිකරණයට  ඉදිරිපත් කළා.\nරජයේ නියෝජ්‍ය සොලිසිටර් ජනරාල් දිලීප පීරිස්  -\nස්වාමීනී මෙම චෝදනාව සම්බන්ධයෙන් පොඩි ලැසී ගෙන් ඉකුත් 18 වැනිදා අපරාධ පරීක්ෂණ දෙපාර්තමේන්තුව ප්‍රකාශ සටහන් කර ගත්තා. එහිදී ප්‍රභූන්ට තර්ජනය කිරීම සම්බන්ධයෙන් චෝදනා එල්ල වී සිටින පොඩි ලැසී සහ කොස්ගොඩ තාරක යන දෙදෙනාම මෙම චෝදනාව ප්‍රතික්ෂේප කරන බවත්, එවැනි තර්ජනයක් සිදු නොකළ බවත් අපරාධ පරික්ෂණ දෙපාර්තමේන්තුවට ප්‍රකාශ ලබා දෙමින් ඔවුන් ප්‍රකාශ කර තිබෙනවා. සැකකරුවන් සඳහන් කළේ සිය දුක් ගැනවිලි සම්බන්ධයෙන් විසඳුම් ලබා ගැනීමට ආරම්භ කළ උපවාසය දින පහක් පවත්වාගෙන ගිය බවයි. සිරකරුවන් නීති විරෝධී ක්‍රියාවක නිරත වෙනවා නම්  නම් එයට එරෙහිව බන්ධනාගාර අධිකාරී පියවර ගත යුතුයි. මොකද මේක අධිකරණයට අපහාස කිරීමක්. කෙසේ වෙතත් මෙම සිරකරුවන් ආහාර වර්ජනය කරමින් උපවාසය ආරම්භ කිරීමට පෙර බන්ධනාගාරයේ ආපන ශාලාවෙන් දින කිහිපයකට සරිලන සේ අතිරේක ආහාර ගෙන්වා ගෙන, එම ආහාර තම සිර මැදිරි තුල ගබඩා කර ඇති බවට එහි රාජකාරියේ නිරතව සිටි පොලිස් විශේෂ කාර්ය බලකායේ සාක්ෂිකරුවන්ද ප්‍රකාශ කර තිබෙනවා. ඒ වගේම ප්‍රභූන්ට තර්ජනය කිරීම සම්බන්ධයෙන් චෝදනා එල්ල වී සිටින කොස්ගොඩ තාරක නැමැත්තා වයස අවුරුදු 33 ක පුද්ගලයෙක්. ඔහුට අයත් ගිනි අවි 30න් 12ක් මේ වන විට හෝමාගම ප්‍රදේශයෙන් සොයාගෙන තිබෙනවා.\nමෙහිදී විත්ති කූඩුවේ සිටි ජනිත් මධුෂංක හෙවත් පොඩි ලැසී ප්‍රකාශයක් කිරීමට අධිකරණයෙන් අවසර ඉල්ලා සිටියද, ගාල්ල ප්‍රධාන මහේස්ත්‍රාත්වරයා ප්‍රකාශ කළේ ඔහු මේ වනවිට අපරාධ පරික්ෂණ දෙපාර්තමේන්තුවට ප්‍රකාශයක් ලබා දී ඇති බැවින් එය ප්‍රමාණවත් බවයි.\nමහේස්ත්‍රාත්වරයා එහිදී සැකකරුගෙන් ප්‍රශ්න කළේ ඔහුට එරෙහිව දැනට නඩු කොපමණ සංඛ්‍යාවක් විභාග වනවාද යන්නයි.\nඊට පිළිතුරු දෙමින් පොඩි ලැසී සඳහන් කළේ එක් නඩුවක් විභාග වන බවයි. එමෙන්ම කදුලූ‍ පිරි දෙනෙතින් අධිකරණය හමුවේ සංවේදී වූ පොඩි ලැසී කියා සිටියේ තමන් එවැනි තර්ජනයක් සිදු නොකල අතර තම අපහසුතා සම්බන්ධයෙන් පමණක් ප්‍රකාශ කල බවයි.\nඑහිදී අදහස් දැක්වූ නියෝජ්‍ය සොලිස්ටර් ජනරාල්වරයා පැවසුවේ සැකකරුට අදාළ නඩුව සම්බන්ධයෙන් ඇප නියම කර සිටියත් ඔහු තවමත් බන්ධනාගාරයේ රැඳී සිටින බවයි.\nඑහිදී මහේස්ත්‍රාත්වරයා ‘හැමදාමත් ඇප නොතියා ඉන්න බැහැ නේ’ යනුවෙන් ප්‍රකාශ කළා.\nරජයේ නියෝජ්‍ය සොලිසිටර් ජනරාල්වරයා ඊට ප්‍රතිචාර දක්වමින් සඳහන් කළේ ”‍මේක තමා මොවුන්ගේ ක්‍රමවේදය. සුළු සුළු වැරදි වලට මොවුන් ඇතුලට යනවා. ඔවුන් බන්ධනාගාරය තුල ආරක්ෂාව ලබමින් ජාවාරම් මෙහෙයවනවා. මේ නිසයි බන්ධනාගාරයේ තදබදයක් තිබෙන්නේ’ යනුවෙන්.\nඅනතුරුව මහේස්ත්‍රාත්වරයාද සදහන් කළේ තමන්ටද එම තත්ත්වය නිරීක්ෂණය වී ඇති අතර, ඇතැම් සුළු වැරදි සඳහා ඇප නියම වී සිටින සැකරුවන්ද ඇප නොතබා සිටින බවයි.\nඇතැම් පාතාල නායකයින් බන්ධනාගාර ගත වූ විට ඔවුන්ගේ සහචරයින් මෙලෙස සුළු වැරදිවලට බන්ධනාගාර ගතව ඔවුන්ට බන්ධනාගාරය තුලදී ආරක්ෂා සපයමින් පාතාල අධිරාජ්‍යයක් ගොඩ නගා ගැනීමට ක්‍රියා කර ඇති බව එහිදී නියෝජ්‍ය සොලිසිටර් ජනරාල්වරයා කියා සිටියා.\nරැඳවුම් නියෝග මත අපරාධ පරික්ෂණ දෙපාර්තමේන්තුව බාරයේ සිටින කොස්ගොඩ තාරක අපරාධ පරික්ෂණ දෙපාර්තමේන්තුවට ලබාදුන් ප්‍රකාශයක් සම්බන්ධයෙන්ද මෙහිදී අවධානය යොමු වුණා.\nමත්ද්‍රව්‍ය ජාවාරම්කරුවෙකු වන මාකඳුරේ මදුෂ්  ඩුබායිහි සිටියදි ඔහුගෙන් කෑම බීම තෑගි සහ කාන්තාවන් ලැබූ බන්ධනාගාර කොමසාරිස්වරයෙක් මෙලෙස තමන්ට එරෙහිව අසත්‍ය චෝදනා එල්ලකර ඇති බවත්, අදාළ බන්ධනාගාර අධිකාරීවරයාට ආරක්ෂාව අවශ්‍ය නිසා මෙවැනි ප්‍රබන්ධයක් ප්‍රකාශ කර ඇති බවයි කොස්ගොඩ තාරක ලබා දුන් ප්‍රකාශයෙන් සඳහන් කර ඇත්තේ.\nඒ අනුව මෙම නඩුවේ වින්දිතයෙක් වන අදාළ බන්ධනාගාර කොමසාරිස්වරයාගෙන් සහ මාකඳුරේ මදූෂ්ගෙන් ඒ පිළිබද ප්‍රශ්න කර විමර්ශනයක් සිදු කර ඉදිරියේදී අධිකරණයට කරුණු වාර්තා කරන බවද නියෝජ්‍ය සොලිසිටර් ජනරාල්වරයා ප්‍රකාශ කළා.\nඑමෙන්ම ඉකුත් 17 වනදා පොඩි ලැසී අධිකරණයට ඉදිරිපත් කරන අවස්ථාවේදී අධිකරණ පරිශ්‍රයට විශේෂ ආරක්ෂාවක් ලබාදෙන ලෙසට තමා කළ ඉල්ලීම පිළිබඳ බලපිටිය මහේස්ත්‍රාත්වරයා සිදු කර තිබූ ප්‍රකාශය සම්බන්ධයෙන්ද දිලීප පිරිස් මෙහිදී අධිකරණයේ අවධානයට ලක් කළා.\nඑහිදී ගාල්ල ප්‍රධාන මහේස්ත්‍රාත් හර්ෂණ කැකුණවෙල ප්‍රකාශ කර සිටියේ සැකකරු බන්ධනාගාරයට රැගෙන ඒමේදී විශේෂ ආරක්ෂාවක් ලබා දෙන්නැයි නියෝග කර සිටියේ සාමාන්‍ය ජනතාවගේ ආරක්ෂාවට බවයි.\nරජයේ නියෝජ්‍ය සොලිසිටර් ජනරාල් දිලීප පීරිස් යළිත් මෙලෙස අධිකරණය හමුවේ මෙලෙස කරුණු දක්වා සිටියා.\n‘‘ප්‍රභූවරුන්ට මරණ තර්ජන සිදුකිරීමේ චෝදනාවට අදාළව මෙම සැකකරුවන්ට දණ්ඩ නීතී සංග්‍රහයේ 486 වගන්තිය යටතේ වසර 7ක සිර දඩුවම් ලබා දිය හැකියි. එමෙන්ම මේ දිනවල කොළඹ මහේස්ත්‍රාත් අධිකරණය හමුවේ විභාග වන නඩුවක් වන මත්ද්‍රව්‍ය ජාවාරම් කිරීම සම්බන්ධයෙන් චෝදනා එල්ල වී ඇති පොලිස් මත්ද්‍රව්‍ය නාශක කාර්යාංශයේ නිලධාරීන් සමග පොඩි ලැසී සහ උදාර සම්පත් නැමැති ඔහුගේ ඥාතී සොයුරා ගාල්ල සහ බලපිටිය ප්‍රදේශ ආශීතව මත්ද්‍රව්‍ය බෙදා හැරීම සිදු කර ඇති බවට විමර්ශනවලදී අණාවරණ වෙලා තියෙනවා. මනුෂ්‍ය ඝාතනයකට චෝදනා එල්ල වී දැනට මෙරටින් පළා ගොස් සිටින උදාර සම්පත් නැමැත්තා විදේශයක සිට මෙරට තුළ මෙහෙයවන මත්ද්‍රව්‍ය ජාවාරමටද මොහු සහය දීලා තියෙනවා. ඒ අනුව කොස්ගොඩ තාරක සහ පොඩි ලැසීට එරෙහිව ඉදිරියේදී අධි චෝදනා ගොනු කිරීමට නීතීපතිවරයා බලාපොරොත්තු වෙනවා.’’\nමීට අමතරව පොඩි ලැසී එම නඩුවේද සැකකරුවෙකු ලෙස නම් කර ඔහු අපරාධ පරීක්ෂණ දෙපාර්තමේන්තුව භාරයට ගෙන ප්‍රශ්න කිරීමට ආරක්ෂක අමාත්‍යාංශයෙන් අවසර ඉල්ලා සිටින බවද අතිරේක සොලිසිටර් ජනරාල් දිලීප පීරිස් සඳහන් කළා.\nඒ අනුව සියලූ කරුණු සලකා බැලූ ගාල්ල ප්‍රධාන මහේස්ත්‍රාත්වරයා සැකකාර පොඩි ලැසීව ඔක්තෝම්බර් 9 වන දා දක්වා රක්ෂිත බන්ධනාගාර ගත කිරීමටයි නියෝග කළේ.",
       "URL": "https://www.hirunews.lk/251108/පොඩි-ලැසීගේ-නඩුවට-මාකඳුරේ-මධූෂ්ගෙනුත්-ප්‍රශ්න-කිරීමට-සැරසෙයි-ආරක්ෂාව-දැඩි-කළේ-ජනතාව-වෙනුවෙන්-අධිකරණය-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2430"
}