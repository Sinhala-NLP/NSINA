{
       "Source": "hirunews",
       "Timestamp": "Saturday, 08 May 2021 - 7:37",
       "Headline": "ඊයේ මෙරටින් කොරෝනා ආසාදිතයින් 1914ක් සහ මරණ 19ක්",
       "News Content": "තවත් කොරෝනා ආසාදිතයින් 1914 දෙනෙකු ඊයේ මෙරටින් වාර්තා වූ අතර, මෙරටින් කොරෝනා මරණ 19ක් ද ඊයේ (07) වාර්තා වුණා.\nඊයේ මෙරටින් වාර්තා වූ ආසාදිතයින් 1,914 දෙනා සමඟ මෙරටින් මේ දක්වා වාර්තා වූ සමස්ත කොරෝනා ආසාදිතයන් ගණන දැක්වෙන්නේ එක්ලක්ෂ විසි එක් දහස් 338 ක් ලෙසටයි.\nඊයේ වාර්තා වූ ආසාදිතයන්ගෙන් 25 දෙනෙකු විදේශ ගතව සිට පැමිණි පුද්ගලයන් බවයි වසංගත රෝග විද්‍යා අංශය සඳහන් කළේ.\nඒ අනුව තවදුරටත් රෝහල්ගතව ප්‍රතිකාර ලබන ආසාදිතයින්ගේ සංඛ්‍යාව 18,830 ක් වනවා.\nරෝහල් සහ අතරමැදි ප්‍රතිකාර මධ්‍යස්ථානවල ප්‍රතිකාර ලැබූ කොරෝනා ආසාදිතයින් 878 දෙනෙකු ඊයේ සුවය ලබා නිවෙස් වෙත පිටත්ව ගියා.\nඒ සමඟ සුවය ලැබූ සමස්ත කොරෝනා ආසාදිතයින්ගේ සංඛ්‍යාව දැක්වෙන්නේ එක්ලක්ෂ 1,763 ලෙස යි.\nඑසේම, ඊයේ දිනයේදී මෙරටින් කොරෝනා ආසාදිත රෝගීන්ගේ මරණ 19 ක් වාර්තා වීමත් සමඟ මෙරට සමස්ත කොරෝනා මරණ සංඛ්‍යාව 764 ක් ලෙස දැක්වෙනවා.\nරජයේ ප්‍රවෘත්ති දෙපාර්තමේන්තුව සඳහන් කළේ රත්මලාන, සුනන්දපුර, ඉලවාලෛ, කෝන්ගහවෙල, දෙහිඅත්තකණ්ඩිය, බදුල්ල, වාද්දුව, කොළඹ 03, රද්දොලුගම, රාගම, පෝද්දල, අලපලාදෙණිය, පෝද්දල, අඟුලුගහ, හික්කඩුව, නුවරඑලිය, අනුරාධපුර සහ වැලිකඩ බන්ධනාගාරයේ සිටි කාන්තාවක් මෙලෙස ජීවිතක්ෂයට පත්ව ඇති බවයි.\nඉන් 15 දෙනෙකුම කොවිඩ් නියුමෝනියාව හේතුවෙන් ජීවිතක්ෂයට පත්ව ඇති අතර, ඔවුන් වයස අවුරුදු 45 ත්, 86 ත් අතර වයස්වල පසුවනවා.\nඑමෙන්ම, ඊයේ දිනය තුළ මුව ආවරණ නොපැළඳීම, සමාජ දුරස්ථභාවය පවත්වා නොගැනීම ඇතුළු නිරෝධායන නීති උල්ලංඝනය කළ පුද්ගලයින් 617 දෙනෙකු අත්අඩංගුවට ගනු ලැබූ බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කළා.\nකොරෝනා වෛරසය සුව කිරීම සම්බන්ධව කිසිදු පර්යේෂණාත්මක තහවුරු කිරීමකින් තොර ඖෂධ වට්ටෝරු භාවිත කිරීම සඳහා මහජනතාව පොළඹවන හා නොමඟ යවන ප්‍රකාශ සිදුකරන තැනැත්තන්ට එරෙහිව අවශ්‍ය විනය හා නීතිමය ක්‍රියාමාර්ග ගනු ලබන බවයි ආයුර්වේද වෛද්‍ය සභාවද ඊයේ නිවේදනය කළේ.\nමේ අතර, කළුතර දිස්ත්‍රික්කයේ මතුගම කටුගහහේන ප්‍රාදේශීය රෝහල, කොරෝනා රෝගීන්ට ප්‍රතිකාර සිදු කරන රෝහලක් කිරීමට පියවර ගෙන තිබෙනවා.\nඒ අනුව නව ඇඳන් 100කින් සමන්විතව සති 02 ක් තුළ මෙම නව කොරෝනා රෝගීන්ට ප්‍රතිකාර කිරීමේ රෝහල ආරම්භ කිරීමටයි අමාත්‍ය රෝහිත අබේගුණවර්ධන උපදෙස් ලබා දී ඇත්තේ.",
       "URL": "https://www.hirunews.lk/270758/ඊයේ-මෙරටින්-කොරෝනා-ආසාදිතයින්-1914ක්-සහ-මරණ-19ක්",
       "Category": "Local News",
       "Parent URL": "https://www.hirunews.lk/local-news.php?pageID=1968"
}