{
       "Source": "hirunews",
       "Timestamp": "Friday, 13 May 2022 - 23:13",
       "Headline": "සාමාන්‍ය පෙළ විභාග අපේක්ෂකයන්ට දැනුම්දීමක්",
       "News Content": "සාමාන්‍ය පෙළ විභාග අපේක්ෂකයන්ට දැනුම්දීමක්\nමෙවර සාමාන්‍ය පෙළ විභාගයට අදාළව මෙතෙක් අයදුපත් නොලැබුණු අයදුම්කරුවෙක් වෙතොත් ශ්‍රී ලංකා විභාග දෙපාර්තමේන්තුවේ නිල වෙබ් අඩවිය වන\nwww.doenets.lk\nවෙත පිවිස ලබාගන්නා ලෙසට විභාග දෙපාර්තමේන්තුව දැනුම්දෙනවා.\nනිල වෙබ් අඩවියේ මුල් පිටුවේ අපගේ සේවා යටතේ ඇති \"අ.පො.ස. (සාපෙළ) විභාගය 2021 (2022) (විභාග ප්‍රවේශපත්‍ර බාගත කිරීම්) නැමති අයිකනය (icon) තෝරා ඒ යටතේ නිවැරදි ජාතික හැඳුනුම්පත් අංකය හෝ විභාග අංකය ඇතුලත් කිරීමෙන් අදාළ ප්‍රවේශපත්‍රයේ පිටපතක් බාගත කර ගැනීමට අවශ්‍ය පහසුකම් සලසා තිබෙනවා.\nමෙවර සාමාන්‍ය පෙළ විභාගයට පෙනී සිටින පාසල් සහ පෞද්ගලික අයදුම්කරුවන්ගේ ප්‍රවේශ පත්‍ර මේවන විට තැපැල් කර යවා ඇති බවයි විභාග කොමසාරිස් ජනරාල්වරයා කියාසිටියේ.\nසාමාන්‍ය පෙළ විභාගය ලබන 23 වනදා සිට ජුනි මස පළමුවනදා දක්වා දිවයින පුරා පිහිටි විභාග මධ්‍යස්ථාන 3844කදී පැවැත්වීමට නියමිතයි.\nඑමෙන්ම ප්‍රවේශ පත්‍රයෙහි නාම සංශෝධන විෂය සංශෝධන සහ මාධ්‍යය සංශෝධන ඇත්නම්\nhttps://onlineexams.gov.lk/eic\nසබැඳිය වෙත පිවිස මාර්ගගතව එම සංශෝධන සිදුකර ගැනීමට ද පහසුකම් සලසා තිබෙනවා.\nලබන 18 වනදා මධ්‍යම රාත්‍රී 12 දක්වා එම සංශෝධන සිදුකළ හැකියි.",
       "URL": "https://www.hirunews.lk/304286/සාමාන්‍ය-පෙළ-විභාග-අපේක්ෂකයන්ට-දැනුම්දීමක්",
       "Category": "Local News",
       "Parent URL": "https://www.hirunews.lk/local-news.php?pageID=1170"
}