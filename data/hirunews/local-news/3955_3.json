{
       "Source": "hirunews",
       "Timestamp": "Tuesday, 08 May 2018 - 14:05",
       "Headline": "බල අරගලයට අවසන් කළ යුතු බව පාර්ලිමේන්තුවේ නව සැසිය අමතමින් ජනපති කියයි",
       "News Content": "ජාතික ආණ්ඩුවේ මෙන්ම විපක්ෂය සහ ආණ්ඩුව අතර පවතින බල අරගලයද නැවත්විය යුතු බව ජනාධිපති මෛත්‍රීපාල සිරිසේන අවධාරණය කළා.\nඑමඟින් ජනතාවට පීඩා විඳීමට සිදුව ඇති බවයි 08 වන පාර්ලිමේන්තුවේ දෙවන සැසිවාරය ආරම්භ කිරිමේ අවස්ථාවට අද එක්වෙමින් ජනාධිපතිවරයා කියා සිටියේ.\nසැසිවාරය ආරම්භ කිරිම උත්සවාකාරයෙන් සිදු වු අතර ජනාධිපතිවරයා පාර්ලිමේන්තු සංකිර්ණය වෙත පැමිණියේ පොලිස් යතුරු පැදි සහ අශ්වාරෝහක කණ්ඩායම් පෙරටු කරගත් පෙරහරකින්.\nඊට පෙර කථානායකවරයා සහ අග්‍රාමාත්‍යවරයා එහි පැමිණ සිටියා. කථානායක කරූ ජයසුරිය විසින් ජනාධිපතිවරයා පිලිගැනිමෙන් අනතුරුව අචාර වෙඩි මුර 21ක් සහ හමුදා උත්තමාචාරයක් පැවත්වුනා.\nපසුව වේත්‍රධාරි නිලධාරින් සහ කථානායකවරයා ජනාධිපතිවරයාව පාර්ලිමේන්තුවට තුලට කැදවා ගෙන ගිය අතර පාසල් සිසුවියන් පිරිසක් විසින් ජයමංගල ගාථා ගායනා කලේ සභා ගර්භයට පිවිසෙන ප්‍රධාන දොරටුව අසලදියි.\nජනාධිපතිවරයා සභා ගර්භයට පිවිසීමෙන් පසු කථානායක අසුනේ අසුන් ගත් අතර කථානායකවරයා අසුන්ගත්තේ ඊට පහලින් පනවා තිබු අසුනකයි.\nපාර්ලිමේන්තු මහලේකම් ධම්මික දසනායක විසින් පාර්ලිමේන්තු සැසිවාරය කල්දැමිමේ සහ නව සැසිවාරය කැදවිමේ ගැසට් නිවේදනය කියවිමෙන් පසුව ජනාධිපතිවරයා පාර්ලිමේන්තුව ඇමතුවා.\nකුමන විවේචන එල්ල කලද පසුගිය වසර තුන තුලදි අපේක්ෂිත ඉලක්ක කරා ළඟාවීමට රජයට හැකිවු බවයි ජනාධිපතිවරයා පෙන්වා දුන්නේ.\nපලාත් සභා ශක්තිමත් කල යුතු බව ප්‍රකාශ කල ජනාධිපතිවරයා උතුර - නැගෙනහිර ජනතාවගේ නොසන්සුන්තාව ස්ථිර ලෙස සමනය කිරීම සඳහා කිසියම් දේශපාලන වැඩසටහනකට අවතීර්ණ විය යුතු බවද කියා සිටියා.\nසභාවේ කටයුතු අවසන් වුණේ ජනාධිපතිවරයා විසින් පාර්ලිමේන්තුව හෙට පස්වරු 1 දක්වා කල් තබන බව දැනුම්දීමෙන් අනතුරුවයි.",
       "URL": "https://www.hirunews.lk/190261/බල-අරගලයට-අවසන්-කළ-යුතු-බව-පාර්ලිමේන්තුවේ-නව-සැසිය-අමතමින්-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3955"
}