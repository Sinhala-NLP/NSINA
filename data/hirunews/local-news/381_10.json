{
       "Source": "hirunews",
       "Timestamp": "Saturday, 29 April 2023 - 20:54",
       "Headline": "පාසල් 1941ක උසස් පෙළට විද්‍යා විෂයන් හැදෑරීමේ පහසුකම නැති බවට හෙළිවෙයි (වීඩියෝ)",
       "News Content": "විද්‍යා අංශයෙන් උසස් පෙළ හැදෑරීම සඳහා වෙනත් පාසලකට යන ලෙසට කලාප අධ්‍යාපන කාර්යාලයෙන් තමන්ට දන්වා ඇති බව පවසමින් ගාල්ල උණවටුන මහා විද්‍යාලයේ උසස්පෙළ සිසුන් පිරිසක් අද (29) මානව හිමිකම් කොමිසමට පැමිණිල්ලක් ඉදිරිපත් කළා.\nමේ අතර උසස් පෙළ පහසුකම් සහිත පාසල් 2952 ක් පවතින නමුත් ඉන් පාසල් 1941කම විද්‍යා විෂයයන් හැදෑරීමේ පහසුකම් නොමැති බව විශ්වවිද්‍යාල ප්‍රතිපාදන කොමිෂන් සභාවේ සභාපතිවරයා කෝප් කමිටුව හමුවේ අනාවරණ කළා.\nමේ අතර ගාල්ල උණවටුන මහා විද්‍යාලයේ උසස්පෙළ සිසුන් පිරිසක් අද මානව හිමිකම් කොමිසමට පැමිණිල්ලක් ඉදිරිපත් කළේ විද්‍යා විෂයන් හැදෑරීමට වෙනත් පාසලකට යන ලෙසට කලාප අධ්‍යාපන කාර්යාලයෙන් කරඇති දැනුම්දීමකට එරෙහිවයි.\nසිසුන් පවසන්නේ මෙතෙක් විද්‍යා විෂයන් ඉගැන්වීමේ නිරත වූ ගුරුවරිය වෙනත් පාසලකට මාරු කර යවා තිබීම හේතුවෙන් මෙම තත්ත්වය මතුව ඇති බවයි.\nමේ අතර ජනාධිපතිවරයා සමඟ සාකච්ඡාවක් ලබාදීමෙන් අනතුරුව උසස් පෙළ පිළිතුරු පත්‍ර පරීක්ෂා කටයුතු සඳහා කඩිනමින් සහභාගී වන බව, විශ්වවිද්‍යාල\nආචාර්යවරුන්ගේ සමිති සම්මේලනය පවසනවා.\nහිරු ප්‍රවෘත්ති සමඟ සම්මුඛ සාකච්ඡාවකට එක්වෙමින් එහි මාධ්‍ය ප්‍රකාශක, ජ්‍යෙෂ්ඨ කථිකාචාර්ය චාරුදත්ත ඉලංගසිංහ ප්‍රකාශ කළේ, ඒ අනුව මසක් තුළ පිළිතුරු පත්‍ර පරීක්ෂා කිරීමේ කටයුතු අවසන් කළ හැකි බවයි.",
       "URL": "https://www.hirunews.lk/333796/පාසල්-1941ක-උසස්-පෙළට-විද්‍යා-විෂයන්-හැදෑරීමේ-පහසුකම-නැති-බවට-හෙළිවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=381"
}