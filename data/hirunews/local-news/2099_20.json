{
       "Source": "hirunews",
       "Timestamp": "Tuesday, 09 March 2021 - 14:21",
       "Headline": "දෙවන දිනටත් මන්ත්‍රී අශෝක් සී.අයි.ඩී.ය. මග හරී.(විඩියෝ)",
       "News Content": "පාස්කු ප්‍රහාරය සම්බන්ධයෙන් ආන්දෝලනාත්මක ප්‍රකාශයක් සිදුකල සමගි ජනබලවේගයේ පාර්ලිමේන්තු මන්ත්‍රී අශෝක් අබේසිංහ සම්බන්ධයෙන් ඉදිරි නීත්‍යානුකූල ක්‍රියාමාර්ග ගැනීම මේ වනවිට ආරම්භ කර ඇතැයි පොලීසිය ප්‍රකාශ කළා.\nකොළඹ අද පැවති මාධ්‍ය හමුවකදී පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළේ අශෝක් අබේසිංහ මන්ත්‍රීවරයා අද දිනයේදීත් අපරාධ පරීක්ෂණ දෙපාර්තමේන්තුව හමුවේ පෙනී නොසිටි බවයි.\nකෙසේ වෙතත්, මන්ත්‍රීවරයාගේ නීතිඥවරයෙකු අපරාධ පරීක්ෂණ දෙපාර්තමේන්තුව හමුවේ අද පෙනී සිටි අතර, ඔහු මාධ්‍යට අදහස් දැක්වීමකින් තොරවම ඉන් පිටව ගිය බවයි  එහි සිටි හිරු වාර්තාකරු කියා සිටියේ.\nඅශෝක් අබේසිංහ මන්ත්‍රීවරයා කළ ප්‍රකාශය සම්බන්ධයෙන් පරීක්ෂණයක් පවත්වන ලෙස ඉල්ලමින් ශ්‍රී ලංකා පොදුජන පෙරමුණේ මන්ත්‍රීවරු පිරිසක් අපරාධ පරීක්ෂණ දෙපාර්තමේන්තුවට පැමිණිල්ලක් ඉදිරිපත් කරනු ලැබුවේ පසුගිය ඉරිදායි.\nඒ අනුව ඊයේ මන්ත්‍රීවරයාට එහි පෙනී සිටින ලෙස දැනුම් දුන්නා.\nඑහෙත් ඔහු ඊයේ අපරාධ පරීක්ෂණ දෙපාර්තමේන්තුවට පැමිණි නොසිටි අතර ඒ අනුවයි අද දිනයේද එම දෙපාර්තමේන්තුවට පැමිණෙන ලෙස දැනුම් දුන්නේ.\nකෙසේ වෙතත්, අපරාධ පරීක්ෂණ දෙපාර්තමේන්තුවට නොපැමිණි අශෝක අබේසිංහ මන්ත්‍රීවරයා අද  පාර්ලිමේන්තුවට පැමිණ සිටියා.\nඅද පැවති මාධ්‍ය හමුවේදී පොලිස් මාධ්‍ය ප්‍රකාශකවරයා වැඩිදුරටත් සඳහන් කළේ යම් පුද්ගලයෙකුට අපරාධ පරීක්ෂණ දෙපාර්තමේන්තුවෙන් කැඳවීමක් සිදුකළ විට ඔහු සාධාරණ හේතුවක් නොමැතිව නොපැමිණෙන්නේ නම් දණ්ඩ නීති සංග්‍රහය අනුව කටයුතු කිරීමේ හැකියාව පවතින බවයි.",
       "URL": "https://www.hirunews.lk/264817/දෙවන-දිනටත්-මන්ත්‍රී-අශෝක්-සී-අයි-ඩී-ය-මග-හරී-විඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2099"
}