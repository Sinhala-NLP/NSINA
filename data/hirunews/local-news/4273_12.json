{
       "Source": "hirunews",
       "Timestamp": "Friday, 13 October 2017 - 17:52",
       "Headline": "ආණමඩුව නව සංවිධායක ඉදිරි සැලසුම පැහැදිළි කරයි",
       "News Content": "තමන් ගැන විශ්වාසය තැබූ ජනපති ඇතුළු ශ්‍රීලනිප නායකයන්ගේ ගෞරවය රැකෙන ලෙස විදුහල්පතිවරු, ආචාර්යවරු එක් කරගෙන ආනමඩුව ජය ගන්නා බව, ආනමඩුව නව ශ්‍රීලනිප ආසන සංවිධායක ලෙස පත් වූ ආනන්ද සරත් කුමාර පවසනවා.\nපළාත් සභා මන්ත්‍රීවරයා මේ බව කියා සිටියේ නව ධුරය ගැන හිරු කළ විමසිමකදියි.\nඔහු රට පුරා මහත් කතා බහට ලක්වුයේ ගුරුවරියක් දණ ගැස්වීමේ සිද්ධියත් සමගින්.\nඊට වැරදිකරු වූ ඔහුට පුත්තලම මහාධිකරණය වසර හතකට අත්හිටවු වසර දෙකක බරපතල වැඩසහිත සිර දඩුවම් නියම කෙරුණා.\nරුපියල් 50 000ක දඩයක් ද නියම කළ විනිසුරුවරයා, පැමිණිලිකාරිය වන සුසිලා හේරත් ගුරුවරියට ලක්ෂ 3 ක වන්දි මුදලක්ද ගෙවන ලෙසයි නියෝග කළේ.\n2013 වසරේ ජූනි මස 14 වැනිදා පාසල් පරිශ්‍රය තුළ දණගස්සවා අදාළ ගුරුවරියට අඩම්තේට්ටම් කළ බවට හිටපු පළාත් සභා මන්ත්‍රී ආනන්ද සරත් කුමාරට එරෙහිව නීතිපතිවරයා විසින් නඩු පවරා තිබුණා.\nමේ අතර කෑගල්ලේ අද(13) පැවති උත්සවයකින් අනතුරුව එජාප මහා ලේකම් අමාත්‍ය කබීර් හසීම් කියා සිටියේ පෙර පාලන කාලයේ ගුරුවරුන් දණ ගැස්වීම වැනි දේ දැන් සිදු නොවන බවයි.",
       "URL": "https://www.hirunews.lk/173416/ආණමඩුව-නව-සංවිධායක-ඉදිරි-සැලසුම-පැහැදිළි-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4273"
}