{
       "Source": "hirunews",
       "Timestamp": "Thursday, 17 March 2022 - 19:31",
       "Headline": "ඕමාන නැවෙන් ගෑස් ගොඩබෑම ඇරඹේ - බෙදා හැරීමත් කඩිනමින්  (වීඩියෝ)",
       "News Content": "මෙට්‍රික් ටොන් 3500 ක ගෑස් රැගත් නෞකාවකින් ගෑස් ගොඩබෑමේ කටයුතු අද පස්වරුවේ ආරම්භ කළ බව ලිට්රෝ සමාගම ප්‍රකාශ කළා.\nඒ අනුව කඩිනමින් ගෑස් බෙදාහැරීමේ කටයුතු ක්‍රියාත්මක කරන බවයි ලිට්රෝ සමාගමේ සභාපති තෙෂාර ජයසිංහ කියා සිටියේ.\nගෑස් ආනයනය කළ ඕමාන් සමාගමට ගෙවිය යුතු අමෙරිකානු ඩොලර් මිලියන 8 ක මුදල ගෙවා දැමීමට පියවර ගැනීමත් සමඟයි ශ්‍රී ලංකාවට ආසන්න මුහුදේ නැංගුරම් ලා තිබූ අදාළ සමාගමට අයත් නෞකාවෙන් ගෑස් ගොඩබෑම ආරම්භ කර ඇත්තේ.\nඒ අනුව දිනකට ගෘහස්ථ ගෑස් සිලින්ඩර එක්ලක්ෂ 20,000 ක් පමණ වෙළඳපොලට නිකුත් කිරීමට සැලසුම් කර ඇති බවයි ලිට්රෝ සමාගමේ සභාපතිවරයා කියා සිටියේ.\nදිවයිනට ළඟා වී ඇති ගෑස් නෞකාවලට ගෙවීමට තිබූ මුදල ගෙවා ඇති බව ජනාධිපති මාධ්‍ය අංශය ඊයේ රාත්‍රියේ ප්‍රකාශ කළා.\nකෙසේ වෙතත්, ගෑස් නොමැතිව තවදුරටත් ජනතාව අපහසුතාවයට පත්ව ඇති ආකාරය අද දිනයේත් දක්නට ලැබුණා.\nඅලුත්ගම දර්ගා නගරයේ ගෑස් මිලදී ගැනීම සඳහා රැඳී සිටි ජනතාවගේ පෝලිම ඉතා දිගු වීමත් සමග මාර්ගයේ රථ වාහන ධාවනයට බාධා එල්ල වුණා.\nඒ හේතුවෙන් ඔවුන් ප්‍රදේශයේ ක්‍රීඩාංගණයක් වෙත යොමු කිරීමට පොලීසිය පියවර ගත් අතර ගෑස් සිලින්ඩර තබාගෙන ක්‍රීඩාංගණය තුල විරෝධතාවයේ නිරතවීමටයි ජනතාව කටයුතු කළේ.\nගෑස් නොමැතිවීමත් සමඟ ජනතාව භූමිතෙල් ලබාගැනීම සඳහා පිරවුම්හල් වෙත පැමිණීම හේතුවෙන් පිරවුම්හල් ආශ්‍රිතව භූමිතෙල් පෝලිම්ද දැකගත හැකියි.",
       "URL": "https://www.hirunews.lk/299726/ඕමාන-නැවෙන්-ගෑස්-ගොඩබෑම-ඇරඹේ-බෙදා-හැරීමත්-කඩිනමින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1287"
}