{
       "Source": "hirunews",
       "Timestamp": "Friday, 27 May 2022 - 19:33",
       "Headline": "ඉන්දීය ආධාර බෙදීම අරඹයි - අඩු ආදායම්ලාභී පවුල්වලට සහල් කිලෝ 10ක්",
       "News Content": "ඉන්දීය ජනතාව විසින් මෙරටට පරිත්‍යාග කරන ලද සහල් සහ කිරිපිටි තෝරා ගත් අඩු ආදායම්ලාභී පවුල් වෙත බෙදා හැරීම මේ වනවිට ආරම්භ කර තිබෙනවා.\nආහාර කොමසාරිස් ජේ.ක්‍රිෂ්ණමූර්ති සඳහන් කළේ දිස්ත්‍රික්ක විසිපහම ආවරණය වන පරිදි දිස්ත්‍රික් ලේකම් කාර්යාල හරහා එම සහල් සහ කිරිපිටි බෙදා හැරීම සිදුකරන බවයි. ඒ අනුව, එක් පවුලකට සහල් කිලෝග්‍රෑම් 10 බැගින් බෙදා හැරීම සිදුකෙරෙන බව සඳහන්.\nඉන්දීය ජනතාව විසින් මෙරට ජනතාව වෙත ප්‍රදානය කරන ලද මානුෂීය ආධාර තොගයක් පසුගියදා මෙරට ඉන්දීය මහකොමසාරිස් ගෝපාල් බග්ලේ විසින් විදේශ කටයුතු අමාත්‍ය මහාචාර්ය ජී.එල්. පීරිස් වෙත භාර දෙනු ලැබුවා.\nරුපියල් බිලියන 2 ක වටිනාකමකින් යුත් සහල් මෙට්‍රික් ටොන් 9,000ක්, කිරි පිටි මෙටි්‍රක් ටොන් 50ක් සහ අත්‍යාවශ්‍ය ඖෂධ මෙටි්‍රක් ටොන් 30ක් එලෙස ප්‍රදානය කළ ආධාර අතර වනවා.\nමේ අතර, අග්‍රාමාත්‍ය රනිල් වික්‍රමසිංහ අද රට තුල පවතින ආහාර හිඟය පිළිබඳව සාකච්ඡා කිරීම සඳහා කෘෂිකර්ම ක්ෂේත්‍රයේ නිලධාරින් හමුවුණා. එහිදී අග්‍රාමාත්‍යවරයා සඳහන් කර ඇත්තේ රට භයානක තත්ත්වයක පවතින බැවින් එය යථා තත්ත්වයට පත් කිරීම සඳහා ඒකාබද්ධ උත්සාහයක් අවශ්‍ය බවයි.\nප්‍රමාණවත් පොහොර සැපයීම සහතික කිරීම සඳහා ඇමෙරිකානු ඩොලර් මිලියන 600 ක් අවශ්‍ය බව අග්‍රාමාත්‍යවරයා එහිදී පෙන්වා දී ඇති අතර කෘෂිකර්ම ක්ෂේත්‍රයේ නිලධාරින් අග්‍රාමාත්‍යවරයාට දැනුම් දුන්නේ බැංකු මගින් ඩොලර් නිකුත් කළහොත් පොහොර සමාගම්වලට අවශ්‍ය පොහොර ප්‍රමාණය සැපයීමට හැකියාව ඇති බවයි.\nමේ අතර, සතොස අලෙවිසැල්වල භාණ්ඩ මිල ද ඉහළ ගොස් ඇති අතර අත්‍යාවශය ආහාර ද්‍රව්‍ය නිකුත් කිරීම ද මේ වනවිට සීමා කර ඇති බව හැටන් ප්‍රදේශයෙන් වාර්තා වනවා.\nරට තුළ මේ වනවිට පවත්නා සහල් තොග සහ අත්‍යවශ්‍ය ආහාර ද්‍රව්‍ය තොග පිළිබඳව ගණනය කිරීමක් සිදුකරන බව වෙළඳ, වාණිජ සහ ආහාර සුරක්ෂිතතා අමාත්‍යාංශය ද ප්‍රකාශ කළා.\nඅදාළ ගණනය කිරීම් අවසන් කළ පසු රටට අවශ්‍ය ආනයනය කළ යුතු සහල් සහ අත්‍යවශ්‍ය ආහාර ද්‍රව්‍ය තොග පිළිබඳව නිර්ණය කරන බවයි එම අමාත්‍යාංශය සඳහන් කළේ.",
       "URL": "https://www.hirunews.lk/305467/ඉන්දීය-ආධාර-බෙදීම-අරඹයි-අඩු-ආදායම්ලාභී-පවුල්වලට-සහල්-කිලෝ-10ක්",
       "Category": "Local News",
       "Parent URL": "https://www.hirunews.lk/local-news.php?pageID=1139"
}