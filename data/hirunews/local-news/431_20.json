{
       "Source": "hirunews",
       "Timestamp": "Thursday, 06 April 2023 - 6:58",
       "Headline": "රට යවනවා කියා දත් ගැලවූ හොර දොස්තර පොලිස් දැලේ පැටලෙයි",
       "News Content": "වෛද්‍යවරයෙකු ලෙස ව්‍යාජව පෙනී සිටිමින් පුද්ගලයන් විදෙස් ගත කිරීමේ ජාවාරමක නියැලුනු පුද්ගලයෙක් ඊයේ (05) පස්වරුවේ බොරැල්ල රිජ්වේ ආර්‍යා ළමා රෝහල අසල දී පොලිස් අත්අඩංගුවට ගෙන තිබෙනවා.\nඒ බොරැල්ල පොලීසියට ලැබුණු ඔත්තුවක් මත කරන ලද වැටලීමකින්.\nඅදාල තැනැත්තා විසින් පුද්ගලයෙකු ඔස්ට්‍රෙලියාවට යවන බව පවසා ඔහුගෙන් රුපියල් 70,000ක මුදලක් වංචා කර තිබෙන බවද විමර්ශනවල දී අනාවරණය වූ බව පොලිස් මාධ්‍ය කොට්ඨාසය පවසනවා.\nතවද, රිජ්වේ ආර්යා ළමා රෝහල් පරිශ්‍රය තුල සැරිසරා ඇති සැකකරු, බිරිඳගේ නමට ඔස්ට්‍රෙලියාවේ ඇපල් වත්තක් පවතින බවත්, එහි සේවය කිරීමට පුද්ගලයින් සොයන බවත්, රෝගීන් බැලීමට පැමිණෙන පිරිස් වෙත පවසා තිබෙනවා.\nඑලෙස පවසමින් ඔහු කළක් තිස්සේ මෙම වංචාව සිදුකර ඇති බවටයි පොලිස් පරීක්ෂණවලදී අනාවරණය වී ඇත්තේ.\nසැකකරු සන්තකයේ තිබී වෙද නලාවක් සහ ”‍ඩොක්ටර් ”‍යනුවෙන් සඳහන් නිළ ඇඳුමක්, වෛද්‍ය පොත්පත් කිහිපයක් ද පොලිසිය භාරයට ගෙන ඇති බවයි බොරැල්ල පොලීසිය සඳහන් කළේ.\nමෙලෙස අත්අඩංගුවට ගෙන ඇත්තේ යක්විල - පන්නල ප්‍රදේශයේ පදිංචි අවුරුදු 56ක පුද්ගලයෙක් වන අතර මොහු දැනට වතුපිටිවල ප්‍රදේශයේ තාවකාලිවක පදිංචි වී සිටිනවා.\nසැකකරු අද (06) දින කොළඹ මහේස්ත්‍රාත් අධිකරණය වෙත ඉදිරිපත් කිරීමට නියමිතයි.",
       "URL": "https://www.hirunews.lk/331792/රට-යවනවා-කියා-දත්-ගැලවූ-හොර-දොස්තර-පොලිස්-දැලේ-පැටලෙයි",
       "Category": "Local News",
       "Parent URL": "https://www.hirunews.lk/local-news.php?pageID=431"
}