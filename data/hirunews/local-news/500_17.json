{
       "Source": "hirunews",
       "Timestamp": "Friday, 03 March 2023 - 14:28",
       "Headline": "අධිවේගී මාර්ගයේ අනවසරයෙන් මගීන් ප්‍රවාහනය කළ බස් රථ 4කට එරෙහිව නඩු පැවරේ",
       "News Content": "කාර්යාල සේවකයින් ප්‍රවාහනය කරන මුවාවෙන් සාමාන්‍ය මගීන් අදිවේගී මාර්ගය හරහා අනවසරයෙන් කොළඹට ප්‍රවාහනය කළ බස් රථ හතරකට එරෙහිව අධිකරණයේ නඩු පැවරීමට පියවර ගත් බව අධිවේගී මාර්ග සංචාරක පොලිස් කොට්ඨාසය පවසනවා.\nඒ, අද (03) උදෑසන කොට්ටාව අධිවේගී පිවිසුම අසල දී බස්නාහිර පළාත් මාර්ගස්ථ මගී ප්‍රවාහන අධිකාරිය සහ පොලීසිය එක්ව සිදුකළ වැටලීමක දීයි.\nසාමාන්‍ය මගීන්ගෙන් හා බලපත්‍රලාභී මගී ප්‍රවාහන බස් රථ හිමියන්ගෙන් බස්නාහිර පළාත් මාර්ගස්ථ මගී ප්‍රවාහන අධිකාරියට ලද තොරතුරුවලට අනුව පොලිසිය හා එක්ව මෙම වැටලීම සිදු කෙරුණා.\nඑහිදී සාමාන්‍ය මගීන් මෙන්ම ආසන ගණන ඉක්මවා හිටගෙන යන මගීන් ද මේ අතර සිටි බවත් අධිවේගී මාර්ගයේ හිටගෙන ගමන් කිරීම සම්පූර්ණයෙන්ම තහනම් බවත් පොලිසිය පවසනවා.\nඑහිදී මතුගම, කළවාන, බදුරලිය, ඇල්පිටිය, නෙළුව ඇතුළු ප්‍රදේශ ගණනාවක සිට කාර්යාල සේවකයන් ප්‍රවාහනය කරන බස් රථවලින් මුදල් අයකරගෙන සාමාන්‍ය මගීන් කොළඹට ප්‍රවාහනය කළ බස්රථ හතරක බලපත්‍ර පොලිස් භාරයට ගෙන තිබෙනවා.\nමෙහිදී බස්රථ විස්සක් පමණ පරීක්ෂා කළ අතර එහිදී අනවසරයෙන් සාමාන්‍ය මගීන් ප්‍රවාහනය කළ බස්රථ හතරක බලපත්‍ර පොලිස් භාරයට ගෙන අධිකරණයට ඉදිරිපත් කිරීමට පියවර ගැනුණා.",
       "URL": "https://www.hirunews.lk/328883/අධිවේගී-මාර්ගයේ-අනවසරයෙන්-මගීන්-ප්‍රවාහනය-කළ-බස්-රථ-4කට-එරෙහිව-නඩු-පැවරේ",
       "Category": "Local News",
       "Parent URL": "https://www.hirunews.lk/local-news.php?pageID=500"
}