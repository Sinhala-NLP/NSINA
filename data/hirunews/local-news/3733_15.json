{
       "Source": "hirunews",
       "Timestamp": "Monday, 24 September 2018 - 12:58",
       "Headline": "පොලිස්පති ස්කොට්ලන්තයට",
       "News Content": "පොලිස්පති පූජිත් ජයසුන්දර ලබන සතියේදී ස්කොට්ලන්තය බලා පිටත්ව යාමට නියමිතව තිබෙනවා.\nපොලීසියේ සිදුකළ යුතු ප්‍රතිසංස්කරණ සහ ප්‍රජා පොලිස් ඒකකය ශක්තිමත් කිරීම සම්බන්ධයෙන් එරට බලධාරීන් සමඟ පැවැත්වෙන සාකච්ඡාවකට සහභාගිවීමේ අරමුණින් ඔහු මෙම සංචාරයට එක්වනු ඇති.\nපොලිස්පතිවරයා සමඟ නීතිය හා සාමය පිළිබඳ අමාත්‍යාංශයේ ලේකම් පද්මසිරි ජයමාන්න ඇතුලු අමාත්‍යාංශ නිලධාරීන් කිහිපදෙනෙකුද සංචාරයට සහභාගිවීමට නියමිතයි.\nලබන 30 වනදා මෙම සංචාරය ආරම්භවන අතර, එහිදී පොලිස්පතිවරයා ඇතුලු නියෝජිත පිරිස ස්කොට්ලන්තයේ පොලිස් ප්‍රධානීන් හමුවී සාකච්ඡා පැවැත්වීමට සැළසුම් කර ඇති බවයි නීතිය හා සාමය අමාත්‍යාංශයේ උසස් නිලධාරියෙකු හිරු ප්‍රවෘත්ති අංශයට කියා සිටියේ.\nමේ අතර පොලිස්පතිවරයාට එරෙහිව ඉදිරිපත් වී ඇති පැමිණීලි සම්බන්ධයෙන් විමර්ශන කිරීම සඳහා විෂයභාර අමාත්‍ය රංජිත් මද්දුමබණ්ඩාර පත් කළ කමිටුව ලබන සතියේදී එහි කටයුතු ආරම්භ කිරීමට නියමිතව තිබෙනවා.\nපොලිස්පතිවරයාට එරෙහිව එල්ලවී ඇති අල්ලස් චෝදනා මෙන්ම ඔහු සම්බන්ධයෙන් පළවූ මාධ්‍ය වාර්තා පිළිබඳව සොයාබැලීමට පත්කළ මෙම කමිටුවෙහි සාමාජිකයින් සංඛ්‍යාව තුනක්.",
       "URL": "https://www.hirunews.lk/200600/පොලිස්පති-ස්කොට්ලන්තයට",
       "Category": "Local News",
       "Parent URL": "https://www.hirunews.lk/local-news.php?pageID=3733"
}