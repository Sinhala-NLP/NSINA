{
       "Source": "hirunews",
       "Timestamp": "Sunday, 15 March 2020 - 6:27",
       "Headline": "ඇමරිකානු ජනපති ට්‍රම්ප් වෛරසයෙන් නිදහස් - බ්‍රිතාන්‍යයේ කොරෝනා මරණ දෙගුණ වෙයි - ලොව පුරා ආසාදිතයන් එක්ලක්ෂ 56,000ක්",
       "News Content": "ලොව පුරා කොරෝනා වෛරස් ආසාදිතයන්ගේ සංඛ්‍යාව මේ වන විට එක්ලක්ෂ 56,102 දක්වා ඉහළ ගොස් තිබෙනවා.\nමරණ සංඛ්‍යාව ද 5819 දක්වා ඉහළ ගොස් ඇති බවයි නවතම වාර්තා පෙන්වා දෙන්නේ.\nඉතාලියෙන් නව ආසාදිතයන් 3500 කට ආසන්න සංඛ්‍යාවක් ඊයේ දිනයේ වාර්තාවූ අතර, එරට මුළු ආසාදිත සංඛ්‍යාව 21,157ක්.\nඑමෙන්ම මරණ 1441ක් ඉතාලියෙන් වාර්තාවන්නේ චීනයෙන් පිටත කොරෝනා වෛරසයෙන් වැඩිම බලපෑමක් ඇතිවූ රාජ්‍යය ලෙසින්.\nලොව පුරා රටවල් 137 කට මේ වනවිට වෛරසය පැතිරී තිබෙනවා.\nඉරානයේ කොරෝනා මරණ සංඛ්‍යාවද දිනක් තුළ සියයකින් පමණ ඉහළ ගොස් 611 දක්වා ඉහළ ගොස් ඇති අතර, ස්පාඤ්ඤයෙන් මරණ 195ක් සහ ප්‍රංශයෙන් මරණ 91ක් වාර්තා වුණා.\nදකුණු කොරියාවෙන් වාර්තාවන කොරෝනා මරණ සංඛ්‍යාව 72ක්.\nබ්‍රිතාන්‍යයේ කොරෝනා මරණ සංඛ්‍යාව දිනක් තුළ දෙගුණයකින් ඉහළ ගොස් ඇති අතර, දැන් එරටින් වාර්තාවන කොරෝනා මරණ සංඛ්‍යාව 21ක්.\nබි්‍රතාන්‍යයෙන් කොරෝනා ආසාදිතයන් 1143 ක්ද වාර්තාවනවා.\nඇමරිකා එක්සත් ජනපදයේ ආසාදිත සංඛ්‍යාව 2,726 දක්වා ඉහළ ගොස් ඇති අතර, එරට මරණ සංඛ්‍යාවද 53 දක්වා ඉහළ ගියා.\nමේ අතර ඇමරිකානු ජනාධිපති ඩොනල්ඩ් ට්‍රම්ප්ට කොරෝනා වෛරසය ආසාදනය වී නොමැති බව ධවල මන්දිරය ඊයේ සනාථ කළා.\nඒ ඇමරිකානු නායකයා කොරෝනා වෛරස් පරීක්ෂණයට ලක් කිරීමෙන් අනතුරුවයි. ජනපති ට්‍රම්ප් පසුගියදා ෆ්ලොරිඩාවේදී බ්‍රසීල ජනාධිපති නියෝජිත පිරිසක් සමඟ සාකච්ඡාවක නිරතවුණා.\nඊට සහභාගිවූ කිහිපදෙනෙකුට කොරෝනා වෛරසය ආසාදනය වීම ජනපති ට්‍රම්ප් කොරෝනා පරීක්ෂණයට ලක්වීමට හේතුවයි. ඒ සඳහා ඔහු ස්වේච්ඡාවෙන් ඉදිරිපත්වී තිබෙනවා.\nඇමරිකා එක්සත් ජනපදය මේ වනවිට කොරෝනා වෛරස් ව්‍යාප්තිය හේතුවෙන් රට තුළ හදිසි තත්ත්වයක් ප්‍රකාශයට පත් කර තිබෙනවා.\nඑමෙන්ම යුරෝපා රටවල් වෙත පනවා තිබූ සංචාර තහනම බ්‍රිතාන්‍යය සහ අයර්ලන්තයද ඇතුලත් වන පරිදි දීර්ඝ කිරීමට ජනපති ට්‍රම්ප් ඊයේ පියවර ගත්තා.\nඉතාලිය හැරුණුකොට කොරෝනා වෛරසයේ බලපෑමට වැඩි වශයෙන් ලක්ව ඇති ස්පාඤ්ඤය රට පුරා දැඩි පියවර රැසක් ක්‍රියාත්මක කර තිබෙනවා.\nඒ අනුව රාජකාරියට, වෛද්‍ය පහසුකම් හෝ ආහාර ලබාගැනීම හැර කිසිවෙකුට නිවෙස්වලින් නික්මීම තහනම් කර තිබෙනවා.\nජනතාව ගැවසෙන සියලුම ක්‍රියාකාරකම් දින 15 කට අත්හිටුවා ඇත්තේ එරට ආසාදිත සංඛ්‍යාව දිනක් තුළ 1500 කින් ඉහළ යාමත් සමඟයි. මේ වනවිට එරට මුළු ආසාදිත සංඛ්‍යාව 5753ක්.\nප්‍රංශයද එරට කඩසාප්පු, අවන්හල් ආදිය වසා දැමීමට පියවර ගෙන ඇත්තේ කොරෝනා වෛරස් ආසාදිත සංඛ්‍යාව පැය 72ක් තුළ 4,500 දක්වා දෙගුණයකින් ඉහළ යාම හේතුවෙන්.",
       "URL": "https://www.hirunews.lk/236527/ඇමරිකානු-ජනපති-ට්‍රම්ප්-වෛරසයෙන්-නිදහස්-බ්‍රිතාන්‍යයේ-කොරෝනා-මරණ-දෙගුණ-වෙයි-ලොව-පුරා-ආසාදිතයන්-එක්ලක්ෂ-56000ක්",
       "Category": "Local News",
       "Parent URL": "https://www.hirunews.lk/local-news.php?pageID=2852"
}