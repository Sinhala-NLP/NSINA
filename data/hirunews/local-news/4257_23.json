{
       "Source": "hirunews",
       "Timestamp": "Monday, 23 October 2017 - 13:57",
       "Headline": "අලි මිලදී ගැනීමේ චෝදනාවට දියවඩන නිලමේවරයාගෙන් පිළිතුරු",
       "News Content": "රුපියල් කෝටි 26ක් වැය කරමින් ශ්‍රී දළදා මාලිගාවට අලියෙකු මිලදී ගත් බවට එල්ල වන චෝදනා මුළුමනින්ම ප්‍රතික්ෂේප කරන බව දළදා මාලිගාවේ දියවඩන නිලමේ ප්‍රදීප් නිලංග දෑල පවසනවා.\nමේ වනවිට විදේශගතව සිටින දියවඩන නිලමේවරයා හිරු ප්‍රවෘත්ති අංශය කළ විමසීමකදී  ඕස්ට්‍රේලියාවේ සිට අදහස් දක්වමින් කියා සිටියේ මෙම අලියා දළදා මාලිගාවට ලැබුණේ පරිත්‍යාගයක් ලෙස බවයි.\nඑක් අලියෙකු පමණක් නොව අලි දෙදෙනෙකු එහිදී පරිත්‍යාග ලෙස ලැබුණු බවද ඔහු ප්‍රකාශ කළා.\nවිවෘත වෙළඳපොලේ රුපියල් කෝටියත් කෝටි එකහමාරත් අතර මිලකට අලියෙකු මිලදී ගැනීමට හැකියාව තිබියදී අධික මුදලක් වැය කරමින් දළදා මාලිඟාවට අලියෙකු මිලදී ගෙන ඇති බවට ඇතැම් මාධ්‍ය වාර්තා පළ කර තිබුණා.\nඒ සම්බන්ධයෙන් හිරු ප්‍රවෘත්ති අංශය කළ විමසීමකදී දියවඩන නිලමේ ප්‍රදීප් නිලංග දෑල කියා සිටියේ මියන්මාරයෙන් අදාල අලියා ලබාදීමේදී වටිනාකම ලෙස රුපියල් කෝටි 26ක මුදලක් තක්සේරු කර ඇති බවයි.\nරේගු දෙපාර්තමේන්තුවේ අධ්‍යක්ෂවරයෙකු ලෙස කටයුතු කළ සමන්ත ගුණසේකර කළ පැමිණිල්ලකට අනුව අලි ඇතුන් ලියාපදිංචි කිරීමේදී සහ වාර්ෂික බලපත්‍ර නිකුත් කිරීමේදී නීතියට පටහැනිව කටයුතු කර ඇත්ද යන්න සොයා බැලීම සඳහා විෂයභාර අමාත්‍යවරයා විසින්  ඒකපුද්ගල කමිටුවක් පත්කර තිබුණා.\nඑම කමිටුව සිදුකළ විමර්ශනයකින් අනතුරුව මෙම කරුණු අනාවරණ කරගෙන ඇති බවයි මාධ්‍ය වාර්තාවල දැක්වුණේ.\nමේ සම්බන්ධයෙන් තවදුරටත් පරික්ෂණයක් සිදුකළ යුතු බව තිරසාර සංවර්ධන හා වනජීවී අමාත්‍යාංශයේ ලේකම් ආර්. එම්. ඩී. බී. මීගස්මුල්ල සඳහන් කළා.\nකෙසේ වෙතත් මේ සම්බන්ධයෙන් සිදු කෙරෙන  ඕනෑම පරික්ෂණයකට මුහුණදීමට සූදානම් බව දළදා මාළිගාවේ දියවඩන නිලමේ ප්‍රදීප් නිලංග දෑල ප්‍රකාශ කළා.",
       "URL": "https://www.hirunews.lk/174199/අලි-මිලදී-ගැනීමේ-චෝදනාවට-දියවඩන-නිලමේවරයාගෙන්-පිළිතුරු",
       "Category": "Local News",
       "Parent URL": "https://www.hirunews.lk/local-news.php?pageID=4257"
}