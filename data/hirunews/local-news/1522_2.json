{
       "Source": "hirunews",
       "Timestamp": "Thursday, 02 December 2021 - 17:37",
       "Headline": "ධනංජය සිල්වාගෙන් විශිෂ්ට පිතිහරඹයක්",
       "News Content": "සංචාරක බටහිර ඉන්දීය කොදෙව් කණ්ඩායම සහ ශ්‍රී ලංකා කණ්ඩායම අතර පැවැත්වෙන සෝබර්ස් තිසේරා කුසලාන දෙවැනි ටෙස්ට් තරගයේ සිව්වැනි දිනය නිමාවන විට ශ්‍රී ලංකා කණ්ඩායම සිය දෙවැනි ඉනිම සඳහා කඩුලු 8ක් දැවී ලකුණු 328ක් රැස් කරගෙන තිබුණා.\nශ්‍රී ලංකා කණ්ඩායමේ නැංගුරම බවට පත්වූ ධනංජය ද සිල්වා නොදැවී රැස්කරගත් ලකුණු සංඛ්‍යාව එකසිය පනස් තුනක්.\nඔහු සිය ක්‍රිකට් දිවියේ ලකුණු එකසිය පනහේ සීමාව පසුකර ගියේ දෙවැනි වරටයි.\nඔහුගේ ලකුණු 53 ඇතුළත හතරේ පහර 11ක් සහ හයේ පහර දෙකක් අන්තර්ගත වී තිබුණා.\nඊට අමතරව ලසිත් ඇඹුල්දෙනිය සමඟ නව වෙනි කඩුල්ල සඳහා නොබිඳුණු ලකුණු 107 ක අගනා සම්බන්ධතාවක් ගොඩ නගන්නටත් ඔහු සමත් වුණා.\nදිනය නිමා වන විට පන්දු 110 ක ට මුහුණදෙමින් එක් 6 පහරක් පමණක් එල්ල කරමින් ලසිත් ඇඹුල්දෙනිය රැස්කර තිබූ ලකුණු සංඛ්‍යාව 25ක්.\nතරගයේ තුන්වන දිනය නිමාවන විට කඩුලු දෙකක් දැවී ලකුණු 46 ක් ක් ලබා සිටි ශ්‍රී ලංකා කණ්ඩායමේ කඩුලු හයක් අද දිනය තුළ බිඳ වැටුණා.\nඅද දිනයේ පළමු කඩුල්ල ලෙස දැවී ගියේ ලකුණු 19ක් ලබා සිටි චරිත් අසලංකයි.\nඉන් අනතුරුව දිනේෂ් චන්දිමාල් ලකුණු දෙකක් ලබා සිටිය දී දැවී ගියා.\nපිටියේ සිටි ධනංජය ද සිල්වා සමඟ එක් වූ රමේෂ් මෙන්ඩිස් ශ්‍රී ලංකා ඉනිම යම් තරමකින් සවිමත් කරන්නට සමත් වුණා.\nරමේෂ් මෙන්ඩිස් දැවී ගියේ ලකුණු 25ක් ලබා සිටියදීයි.\nඉන් අනතුරුව සුරංග ලක්මාල් සහ ඇන්ජෙලෝ මැතිව්ස් දෙදෙනාත් අඩු ලකුණු සංඛ්‍යාවන් ට දැවී ගියේ ශ්‍රී ලංකා කණ්ඩායම අනතුරේ වැටෙන ලකුණු පෙන්නුම් කරමින්.\nකෙසේ වෙතත් එක් අන්තයක් රැකගෙන කඩුල්ලේ රැඳී සිටි ධනංජය ද සිල්වා සමග එක් වූ ලසිත් ඇඹුල්දෙනිය ලකුනු 221ට කඩුලු 8ක් බිඳවැටී අසීරු තත්ත්වය සිට ශ්‍රී ලංකා කණ්ඩායම ලකුණු 328 දක්වා ඉහලට ගෙන එන්නට සමත් වුණා.\nමේ අනුව ඔවුන් තරගයේ සිව්වන දිනය නිමා වන විට බටහිර ඉන්දීය කොදෙව් කණ්ඩායමට වඩා ලකුණු දෙසිය හැත්තෑ 279 ඉදිරියෙන් සිටින්නේ තවත් කඩුලු දෙකක් අතැතිවයි.\nපන්දු යැවීමේදී කොදෙව් කණ්ඩායම වෙනුවෙන් වීරසාමි පෙරුමල් ලකුණු සීයකට කඩුලු 3ක් දවාගත් අතර, රොස්ටන් චේස් ලකුණු 82කට කඩුලු දෙකක් දවා ගත්තා.\nහෙට තරගයේ අවසන් දිනයයි.",
       "URL": "https://www.hirunews.lk/289841/ධනංජය-සිල්වාගෙන්-විශිෂ්ට-පිතිහරඹයක්",
       "Category": "Local News",
       "Parent URL": "https://www.hirunews.lk/local-news.php?pageID=1522"
}