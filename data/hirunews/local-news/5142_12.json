{
       "Source": "hirunews",
       "Timestamp": "Friday, 04 March 2016 - 19:00",
       "Headline": "දින 3ට වෙඩි තැබීම් 3යි - මරණ දෙකයි",
       "News Content": "ඉකුත් දින 3ක කාලය තුළ දී වෙඩි තැබීමේ සිද්ධීන් 3ක් සිදුවූ අතර, ඉන් දෙදෙනෙකු ජීවිතක්ෂයට පත්වුවත් ඊට සම්බන්ධ කිසිදු පුද්ගලයෙකු තවමත් අත්අඩංගුවට ගෙන නැහැ.\nපොලීසිය සදහන් කළේ මෙම වෙඩි තැබීමේ සිද්ධීන් සම්බන්ධයෙන් පරීක්ෂණ කිරීම සඳහා පොලිස් කණ්ඩායම් කිහිපයක් යොදවා ඇති බවයි.\nඊට ආසන්නතම සිදුවීම අද වාර්තා වූයේ මීගමුව කොච්චිකඩේ - මඩම්පැල්ල - වෙලේකඩේ මංසන්ධියේදී පුද්ගලයෙකු වෙඩි තබා ඝාතනය කිරීමත් සමඟයි.\nයතුරුපැදියකින් පැමිණි පුද්ගලයින් දෙදෙනෙකු විසින් මෙම වෙඩි තැබීම සිදුකර තිබූ අතර, ඔවුන් මීගමුව දෙසට පළාගිය බවයි පොලිසිය සඳහන් කළේ.\nවෙඩි වැදීමෙන් බරපතල තුවාල ලැබූ 41 හැවිරිදි නිලන්ත චම්පික නැමැති මඩම්පැල්ල ප්‍රදේශයේ පදිංචි මෙම පුද්ගලයා රෝහල් ගත කිරීමෙන් අනතුරුව ජීවිතක්ෂයට පත්වුණා.\nමොහු පස් කැපීමේ ව්‍යාපාරයේ නිරත වන්නෙකු බවයි පොලිසිය සඳහන් කළේ.\nමේ අතර, ඊයේ දිනයේදීද රාජගිරිය - ඔබේසේකරපුර ප්‍රදේශයේ සිදුවු වෙඩි තැබීමකින් පුද්ගලයෙකු මිය ගියා.\nමොහු හිටපු දකුණු පළාත් සභා මන්ත්‍රී ඩැනී හිත්තැටියගේ ඝාතනයේ සැකකරුවෙකුද වන බවයි පොලීසිය සදහන් කළේ.\nඔහුට ද වෙඩි තබා තිබුණේ යතුරුපැදියකින් පැමිණි පුද්ගලයන් දෙදෙනෙකු විසින්.\nමීට අමතරව පසුගිය බදාදා දෙමටගොඩ ප්‍රදේශයේදී බන්ධනාගාර බස් රථයකින් ගමන් කරමින් සිටි දෙමටගොඩ චමින්ද නැමැත්තාටද වෙඩි ප්‍රහාරයක් එල්ල වූ අතර, එම ප්‍රහාරයද එල්ල කර තිබුණේ යතුරුපැදියකින් පැමිණි පුද්ගලයෙකු සහ මෝටර් රථයකින් පැමිණි පුද්ගලයන් කිහිප දෙනෙකු විසින්.\nවෙඩි ප්‍රහාරයට ලක්ව තුවාල ලබා සිටින දෙමටගොඩ චමින්ද තවමත් කොළඹ ජාතික රෝහලේ ප්‍රතිකාර ලබනවා.",
       "URL": "https://www.hirunews.lk/127785/දින-3ට-වෙඩි-තැබීම්-3යි-මරණ-දෙකයි",
       "Category": "Local News",
       "Parent URL": "https://www.hirunews.lk/local-news.php?pageID=5142"
}