{
       "Source": "hirunews",
       "Timestamp": "Saturday, 23 November 2019 - 18:42",
       "Headline": "අගමැති මහින්ද මහනුවරට",
       "News Content": "අග්‍රාමාත්‍ය මහින්ද රාජපක්ෂ අද ශ්‍රී දළදා සමිඳුන් වැඳ පුදා ගෙන ආශිර්වාද ලබා ගත්තා.\nඅග්‍රාමාත්‍යවරයා වෙනුවෙන් ශ්‍රී දළදා මාලිගාවේදී විශේෂ ආශිර්වාදාත්මක පූජාවක් ද පැවැත්වුණා.\nරතු පලස මතින් ශ්‍රී දළදා මාලිගාවේ ප්‍රධාන වාහල්කඩ අභියසට පැමිණි අග්‍රාමාත්‍යවරයාව දියවඩන නිලමේ ප්‍රදීප් නිලංග දෑල විසින් පිළිගනු ලැබුවා.\nඉන් අනතුරුවයි අග්‍රාමාත්‍යවරයා දළදා සමිඳුන් වැඩසිටින කුටිය වෙත කැඳවාගෙන යනු ලැබුවේ.\nඑම අවස්ථාවට සතර මහා දේවාලවල හා පිටිසර දේවාලයන්හි බස්නායක නිලමේවරුන් ද එක්ව සිටියා.\nඅනතුරුව, අග්‍රාමාත්‍ය මහින්ද රාජපක්ෂ පැමිණියේ මල්වතු විහාරයටයි.\nඅග්‍රාමාත්‍යවරයා එහිදී මල්වතු පාර්ශවයේ මහානායක අතිපූජ්‍ය තිබ්බටුවාවේ ශ්‍රී සුමංගල මහා නාහිමියන් බැහැදුටුවා.\nසිය අත්දැකීම් උපයෝගි කර ගනිමින් රටේ ජනතාවට කිසිදු භේදයකින් තොරව එක හා සමාන සේවාවක් සිදුකිරීමට එහිදී මල්වතු මහානාහිමියන් අග්‍රාමාත්‍යවරයාට ආශිර්වාද කළා.\nඉන් අනතුරුවයි, අග්‍රාමාත්‍යවරයා මල්වතු පාර්ශවයේ අනුනායක පූජ්‍ය දිඹුල්කුඹුරේ විමලධම්ම හිමියන් බැහැදුටුවේ.\nමල්වතු පාර්ශවයේ අනුනායක පූජ්‍ය නියංගොඩ ශ්‍රී විජිතසිරි හිමියන් ද බැහැදුටු අග්‍රාමාත්‍යවරයා අනතුරුව, අස්ගිරි මහා විහාරය වෙත පැමිණියා.\nඑහිදී මහා සංඝරත්නය, අග්‍රාමාත්‍ය මහින්ද රාජපක්ෂ වෙනුවෙන් සෙත් පිරිත් සජ්ජායනයක් ද සිදුකළා.\nඑහිදී අස්ගිරි පාර්ශවයේ අනුනායක පූජ්‍ය ආනමඩුවේ ශ්‍රී ධම්මදස්සී හිමියන් විසින් අනුශාසනාවක් සිදුකළා.",
       "URL": "https://www.hirunews.lk/228823/අගමැති-මහින්ද-මහනුවරට",
       "Category": "Local News",
       "Parent URL": "https://www.hirunews.lk/local-news.php?pageID=3034"
}