{
       "Source": "hirunews",
       "Timestamp": "Tuesday, 08 May 2018 - 19:23",
       "Headline": "දහසයේ කණ්ඩායම සභා ගැබ මැදින් ගොස් විපක්ෂයේ අසුන් ගනී",
       "News Content": "ජනාධිපතිවරයා නව පාර්ලිමේන්තු සැසිවාරය ඇමතීමට පෙර ජාතික ආණ්ඩුවෙන් ඉවත් වූ නිදහස් පක්ෂයේ මන්ත්‍රීවරුන් දහසය දෙනා පාර්ලිමේන්තුවේ විපක්ෂයේ අසුන් ගත්තා.\nපාර්ලිමේන්තුව රැස් කිරීමේ සීනුව නාද කිරීමත් සමඟම ඔවුන් විපක්ෂයේ අසුන් ගත් බවයි හිරු පාර්ලිමේන්තු වාර්තාකරු සඳහන් කළේ.\nඔවුන් සභා ගැබ මැදින්  පැමිණෙනවාත් සමඟ ඒකාබද්ධ විපක්ෂයේ මන්ත්‍රීවරුන් ඉතා උණුසුම් අයුරින් පිළිගෙන තිබුණා.\nමෙම මන්ත්‍රී කණ්ඩායමට විපක්ෂයේ අසුන් පෙළක් වෙන්වී තිබූ අතර, එහිදී පාර්ලිමේන්තු මන්ත්‍රීවරුන් වන එස්.බී. දිසානායක, ජෝන් සෙනෙවිරත්න සහ සුමේධා ජී. ජයසේනට ඉදිරිපෙළ අසුන් හිමිවීම විශේෂත්වයක්.\nපසුව ඔවුන් පාර්ලිමේන්තුවෙන් පිටතට පැමිණෙන විට පාර්ලිමේන්තු වටරවුමේදී ඔවුන් පිළිගැනීම සඳහා ආධාරකරුවන් විශේෂ පිළිගැනීමේ උත්සවයක්ද සංවිධාන කර තිබුණා.\nමේ අතර ආණ්ඩුවෙන් ඉවත් වූ නිදහස් පක්ෂ මන්ත්‍රී කණ්ඩායමේ පිරිසක් අද උදෑසන අමරපුර මහ නිකායේ මහනායක අතිපූජ්‍ය කොටුගොඩ ධම්මාවාස හිමියන් ප්‍රධාන එහි සංඝ සභාව හමුවුණා.\nඒ, ගල්කිස්ස - ධර්මපාලාරාම විහාරස්ථානයේදියි.\nඉන් අනතුරුව මන්ත්‍රීවරුන් මාධ්‍ය වෙත අදහස් පළ කළ අතර, එහිදී සමෘද්ධි බැංකුව මහ බැංකුව යටතට පවරා ගන්නා බවට, අග්‍රාමාත්‍යවරයා කළ ප්‍රකාශය සම්බන්ධයෙන් පාර්ලිමේන්තු මන්ත්‍රී එස්.බී. දිසානායක අදහස් පළ කළා.\nඑහිදී ඔහු කියා සිටියේ අග්‍රාමාත්‍යවරයා ප්‍රකාශ කළ පරිදි සමෘද්ධි බැංකුවේ අක්‍රමිකතාවක් සිදුව ඇතිනම් එහි වගකීම භාරගැනීමට තමන් සූදානම් බවයි.\nඑහෙත් එවැනි අක්‍රමිකතාවක් සිදුවී නොමැති බව සඳහන් කළ ඔහු ඒ සම්බන්ධයෙන් වහාම පරීක්ෂණයක් සිදුකරන ලෙසද සඳහන් කළා.",
       "URL": "https://www.hirunews.lk/190280/දහසයේ-කණ්ඩායම-සභා-ගැබ-මැදින්-ගොස්-විපක්ෂයේ-අසුන්-ගනී",
       "Category": "Local News",
       "Parent URL": "https://www.hirunews.lk/local-news.php?pageID=3954"
}