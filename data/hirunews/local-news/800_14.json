{
       "Source": "hirunews",
       "Timestamp": "Saturday, 15 October 2022 - 20:13",
       "Headline": "ගම්පහ පීඩාවට පත්වූවන් 40,000 ඉක්මවයි - ගංගා කිහිපයක් තවමත් අවදානමේ (වීඩියෝ)",
       "News Content": "දිවයිනේ ප්‍රදේශ රැසක පවතින අයහපත් කාලගුණ තත්ත්වයේ බලපෑමෙන් පවුල් 13,902 ක පුද්ගලයන් 55,435 අවතැන්ව ඇති බව ජාතික ආපදා කළමනාකරණ මධ්‍යස්ථානය පවසනවා.\nවැඩිම පිරිසක් ආපදාවට ලක්ව ඇත්තේ ගම්පහ දිස්ත්‍රික්කයේ වන අතර පවුල් 9745 ක පුද්ගලයන් 41,122 දෙනෙකු එහිදී පීඩාවට පත්ව තිබෙනවා.\nකඳවුරු 6 ක පවුල් 85 කට අයත් පුද්ගලයන් 358 දෙනෙකු රඳවා සිටින බවයි ගම්පහ දිස්ත්‍රික් ආපදා කළමණාකරණ මධ්‍යස්ථානය සඳහන් කළේ.\nකළුතර දිස්ත්‍රිකක්යේ පවුල් 223 කට අයත් පුද්ගලයන් 832 දෙනෙකු පීඩාවට පත්ව සිටිනවා.\nආපදා හේතුවෙන් එම දිස්ත්‍රික්කයේ නිවාස 72 කට අර්ධ හානි සිදුව ඇති අතර, ව්‍යාපාරික ස්ථාන 6 කට ද හානි සිදුව ඇති බවයි වාර්තා වන්නේ.\nකොළඹ දිස්ත්‍රික්කයේ පවුල් 3353 ක පුද්ගලයින් 11,291 ක් පීඩාවට පත්ව සිටිනවා.\nමේ අතර, කැළණි ගඟ පිටාර ගැලීමෙන් බියගම ප්‍රදේශයෙන් මල්වාන, යබරලුව උතුර සහ දකුණ, බියගම නැගෙනහිර හා දකුණු ග්‍රාම නිලධාරි වසමේ නිවාස රැසක් ජලයෙන් යටවී තිබෙනවා.\nමේ හේතුවෙන් නිවාස 682 ක පුද්ගලයින් 1620 ක් පමණ අවතැන්ව ඇති බවයි පොලීසිය සඳහන් කළේ.\nඑමෙන්ම බියගම කැලණිය මාර්ගයේ බණ්ඩාරවත්ත හන්දියේ සිට රග්ගහවත්ත පාලම දක්වා කොටස, බණ්ඩාරවත්ත හන්දියෙන් මල්වානට හැරෙන හන්දිය ජලයෙන් යටවී තිබෙනවා.\nඑසේම මල්වාන කොළඹ මාර්ගයෙන් රක්ෂපාන ප්‍රදේශය සහ නව නුවර මාර්ගයේ 13 කණුව ප්‍රදේශය සහ යබරලුව පහත් බිම් ප්‍රදේශය ජලයෙන් යටවීම හේතුවෙන් විකල්ප මාර්ග භාවිත කරන ලෙසටයි පොලිසිය රියදුරන්ගෙන් සහ ජනතාවගෙන් ඉල්ලා සිටින්නේ.\nමේ අතර, අයහපත් කාලගුණ තත්ත්වය හමුවේ පීඩාවට පත්වන ජනතාවට සහන සැලසීමට සහන කණ්ඩායම් 36 ක් සූදානම් කර ඇති බව නාවික හමුදාව ප්‍රකාශ කළා.\nඒ අනුව බටහිර නාවික විධානය මගින් රත්නපුර ප්‍රදේශය වෙත සහන කණ්ඩායම් දෙකක් ද කළුතර ප්‍රදේශයට සහන කණ්ඩායම් 4 ක් ද යොමුකර තිබෙනවා.\nඅවශ්‍යතාවය මත කඩිනමින් ස්ථාන ගත කිරීම් සඳහා තවත් සහන කණ්ඩායම් 21 ක් සහ දකුණු නාවික විධානයේ සහන කණ්ඩායම් 9 ක් ද සූදානම් කර ඇති බවයි නාවික හමුදාව සඳහන් කළේ.\nසුළු ගංවතුර තත්ත්වයේ පවතින කැළණි ගඟේ ජල මට්ටම තවදුරටත් ඉහළ යමින් පවතින බව වාරිමාර්ග දෙපාර්තමේන්තුවේ ජල විද්‍යා හා ජල කළමනාකරණ අංශය කියා සිටියා.\nනාගලගංවීදියෙන් කැළණිගඟේ ජල මට්ටම අද පස්වරු 3 වනවිට අඩි 5 යි අගල් 2 ක මට්ටමේ පැවති බවයි එහි අධ්‍යක්ෂ එස්.පී.සී. සුගීෂ්වර සඳහන් කළේ.\nඑමෙන්ම, කළු ගගේ ජල මට්ටම ද මේ වනවිට ඉහළ ගොස් ඇති අතර පහත් බිම්වල ජනතාවට අවධානයෙන් පසුවන ලෙස වාරිමාර්ග දෙපාර්තමේන්තුව දැනුම් දෙනවා.\nකළුගඟේ අතු ගංගාවක් වන කුඩා ගඟේ ද ජලය පිටාර ගැලීමෙන් සුළු ගංවතුර තත්ත්වයක් හට ගෙන ඇති අතර, පවතින වර්ෂාපතනය හමුවේ එහි ජල මට්ටම තවදුරටත් ඉහළ යමින් පවතින බවයි වාර්තා වන්නේ.\nගිංගගේ ජල මට්ටම ද බද්දේගම ප්‍රදේශයෙන් ඉහළ ගොස් ඇති අතර පහත්බිම් වල ජනතාවට අවධානයෙන් පසුවන ලෙස වාරිමාර්ග දෙපාර්තමේන්තුව දැනුම් දෙනවා.\nඑමෙන්ම, අත්තනගලු ඔයේ ද ජලය පිටාර ගැලීමෙන් මේ වනවිට සුළු ගංවතුර තත්ත්වයක් පවතින බවයි වාරිමාර්ග දෙපාර්තමේන්තුවේ ජල විද්‍යා හා ජල කළමනාකරණ අංශයේ අධ්‍යක්ෂ එස්.පී.සී. සුගීෂ්වර සඳහන් කළේ.\nපොල්ගොල්ල ජලාශයේ වාන් දොරටු 2ක් විවෘත කර ඇති අතර, පහත් බිම්වල ජනතාවට අවධානයෙන් කටයුතු කරන ලෙස වාරිමාර්ග දෙපාර්තමේන්තුව දැනුම් දෙනවා.",
       "URL": "https://www.hirunews.lk/317978/ගම්පහ-පීඩාවට-පත්වූවන්-40000-ඉක්මවයි-ගංගා-කිහිපයක්-තවමත්-අවදානමේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=800"
}