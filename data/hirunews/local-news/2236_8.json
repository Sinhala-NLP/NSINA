{
       "Source": "hirunews",
       "Timestamp": "Sunday, 03 January 2021 - 20:10",
       "Headline": "පූජාපිටියේ ජනපදයකට සංචරණ සීමා - කොළඹ සහ ගම්පහ තවත් ප්‍රදේශ කිහිපයක හුදෙකලාව හෙට සිට ඉවතට (වීඩියෝ)",
       "News Content": "මහනුවර - පූජාපිටිය ප්‍රාදේශීය ලේකම් කොට්ඨාසයට අයත් කොස්කොටේ ජනපදයට අද (03) සංචරණ සීමා පනවනු ලැබුවා.\nඒ, එම ප්‍රදේශයෙන් කොරෝනා ආසාදිතයන් 31 දෙනෙකු වාර්තා වීමත් සමඟයි.\nමේ අතර, හුදකලා කර තිබූ කොළඹ සහ ගම්පහ යන දිස්ත්‍රික්කවල තවත් ප්‍රදේශ කිහිපයක් හෙට (04) උදෑසන පහේ සිට හුදකලා බවෙන් ඉවත් කර තිබෙනවා.\nඒ අනුව මෝදර පොලිස් වසම සහ කෙසෙල්වත්ත පොලිස් වසමේ අලුත්කඩේ බටහිර සහ නැගෙනහිර යන ග්‍රාම නිලධාරී වසම් මෙන්ම බොරැල්ල පොලිස් වසමේ වනාතමුල්ල ග්‍රාම නිලධාරී වසම සහ මිරිහාන දෙමළවත්ත ප්‍රදේශය මෙලෙස හුදකලා බවෙන් ඉවත් කරනු ඇති.\nඑමෙන්ම, පෑලියගොඩ පොලිස් වසමේ පෑලියගොඩවත්ත, මීගහවත්ත ග්‍රාම නිළධාරී වසම් සහ පට්ටිය - උතුර ග්‍රාම නිලධාරී වසමේ රෝහණ විහාර මාවත මෙන්ම පෑලියගොඩ ගඟබඩ ග්‍රාම නිලධාරී වසමේ නෙල්ලිගහවත්ත සහ පූරණකොටුවත්තද හෙට (04) උදෑසන පහෙන් පසු හුදකලා බවින් ඉවත් කරන බව හමුදාපති ජෙනරාල් ශවේන්ද්‍ර සිල්වා සඳහන් කළා.\nඑසේම කිරිබත්ගොඩ, විලේගොඩ උතුර ග්‍රාම නිලධාරී වසමේ ශ්‍රී ජයන්ති මාවතද හෙට උදෑසන 5 සිට හුදකලා බවින් ඉවත් කර තිබෙනවා.\nකෙසේ වෙතත්, යුද හමුදාපති ජෙනරාල් ශවේන්ද්‍ර සිල්වා සඳහන් කළේ දැනට හුදකලා කර ඇති අනෙකුත් ප්‍රදේශ නැවත දැනුම් දෙනතුරු තවදුරටත් හුදකලා ප්‍රදේශ වශයෙන් පවතින බවයි.\nමේ අතර දැනට මාස තුනකට ආසන්න කාලයක් හුදකලා කර ඇති මාළිගාවත්ත එන්.එච්.එස්. නිවාස සංකීර්ණයේ ජනතාව අද (03) විරෝධතාවක නිරතවුණේ තමන්ගේ දෛනික අවශ්‍යතා සපුරාගැනීම සඳහා කඩිනමින් හුදකලාභාවය ඉවත් කරන ලෙස ඉල්ලමින්.",
       "URL": "https://www.hirunews.lk/258690/පූජාපිටියේ-ජනපදයකට-සංචරණ-සීමා-කොළඹ-සහ-ගම්පහ-තවත්-ප්‍රදේශ-කිහිපයක-හුදෙකලාව-හෙට-සිට-ඉවතට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2236"
}