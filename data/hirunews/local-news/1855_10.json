{
       "Source": "hirunews",
       "Timestamp": "Monday, 28 June 2021 - 13:39",
       "Headline": "මින්නේරියේ යුද හමුදා - වනජිවි සිද්ධිය ගැන පරිසරවේදීන් කතා කරයි",
       "News Content": "වනජිවි සංරක්ෂණ දෙපාර්තමේන්තුවේ නිලධාරින්ට සිය රාජකාරි කටයුතු වලදී ඕනෑම පුද්ගලයෙකු, වාහනයක් හෝ පරිශ්‍රයක් පරීක්ෂා කිරීමට බලය හිමිවන බව පරිසරවේදී, නීතිඥ, ආචාර්ය ජගත් ගුණවර්ධන ප්‍රකාශ කළා.\nඔහු මේ බව සඳහන් කළේ මින්නේරිය ජාතික උද්‍යානය ආශ්‍රිත විශේෂ මෙහෙයුමක යෙදී සිටි වනජීවී නිලධාරීන් පිරිසකට යුද හමුදාවේ යැයි කියන කණ්ඩායමක් විසින් තර්ජනය කළ බව කියන සිද්ධිය සම්බන්ධයෙන් හිරු ප්‍රවෘත්ති අංශයට අදහස් පළ කරමින්.\nසිද්ධිය සම්බන්ධයෙන් මින්නේරිය ජාතික උද්‍යානයේ වනජිවි නිලධාරින් පසුගිය සෙනසුරාදා කැකිරාව මහේස්ත්‍රාත් අධිකරණයට කරුණු වාර්තා කර ඇති අතර, අද පස්වරුවේ ද යළිත් කරුණු වාර්තා කිරීමට නියමිතයි.\nමෙම සිද්ධිය පිලිබඳව දෙපාර්ශයෙන්ම පොලීසියට පැමිණිලි ලැබී තිබුණා.\nඒ සම්බන්ධයෙන් හබරණ පොලීසිය ද ලබන බ්‍රහස්පතින්දා අධිකරණයට කරුණු වාර්තා කිරීමට නියමිත බවයි එහි උසස් නිලධාරියෙකු පැවසුවේ.\nමින්නේරිය ජාතික වනෝද්‍යානයේ භාරකරු ඇතුළු වනජීවි නිලධාරීන් පිරිසක් විසින් මෙම සිද්ධිය පිළිබද පොලීසියට පැමිණිලි කර තිබුණා.\nමින්නේරිය ජාතික වනෝද්‍යානයේ අලි පැටවකු පැහැර ගැනීමේ සූදානමක් පිළිබඳව වනජීවි නිලධාරීන් විශේෂ මෙහෙයුමක් ක්‍රියාත්මක කර තිබියදී වනෝද්‍යාන මායිමේ ඊරිගම වෙල්යායේ සිට යුද හමුදා කැබ් රථ 02 ක් පිටවී ඇති අතර, එය ලුහුබැඳ යාමේ සිද්ධියත් සමඟයි මෙම ගැටලුව මතුවුණේ.\nකෙසේ වෙතත් වනජිවි නිලධාරින්ගේ රාජකාරියට බලධාරි කිරීමට කිසිදු පාර්ශවයකට හැකියාවක් නොමැති බව පරිසරවේදී, නීතිඥ ආචාර්ය ජගත් ගුණවර්ධන සඳහන් කළා.",
       "URL": "https://www.hirunews.lk/275528/මින්නේරියේ-යුද-හමුදා-වනජිවි-සිද්ධිය-ගැන-පරිසරවේදීන්-කතා-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1855"
}