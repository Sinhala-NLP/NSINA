{
       "Source": "hirunews",
       "Timestamp": "Thursday, 06 October 2022 - 18:39",
       "Headline": "තියුණු ආයුධ සහිතව පැමිණි දෙදෙනෙකු දුම්රියේදී අඹුසැමි යුවළක් කොල්ලකයි",
       "News Content": "කඩුවක් අතැතිව දුම්රියකට ගොඩවූ කොල්ලකරුවන් දෙදෙනෙකු කාන්තාවකගේ ගෙලබැඳි රන් මාලයක් සහ රුපියල් ලක්ෂ දෙකක පමණ මුදලක් තිබූ මුදල් පසුම්බියක් ද කොල්ලකා තිබෙනවා.\nඅද (06) උදෑසන කොළඹ සිට මාතර දක්වා ගමන් කරමින් තිබූ අදාළ දුම්රිය අඟුලාන දුම්රිය ස්ථානයට අලුයම 05.30 පමණ ළඟාවී ඇති අතර එහිදී සැකකරුවන් දෙදෙනා දුම්රියට ගොඩවී ඇති බවටයි අනාවරණ වී ඇත්තේ.\nපසුව සැකකරුවන් අදාළ දුම්රියේ ගමන්ගත් අඹු-සැමි යුවළක් බියවද්දා කාන්තාවගේ ගෙල බැඳි රන් මාලය කොල්ලකා තිබෙනවා.\nඑහිදී පිරිමි පුද්ගලයා මුදල් පසුම්බිය ලබාදීමට විරෝධය පා ඇති අතර සැකකරුවෙක් විසින් එම පුද්ගලයාගේ එක් අතකට කඩුවෙන් පහරදී කාන්තාවට ද පහර දී ඇති බව සඳහන්.\nඑහිදී දුම්රියේ ගමන්ගත් තවත් මගීන් කිහිපදෙනෙක් එම ස්ථානයට පැමිණ ඇති අතර අනතුරුව සැකකරුවන් ධාවනයවෙමින් තිබූ දුම්රියෙන් පැන පළාගොස් තිබෙනවා.\nලුනාව ප්‍රදේශයේදී සැකකරුවන් මෙලෙස පළාගොස් ඇති අතර සිද්ධිය සම්බන්ධයෙන් පොලිස් හදිසි ඇමතුම් අංකයට ලැබුණු තොරතුරක් අනුව මොරටුව පොලීසිය වහාම එම ස්ථානයට පැමිණ තිබුණා.\nධාවනයවෙමින් තිබූ දුම්රියෙන් පනිනු ලැබූ එක් සැකකරුවෙකු තුවාල ලබා දුම්රිය මාර්ගයේ වැටී සිටියදී පොලීසිය භාරයට ගෙන තිබෙනවා.\nඅනෙක් සැකකරු රන් මාලය සහ රුපියල් ලක්ෂ 2ක් සහිත මුදල් පසුම්බිය රැගෙන පළාගොස් ඇති බවටයි අනාවරණ වී ඇත්තේ.\nසිද්ධියට මුහුණදුන් අඹු-සැමි යුවළ මන්නාරම ප්‍රදේශයේ පදිංචිකරුවන් වන අතර ඔවුන් පැමිණ ඇත්තේ මොරටුව ප්‍රදේශයේ ඇති යතුරුපැදියක් මිලදී ගැනීමේ අරමුණින් බවද පොලීසිය හෙළිකරගෙන තිබෙනවා.\nකඩු ප්‍රහාරයට ලක්වූ පිරිමි පුද්ගලයා සහ පහරකෑමට ලක්වූ කාන්තාව කළුබෝවිල රෝහලේ ප්‍රතිකාර ලබමින් සිටිනවා.\nදුම්රිය මාර්ගයේ වැටී සිටියදී අත්අඩංගුවට ගත කොල්ලකරුගේ හිසට සිදුවූ තුවාල හේතුවෙන් ප්‍රතිකාර ලබාදී තිබෙනවා.\nඑම සැකකරු මීට පෙර අවස්ථා කිහිපයකදී බන්ධනාගාරගත වූ පුද්ගලයක් බවත් දැඩිව මත්ද්‍රව්‍ය භාවිතයට ඇබ්බැහි වූවෙකු බවත් මොරටුව පොලීසිය ප්‍රකාශ කළා.",
       "URL": "https://www.hirunews.lk/317197/තියුණු-ආයුධ-සහිතව-පැමිණි-දෙදෙනෙකු-දුම්රියේදී-අඹුසැමි-යුවළක්-කොල්ලකයි",
       "Category": "Local News",
       "Parent URL": "https://www.hirunews.lk/local-news.php?pageID=821"
}