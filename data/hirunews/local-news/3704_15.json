{
       "Source": "hirunews",
       "Timestamp": "Thursday, 11 October 2018 - 12:39",
       "Headline": "නෙවිල් ප්‍රනාන්දු රෝහලට රෝගියෙකුගෙන් චෝදනාවක්",
       "News Content": "නෙවිල් ප්‍රනාන්දු ශික්ෂණ රෝහලේ ප්‍රතිකාර ලැබූ තම මව වෛද්‍යවරුන්ගේ නොසැලකිලිමත්කම නිසා මියගොස් ඇති බවට මාළඹේ - වැලිවිට  ප්‍රදේශයේ කාන්තාවක් චෝදනා කරනවා.\nමීට දින 12 කට පෙර නෙවිල් ප්‍රනාන්දු රෝහලට ඇයගේ මව ප්‍රතිකාර සඳහා රෝහලට ඇතුළත් කර තිබුණේ අතක ඇති වූ වේදනා තත්ත්වයක් හේතුවෙන්.\nඇයව පරීක්ෂා කළ වෛද්‍යවරුන් මෙය පිලිකා තත්ත්වයක් බවට නිගමනය කර  ශල්‍යකර්මයක් සිදුකළ යුතු බව පවසා තිබෙනවා.\nපසුව පෙරේදා මෙම ශල්‍යකර්මය සිදුකිරීමෙන් පසුව 73 හැවිරිදි තම මව රෝහලේ ප්‍රතිකාර ලබමින් සිටියදී අද උදෑසන මිය ගිය බවයි දියණිය කියා සිටියේ.\nඇය තවදුරටත් ප්‍රකාශ කළේ වෛද්‍යවරුන්ගේ නොසැලකිලිමත්කම හේතුවෙන් තම මව මියගොස් ඇති බවයි.\nකෙසේ වෙතත්, මෙම චෝදනාව සම්බන්ධයෙන් විමසීම සඳහා හිරු ප්‍රවෘත්ති අංශය නෙවිල් ප්‍රනාන්දු ශික්ෂණ රෝහලේ පාලනාධිකාරිය සම්බන්ධ කර ගැනීමට උත්සාහ කළා.\nරෝහලේ ප්‍රකාශිකාවක සඳහන් කළේ අදාළ කාන්තාවගේ මෘත ශරීරය මරණ පරීක්ෂණය සඳහා යොමුකර ඇති අතර එම වාර්තාව ලැබෙනතුරු කිසිදු ප්‍රකාශයක් සිදුකළ නොහැකි බවයි.",
       "URL": "https://www.hirunews.lk/201890/නෙවිල්-ප්‍රනාන්දු-රෝහලට-රෝගියෙකුගෙන්-චෝදනාවක්",
       "Category": "Local News",
       "Parent URL": "https://www.hirunews.lk/local-news.php?pageID=3704"
}