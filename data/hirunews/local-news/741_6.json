{
       "Source": "hirunews",
       "Timestamp": "Friday, 11 November 2022 - 18:16",
       "Headline": "කොළඹ වීථිවල සිඟමනේ යෙදවූ ළමුන් 3ක් පරිවාස භාරයට",
       "News Content": "පාසල් නොයවා කොළඹ කොටුව ප්‍රදේශයේ වීථිවල සිගමන් යැදීම වෙනුවෙන් යොදාගත් දරුවන් තුන් දෙනෙකු මහරගම ළමා සංවර්ධන භාරයට යොමු කරන ලෙසට කොටුව මහේස්ත්‍රාත් තිලිණ ගමගේ පරිවාස නිලධාරීන්ට නියෝග කර තිබෙනවා.\nඅවුරුදු 11, 9 සහ 5 යන වයස්වල පසුවන දරුවන් තුන්දෙනා පාසල් යන බවට ඔවුන්ගේ මව විසින් ව්‍යාජ සහතිකයක් ඉදිරිපත් කිරීම හේතුවෙනුයි මහේස්ත්‍රාත්වරයා මෙම නියෝගය ලබාදුන්නේ.\nකොටුව ප්‍රදේශයේ වීදිවල සිඟමන් යදිමින් සිටි දරුවන් තිදෙනා, ඔවුන්ගේ මව සහ ඇයගේ ස්වාමිපුරුෂයා බව කියන පුද්ගලයෙක් කොටුව පොලීසිය විසින් අත්අඩංගුවට ගෙන අධිකරණයට ඉදිරිපත් කර තිබුණා.\nදරුවන් පාසල් යන බවට සහතිකයක් සමග පැමිණෙන ලෙස දන්වා ඔවුන් ඇප මත මුදා හැරීමට කොටුව වැඩබලන මහේස්ත්‍රාත්වරයා සිදු කළ නියෝගය ප්‍රකාරවයි ඔවුන් මෙම ලිපිය ඉදිරිපත් කර ඇත්තේ.\nඇයගේ පළමු ස්වාමිපුරුෂයා වෙන්ව ගොස් ඇති අතර මෙම කාන්තාව අනියම් සැමියා සමග සිටින බව පරිවාස නිලධාරිනිය අධිකරණයට දන්වා සිටියා. එම පුරුෂයාට ද දරුවෙක් සිටින අතර එම දරුවා ඔහුගේ මව භාරයේ සිටින බවයි අධිකරණයට දැනුම් දුන්නේ.\n\"ස්වාමීනි ඔවුන්ට ජීවත් වීමට ස්ථිර පදිංචිය ස්ථානයක් නෑ. දරුවන්ගේ උප්පැන්න සහතික පවා නැහැ. කාන්තාවගේ මව පදික වේදිකාවේ වෙළඳාම් කරනවා\" යැයි පරිවාස නිලධාරිනිය වැඩිදුරටත් කරුණු දක්වමින් සඳහන් කළා.\n\"ව්‍යාජ ලිපියක් විදුහල්පතිගේ බවට ඉදිරිපත් කරනවා. මේ තැනැත්තා දරුවන්ගේ පියාත් නෙවෙයි. ලොකු දරුවන් දෙදෙනාම ගැහැණු දරුවන්\" යනුවෙන් මෙහිදී මහේස්ත්‍රාත්වරයා ප්‍රකාශ කළ අතර දරුවන්ට ආරක්ෂාවක් නොමැති බවත් කියා සිටියා.\nඔවුන් ඉදිරිපත් කළ ලිපිය ව්‍යාජ ලිපියක් බව හඳුනාගත් මහේස්ත්‍රාත්වරයා දරුවන් අධිකරණය ඉදිරියට පමුණුවා පාසල් ගියේ ද ? උදෑසන සහ දිවා ආහාරයට ලබාගත්තේ මොනවා ද ? පැමිණියේ කොතැනක සිට ද යන්න ප්‍රශ්න කළා.\nමෙහිදී ආහාර නොගත් බව කී දරුවන් තිදෙනා අනෙකුත් ප්‍රශ්නවලට විවිධ උත්තර ලබා දුන් අතර මහේස්ත්‍රාත්වරයා අධිකරණ සැරයන්වරයාට තම මුදල් පසුම්බිය විවෘත අධිකරණය තුළදීම ලබා දී ඔවුන්ට අවශ්‍ය තරම් ආහාර ලබා දෙන ලෙසටයි උපදෙස් ලබා දුන්නේ.\nඔවුන් ආහාර ගැනීමෙන් අනතුරුව දරුවන් මහරගම ළමා සංවර්ධන භාරයට යොමු කරන ලෙසත් ඔවුන් පාසල් යන බවට සහ පදිංචිය සනාථ කරන ලියවිලි ඉදිරිපත් කළහොත් දරුවන් පරිවාස භාරයෙන් මුදවාලීමට කටයුතු කරන බව මහේස්ත්‍රාත්වරයා ප්‍රකාශ කළා.",
       "URL": "https://www.hirunews.lk/320174/කොළඹ-වීථිවල-සිඟමනේ-යෙදවූ-ළමුන්-3ක්-පරිවාස-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=741"
}