{
       "Source": "hirunews",
       "Timestamp": "Tuesday, 10 April 2018 - 11:43",
       "Headline": "ඉදිකිරීම් ක්ෂේත්‍රයේ ගැටළු ජනපතිගේ අවධානයට",
       "News Content": "ඉදිකිරීම් ක්ෂේත්‍රයේ පවතින ශිල්පීන්ගේ හිඟය පියවීම සඳහා අවශ්‍ය විසඳුම් ඇතුළත් යෝජනාවලියක් සකස්කර ඉදිරිපත් කරන ලෙස ජනාධිපතිවරයා  නිපුණතා සංවර්ධන හා වෘත්තීය පුහුණු අමාත්‍යාංශයේ ලේකම්වරයා වෙත උපදෙස් ලබා දී තිබෙනවා.\nඑම යෝජනාවලිය සකස් කිරීම සඳහා විශේෂ කමිටුවක් පත්කරන ලෙසයි මෙහිදී ජනාධිපතිවරයා වැඩිදුරටත් උපදෙස් ලබා දී ඇත්තේ.\nජනාධිපතිවරයා මෙම උපදෙස් ලබා දී ඇත්තේ ඊයේ (09) පස්වරුවේ ජනාධිපති නිල නිවසේ පැවති සාකච්ඡාවකට එක්වෙමින්.\nපැරණි ගොඩනැගිලි කඩා ඉවත් කිරීමේදී, ඉවත් කෙරෙන පස් සහ ගල් ප්‍රවාහනයේදී මතුව ඇති නීතිමය බාධාවන් පිළිබඳව ද මෙහිදී ජනාධිපතිවරයාගේ අවධානයට යොමුවී තිබෙනවා.\nඑහිදී පරිසර අමාත්‍යාංශයේ ලේකම්වරයා සඳහන් කළේ කඩා ඉවත්කරන ලද ගොඩනැගිලිවල පස් සහ වැලි ඉවත්කිරීමේදී නීතිමය බාධාවකින් තොරව ඒවා ප්‍රවාහනය කිරීම සඳහා අවශ්‍ය චක්‍ර ලේඛයක් ඉදිරියේදී නිකුත් කිරීමට මේ වන විටත් පියවර ගෙන තිබෙන බවයි.",
       "URL": "https://www.hirunews.lk/188073/ඉදිකිරීම්-ක්ෂේත්‍රයේ-ගැටළු-ජනපතිගේ-අවධානයට",
       "Category": "Local News",
       "Parent URL": "https://www.hirunews.lk/local-news.php?pageID=3997"
}