{
       "Source": "hirunews",
       "Timestamp": "Thursday, 10 November 2022 - 7:07",
       "Headline": "ආරක්ෂක අමාත්‍යාංශයෙන් පොදු සමා කාලයක්",
       "News Content": "නිවාඩු නො ලබා සේවයට වාර්තා නො කර විදේශගත ව සිටින ත්‍රිවිධ හමුදා සාමාජිකයන්ට පොදු සමා කාලයක් ප්‍රකාශයට පත් කිරීමට ආරක්ෂක අමාත්‍යාංශය පියවර ගෙන තිබෙනවා.\nඒ අනුව නැවත ඒකකය වෙත රපෝර්තු කිරීමකින් තොර ව පොදු සමා කාලය තුළ දී නීත්‍යානුකූල ව සේවයෙන් ඉවත් වීම සඳහා හැකියාව පවතින බව යි ආරක්ෂක අමාත්‍යාංශය පෙන්වා දෙන්නේ.\nලබන 15 වැනි දින සිට දෙසැම්බර් 31 වැනි දින දක්වා ප්‍රකාශයට පත් කර ඇති එම පොදු සමා කාලය, මේ වසරේ ඔක්තෝබර් 25 වැනි දින හෝ ඊට පෙර නිවාඩු නොමැති ව සේවයට වාර්තා නො කළ ත්‍රිවිධ හමුදා සාමාජිකයන් සඳහා පමණක් වලංගු වන බව සඳහන්.\nඔවුන් වෙතින් අය විය යුතු යම් මුදලක් වේ නම් එය නීත්‍යනුකූල ව ඉවත් වීමට පෙර ගෙවිය යුතු අතර, නිවාඩු නොමැති ව සේවයට වාර්තා නො කිරීම හැර වෙනත් කිසිදු විනය විරෝධී ක්‍රියාවක් සම්බන්ධ නොනිමි විනය කටයුතු නො පැවතිය යුතු බව ද ආරක්ෂක අමාත්‍යාංශය පෙන්වා දෙනවා.\nඑමෙන්ම නීතිවිරෝධී ක්‍රම මඟින් විදේශගත වු හෝ විදේශගත වීමේ දී වංචනික ලෙස විදේශ ගමන් බලපත්‍ර සහ අනෙකුත් ලේඛන සකස් කර විදේශගත වී නොමැති බව ආගමන විගමන දෙපාර්තමේන්තුව විසින් තහවුරු කර ගැනීම ද අවශ්‍ය වනු ඇති.",
       "URL": "https://www.hirunews.lk/320011/ආරක්ෂක-අමාත්‍යාංශයෙන්-පොදු-සමා-කාලයක්",
       "Category": "Local News",
       "Parent URL": "https://www.hirunews.lk/local-news.php?pageID=746"
}