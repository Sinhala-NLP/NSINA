{
       "Source": "hirunews",
       "Timestamp": "Saturday, 11 November 2017 - 9:26",
       "Headline": "Update - පළාත් පාලන ආයතනවල සභික සංඛ්‍යාව ඇතුළත් ගැසට් පත්‍රය නිකුත් කෙරේ",
       "News Content": "සියලුම පළාත් පාලන ආයතනවලට අදාළ සභික සංඛ්‍යාව ඇතුළත් ගැසට් පත්‍රය නිකුත් කර තිබෙනවා.\nරජයේ මුද්‍රණාලයාධිපතිනී ගංගානි ලියනගේ සඳහන් කළේ අද පෙරවරුවේ අදාළ ගැසට්පත්‍රය නිකුත් කළ බවයි.\n2043/56 සහ 57 යන අංක යටතේයි අදාළ ගැසට් පත්‍රය ප්‍රසිද්ධියට පත් කර ඇත්තේ.\nපළාත් පාලන ආයතනවල සභික සංඛ්‍යාව සහ නුවරඑළිය ප්‍රාදේශීය සභා බල ප්‍රදේශයෙහි නෝවුඩ් සහ මස්කෙළිය යනුවෙන් ප්‍රාදේශීය සභා දෙකක්ද අඹගමුව ප්‍රාදේශීය සභා බල ප්‍රදේශයේ ආගරපතන සහ කොටගල යනුවෙන් ප්‍රාදේශීය සභා දෙකක්ද අලුතින් පිහිටුවීමට අදාළව මෙම ගැසට් නිවේදනය නිකුත් කර තිබෙනවා.\nමෙම ගැසට් පත්‍රයට පළාත් සභා සහ පළාත් පාලන අමාත්‍ය ෆයිසර් මුස්තාෆා පසුගිය නොවැම්බර් 01 වන දා අත්සන් තැබුවා.\nවිෂය භාර අමාත්‍යවරයා විසින් අත්සන් කරන ලද ගැසට් නිවේදනය රජයේ මුද්‍රණාලය වෙත යොමු කළ අතර, පෙරේදා දිනය වන තුරුත් එහි සෝදුපත් බැලීමේ කටයුතු සිදුවූ බවයි වාර්තා වන්නේ.\nමෙම ගැසට් නිවේදනය මගින් එක් එක් පළාත් පාලන ආයතනවල භූගෝලීය පිහිටීම සහ ජනගහනය පදනම් කරගෙන ඒවායේ සභික සංඛ්‍යාව තීරණය කර තිබෙනවා.\nනව පළාත්පාලන ඡන්ද විමසීම් සංශෝධන පනතට අනුව පළාත්පාලන ආයතන සංඛ්‍යාව 336 සිට 341 දක්වාත්, සභිකයින් සංඛ්‍යාව 4486 සිට 8356 දක්වා ඉහළ යාම විශේෂත්වයක්.\nපළාත්පාලන ආයතන සංඛ්‍යාව 05 කින් වැඩිවන්නේ මහ නගර සභාවක් සහ ප්‍රාදේශීය සභා 04 ක් අලුතින් පිහිටුවීම හේතුවෙනුයි.\nතමන්කඩුව ප්‍රාදේශීය සභාව - පොළොන්නරුව මහ නගර සභාව ලෙස උසස් කර ඇති අතර, නුවරඑළිය ප්‍රාදේශීය සභා බල ප්‍රදේශයෙහි නෝවුඩ් සහ මස්කෙළිය යනුවෙන් ප්‍රාදේශීය සභා දෙකක්ද අඹගමුව ප්‍රාදේශීය සභා බල ප්‍රදේශයේ ආගරපතන සහ කොටගල යනුවෙන් ප්‍රාදේශීය සභා දෙකක්ද අලුතින් පිහිටුවා තිබෙනවා.\nUpdate :- Saturday, November 11, 2017  11.48 Am\n---------------------------------------------------------------\nසියලුම පළාත් පාලන ආයතනවලට අදාළ සභික සංඛ්‍යාව ඇතුළත් ගැසට් පත්‍රය අද දිනයේ ප්‍රකාශයට පත් කරන බව රජයේ මුද්‍රණාලයාධිපතිනී ගංගානි ලියනගේ සඳහන් කළා.\nහිරු ප්‍රවෘත්ති අංශයට අදහස් දක්වමින් ඇය කියා සිටියේ 2043/56 සහ 57 යන අංක යටතේ අදාළ ගැසට් පත්‍රය ප්‍රසිද්ධියට පත් කරන බවයි.\nමෙම ගැසට් පත්‍රයට පළාත් සභා සහ පළාත් පාලන අමාත්‍ය ෆයිසර් මුස්තාෆා පසුගිය නොවැම්බර් 1 වන දා අත්සන් තැබුවා.\nඑක් එක් පළාත් පාලන ආයතනවල භූගෝලීය පිහිටීම සහ ජනගහනය පදනම් කරගෙන ඒවායේ සභික සංඛ්‍යාව තීරණය කර තිබෙනවා.\nඑය පසුව රජයේ මුද්‍රණාලය වෙත යවනු ලැබූ අතර, සෝදුපත් බැලීමෙන් අනතුරුවයි අද මෙලෙස ප්‍රකාශයට පත් කෙරෙන්නේ.",
       "URL": "https://www.hirunews.lk/175770/update-පළාත්-පාලන-ආයතනවල-සභික-සංඛ්‍යාව-ඇතුළත්-ගැසට්-පත්‍රය-නිකුත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4224"
}