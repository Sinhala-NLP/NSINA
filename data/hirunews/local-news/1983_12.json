{
       "Source": "hirunews",
       "Timestamp": "Saturday, 01 May 2021 - 13:31",
       "Headline": "ශ්‍රී ලංකාවේ තත්ත්වය ඉන්දියාවට සම කළ හැකියි - ප්‍රධාන වසංගත රෝග විද්‍යාඥයාගෙන් ප්‍රකාශයක් (වීඩියෝ)",
       "News Content": "ශ්‍රී ලංකාවේ කොරෝනා තත්ත්වය ඉන්දියාවට සමාන කළ හැකි බව වසංගත රෝග විද්‍යා අංශයේ ප්‍රධානී විශේෂඥ වෛද්‍ය සුදත් සමරවීර ප්‍රකාශ කළා.\nමේ අතර ඊයේ දිනයේ වැඩිම ආසාදිතයින් කුරුණෑගල දිස්ත්‍රික්කයෙන් වාර්තා වී තිබෙනවා.\nකොරෝනා ආසාදිතයන් 1,662 කු ඊයේ මෙරටින් හඳුනාගත් අතර, ඉන් වැඩිම ආසාදිතයින් එනම් 329 දෙනෙකු කුරුණෑගල දිස්ත්‍රික්කයෙන් වාර්තා වුණා.\nඊට අමතරව කොළඹ දිස්ත්‍රික්කයෙන් ආසාදිතයන් 317 ක් සහ ගම්පහ දිස්ත්‍රික්කයෙන් ආසාදිතයන් 193 දෙනෙකු වාර්තාවී ඇති බවයි කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළේ.\nමෙරට කොරෝනා ආසාදිතයන් සංඛ්‍යාව එක්ලක්ෂ 8,145ක් ලෙස සටහන් වන අතර තවදුරටත් රෝහල්ගතව ප්‍රතිකාර ලබන සංඛ්‍යාව 11,492 ක්.\nගතවූ දින හතර තුළ කොවිඩ් ආසාදිත මරණ 31 ක් මෙරටින් වාර්තාවී ඇති අතර, ඉන් 22ක්ම සිදුව ඇත්තේ කොවිඩ් නියුමෝනියා තත්වය හේතුවෙන්.\nකොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළේ අලුත් අවුරුදු සමයෙන් පසු වාර්තාවූ කොරෝනා ආසාදිත සංඛ්‍යාව 11,707 ක් වන බවයි.\nකොරෝනා වෛද්‍ය ප්‍රතිකාර මධ්‍යස්ථාන කොරෝනා රෝගීන්ගෙන් පිරී යාම හේතුවෙන් ගාල්ල දිස්ත්‍රික්කයේ කොරෝනා වෛරසය ආසාදනය වූ රෝගීන් 226 දෙනෙකු කොරෝනා වෛද්‍ය ප්‍රතිකාර මධ්‍යස්ථානවලට ඇතුළත් කිරීමට නොහැකි වී ඇති බවද වාර්තාවනවා.\nඑමෙන්ම කොග්ගල නිදහස් වෙළඳ කලාපයෙන්ද කොරෝනා ආසාදිත පුද්ගලයන් 16 දෙනෙකු ඊයේ වනවිට හඳුනාගෙන තිබෙනවා. ඔවුන් ඇඟළුම් කම්හල් පහකට අයත් සේවක සේවිකාවන් බවයි වාර්තා වන්නේ.\nඊට අමතරව ලක්ෂපාන විදුලිබලාගාර සංකීර්ණයේ තවත් සේවකයින් 9 දෙනෙකුටද කොරෝනා ආසාදනය වී ඇති බවටද ඊයේ තහවුරු වී තිබෙනවා.\nමීට පෙර  ද බලාගාර සංකීර්ණයෙන් කොරෝනා ආසාදිතයන් පස්දෙනෙකු වාර්තා වූ බවයි ප්‍රදේශයේ සෞඛ්‍ය සේවා කාර්යාලය සඳහන් කළේ.\nබේරුවල - පාදාගොඩ ප්‍රදේශයෙන් සහ ඒ අවට තවත් ගම්මාන කිහිපයකින් කොරෝනා ආසාදිතයන් හමුවීමත් සමඟ ඊයේ සිදුකළ කොරෝනා පරීක්ෂාවලදී තවත් 14 දෙනෙකු ආසාදිතයින් ලෙස තහවුරු වී තිබෙනවා.\nඑමෙන්ම කොරෝනා රෝගීන් වැඩි වශයෙන් වාර්තාවීමත් සමඟ ඒ සඳහා පරීක්ෂණ පැවැත්වීමට අවශ්‍ය පහසුකම් වැඩිකළ යුතු බවයි මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ ප්‍රකාශ කළේ.\nමේ අතර බස්නාහිර පළාතේ ඊයේ දිනයේදී සිදුකළ විශේෂ මෙහෙයුමකින් නිරෝධායන නීති කඩ කළ පුද්ගලයින් 26 දෙනෙකු අත්අඩංගුවට ගෙන තිබෙනවා.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළේ එම විශේෂ මෙහෙයුමේදී ආයතන 2320ක් හා පුද්ගලයින් 6320ක් පරීක්ෂාවට ලක් කළ බවයි.\nඒ අතරින් ආයතන 2023ක් නිරෝධායන නීති උල්ලංඝනය කර ඇති බවටද අනාවරණ වී තිබෙනවා.",
       "URL": "https://www.hirunews.lk/270089/ශ්‍රී-ලංකාවේ-තත්ත්වය-ඉන්දියාවට-සම-කළ-හැකියි-ප්‍රධාන-වසංගත-රෝග-විද්‍යාඥයාගෙන්-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1983"
}