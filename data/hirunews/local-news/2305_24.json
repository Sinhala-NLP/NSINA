{
       "Source": "hirunews",
       "Timestamp": "Saturday, 28 November 2020 - 22:12",
       "Headline": "ඉන්දියාවේ ජාතික ආරක්ෂක උපදේශකවරයා ජනපති හමුවෙයි",
       "News Content": "ඊයේ (27) මෙරටට පැමිණි ඉන්දියාවේ ජාතික ආරක්ෂක උපදේශක අජිත් දොවාල් අද (28) පස්වරුවේ ජනාධිපති ගෝඨාභය රාජපක්ෂ මුණගැසුණා.\nජනාධිපති කාර්යාලයේ දී මෙම හමුව සිදුවූ බවයි ජනාධිපති මාධ්‍ය අංශය නිවේදනය කළේ.\nඉන්දු - ලංකා ආරක්ෂක සහයෝගීතාව, ඉන්දීය සාගර කලාපයේ සාමය සහ ආරක්ෂාව පවත්වා ගැනීම, ශ්‍රී ලංකාවේ යටිතල පහසුකම් සංවර්ධනය වැනි කරනා මෙම හමුවේදී සාකච්ඡාවට භාජනය වී තිබෙනවා.\nඉන්දියාවේ සහභාගිත්වය ඇතිව ආරම්භ කර ඇති යටිතල පහසුකම් සංවර්ධන ව්‍යාපෘති කඩිනමින් නිම කළයුතු බවට දෙපාර්ශ්වයම මෙහිදී එකඟ වූ බවයි ජනාධිපති මාධ්‍ය අංශය වැඩිදුරටත් නිවේදනය කළේ.\nමෙරට ආර්ථික සංවර්ධනයට ඉවහල් වන නව ක්ෂේත්‍ර හඳුනාගෙන ඒවායේ ආයෝජනය කිරීමට ඉන්දියාවේ ඇති කැමැත්ත ඉන්දියාවේ ජාතික ආරක්ෂක උපදේශකවරයා ජනාධිපතිවරයාට දැනුම් දී තිබෙනවා.\nමේ වන විටත් සතුටුදායක මට්ටමක පවතින ද්විපාර්ශ්වික සහයෝගීතාව තවදුරටත් ශක්තිමත් කිරීමේ අවශ්‍යතාව ජනාධිපතිවරයා සහ ඉන්දීය ආරක්ෂක උපදේශකවරයා එහිදී අවධාරණය කළා.",
       "URL": "https://www.hirunews.lk/255839/ඉන්දියාවේ-ජාතික-ආරක්ෂක-උපදේශකවරයා-ජනපති-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=2305"
}