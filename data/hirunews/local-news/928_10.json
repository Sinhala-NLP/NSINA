{
       "Source": "hirunews",
       "Timestamp": "Friday, 19 August 2022 - 18:47",
       "Headline": "මඩු මත්ස්‍ය කරමල් කිලෝ 497ක් සමග සැකකරුවන් දෙදෙනෙකු අත්අඩංගුවට",
       "News Content": "ඉන්දියාවේ සිට මෙරටට නීති විරෝධීව ගෙන්වන ලද බවට සැක කෙරෙන වියළන ලද මඩු මත්ස්‍ය කරමල් කිලෝ 497ක් සමග සැකකරුවන් දෙදෙනෙකු අත්අඩංගුවට ගෙන තිබෙනවා.\nමෙම කරමල් තොගය කැබ් රථයකින් ප්‍රවාහනය කරන බවට කල්පිටිය පොලිසියට ලැබුණු තොරතුරකට අනුවයි ඊයේ සවස තුඩාව ප්‍රදේශයේදී වැටලීම සිදුකර ඇත්තේ.\nඉන්දියාවේ සිට නීති විරෝධීව බෝට්ටු මගින් මෙම මඩු මත්ස්‍ය කරමල් තොගය රැගෙන විත් ඇති බවට සැක කෙරෙන අතර චීනයට අපනයනය කිරීම සඳහා ඒවා මෙරටට ගෙන්වා ඇති බවට විමර්ශනවලදී අනාවරණ වී තිබෙනවා.\nවියළන ලද මෙම මඩු මත්ස්‍ය කරමල් කිලෝග්‍රෑම් 1ක් රුපියල් 35000ත් 45000ත් අතර මිලකට අපනයනය කරන බවටටයි පොලිසිය අනාවරණ කරගෙන ඇත්තේ.\nඅත්අඩංගුවට ගත් සැකකරුවන් පරීක්ෂා කිරීමේදී එක් සැකකරුවෙකු සතුව තිබී හෙරොයින් ග්‍රෑම් 10යි මිලිග්‍රෑම් 800ක් ද සොයාගෙන තිබෙනවා.\nඅවුරුදු 48 සහ 58 වයස්වල පසුවන සැකකරුවන් දෙදෙනා කල්පිටිය ප්‍රදේශයේ පදිංචිකරුවන්.\nඔවුන් පුත්තලම මහේස්ත්‍රාත් අධිකරණයට ඉදිරිපත් කිරීමට නියමිත අතර කල්පිටිය පොලිසිය වැඩිදුර පරීක්ෂණ සිදුකරනවා.",
       "URL": "https://www.hirunews.lk/313212/මඩු-මත්ස්‍ය-කරමල්-කිලෝ-497ක්-සමග-සැකකරුවන්-දෙදෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=928"
}