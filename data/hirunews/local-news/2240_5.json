{
       "Source": "hirunews",
       "Timestamp": "Friday, 01 January 2021 - 18:59",
       "Headline": "දිස්ත්‍රික්ක 25ටම කොරෝනා මර්දනය මෙහෙයවීමට ජ්‍යෙෂ්ඨ හමුදා නිලධාරින් (වීඩියෝ)",
       "News Content": "මෝටර් රථ දෙපාර්තමේන්තුව මගින් නිකුත් කරනු ලබන සියලුම රියදුරු බලපත්‍ර යුද හමුදාවේ මූලිකත්වයෙන් මුද්‍රණය කිරීමේ කටයුතු අද ආරම්භ කෙරුණා.\nඒ යුද හමුදාපති ජෙනරාල් ශවේන්ද්‍ර සිල්වාගේ ප්‍රධානත්වයෙන් වේරහැර පිහිටි මෝටර් රථ ප්‍රවාහන දෙපාර්තමේන්තු පරිශ්‍රයේදීයි.\nමේ අතර, කොරෝනා පාලන කටයුතු සම්බන්ධීකරණ කටයුතු සඳහා අද සිට බලපැවැත්වෙන පරිදි යුද හමුදාවේ ජ්‍යෙෂ්ඨ නිලධාරින් 25 දෙනෙකු දිස්ත්‍රික් සම්බන්ධීකරණ නිලධාරින් ලෙස පත් කර තිබෙනවා.\nයුද හමුදාපති ජෙනරාල් ශවේන්ද්‍ර සිල්වා විසින් අදාළ පත් කිරීම සිදුකර ඇති බවයි යුද හමුදා මාධ්‍ය අංශය නිවේදනයක් නිකුත් කරමින් ප්‍රකාශ කළේ.\nඒ අනුව, මෙම සම්බන්ධීකරණ නිලධාරින් අදාළ පළාත්වල ක්‍රියාත්මක වන නිරෝධායන මධ්‍යස්ථාන පිළිබඳ මෙන්ම, අදාළ මධ්‍යස්ථාන සඳහා පුද්ගලයන් ප්‍රවාහනය, ඖෂධ හා අනෙකුත් අත්‍යාවශ්‍ය සේවා සැපයුම් පිළිබඳව සොයා බලනු ඇති බවයි එහි වැඩිදුරටත් දැක්වෙන්නේ.\nඑමෙන්ම, ජ්‍යෙෂ්ඨ බ්‍රිගේඩියර්වරුන් 5 දෙනෙකු මේජර් ජෙනරාල් නිලයට උසස් කර තිබෙනවා.\nයුද හමුදා මාධ්‍ය ප්‍රකාශක බි්‍රගේඩියර් චන්දන වික්‍රමසිංහ හිරු ප්‍රවෘත්ති අංශයට සඳහන් කළේ යුද හමුදාපති ජෙනරල් ශවේන්ද්‍ර සිල්වාගේ නිර්දේශ මත ජනාධිපති ගෝඨාභය රාජපක්ෂ විසින් මෙම උසස්වීම් ලබාදී ඇති බවයි.\nමීට අමතරව, යුද හමුදා විශේෂ බලකායේ ඉතිහාසයේ පළමු වතාවට සෙසු නිලයන් 560 දෙනෙකු ඊළඟ නිලය දක්වා උසස් කර තිබෙනවා.",
       "URL": "https://www.hirunews.lk/258507/දිස්ත්‍රික්ක-25ටම-කොරෝනා-මර්දනය-මෙහෙයවීමට-ජ්‍යෙෂ්ඨ-හමුදා-නිලධාරින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2240"
}