{
       "Source": "hirunews",
       "Timestamp": "Tuesday, 09 August 2022 - 11:30",
       "Headline": "ශිරාර් හෙවත් තුවාන් නමැති පාතාල සාමාජිකයා ගල් කොරියකට වැටී මරුට (ඡායාරූප)",
       "News Content": "අංගොඩ දී කොටිකාවත්ත - මුල්ලේරියාව ප්‍රාදේශීය සභාවේ පොදුජන පෙරමුණු මන්ත්‍රී සුමුදු රුක්ෂාන් වෙඩි තබා ඝාතනය කිරීම් ඇතුළු ඝාතන රැසක වෙඩික්කරුවෙකු බව කියන ෂිරාර් නොහොත් තුවාන් නැමැත්තා කඩුවෙල - කොරතොට දී ගල්වලකට ලිස්සා වැටීමෙන් මියගොස් තිබෙනවා.\n34 හැවිරිදි මොහු ප්‍රබල පාතාල කල්ලි නායකයෙකු වන අංගොඩ ලොක්කාගේ සමීපතමයෙකු ලෙසයි සැලෙක්නේ.\nකඩවත - ඉහළ බියන්විල ප්‍රදේශයේ පදිංචි සැකකරු පොලිස් විශේෂ කාර්ය බලකාය අත්අඩංගුවට ගෙන සිදුකළ ප්‍රශ්න කිරීමේ දී කොරතොට ප්‍රදේශයේ ගල්කොරියක ආයුධ තොගයක් සඟවා ඇති බවට ලබා දුන් තොරතුරක් මත ඒවා පෙන්වීම සඳහා රැගෙන ගොස් තිබෙනවා.\nඑම අවස්ථාවේ විශේෂ කාර්ය බලකා නිලධාරින්ගෙන් මිදී මොහු පලායාමට උත්සාහ කර ඇති අතර, එම අවස්ථාවේදීයි ගල්වලෙන් පහළට ඇද වැටී ඇත්තේ.\nපසුව මොහු අතුරුගිරිය - ඔරුවල ප්‍රාදේශීය රෝහලට ඇතුළත් කිරීමෙන් පසු මියගොස් තිබෙනවා.\nමෙහි දී සිදුවූ පොර බැදීමේ දී තුවාල ලැබූ පොලිස් විශේෂ කාර්ය බලකායේ සෙබලෙකු ද තුවාල ලබා අතුරුගිරිය ප්‍රාදේශීය රෝහලට ඇතුළත් කෙරුණු අතර පසුව ඔහු නාරාහේන්පිට පොලිස් රෝහලට මාරු කර යවා තිබෙනවා.",
       "URL": "https://www.hirunews.lk/312308/ශිරාර්-හෙවත්-තුවාන්-නමැති-පාතාල-සාමාජිකයා-ගල්-කොරියකට-වැටී-මරුට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=953"
}