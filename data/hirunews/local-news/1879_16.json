{
       "Source": "hirunews",
       "Timestamp": "Thursday, 17 June 2021 - 11:51",
       "Headline": "මන්ත්‍රිවරුන්ට වාහන ගෙන්වීමට එරෙහිව ජ.වි.පෙන් පෙත්සමක්",
       "News Content": "පාර්ලිමේන්තු මන්ත්‍රීවරුන් සඳහා සුඛෝපභෝගි වාහන 227ක් ආනයනය කිරීමට රජය ගෙන ඇති තීරණය තුළින් ආණ්ඩුක්‍රම ව්‍යවස්ථාව උල්ලංඝනය වන බවට තීන්දුවක් ලබාදෙන ලෙස ඉල්ලා ශ්‍රේෂ්ඨාධිකරණයට මූලික අයිතිවාසිකම් පෙත්සමක් ඉදිරිපත් වුණා.\nජනතා විමුක්ති පෙරමුණේ හිටපු බස්නාහිර පළාත් සභා මන්ත්‍රී, ලංකා ගුරු සේවා සංගමයේ ප්‍රධාන ලේකම් මහින්ද ජයසිංහ විසිනුයි මෙම පෙත්සම ගොනු කර ඇත්තේ.\nඑහි වගඋත්තරකරුවන් ලෙස මුදල් අමාත්‍යාංශ ලේකම් එස්.ආර්.ආටිගල, අග්‍රාමාත්‍ය මහින්ද රාජපක්ෂ ඇතුළු අමාත්‍ය මණ්ඩලයේ සාමාජිකයින්, රේගු අධ්‍යක්ෂ ජනරාල්වරයා, ආනයන අපනයන පාලන අධ්‍යක්ෂවරයා සහ නීතිපතිවරයා ඇතුලු 31 දෙනෙකු නම් කර තිබෙනවා.\nපෙත්සම්කරු කියා සිටියේ කොවිඩ් වසංගතය හේතුවෙන් මෙරට ආර්ථිකය දැඩි පසුබෑමකට ලක්ව තිබෙන අවස්ථාවේ පාර්ලිමේන්තු මන්ත්‍රීවරුන් සඳහා සුඛෝපභෝගි වාහන 227ක් ආනයනය කිරීමට අමාත්‍ය මණ්ඩලය තීරණය කර ඇති බවයි.\nඊට එරෙහිව විවිධ විරෝධතා මතුවීමෙන් පසුව එම වාහන ආනයනය අත්හිටුවීමට ඉකුත් මැයි මස 24 වනදා පැවති කැබිනට් මණ්ඩල රැස්වීමේදී තීන්දුවක් ගනු ලැබු බව ප්‍රකාශ කළද එම වාහන ගෙන්වීමට අදාළ ණයවර ලිපි දැනටමත් ලංකා බැංකුව හරහා නිකුත් කර ඇති බැවින් එය අත්හිටුවීමට හැකියාවක් නොමැති බව රජයේ මාධ්‍ය ප්‍රකාශක කෙහෙලිය රඹුක්වැල්ල අමාත්‍යවරයා ප්‍රකාශ කර ඇතැයිද පෙත්සම්කරු සඳහන් කළා.\nජනතාව දැඩි ව්‍යසනයකට මුහුණ දී සිටින මෙම වකවානුවේ මහජන මුදල් වැය කරමින් මේ අකාරයෙන් සුඛෝපභෝගි වාහන ආනයනය කිරීම නීති විරේධී බවට තීන්දු කොට ඒ තුලින් ජනතාවගේ මූලික අයිතවාසිකම් උල්ලංඝනය වන බවට තීන්දුවක් ලබාදෙන ලෙසද පෙත්සමෙන් ඉල්ලා තිබෙනවා.\nඑමෙන්ම අදාළ වාහන ආනයනය කිරීම සම්බන්ධව සියලු ලේඛන අධිකරණය හමුවට කැදවා විමර්ශණයක් පවත්වන ලෙසද පෙත්සමෙන් ඉල්ලා සිටියා.\nඊට අමතරව අදාළ වාහන ආනයනය කිරිම සඳහා ලංකා බැංකුව මගින් නිකුත් කර ඇති ණයවර ලිපි සහ එම වාහන ආනයනය වෙනුවෙන් ප්‍රදානය කිරීමට තීරණය කර ඇති බදු සහන සියල්ල නීති විරෝධී බවට තීන්දුවක් ලබාදෙන ලෙසයි පෙත්සමේ සඳහන් වන්නේ.\nමෙසේ ආනයනය කරනු ලබන වාහන ප්‍රසිද්ධ වෙන්දේසියේ විකුණා එම මුදල් රජයට අය කර ගන්නා ලෙස මුදල් අමාත්‍යාංශයේ ලේකම්වරයාට නියෝගයක් නිකුත් කරන ලෙසද අදාළ පෙත්සමෙන් වැඩිදුරටත් දක්වා තිබෙනවා.",
       "URL": "https://www.hirunews.lk/274537/මන්ත්‍රිවරුන්ට-වාහන-ගෙන්වීමට-එරෙහිව-ජ-වි-පෙන්-පෙත්සමක්",
       "Category": "Local News",
       "Parent URL": "https://www.hirunews.lk/local-news.php?pageID=1879"
}