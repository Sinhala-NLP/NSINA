{
       "Source": "hirunews",
       "Timestamp": "Friday, 03 May 2019 - 17:49",
       "Headline": "කිසිදු අභියෝගයක් හමුවේ මත්ද්‍රව්‍ය මර්දන වැඩපිළිවෙළ දුර්වල නොකරන බව ජනපති අවධාරණය කරයි",
       "News Content": "ත්‍රස්තවාදය පරාජය කිරීම ස්ථීර වශයෙන්ම සිදුකරනවා මෙන්ම කිසිදු අභියෝගයක් හමුවේ මත්ද්‍රව්‍ය මර්දන වැඩපිළිවෙළ දුර්වල නොකරන බව ජනාධිපති මෛත්‍රීපාල සිරිසේන අවධාරණය කරනවා.\nජාත්‍යන්තර ත්‍රස්තවාදයත්, ජාත්‍යන්තර මත්ද්‍රව්‍ය ව්‍යාපාරය, අවි ජාවාරම, පතාලය එකම ජාලයක් වන අතර රටට එරෙහි මෙම සියලූ අභියෝග පරාජය කළ යුතු බවයි ජනාධිපතිවරයා කියාසිටියේ.\nමත්ද්‍රව්‍යවලට ඇබ්බැහිවුවන් පුනරුත්ථාපනය සඳහා ගෙන යන වැඩපිළිවෙළ පිළිබඳ අද (03) පෙරවරුවේ ජනාධිපති කාර්යාලයේ පැවති සාකච්ඡාවක දී ජනාධිපතිවරයා මෙම අදහස් පළකළා.\nපසුගියදා සිදුවු ත්‍රස්ත ක්‍රියාවට මුහුණදීමට සිදුවූයේ මත්ද්‍රව්‍ය මර්දනය වෙනුවෙන් විශාල වැඩකොටසක් සිදුකරමින් සිටින අවස්ථාවක බව මෛත්‍රීපාල සිරිසේන මහතා පෙන්වා දුන්නා.\nඅප්‍රේල් 21 වනදා  ඛේදවාචකය සිදුනොවුයේ නම් මත්ද්‍රව්‍ය විරෝධි වැඩපිළිවෙළ මේ වන විට සාර්ථක ප්‍රතිඵල රැසක් පෙන්වා අවසන් බව ද ඔහු සඳහන් කළා.\nමත්ද්‍රව්‍යවලට ඇබ්බැහිවූවන් පුනරුත්ථාපනය වෙනුවෙන් ගෙනයන වැඩපිළිවෙළ පිළිබඳව අද පැවති හමුවේදී දීර්ඝ වශයෙන් සාකච්ඡාවට ලක් වූ අතර විධිමත් සහ ප්‍රායෝගික සැලැසුම් ඔස්සේ එම වැඩපිළිවෙළ ක්‍රියාවට නංවන ලෙස ද ජනාධිපතිවරයා උපදෙස් ලබාදී තිබෙනවා.\nඑහිදී මෛත්‍රීපාල සිරිසේන මහතා පෙන්වා දුන්නේ මත්ද්‍රව්‍ය භාවිතය හේතුවෙන් බන්ධනාගාරගතව සිටින බාලවයස්කාර තරුණයන් මත්ද්‍රව්‍ය ජාවාරම්වලට සම්බන්ධ බරපතළ අපරාධකරුවන් සමග එකට රඳවා තැබීම සිදු නොකළ යුතු බවයි.\nඑලෙස රැඳවීම තුලින් එම තරුණයන් ද බරපතළ අපරාධ සඳහා පෙලඹිය හැකි බවයි ජනාධිපතිවරයා පෙන්වා දුන්නේ.\nඑම තරුණයන් වෙනම පුනරුත්ථාපනය කිරීමේ වැදගත්කම සහ එහි දී ඔවුන්ගේ වයස් මට්ටම්, වරදේ ස්වභාවය, පුනරුථාපනය කෙරෙන කාල වකවානු යන කරුණු සැලකිල්ලට ගැනීමේ වැදගත්කම ද ජනාධිපතිවරයා පැහැදිළි කර තිබෙනවා.",
       "URL": "https://www.hirunews.lk/215680/කිසිදු-අභියෝගයක්-හමුවේ-මත්ද්‍රව්‍ය-මර්දන-වැඩපිළිවෙළ-දුර්වල-නොකරන-බව-ජනපති-අවධාරණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=3370"
}