{
       "Source": "hirunews",
       "Timestamp": "Wednesday, 20 July 2022 - 17:47",
       "Headline": "මහින්ද ට රනිල් ට මනාප දීමට සිදු වීම කෙතරම් දෛවෝපගත ද?",
       "News Content": "1949 මාර්තු 24 උපන් රනිල් ශ්‍රියාන් වික්‍රමසිංහ, ශ්‍රී ලංකා ප්‍රජාතාන්ත්‍රික සමාජවාදී ජනරජයේ 8 වැනි විධායක ජනාධිපතිවරයා ලෙස අද (20) පත් වුණා.\nඒ, හිටපු ජනාධිපති ගෝඨාභය රාජපක්ෂ, උද්ගත වූ බරපතළ ජන විරෝධය හමුවේ රටෙන් පලා ගොස් සිය ධුරයෙන් ඉල්ලා අස්වීමේ ලිපිය විදේශයක සිට ඉදිරිපත් කිරීමත් සමගයි.\nමේ අනුව අද පාර්ලිමේන්තුවේදී පැවති ඡන්ද විමසීමෙන් රනිල් වික්‍රමසිංහ ජයග්‍රහණය කළේ ඡන්ද 134ක් ලබා ගනිමින්.\nඔහුගේ ආසන්නතම ප්‍රතිවාදියා වූ පාර්ලිමේන්තු මන්ත්‍රී ඩලස් අලහප්පෙරුමට ඡන්ද 82කුත්, අනුර කුමාර දිසානායකට ඡන්ද 3 කුත් හිමි වුණා.\nහිටපු ජනාධිපති ගෝඨාභය රාජපක්ෂ සිය ධුරයෙන් ඉල්ලා අස් වූ පසු රනිල් වික්‍රමසිංහ පත් වුණේ, වැඩ බලන ජනාධිපති ධුරයට යි.\nඉන් පසු කඩිනමින් පාර්ලිමේන්තුව තුළ ඡන්දයක් පවත්වා අනුප්‍රාප්තික ජනාධිපතිවරයකු පත් කරගැනීමට යි දේශපාලන තන්තරයේ තීරණය බවට පත් වුණේ.\nඡන්ද විමසීමට පෙර, පාර්ලිමේන්තුව තුළ ඉතා සංකීර්ණ සාකච්ඡා මතු වුණේ, ජනාධිපතිවරණයේ දී සහාය ලබා දෙන්නේ කාට ද යන ප්‍රශ්නය මහජන නියෝජිතයන් තුළ උද්ගත කරමින්.\nනව ජනාධිපති තනතුර සඳහා රනිල් වික්‍රමසිංහ, ඩලස් අලහප්පෙරුම, අනුර කුමාර දිසානායක හා සජිත් ප්‍රේමදාස යන අයගේ නම් මුල් වරට යෝජනා වී තිබුණා.\nනමුත් ජනපතිවරණ පොර පිටියෙන් සජිත් ප්‍රේමදාස ඉවත් වුණේ, තමන් ප්‍රමුඛ සමඟි ජන බලවේගයේ සහාය ඩලස් අලහප්පෙරුමට ලබා දෙන බව පවසමින්.\nඒ අනුව ජනාධිපති සටන සෘජුවම රනිල් වික්‍රමසිංහ සහ ඩලස් අලහපෙරුම අතර සටනක් බවට පෙරළුණා.\nරනිල් වික්‍රමසිංහ 1991 දී එක්සත් ජාතික පක්ෂ නායකත්වයට පත් වූ අතර, එතැන් සිට අද දක්වා ම එහි නායකත්වය මෙහෙයවන්නේ ඔහු යි.\nරනිල් වික්‍රමසිංහ පළමුවරට පාර්ලිමේන්තුවට පිවිසෙන්නේ, 1977 වර්ෂයේ දී වන අතර, ඔහු දේශපාලනයේ අකුරු කියන්නේ 1970 දී කැලණි ආසන සංවිධායකවරයා ලෙස කටයුතු කරමින්.\nඑවකට ජේ.ආර්.ජයවර්ධන ජනාධිපතිවරයාගේ අමාත්‍ය මණ්ඩලයේ සිටි සුහුඹුල් ම අමාත්‍යවරයා වුණේ ද රනිල් වික්‍රමසිංහ යි.\nඑතැන් සිට අඛණ්ඩ ව පාර්ලිමේන්තුව නියෝජනය කළ රනිල් වික්‍රමසිංහගේ දේශපාලන ඉතිහාසය, වසර 45ක පමණ අතීතයකට දිව යනවා.\n1993 දී පළමු වතාවට අග්‍රාමාත්‍ය ධුරයට පත් වූ රනිල් වික්‍රමසිංහ ඉක්බිති 2001 චන්ද්‍රිකා බණ්ඩාරනායක ආණ්ඩුවේ ද අග්‍රාමාත්‍යවරයා ලෙස කටයුතු කළා.\nපසු ව 2015 මෛත්‍රීපාල සිරිසේන ප්‍රමුඛ යහපාලන ආණ්ඩුව තුළ තෙවතාවක් ම අගමැති ධුරයට පත් වූ රනිල් වික්‍රමසිංහ නැවත 2022 ද අග්‍රාමාත්‍ය අසුන හිමි කරගත්තේ ගෝටාභය රාජපක්ෂ ජනාධිපතිවරයා යටතේ යි.\n1999 දී හා 2005 දී රනිල් වික්‍රමසිංහ ජනාධිපතිවරණය සඳහා ඉදිරිපත් වුණත් ඒ දෙවතාවේ ම ඔහු පරාජයට පත් වුණා.\n2005 ජනාධිපතිවරණයේ දී රනිල් වික්‍රමසිංහ පරාජයට පත් වුණේ, මහින්ද රාජපක්ෂට වඩා ඉතා සුළු ඡන්ද ප්‍රමාණයක් අහිමි කර ගනිමින්.\nකෙසේ වෙතත් රනිල් වික්‍රමසිංහ යනු, දේශපාලනය තුළ ඉතා ම දුර්ලබ වාසනාවන් හිමි කර ගත් පුද්ගලයෙක්.\n2001 දී හා 2015 දී හැර, ඔහු අග්‍රාමාත්‍ය අසුන් හිමි කරගත්තේ, සෘජු මහජන ඡන්දයෙන් ම නො වෙ යි.\nඑමෙන්ම 2022-07-20 වැනි දා නැති නම් අද දවසේ රනිල් වික්‍රමසිංහ ශ්‍රී ලංකාවේ ජනාධිපතිවරයා ලෙස පත් වන්නේ ද, ආසන්න මහ මැතිවරණයේ දී පාර්ලිමේන්තුවට හෝ ඡන්දයෙන් තේරී පත් නො වෙමින්.\nරනිල් වික්‍රමසිංහ නියෝජනය කරන එක්සත් ජාතික පක්ෂයේ ඓතිහාසික හා සාම්ප්‍රධායික දේශපාලන පස මිතුරා වන්නේ, ශ්‍රී ලංකා නිදහස් පක්ෂය යි.\n1951 දී එස්.ඩබ්ලිව්.ආර්.ඩී බණ්ඩාරනායක විසින් එක්සත් ජාතික පක්ෂයෙන් බිඳී ශ්‍රී ලංකා නිදහස් පක්ෂය නිර්මාණය කර ගත් දිනයේ සිට ම එක්සත් ජාතික පක්ෂය දේශපාලනික ව තරග වැදුණේ ශ්‍රී ලංකා නිදහස් පක්ෂය සමඟ යි.\nරනිල් වික්‍රමසිංහගේ සමකාලීන දේශපාලඥයන් අතර ප්‍රධාන ම පුදගලයකු ලෙස පර්සි මහේන්ද්‍ර රාජපක්ෂ හැඳින්විය හැකි යි.\n1945 නොවැම්බර් 18 වැනි දා උපන් මහින්ද රාජපක්ෂ, පළමු වරට පාර්ලිමේන්තුවට පිවිසෙන්නේ, 1970 වර්ෂයේ දී යි.\nනමුත් මහින්ද රාජපක්ෂ නම් දේශපාලන චරිතය වඩාත් උද්දීපනය වන්නේ, 2004 දී චන්ද්‍රිකා බණ්ඩාරනායක කුමාරතුංග ජනාධිපතිනිය යටතේ අග්‍රාමාත්‍ය ධුරයට පැමිණීමෙන් පසු ව යි.\nඉනික්බිති 2005 ජනාධිපතිවරණයට රනිල් වික්‍රමසිංහ සමඟ තරග වැදුණු මහින්ද රාජපක්ෂ ඉන් ජයග්‍රහණය කරනවා.\nඑතැන් පටන් රනිල් වික්‍රමසිංහ හා මහින්ද රාජපක්ෂ යන දේශපාලන ප්‍රපංචයන් ද්විත්වය, එකිනෙකට ප්‍රතිවිරුද්ධ කඳවුරු දෙකක මතවාදීමය වෙනස්කම් සහිත ව පසමිතුරන් බවට පත් වුණා.\n2010 වසරේ දී මහින්ද රාජපක්ෂ ව පරාජය කිරීමට රනිල් වික්‍රමසිංහ රැගෙන ආවේ ෆීල්ඩ් මාෂල් සරත් ෆොන්සේකා යි.\nඒ යුද ජයග්‍රහණයේ උණුසුමෙන් සමස්ත ශ්‍රී ලංකාවම උද්දීපනය වී, යුද ජයග්‍රහණයේ සාඩම්බර පංගුකාරිත්වය මහින්ද රාජපක්ෂටත් සරත් ෆොන්සේකාටත් හිමි ව තුබූ අවස්ථාවක දී.\nනමුත් එවර ද රනිල් මහින්ද ඉදිරියේ පරාජය වූයේ, සරත් ෆොන්සේකාගේ ජනපති සිහිනය පසුපසට ඇද දමමින්.\nනමුත් ඒ පසුබෑමෙන් ද රනිල් වික්‍රමසිංහ පසු බැස්සේ නෑ.\n2015 දී රනිල් වික්‍රමසිංහ, මහින්ද ට එරෙහි සටනට කැඳවාගෙන එන්නේ මහින්ද ගේ ම සෙවණේ ඔහුට අතිශය සමීපව සිටි මෛත්‍රීපාල සිරිසේන වයි.\nඒ විපක්ෂයේ පොදු අපේක්ෂකයා ලෙස.\nඑවකට ශ්‍රී ලංකා නිදහස් පක්ෂයේ මහලේකම් ලෙස කටයුතු කළ මෛත්‍රීපාල සිරිසේන, මහින්දටත් පක්ෂයටත් නො කියා රනිල් ළඟට ගියේ, පෙර දින රාත්‍රියේ මහින්ද සමඟ ආප්ප ද අනුභව කරමින්.\nඑය සිදුවීම අදටත් දේශපාලනයේ තිරය පිටුපස සිදු වූ දෑ අතර ඇති රසබර කතාවක්.\n2015 ජනාධිපතිවරණයෙන් මෛත්‍රීපාල සිරිසේන ජයග්‍රහණය කළේ, රනිල්ගේ පිඹුරු පත මහින්ද ව මැදමුලන වලවුවේ ජනේලය මත එල්ලීමට තරම් ශක්තිමත් එකක් වූ බව පසක් කරමින්.\nමෛත්‍රීපාල සිරිසේනගේ ජනාධිපතිකමත් රනිල්ගේ අගමැතිකමත් යන සුසංයෝජනයෙන් යහපාලන ආණ්ඩුව ගලාගෙන ගිය අතර, ඒ ආණ්ඩුවට ද බරපතළ සමාජ විරෝධයක් ඇති වුණා.\nවසර කිහිපයක ඇවෑමෙන් මෙම දීගය ට කන කොකා හැඬු අතර එහි ප්‍රතිඵලයක් වූයේ හදිසියේ ම ක්‍රියාත්මක වූ මෛත්‍රීපාල සිරිසේන, හිටි හැටියේ ම මහින්ද රාජපක්ෂ ව අග්‍රාමාත්‍යවරයා ලෙස පත් කිරීමයි.\nඒ 2018 වර්ෂයේ දි යි.\nනමුත් මේ බිමේ දේශපාලනය අතැඹුලක් සේ දැනගෙන සිටි රනිල් ව්‍යවස්ථාවේ පිහිටෙන් නැවත අගමැති බවට පත් වුණේ, අගමැති පත් කිරීමේ බලය ජනාධිපතිවරයාට තිබුණ ද අගමැති ඉවත් කිරීමේ බලයක් ජනාධිපතිට නැත යන තර්කය ගෙන එමින්.\nඒ අනුව දින 52ක් අග්‍රාමාත්‍ය ධුරයේ සිටි මහින්ද, නැවතත් රනිල්ට යළිත් අගමැති පුටුව දී යන්න ගියේ ඔහුගේ දේශපාලන දිවියටත් කිසිදා මකා දැමිය නොහැකි කළු පැල්ලමක් ද එකතු කර ගනිමින්.\nනමුත් ඒ වන විටත් රනිල්ගේ ඡන්ද පදනම බට කැළයට ගිනි ඇවිලෙන්නාක් මෙන් බිඳ වැටෙමින් තිබුණා.\nඊට ප්‍රධාන ම හේතුවක් වුණේ, 2019 අප්‍රේල් 21 වැනි දා සිදු වූ පාස්කු ප්‍රහාරය යි.\n2019 වර්ෂය එළැඹුණේ, ශ්‍රී ලංකාවේ කැලැන්ඩරයට තවත් ජනාධිපතිවරණයක උණුසුම කැන්දමින්.\nඑම ජනාධිපතිවරණයට මහින්දට ඉදිරිපත් වීමට නො හැකි වුණේ, ව්‍යවස්ථානුකූල ව මහින්ද රාජපක්ෂ දෙවතාවක් ම ජනාධිපති දුරය හෙබ වූ නිසා යි.\nමෙම ජනාධිපතිවරණයට රනිල්ට අපේක්ෂකයකු ලෙස ඉදිරිපත් වීමට හැකි වුණත් අන්ත පරාජය වී තම දේශපාලන කීර්තිය කුඩු පට්ටම් කර නො ගැනීමට තරම් රනිල්\nකල්පනාකාරී වුණා.\nඒ වෙනුවට රනිල් වික්‍රමසිංහ දඩබිමට දැම්මේ සජිත් ප්‍රේමදාස යි.\nඔහු හා තරග වැදුණේ, තත් මොහොත තුල දැවැන්ත ජන ප්‍රසාදයක් තිබූ හිටපු ජනාධිපති ගෝඨාභය රාජපක්ෂ යි.\nඑම ජනාධිපතිවරණයෙන් ගෝඨාභය රාජපක්ෂ ඡන්ද ලක්ෂ 69ක් ලබා ගෙන ජනාධිපති බවට පත් වුණේ, සිය අයියා ව මැදමුලන වලවුවේ ජනේලය මත එල්ලූ රනිල්ටත් එක්සත් ජාතික පක්ෂයටත් පාඩමක් උගන්වමින්.\nජනාධිපති බවට පත් වූ ගෝටාභය රාජප්ක්ෂ, හැරෙන තැපෑලෙන් සිය අයියණ්ඩිය වන මහින්ද රාජපක්ෂට අගමැති පුටුවේ උණුසුම ලබා දෙන්නට තීරණය කළා.\nකෙසේ වෙතත් ගෝඨාභය රාජප්ක්ෂ පාලනය එතෙක් මෙතෙක් ශ්‍රී ලංකාවේ පැවති අසාර්ථක ම රාජ්‍ය පාලනය බවට පත් වුණේ, ආණ්ඩුවත් ජනාධිපතිවරයාත් පත් වූ දිනේ සිට දැවැන්ත මහජන අප්‍රසාදයක් ඇති කරමින්.\nවැරදි ආර්ථික කළමනාකරණය හේතුවෙන් 2022 මැද භාගය වන විට ශ්‍රී ලංකාව බරපතල ආර්ථික පසුබෑමකට ඇද වැටී බංකොලොත් රාජ්‍යයක් බවට පත්වී තිබුණා.\nමේ සමගම ඇති වූ ජන පීඩනය සමඟ කොළඹ ගාලු මුවදොර පිටියේ තරුණ අරගල කරුවන් පිරිසක් කඳවුරු බැඳ රජයට එරෙහිව සාමකාමී අරගල ව්‍යාපාරයක් දියත් කළා.\nසාමකාමීව ක්‍රියාත්මක වූ මෙම අරගලයට 2022 මැයි මස නව වැනි දින එල්ල කෙරුණු ප්‍රහාරයත් සමග ඇති වූ ජන කැළඹීම මහින්ද රාජපක්ෂ ට අගමැති තනතුර අත් හරින්නට තරම් ප්‍රභල බලපෑමක් එල්ල කළා.\nදෛවෝපගත සිදුවීම් එකින් එකට සිදු වන්නට ගත්තේ, ඒ මොහොතේ සිට යි.\nහිස් වූ අගමැති අසුන පිරවීම සඳහා හිටපු ජනාධිපති ගෝඨාභය රාජපක්ෂ පාර්ලිමේන්තුවේ සිටි පක්ෂ නායකයින් කිහිප දෙනෙකුටම ආරාධනා කරනවා.\nවිපක්ෂ නායක සජිත් ප්‍රේමදාස, ජාතික ජන බලවේගයේ නායක අනුර කුමාර දිසානායක, ෆීල්ඩ් මාර්ෂල් සරත් ෆොන්සේකා මෙන්ම රනිල් වික්‍රමසිංහ ද එම ලයිස්තුවේ සිටියා.\nසියලු දෙනා මෙම ආරාධනාවට විවිධ කොන්දේසි පනවමින් මගහරිමින් සිටි අවස්ථාවක රනිල් වික්‍රමසිංහ හිස් වූ අගමැති පුටුවේ වාඩි වන්නේ දෛවෝපගත සිදුවීම් මාලාවක ට මුල පුරමින්.\nස්වකීය මලයණ්ඩිය විසින් ම තමා සිටි පුටුව මත සිය පස මිතුරා හිඳුවන වේදනාබර අද්දැකීම විඳගන්නට මහින්දට සිදු වුණා.\nකෙසේ වෙතත් රාජ්‍යය තුළ පැන නැඟුණු ගැටලු එතැනින් අවසන් වුණේ නෑ.\nදිනෙන් දින දළු ලමින් බුර බුරා නැඟී ජන විරෝධය හමුවේ ජනාධිපති ගෝඨාභය රාජපක්ෂ රටෙන් පලා යන්නේ ශ්‍රී ලංකා ගුවන් හමුදාවට අයත් ගුවන් යානාවකින්.\nඉන් අනතුරුව හිටපු ජනාධිපති ගෝඨාභය රාජපක්ෂ 2022 ජූලි 14 වැනි දා ජනාධිපති ධුරය ට සමු දෙන අතර, එවකට අගමැති ව සිටි රනිල් වික්‍රමසිංහ ව්‍යවස්ථානුකූල ව නිරායාසයෙන් ම වැඩ බලන ජනාධිපති බවට පත් වෙනවා.\nපාර්ලිමේන්තුවේ බල හුවමාරුව හා ඔළු හුවමාරුව යන දේශපාලන ක්‍රීඩාව ආරම්භ වන්නේ, ඒ මොහොතේ සිට යි.\nඒ අනුප්‍රාප්තික ජනාධිපතිවරයා තෝරා ගැනීමේ පාර්ලිමේන්තු ඡන්ද විමසීම ජූලි 20 වැනි දාට යෙදී තිබූ නිසාවෙන්.\nඑම ඡන්දයට සමඟි ජන බලවේගය සහාය දුන්නේ, පොදු ජන පෙරමුණු අපේක්ෂක ඩලස් අලහප්පෙරුමට යි.\nමහින්ද රාජපක්ෂ ප්‍රමුඛ පොදුජන පෙරමුණ සහාය දුන්නේ, එක්සත් ජාතික පක්ෂයේ රනිල් වික්‍රමසිංහට යි.\nඑය කොහොම කෙසේ විචාරයට බදුන් කළ යුතු හාස්‍යෝත්පාදක සිදුවීමක් ද?\nඒ අනුව ජනාධිපති බවට පත් වූ රනිල් වික්‍රමසිංහට ලැබුණු ඡන්ද 134 අතර මහින්ද රාජප්ක්ෂගේ ඡන්දය ද ඇති බව අපට නිසැකයෙන් ම උපකල්පනය කළ නො හැකි ද?\nවසර ගණනාවක සිට ම තම දේශපාලන පස මිතුරා වූ රනිල් වික්‍රමසිංහට තම ඡන්දය දීමට මහින්ද රාජප්ක්ෂට සිදු වුණා නො වේ ද?\nඑය මොන තරම් නම් දෛවෝපගත දුලබ හාස්‍යයක් ද?\nඅනෙක් අතට මොවුන් දෙදෙනා මේ ඔප්පු කළේ, දේශපාලනය තුළ සදාකාලික මිතුරන් හෝ සතුරන් නැත යන ප්‍රවාදයේ යථාර්ථය ද?\nඑසේත් නොමැති නම් තමාගේ ගැලවිල්ල ට පැවැත්මට ඕනෑම පාවාදීමක් සිදු කිරීමට මෙරට දේශපාලනඥයින් එක පයින් කැමති වන බව ද?\nඒ කෙසේ වෙතත් අවසාන වශයෙන් අප මෙසේ ඇසිය යුතු යි.\nඅරගලකරුවන් පැතූ වෙනස මෙයද?\nපුරවැසියනි! ඔබලා දිනුම් ද?",
       "URL": "https://www.hirunews.lk/310496/මහින්ද-ට-රනිල්-ට-මනාප-දීමට-සිදු-වීම-කෙතරම්-දෛවෝපගත-ද",
       "Category": "Local News",
       "Parent URL": "https://www.hirunews.lk/local-news.php?pageID=1006"
}