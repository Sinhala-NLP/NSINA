{
       "Source": "hirunews",
       "Timestamp": "Tuesday, 14 March 2017 - 15:03",
       "Headline": "කොත්තු රොටී තැටියට ගිය හම්බන්තොට මාර්ග සංඥා පුවරු",
       "News Content": "හම්බන්තොට දිස්ත්‍රික්කයේ මාර්ග රැසක සවිකර ඇති මාර්ග සංඥා පුවරු ගලවාගෙන ගොස් කොත්තු රොටී සැකසීමට යොදාගෙන ඇති බව අනාවරණය වී තිබෙනවා.\nඊයේ (13) අම්බලන්තොට ප්‍රාදේශීය සම්බන්ධීකරණ කමිටු රැස්වීමේ දී හම්බන්තොට, පළාත් මාර්ග සංවර්ධන අධිකාරියේ ප්‍රාදේශීය ඉංජිනේරුවරයා විසින් මේ පිළිබද අනාවරණය කළ බවයි අප වාර්තාකරු සදහන් කළේ.\nඑම පුවරු සවිශක්තිමත් බැවින් කොත්තු රොටී සකසන ආපනශාලාවල තිබී තමාට හමුවූ බවත්, ඉන් කිහිපයක් තමා එම ආපනශාලා වලින් නැවත ලබා ගත් බවත් ඉංජිනේරුවරයා එහිදී  ප්‍රකාශකර තිබෙනවා.\nප්‍රධාන මාර්ග වල සහ අතුරු මාර්ග වල සවිකර ඇති මාර්ග සංඥා පුවරු ස්ථාන කිහිපයකම ගලවා දමා ඇති බැවින් රියදුරන් මහත් අපහසුතාවයට පත්වන බවයි ඔහු වැඩි දුරටත් කියා සිටියේ.\nමෙවැනි කටයුතු සිදුකරන ආපනශාලා සම්බන්ධව සොයා බලා නීතිමය පියවර ගැනීමට කටයුතු කරන ලෙස අම්බලන්තොට ප්‍රාදේශීය සම්බන්ධීකරණ කමිටුවේ සම සභාපති ධීවර රාජ්‍ය ඇමැති දිලිප් වෙද ආරච්චි බළධාරීන්ට දැනුම් දී තිබෙනවා.",
       "URL": "https://www.hirunews.lk/156841/කොත්තු-රොටී-තැටියට-ගිය-හම්බන්තොට-මාර්ග-සංඥා-පුවරු",
       "Category": "Local News",
       "Parent URL": "https://www.hirunews.lk/local-news.php?pageID=4615"
}