{
       "Source": "hirunews",
       "Timestamp": "Tuesday, 28 February 2017 - 12:01",
       "Headline": "සයිටම් ප්‍රධානියාගේ මෝටර් රථයට වෙඩි තැබීම, ව්‍යාජ ලෙස සැලසුම් කරන ලද්දක් බවට හෙළිවේ",
       "News Content": "මාළඹේ පෞද්ගලික වෛද්‍ය විද්‍යාලයේ ප්‍රධාන විධායක නිලධාරී වෛද්‍ය සමීර සේනාරත්න ගමන් ගත් මෝටර් රථයට වෙඩි තැබීමේ සිද්ධිය ඔහුට ජීවිත තර්ජන ඇති බවට හුවා දැක්වීමේ අරමුණින් ව්‍යාජ ලෙස සැලසුම් කරන ලද්දක් බවට හෙළි වී තිබෙනවා.\nපොලිස් මාධ්‍ය ප්‍රකාශක, නියෝජ්‍ය පොලිස්පති ප්‍රියන්ත ජයකොඩි කියා සිටියේ සිද්ධිය සම්බන්ධයෙන් ඇඹිලිපිටිය ප්‍රදේශයේ පදිංචි පුද්ගලයෙකු අත්අඩංගුවට ගෙන අධිකරණයට ඉදිරිපත් කිරීමෙන් පසු මාර්තු මස 13 වන දා දක්වා රක්ෂිත බන්ධනාගාර ගත කර ඇති බවයි.\nමොහු සන්තකයේ තිබී මිලිමීටර් 9 වර්ගයේ පිස්තෝලයක්, රිවෝල්වරයක්, උණ්ඩ 5ක් සහ අපරාධය සඳහා භාවිතා කළ බවට සැක කෙරෙන යතුරුපැදියක් ද පොලිස් භාරයට ගෙන තිබෙනවා.\nසිද්ධිය සම්බන්ධයෙන් වෙනත් වරදක් සඳහා දැනට රක්ෂිත බන්ධනාගාර ගත කර සිටින යුද හමුදා විශේෂ බලකායේ හිටපු හමුදා සෙබලෙකුගෙන් ද ප්‍රශ්න කර ඇති බවයි පොලිස් මාධ්‍ය ප්‍රකාශක, නියෝජ්‍ය පොලිස්පති ප්‍රියන්ත ජයකොඩි කියා සිටියේ.\nඑමෙන්ම සිද්ධිය සැලසුම් කළ බවට සැක කෙරෙන ප්‍රාදේශීය සභා මන්ත්‍රීවරයෙකු සහ පළාත් පාලන ආයතනයක රියදුරෙකු අත්අඩංගුවට ගැනීමට පොලීසිය විමර්ශනයක් ආරම්භ කර තිබෙනවා.\nඑහෙත් මොවුන් දෙදෙනා සැඟවී සිටින බවට තොරතුරු හෙළි වී ඇති අතර, අදාළ ප්‍රාදේශීය සභා මන්ත්‍රීවරයා වෛද්‍ය සමීර සේනාරත්න සමඟ සමීප සබඳතා පවත්වා ඇති බවට විමර්ශනයේදී හෙළි වී ඇති බවයි පොලිස් මාධ්‍ය ප්‍රකාශකවරයා කියා සිටියේ.\nඒ අනුව විශේෂ පොලිස් කණ්ඩායමක් වෛද්‍ය සමීර සේනාරත්නගෙන් ද ඊයේ දිනයේදී ප්‍රකාශයක් සටහන් කර ගත් බව පොලිස් මූලස්ථානය සදහන් කළා.\nමාළඹේ සයිටම් පෞද්ගලික වෛද්‍ය විද්‍යාලයේ ප්‍රධාන විධායක නිලධාරී වෛද්‍ය සමීර සේනාරත්නට එම විද්‍යාලය අසලදී යතුරුපැදියකින් පැමිණි පුද්ගලයන් දෙදෙනෙකු විසින් වෙඩි තබා පලාගියා.\nකෙසේ වෙතත්, වෙඩි තැබීමෙන් ඔහුට හානියක් සිදුව නොමැති අතර, ඔහු ගමන් කළ මෝටර් රථයට වෙඩි ප්‍රහාර 4ක් එල්ල වී ඇති බවයි එහිදී මුල්ලේරියාව පොලීසිය සදහන් කළේ.\nඑම සිදුවීම පිළිබඳව එදින අප ගෙන ආ වාර්තාව පහතින්.",
       "URL": "https://www.hirunews.lk/155665/සයිටම්-ප්‍රධානියාගේ-මෝටර්-රථයට-වෙඩි-තැබීම-ව්‍යාජ-ලෙස-සැලසුම්-කරන-ලද්දක්-බවට-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=4639"
}