{
       "Source": "hirunews",
       "Timestamp": "Thursday, 22 December 2022 - 22:55",
       "Headline": "තැපෑල හරහා පිටරටින් එන මත්ද්‍රව්‍ය මැඩලීමේ උත්සාහයට තැපෑලෙන් ම පොල්ලක් (වීඩියෝ)",
       "News Content": "විදේශීය තැපැල් පාර්සල් හරහා මෙරටට අතිවිශාල මත්ද්‍රව්‍ය තොගයක් පැමිණෙන බව අනාවරණය වීමත් සමග මීට මාස හතරකට පමණ පෙර පොලිස් විශේෂ කාර්ය බලකා මත්ද්‍රව්‍ය නාශක අංශයේ විශේෂ ඒකකයක් මධ්‍යම තැපැල් හුවමාරුව තුළ පිහිටුවීමට සඳහා පොලිස්පතිවරයා විසින් ආරක්ෂක අමාත්‍යාංශ ලේකම්වරයාගෙන් ඉල්ලීමක් කර තිබෙනවා.\nඑම ඉල්ලීම ආරක්ෂක අමාත්‍යාංශ ලේකම් ජනරාල් කමල් ගුණරත්න විසින් තැපැල් හා ජනමාධ්‍ය අමාත්‍යාංශයේ ලේකම්වරයා වන අනුෂ පැල්පිට වෙත යොමුකර තිබුණා.\nතැපැල් හා ජනමාධ්‍ය අමාත්‍යාංශ ලේකම් අනුෂ පැල්පිට ආරක්ෂක අමාත්‍යංශ ලේකම්වරයා විසින් එවන ලද එම ඉල්ලීම අයත් ලිපිය වැඩිදුර කටයුතු සඳහා තැපැල්පතිවරයා වෙත යොමුකර ඇති බවයි තැපැල් දෙපාර්තමේන්තු අභ්‍යන්තර ආරංචි මාර්ග සඳහන් කළේ.\nකෙසේ වෙතත් පොලිස් විශේෂ කාර්යය බලකා මත්ද්‍රව්‍ය පරීක්ෂණ ඒකකයක් මධ්‍යම තැපැල් හුවමාරුව තුළ පිහිටුවීම සඳහා ගැනුණු එම උත්සාහය ලත් තැන ම ලොප් වී ඇත්තේ මධ්‍යම තැපැල් හුවමාරු නිලධාරීන් විසින් ඒ සඳහා ඉඩකඩ නොමැති බව පැවසීමත් සමගයි.\nමත්ද්‍රව්‍ය හඳුනා ගැනීම සහ මැඩලීම සඳහා විශේෂ පුහුණුවලත් ලත් පොලිස් විශේෂ කාර්ය බළකා නිලධාරීන් කිහිප දෙනකු හට පහසුකම් සැලසිය හැකි ප්‍රමාණයේ කුඩා ඉඩක් මෙලෙස වෙන් කර දීමට මධ්‍යම තැපැල් හුවමාරු බලධාරීන් පසුබසින්නේ, තැපෑල හරහා මෙරටට පැමිණෙන මත්ද්‍රව්‍ය ජාවාරමේ කොටස්කරුවන් මධ්‍යම තැපැල් හුවමාරුව තුළ සහ එහි ක්‍රියාත්මක වන රේගු නිලධාරීන් අතර ද සිටින නිසාවෙන් බවයි තැපැල් දෙපාර්තමේන්තු ආරංචි මාර්ග වැඩිදුරටත් සඳහන් කළේ.\nඅදාල ආරංචි මාර්ගය පැවසුවේ, යම් හෙයකින් ඒ ආකාරයේ විශේෂ ඒකකයක් මධ්‍යම තැපැල් හුවමාරුව තුළ ක්‍රියාත්මක වූයේ නම් විශේෂයෙන්ම මෙරටට තැපෑල හරහා පැමිණෙන මත් පෙති ජාවාරම මැඩලීම සඳහා සුවිශේෂී කාර්යභාරයක් සිදු කළ හැකි බවයි.\nඑවැනි ඒකකයක් ක්‍රියාත්මක වූයේ නම් අද දිනය තුළ දී මධ්‍යම තැපැල් හෝ හුවමාරුව තුළ සොයාගත් රුපියල් කෝටි 17 1/2ට අධික මත් පෙති තොගය තුළ තිබූ එක් මත් පෙති තොගයක් නිදහස් කර ගැනීම සඳහා තොරතුරු ඉදිරිපත් කළ පුද්ගලයා අත්අඩංගුවට ගැනීමට පවා ඉඩ තිබුණු බවයි ඔවුන් පෙන්වා දෙන්නේ.\nමෙම මත් පෙති තොගය නිදහස් කර ගැනීම සඳහා එලෙස ලිපි ලේඛන භාර දුන් අදාළ පුද්ගලයා එම මත් පෙති ගබඩා කර තිබූ කෝපි කුඩු ගබඩා කරන ටින් විවෘත කිරීමට රේගුව තීරණය කිරීමත් සමඟම මධ්‍යම තැපැල් හුවමාරුව වෙන් පළාගොස් තිබුණා.",
       "URL": "https://www.hirunews.lk/323329/තැපෑල-හරහා-පිටරටින්-එන-මත්ද්‍රව්‍ය-මැඩලීමේ-උත්සාහයට-තැපෑලෙන්-ම-පොල්ලක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=649"
}