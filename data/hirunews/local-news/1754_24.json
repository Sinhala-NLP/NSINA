{
       "Source": "hirunews",
       "Timestamp": "Saturday, 14 August 2021 - 14:16",
       "Headline": "කොළඹ විදෙස් සබඳතා පවත්වන ආයතනයකට ප්‍රහාරයක් එල්ල කිරීමට උත්සාහ කළ පුද්ගලයෙක් අත්අඩංගුවට",
       "News Content": "කොළඹ කොල්ලුපිටියේ පිහිටි විදෙස් සබඳතා පවත්වන ආයතනයකට යම්කිසි ප්‍රහාරයක් එල්ල වන බවට යම් තොරතුරක් ලැබුණු බවත් එම තොරතුර සම්බන්ධයෙන් විමර්ශනයක් සිදුකරන ලෙසත් එම ආයතනයේ ආරක්ෂාව භාර නිලධාරීයකු විසින් විසින් ඊයේ දහවල් 1ට පමණ කොල්ලුපිටිය පොලිසියට පැමිණිල්ලක් සිදු කර තිබෙනවා.\nමෙම පැමිණිල්ලට අදාළව කොල්ලුපිටිය පොලීසිය විසින් විශේෂ විමර්ශනයක් ආරම්භ කළ අතර එය පසුව කොළඹ අපරාධ කොට්ඨාසයට භාරදී ඇති බවයි පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ පවසා සිටියේ.\nපැමිනිල්ල සම්බන්ධයෙන් කොළඹ අපරාධ කොට්ඨාශය සිදුකළ විමර්ශනවලින් අනතුරුව මහනුවර හිඳගල ප්‍රදේශයේ පදිංචි හතළිස් පස් හැවිරිදි පුද්ගලයකු සැකපිට අත්අඩංගුවට ගෙන තිබෙනවා.\nකොළඹ අපරාධ කොට්ඨාසය විසින් මෙලෙස සැකපිට අත්අඩංගුවට ගනු ලැබුවේ පියාසර ලුතිතන් වරයකු ලෙස  ශ්‍රී ලංකා ගුවන් හමුදාවේ සේවයේ නිරතව සිට විනය හේතු මත 2001 වසරේදී ගුවන් හමුදාවෙන් නෙරපන ලද කීර්ති රත්නායක නමැති පුද්ගලයෙක්.\nඅත්අඩංගුවට ගත් පුද්ගලයා හෝමාගම පනාගොඩ ප්‍රදේශයේ තාවකාලික පදිංචියක් සහිත පුද්ගලයකු බවත් වාර්තා වනවා.\nකොළඹ පිහිටි විදේශ සබඳතා පවත්වන ආයතනයකට යම්කිසි ප්‍රහාරයක් එල්ල විය හැකි බවට වන කෙටි පණිවිඩයක් මෙම පුද්ගලයාගේ ජංගම දුරකථනයට ලැබී තිබෙනවා.\nඔහු එම කෙටි පණිවිඩය අදාළ ආයතනයේ ආරක්ෂාව සම්බන්ධ යම්කිසි නිලධාරියෙකුට යොමු කර ඇති බවටයි වාර්තාවන්නේ.\nපසුව එම විදේශ සබඳතා පවත්වන ආයතනයේ නිලධාරීයකු විසින් මෙම සිද්ධිය පිළිබඳව කොල්ලුපිටිය පොලිසියට පැමිණිල්ලක් ගොනු කර තිබෙනවා.\nසැකපිට අත්අඩංගුවට ගත් පුද්ගලයාට ලැබුණු මෙම කෙටි පණිවිඩය පිළිබඳව වැඩිදුර තොරතුරු විමර්ශනය සඳහා ඔහුගෙන් තවදුරටත් ප්‍රශ්න කරන බවයි කොළඹ අපරාධ කොට්ඨාශයේ නිලධාරියෙකු හිරු ප්‍රවෘත්ති වෙත කියා සිටියේ.\nමෙම සිද්දිය සම්බන්ධයෙන්  කොළඹ අපරාධ කොට්ඨාශය තවදුරටත් විමර්ශන සිදුකිරීමට නියමිතයි.",
       "URL": "https://www.hirunews.lk/279688/කොළඹ-විදෙස්-සබඳතා-පවත්වන-ආයතනයකට-ප්‍රහාරයක්-එල්ල-කිරීමට-උත්සාහ-කළ-පුද්ගලයෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1754"
}