{
       "Source": "hirunews",
       "Timestamp": "Wednesday, 01 November 2017 - 17:09",
       "Headline": "පුද්ගල ඝාතනයකට වරදකරුවන් වූ  තිදෙනෙකුට දඬුවම්",
       "News Content": "වවුනියාව මහාධිකරණ විනිසුරු බාලේන්ද්‍ර ශෂි මහේන්ද්‍රන් විසින් අද (01) පුද්ගලයින් තිදෙනෙකුට දඩුවම් නියම කර තිබෙනවා.\n2005 වසරේ ජුනි 19වැනිදා වවුනියාව සෙට්ටිකුලම ප්‍රදේශයේදී මොහොමඩ් තුවාන් එකීන් නමැති පුද්ගලයෙකු ඝාතනය කිරීම සම්බන්ධයෙනුයි ඔවුන් තිදෙනා මෙලෙස චෝදනා ලබා ඇත්තේ.\nසෙට්ටිකුලම ප්‍රදේශයේ පදිංචි වීරයියා රවීන්ද්‍ර ජෝති, නේසරාජා සහ කුමාර් යන අය මෙලෙස දඬුවමට යටත් වී ඇති බවයි වාර්තා වන්නේ.\nඅදාළ නඩු විභාගය වවුනියාව මහේස්ත්‍රාත් අධිකරණයේ විභාගවෙමින් පැවති අවස්ථාවේ නීතිපති උපදෙස් මත 2016 ජුනි 02 වැනිදා වවුනියාව මහාධිකරණය වෙත මාරු කෙරුණා.\nසිද්ධිය සම්බන්ධයෙන් පළමුවන සැකකරු අද (01) අධිකරණයට ඉදිරිපත් වූ අතර දෙවන සහ තෙවන සැකකරු අධිකරණය මගහැර තිබුණා.\nඅධිකරණයට ඉදිරිපත් නොවූ සැකකරුවන් වෙත වරෙන්තු නිකුත් කිරීමටද මහාධිකරණ විනිසුරුවරයා නියෝග කර තිබෙනවා.\nවරදකරුවන් තිදෙනාට මරණ දඬුවම නියම කර ඇති බවයි අප වාර්තාකරු සඳහන් කළේ.",
       "URL": "https://www.hirunews.lk/175020/පුද්ගල-ඝාතනයකට-වරදකරුවන්-වූ-තිදෙනෙකුට-දඬුවම්",
       "Category": "Local News",
       "Parent URL": "https://www.hirunews.lk/local-news.php?pageID=4240"
}