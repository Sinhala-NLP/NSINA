{
       "Source": "hirunews",
       "Timestamp": "Tuesday, 08 September 2020 - 15:01",
       "Headline": "නිව් ඩයමන්ඩ් නෞකාවේ ඉදිරි කටයුතු ගැන තවත් සාකච්ඡාවක්",
       "News Content": "එම්.ටී. නිව් ඩයමන්ඩ් නෞකාවේ ගින්නෙන් මෙරටට සිදුවන හානිය සහ ඊට අදාළ ඉදිරි පියවර තීරණය කිරීම සඳහා, හදිසි තත්ත්ව කළමනාකරණ කණ්ඩායමේ විශේෂ රැස්වීමක් අද පස්වරු 2ට පැවැත්වෙනවා.\nඒ, සමුද්‍රීය පරිසර ආරක්ෂණ අධිකාරියේදියි.\nමේ අතර, ඊයේ පස්වරුවේ සිට යළි හට ගත් එම නෞකාවේ ගින්න තවදුරටත් පවතින බවයි නාවික හමුදාව ප්‍රකාශ කළේ.\nකෙසේ වෙතත්, ඊයේ දිනයට වඩා එහි ගිනි දැල් හා දුමාරය යම් මට්ටමකින් අඩු වී ඇති බව නාවික හමුදා මාධ්‍ය ප්‍රකාශක කපිතාන් ඉන්දික ද සිල්වා සඳහන් කළා.\nඅන්තර් ජාතික තෙල් නැව් හිමිකරුවන්ගේ සංගමයේ සාමාජිකයන් පිරිසක් සමුද්‍රීය පරිසර ආරක්ෂණ අධිකාරියේ මැදිහත් වීමෙන් මේ වන විට මෙරටට පැමිණ සිටිනවා.\nඑම අධිකාරියේ සභාපති නීතිඥ දර්ශනී ලහඳපුර කියා සිටියේ ඔවුන් සහ මෙරට සියළු පාර්ශවකරුවන් අතර අන්තර්ජාලය  ඔස්සේ සිදුකෙරෙන තවත් සාකච්ඡාවක් ද මේ වන විට පැවැත්වෙන බවයි.\nමේ අතර, වියළි රසායන ද්‍රව්‍ය කිලෝ 1500ක් සමඟ මෙරටට පැමිණි ඉන්දියාවට අයත් අබ්හීක් නෞකාව අද පෙරවරුවේ එම රසායන ද්‍රව්‍ය මෙරට බලධාරීන්ට භාරදුන් බව ඉන්දීය වෙරළාරක්ෂක බලකාය සඳහන් කළා.\nඑසේම ඉන්දියාවේ ඩෝනියර් යානයක් ද චෙන්නායි සිට ත්‍රිකුණාමලය බලා පිටත් කර ඇත්තේ තවත් වියළි රසායන ද්‍රව්‍ය කිලෝ 700ක් සමඟයි.\nගින්න නිවීමේ මෙහෙයුමට ශ්‍රී ලංකා ගුවන් හමුදාව තවදුරටත් දායකත්වය ලබාදෙන බවයි ගුවන් හමුදා මාධ්‍ය ප්‍රකාශක ගෲප් කපිතාන් දුශාන්ත් සෙනෙවිරත්න කියා සිටියේ.",
       "URL": "https://www.hirunews.lk/249722/නිව්-ඩයමන්ඩ්-නෞකාවේ-ඉදිරි-කටයුතු-ගැන-තවත්-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=2468"
}