{
       "Source": "hirunews",
       "Timestamp": "Friday, 20 May 2022 - 13:08",
       "Headline": "ඉන්දීය මහ බැංකුවෙන් ශ්‍රී ලංකාවට සහනයක්",
       "News Content": "ශ්‍රී ලංකාව සඳහා ණය වැඩසටහනක් ක්‍රියාත්මක කරලීම අරමුණු කරගත් තාක්ෂණික මට්ටමේ සාකච්ඡා ලබන 24 වනදා සමාප්ත කිරීමට අපේක්ෂා කරන බව ජාත්‍යන්තර මූල්‍ය අරමුදල පවසනවා.\nඑහි ප්‍රකාශක ගැරී රයිස් ඊයේ පැවති අතත්‍ය මාධ්‍ය හමුවේ දී ප්‍රකාශ කළේ, ශ්‍රී ලංකාවේ දේශපාලන සහ ආර්ථික වර්ධනයන් පිළිබඳව ජාත්‍යන්තර මූල්‍ය අරමුදල සමීප අධීක්ෂණයෙන් පසුවන බවයි.\n“ මූල්‍ය අරමුදල මේ වනවිට ශ්‍රී ලංකාව සමඟ අතත්‍ය ලෙස තාක්ෂනික සාකච්ඡාවල නිරතවන අතර, එම සාකච්ඡා මැයි 24 වනදා දක්වා පවත්වාගෙන යෑමට අපේක්ෂිතයි.\nඑහිදී අයි.එම්.එෆ්. ප්‍රතිපත්තිවලට අනුකූලව ශ්‍රී ලංකාවට සහාය වීම සඳහා අප කැපවී සිටින බව කිව යුතුයි.\nඑමෙන්ම මෙරට මුහුණදෙන අර්බුදය සඳහා කාලීන විසඳුමක් ලබාදීමට පාර්ශවකරුවන් කටයුතු කරන ලෙස අප ලක් රජයෙන් ඉල්ලා සිටිනවා.”\nමේ අතර ශ්‍රී ලංකාව සමඟ සිදු කරන වෙළඳ ගණුදෙනුවල දී ඉන්දීය රුපියල්වලින් පියවීම් සිදු කිරීමට ඉන්දීය මහ බැංකුව අනුමැතිය ලබා දී තිබෙනවා.\nඒ අනුව ආසියානු නිශ්කාෂක සංගමයේ යාන්ත්‍රණයෙන් පිටත මෙලෙස ඉන්දීය රුපියල්වලින් ගණුදෙනු පියවීමට ශ්‍රී ලංකාවට අවස්ථාවක් හිමිවනු ඇති.\nඉන්දීය අපනයනකරුවන් ශ්‍රී ලංකාව සමඟ සිදු කරන වෙළඳ ගනුදෙනුවල දී මුහුණදෙන දුෂ්කරතා සැළකිල්ලට ගෙන එම පියවර එළඹුණු බවයි ඉන්දීය මහ බැංකුව ප්‍රකාශ කළේ.\nශ්‍රී ලංකාවට ණය සහනයක් ලබාදීම සඳහා සහය වන බව ජී හත කණ්ඩායමේ ධනවත් ආර්ථිකයන් හතේ මුදල් අමාත්‍යවරුන් අවධාරණය කළා.\nජර්මනියේ පැවති හමුවකින් අනතුරුව ඔවුන් මේ බව ප්‍රකාශ කළේ ශ්‍රී ලංකාව ස්වෛරීත්ව බැඳුම්කර ණය ගෙවීම් පැහැර හැරීමට ලක්වීමෙන් අනතුරුවයි.\nඑමඟින් සඳහන් කළේ ශ්‍රී ලංකාව මුහුණදෙන අර්බුදයට දිගුකාලීන විසඳුමක් සොයාගැනීම සඳහා ජී හත කණ්ඩායම කැපවී සිටින බවයි.\nඑමෙන්ම ජාත්‍යන්තර මූල්‍ය අරමුදල ඇතුලු ණයදායකයන් සමඟ ඵලදායී අන්දමින් සාකච්ඡාවල නිරතවන ලෙසද ඔවුන් ලක් රජයෙන් ඉල්ලීමක් කළා.\nශ්‍රී ලංකාවට ණය සහනයක් ලබාදීම සඳහා සංසන්දනීය කොන්දේසි යටතේ කටයුතු කරන ලෙස ජී හත කණ්ඩායමෙන් පිටත රටවලින් ද ඉල්ලා සිටින බවයි එමඟින් සකස් කළ නිවේදනයේ දැක්වෙන්නේ.\nමෙහිදී ජී හත කණ්ඩායම ඉලක්ක කරගෙන ඇත්තේ චීනය බව රොයිටර් සඳහන් කළා.\nමේ අතර ශ්‍රී ලංකාවේ ඇතිවී තිබෙන ආර්ථික අර්බුදකාරී තත්වයට මුහුණදීම සඳහා ලක් රජයට ඇමරිකානු ඩොලර් මිලියන 1.5 ක ආධාර මුදලක් ප්‍රදානය කරන බව ජපානය අද නිවේදනය කළා.\nමෙම අර්බුදකාරී අවස්ථාවේදී සහය අවශ්‍ය ළමයින් සහ පවුල්වලට ආහාර සහනාධාර ලබාදීම සඳහා මෙම ආධාර මුදල එක්සත් ජාතීන්ගේ ආහාර වැඩපිළිවෙල විසින් උපයෝගී කරගනු ඇති බවයි ජපාන තානාපති කාර්යාලය සහ ලෝක ආහාර වැඩසටහන ඒකාබද්ධ මාධ්‍ය නිවේදනයක් නිකුත් කරමින් සඳහන් කළේ.\nමේ සම්බන්ධයෙන් අදහස් දක්වමින් ශ්‍රී ලංකාව පිළිබඳ ජපාන රජයේ විශේෂ නියෝජිත කට්සුකි කොටාරෝ කියා සිටියේ ලබාදෙන අත්‍යවශ්‍ය ආහාර ද්‍රව්‍යවලට සහල්, පරිප්පු සහ තෙල් ඇතුළත් වන බවයි.\nඑමෙන්ම බි්‍රතාන්‍යයේ ස්කයි රූපවාහිනී සේවාව සමඟ සම්මුඛ සාකච්ඡාවට සහභාගිවෙමින් අග්‍රාමාත්‍ය රනිල් වික්‍රමසිංහ ප්‍රකාශ කළේ ලබන අගෝස්තු මාසය වනවිට මෙරට ආහාර අර්බුදයක්ද පැන නැගී ඇති බවයි.\nවගා කටයුතු සඳහා අවශ්‍ය පොහොර ප්‍රමාණවත් නොවීම හේතුවෙන් ඉදිරි කන්නයේ පූර්ණ වී නිෂ්පාදනයක් අපේක්ෂා කළ නොහැකි බව ඔහු සඳහන් කළා.\nමේ නිසා ලබන අගෝස්තු මාසයේ සිට මෙරට ආහාර අර්බුදයක් ඇතිවිය හැකි අතර, ගෝලීය ආහාර අර්බුදයේ බලපෑමද ශ්‍රී ලංකාවට එල්ලවී ඇති බවයි අග්‍රාමාත්‍ය රනිල් වික්‍රමසිංහ ස්කයි රූපවාහිනියට ප්‍රකාශ කළේ.\nමෙරට බංකොලොත් භාවය වළක්වාගත හැකිව තිබූ බව පැවසූ අග්‍රාමාත්‍යවරයා ඒ සම්බන්ධයෙන් පැවති පරිපාලනයට චෝදනා කළා.\nමෙරට ආර්ථිකය ප්‍රකෘතිමත් කරලීම සඳහා ශ්‍රී ලංකාවට පැමිණෙන ලෙස විදෙස් සංචාරකයන්ට ආරාධනා කළ අග්‍රාමාත්‍ය රනිල් වික්‍රමසිංහ ඔවුන්ට අවශ්‍ය නම් මෙරට දැන් පැවැත්වෙන විරෝධතාවලටද සම්බන්ධවිය හැකි බව ප්‍රකාශ කළේ උපහාසාත්මක ලෙසින්.",
       "URL": "https://www.hirunews.lk/304817/ඉන්දීය-මහ-බැංකුවෙන්-ශ්‍රී-ලංකාවට-සහනයක්",
       "Category": "Local News",
       "Parent URL": "https://www.hirunews.lk/local-news.php?pageID=1156"
}