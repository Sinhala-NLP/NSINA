{
       "Source": "hirunews",
       "Timestamp": "Thursday, 18 January 2018 - 8:20",
       "Headline": "පර්පෙචුවෙල් සහ අනුබද්ධ සමාගම් නීතිවිරෝධීව ඉපයූ දේපළ තහනම් කිරීමට නීතිපතිගේ අවධානය",
       "News Content": "පර්පෙචුවෙල් ටෙ‍්‍රෂරීස් සමාගම, ඊට අනුබද්ධ සමාගම්වල සහ වෙනත් තැනැත්තන් විසින් බැඳුම්කර ගණුදෙනුව හරහා නීත්‍යානුකූල නොවන ලෙස උපයාගත් දේපළ තහනම් කිරීමට නීතිපතිවරයාගේ අවධානය යොමුව තිබෙනවා.\nඒ, බැඳුම්කර ගණුදෙනුව සම්බන්ධයෙන් නිකුත් කළ ජනාධිපති කොමිෂන් සභා වාර්තාවේ නිර්දේශයන් හි ඉදිරි ක්‍රියාමාර්ග සම්බන්ධයෙන් ජනාධීපති කාර්යාලයේදී ඊයේ පැවති සාකච්ඡාවකදියි.\nජනාධිපති මෛත්‍රිපාල සිරිසේනගේ ප්‍රධානත්වයෙන් පැවති මෙම සාකච්ඡාව සඳහා නීතිපති, මහ බැංකු අධිපතිවරයා, අල්ලස් හෝ දූෂණ චෝදනා විමර්ශන කොමිසන් සභාවේ අධ්‍යක්‍ෂ ජනරාල්වරයා ඇතුලු නිලධාරීන් පිරිසක් එක්ව සිටියා.\nබැඳුම්කර කොමිසමේ වාර්තාවේ නිර්දේශ කර ඇත්තේ සිදුකර ඇති අපරාධවලට අදාළ වගකිවයුත්තන්ට එරෙහිව නඩු පැවරීමට, රජයට සිදුව ඇති අලාභය පියවා ගැනීමට සහ මෙම අපරාධයට සම්බන්ධ රජයේ සේවකයන්ට විනය පියවර ගැනීමට අවශ්‍ය බවයි.\nබැඳුම්කර කොමිසම හමුවේ අනාවරණ වූ කරුණුවලින් වැඩිමනත් වරදවල් අනාවරණ වන්නේ නම් ඒ සම්බන්ධයෙන් නීතිමය ක්‍රියාමාර්ග ගත යුතු බවටද මෙම සාකච්ඡාවේදී තීරණය කර තිබෙනවා.\nරජයට අයවිය යුතු අලාභයට වන්දි අය කරගැනීම සඳහා පවතින නීතිමය තත්ත්වයන් යටතේ දිගු කාලයක් ගතවන බැවින් ඒ සඳහා නීති සංශෝධනය ගෙන ඒම පිළිබඳවද නීතිපති දෙපාර්තමේන්තුවේ අවධානය යොමුව ඇති බව සඳහන්.\nඒ සඳහා පාර්ලිමේන්තු පනතක් සම්මත කරගැනීමට ඇති අවශ්‍යතාව පිළිබඳව සොයා බලන ලෙසද නීතිපතිවරයා මෙහිදී උපදෙස් ලබාදී තිබෙනවා.\n2008 සහ 2014 කාලසීමාව තුළ මහ බැංකුවේ භාණ්ඩාගාර බැඳුම්කර ගණුදෙනු පිළිබඳ සොයාබැලීම සඳහා වෝහාරික විගමනයක් පැවැත්වීමටද මෙහිදී නිර්දේශ කෙරුණා.\nපාර්ලිමේන්තුවේ කෝප් කමිටුවේ ඇතැම් සාමාජිකයින් විමර්ශන කාලය තුළදී අර්ජුන් ඇලෝසියස් සමඟ සන්නිවේදනය කර ඇති අතර, එම විෂමාචාර හැසිරීම් සම්බන්ධයෙන්ද ක්‍රියාමාර්ග ගැනීම, කථානායකවරයාට පැවරීමටද මෙහිදී තීරණය කර තිබෙනවා.\nමෙවැනි අපරාධ සම්බන්ධයෙන් අපරාධ පරික්ෂණ දෙපාර්තමේන්තුව තුළ වෙනම ඒකකයක් ස්ථාපිත කිරීමටද ඒ සඳහා ශ්‍රී ලංකා මහ බැංකුවේ සහ විනිමය පාලකවරයාගේ සහයෝගය ලබාගැනීමටද බලාපොරොත්තු වන බවද මෙම සාකච්ඡාවේදී තීරණය කළ බවයි ජනාධිපති මාධ්‍ය අංශය සඳහන් කළේ.",
       "URL": "https://www.hirunews.lk/181348/පර්පෙචුවෙල්-සහ-අනුබද්ධ-සමාගම්-නීතිවිරෝධීව-ඉපයූ-දේපළ-තහනම්-කිරීමට-නීතිපතිගේ-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=4120"
}