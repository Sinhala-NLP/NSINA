{
       "Source": "hirunews",
       "Timestamp": "Thursday, 10 November 2022 - 8:10",
       "Headline": "මහ බැංකුව ලබන වසර අවසානයේ ආර්ථික වර්ධනයක් අපේක්ෂාවෙන්",
       "News Content": "ලබන වසරේ අගභාගය වන විට මෙරට ආර්ථිකයේ වර්ධනයක් අපේක්ෂා කරන බව ශ්‍රී ලංකා මහ බැංකුව පවසනවා.\nමේ වනවිට මෙරට ආර්ථිකය යම් ස්ථාවර මට්ටමකට පත්ව ඇති බවයි මහ බැංකුව පෙන්වා දෙන්නේ.\nජාත්‍යන්තර මූල්‍ය අරමුදල සමඟ කටයුතු කිරීම ද ඊට හේතු වී තිබෙනවා.\nඑමෙන්ම පසුගිය කාලයේ ඇති වූ කොරෝනා වසංගත තත්ත්වය හේතුවෙන් රාජ්‍ය අයවැය හිඟය සහ විදේශ ජංගම ගිණුමේ හිඟය ඉහළ මට්ටමකට ළගා වීම හේතුවෙන් ආර්ථික තත්ත්වය යථා තත්ත්වයට පත්වීමේ ක්‍රියාවලිය පසුබෑමට ලක් වූ බව ද මහබැංකුව ප්‍රකාශ කළා.\nජාත්‍යන්තර මූල්‍ය අරමුදලේ විස්තීරණ ණය පහසුකම් වැඩසටහන මගින් ඉතා අත්‍යාවශ්‍ය වන සහ දිගු කාලයක් මුළුල්ලේ නොසලකා හරින ලද ව්‍යූහාත්මක වෙනස්කම් කාලෝචිතව හා වඩාත් විධිමත්ව සිදුකිරීමට අවස්ථාව ලැබීම හේතුවෙන් ස්ථාවර සහ තිරසාර වර්ධනයක් කරා ආර්ථිකය ගෙන යාමට උපකාරි වනු ඇති බවයි මහබැංකුව නිකුත් කළ නිවේදනයේ තවදුරටත් දැක්වුණේ.\nඑමෙන්ම, ඉදිරි තීරණාත්මක කාලය තුළ ජාතික ප්‍රතිපත්තීන් නොවෙනස්ව පවත්වා ගැනීම, බාහිර කම්පනවලට ඔරොත්තු දීම සඳහා ආර්ථිකයට ඇති හැකියාව ශක්තිමත් කිරීම සහ එමගින් මධ්‍යකාලීනව ආර්ථිකය අඛණ්ඩ ප්‍රගතියක් අත්පත් කර ගත හැකි බවයි ශ්‍රී ලංකා මහබැංකුවේ ආර්ථික පර්යේෂණ දෙපාර්තමේන්තුව තවදුරටත් ප්‍රකාශ කළා.",
       "URL": "https://www.hirunews.lk/320026/මහ-බැංකුව-ලබන-වසර-අවසානයේ-ආර්ථික-වර්ධනයක්-අපේක්ෂාවෙන්",
       "Category": "Local News",
       "Parent URL": "https://www.hirunews.lk/local-news.php?pageID=745"
}