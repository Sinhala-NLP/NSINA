{
       "Source": "hirunews",
       "Timestamp": "Thursday, 18 November 2021 - 13:24",
       "Headline": "අගමැතිට ජනපතිගෙන් සුබ පැතුම් (වීඩියෝ)",
       "News Content": "ශ්‍රී ලාංකීය දේශපාලනයේ නොමැකෙන සලකුණක් තැබූ විශිෂ්ටයාට මෙන්ම සටන්කාමියෙකු වූ සිය සොහොයුරාට සුබ පතන බව අග්‍රාමාත්‍යවරයාගේ ඡන්ම දිනය වෙනුවෙන් ට්වීටර් පණිවුඩයක් නිකුත් කරමින් ජනාධිපති ගෝඨාභය රාජපක්ෂ පවසනවා.\nජනාධිපතිවරයා පෙන්වා දෙන්නේ මානව හිතවාදියෙකු, ජනහිතකාමියෙකු මෙන්ම සුවහසක් ජනයාගේ සාතිශය ගෞරවයට පාත්‍ර වූ අග්‍රාමාත්‍ය මහින්ද රාජපක්ෂ ඇසුරේ කුඩා කළ පටන් ගුරුහරුකම් ලැබීම තමන් ලද භාග්‍යයක් බවයි.\nමේ අතර, අදට යෙදී ඇති අග්‍රාමාත්‍යවරයාගේ 76 වැනි ඡන්ම දිනයට සමගාමීව කිරි අම්මාවරුන් වෙනුවෙන් දානමය පුණ්‍ය කර්මයක් නාරාහේන්පිට - අභයාරාම විහාරස්ථානයේදී අද අලුයම පැවැත් වුණා.\nඑමෙන්ම, අග්‍රාමාත්‍යවරයාගේ ඡන්ම දිනය නිමිත්තෙන් දෙහිවල මොහිදින් ජුම්මා පල්ලියේ විශේෂ දේව මෙහෙයක් සිදු කෙරුණු අතර, එම අවස්ථාවට අධිකරණ අමාත්‍ය අලි සබ්රි එක්ව සිටියා.\nහැට නව ලක්ෂයක වාර්තාගත ජනවරමකින් තේරී පත් වූ ජනාධිපති ගෝඨාභය රාජපක්ෂගේ පදවි ප්‍රාප්තියේ දෙවර්ෂ පූර්ණය අදට යෙදී තිබෙනවා.\nවැඩි ඡන්ද මිලියන 1.3ක් ලබා ගනිමින් 2019 වසරේ නොවැම්බර් මස 18 වැනි දා මෙරට 07 වන විධායක ජනාධිපතිවරයා ලෙසින් ගෝඨාභය රාජපක්ෂ දිවුරුම් දුන්නේ අනුරාධපුර ඵෙතිහාසික රුවන්වැලි මහා සෑ රදුන් ඉදිරිපිටදීයි.",
       "URL": "https://www.hirunews.lk/288418/අගමැතිට-ජනපතිගෙන්-සුබ-පැතුම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1553"
}