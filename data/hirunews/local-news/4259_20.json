{
       "Source": "hirunews",
       "Timestamp": "Sunday, 22 October 2017 - 7:36",
       "Headline": "ආහාර විෂවීමකින් ගම්පොලදී දැරියක් මරුට",
       "News Content": "අජීර්ණයක් හේතුවෙන් ගම්පොල මූලික රෝහලට ඇතුළත් කළ එකම පවුලේ පස්දෙනෙකු අතරින් අවුරුදු 6 ක දැරියක් මියගොස් තිබෙනවා.\nසෞඛ්‍ය බලධාරින් සදහන් කළේ ඒ සම්බන්ධයෙන් විශේෂ පරීක්ෂණයක් අද දිනයේ සිදුකරන බවයි.\nජා-ඇල - උදම්මිට ප්‍රදේශයේ පදිංචි 54 දෙනෙකුගෙන් යුත් ඥාතීන් පිරිසක් පෙරේදා කහටගස්දිගිලිය ප්‍රදේශයේ මංගල උත්සවයකට සහභාගි වී තිබුණා.\nපිරිස ජා-ඇල සිට කහටගස්දිගිලිය දක්වා යන අතරතුර දඹුල්ල ප්‍රදේශයේ පිහිටි ආපනශාලාවකින් තේ පානය කර ඇති අතර, මංගල උත්සවයට සහභාගි වී ඇත්තේ ඉන් අනතුරුවයි.\nමංගල උත්සවයට සහභාගි වූ එකම පවුලේ මව, පියා සහ දියණියන් තුන්දෙනෙකු පසුව ගම්පොල ප්‍රදේශයේ සිය ඥාතී නිවසකට ගොස් තිබුණා.\nඑහිදී ඔවුන් රාත්‍රී ආහාරය එම නිවසින් ලබාගෙන ඇති අතර, අප වාර්තාකරු සදහන් කළේ ඉන් අනතුරුව ඔවුන් 5 දෙනා උදරයේ වේදනාව සහ වමනය යාම හේතුවෙන් ගම්පොල මූලික රෝහළට ඇතුළත් කර ඇති බවයි.\nඑහිදී 6 හැවිරිදි බාල දැරිය ජීවිතක්ෂයට පත්ව තිබෙනවා.\nරෝහලේ ප්‍රතිකාර ලබන වැඩිමහල් දියණිය ද අසාධ්‍ය තත්ත්වයෙන් පසුවන අතර, ගම්පොල ප්‍රාදේශීය සෞඛ්‍ය බලධාරින් පැවසුවේ ඔවුන් රැදී සිටි ඥාති නිවසට ගොස් ඒ සම්බන්ධයෙන් පරීක්ෂණයක් අද දිනයේ ආරම්භ කරන බවයි.",
       "URL": "https://www.hirunews.lk/174106/ආහාර-විෂවීමකින්-ගම්පොලදී-දැරියක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=4259"
}