{
       "Source": "hirunews",
       "Timestamp": "Saturday, 23 September 2017 - 13:17",
       "Headline": "ජගත් මානව හිමිකම් කොමසාරිස්ගෙන් ශ්‍රී ලංකාවට සහතිකයක්",
       "News Content": "මෙරට ප්‍රතිසන්ධාන ක්‍රියාවලිය මන්දගාමී ලෙස සිදුවුවද ලබා ඇති ප්‍රගතිය පිළිබදව තෘප්තිමත් විය හැකි බව එක්සත් ජාතීන්ගේ මානව හිමිකම් කොමසාරිස් සෙයිද් රාද් අල් හුසේන් කුමරු පවසනවා.\nඑක්සත් ජාතීන්ගේ 72 වන මහා මණ්ඩල සැසි වාරයට සහභාගි වීම සඳහා ගොස් සිටින ජනාධිපති මෛත්‍රීපාල සිරිසේන නිව්යෝක් නුවර දී ඊයේ ජගත් මානව හිමිකම් කොමසාරිස්වරයා මුණ ගැසුණා.\nඑහිදී ඔහු ජනාධිපතිවරයා හමුවේ මේ බව ප්‍රකාශ කර තිබෙනවා.\nජනාධිපති මෛත්‍රීපාල සිරිසේන සිය ට්විටර් ගිණුමට පණිවුඩයක් එක් කරමින් කියා සිටියේ තමා ඊයේ සන්ධ්‍යාවේ එක්සත් ජාතීන්ගේ මානව හිමිකම් කොමසාරිස් සෙයිද් රාද් අල් හුසේන් කුමරු සමඟ නිව්යෝක් නුවර දී පිළිසඳරක නිරත වූ බවයි.\nතිරසාර සංහිදියාවක් අත් කර ගැනීම සඳහා ශ්‍රී ලංකාව පියවරෙන් පියවර ගනු ලබන ක්‍රියාමාර්ග තමා ජගත් මානව හිමිකම් කොමසාරිස්වරයා වෙත පැහැදිලි කළේ යැයි ජනාධිපති මෛත්‍රීපාල සිරිසේන එමගින් සඳහන් කළා.\nජනාධිපති මාධ්‍ය අංශය නිවේදනයක් නිකුත් කරමින් සඳහන් කළේ සංහිදියා ක්‍රියාමාර්ග සම්බන්ධයෙන් කඩිනම් පියවර ගැනීමේදී අන්තවාදී පිරිස්වලට අනවශ්‍ය වාසියක් සැලසෙන බවයි.\nමානව හිමිකම් කවුන්සිලය සම්මත කළ යෝජනාවේ ඇතැම් කරුණු සම්පුර්ණ කිරීම සඳහා ශ්‍රී ලංකාවට වසර දෙකක කාලයක් ලැබී තිබෙනවා.\nඑහිදී මෙරට ලබා ඇති ප්‍රගතිය දැක ගැනීම සඳහා ඉදිරි වසරේ ශ්‍රී ලංකාවේ සංචාරයකට පැමිණෙන ලෙස ජනාධිපති මෛත්‍රීපාල සිරිසේන ජගත් මානව හිමිකම් කොමසාරිස්වරයාට ආරාධනා කර තිබෙනවා.\nමානව හිමිකම් සහ සංහිදියා ක්‍රියාමාර්ග තහවුරු කිරීමේදී මෙරට අභ්‍යන්තර දේශපාලන සංස්කෘතික සාධක මෙන්ම ජාත්‍යන්තර දේශපාලනය පිළිබදව දැඩි අවධානයෙන් කටයුතු කිරීමට සිදුව ඇති බවයි ජනාධිපතිවරයා පෙන්වා දී ඇත්තේ.\nඅතුරුදන්වූවන්ගේ කාර්යාලය පිහිටුවීමට ගත් පියවර අගය කළ ජගත් මානව හිමිකම් කොමසාරිස් සෙයිද් අල් හුසේන් කුමරු ඊට අදාළ පත්කිරීම් සිදුකිරීමේදී සියලු ජන වර්ගවලට පිළිගත හැකි ආකාරයෙන් එම පත්වීම් සිදුකරන ලෙස ඉල්ලා තිබෙනවා.\nමෙම කරුණු සම්බන්ධයෙන් ශ්‍රී ලංකාවට උපරිම සහය ලබදීමට කටයුතු කරන බවයි ජගත් මානව හිමිකම් කොමසාරිස්වරයා පෙන්වා දී ඇත්තේ.",
       "URL": "https://www.hirunews.lk/171654/ජගත්-මානව-හිමිකම්-කොමසාරිස්ගෙන්-ශ්‍රී-ලංකාවට-සහතිකයක්",
       "Category": "Local News",
       "Parent URL": "https://www.hirunews.lk/local-news.php?pageID=4308"
}