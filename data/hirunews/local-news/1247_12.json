{
       "Source": "hirunews",
       "Timestamp": "Wednesday, 06 April 2022 - 8:02",
       "Headline": "රටේ තත්වය ගැන අද, හෙට පාර්ලිමේන්තුවේ විවාද",
       "News Content": "රටේ පවතින තත්වය සම්බන්ධයෙන් අද සහ හෙට පාර්ලිමේන්තුවේ විවාදයන් පැවැත්වෙනවා. ඒ, ඊයේ රැස්වූ පක්ෂ නායක රැස්වීමේදී ගත් තීරණය අනුවයි.\nපාර්ලිමේන්තුව ඊයේ දිනයේදී රැස්වීමෙන් පසු දිගින් දිගටම පවතින තත්වය සම්බන්ධයෙන් මන්ත්‍රීවරුන් අදහස් පළ කළා.\nආණ්ඩුව නියෝජනය කළ ශ්‍රී ලංකා නිදහස් පක්ෂය ඇතුලු හවුල් පක්ෂවල මන්ත්‍රීවරුන් මෙන්ම පොදුජන පෙරමුණේ මන්ත්‍රීවරුන්ද ඇතුළුව 41 දෙනෙකු පාර්ලිමේන්තුව තුළ ස්වාධීන වන බව ප්‍රකාශ කළේ එවන් තත්වයක් තුළයි.\nමේ අතර පක්ෂ නායක රැස්වීමක් කැඳවා පාර්ලිමේන්තුවේ සහ පවතින තත්වය සම්බන්ධයෙන් ඉදිරි කටයුතු තීරණය කිරීම සුදුසු බව මන්ත්‍රීවරුන් කිහිපදෙනෙකුම යෝජනා කළා.\nපසුව පස්වරු දෙකට කථානායකවරයාගේ ප්‍රධානත්වයෙන් පක්ෂ නායක රැස්වීම පැවැත්වුණා.\nඑහිදී පවතින අර්බුදය සම්බන්ධයෙන් පක්ෂ නායකයින්ගේ අදහස් සහ යෝජනා ඉදිරිපත් වී තිබෙනවා.\nකථානායකවරයා මෙහිදී ප්‍රකාශ කර ඇත්තේ මෙම අර්බුදකාරී අවස්ථාවේදී සිදුකළ හැකි යෝජනා දෙකක් ඇති බවයි.\nඑනම් ජනාධිපතිවරයා ඉල්ලා අස්වී පාර්ලිමේන්තුව තුළින් නව ජනාධිපතිවරයෙක් පත් කරගැනීම හෝ අන්තර්කාලීන ආණ්ඩුවක් ඇති කරගැනීමයි.\nකෙසේ වෙතත් ඒ සඳහා ආණ්ඩුක්‍රම ව්‍යවස්ථාවේ ප්‍රතිපාදන නොමැති බවද කථානායකවරයා සඳහන් කර තිබෙනවා.\nපසුව පාර්ලිමේන්තුව විසුරුවා හැරීම සම්බන්ධයෙන් හෝ යෝජනාවක් ඉදිරිපත්වී ඇති අතර, එහිදී පාර්ලිමේන්තුව විසුරුවා හැරීමේ බලයක් ජනාධිපතිවරයාට නොමැති බැවින් ඒ සඳහා මන්ත්‍රීවරයෙකු ගෙනෙන යෝජනාවක් පාර්ලිමේන්තුවේදී සම්මත කරගැනීමට හැකි බවට අදහස් පළවී තිබෙනවා.",
       "URL": "https://www.hirunews.lk/301305/රටේ-තත්වය-ගැන-අද-හෙට-පාර්ලිමේන්තුවේ-විවාද",
       "Category": "Local News",
       "Parent URL": "https://www.hirunews.lk/local-news.php?pageID=1247"
}