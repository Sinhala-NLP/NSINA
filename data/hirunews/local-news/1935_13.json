{
       "Source": "hirunews",
       "Timestamp": "Sunday, 23 May 2021 - 6:22",
       "Headline": "නිරෝධායන නීති කැඩූ 369ක් අත්අඩංගුවට (වීඩියෝ)",
       "News Content": "ගතවූ පැය 24ක කාලය තුල නිරෝධායන නීති කඩ කිරීමේ චෝදනා මත පුද්ගලයන් 369 දෙනෙකු අත්අඩංගුවට ගෙන ඇතැයි පොලිසිය පවසනවා.\nඒ අනුව ඔක්තෝම්බර් 30 වනදා සිට මේ දක්වා කාලය තුල අත්අඩංගුවට ගෙන ඇති සමස්ත සංඛ්‍යාව 12130ක් බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියාසිටියේ.\nමෙම නිරෝධායන මෙහෙයුම් තවදුරත් ක්‍රියාත්මකයි.\nමේ අතර ආරුගම්බේ ප්‍රදේශයේ සංචාරක හෝටලයක නතර වී සිටි ඇමරිකානු ජාතිකයෙකු නිරෝධායන නීති උල්ලංඝණය කිරීමේ චෝදනා මත අත්අඩංගුවට ගෙන අධිකරණයට ඉදිරිපත් කර තිබෙනවා.\nඅනතුරුව සැකකරු ඇප බැඳුම්කරයක් මත නිදහස් කර ඇති අතර ලබන 28 වනදා සිද්ධියට අදාළ නඩුව විභාගයට ගැනීමට නියමිතයි.\nමෙම ඇමරිකානු ජාතිකයාට දැඩිව අවවාද කළ ද එම අවවාද නොසලකාහරිමින් නිරෝධායන නීති උල්ලංඝණය වන ආකාරයෙන් හැසිරීම හේතුවෙනුයි අත්අඩංගුවට ගෙන අධිකරණයට ඉදිරිපත් කර ඇත්තේ.\nමේ අතර පොලිස් මාධ්‍ය ප්‍රකාශකවරයා කියාසිටියේ සාද පැවැත්වීම කණ්ඩායම් වශයෙන් පුද්ගල එක් රැස්වීම තවදුරටත් සම්පූර්ණයෙන් තහනම් බවයි.\nමෙවැනි කටයුතු පිළිබඳ සොයා බැලීමට විශේෂ පොලිස් කණ්ඩායම් ද යොදවා තිබෙනවා.\nඅද දිනයේදී පොලිසිය විසින් මාර්ග බාධක ජංගම සංචාර මෙන්ම පාමුර සංචාර ද ක්‍රියාත්මක කරනු ලබනවා.\nදැඩි සංචරණ සීමා අද දිනයේත් ක්‍රියාත්මක වන අතර ඖෂධ අලෙවිසැල් සහ ඉන්ධනහල් විවෘත කර තැබීමට අවස්ථාව හිමිවනවා.",
       "URL": "https://www.hirunews.lk/272165/නිරෝධායන-නීති-කැඩූ-369ක්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1935"
}