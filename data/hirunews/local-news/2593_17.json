{
       "Source": "hirunews",
       "Timestamp": "Saturday, 11 July 2020 - 20:10",
       "Headline": "මිලියන 700 කට වැඩි වංචාවකට ගම්පහ සණසේ හිටපු ප්‍රධානීන් 6ක් රිමාන්ඩ්",
       "News Content": "2011 වසරේ සිට වසර 5 ක කාලයක් තුලදී ගම්පහ දිස්ත්‍රික් සණස සංගමයේ රුපියල් මිලියන 708 කට අධික මුදලක් වංචා කිරීමට අදාළව එහි හිටපු සාමාන්‍යාධිකාරිවරිය, අධ්‍යක්ෂවරුන් 3 දෙනෙකු සහ අධ්‍යක්ෂිකාවන් දෙනෙකු අපරාධ පරීක්ෂණ දෙපාර්තමේන්තුව අත්අඩංගුවට ගෙන තිබෙනවා.\nඔවුන් අධිකරණයට ඉදිරිපත් කිරිමෙන් පසු මේ මස 14 වනදා දක්වා රක්ෂිත බන්ධනාගාර ගත කෙරුණා.\nසැකකරුවන් 55, 62, 65, 75 සහ 81 වන වියේ පසුවනවා.\nරුපියල් මිලියන 708 කට අධික ණය මුදලක් පෞද්ගලික සමාගමකට ලබාදීම සම්බන්ධයෙන් ඔවුන්ට එරෙහිව චෝදනා ගොනුකර ඇති අතර, මුදල් වංචා කිරීම, සාපරාධි සාවද්‍ය පරිහරණය, සාපරාධි විශ්වාසය කඩ කිරීම සහ අනුබල දීම යන වැරදි ඊට ඇතුළත්.\nමිනුවන්ගොඩ, ගම්පහ, කොටුගොඩ, වත්තල, බඩල්ගම සහ කොටදෙණියාව යන ප්‍රදේශවලදී සැකකරුවන් අත්අඩංගුවට ගැණුනේ අපරාධ පරීක්ෂණ දෙපාර්තමේන්තුවේ මූල්‍ය අපරාධ විමර්ශන ඒකකය මගින්.",
       "URL": "https://www.hirunews.lk/245246/මිලියන-700-කට-වැඩි-වංචාවකට-ගම්පහ-සණසේ-හිටපු-ප්‍රධානීන්-6ක්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=2593"
}