{
       "Source": "hirunews",
       "Timestamp": "Thursday, 14 September 2023 - 15:26",
       "Headline": "කසල තේ තොගයක් සමග සැකකරුවන් හතක් අත්අඩංගුවට",
       "News Content": "තලවකැලේ ආගරපතන ප්‍රදේශයේ පෞද්ගලික තේ නිෂ්පාදන ආයතනයක ගබඩාවේ ගබඩා කර තිබු කසල තේ තොගයක් සොරකම් කල සැකකරුවන් හත්දෙනෙකු ආගරපතන පොලිසිය විසින් අද (14) අත්අඩංගුවට ගෙන තිබෙනවා.\nඑම තේ කර්මාන්ත ශාලාවේ ආරක්ෂක අංශ නිලධාරින් දෙදෙනෙකු , තේ නිෂ්පාදන ආයතනයේ අධික්ෂණ නිලධාරියෙකු , කම්කරුවන් දෙදෙනෙකු , කසල තේ ප්‍රවාහනය කළ ලොරි රථයේ අයිතිකරු සහ රියදුරු අත්අඩංගුවට ගත් බවයි ආගරපතන පොලිසියේ වැඩ බලන පොලිස් ස්ථානාධිපති පොලිස් පරික්ෂක එච්.එච්.පාලිත නන්දසිරි\nකියා සිටියේ.\nඉකුත් (13) දින තේ කර්මාන්ත ශාලාවේ කසල තේ ගබඩා අංගණයේ කසල තේ කිලෝ 1500 ක් අස්ථානගත වි ඇති බවට එම තේ නිෂ්පාදන ආයතනයේ පාලන අධිකාරිය විසින් ආගරපතන පොලිසියට කළ පැමිණිල්ලක් මත ආගරපතන පොලිසිය විසින් විමර්ෂණයක් ආරම්භ කර සැකකරුවන් අත්අඩංගුවට ගෙන තිබුණා.\n13 දින රාත්‍රියේ ගම්පොල බුවැල්ල ප්‍රදේශයෙන් ආගරපතන දක්වා පැමිණි ලොරි රථයක් තේ නිෂ්පාදන ආයතනයට ඇතුලත් කර කසල තේ තොගය පටවා රැගෙන ගොස් ඇති බවත්, ආරක්ෂක අංශ නිලධාරින් දෙදෙනා මුලින්ම අත්අඩංගුවට ගෙන ප්‍රශ්න කිරිමේදි කසල තේ සොරකමට සහය දැක්වු පිරිස සහ කසල තේ තොගය රැගෙන ගිය ස්ථානය අනාවරණය කරගත් බවයි වැඩ බලන පොලිස් ස්ථානාධිපතිවරයා ප්‍රකාශ කළේ.\nආරක්ෂක අංශ නිලධාරින්ගෙන් ලද තොරතුරු මත ගම්පොල ප්‍රදේශයට ගොස් කසල තේ තොගය සහ කසල තේ ප්‍රවාහනය කළ ලොරි රථයද පොලිස් අත්අඩංගුවට ගත් බවත්, සැකකරුවන් (15) දින නුවරඑලිය මහෙස්ත්‍රාත් අධිකරණය වෙත ඉදිරිපත් කරන බවත් පොලිසිය සඳහන් කරනවා.",
       "URL": "https://www.hirunews.lk/348255/කසල-තේ-තොගයක්-සමග-සැකකරුවන්-හතක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=30"
}