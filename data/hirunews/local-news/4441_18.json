{
       "Source": "hirunews",
       "Timestamp": "Monday, 03 July 2017 - 7:16",
       "Headline": "ජපුරේ ගැටුමට සම්බන්ධ සිසුන් ගැන අවසන් තීරණය අද",
       "News Content": "ශ්‍රී ජයවර්ධනපුර විශ්වවිද්‍යාලයේ ව්‍යවහාරික විද්‍යා පීඨයේ පැවති පිරිත් පිංකමක් අතරතුර දෙපිරිසක් අතර ඇතිවූ ගැටුමට සම්බන්ධ සිසුන්ට එරෙහිව විනය පියවර ගැනීම සම්බන්ධයෙන් සාකච්ඡා කිරීමට විශ්වවිද්‍යාලයේ විනය කමිටුව අද රැස්වනවා.\nපසුගිය සිකුරාදා රාත්‍රියේ ඇතිවූ මෙම ගැටුමෙන් සිසුන් තුන්දෙනෙකු තුවාල ලැබුවා.\nපිරිත් පිංකම පැවැත්වෙන අවස්ථාවේදී මුහුණු ආවරණය කර ගනිමින් සිසුන් පිරිසක් පොලූ අතැතිව එම ස්ථානයට කඩාවැදීමත් සමග  උනුසුම් තත්ත්වයක් ඇතිවුණා.\nඑම පිරිස පිංකමට එක්ව සිටි සිසුන්ට පහරදෙන ආකාරයද දැකගන්නට ලැබුණු අතර, කෙසේ වෙතත් තත්ත්වය පාලනය කර එහි සිටි සිසුන් ආරක්ෂිතව ඉන් පිටතට රැගෙන යනු ලැබුවේ විශ්වවිද්‍යාල උපකුලපති ඇතුලූ ආචාර්ය මණ්ඩලයේ මැදිහත්වීම මතයි.\nකෙසේ වෙතත් අද පැවැත්වෙන විනය මණ්ඩල රැස්වීමේදී මෙම ගැටුම සම්බන්ධයෙන් වන වීඩියෝ දර්ශන සහ අනෙකුත් සාක්ෂි විමසීමට ලක් කරන බවයි ව්‍යවහාරික විද්‍යා පීඨයේ පීඨාධිපති මහාචාර්ය සුදන්ත ලියනගේ හිරු ප්‍රවෘත්ති අංශයට සඳහන් කළේ.",
       "URL": "https://www.hirunews.lk/164940/ජපුරේ-ගැටුමට-සම්බන්ධ-සිසුන්-ගැන-අවසන්-තීරණය-අද",
       "Category": "Local News",
       "Parent URL": "https://www.hirunews.lk/local-news.php?pageID=4441"
}