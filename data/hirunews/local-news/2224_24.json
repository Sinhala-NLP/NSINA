{
       "Source": "hirunews",
       "Timestamp": "Friday, 08 January 2021 - 16:27",
       "Headline": "දින 17ක් යුක්රේනය සම්පූර්ණයෙන් වැසේ",
       "News Content": "කොරෝනා වෛරසයේ ව්‍යාප්තිය හේතුවෙන් යුක්රේනයේ පාසල්, හෝටල්, ආපන ශාලා සහ කායවර්ධන මධ්‍යස්ථාන ඇතුලු ආයතන රැසක් වසා දැමීමට පියවර ගෙන තිබෙනවා.\nවිදෙස් මාධ්‍ය වාර්තා පෙන්වා දෙන්නේ මිලියන 41ක පමණ ජනතාවක් ජීවත්වන යුක්රේනය සම්පූර්ණයෙන් වසා දැමීමේ මූලික පියවරක් ලෙසට පසුගිය දෙසැම්බර් මාසයේ සිට ක්‍රම ක්‍රමයෙන් රට වසා දැමීමේ පියවර බලධාරීන් ආරම්භ කර තිබූ බවයි.\nපසුගිය වසරේ සැප්තැම්බර් මාසයේ සිට යුක්රේනයේ කොරෝනා ආසාදිතයන් ඉහළ යාම ආරම්භ වූ අතර එය වර්තමානය වන විට ද පවතින්නේ ඉහළ අගයකයි.\nඅද දිනය වන විට යුක්රේනයේ කොරෝනා වෛරස් ආසාදිතයන් ලක්ෂ 10 ඉක්මවා ඇති අතර සිදුවී ඇති මරණ සංඛ්‍යාව 19588ක්.\nඑම හේතුව මත ජනවාරි මාසයේ සිට රට සම්පූර්ණයෙන් වසා දැමීමට යුක්රේන බලධාරීන් තීරණය කර තිබුනේ දෙසැම්බර් මස මුල් භාගයේ සිටයි.\nආසාදිතයන් වාර්තාවීම උපරිම මට්ටමක පවතින අවස්ථාවේදී එරටින් දිනකදී වාර්තාවන ආසාදිතයන් සංඛ්‍යාව 12000ත් 14000ත් අතර පැවතුනා.\nබලධාරීන් ගත තීරණය අනුව සමාජ ශාලා සිනමා ශාලා ඇතුලු විනෝදාස්වාද මධ්‍යස්ථාන ලබන 24 වනදා දක්වා වසා තැබෙනු ඇති.\nඑමෙන්ම විශාල වශයෙන් ජනතාව එක්රැස් වීම ද ජනවාරි 24 වනදා දක්වා තහනම් වනවා.\nකෙසේවෙතත් අද දිනයේදීත් යුක්රේන සංචාරකයින් 155 දෙනෙකුගෙන් යුත් කණ්ඩායමක් මත්තල ගුවන් තොටුපලින් දිවයිනට පැමිණියා.\nඑමෙන්ම මීට පෙර මෙරටට පැමිණි යුක්රේන ජාතිකයින් 146 දෙනෙකු අද යළි සිය මව්රට බලා පිටත්ව ගොස් තිබෙනවා.\nඒ අනුව මේ වනවිට යානා හයකින් මෙරටට පැමිණ ඇති යුක්රේන සංචාරකයින් සංඛ්‍යාව 905ක්.",
       "URL": "https://www.hirunews.lk/259170/දින-17ක්-යුක්රේනය-සම්පූර්ණයෙන්-වැසේ",
       "Category": "Local News",
       "Parent URL": "https://www.hirunews.lk/local-news.php?pageID=2224"
}