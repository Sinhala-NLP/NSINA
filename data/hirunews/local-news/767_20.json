{
       "Source": "hirunews",
       "Timestamp": "Sunday, 30 October 2022 - 21:46",
       "Headline": "update: ඉන්දියාවේ පාලම කඩා වැටීමෙන් මියගිය සංඛ්‍යාව 91 දක්වා ඉහළට - වගකීම රජය භාරගනී",
       "News Content": "ඉන්දියාවේ ගුජරාට් ප්‍රාන්තයේ පාලමක් කඩා වැටීමෙන් මියගිය සංඛ්‍යාව 91ක් දක්වා ඉහළ ගොස් තිබෙනවා.\nඅතුරුදන් වූ තවත් සියයකට වැඩි පිරිසක් සොයා තවදුරටත් මෙහෙයුම් ක්‍රියාත්මකයි.\nමෙම පාලම කඩා වැටීමේ වගකීම රජය භාරගෙන ඇති බවයි වාර්තා වන්නේ.\nupdate : 23.44 Sunday 30-10-2022\n-------------------------------------------------------\nඉන්දියාවේ පාලමක් කඩා වැටී 60ක් මරුට\nඉන්දියාවේ ගුජරාට් ප්‍රාන්තයේ කේබල් පාලමක් කඩා වැටීමෙන් සිදුවූ අනතුරකින් පුද්ගලයන් 60කට වැඩි පිරිසක් මියගොස් තිබෙනවා.\nවසර 100ක් පමණ පැරණි මෙම පාලම අද පස්වරුවේ කඩා වැටී ඇති බවයි ඉන්දීය මාධ්‍ය වාර්තා කළේ.\nබෝට්ටු 6ක්, ගිලන් රථ 6 ක් සහ ගලවා ගැනීමේ කටයුතු සඳහා වෑන් දෙකක් මෝර්බි වෙත යවා තිබෙනවා.\nඅද සවස 6.42ට පාලම කඩා වැටී ඇත්තේ 500ක පමණ පිරිසක් පුජාවකට අදාළව චාරිත්‍ර වාරිත්‍ර කිහිපයක් සිදු කිරීමට එහි රැස්ව සිටියදීයි.\nවිදෙස් වාර්තාවලට අනුව, 100 දෙනෙකු පමණ තවමත් කඩා වැටුණු සුන්බුන් අතර ගඟේ සිරවී සිටින බවටයි සැක කෙරෙන්නේ.\nබොහෝ දෙනෙක් ජලයේ පිහිනමින්, අඳුරේම ඉවුර වෙත ළඟා වීමට උත්සාහ කරන බව එම ස්ථානයේ සිට නිකුත් වී ඇති වීඩියෝ පටවල දැක්වෙනවා.\nමියගිය පිරිසගෙන් වැඩි දෙනෙකු කාන්තාවන් සහ ළමුන් බව ප්‍රදේශවාසීන් සඳහන් කරනවා. තවත් 17 දෙනෙකු බේරාගෙන රෝහල් ගත කර ඇති බවයි වාර්තා වන්නේ.\nමීටර් 230ක (අඩි 754) දිගකින් යුත් පාලම බ්‍රිතාන්‍ය පාලන සමයේදී ඉදිකරන ලද්දක්. එම කේබල් පාලම ප්‍රතිසංස්කරණය කර මහජනතාව සඳහා නැවත විවෘත කර තිබුණේ පසුගිය 26 වනදායි.\nමෙම අනතුර සම්බන්ධයෙන් අග්‍රාමාත්‍ය නරේන්ද්‍ර මෝදි ට්විටර් සටහන් තබමින් සිය ශෝකය පළකර ඇති අතර බලධාරීන්ට උපදෙස් ලබාදී ඇත්තේ මෙම සිද්ධිය සම්බන්ධයෙන් සොයා බලා අවශ්‍ය පියවර ගන්නා ලෙසටයි.\nමේ අතර මෙම ඛේදවාචකයෙන් ජීවිත අහිමි වූ පුද්ගලයන්ගේ පවුල්වලට ශෝකය ප්‍රකාශ කරන අතර ප්‍රාන්ත රජය විසින් මියගිය එක් අයෙකුගේ පවුලට රුපියල් ලක්ෂ 4ක් සහ තුවාල ලැබූවන්ට රුපියල් 50,000ක් ලබා දෙන බව ගුජරාට් ප්‍රාන්ත මහ ඇමති භූපේන්ද්‍ර පටෙල් ප්‍රකාශ කළා.",
       "URL": "https://www.hirunews.lk/319236/update-ඉන්දියාවේ-පාලම-කඩා-වැටීමෙන්-මියගිය-සංඛ්‍යාව-91-දක්වා-ඉහළට-වගකීම-රජය-භාරගනී",
       "Category": "Local News",
       "Parent URL": "https://www.hirunews.lk/local-news.php?pageID=767"
}