{
       "Source": "hirunews",
       "Timestamp": "Tuesday, 14 September 2021 - 13:21",
       "Headline": "ලබන සතියේ රට විවෘත කිරීම ගැන ඉඟි  (වීඩියෝ)",
       "News Content": "සති 4කට පැනවූ නිරෝධායන ඇඳිරිනීතිය හේතුවෙන් මෙරට කොවිඩ් මරණ සහ ආසාදිතයින් වාර්තාවීම පහළ යමින් පවතින බව රාජ්‍ය අමාත්‍ය විශේෂඳ වෛද්‍ය සුදර්ශණී ප්‍රනාන්දුපුල්ලේ ප්‍රකාශ කළා.\nඒ අනුව ලබන සඳුදා සිට රට ක්‍රමානුකූලව විවෘත කළ හැකි බවයි ඇය කියා සිටියේ.\nසීදූව සෞඛ්‍ය වෛද්‍ය නිලධාරී කාර්යාලයට අද පෙරවරුවේ පැමිණි රාජ්‍ය අමාත්‍ය විශේෂඥ වෛද්‍ය සුදර්ශණී ප්‍රනාන්දුපුල්ලේගෙන් මාධ්‍යවේදීන් රට විවෘත කිරීම සම්බන්ධයෙන් සිදුකළ ප්‍රශ්න කිරීමකදියි ඇය මේ බව කියා සිටියේ.\nඑන්නත් මාත්‍රා දෙකම ලබාගෙන නොමැති මන්නාරමේ වැසියන්ට හෙට සිට මුහුදු යාමට හෝ පොදු ස්ථානවල ගැවසීම තහනම් කිරීමට කටයුතු කර ඇති බව මන්නාරම සෞඛ්‍ය සේවා අධ්‍යක්ෂ එස්. විනෝදන් ප්‍රකාශ කළා.\nමන්නාරමේ ඊයේ පැවති කොවිඩ් කමිටු රැස්වීමේදී මෙම තීරණය ගෙන ඇති අතර, පොලිස් මුර පොළවල් සහ ධීවර තොටුපලවල්වලදී එන්නත් කාඩ්පත් පරීක්ෂා කිරීමටයි තීරණය කර ඇත්තේ.\nමන්නාරම් වැසියන් හා ඉන්දීය ජාතිකයන් අතර සබඳතා ඉහළ යාමද මෙම තීරණයට හේතු වී තිබෙනවා.\nමෙරට කොරෝනා ප්‍රතිශක්තිකරණ වැඩසටහනට අදාළව ඊයේ පුද්ගලයින් 147,114 දෙනෙකුට එන්නත් ලබාදී තිබෙනවා.\nඒ අනුව සයිනොෆාම් එන්නතේ දෙවන මාත්‍රාව පුද්ගලයින් 88,700 දෙනෙකුට ලබාදී ඇති අතර, එහි පළමු මාත්‍රාව ලබාදී ඇති සංඛ්‍යාව 51,798 ක්.\nඑමෙන්ම ඊයේ ෆයිසර් එන්නතේ පළමු මාත්‍රාව 353 දෙනෙකුටත්, එහි දෙවන මාත්‍රාව 385 දෙනෙකුටත් ලබාදී තිබෙනවා.\nමොඩර්නා එන්නතේ පළමු මාත්‍රාව 30 දෙනෙකුටත්, දෙවන මාත්‍රාවද 1,815 දෙනෙකුටත් ලබාදී ඇති බවයි වසංගත රෝග විද්‍යා අංශය සඳහන් කළේ.\nඇස්ට්‍රාසෙනෙකා එන්නතේ පළමු මාත්‍රාව ඊයේ දිනයේ 3,194 දෙනෙකුට ලබාදී ඇති අතර, දෙවන මාත්‍රාව 839 දෙනෙකුට ලබාදී තිබෙනවා.\nඒ අනුව මේ දක්වා දෙවන මාත්‍රාවද ලබාදී එන්නත්කරණය සම්පූර්ණ කළ මෙරට පුද්ගලයන් සංඛ්‍යාව  එක්කෝටි 672,627 ක්.\nමේ අතර හිටපු කෙටිධුර ධාවන ශූරී සුසන්තිකා ජයසිංහට කොරෝනා ආසාදනය වී ඇති බව වාර්තා වනවා.\nඅසනීප තත්වයක් හේතුවෙන් සිදුකළ කොරෝනා පරීක්ෂණයකදීයි මේ බව අනාවරණය වී ඇත්තේ.\nඒ අනුව ඇයගේ දරුවන් දෙදෙනාට ද කොරෝනා ආසාදනය වී ඇති බවයි අප කළ විමසීමකදී ඇය සදහන් කළේ.\nඑසේම ඌව පළාත් සභාව මඟින් පාලනය වන බණ්ඩාරවෙල ප්‍රදේශයේ ළමා නිවාසයක ළමයින් බලා ගන්නා කාන්තාවන් දෙදෙනෙකුට කොරෝනා ආසාදනය වී තිබෙනවා.\nඒ අනුව ළමා නිවාසයේ සියළුම දරුවන් අද හදිසි කොරෝනා පරීක්ෂණයකට ලක් කිරීමටයි නියමිතව ඇත්තේ.\nවයස අවුරුදු 5ට අඩු දරුවන් 35 දෙනෙකු එම ළමා නිවාසයේ සිටින බවයි වාර්තා වන්නේ.\nමුව ආවරණ පළඳින ලෙසට උපදෙස් ලබාදීම හේතුවෙන් මහජන සෞඛ්‍ය පරීක්ෂකවරුන් දෙදෙනෙකුට පරුෂ වචනයෙන් බැණවැදී පහරදීමට උත්සාහ කළ පුද්ගලයෙකු පොලීසිය අත්අඩංගුවට ගෙන තිබෙනවා.\nනෙළුව ප්‍රදේශයේ පසුගියදා පැවති අවමංගල්‍ය උත්සවයකදීයි මොහු මෙලෙස මහජන සෞඛ්‍ය පරීක්ෂකවරුන්ට බැණ වැදී ඇත්තේ.\nපසුව සැකකරු නිළධාරීන්ට පොල්ලකින් ද පහරදීමට උත්සහ කර ඇති අතර, එහිදී එම ස්ථානයේ සිටි පිරිස එය ව්‍යර්ථ කර ඇති බවයි වාර්තා වන්නේ.\nකෙසේ වෙතත් ශ්‍රී ලංකා වෛද්‍ය සංගමයේ සභාපති විශේෂඥ වෛද්‍ය පද්මා ගුණරත්න කොළඹ අද කැඳවා තිබූ මාධ්‍ය හමුවකට එක්වෙමින් ප්‍රකාශ කළේ පවතින කොරෝනා රැල්ලේ අවධානම මෙතෙක් පහව ගොස් නොමැති බැවින් මෙම අවස්ථාවේ රට විවෘත කිරීම සම්බන්ධයෙන් සිතා බැලිය යුතු බවයි.",
       "URL": "https://www.hirunews.lk/282177/ලබන-සතියේ-රට-විවෘත-කිරීම-ගැන-ඉඟි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1693"
}