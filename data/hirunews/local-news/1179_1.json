{
       "Source": "hirunews",
       "Timestamp": "Tuesday, 10 May 2022 - 13:26",
       "Headline": "ශ්‍රී ලංකාවේ මර්දනකාරී දේශපාලන ක්‍රමය ගැන ජාත්‍යන්තරයේ දැඩි අවධානය (වීඩියෝ)",
       "News Content": "අග්‍රාමාත්‍ය මහින්ද රාජපක්ෂ ඉල්ලා අස්වීම ඇතුළු ශ්‍රී ලංකාවේ වර්ධනයන් පිළිබදව ඇමරිකා එක්සත් ජනපදය සමීප අවධානයෙන් කටයුතු කරන බව ඇමරිකා එක්සත් ජනපදය පවසනවා.\nඑක්සත් ජනපද රාජ්‍ය දෙපාර්තමේන්තුවේ ප්‍රකාශක නෙඩ් ප්‍රයිස් වොෂින්ටනයේ ඊයේ (09) පැවති මාධ්‍ය හමුවේ දී ප්‍රකාශ කළේ ශ්‍රී ලාංකික ජනතාව මුහුණ දෙන විදුලි, ආහාර, ඖෂධ හිගය ඇතුළු ආර්ථික තත්ත්වයේ පිරිහීමට කඩිනම් විසදුම් ලබා ගැනීම සඳහා කටයුතු කරන්නැයි ලක් රජයෙන් ඉල්ලා සිටින බවයි.\nදීර්ඝ කාලීන ආර්ථික ස්ථාවරයක් ගොඩනැගීම සඳහා සිදුකළ යුතු දෑ හදුනාගෙන ක්‍රියාවට නැංවිය යුතු බවයි රාජ්‍ය දෙපාර්තමේන්තු ප්‍රකාශකයා අවධාරණය කළේ.\nසාමකාමී විරෝධතාකරුවන්ට එරෙහිව ප්‍රචණ්ඩත්වය ඇමරිකා එක්සත් ජනපදය හෙළා දකින අතර පූර්ණ විමර්ශනයක් තුළින් ඊට සම්බන්ධ පුද්ගලයන් අත්අඩංගුවට ගෙන නීතිය හමුවට පැමිණවිය යුතුයි.\nවිපක්ෂ මත මැඬලීම සඳහා හදිසි නීතිය භාවිත කිරීමේ තත්ත්වයන් පිළිබදව ද එක්සත් ජනපදය අවධානය යොමු කරන අතර ඒ පිළිබදව අඛණ්ඩව විමසීමෙන් පසුවන බව ද රාජ්‍ය දෙපාර්තමේන්තු ප්‍රකාශක නෙඩ් ප්‍රයිස් කියා සිටියා.\nවිරෝධතාකරුවන් රජයට පක්ෂපාති ආධාරකරුවන්ගේ පහරදීමට ලක්වීමත් සමඟ ඇති වූ ප්‍රචණ්ඩකාරි තත්ත්වය පිළිබඳව ලෝක බැංකුව දැඩි අවධානයෙන් පසුවන බව එහි මාලදිවයින, නේපාලය සහ ශ්‍රී ලංකාව සඳහා අධ්‍යක්ෂ ෆාරිස් එච් හඩාඩ් ප්‍රකාශ කළා.\nඊයේ (09) ඇති වූ තත්ත්වය සම්බන්ධයෙන් දැඩි කණස්සල්ල පළ කරන බව ප්‍රකාශ කළ ඔහු තවදුරටත් කියා සිටියේ ප්‍රචණ්ඩත්වයට වගකිව යුත්තන් කඩිනමින් ශ්‍රී ලංකාවේ ආර්ථිකය යථා තත්ත්වයට පත් කිරීමේ මාවතට බාධාවක් ව සිටින බවයි.",
       "URL": "https://www.hirunews.lk/303996/ශ්‍රී-ලංකාවේ-මර්දනකාරී-දේශපාලන-ක්‍රමය-ගැන-ජාත්‍යන්තරයේ-දැඩි-අවධානය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1179"
}