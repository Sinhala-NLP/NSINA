{
       "Source": "hirunews",
       "Timestamp": "Tuesday, 23 August 2022 - 20:06",
       "Headline": "22 වන සංශෝධනය ගැන පෙත්සම් විභාගය අවසන් - තීන්දුව කථානායකවරයාට (වීඩියෝ)",
       "News Content": "ආණ්ඩුක්‍රම ව්‍යවස්ථාවේ 22 වැනි සංශෝධන පනත් කෙටුම්පත අභියෝගයට ලක්කරමින් ශ්‍රේෂ්ඨාධිකරණය හමුවේ ගොනුකර තිබූ පෙත්සම් විභාගය අද අවසන් කෙරුණා.\nඑහි තීරණය කථානායකවරයා වෙත යොමු කරන බවයි ශ්‍රේෂ්ඨාධිකරණය නිවේදනය කළේ.\nඅගවිනිසුරු ජයන්ත ජයසූරිය, බුවනෙක අලු‍විහාරේ සහ අර්ජුන ඔබේසේකර යන ත්‍රිපුද්ගල විනිසුරු මඩුල්ල ඉදිරියේ මෙම පෙත්සම විභාග කෙරුණා.\n22 වැනි ව්‍යවස්ථා සංශෝධන පනත් කෙටුම්පත අභියෝගයට ලක් කරමින් පාර්ශව 10 ක් ශේෂ්ඨාධිකරණය හමුවේ පෙත්සම් ඉදිරිපත් කර තිබූ අතර, ඊයේ පෙත්සම්කාර පාර්ශවවලින් ඉදිරිපත් වූ කරුණුවලට අද දිනයේදී නීතිපතිවරයා අධිකරණය හමුවේ කරුණු දක්වා සිටියා.\nපෙත්සම් විභාගය අවසන් කිරීමෙන් අනතුරුව නඩුකරයට අදාළ ලිඛිත දේශන තිබේනම් ඒවා හෙට දිනයේ ඉදිරිපත් කරන ලෙස පෙත්සම්කාර පාර්ශවයට නියෝග කළා.\nඑසේම නීතිපතිවරයාගේ ලිඛිත දේශන අනිද්දා ශ්‍රේෂ්ඨාධිකරණය හමුවේ ගොනුකරන ලෙසද ත්‍රිපුද්ගල විනිසුරු මඩුල්ල නියෝග කළ බව හිරු අධිකරණ වාර්තාකරු කියා සිටියා.\nමෙරට ආණ්ඩු ක්‍රම ව්‍යවස්ථාවට හඳුන්වාදුන් ඇතැම් සංශෝධන හේතුවෙන් ජනතා පරමාධිපත්‍ය බලය පුළුල් වී ඇතැයි පෙත්සම් විභාගය ආරම්භ කරමින් නීතිපති සංජේ රාජරත්නම් අධිකරණය හමුවේ කරුණු දක්වමින් කියා සිටියා.\nමෙවැනි සංශෝධන හරහා ජනාධිපතිවරයා සතු විධායක බලතල කප්පාදු නොවන අතර විධායක බලය තුලනාත්මක තත්ත්වයකට පත්කිරීමට එය හේතුවන බවද නීතිපතිවරයා පෙන්වා දුන්නා.\nනීතිපතිවරයා පෙන්වා දුන්නේ 21 වැනි ව්‍යවස්ථා සංශෝධනයට අදාළව ශේෂ්ඨාධිකරණය දුන් නඩු තීන්දුව මගින් ජනාධිපතිවරයා සතුව විධායක බලය පවතින අතර එම බලය විවිධ පුද්ගලයින්ට සහ ආයතනවලට නියෝජනය කිරීම සඳහා විමධ්‍යගත කිරීමේ හැකියාව ජනාධිපතිවරයා සතු බවයි.\nමෙහිදී අගවිනිසුරු ජයන්ත ජයසූරිය , ආණ්ඩුක්‍රම ව්‍යවස්ථා සභාව සඳහා සාමාජිකයින් පත්කිරීමේ ක්‍රියාදාමය තුළින් ජනාධිපතිවරයා සතු විධායක බලතල කප්පාදුවන්නේ දැයි ප්‍රශ්න කර තිබෙනවා.\nව්‍යවස්ථා සභාවට පත්කිරීම් කරනු ලබන්නේ ජනාධිපතිවරයා විසින් බැවින් ඔහු සතු විධායක බලතල කප්පාදු නොවන බවත් ජනාධිපතිවරයා සතු තීරණ ගැනීමේ අවසාන බලය කප්පාදු නොවන බවත් ඊට පිළිතුරු දෙමින් නීතිපතිවරයා, පෙන්වා දුන්නා.",
       "URL": "https://www.hirunews.lk/313560/22-වන-සංශෝධනය-ගැන-පෙත්සම්-විභාගය-අවසන්-තීන්දුව-කථානායකවරයාට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=919"
}