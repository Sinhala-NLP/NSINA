{
       "Source": "hirunews",
       "Timestamp": "Monday, 26 November 2018 - 13:47",
       "Headline": "ගැටුමකින් සිසුවෙකු මියයෑමෙන් පසු බේරුවල පාසලක් දින දෙකකට වැසේ",
       "News Content": "ගැටුමකින් සිසුවෙකු මියයෑමෙන් පසු බේරුවල - උමයිසරා මධ්‍ය මහා විද්‍යාලය දින දෙකකට වසා දමා තිබෙනවා.\nබේරුවල කොට්ඨාශ අධ්‍යාපන කාර්යාලය සඳහන් කළේ සිසුවා මියයෑම සහ සැකකාර සිසුවා අත්අඩංගුවට ගැනීම සළකා බැලීමෙන් අනතුරුව පාසල තාවකාලිකව වසා දැමීමට පියවර ගත් බවයි.\nමේ හේතුවෙන් එම පාසලේ අද දිනයේ පැවැත්වීමට නියමිතව තිබූ වාර අවසාන විභාගයද දින නියමයක් නොමැතිව කල් දමා තිබෙනවා.\nපාසලේ සිදුවූ බහින්බස්වීමක් දුරදිග යාමෙන් පසු පසු සිදුකළ පහරදීමක් හේතුවෙන් මෙලෙස ජීවිතක්ෂයට පත්වුණේ බේරුවල - මරක්කලාවත්ත ප්‍රදේශයේ 17 හැවිරිදි සිසුවෙක්.\nමොහු  ශිෂ්‍ය නායකයෙකු වන අතර, ඝාතනය සිදුකළ සිසුවා උපදෙසක් ලබාදීම සම්බන්ධයෙන් ඇතිවූ ආරවුලක් මෙම ගැටුමට හේතුවී තිබෙනවා.\nපසුගිය 21 වනදා පාසල තුළ මෙම පහරදීම සිදුවී ඇති අතර, මියගිය දරුවා බේරුවල රෝහලට ඇතුළත් කිරීමෙන් අනතුරුව වැඩිදුර ප්‍රතිකාර සඳහා කොළඹ ජාතික රෝහලට මාරුකර යැවුණා.\nඅනතුරුව ශල්‍යකර්මයකින් පසු ඔහු යළි නාගොඩ රෝහලට මාරුකර එවා තිබූ අතර, ඊයේ (25) එම සිසුවා මියගිය බවයි නාගොඩ රෝහලේ ප්‍රකාශකයෙකු සඳහන් කළේ.\nසිද්ධිය සම්බන්ධයෙන් පහරදීම සිදුකළ බව කියන 15 හැවිරිදි සිසුවා බේරුවල පොලීසිය මගින් පසුව අත්අඩංගුවට ගනු ලැබුවා.",
       "URL": "https://www.hirunews.lk/204952/ගැටුමකින්-සිසුවෙකු-මියයෑමෙන්-පසු-බේරුවල-පාසලක්-දින-දෙකකට-වැසේ",
       "Category": "Local News",
       "Parent URL": "https://www.hirunews.lk/local-news.php?pageID=3633"
}