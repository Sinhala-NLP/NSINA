{
       "Source": "hirunews",
       "Timestamp": "Wednesday, 11 May 2022 - 13:28",
       "Headline": "රට ස්ථාවර කිරීමට සමගි ජන බලවේගයෙන් සහ ජාතික ජන බලවේගයෙන් ජනපතිට කොන්දේසි (වීඩියෝ)",
       "News Content": "රට තුළ ස්ථාවර පාලනයක් ස්ථාපිත කිරීම සදහා සමගි ජන බලවේගය සහ ජාතික ජන බලවේගය ජනාධිපතිවරයාට කොන්දේසි ඉදිරිපත් කර තිබෙනවා.\nඔවුන් ඉදිරිපත් කර ඇති ප්‍රධාන කොන්දේසිය වන්නේ අන්තර් පාලනයක් හෝ වෙනත් පාලන ව්‍යුහයක් ගොඩනගන්නේ නම් ජනාධිපතිවරයා සිය ධුරයෙන් ඉල්ලා අස්විය යුතු බවයි.\nවිපක්ෂ නායක සජිත් ප්‍රේමදාස ඊයේ ජනාධිපතිවරයා මුණගැසී තිබුණා.\nඑහි දී ඔහු සදහන් කර ඇත්තේ, තමන් නව රජයේ අග්‍රාමාත්‍ය ධුරය භාර ගැනීමට සූදානම් බවයි.\nඒ සදහා සෙසු පක්ෂ නායකයන්ගේ සහයෝගය ලබා ගත යුතු බව ද ඔහු දැනුම් දී තිබෙනවා.\nකෙසේ වෙතත්, වත්මන් ජනාධිපතිවරයා නිශ්චිත කාලසීමාවක් තුළ ධුරයෙන් ඉවත් විය යුතු බව එහි දී කොන්දේසියක් ලෙස ඉදිරිපත් කර ඇති බවයි වාර්තා වන්නේ.\nජනාධිපතිවරයා සහ විපක්ෂ නායකවරයා අතර පැවති මෙම සාකච්ඡාවෙන් පසුව සමගි ජන බලවේගයේ කෘත්‍යාධිකාරී මණ්ඩලය රැස්වී තිබෙනවා.\nඑහි අනුමැතිය ද ලබා දී ඇත්තේ, ජනාධිපතිවරයා ඉවත්ව යාමේ කොන්දේසිය මත අගමැති ධුරය භාර ගැනීම සුදුසු බවයි.\nකෙසේ වෙතත්, මෙම කොන්දේසියට ජනාධිපතිවරයාගේ පාර්ශවයෙන් මෙතෙක් ප්‍රතිචාරයක් දක්වා නැහැ.\nමෙවැනි පසුබිමක් තුළ විපක්ෂ නායක සජිත් ප්‍රේමදාස ඊයේ මුදල් අමාත්‍යාංශ ලේකම් මහින්ද සිරිවර්ධන සහ මහබැංකු අධිපති ආචාර්ය නන්දලාල් වීරසිංහ කැදවා රටේ මූල්‍ය තත්ත්වය සම්බන්ධයෙන් විශේෂ සාකච්ඡාවක නිරත වුණා.\nමෙහි දී මුදල් අමාත්‍යාංශ ලේකම්වරයා සදහන් කර ඇත්තේ, පවතින දේශපාලන අස්ථාවරත්වය මත ඉදිරි මාසයේ රාජ්‍ය සේවකයන්ගේ වේතන ගෙවීම සහ රටේ අත්‍යාවශ්‍ය සේවාවන් සැපයීමට අවශ්‍ය අරමුදල් සම්පාදනය කිරීම සම්බන්ධයෙන් අර්බුදයක් පවතින බව යි.\nමූලික අවශ්‍යතාවන් සදහා මාසයක කාලයකට අවශ්‍ය වන ඩොලර් මිලියන 90ක පමණ මුදල් සපයා ගත යුතු බව ද මුදල් අමාත්‍යාංශය ලේකම්වරයා පෙන්වා දී තිබෙනවා.\nමේ අතර, සමගි ජන බලවේගයේ මන්ත්‍රී කණ්ඩායම් හමුවක් මේ වන විට ආරම්භ වී ඇති අතර එහිදී ද වත්මන් දේශපාලන තත්ත්වය සම්බන්ධයෙන් සාකච්ඡාවට ලක්වෙමින් පවතින බවයි වාර්තා වන්නේ.\nමේ අතර, ජාතික ජන බලවේගය කොළඹ අද කැදවා තිබූ මාධ්‍ය හමුවකදී එහි නායක අනුර කුමාර දිසානායක සදහන් කළේ ජනාධිපතිවරයා සිය ධුරයෙන් ඉවත්ව කථානායකවරයා වැඩබලන ජනාධිපතිවරයා ලෙස පත් කර රට ස්ථාවර කිරීමේ යෝජනා දෙකක් සිය පක්ෂය විසින් ඉදිරිපත් කරන බවයි.\nඉන් එක් යෝජනාවක් වන්නේ ජාතික ජන බලවේගය මූලිකත්වය දරණ ආණ්ඩුවක් මාස 6ක කාලයක් සදහා පිහිටුවීමයි.\nඒ සදහා සෙසු පක්ෂ ද සහයෝගය දැක්විය යුතු අතර පොදු වැඩපිළිවෙලක් සදහා එකග විය යුතුයි.\nඑසේ නොමැති නම් මාස 6ක කාලසීමාවක් සඳහා අන්තර් වාර පාලනයක් සෙසු පක්ෂවලට ගොඩනැගීමට අවස්ථාව පවතින අතර එහි ජාතික ජන බලවේගය තනතුරු භාර නො ගෙන විපක්ෂයේ සිට සහයෝගය දැක්වීමට තීරණය කර තිබෙනවා.",
       "URL": "https://www.hirunews.lk/304066/රට-ස්ථාවර-කිරීමට-සමගි-ජන-බලවේගයෙන්-සහ-ජාතික-ජන-බලවේගයෙන්-ජනපතිට-කොන්දේසි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1176"
}