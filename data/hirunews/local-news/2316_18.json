{
       "Source": "hirunews",
       "Timestamp": "Monday, 23 November 2020 - 16:13",
       "Headline": "පාසල් සිසුවෙකුට වෙඩි තැබූ වෛද්‍යවරයා රක්ෂිත බන්ධනාගාරයට (වීඩියෝ)",
       "News Content": "පන්නිපිටිය - ඇරැව්වල ධර්මපාල විද්‍යාලයේ ක්‍රීඩාංගනයේ ක්‍රිකට් ක්‍රීඩාවේ යෙදෙමින් සිටි පාසල් සිසුවෙකුට වායු රයිෆලයකින් වෙඩි තබා තුවාල කිරීමේ සිද්ධිය සම්බන්ධයෙන් අත්අඩංගුවට ගත් මහරගම අපේක්ෂා රෝහලට අනුයුක්තව සේවය කරන වෛද්‍යවරයා ලබන මස 02 වනදා දක්වා රක්ෂිත බන්ධනාගාර ගත කෙරුණා.\nඒ, සැකකරු අද නුගේගොඩ මහේස්ත්‍රාත් අධිකරණයට ඉදිරිපත් කෙරුණු අවස්ථාවේදියි.\n17 හැවිරිදි මෙම සිසුවා ඊයේ තවත් සිසුන් කිහිපදෙනෙකු සමඟ ක්‍රීඩා කරමින් සිටින අවස්ථාවේ පන්දුව වෛද්‍යවරයාගේ ගෙවත්තට වැටී තිබුණා.\nඑහිදී නිවසේ තාප්පය මත නැගී මෙම සිසුවා නිවසේ සිටින අයෙකුගෙන් පන්දුව ඉල්ලා ඇති අතර, එම අවස්ථාවේදී නිවසින් පිටතට පැමිණි වෛද්‍යවරයා කිසිදු විමසීමකින් තොරව සිසුවාට වායු රයිෆලයකින් වෙඩි තබා ඇති බවයි දැනට සිදුකරන ලද විමර්ශනවලින් අනාවරණ වී ඇත්තේ.\nතුවාල ලැබූ සිසුවා දකුණු කොළඹ ශික්ෂණ රෝහලට ප්‍රතිකාර සඳහා ඇතුළත් කර තිබුණා.\nකෙසේ වෙතත් මහරගම අපේක්ෂා රෝහලේ වෛද්‍යවරයෙකු මීට සම්බන්ධවීම පිළිබඳව තමන් සමාව අයදින බවයි එම රෝහලේ අධ්‍යක්‍ෂ විශේෂඥ වෛද්‍ය වසන්ත දිසානායක කියා සිටියේ.\nසිද්ධිය ගැන කියන සිසුවාගේ මව සහ සහෝදරයා",
       "URL": "https://www.hirunews.lk/255412/පාසල්-සිසුවෙකුට-වෙඩි-තැබූ-වෛද්‍යවරයා-රක්ෂිත-බන්ධනාගාරයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2316"
}