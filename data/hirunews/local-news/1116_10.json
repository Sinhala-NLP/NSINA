{
       "Source": "hirunews",
       "Timestamp": "Monday, 06 June 2022 - 8:07",
       "Headline": "පෝෂක නොමැතිව දරුවන් සහ ගැබිණි මව්වරුන් අනතුරේ (වීඩියෝ)",
       "News Content": "වර්තමානයේ පවතින තත්වය යටතේ පෝෂ්‍යදායි ආහාර වේලක් ලබා ගැනීම සඳහා පවුලක දිනක වියදම රුපියල් හත්සියයක් දක්වා ඉහළ ගොස් ඇති බව වයඹ විශ්ව විශ්වවිද්‍යාලයේ පෝෂණය පිළිබඳ මහාචාර්ය රේණුක සිල්වා පවසනවා.\nඔහු කියා සිටියේ මීට පෙර 2018 - 2019 වසරවල මෙම අගය පැවතියේ රුපියල් හාරසිය පනස් හතරක අගයක බවයි.\nමේ අතර ගර්භනී මව්වරුන්ට, කිරි දෙන මවුවරුන්ට සහ අඩු බර දරුවන්ගේ පෝෂණය නගාසිටුවීම සඳහා රජය විසින් ලබාදුන් ත්‍රිපෝෂ වැඩසටහන ද මේ වනවිට ක්‍රියාත්මක වන්නේ නැහැ.\nඒ ත්‍රිපෝෂ නිෂ්පාදනය සඳහා අවශ්‍ය බඩ ඉරිඟු‍ සහ සෝයා නොමැති වීම හේතුවෙන්.\nසෞඛ්‍ය අමාත්‍යාංශයේ මාසික ත්‍රිපෝෂ ඉල්ලු‍ම ග්‍රෑම් 750ක පැකට් ලක්ෂ 15 ත් 16 ත් අතර වුවද මාස කිහිපයක සිට ත්‍රිපෝෂ කම්හලේ නිෂ්පාදන කටයුතු නතර කර තිබෙනවා.\nත්‍රිපෝෂ නිෂ්පාදනය යළි ආරම්භ කිරීමට නම් මාසයකට බඩ ඉරිඟු‍ මෙට්‍රික් ටොන් 1100 ක් හා සෝයා මෙට්‍රික් ටොන් 550ක් අවශ්‍ය බවයි හිරු ප්‍රවෘත්ති කළ සොයා බැලීමක දී අනාවරණය වුණේ.\nඑවැනි තත්ත්වයක් හමුවේ ඉන්දීය ණය ආධාර යටතේ බඩ ඉරිඟු‍ සහ සෝයා මාස දෙකකට ප්‍රමාණවත් පරිදි මෙරටට ලැබීමට නියමිත අතර එම තොගය ලද වහාම ත්‍රිපෝෂ කම්හලේ නිෂ්පාදන කටයුතු යළි ආරම්භ කරන බවයි එහි ප්‍රකාශකයෙකු සඳහන් කළේ.\nමේ අතර මාස හයත් අවුරුදු එකහමාරත් අතර දරුවන්ට රජයෙන් ලබා දුන් එම් එම් එන් ක්ෂුද්‍ර පෝෂකය ද මාස තුනක පමණ කාලයක සිට ලබා නොදෙන බව ශ්‍රී ලංකා පවුල් සෞඛ්‍ය සේවා සංගමය පවසනවා.\nඑමෙන්ම වයස අවුරුදු පහට අඩු උග්‍ර අඩුබර දරුවන්ට දෙන බී.පී. හන්ඩ්‍රඩ් විස්කෝතුවද මාස හතරක පමණ සිට නොමැති බවයි එම සංගමයේ සභාපතිනි දේවිකා කොඩිතුවක්කු සඳහන් කළේ.\nඑමෙන්ම ගර්භනී මව්වරුන්ට ලබාදෙන යකඩ පෙති සහ විටමින් වර්ගද මේ වනවිට ලබාදිය නොහැකි තත්වයක් උද්ගතව ඇති බව ඇය කියා සිටියා.\nවර්තමානයේ ආහාර ද්‍රව්‍යවල මිල ඉහළ යාම හමුවේ රජයෙන් ලබා දෙන ත්‍රිපෝෂ, ක්ෂුද්‍ර පෝෂක සහ විටමින් නොමැති තත්ත්වයක් තුළ ගර්භනී මව්වරුන් සහ දරුවන් පෝෂණ තත්ත්වය සම්බන්ධයෙන් සැළකිලිමත් වියයුතු ආකාරය පිළිබඳව වයඹ විශ්වවිද්‍යාලයේ පෝෂණය පිළිබඳ මහාචාර්ය රේණුක සිල්වා පැහැදිළි කළා.",
       "URL": "https://www.hirunews.lk/306327/පෝෂක-නොමැතිව-දරුවන්-සහ-ගැබිණි-මව්වරුන්-අනතුරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1116"
}