{
       "Source": "hirunews",
       "Timestamp": "Sunday, 02 May 2021 - 12:47",
       "Headline": "ඇමරිකාව, ජනගහණය මෙන් දෙගුණයක් එන්නත් ඇනවුම් කරයි",
       "News Content": "ලොව සංවර්ධනය වෙමින් පවතින රටවල් රැසකට කොවැක්ස් පහසුකම යටතේ කොරෝනා ප්‍රතිශක්තිකරණ එන්නත් බෙදාදුන් ඉන්දියාව පවා මේ වනවිට තම ජනතාවට ප්‍රමාණවත් එන්නත් සපයාගැනීමට නොහැකිව සිටින පසුබිමක් තුළ ඇමරිකාව තමන්ට අවශ්‍ය ප්‍රමාණයටත් වඩා එන්නත් ඇණවුම් කර ඇති බව විදෙස් මාධ්‍ය අද වාර්තා කළා.\nසී.එන්.එන්. පුවත් සේවය වාර්තා කර තිබුණේ ඇමරිකාව එන්නත් මාත්‍රා බිලියනයක් එලෙස ඇණවුම් කර ඇති බවයි.\nඑරට ජනගහණය සළකා බලන විට මෙම එන්නත් තොගය ඇමරිකාවේ එන්නත් අවශ්‍යතාවයෙන් දෙගුණයක් බව සඳහන්.\nඇමරිකාවේ මෙම පියවර බොහෝ දෙනාගේ විවේචනයට ලක්ව ඇති පසුබිමක් තුළ ඇමරිකාව ප්‍රකාශ කරන්නේ එන්නත් මාත්‍රා මිලියන 60ක් වෙනත් රටවල් වෙත බෙදා හැරීමට තමන්ට හැකියාව පවතින බවයි.\nඇමරිකාවේ මේ වන විට වැඩිහිටියන් මිලියන 100කට වැඩි පිරිසක් සම්පූර්ණයෙන්ම එන්නත්කරණයට ලක් කර ඇති බව එරට රෝග පාලන හා වැළැක්වීමේ මධ්‍යස්ථානය ප්‍රකාශ කළා. එය ඇමරිකාවේ සමස්ත ජනගහනයෙන් සියයට 30.5ක ප්‍රතිශතයක්. මිලියන 144කට වැඩි පිරිසකට පළමු මාත්‍රාව ලබාදී ඇති අතර එය එරට ජනගහනයෙන් සියයට 43.6ක ප්‍රතිශතයක්.\nඑමෙන්ම වයස අවුරුදු 65ට වැඩි මිලියන 37ක ජනතාවක් මේවනවිට සම්පූර්ණයෙන්ම එන්නත්කරණයට ලක් කර ඇති බව ද ඇමරිකාවේ රෝග පාලන හා වැළැක්වීමේ මධ්‍යස්ථානය සදහන් කළා.\nමේ අතර වෙනත් රටවලට ලබාදීමට තමන් සතුව අමතර එන්නත් මාත්‍රා තොග නොමැති බව බ්‍රිතාන්‍යය පවසනවා.\nබ්‍රිතාන්‍ය සෞඛ්‍ය ලේකම් මැට් හැංකොක් ප්‍රකාශ කළේ වැඩිහිටි හා අවදානම් ජන කණ්ඩායම්වල ජනතාව ආවරණය වන පරිදි එරට තුළ පළමු මාත්‍රාව ලබාදීමට දැනටමත් කටයුතු කර ඇති බවයි.\nඅඩු ආදායම්ලාභී රටවල එන්නත්කරණයට ලක් කර ඇත්තේ පුද්ගලයන් 500කගෙන් එක් අයෙකු පමණක් වන අතර ඉහළ ආදායම් ලබන රටවල සෑම පුද්ගලයන් 4 දෙනෙකුගෙන් එක් අයෙකු කොරෝනා ප්‍රතිශක්තීකරණ එන්නත් ලබාගෙන ඇති බවයි විදෙස් විචාරකයින් පෙන්වා දෙන්නේ.\nමේ අතර සංවර්ධනය වෙමින් පවතින රටවල් රැසකට ඔක්ස්ෆඩ් ඇස්ට්‍රාසෙනෙකා කොවිෂීඩ්ල්ඩ් එන්නත් නිෂ්පාදනය කළ ඉන්දියාවේ පූනේහි සීරම් ආයතනයේ ප්‍රධාන විධායක නිලධාරී අදාර් පූනවල්ලා සංචාරක තහනම පැනවීමට පෙර බ්‍රිතාන්‍යය බලා පිටත්ව ගොස් තිබෙනවා.\nඔහු මාධ්‍ය වෙත ප්‍රකාශයක් කරමින් සඳහන් කර ඇත්තේ විශේෂ සාකච්ඡාවක් සඳහා බ්‍රිතාන්‍යයට ගිය තමන්, දින දෙකකින් යළි ඉන්දියාවට පැමිණෙන බවටයි.",
       "URL": "https://www.hirunews.lk/270178/ඇමරිකාව-ජනගහණය-මෙන්-දෙගුණයක්-එන්නත්-ඇනවුම්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1981"
}