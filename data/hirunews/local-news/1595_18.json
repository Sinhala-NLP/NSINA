{
       "Source": "hirunews",
       "Timestamp": "Saturday, 30 October 2021 - 13:53",
       "Headline": "රාජ්‍ය සේවයේ උපාධිධාරී රැකියා පුරප්පාඩු ගැන සංගණනයක්",
       "News Content": "උපාධිධාරීන් වෙනුවෙන් පවතින තනතුරු පුරප්පාඩු පිළිබඳ රාජ්‍ය ආයතනවලින් තොරතුරු රැස් කිරීම මේ වනවිට ආරම්භ කර ඇති බව රාජ්‍ය සේවා, පළාත් සභා සහ පළාත් පාලන අමාත්‍යංශ ලේකම් ජේ.ජේ රත්නසිරි ප්‍රකාශ කළා.\nරාජ්‍ය ආයතනවල ඇති පුරප්පාඩු මෙන්ම ස්ථිර පත්වීම ලබාගත් සේවයේ නිරත පුද්ගලයින් සංඛ්‍යාව පිළිබඳ සොයාබැලීමට මෙහිදී වැඩි අවධානයක් යෙමුව ඇති බවයි ඔහු වැඩිදුරටත් සඳහන් කළේ.\nරාජ්‍ය සේවයේ පුහුණුව සඳහා බඳවා ගත් අභ්‍යාසලාභි උපාධිධාරීන් ස්ථිර තනතුරුවල පිහිටුවීම සඳහා මෙම තොරතුරු ලබා ගන්නා අතර මේ වනවිට 58,000කට අධික උපාධිධාරීන් පිරිසක් අභ්‍යාසලාභීන් ලෙස රාජ්‍ය සේවයේ පුහණුව සදහා පත්වීම් ලබා දී තිබෙනවා.\nඅමාත්‍යංශ ලේකම් ජේ.ජේ රත්නසිරි සඳහන් කළේ පුහුණුව සඳහා බඳවා ගත් උපාධිධාරීන් රාජ්‍ය සේවයේ ස්ථීර තනතුරුවල පිහිටුවීමට පසුගියදා කැබිනට් මණ්ඩලය තීරණය කළ අතර, ඒ අනුව ඔවුන්ට කඩිනමින් ස්ථීර පත්වීම් ලබාදීමට කටයුතු කරන බවයි.",
       "URL": "https://www.hirunews.lk/286498/රාජ්‍ය-සේවයේ-උපාධිධාරී-රැකියා-පුරප්පාඩු-ගැන-සංගණනයක්",
       "Category": "Local News",
       "Parent URL": "https://www.hirunews.lk/local-news.php?pageID=1595"
}