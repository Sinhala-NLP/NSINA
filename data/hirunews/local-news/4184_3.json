{
       "Source": "hirunews",
       "Timestamp": "Wednesday, 06 December 2017 - 22:07",
       "Headline": "මාතර කසලින් වැනසෙන කොටවිල",
       "News Content": "මාතර මහ නගර සභාව නිසි ක්‍රමවේදයකින් තොරව කසළ බැහැර කිරීමෙන් මාතර කොටවිල ඇතුළු ගම්මාන රැසක ජනතාව දැඩි පීඩාවට පත්ව සිටිනවා.\nප්‍රදේශවාසීන් චෝදනා කරන්නේ කසළ ප්‍රතිචක්‍රීකරණ මධ්‍යස්ථානයක් ස්ථාපිත කර තිබුණද එය මේ වන විට අක්‍රීය තත්තවයේ පවතින බවයි.\nමාතර මහ නගර සභාව මගින් බැහැර කරන කැළි කසළ මාතර කොටවිල ගම්මානයට ගෙනවිත් දමන්නේ කලක සිටයි.\nඅභිමානවත් මාතොට වැසියන්ගේ සංවර්ධනයට උරදෙන සෞභාග්‍යවත් පුරවරයක් යන තේමාව යටතේ ප්‍රදේශයේ කසළ ප්‍රතිචක්‍රීයකරණ මධ්‍යස්ථානයක් ඉදිකර තිබුණද එය අද වන විට අක්‍රිය තත්ත්වයේ පවතිනවා.\nමේ හේතුවෙන් මාතර නගරයෙන් බැහැර කෙරෙන සියලු කැළි කසල එළිමහනේ දමා යාමට සේවකයින් කටයුතු කරනවා.\nබලධාරීන් පවසන ආකාරයට සෞභාග්‍යවත් පුරවරයක් වෙනුවට, කොටවිල වැසියන්ට දැන් ජීවත් වීමට සිදුව ඇත්තේ මැසි මදුරුවන් ගහන පරිසරයකයි.\nපසුගියදා පැවති ගංවතුර තත්ත්වයත් සමග සියලු අපද්‍රව්‍ය පානීය ජලයට එකතුවීමේ අවදානමක්ද පවතිනවා.",
       "URL": "https://www.hirunews.lk/177770/මාතර-කසලින්-වැනසෙන-කොටවිල",
       "Category": "Local News",
       "Parent URL": "https://www.hirunews.lk/local-news.php?pageID=4184"
}