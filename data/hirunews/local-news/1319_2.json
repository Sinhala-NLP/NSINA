{
       "Source": "hirunews",
       "Timestamp": "Friday, 04 March 2022 - 13:40",
       "Headline": "දිලුම් සුක්කානම අතට ගනියි (වීඩියෝ)",
       "News Content": "රාජ්‍ය අමාත්‍යවරුන් වන දිලුම් අමුණුගම, විමලවීර දිසානායක සහ අමාත්‍ය සී.බී.රත්නායක අද (04) යළි නව අමාත්‍ය ධුරවල දිවුරුම් දුන්නා.\nජනාධිපති ගෝඨාභය රාජපක්ෂ ඉදිරියේ ජනාධිපති කාර්යාලයේ මෙම දිවුරුදීම් සිදු වු බවයි ජනාධිපති මාධ්‍ය අංශය සඳහන් කළේ.\nමීට පෙර ප්‍රවාහන කැබිනට් අමාත්‍ය ධුරයේ කටයුතු කළ පවිත්‍රා වන්නිආරච්චි ඊයේ (03) විදුලිබල අමාත්‍ය ධුරයේ දිවුරුම් දිම හේතුවෙනුයි ප්‍රවාහන රාජ්‍ය අමාත්‍ය ධූරයේ කටයුතු කළ දිලුම් අමුණුගම අද (04) ප්‍රවාහන කැබිනට් අමාත්‍ය ධුරයේ දිවුරුම් දෙනු ලැබුවේ.\nමේ අතර නුවරඑළිය දිස්ත්‍රික්කය නියෝජනය කරන පොදුජන පෙරමුණේ පාර්ලිමේන්තු මන්ත්‍රි එස්. බී. දිසානායක ඊයේ දිනයේදී කර්මාන්ත අමාත්‍ය ධුරයේ දිවුරුම්දීම හේතුවෙන් අමාත්‍ය සී.බී. රත්නායක යම් කළකිරිමකින් සිටින බවට තොරතුරු වාර්තා වුණා.\nකෙසේ වෙතත් පසුව රාජ්‍ය අමාත්‍ය විමලවීර දිසානායකගෙන් එම අමාත්‍යංශය ඉවත් කර එහි විෂය පථයන් අමාත්‍ය සී.බී. රත්නායක යටතට පවරනු ලැබ තිබෙනවා.\nඒ අනුවයි අමාත්‍ය සී. බී. රත්නායකට වනජීවී හා වන සම්පත් සංරක්ෂණ කැබිනට් අමාත්‍ය ධුරයේ යළි දිවුරුම් දුන්නේ.\nඒ අනුව, වනජීවී රැකවරණය, අලිවැට හා අගල් ඉදිකිරීම ඇතුළු ආරක්ෂිත වැඩපිළිවෙලවල් හා කැලෑ නැවත වගා කිරීම හා වනසම්පත් සංවර්ධන රාජ්‍ය අමාත්‍යාංශයේ විෂය පථය ද සී.බී. රත්නායක අමාත්‍යවරයාගේ විෂය පථයට ඇතුළත් කර තිබෙනවා.\nරාජ්‍ය අමාත්‍ය ධුරයේ කටයුතු කළ විමලවීර දිසානායක ජනාධිපතිවරයා ඉදිරියේ අද දිවුරුම් දුන්නේ ආපදා කළමනාකරණ රාජ්‍ය අමාත්‍යවරයා ලෙසයි.\nමීට පෙර එම අමාත්‍යාංශය පැවතියේ ජනාධිපතිවරයා යටතේයි.\nඊට අමතරව රාගම වෛද්‍ය පීඨයේ සිසුන්ට පහරදීමේ සිද්ධිය සමඟ රාජ්‍ය අමාත්‍ය ධුරයෙන් ඉල්ලා අස්වූ අරුන්දික ප්‍රනාන්දු ද යළිත් ඔහු දැරූ පොල්, කිතුල්, හා තල් වගා ප්‍රවර්ධන හා ආශ්‍රිත කාර්මික භාණ්ඩ නිෂ්පාදන හා අපනයන විවිධාංගීකරණ රාජ්‍ය අමාත්‍ය ධුරයේ අද යළිත් දිවුරුම් දුන්නා.\nමේ අතර, විදුලිබල ඇමතිනී පවිත්‍රා වන්නිආරච්චි සිය ධුරයෙහි වැඩ ආරම්භ කිරීමෙන් පසු මාධ්‍ය වෙත අදහස් දක්වමින් කියා සිටියේ තමන්ගේ නොහැකියාවන් වසන් කරගෙන රජයට දොස් පැවරිමෙන් පලක් නොමැති බවයි.",
       "URL": "https://www.hirunews.lk/298640/දිලුම්-සුක්කානම-අතට-ගනියි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1319"
}