{
       "Source": "hirunews",
       "Timestamp": "Monday, 30 August 2021 - 13:06",
       "Headline": "නිවසට ම එන ආයුර්වේද ඖෂධ (වීඩියෝ)",
       "News Content": "නිවසටම එන  ආයුර්වේද ඖෂධ\nබස්නාහිර පළාතේ කොවිඩ් ආසාදිත රෝගීන් සහ නිරෝධායන වන පුද්ගලයින් සිටින නිවෙස්වලට ආයුර්වේද ඖෂධ නොමිලේ බෙදාදීමේ වැඩසටහන අද (30) ක්‍රියාත්මක කෙරුණා.\nබස්නාහිර පළාත් ආයුර්වේද දෙපාර්තමේන්තුව එය සංවිධානය කරනු ලැබුවා.\nඑහිදී රෝගීන්ට අවශ්‍ය වෛද්‍ය උපදෙස් ලබාදීමේ කටයුතු ද සිදු කෙරෙනු බවද සඳහන්.\nබස්නාහිර පළාතේ ප්‍රාදේශීය ලේකම් කොට්ඨාස 40ක ප්‍රජා සෞඛ්‍ය වෛද්‍ය නිලධාරීන් රෝගීන්ට ප්‍රතිකාර කිරීමේ කටයුතු දිනපතා සිදුකරනු ලබනවා.\nආයුර්වේද ඖෂධ ප්‍රතිකාරවලට යොමුවෙමින් නිවෙස් තුළ ප්‍රතිකාර ලබාගැනීමට කැමැත්තක් දක්වන කොවිඩ් ආසාදිතයින්ට සහ නිරෝධායන වන පවුල් සඳහා එම වැඩසටහන ඉදිරියටත් ක්‍රියාත්මකයි.\nඑමෙන්ම බස්නාහිර පළාත තුළ ආයුර්වේද ප්‍රතිකර්ම තුළින් පුද්ගල ප්‍රතිශක්තීකරණය වර්ධනය කිරීමේ වැඩසටහනක් ද ආරම්භ කර තිබෙනවා.\nබස්නාහිර පළාත් ආයුර්වේද දෙපාර්තමේන්තුවේ වෛද්‍යවරුන් 265කගේ පූර්ණ අධීක්ෂණය යටතේ මෙය ආරම්භ වී ඇති බවයි කොළඹ දිස්ත්‍රික් අධීක්ෂණ ප්‍රජා සෞඛ්‍ය වෛද්‍ය නිලධාරී එම්.ඒ. විකුම් චන්ද්‍රරතන කියා සිටියේ.\nකොරෝනා ආසාදනය වන ස්වාමීන් වහන්සේලා සඳහා ප්‍රතිකාර කිරීමට කොළඹ විපස්සනා භාවනා මධ්‍යස්ථානයේ ප්‍රතිකාර ඒකකයක් විවෘත කිරීම යුද හමුදාපති ජෙනරාල් ශවේන්ද්‍ර සිල්වාගේ ප්‍රධානත්වයෙන් අද සිදු කෙරුණා.\nමේ අතර, පෙරුම්කායම්, දේවදාර, කුරුඳුපොතු, පාවට්ටාමුල් ඇතුළු දේශීය ශාකසාර සංඝටක 21කින් සැකසූ මුව ආවරණයක් නිෂ්පාදනය කර තිබෙනවා.\nඑය සෞඛ්‍ය අමාත්‍යාංශයේ දී ප්‍රාථමික සෞඛ්‍ය සේවා, වසංගත රෝග සහ කොවිඩ් රෝග පාලන කටයුතු රාජ්‍ය අමාත්‍ය විශේෂඥ වෛද්‍ය සුදර්ශනී ප්‍රනාන්දුපුල්ලේ වෙත ලබාදුන් අතර ඒ සඳහා පේට්න් බලපත්‍රයක් ද හිමි ව ඇති බවයි රාජ්‍ය අමාත්‍යාංශය සදහන් කළේ.",
       "URL": "https://www.hirunews.lk/280924/නිවසට-ම-එන-ආයුර්වේද-ඖෂධ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1722"
}