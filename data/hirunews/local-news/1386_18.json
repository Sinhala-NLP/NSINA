{
       "Source": "hirunews",
       "Timestamp": "Sunday, 30 January 2022 - 19:36",
       "Headline": "13 ඉල්ලන දෙමළ පක්ෂවලට එරෙහිව යාපනයේ විරෝධතා  (වීඩියෝ)",
       "News Content": "දෙමළ දේශපාලන පක්ෂ විසින් ඉල්ලා සිටින 13 වන ආණ්ඩුක්‍රම ව්‍යවස්ථා සංශෝධනයට එරෙහිව අද යාපනයේ දී විරෝධතාවයක් පැවැත්වුණා.\nදෙමළ ජනතාව නියෝජනය කරන තවත් පක්ෂයක් වන දෙමළ ජාතික ජනතා පෙරමුණ විසිනුයි මෙය සංවිධාන කර තිබුණේ.\nපා ගමනක ද නිරත වූ එම පිරිස අද දහවල් යාපනය නගරයේ දී 13 වන ආණ්ඩුක්‍රම ව්‍යවස්ථාවට එරෙහිව ජන හමුවක් ද සංවිධාන කර තිබුණා.\nදෙමළ ජාතික සන්ධානය ඇතුළු දෙමළ පක්ෂ කිහිපයක් විසින් 13 වන ආණ්ඩුක්‍රම ව්‍යවස්ථා සංශෝධනය මෙරට තුළ ක්‍රියාත්මක කරන ලෙස ලක් රජයට බල කරන ලෙස ඉල්ලා ඉන්දීය අග්‍රාමාත්‍යවරයා වෙත පසුගිය දා ලිපියක් ද භාරදී තිබෙනවා.\nකෙසේ වෙතත් අද පැවති විරෝධතාවයට එක්ව සිටි පිරිස සඳහන් කළේ, 13 වන ආණ්ඩුක්‍රම ව්‍යවස්ථා සංශෝධනයෙන් දෙමළ ජනතාවට කිසිදු විසඳුමක් නොලැබෙන බවයි.\nඑබැවින් 13 ට එහා ගිය බලයක් උතුරු නැගෙනහිර ජනතාවට අවශ්‍ය බවයි ඔවුන් පෙන්වා දෙන්නේ.",
       "URL": "https://www.hirunews.lk/295693/13-ඉල්ලන-දෙමළ-පක්ෂවලට-එරෙහිව-යාපනයේ-විරෝධතා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1386"
}