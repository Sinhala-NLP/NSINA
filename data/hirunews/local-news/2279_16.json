{
       "Source": "hirunews",
       "Timestamp": "Saturday, 12 December 2020 - 13:00",
       "Headline": "ජාතික හෙළ උරුමයේ මහා සභා රැස්වීමක්",
       "News Content": "ජාතික හෙළ උරුමයේ මහා සභා රැස්වීමක් මේ වන විට කොළඹ පදනම් ආයතනයේදී පැවැත්වෙනවා.\nඑම පක්ෂයේ අභ්‍යන්තර හමුවක් ලෙස පැවැත්වෙන මෙම රැස්වීම මාධ්‍යයට විවෘත කර නැහැ.\nකෙසේ වෙතත්, මෙහිදී ජාතික හෙළ උරුමයේ මහලේකම් පාඨලී චම්පික රණවක ඉදිරියේදී ගනු ලබන දේශපාලන තීන්දු පිළිබදව දැනුම් දීමට නියමිත බවයි දේශපාලන ආරංචි මාර්ග සඳහන් කළේ.\nඑම පක්ෂයේ ජ්‍යෙෂ්ඨ ප්‍රකාශකයෙකු කියා සිටියේ මන්ත්‍රීවරයා ඉදිරියේදී සමගි ජන බලවේගය සමඟ එක්වීමට නියමිත බවයි.\nමේ සම්බන්ධයෙන් අද පැවැත්වෙන මහා සභාවේදී සාකච්ඡාවට ලක්වනු ඇති බව එම ප්‍රකාශකයා කියා සිටියා.\nමේ අතර, සමගි ජන බලවේගයේ ව්‍යවස්ථාව සකස් කිරීම සම්බන්ධයෙන් මූලික වාර්තාවක් විපක්ෂ නායක සජිත් ප්‍රේමදාස වෙත භාර දී තිබෙනවා.\nඒ, පක්ෂ ව්‍යවස්ථාව සකස් කිරීම සඳහා පසුගිය සතියේ පත් කළ දස පුද්ගල කමිටුව විසින්.\nමෙම කමිටුවේ ප්‍රධානත්වය දරනු ලබන්නේ ජාතික සමගි ජන බලවේගයේ මහලේකම් පාර්ලිමේන්තු මන්ත්‍රී රංජිත් මද්දුම බණ්ඩාරයි.\nපසුගිය දා ඔවුන් පාර්ලිමේන්තු සංකීර්ණයේදී පළමු වරට රැස්වී පක්ෂ ව්‍යවස්ථාව සකස් කිරීමේදී අනුගමනය කළ යුතු මූලික රාමුව සම්බන්ධයෙන් සාකච්ඡා කරනු ලැබුවා.\n1977 දී සකස් කළ එක්සත් ජාතික පක්ෂයේ ව්‍යවස්ථාව ද නව ව්‍යවස්ථාව සකස් කිරීමේදී පදනම් කර ගැනීමට කටයුතු කර තිබෙනවා.\nඒ අනුව සමගි ජන බලවේගයට උප සභාපති ධුර දෙකක් ඇති කිරීමට තීරණය වී ඇති අතර, එම ධුර සමගි ජන බලවේගයේ හවුල්කාරි පක්ෂවලට පිරිනැමීමට තීරණය වී ඇති බවයි දේශපාලන ආරංචි මාර්ග සඳහන් කළේ.",
       "URL": "https://www.hirunews.lk/256861/ජාතික-හෙළ-උරුමයේ-මහා-සභා-රැස්වීමක්",
       "Category": "Local News",
       "Parent URL": "https://www.hirunews.lk/local-news.php?pageID=2279"
}