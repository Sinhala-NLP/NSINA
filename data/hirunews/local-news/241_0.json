{
       "Source": "hirunews",
       "Timestamp": "Saturday, 24 June 2023 - 11:45",
       "Headline": "හම්බන්තොට වරාය පොලිසියේ සිර මැදිරියක් තුළ පුද්ගලයෙකු ගෙළ වැළලාගෙන මරුට",
       "News Content": "හම්බන්තොට වරාය පොලිසියේ සිරමැදිරියක් තුළදී පුද්ගලයෙකු ගෙළ වැළලාගෙන සියදිවි හානිකරගෙන තිබෙනවා.\nළමා අපචාර සිද්ධියක් සම්බන්ධයෙන් අත්අඩංගුවට ගෙන රඳවා සිටි පුද්ගලයෙකුයි මෙලෙස අද(24) සියදිවි හානිකරගෙන ඇත්තේ.\nමොහු 45 හැවිරිදි හම්බන්තොට - මිරිජ්ජවිල ප්‍රදේශයේ පදිංචිකරුවෙක්.\nමේ අතර අණ නොතකා ධාවනය කරන ලද ත්‍රිරෝද රථයකට පෙරේදා වෙඩි තැබූ අවස්ථාවේදී වෙඩි පහර කා පලාගිය ත්‍රිරෝද රථයේ සිටි පුද්ගලයෙකු අද අලුයම ගිංතොට දුම්රියට පැන සියදිවි හානිකරගෙන තිබෙනවා.\nමෙලෙස මියගොස් ඇත්තේ හපුගල මවුන්ටන් ප්‍රසන්ට් වත්තේ පදිංචි 32 හැවිරිදි පුද්ගලයෙක්.\nමොහු තවත් පුද්ගලයෙකු සමඟ ත්‍රිරෝද රථයකින් යමින් සිටියදී බෝගහවේල්ල මාර්ගයේ රාජකාරි කරමින් සිටි පොලිස් නිලධාරියෙකු විසින් එය නැවතත් පරීක්ෂා කර තිබුණා.\nඑහිදී ත්‍රිරෝද රථයේ සිටි දෙදෙනෙකු අනන්‍යතාව තහවුරු කිරීමට අපොහොසත් වීම නිසා අත්අඩංගුවට ගෙන තිබෙනවා.\nඑම අවස්ථාවේ ත්‍රිරෝද රථයේ පිටුපස සිටි පුද්ගලයා පොලිස් නිලධාරීන් සමඟ පොරබැද අත්විලංගු ද විසිකර දමා ත්‍රිරෝද රථය පණ ගන්වාගෙන ගොස් ඇති අතර, වහාම ක්‍රියාත්මක වූ උප පොලිස් පරික්ෂකවරයෙකු එම ත්‍රිරෝද රථයට වෙඩි තබනු ලැබුවා.\nත්‍රිරෝද රථය නොනවත්වා ධාවනය කරන අවස්ථාවේදී විරුද්ධ දෙසින් පැමිණි තවත් ත්‍රිරෝද රථයක ගැටී තිබුණා.\nඑමෙන්ම පොලිස් විශේෂ කාර්ය බලකායේ නිලධාරීන් බවට පවසමින් වැලිපැන්න ප්‍රදේශයේදී පොලිස් නිලධාරියෙකුගේ නිවසකට ඇතුලුවී ගිනි අවි පෙන්වා නිවැසියන් බියගන්වා දේපළ කොල්ලකෑමේ සිද්ධියට තවත් සැකකරුවෙකු අත්අඩංගුවට ගෙන තිබෙනවා.\nමනුෂ්‍ය ඝාතන හා සංවිධානාත්මක අපරාධ විමර්ශන කොට්ඨාසය විසින් සිදුකරන ලද විමර්ශනයකට අනුව 42 හැවිරිදි පස්ගොඩ පදිංචිකරුවෙකු වන මොහු ඊයේ අත්අඩංගුවට ගෙන ඇත්තේ රොටුඹ ප්‍රදේශයේදීයි.\nඑහිදී ඔහු සතුව තිබී මෙරට නිෂ්පාදිත බෝර 12 හේ ගිනි අවියක් සහ හෙරොයින් ග්‍රෑම් 11 කට අධික ප්‍රමාණයක්ද සොයාගෙන ඇති බවයි පොලිස් මාධ්‍ය කොට්ඨාසය සඳහන් කළේ.\nමෙම සිද්ධිය සම්බන්ධයෙන් මීට පෙර මොරටුව, පානදුර සහ දොඩංගොඩ ප්‍රදේශවලදී සැකකරුවන් තුන්දෙනෙකු මනුෂ්‍ය ඝාතන හා සංවිධානාත්මක අපරාධ විමර්ශන කොට්ඨාසය විසින් අත්අඩංගුවට ගෙන තිබුණා.\nමේ අතර අම්බලන්ගොඩ - බටපොල - බටදූව ප්‍රදේශයේ අවන්හලක් තුළදී තියුණු ආයුධවලින් පහරදී පුද්ගලයෙකු ඝාතනය කර තිබෙනවා.\nපොලිස් මාධ්‍ය ප්‍රකාශක කාර්යාලය සඳහන් කළේ මත්පැන් පානය කරමින් සිටි දෙපිරිසක් අතර ඇතිවූ ගැටුමක් වැළැක්වීමට ගිය පුද්ගලයෙකු මෙලෙස ඝාතනය කර ඇති බවයි.\nමෙලෙස මියගොස් ඇත්තේ නුවන් සම්පත් හෙවත් ලොකු නුවන් නැමති කොබෙයිගනේ ප්‍රදේශයේ පදිංචිකරුවෙක්.\nමෙම පුද්ගලයා මනුෂ්‍ය ඝාතනයට සැකපිට සිටින අයෙකු බවද වාර්තාවනවා.\nඝාතනයට සම්බන්ධ සැකකරුවන් දෙදෙනාද පොලිසිය අත්අඩංගුවට ගෙන ඇති බවයි පොලිසිය සඳහන් කළේ.",
       "URL": "https://www.hirunews.lk/338923/හම්බන්තොට-වරාය-පොලිසියේ-සිර-මැදිරියක්-තුළ-පුද්ගලයෙකු-ගෙළ-වැළලාගෙන-මරුට",
       "Category": "Local News",
       "Parent URL": "https://www.hirunews.lk/local-news.php?pageID=241"
}