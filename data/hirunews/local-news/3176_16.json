{
       "Source": "hirunews",
       "Timestamp": "Tuesday, 27 August 2019 - 19:16",
       "Headline": "අජිත් පී පෙරේරාට සහ සුජීවට එජාපයෙන් විනය පරීක්ෂණ",
       "News Content": "එක්සත් ජාතික පක්ෂය නියෝජනය කරන කැබිනට් නොවන අමාත්‍යවරුන් දෙදෙනෙකු වන අජිත් පී. පෙරේරා සහ සුජීව සේනසිංහගේ ක්‍රියාකලාපය සම්බන්ධයෙන් විනය පියවර ගැනීමට එම පක්ෂය තීරණය කර තිබෙනවා.\nඑහි මහ ලේකම්, අමාත්‍ය අකිල විරාජ් කාරියවසම් ඔවුන්ගේ පෞද්ගලික ලිපින වෙත ලියාපදිංචි තැපෑලෙන් යොමුකළ ලිපිවල දැක්වෙන්නේ ඔවුන් දෙදෙනා එක්සත් ජාතික පක්ෂ ව්‍යවස්ථාවේ වගන්ති හයක් උල්ලංඝනය කර ඇති බවයි.\nපක්ෂ විනය කඩකිරීම සහ නායකත්වය විවේචනය කිරීම ඇතුලූ අදාළ කරුණු සම්බන්ධයෙන් ලබන මස 9 වනදාට හෝ ඊට පෙර ලිඛිතව කරුණු දක්වන ලෙසද එක්සත් ජාතික පක්ෂ මහ ලේකම්වරයා ඔවුන්ට යොමුකළ ලිපියේ සඳහන්.\nඊට අදාළ මූලික සාකච්ඡාවක් සඳහා ඊයේ සිදුකළ ලිඛිත කැඳවීම මත සිරිකොත පක්ෂ මූලස්ථානයට අද කැඳවා තිබුණත් ඔවුන් එහි නොපැමිණි නිසා ඒ පිළිබඳව විනය කමිටුවට වාර්තා කළ බවයි ලිපියේ දැක්වෙන්නේ.\nඒ අනුව ලැබී ඇති පැමිණිලි සහ අනෙකුත් කරුණු සළකා බැලීමෙන් අනතුරුව ඔවුන්ගේ ක්‍රියා කලාපය සම්බන්ධයෙන් කරුණු විමසිය යුතු බවට පක්ෂයේ විනය කමිටුව විසින් තීරණය කර ඒ බව තමාට දන්වා ඇති බවද එක්සත් ජාතික පක්ෂ මහ ලේකම්වරයා කැබිනට් නොවන අමාත්‍යවරුන් දෙදෙනාට දැනුම්දී තිබෙනවා.\nඑක්සත් ජාතික පක්ෂය සහ පක්ෂ නායකත්වය, කෘත්‍යාධිකාරී මණ්ඩලය, පක්ෂයේ වැඩපිළිවෙල සහ ක්‍රියාමාර්ග විවිධාකාරයෙන් විවේචනය කරමින් විද්‍යුත් සහ මුද්‍රිත මාධ්‍යවල මෙන්ම අන්තර්ජාල වෙබ් අඩවිවලද ඔවුන් අදහස් දක්වා  ඇති බව එම ලිපිවල සඳහන්.\nමේ සම්බන්ධයෙන් ඔවුන් සිදුකරන කරුණු දැක්වීම් පක්ෂයේ විනය කමිටුවට ඉදිරිපත් කරන බවත්, විනය කමිටුව විසින් ඉදිරි ක්‍රියාමාර්ග පිළිබඳව තීරණය කරනු ඇති බවත් එක්සත් ජාතික පක්ෂ මහ ලේකම් අමාත්‍ය අකිල විරාජ් කාරියවසම්, අජිත් පී. පෙරේරා සහ සුජීව සේනසිංහ යන ඇමතිවරුන්ට  යොමුකළ ලිපිවල වැඩිදුරටත් දැක්වෙනවා.\nමේ අතර එක්සත් ජාතික පෙරමුණේ පක්ෂ නායකයින්ගේ විශේෂ සාකච්ඡාවක් මේ වනවිට අරලියගහ මන්දිරයේදී පැවැත්වෙනවා.\nඉදිරියේදී ගොඩනගන නව සන්ධානය සම්බන්ධයෙන් තීරණය කිරීම සඳහා මෙම රැස්වීම කැඳවා ඇති බවයි දෙමළ ප්‍රගතිශීලි සන්ධානයේ නායක අමාත්‍ය මනෝ ගනේෂන් සාකච්ඡාවට පෙර හිරු ප්‍රවෘත්ති අංශයට ප්‍රකාශ කළේ.",
       "URL": "https://www.hirunews.lk/223091/අජිත්-පී-පෙරේරාට-සහ-සුජීවට-එජාපයෙන්-විනය-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=3176"
}