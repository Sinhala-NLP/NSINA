{
       "Source": "hirunews",
       "Timestamp": "Tuesday, 14 April 2020 - 8:38",
       "Headline": "කාම්බෝජයේ ප්‍රසැක් අලෙවියෙන් LOLC සමූහයට ඩොලර් මිලියන 603ක් - (වීඩියෝ)",
       "News Content": "කාම්බෝජයේ ප්‍රසැක් ක්ෂුද්‍ර මූල්‍ය සමාගමේ සියයට 70ක කොටස් දකුණු කොරියාවේ කූක්මින් බැංකුව වෙත අලෙවි කිරීමේ පළමු වාරිකය ලැබී ඇති බව එල්.ඕ.එල්.සී. හෝල්ඩින්ස් පී.එල්.සී. සමාගම නිවේදනය කළා.\nදකුණු කොරියාවේ විශාලතම වාණිජ බැංකුව සමඟ කොටස් මිලදී ගැනීමේ ගිවිසුමක් සහ කොටස් හිමියන්ගේ ගිවිසුමක් මගින් සිදුකර ඇති අලෙවිය සඳහා එල්.ඕ.එල්.සී. ඉන්ටර් නැෂනල් පුද්ගලික සමාගම වෙත ලැබිය යුතු මුළු මුදල ඇමරිකානු ඩොලර් මිලියන 603ක්.\nඉන් ඩොලර් මිලියන 422ක් පළමු වාරිකය ලෙස ලැබී ඇති අතර, කොටස් මිලදී ගැනීමේ ගිවිසුම යටතේ ඉතිරි ඩොලර් මිලියන 181,2022 වසරේදී එල්.ඕ.එල්.සී. හෝල්ඩින්ස් වෙත හිමි වනු ඇති.\nප්‍රසැක් 2007 වසරේදී සිදුකළ එල්.ඕ.එල්.සී. සමූහයේ ප්‍රථම විදේශ ආයෝජනයයි.\nකාම්බෝජයේ 4 වන විශාලතම ක්ෂුද්‍ර මූල්‍ය සමාගම, එල්.ඕ.එල්.සී. සමූහය සතු වන අතර එමගින් මියන්මාරය, පිලිපීනය, ඉන්දුනීසියාව, පාකිස්තානය, සැම්බියාව සහ නයිජීරියාව යන රටවල ක්ෂුද්‍ර මූල්‍ය සමාගම් පවත්වා ගෙන යනු ලබනවා.",
       "URL": "https://www.hirunews.lk/238579/කාම්බෝජයේ-ප්‍රසැක්-අලෙවියෙන්-lolc-සමූහයට-ඩොලර්-මිලියන-603ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2798"
}