{
       "Source": "hirunews",
       "Timestamp": "Saturday, 04 April 2020 - 12:41",
       "Headline": "දරුවෙකු ප්‍රසූත කළ බේරුවල කාන්තාවකට කොරෝනා",
       "News Content": "ශ්‍රී ලංකාවේ 5 වන කොවිඩ් -19 මරණය අද උදෑසන වාර්තා වුණා.\nවැලිකන්ද රෝහලේ ප්‍රතිකාර ලබමින් සිටි 44 හැවිරිදි පුද්ගලයෙකු මෙලෙස කොරෝනා වෛරස් ආසාදනයෙන් මිය ගිය අතර, ඔහු ඉතාලියේ සිට දිවයිනට පැමිණි අයෙක්.\nකොරෝනා ආසාදනය නිව්මෝනියා තත්ත්වයට වර්ධනය වීමෙන් මෙම පුද්ගලයා ජීවිතක්ෂයට පත්ව ඇති බවයි සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ ප්‍රකාශ කළේ.\nමොහු කන්දකාඩු නිරෝධායන මධ්‍යස්ථානයේ රැදී සිට ඇති අතර, පසුගිය දා වැලිකන්ද රෝහලට ඇතුළත් කර තිබුණා.\nපසුගිය 26 වන දා ඔහු එම රෝහලේ දැඩි සත්කාර ඒකකයට ඇතුළත් කර තිබුණා.\nඑහි ප්‍රතිකාර ලබමින් සිටින අතරතුරයි ඔහු මෙලෙස ජීවිතක්ෂයට පත්ව ඇත්තේ.\nඅද මිය ගිය එම පුද්ගලයාට වෙනත් කිසිදු රෝගයක් තිබී නොමැති බවයි සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ සඳහන් කළේ.\nඑමෙන්ම, මෙරටදී සොයා ගත් කොවිඩ් 19 හෙවත් කොරෝනා වෛරසය ආසාදනය වූවන් සංඛ්‍යාව 159   දක්වා මේ වන විට ඉහළ ගොස් තිබෙනවා.\nඊයේ දිනයේදී ආසාදිතයින් 8 දෙනෙකු වාර්තා වූ අතර, සුවය ලබා දෙදෙනෙකු ඊයේ දිනයේදී රෝහලෙන් පිටව ගියා.\n130 දෙනෙකු කොරෝනා වෛරසය ආසාදිතව තවදුරටත් ප්‍රතිකාර ලබන අතර, මේ දක්වා සුවය ලබා පිටව ගොස් ඇති සංඛ්‍යාව 24 ක්.\nමේ අතර, ඊයේ අලූතෙන් හමුවූ ආසාදිතයන් පිළිබදව තොරතුරු  වාර්තා වනවා.\nඒ අනුව යාපනය - තල්සෙවන නිරෝධායන මධ්‍යස්ථානයෙන් පුද්ගලයන් තුන් දෙනෙකු හමුවී ඇති අතර ඔවුන් පසුගිය දා යාපනයේදී ස්විට්සර්ලන්ත දේවගැතිවරයෙකු පැවැත්වූ මෙහෙයකට සහභාගි වූ අය බව සඳහන්.\nපුත්තලම, දෙහිවල, පන්නිපිටිය, මතුගම සහ බේරුවලින් ද නව ආසාදිතයන් එක් අයෙකු බැගින් හමුවී තිබෙනවා.\nබේරුවලින් හමුවී ඇත්තේ කාන්තාවක් වන අතර ඇය ඊයේ දිනයේදී දරුවෙකු ද ප්‍රසූත කර තිබුණා.\nබේරුවල සෞඛ්‍ය වෛද්‍ය නිලධාරී වෛද්‍ය වරුණ සෙනෙවිරත්න හිරු ප්‍රවෘත්ති අංශයට කියා සිටියේ මෙම කාන්තාව මීට පෙර කිසිදු කොරෝනා ලක්ෂණයක් පෙන්නුම් කර නොතිබූ බවයි.\nමේ වන විට කොළඹ දිස්ත්‍රික්කයෙන් කොරෝනා ආසාදිතයින් 36 දෙනෙකු, පුත්තලම දිස්ත්‍රික්කයෙන් 25 දෙනෙකු, කළුතර දිස්ත්‍රික්කයෙන් 26 දෙනෙකු, නිරෝධායන මධ්‍යස්ථානවලින් 34 දෙනෙකු, ගම්පහින් 11 දෙනෙකු, මහනුවරින් 4 දෙනෙකු, රත්නපුරෙන් 3 දෙනෙකු, යාපනයෙන් 4 දෙනෙකු වාර්තා වනවා.\nමේ වන විට කොරෝනා වෛරසය ආසාදනය වූ බවට සැක කෙරෙන 73 දෙනෙකු හෝමාගම මූලික රෝහලේ ප්‍රතිකාර ලබනවා.",
       "URL": "https://www.hirunews.lk/237905/දරුවෙකු-ප්‍රසූත-කළ-බේරුවල-කාන්තාවකට-කොරෝනා",
       "Category": "Local News",
       "Parent URL": "https://www.hirunews.lk/local-news.php?pageID=2816"
}