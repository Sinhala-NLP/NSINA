{
       "Source": "hirunews",
       "Timestamp": "Saturday, 10 April 2021 - 7:40",
       "Headline": "ආසනයට තිදෙනෙකු ඉදිරිපත් කරන පළාත් සභා යෝජනාවට ආණ්ඩුවේ හවුල්කාර පක්ෂ කිහිපයක අකමැත්ත",
       "News Content": "පළාත් සභා මැතිවරණයේදී ආසනයකට එක් පක්ෂයකින් අපේක්ෂකයන් තිදෙනෙකු ඉදිරිපත් කිරීමට සිදු කර ඇති යෝජනාවට අකමැත්ත පල කිරීමට ආණ්ඩුවේ හවුල්කාර පක්ෂ කිහිපයක්ම තීරණය කර තිබෙනවා.\nදේශපාලන ආරංචි මාර්ග සඳහන් කළේ නිදහස් පක්ෂ මූලස්ථානයේ පෙරේදා පැවති සාකච්ඡාවේදී ඒ සම්බන්ධයෙන් වැඩි අවධානයක් යොමුවූ බවයි.\nඅදාළ සාකච්ඡාවට හිටපු ජනාධිපති මෛත්‍රිපාල සිරිසේන මෙන්ම  අමාත්‍යවරුන් වන විමල් වීරවංශ, උදය ගම්මන්පිල සහ ප්‍රජාතන්ත්‍රවාදි වාමාංශික පෙරමුණේ නායක අමාත්‍ය වාසුදේව නානායක්කාර ඇතුලු පිරිසක් එක්ව සිටියා.\nඑමෙන්ම අපේ ජනබල පක්ෂයේ පාර්ලිමේන්තු මන්ත්‍රී පූජ්‍ය අතුරලියේ රතන හිමියන්, පාර්ලිමේන්තු මන්ත්‍රීවරුන් වන ගෙවිඳු කුමාරතුංග, ටිරාන් අලස්, ඒ.එල්.එම්. අතාවුල්ලා, වීරසුමන වීරසිංහ සහ හිටපු අමාත්‍ය ඩිව් ගුණසේකරද ඊට එක්වුණා.\nමේ අතර මහනුවරදී ඊයේ (09) මාධ්‍ය වෙත අදහස් දැක්වූ කෘෂිකර්ම අමාත්‍ය මහින්දානන්ද අලුත්ගමගේ ප්‍රකාශ කළේ අප්‍රේල් 19 වනදා අග්‍රාමාත්‍යවරයාගේ ප්‍රධානත්වයෙන් පැවැත්වෙන සාකච්ඡාවකදී ගැටලුව විසඳාගන්නා බවයි.",
       "URL": "https://www.hirunews.lk/268036/ආසනයට-තිදෙනෙකු-ඉදිරිපත්-කරන-පළාත්-සභා-යෝජනාවට-ආණ්ඩුවේ-හවුල්කාර-පක්ෂ-කිහිපයක-අකමැත්ත",
       "Category": "Local News",
       "Parent URL": "https://www.hirunews.lk/local-news.php?pageID=2029"
}