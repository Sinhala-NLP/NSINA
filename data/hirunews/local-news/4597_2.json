{
       "Source": "hirunews",
       "Timestamp": "Saturday, 25 March 2017 - 8:17",
       "Headline": "කෝටියක මත්කුඩු සමඟ පාකිස්තාන ජාතිකයෙකු අත්අඩංගුවට",
       "News Content": "හෙරොයින් මත්කුඩු කිලෝග්‍රෑම් එකක් සමඟ පාකිස්තාන ජාතිකයෙකු කටුනායක ගුවන් තොටුපළ රේගුව මගින් ඊයේ රාත්‍රියේ අත්අඩංගුවට ගෙන තිබෙනවා.\nකටාර් සිට පාකිස්තානය බලා යන අයුරින් ඔහු මෙම මත්කුඩු තොගය ගෙන ආ බවයි රේගුව ප්‍රකාශ කළේ.\nබ්‍රවුන් ෂුගර් වර්ගයේ මෙම හෙරොයින් තොගයේ වටිනාකම රුපියල් කෝටියකට ආසන්නයි.\nසිය ගමන් මල්ලේ සූක්ෂම ලෙස පාකිස්තාන ජාතිකයා විසින් හෙරොයින් මත්කුඩු තොගය සගවාගෙන තිබියදී සොයාගෙන තිබෙනවා.\nඔහුගේ සැක කටයුතු හැසිරීම හේතුවෙන් ගුවන් තොටුපළ රේගු නිලධාරීන් විසින් ඔහු පරීක්ෂා කිරීමේදී මෙම හෙරොයින් මත්කුඩු තොගය අත්අඩංගුවට ගෙන ඇත්තේ.\nගුවන් තොටුපළ මත්ද්‍රව්‍ය නාශක කාර්යාංශ නිලධාරීන් සැකකරුගෙන් වැඩිදුරටත් ප්‍රශ්න කිරීම් සිදුකරනු ලබනවා.\nමේ අතර, පසුගිය 4 වන දා කටුනායක බණ්ඩාරණායක ජාත්‍යන්තර ගුවන් තොටුපලේදී හෙරොයින් කිලෝග්‍රෑම් 05 යි ග්‍රෑම් 500 ක් සමඟ පාකිස්තාන ජාතිකයයෙකු අත්අඩංගුවට ගනු ලැබුවා.\nඔහුගේ ගමන් මල්ල පරීක්ෂා කිරීමේදී හෙරොයින් මිශ්‍රකර සකස් කරන ලද කාපට් 03 ක් සොයා ගනු ලැබූ අතර ඒවා නිර්මාණය කර ඇත්තේ රබර් ස්ථර දෙකක් මධ්‍යයේ හෙරොයින් යොදා බවයි පසුව අනාවරණ වූයේ.",
       "URL": "https://www.hirunews.lk/157665/කෝටියක-මත්කුඩු-සමඟ-පාකිස්තාන-ජාතිකයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4597"
}