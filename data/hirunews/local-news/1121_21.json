{
       "Source": "hirunews",
       "Timestamp": "Friday, 03 June 2022 - 13:59",
       "Headline": "ගෑස් බෙදීම අද කොළඹ නගර සීමාවේ පමණයි (වීඩියෝ)",
       "News Content": "අද ගෑස් බෙදාහැරීම සිදුකරනු ලබන්නේ කොළඹ නගර සීමාවේ පමණක් බව ලිට්රෝ සමාගම පවසනවා.\nඒ අනුව කොටුව, පිටකොටුව, කොම්පඤ්ඤවීථිය, කොල්ලුපිටිය, බම්බලපිටිය, කිරුලපන, වැල්ලවත්ත, කුරුඳුවත්ත, බොරැල්ල, දෙමටගොඩ, මරදාන, කොටහේන, තොටළඟ සහ මෝදර යන ප්‍රදේශවලට අද ලිට්රෝ ගෑස් බෙදාහැරීම සීමාවනු ඇති.\nලිට්රෝ සමාගමේ සභාපති විජිත හේරත් හිරු ප්‍රවෘත්ති අංශයට සඳහන් කළේ, ගෑස් සිලින්ඩර 16,000ක් පමණක් අද දිනයේ දී බෙදාහැරීමට සැළසුම් කර ඇති බවයි.\nවෙනත් ප්‍රදේශ සඳහා අද දිනයේ දී ගෑස් බෙදාහැරීම් සිදු නොකරන අතර, යළි ගෑස් නෞකාවක් අනිද්දා පැමිණීමෙන් පසු ලබන අඟහරුවාදා සිට යළි ගෑස් බෙදාහැරී ආරම්භ කරන බව සභාපතිවරයා සඳහන් කළා.\nඒ අනුව එතෙක් පෝලිම්වල රැඳී නොසිටින ලෙසයි ඔහු ජනතාවගෙන් ඉල්ලා සිටියේ.\nකෙසේ වෙතත් ගෑස් මිල දී ගැනීම සඳහා ඊයේ රාත්‍රීයේ සිටම විවිධ ප්‍රදේශවල ජනතාව පෝලිම් වල රැදී සිටි බව අප වාර්තාකරුවන් සඳහන් කළා.\nගෑස් ඉල්ලා හැටන් - දික්ඔය - පුලියා වත්ත නගරයේ අද පෙරවරුවේ විරෝධතාවක් ද පැවති අතර ඒ හේතුවෙන් මාර්ගයේ රථවාහන ගමනාගමනයට ද බාධා මතුව තිබුණා.\nඑසේම, ගෑස් නොමැති වීමෙන් පීඩාවට පත් ජනතාව එක්ව කොළඹ - මාලිගාවත්ත ප්‍රදේශයේ දී මාර්ගය හරස් කර විරෝධය පළ කළා.\nඩීසල් මිල දී ගැනීම සඳහා ද තවදුරටත් පෝලිම් පවතිනවා.\nලංකා ඛනිජ තෙල් පෞද්ගලික ටැංකි රථ හිමියන්ගේ සංගමය ප්‍රකාශ කළේ ඇණවුම්වලට සරිලන පරිදි ඉන්ධන, ලංකා ඛනිජ තෙල් නීතිගත සංස්ථාවෙන් නිකුත් නොකිරීමේ තත්ත්වයක් මේ දිනවල පවතින බවයි.\nඑම නිසා ටැංකි රථ බොහොමයක් සේවයට වාර්තා නොකරන බව එම සංගමයේ ප්‍රධාන ලේකම් ශාන්ත සිල්වා කියා සිටියා.\nඩීසල් ලීටර් 3000 ක් ගබඩා කර සිටි 39 හැවිරිදි පුද්ගලයෙකු අක්කරෙයිපත්තුව පල්ලිකුඩි ඉරිප්පු දෙක ප්‍රදේශයේදී පොලීසිය ඊයේ අත්අඩංගුවට ගෙන තිබෙනවා.\nමේ අතර, භූමිතෙල් නොමැති නිසා මුහුදු යාමට නොහැකි වීමෙන් තමන් දැඩි පීඩාවට පත්ව සිටින බව පවසමින් මීගමුව - වැල්ලවීදිය දේවස්ථානය ඉදිරිපිටදී ධීවරයින් පිරිසක් ඊයේ රාත්‍රියේ සත්‍යග්‍රහයක් ආරම්භ කළා.\nජල පෝෂක ප්‍රදේශවලට වර්ෂාව ලැබුණ ද තවදුරටත් පැය 3කට ආසන්න දෛනික විදුලි කප්පාදුවක් සිදුවනු ඇති බව මහජන උපයෝගිතා කොමිෂන් සභාව ප්‍රකාශ කළා.\nඑහි සභාපති ජනක රත්නායක කියා සිටියේ ජල විදුලි බලාගාරවලින් පමණක් විදුලිය නිෂ්පාදනය කිරීමට නොහැකි තත්ත්වයක් පවතින නිසා මෙලෙස ඉදිරි කාලයේදී විදුලිය කප්පාදු කිරීමට සිදු වනු ඇති බවයි.",
       "URL": "https://www.hirunews.lk/306112/ගෑස්-බෙදීම-අද-කොළඹ-නගර-සීමාවේ-පමණයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1121"
}