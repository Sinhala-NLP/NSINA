{
       "Source": "hirunews",
       "Timestamp": "Sunday, 04 September 2022 - 14:23",
       "Headline": "අර්බුද හමුවේ ආර්ථිකය ස්ථාවරව පවත්වාගන්නවා - බංග්ලාදේශ අගමැතිනියගෙන් ප්‍රකාශයක්",
       "News Content": "තම රට කිසිදු අවස්ථාවක ශ්‍රී ලංකාව පත්ව ඇති ආකාරයේ අර්බුදයකට මුහුණ නොදෙනු ඇති බව බංග්ලාදේශ අගමැතිනි ෂෙයික් හසීනා පවසනවා.\nක්‍රියාත්මක ව්‍යාපෘති හරහා ප්‍රතිලාභ ලැබෙන බවට තහවුරු කිරීමකින් තොරව බංග්ලාදේශය කිසිදු ණයක් ලබාගෙන නොමැති බවයි ඇය පෙන්වා දෙන්නේ.\nඉන්දීය සංචාරයකට සුදානම් වන අතරතුර ඒ.එන්.අයි. පුවත් සේවය සමඟ පැවති සම්මුඛ සාකච්ඡාවකට එක්වෙමින් ෂෙයික් හසීනා මේ බව ප්‍රකාශ කළා.\nවිදෙස් ණය ගැනීම සහ ව්‍යාපෘති ක්‍රියාත්මක කිරිම නිසි සැළැස්මකට අනුව සිදුකළ බවත්, සියලු ණය වාරික නියමිත වේලාවට ගෙවීමට තම රජය පියවර ගෙන ඇති බවත් සඳහන් කරන බංග්ලාදේශ අග්‍රාමාත්‍යවරිය එම තත්වය හමුවේ බංග්ලාදේශයේ ණය අනුපාතය ඉතා අඩුවී ඇති බවයි පෙන්වා දෙන්නේ.\nකොරෝනා වසංගතය මෙන්ම රුසියානු - යුක්රේන යුද ගැටුම් ඇතුලු ගෝලීය අර්බුදයන්ට මුහුණදීමට බංග්ලාදේශයට ද සිදුවූ අතර, නිසි සැළැස්මකට අනුව ආර්ථිකය මෙහෙයවූ බැවින් ශ්‍රී ලංකාව පත්වූ ආකාරයේ අර්බුදකාරී තත්වයකට තම රට කිසිදු අවස්ථාවක පත් නොවන බව ඇය අවධාරණය කරනවා.\nමේ අතර ඩොලර් බිලියන 2.9 ක විස්තීර්ණ ණය පහසුකමක් සඳහා ජාත්‍යන්තර මූල්‍ය අරමුදල සහ ශ්‍රී ලංකාව අතර කාර්ය මණ්ඩල එඟතාවකට එළැඹීම සම්බන්ධයෙන් තමන් ඉමහත් ප්‍රසාදයට පත්වන බව ජාත්‍යන්තර මූල්‍ය අරමුදලේ කළමනාකාර අධ්‍යක්ෂ ක්‍රිස්ටලීනා ජියෝජීයේවා පවසනවා.\nමෙය ශ්‍රී ලංකාවට ඉදිරියට ගමන් කිරීම සඳහා ඉතා වැදගත් පියවරක් බවයි ට්විටර් පණිවුඩයක් නිකුත් කරමින් ඇය සඳහන් කළේ.\nදිවයිනට පැමිණි ජාත්‍යන්තර අරමුදලේ නියෝජිතයින් සහ ශ්‍රී ලංකාවේ බලධාරීන් අතර පැවති සාකච්ඡාවලින් පසු කාර්ය මණ්ඩල මට්ටමේ එකඟතාවට පසුගියදා එළඹ තිබුණා. ඒ අනුව ඩොලර් බිලියන 2.9 ක විස්තීරණ ණය පහසුකමක් ශ්‍රී ලංකාවට ලබාදීමටයි යෝජනා කෙරුණේ.",
       "URL": "https://www.hirunews.lk/314533/අර්බුද-හමුවේ-ආර්ථිකය-ස්ථාවරව-පවත්වාගන්නවා-බංග්ලාදේශ-අගමැතිනියගෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=892"
}