{
       "Source": "hirunews",
       "Timestamp": "Thursday, 28 October 2021 - 7:42",
       "Headline": "සීනි කන්ටේනර් 200 ක් තවදුරටත් වරායේ",
       "News Content": "වෙළඳපොළේ පවතින සීනි අර්බුදය නිමා කිරිම සඳහා අවශ්‍ය ඩොලර් ලබා ගැනීමට පහසුකම් අද හෝ හෙට සලසනු ඇතැයි සීනි ආනයනකරුවන් පවසනවා.\nඑහි ප්‍රකාශකයෙකු සඳහන් කළේ, මේ වනවිටත් කොළඹ වරාය තුළ මුදා නොගත් සීනි බහලුම් 200ක් පමණ ඇති බවයි.\nඩොලර් නොමැතිවීම හේතුවෙන් ඒවා මුදා ගැනීම අසීරු වී ඇති බවයි ඔහු සඳහන් කළේ.\nතමන්ට සහනයක් සලසන ලෙස ඉල්ලමින් සීනි ආනයනකරුවන් ඊයේ පාරිභෝගික ආරක්ෂණ රාජ්‍ය අමාත්‍ය ලසන්ත අලගියවන්නද හමුවුණා.\nඑහිදී මහබැංකු අධිපතිවරයා හමු වී ආනයනකරුවන්ගේ ගැටලුවට අද හෝ හෙට විසදුම් ලබාදීමට කටයුතු කරන බවට රාජ්‍ය අමාත්‍යවරයා පොරොන්දු වූ බවයි ආනයනකරුවන් ප්‍රකාශ කළේ.\nසීනි ආනයනය කිරිමට අවශ්‍ය ඩොලර් මිලියන 18 ක මුදලක් ආනයනකරුවන් මීට පෙර රජයෙන් ඉල්ලා තිබුණා.\nඊට නිසි ප්‍රතිචාරයක් නොලැබීම හේතුවෙනුයි සීනි ආනයනකරුවන් රාජ්‍ය අමාත්‍යවරයා ඊයේ හමුවුණේ.\nඅවම වශයෙන් මාසයක් සඳහා අවශ්‍ය කරන සීනි මෙටි්‍රක් ටොන් 30,000 ක් ආනයනය කිරිමට ඔවුන් මෙම මුදල ඉල්ලා තිබෙනවා.\nරජය විසින් සුදු සීනි සඳහා රුපියල් 122 කත්, දුඹුරු සීනි සඳහා 125 කත් පාලන මිලක් ද පනවා තිබියදී ඇතැම් වෙළඳුන් එම මිල ඉක්මවමින් සීනි අලෙවි කරනු ලබනවා.\nඑමෙන්ම වෙළදපළේ මේ වන විට සීනි හිගයක් ද පවතිනවා.\nමේ අතර, සීනි ආනයනකරුවන් සමඟ ඊයේ පැවති සාකච්ඡාවෙන් අනතුරුව රාජ්‍ය අමාත්‍ය ලසන්ත අලගියවන්න කියා සිටියේ, තවදුරටත් පාලන මිලට සතොසෙන් සහ සමුපකාරය මඟින් සීනි ලබාගත හැකි බවයි.",
       "URL": "https://www.hirunews.lk/286249/සීනි-කන්ටේනර්-200-ක්-තවදුරටත්-වරායේ",
       "Category": "Local News",
       "Parent URL": "https://www.hirunews.lk/local-news.php?pageID=1601"
}