{
       "Source": "hirunews",
       "Timestamp": "Thursday, 04 August 2016 - 7:17",
       "Headline": "නිදහස් පක්ෂයේ තීරණාත්මක හමුව අද",
       "News Content": "ශ්‍රී ලංකා නිදහස් පක්ෂයේ විශේෂ මධ්‍යම කාරක සභා රැස්වීමක් අද පස්වරුවේ පක්ෂ සභාපති, ජනාධිපති මෛත්‍රිපාල සිරිසේනගේ ප්‍රධානත්වයෙන් ජනාධිපති නිල නිවසේදී පැවැත්වෙනවා.\nනිදහස් පක්ෂ තරුණ පෙරමුණේ සභාපති හිටපු නියෝජ්‍ය අමාත්‍ය ශාන්ත බණ්ඩාර හිරු ප්‍රවෘත්ති අංශයට කියා සිටියේ පක්ෂයේ 65 වන සංවත්සරය සහ ඉදිරි පළාත් පාලන මැතිවරණය සම්බන්ධයෙන් මෙහිදී විශේෂයෙන් සාකච්ඡා වන බවයි.\nකෙසේ වෙතත් නිදහස් පක්ෂයේ මහ ලේකම් අමාත්‍ය දුමින්ද දිසානායක පසුගියදා මාධ්‍ය හමුවක් කැඳවමින් කියා සිටියේ ඒකාබද්ධ විපක්ෂයේ පාද යාත්‍රාවට සහභාගි වූ නිදහස් පක්ෂයේ මන්ත්‍රීවරුන් සම්බන්ධයෙන් මධ්‍යම කාරක සභාවේදී කිසිවෙකු නොසිතන තීරණයක් ගන්නා බවයි.\nපක්ෂයේ තීරණයට පරිභාබාහිරව පා ගමන් යෑම, පක්ෂ මූලස්ථානයට හූ තැබීම වැරදි ක්‍රියා බවද ඔහු සඳහන් කළා.\nමේ නිසා පක්ෂ මධ්‍යම කාරක සභාව රැස්වී එම පුද්ගලයන් සම්බන්ධයෙන් සුදුසු තීරණ ගනු ඇති බවයි මෙම මාධ්‍ය හමුවේදී නිදහස් පක්ෂ මහ ලේකම්වරයා සඳහන් කළේ.",
       "URL": "https://www.hirunews.lk/139769/නිදහස්-පක්ෂයේ-තීරණාත්මක-හමුව-අද",
       "Category": "Local News",
       "Parent URL": "https://www.hirunews.lk/local-news.php?pageID=4937"
}