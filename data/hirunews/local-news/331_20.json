{
       "Source": "hirunews",
       "Timestamp": "Friday, 19 May 2023 - 21:54",
       "Headline": "ගම්වාසීන්ගේ පෞද්ගලික ධනයෙන් දුම්රිය ගේට්ටු මුරකරුවෙක්",
       "News Content": "වැලිගම පැලෑන මහ ගෙදරවත්ත දුම්රිය හරස් මාර්ගය හරහා ගමනාගමනයේදී සිදුවන අනතුරුවලින් ජීවිත ආරක්ෂා කර ගැනීමේ අරමුණින් ගම්වාසීන්ගේ පෞද්ගලික ධනයෙන් දුම්රිය ගේට්ටු මුරකරුවෙකු යෙදීමට පියවරගෙන තිබෙනවා.\nදුම්රිය හරස් මාර්ග හරහා ගමනාගමනයේදී සිදුවන අනතුරු නිසා වටිනා ජීවිත අහිමිවීම් මෙන්ම බරපතළ තුවාල සිදුවීම් ගණනාවක් දිවයිනේ.\nබොහෝ ප්‍රදේශවලින් වාර්තා වුනා.\nඒ සඳහා විසඳුමක් ලෙස එවකට බලධාරීන් විසින් දුම්රිය ගේට්ටු මුරකරුවන් යෙදීමට කටයුතු කළා.\nඑම සේවකයන්ද ඉතාමත් අඩු වැටුපක් යටතේ කටයුතු කලද ඔවුන් එය රැකියාවක් ලෙස නොව අමිල මහජන සේවයක් ලෙස තම කාලය ඒ සඳහා\nවැය කර තිබෙනවා.\nකෙසේ නමුත් දුම්රිය ගේට්ටු මුරකරුවන් ඉවත් කොට බෙල් ඇන් ලයිටි සිස්ටම් පද්ධතියක් යෙදිමට පියවර ගත්තා.\nඑහෙත් එම පද්ධතියේ නිරන්තරයෙන් සිදුවන කාර්මික දෝෂ නිසා දුම්රිය හරස් මාර්ග වල සිදුවන අනතුරු පිළිබඳ නැවතත් අසන්නට දකින්නට ලැබෙනවා.\nබෙල් ඇන් ලයිටි සිස්ටම් පද්ධතියේ කාර්මික දෝෂ පිළිබඳ ජනතාව මෙන්ම මාධ්‍ය මගින්ද බලධාරීන් දැනුවත් කලත් ස්ථිර විසඳුමක් මෙතෙක් ලැබී නැති බවද ජනතාව පෙන්වා දෙනවා.\nඑවන් පසුබිමක් තුළ වැලිගම පැලෑන මහගෙදර වත්ත දුම්රිය හරස් මාර්ගය හරහා දෙස්විදෙස් විශාල පිරිසක් දෛනිකව ගමන් කරන අතර ඔවුන්ගේ ජීවිත ආරක්ෂා කර ගැනීමේ අරමුණින් දුම්රිය ගේට්ටු මුරකරුවෙකු යෙදීමට ප්‍රදේශවාසීන් විසින් පියවර ගෙන ඇති බවයි අප වාර්තා කරු සඳහන් කළේ.",
       "URL": "https://www.hirunews.lk/335675/ගම්වාසීන්ගේ-පෞද්ගලික-ධනයෙන්-දුම්රිය-ගේට්ටු-මුරකරුවෙක්",
       "Category": "Local News",
       "Parent URL": "https://www.hirunews.lk/local-news.php?pageID=331"
}