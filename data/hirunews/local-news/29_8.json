{
       "Source": "hirunews",
       "Timestamp": "Friday, 15 September 2023 - 7:46",
       "Headline": "වරාය නගර ආර්ථික කොමිෂන් සභාවෙන් ප්‍රකාශයක්",
       "News Content": "කොළඹ වරාය නගරයේ ඉදිකර ඇති අවන්හල් සියල්ල 2027 මාර්තු වන විට ඉවත් කරන බව කොළඹ වරාය නගර ආර්ථික කොමිෂන් සභාව පවසනවා. එම කොමිෂන් සභාවේ නිලධාරීන් මේ බව ප්‍රකාශ කළේ රජයේ මුදල් පිළිබඳ කාරක සභාව වෙත කැඳවූ අවස්ථාවේදීයි.\nමේ මස 19 වනදා පර්ලිමේන්තුවට ඉදිරිපත් කිරීමට නියමිත 2021 අංක 11 දරණ කොළඹ වරාය නගරය ආර්ථික කොමිෂන් සභා පනත යටතේ ඇති රෙගුලාසි සළකා බැලීම සඳහා මෙම කාරක සභාව පාර්ලිමේන්තුවේදී රැස්වුණේ පාර්ලිමේන්තු මන්ත්‍රී ආචාර්ය හර්ෂ ද සිල්වාගේ සභාපතීත්වයෙන්.\nවරාය නගරයේ ඉදිකර ඇති අවන්හල් සියල්ල කොළඹ වරාය නගර ආර්ථිකයට අනුබද්ධිත විනෝදාස්වාදී ක්‍රියාකාරකම් යටතේ පවත්වාගෙන යනු ලබනවා.\nවිදේශ ආයෝජන ඉලක්ක කර කොළඹ වරාය නගරය ප්‍රධාන වශයෙන් ඉදිකර තිබියදී එවැනි අවන්හල් පිහිටුවීමේ නීත්‍යානුකූල භාවය පිළිබඳව එහිදී රජයේ මුදල් පිළිබඳ කාරක සභාව ප්‍රශ්න කළා.\nඑහිදී කොළඹ වරාය නගරය ආර්ථික කොමිෂන් සභාවේ සාමාජිකයන් කියා සිටියේ 2027 වසරේ මාර්තු මාසය වන විට එම අවන්හල් ඉවත් කරන බවයි.\n2027 වසර වන විට ඒවා ඉවත් කිරීමේ නෛතිකභාවය සම්බන්ධයෙන් මුදල් පිළිබඳ කාරක සභාව යළි විමසා සිටියා. එමෙන්ම අදාළ අවන්හල් පිහිටුවීමට අවසර ලබා දීම සහ ඉවත් කිරීම් සම්බන්ධයෙන් නීතිපතිවරයාගේ උපදෙස් ලබාගෙන ඇත්ද යන්න පිළිබඳවද ප්‍රශ්න කළා.\nඒ පිළිබඳ තොරතුරු හැකි ඉක්මනින් කාරක සභාවට ඉදිරිපත් කරන ලෙසයි රජයේ මුදල් පිළිබඳ කාරක සභාවේ සභාපතිවරයා කොළඹ වරාය නගරය ආර්ථික කොමිෂන් සභාවට සහ නීතිපති දෙපාර්තමේන්තුවට උපදෙස් ලබා දුන්නේ.",
       "URL": "https://www.hirunews.lk/348314/වරාය-නගර-ආර්ථික-කොමිෂන්-සභාවෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=29"
}