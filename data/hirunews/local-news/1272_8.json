{
       "Source": "hirunews",
       "Timestamp": "Friday, 25 March 2022 - 13:12",
       "Headline": "ඇමරිකානු ඩොලරය රුපියල් තුන්සියයේ සීමාවට (වීඩියෝ)",
       "News Content": "ඇමරිකානු ඩොලරයට සාපේක්ෂව රුපියලේේ අගය තවදුරටත් පහළ බසිමින් පවතින්නේ රටෙහි පවතින ආර්ථික අර්බුදය තව තවත් දරුණු අගාධයකට ඇද දමමින්.\nඅද දිනය තුළ පෞද්ගලික බැංකු ඔවුන්ගේ විනිමය අනුපාතයන් සටහන් කිරීමේදී අමෙරිකානු ඩොලරයක් සඳහා රුපියල් තුන්සියයකට ආසන්න මුදලක් බර තබා ඇති අයුරු දක්නට ලැබුණා.\nමේ අතරෙන් ස්ටෑන්ඩර්ඩ් චාර්ටඩ් බැංකුව ඇමරිකානු ඩොලරයක් සඳහා රුපියල් 300ක මුදලක් බර තැබූ පළමු පෞද්ගලික බැංකුව ලෙස සටහන් වන අතර සම්පත් බැංකුව අද දිනයේ ඔවුන්ගේ විනිමය අනුපාතයන් දක්වා තිබුනේ ඇමරිකානු ඩොලරයට රුපියල් 299 ක මිලක් සටහන් සටහන් කරමින්.\nඑමෙන්ම එන්ඩීබී බැංකුව ඇමරිකානු ඩොලරයක් සඳහා රුපියල් 297 ක් සටහන් කර තිබූ අතර කොමර්ෂල් බැංකුව ඇමරිකානු ඩොලර් එකට රුපියල් 295 අගයක් සටහන් කර තිබුණා.\nමේ අතර ලංකා බැංකුව ද රුපියලට සාපේක්ෂව ඇමරිකානු ඩොලරයට රුපියල් 297 ක මුදලක් ගෙවන බවයි ඔවුන්ගේ දෛනික විනිමය අනුපාතය සඳහන් කිරීමේ ලේඛනයේ දක්වා තිබුණේ.\nමේ අතර ශ්‍රී ලංකා මහ බැංකුව විසින් නිකුත් කරනු ලබන දෛනික විනිමය අනුපාත සටහනේ ඇමරිකානු ඩොලරයක අගය බර තබා තිබුණේ රුපියල් 294.99 ක් ලෙසින්.\nඑමෙන්ම බ්‍රිතාන්‍ය ස්ටර්ලින් පවුම රුපියල් 391.25 ක් ලෙස මහ බැංකුව අගය සටහන් කර තිබියදී පෞද්ගලික බැංකු කිහිපයක් බ්‍රිතාන්‍ය පවුමක් සඳහා රුපියල් 400ක අගයක් ඔවුන්ගේ දෛනික විනිමය අනුපාත වාර්තාවන් හි සටහන් කර තිබුණා.",
       "URL": "https://www.hirunews.lk/300358/ඇමරිකානු-ඩොලරය-රුපියල්-තුන්සියයේ-සීමාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1272"
}