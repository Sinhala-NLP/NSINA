{
       "Source": "hirunews",
       "Timestamp": "Saturday, 25 September 2021 - 9:41",
       "Headline": "ජනපති එක්සත් ජාතින්ගේ බලශක්ති පිළිබඳ රාජ්‍ය නායක සමුළුව අමතයි (වීඩියෝ)",
       "News Content": "පෘථිවියේ සෞඛ්‍යය සහතික කිරීමට තිරසර බලශක්ති විසඳුම් ප්‍රවර්ධනය කිරීම අත්‍යාවශ්‍ය බව එක්සත් ජාතීන්ගේ බලශක්තිය පිළිබඳ රාජ්‍ය නායක සංවාදය අමතමින් ජනපති සඳහන් කරනවා.\nපෘථිවියේ සෞඛ්‍යය සහතික කිරීම සඳහා හරිතාගාර වායු විමෝචනය අඩු කිරීම සහ තිරසර බලශක්ති විසඳුම් ප්‍රවර්ධනය කිරීම අත්‍යාවශ්‍ය බව ජනාධිපති ගෝඨාභය රාජපක්ෂ මෙහි දී පෙන්වා දුන්නා.\n\"සෑ ම කෙනෙකුට ම දැරිය හැකි විශ්වාසදායක සහ තිරසර බලශක්තීන් ලබා ගැනීමට ඇති හැකියාව සහතික කිරීම” යන තේමාව යටතේ, එක්සත් ජාතින්ගේ මහා මණ්ඩලයේ 76 වැනි සැසිවාරයට සමගාමී ව ඊයේ නිව්යෝර්ක් නුවර දී පැවති බලශක්ති සමුළුව අමතමිනු යි ජනපති මේ බව අවධාරණය කළේ.\nමානව අවශ්‍යතා සපුරාලන අතරම, පෘථිවියේ සෞඛ්‍ය පවත්වා ගැනීම සඳහා ගෝලීය ප්‍රජාවගේ ඉහළ ම ප්‍රමුඛතාව ද හිමි විය යුතු බව, සංවාදය ඇමතූ ජනාධිපති ගෝඨාභය රාජපක්ෂ මැතිතුමා වැඩිදුරටත් අවධාරණය කළා.\nමිනිසාගේ විවිධ ක්‍රියා හේතුවෙන් පරිසරයට සිදු වෙන හානිය හා ඒ හරහා අනාගතයේ ඇති වෙන අහිතකර තත්ත්වයන්ට සාර්ථක ව මුහුණ දීමට නම්, විධිමත් ක්‍රමවේදයකට බලශක්තිය භාවිත කළ යුතු බව ද ජනපති සමුළුවේ දී සඳහන් කර තිබෙනවා.\nවසර 2030 වෙනවිට රටේ බලශක්ති අවශ්‍යතාවෙන් 70%ක් පුනර්ජනනීය බලශක්තියෙන් සපුරා ගැනීම අරමුණ බවත් පොසිල ඉන්ධනවලින් ක්‍රමානුකූල ව ඉවත් වී කාබනීහරණය ප්‍රවර්ධනය කිරීම සහ වසර 2050 වෙනවිට ශ්‍රී ලංකාව කාබන්වලින් නිදහස් රටක් බවට පත් කිරීමත් ශ්‍රී ලංකා රජයේ අපේක්ෂාව බව ජනපති අවසාන වශයෙන් කියා සිටියා.",
       "URL": "https://www.hirunews.lk/283176/ජනපති-එක්සත්-ජාතින්ගේ-බලශක්ති-පිළිබඳ-රාජ්‍ය-නායක-සමුළුව-අමතයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1670"
}