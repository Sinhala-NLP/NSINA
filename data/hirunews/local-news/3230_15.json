{
       "Source": "hirunews",
       "Timestamp": "Thursday, 25 July 2019 - 8:05",
       "Headline": "ජ්‍යෙෂ්ඨ නියෝජ්‍ය පොලිස්පති ලතීෆ්, හිටපු පොලිස්පති ඉලංගකෝන් ඇතුලූ 5 ක් අද පාස්කු ප්‍රහාරය ගැන සොයන තේරීම් කාරක සභාවට",
       "News Content": "පාස්කු ඉරිදා ත්‍රස්ත ප්‍රහාරය සම්බන්ධයෙන් සොයාබැලෙන විශේෂ තේරීම් කාරක සභාව අද පෙරවරු 10 ට පාර්ලිමේන්තුවේදී යළි රැස්වනවා.\nඅද දිනයේදීත් සාක්ෂි විමසීම සඳහා පස් දෙනෙකු කැඳවන බවයි එහි සභාපති නියෝජ්‍ය කථානායක ආනන්ද කුමාරසිරි කියා සිටියේ.\nඒ අනුව පාස්කු ඉරිදා දිවයිනේ ස්ථාන 8 ක සිදුවූ පිපිරීම් ආශ්‍රිත සිදුවීම් මාලාව සම්බන්ධයෙන් සොයා බැලීම සඳහා ජනාධිපති මෛත්‍රීපාල සිරිසේන පත්කළ විශේෂ පරීක්ෂණ මණ්ඩලයේ සාමාජිකයන් වන පොලිස්පති එන්.කේ.ඉලංගකෝන් සහ හිටපු අමාත්‍යාංශ ලේකම් පද්මසිරි ජයමාන්න මෙම කාරක සභාව හමුවට කැදවා තිබෙනවා.\nඊට අමතරව පොලිස් විශේෂ කාර්ය බලකායේ අණදෙන නිලධාරී ජ්‍යෙෂ්ඨ නියෝජ්‍ය පොලිස්පති එම්.ආර්. ලතීෆ්, විශ්‍රාමික මේජර් ජෙනරාල් ලාල් පෙරේරා සහ බොදුබල සේනා සංවිධානයේ විධායක අධ්‍යක්‍ෂ ඩිලන්ත විතානගේ මෙම කොමිසම හමුවේ සාක්ෂි ලබාදීමට නියමිතයි.\nමේ අතර ඊයේ දිනයේදි තේරීම් කාරක සභාව හමුවේ අපරාධ පරීක්ෂණ දෙපාර්තමේන්තුව භාර ජ්‍යෙෂ්ඨ නියෝජ්‍ය පොලිස්පති රවී සෙනෙවිරත්න, අපරාධ පරීක්ෂණ දෙපාර්තමේන්තුවේ අධ්‍යක්ෂ, ජ්‍යෙෂ්ඨ පොලිස් අධිකාරී ශානි අබේසේකර, ත්‍රස්ත විමර්ශන කොට්ඨාශයේ අධ්‍යක්‍ෂ ජ්‍යෙෂ්ඨ පොලිස් අධිකාරී වරුණ ජයසුන්දර සහ එම කොට්ඨාශයේ මූලධර්ම හා අන්තවාදී විමර්ශන අංශය භාර පොලිස් පරීක්ෂක තරංග පතිරණ සාක්ෂි ලබාදුන්නා.",
       "URL": "https://www.hirunews.lk/220971/ජ්‍යෙෂ්ඨ-නියෝජ්‍ය-පොලිස්පති-ලතීෆ්-හිටපු-පොලිස්පති-ඉලංගකෝන්-ඇතුලූ-5-ක්-අද-පාස්කු-ප්‍රහාරය-ගැන-සොයන-තේරීම්-කාරක-සභාවට",
       "Category": "Local News",
       "Parent URL": "https://www.hirunews.lk/local-news.php?pageID=3230"
}