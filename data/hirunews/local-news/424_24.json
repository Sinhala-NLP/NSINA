{
       "Source": "hirunews",
       "Timestamp": "Sunday, 09 April 2023 - 13:18",
       "Headline": "පාස්කු ප්‍රහාරය සම්බන්ධයෙන් යුක්තිය ඉටුවනතුරු සටන් කරන බව කොළඹ අගරදගුරු හිමිපාණන් පවසයි (වීඩියෝ)",
       "News Content": "පාස්කු ප්‍රහාරය සම්බන්ධයෙන් යුක්තිය ඉටුවනතුරු සටන් කරන බව කොළඹ අගරදගුරු අති උතුම් මැල්කම් කාදිනල් රංජිත් හිමිපාණන් පවසනවා.\nඋන්වහන්සේ මේ බව කියා සිටියේ කොටහේන ශාන්ත ලුසියා දෙව් මැදුරේ ඊයේ (08) මධ්‍යම රාත්‍රියේ පැවති දේව මෙහෙයට එක්වෙමින්.\nකුරුසිය මත සිය ජීවිතය පූජා කළ ජේසුස් ක්‍රිස්තුස් වහන්සේගේ දුක්ඛප්‍රාප්තිය, මරණය සහ උත්ඨානය සිහිපත් කරමින් ලෝකවාසී කිතුන් ජනතාව මහත් බැතියෙන් පාස්කු ඉරිදා දිනය අද (09) සමරනු ලබන්නේ මීට සිව් වසරකට පෙර එල්ලවූ පාස්කු ප්‍රහාරයේ ශෝචනීය මතකයන් ද සමඟයි.\n2019 වසරේ පාස්කු ඉරිදා දිනයේ දී මෙරට කළු පැල්ලමක් ඉතිරි කරමින් කිතුනු දේවස්ථාන තුනක් ඇතුලු ස්ථාන අටකට බෝම්බ ප්‍රහාර එල්ලවුණා.\nඒ අනුව මෙවරද පාස්කු ඉරුදින වෙනුවෙන් දිවයින පුරා පිහිටි දේවස්ථාන ආශ්‍රිතව ආරක්ෂාවක් යොදවා තිබෙනවා.\nපාස්කු බෝම්බ ප්‍රහාරයට ලක්වූ කොච්චකඩේ ශාන්ත අන්තෝනි දේවස්ථානය, මීගමුව - කටුවාපිටිය දේවස්ථානය සහ මඩකලපුව සියොන් දේවස්ථානය ආශ්‍රිතව විශේෂ ආරක්ෂාවක් යොදවා ඇති බව අප වාර්තාකරුවන් සඳහන් කළා.",
       "URL": "https://www.hirunews.lk/332087/පාස්කු-ප්‍රහාරය-සම්බන්ධයෙන්-යුක්තිය-ඉටුවනතුරු-සටන්-කරන-බව-කොළඹ-අගරදගුරු-හිමිපාණන්-පවසයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=424"
}