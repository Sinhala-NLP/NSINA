{
       "Source": "hirunews",
       "Timestamp": "Wednesday, 08 February 2023 - 10:52",
       "Headline": "13ට එරෙහිව මහා සංඝරත්නය, පාර්ලිමේන්තුව අසල විරෝධතාවක (වීඩියෝ)",
       "News Content": "13 වන ව්‍යවස්ථා සංශෝධනය ඉවත් කරගන්නා ලෙස ආණ්ඩුවට බල කරමින් ත්‍රෛනිකායික භික්ෂු එකමුතුව අද උදෑසන දියත් කළ විරෝධතා පාගමන අතරතුර උණුසුම් තත්ත්වයක් ඇතිවුණා.\nඒ පාර්ලිමේන්තුවට පිවිසෙන පොල්දූව මංසන්ධිය අසලින් පාගමන වැළැක්වීමට පොලීසිය කටයුතු කිරීමත් සමගයි.\nඇතුල්කෝට්ටේ - පැරකුම්බා පිරිවෙන ඉදිරිපිටින් අද (08) පෙරවරුවේ මෙම විරෝධතා පාගමන ආරම්භ කෙරුණු අතර, පාගමනින් උන්වහන්සේලා පාර්ලිමේන්තු සංකීර්ණය වෙත ගමන් කිරීම සඳහා පැමිණියා.\nකෙසේ වෙතත්, පොල්දූව මංසන්ධිය අසලින් පොලීසිය ඊට බාධා කළ අතර, රැකවල් බිඳ දමමින් භික්ෂුන් වහන්සේ පිරිසක් ඉදිරියට ගමන් කිරීමත් සමග ඇති වුණේ උණුසුම් තත්ත්වයක්.\nමහාචාර්ය පූජ්‍ය අගලකඩ සිරිසුමන, ආචාර්ය මැදගොඩ අබේතිස්ස, ආචාර්ය පූජ්‍ය ඕමල්පේ සෝභිත, මිහින්තලේ විහාරාධිකාරි වලවාහැංගුණුවැවේ ධම්මරතන ඇතුළු භික්ෂුන්වහන්සේ රැසක් මෙම අවස්ථාවට එක්වුණා.\nමේ අතර, පූජ්‍ය ඕමල්පේ සෝභිත හිමියන් ඇතුලු පිරිසකට පාර්ලිමේන්තුවට පිවිසෙන මාර්ග 3 කට ඇතුලුවීම වළක්වාලමින් කොළඹ අතිරේක මහේස්ත්‍රාත්වරයා වාරණ නියෝගයක් නිකුත් කළා.\nඒ අනුව, පාර්ලිමේන්තුවට පිවිසෙන නාවල පාර, කොටා පාර හා පාර්ලිමේන්තු යන මාර්ගවලට ඇතුළු වීම වළක්වාලමිනුයි මෙම අධිකරණ නියෝගයක නිකුත් කෙරුණේ.",
       "URL": "https://www.hirunews.lk/326957/13ට-එරෙහිව-මහා-සංඝරත්නය-පාර්ලිමේන්තුව-අසල-විරෝධතාවක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=549"
}