{
       "Source": "hirunews",
       "Timestamp": "Saturday, 18 March 2023 - 19:30",
       "Headline": "බදු අඩු කළත්, බේකරි හිමියන්ට අවසර ප්‍රශ්නයක් (වීඩියෝ)",
       "News Content": "දියර බිත්තර ආනයනය සඳහා පනවා තිබූ බදු ප්‍රතිශතය අඩු කළ ද මෙතෙක් ඒවා ආනයනයට අවශ්‍ය අවසර ලබා දී නොමැති බව සමස්ත ලංකා බේකරි හිමියන්ගේ සංගමය පවසනවා.\nහිරු ප්‍රවෘත්ති අංශය කළ විමසීමකදී එම සංගමයේ සභාපති එන්.කේ.ජයවර්ධන කියා සිටියේ දියර බිත්තර ආනයනය සඳහා තම සංගමය පමණක් කටයුතු කරන බැවින් ඉතා ඉක්මනින් අදාළ ආයතනවලින් අනුමැතිය ලබා දුනහොත් හැකි ඉක්මනින් ඒවා ආනයනය කිරීමට කටයුතු කරන බවයි.\nආනයනික දියර බිත්තර කිලෝ 1 ක් සඳහා පනවා තිබූ බද්ද ඊයේ මධ්‍යම රාත්‍රියේ සිට රුපියල් 1300 සිට 200 දක්වා අඩුකර තිබෙනවා.\nවෙළඳ අමාත්‍ය නලින් ප්‍රනාන්දු මේ බව කියා සිටියේ ජා-ඇල ප්‍රදේශයේදී මාධ්‍ය වෙත අදහස් දක්වමින්.\nදියර බිත්තර ආනයනය කිරීමෙන් අනතුරුව ඒවා බේකරි කර්මාන්තයට සහ බිස්කට් නිෂ්පාදනය සඳහා යොදා ගන්නා බවයි සමස්ත ලංකා බේකරි හිමියන්ගේ සංගමයේ සාමාජික උමංග විතානගේ කියා සිටියේ.\nමේ අතර, වෙළදපොලේ මේ වනවිට බිත්තර හිඟයක් නිර්මාණය වී ඇති අතර, ආනයනය ප්‍රමාද වූ බිත්තර තොගය හෙට දිනයේ ඉන්දියාවේ සිට නැව්ගත කිරීමට නියමිත බව වෙළඳ අමාත්‍ය නලින් ප්‍රනාන්දු සඳහන් කළා.\nබිත්තර මිලියන 2 ක තොගයක් එලෙස නැව්ගත කිරීමට නියමිත බවයි අමාත්‍යවරයා කියා සිටියේ.",
       "URL": "https://www.hirunews.lk/330292/බදු-අඩු-කළත්-බේකරි-හිමියන්ට-අවසර-ප්‍රශ්නයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=468"
}