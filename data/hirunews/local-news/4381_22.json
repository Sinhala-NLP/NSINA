{
       "Source": "hirunews",
       "Timestamp": "Tuesday, 08 August 2017 - 10:06",
       "Headline": "ඕස්ට්‍රේලියාව නීතිවිරෝධී ශ්‍රී ලාංකික සංක්‍රමණිකයින් 13 දෙනෙකු පිටුවහල් කරයි",
       "News Content": "නීතිවිරෝධී ලෙස මුහුදු මාර්ගයෙන්  ඕස්ට්‍රේලියාවට පැමිණි ශ්‍රී ලාංකිකයන් 13 දෙනෙකු පසුගිය සතියේ පිටුවහල් කරනු ලැබූ බව එරට රජය නිවේදනය කළා.\nඔවුන් මෑත කාලයේ සිදුකළ මෙහෙයුම්වලදී අත්අඩංගුවට ගත් අය නොවන අතර,  ඕස්ට්‍රේලියානු සංක්‍රමණික කොන්දේසි වලට අනුකූල නොවන බැවින් පිටුවහල් කළ බවයි එමගින් නිකුත් කළ නිවේදනයක දැක්වෙන්නේ.\nනීතිවිරෝධී ලෙස මුහුදු මාර්ගයෙන් සිය රටට පැමිණෙන කිසිදු සංක්‍රමණිකයෙකුට එහි පදිංචිවීමට අවස්ථාවක් නොමැති බව  ඕස්ට්‍රේලියානු රජය යළි අවධාරණය කළා.\nමේ නිසා ශ්‍රී ලංකාවේ සිට එලෙස මුහුදු මාර්ගයෙන් නීතිවිරෝධීව පැමිණෙන්නන් ස්වේච්ඡා පදනමින් මෙන්ම බලය යෙදීමෙන් ද පිටුවහල් කරන බවයි එමගින් නිකුත් කළ නිවේදනයේ වැඩිදුරටත් සඳහන් වන්නේ.",
       "URL": "https://www.hirunews.lk/167893/ඕස්ට්‍රේලියාව-නීතිවිරෝධී-ශ්‍රී-ලාංකික-සංක්‍රමණිකයින්-13-දෙනෙකු-පිටුවහල්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4381"
}