{
       "Source": "hirunews",
       "Timestamp": "Wednesday, 01 September 2021 - 14:58",
       "Headline": "රිෂාඩ් බදියුදීන් යළි රිමාන්ඩ්",
       "News Content": "ත්‍රස්තවාදය වැලැක්වීමේ පනත යටතේ අත්අඩංගුවට ගෙන සිටින පාර්ලිමේන්තු මන්ත්‍රී රිෂාඩ් බදියුදීන් ලබන 7 වනදා දක්වා යලි රක්ෂිත බන්ධනාගාර ගත කරන ලෙස කොටුව මහේස්ත්‍රාත් ප්‍රියන්ත ලියනගේ නියෝග කළා.\nඊට අදාළ නඩුව අද කැඳවූ අවස්ථාවේ පවතින කොරෝනා තත්ත්වය සැලකිල්ලට ගෙන මන්ත්‍රීවරයා අධිකරණයට රැගෙනවිත් තිබුණේ නැහැ.\nනඩුවේ 07 වන සැකකරු ලෙස නම් කර සිටින පාර්ලිමේන්තු මන්ත්‍රී රිෂාඩ් බදියුදීන් වෙනුවෙන් විශේෂ කරුණු දැක්වීමක් සිදුකිරීමට අපේක්ෂා කරන බැවින් මෙම නඩුව කෙටි දිනයකදී කැඳවන ලෙස සැකකරු වෙනුවෙන් පෙනී සිටි නීතිඥවරයා අධිකරණයෙන් ඉල්ලීමක් කළා.\nරිෂාඩ් බදියුදීන් කර්මාන්ත අමාත්‍යවරයාව සිටි සමයේ කර්මාන්ත දෙපාර්තමේන්තුවට අයත් අබලි ද්‍රව්‍ය පාස්කු ප්‍රහාරයේ සිනමන්ඩ් ග්‍රෑන්ඩ් බෝම්බකරු වන මොහොමඩ් ඊබ්‍රහිම් අහමඩ් නමැත්තාට අයත් වැල්ලම්පිටිය ප්‍රදේශයේ පිහිටි තඹ කර්මාන්තශාලාවට ලබාදී අයථා ලෙස උපයා ගත් මුදල් ත්‍රස්තවාදි ක්‍රියා සඳහා යෙදවීම ඇතුළු චෝදනා යටතේ මෙම නඩුව පවරා තිබෙනවා.\nනඩුවේ සෙසු සැකකරුවන් වන නීතිඥ හිජාස් හිස්බුල්ලා ඇතුළු පිරිස ද මේ මස 15 වන දා දක්වා යළි රක්ෂිත බන්ධනාගාර ගත කිරීමටයි මෙහිදී වැඩිදුරටත් නියෝග කෙරුණේ.\nමේ අතර, පාස්කු ප්‍රහාරය සම්බන්ධයෙන් නඩු විභාගය සඳහා ත්‍රිපුද්ගල විශේෂ මහාධිකරණයක් අගවිනිසුරු ජයන්ත ජයසූරිය විසින් පත් කර තිබෙනවා.\nඑහි සභාපතිවරයා ලෙස මහාධිකරණ විනිසුරු දමිත් තොටවත්ත නම් කර ඇති අතර සෙසු විනිසුරුවරුන් වන්නේ මහාධිකරණ විනිසුරුවරුන් වන අමල් රණරාජා සහ නවරත්න මාරසිංහයි.",
       "URL": "https://www.hirunews.lk/281116/රිෂාඩ්-බදියුදීන්-යළි-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=1717"
}