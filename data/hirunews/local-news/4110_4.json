{
       "Source": "hirunews",
       "Timestamp": "Wednesday, 24 January 2018 - 16:45",
       "Headline": "සෞන්දර්යය විෂය ගුරුවරුන්ටත් විදේශ පුහුණු අවස්ථා",
       "News Content": "අධ්‍යාපන ක්‍රමය හා රටේ මානව සම්පත් උපයෝජනය අතර පවතින නොගැළපීමට විසඳුමක් ලෙස, අනාගත මානව සම්පත් අවශ්‍යතාව නිසියාකාරව හඳුනාගෙන ඊට අනුකූලවන පරිදි  විෂයන් හැදැරීමට සිසුන් යොමු කිරීම සඳහා සියලු අධ්‍යයන ආයතන ඒකාබද්ධ කරගනිමින් ක්‍රමවත් වැඩපිළිවෙළක් සකස් කිරීමට සැලසුම් කරන බව අධ්‍යාපන අමාත්‍ය අකිල විරාජ් කාරියවසම් පවසනවා.\nඅධ්‍යාපන ක්‍රමය තුළින් දැනුම සංවර්ධනය කරගැනීම මෙන් ම වෘත්තීය සුදුසුකමක් ලබාගැනීම ද සිදු විය යුතු බව අවධාරණය කළ අමාත්‍යවරයා, ඒ සඳහා අ.පො.ස. (උසස් පෙළ) සඳහා නව ප්‍රායෝගික විෂයන් 26 ක් හඳුන්වා දී ඇති බව ද සඳහන් කළා.\nඅමාත්‍යවරයා මේ අදහස් ප්‍රකාශ කළේ, අද (24) උදෑසන අධ්‍යාපන අමාත්‍යාංශ ශ්‍රවණාගාරයේ දී පැවැති 2017 සමස්ත ලංකා පාසල් නර්තන තරගයේ සම්මාන ප්‍රදානෝත්සවයට එක්වෙමින්.\nඑසේම මේ වන විට ගණිතය, විද්‍යාව, තාක්ෂණය, ඉංග්‍රිසි වැනි විෂය ගුරුවරුන් සඳහා ලබා දෙන විදේශ පුහුණු අවස්ථා ඉදිරියේ දී සෞන්දර්යය විෂය ගුරුවරුන් වෙත ලබාදීමට අවශ්‍ය පියවර ගන්නා බව ද අධ්‍යාපන අමාත්‍යවරයා සඳහන් කළා.\n2017 සමස්ත ලංකා පාසල් නර්තන තරගයේ ජයග්‍රාහී සිසු දරුවන් 120 දෙනෙකු වෙත සහතික පත් ලබා දීම අධ්‍යාපන අමාත්‍ය අකිල විරාජ් කාරියවසම් විසින් සිදු කළ අතර සමස්ත ලංකා පාසල් නර්තන තරගාවලිය සාර්ථක කරගැනීම වෙනුවෙන් දායක වූ ප්‍රවීණ කලාකරුවන්, නර්තන විෂයභාර අධ්‍යක්ෂවරුන්ගේ සේවය ඇගයීම ද මෙම අවස්ථාවේ දී සිදු වුණා.\nමෙම නර්තන තරගාවලිය තුළ දේශීය සම්ප්‍රදායන්ට අයත් උඩරට, පහතරට හා සබරගමු නර්තන සම්ප්‍රදායන් ද විදේශිය සම්ප්‍රදායන්ට අයත්වන භරත, කතක්  වැනි සම්ප්‍රදායන් ද දරුවන්ගේ සුවිශේෂ නිර්මාණ හැකියාවන් ඇගයීම වෙනුවෙන් නව නර්තන නිර්මාණ ද ඇගයීමට ලක් කෙරුණා.\nමෙම අවස්ථාවට අධ්‍යාපන අමාත්‍යාංශයේ නිලධාරීන් පිරිසක් සහ සම්මානනීය නර්තන ශිල්පිනී රැජිණි සෙල්වනායගම් මහත්මිය ඇතුළු පිරිසක් ද එක්ව සිටියා.",
       "URL": "https://www.hirunews.lk/181921/සෞන්දර්යය-විෂය-ගුරුවරුන්ටත්-විදේශ-පුහුණු-අවස්ථා",
       "Category": "Local News",
       "Parent URL": "https://www.hirunews.lk/local-news.php?pageID=4110"
}