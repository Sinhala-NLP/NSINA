{
       "Source": "hirunews",
       "Timestamp": "Wednesday, 12 October 2022 - 7:34",
       "Headline": "තිලිණි ප්‍රියමාලිගේ ඇල්ටෝ වංචාව (වීඩියෝ)",
       "News Content": "තිලිණි ප්‍රියමාලි නම් කාන්තාව මේ වනවිට කරළියට පැමිණ ඇත්තේ මෙරට ධන කුවේරයන් දණ ගැස්සවූ මෑතකාලීන විශාලතම මූල්‍ය වංචාවේ පෙරළිකාරිය ලෙසයි.\nමෙරට දේශපාලනඥයින්, කලාකරුවන් ඇතුලු ජනප්‍රිය පුද්ගලයින් ඇසුරු කරමින් අතිශය සුපිරි ජීවිතයක් ගත කළ ඇයගේ ඉතිහාසය ද වංචාවන්ගෙන් පිරී පවතින බව හෙළිදරව් වී තිබෙනවා.\nරුපියල් කෝටි ගණනක මුදල් වංචා කර මේ වනවිට රක්ෂිත බන්ධනාගාර ගතව සිටින ඇය 1982 වසරේ කළුතර ප්‍රදේශයේ දී උපත ලබා ඇති බව සඳහන්.\nඇය විසින් රත්මලාන ප්‍රදේශයේ පුද්ගලයෙකුට සිය ජාතික හැඳුනම්පතේ පිටපතක් ලබා දී කුලී පදනම මත ඇල්ටෝ වර්ගයේ කාර් රථයක් ලබාගෙන තිබූ අතර, ඇය ඒ සඳහා එහි හිමිකරුට ලබා දී තිබුණේ ව්‍යාජ චෙක්පතක්.\nඑමෙන්ම ඇය කාර් රථය ලබාගැනීම වෙනුවෙන් ඇගේ අත් අකුරින් ලිපියක් ද ඇල්ටෝ මෝටර් රථයේ හිමිකරුට ලබා දී තිබුණා.\nහැඳුනුම්පතේ සඳහන් ලිපිනයට ගිය මෙම කාර් රථයේ හිමිකරුට ප්‍රියමාලි විසින් ගල්කිස්ස ප්‍රදේශයේ ඉන්ධන පිරවුම්හලකට සිදු කළ වංචාවක් සම්බන්ධයෙන්ද තොරතුරු අනාවරණ වී තිබුණා.\nමෙම පුද්ගලයාට යළි තිළිණි ප්‍රියමාලි 2020 වසරේ දී මුහුණු පොත හරහා හමුවී ඇති අතර, ඒ වනවිට ඇය මෙරට දේශපාලනඥයින් ඇතුලු ධන කුවේරයින් අතර සුපිරි චරිතයක් බවට පත්ව තිබෙනවා.\nකෝටි ගණනක මූල්‍ය වංචාවකට සැකකාරිය වෙමින් මේ වනවිට රක්ෂිත බන්ධනාගාරගත ව සිටින තිළිණි ප්‍රියමාලි පිළිබඳ හිරු ප්‍රවෘත්ති තුළින් ඉදිරියේ දී තවත් තොරතුරු බලාපොරොත්තු වන්න.",
       "URL": "https://www.hirunews.lk/317617/තිලිණි-ප්‍රියමාලිගේ-ඇල්ටෝ-වංචාව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=809"
}