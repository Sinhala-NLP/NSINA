{
       "Source": "hirunews",
       "Timestamp": "Thursday, 27 April 2023 - 20:00",
       "Headline": "සුඩානයේ ගැටුම්වලට මැදිව සිටින ශ්‍රී ලාංකිකයින්ට විශේෂ දැනුම්දීමක් (වීඩියෝ)",
       "News Content": "සුඩානයේ, පෝර්ට් සුඩාන්හි ස්ථාපනය කළ තාවකාලික මෙහෙයුම් කාර්යාලය වෙත පැමිණෙන ලෙස සුඩානයේ ගැටුම්වලට මැදිව සිටින ශ්‍රී ලාංකිකයින්ට විදේශ කටයුතු අමාත්‍යංශය දැනුම් දෙනවා.\nට්විටර් පණිවුඩයක් නිකුත් කරමින් විදේශ අමාත්‍ය ජනාධිපති නීතිඥ අලි සබි්‍ර සඳහන් කළේ පෝර්ට් සුඩාන්හි එම මෙහෙයුම් කාර්යාලය ශ්‍රී ලංකාවේ ඉල්ලීමකට අනුව ස්ථාපනය කර ඇති බවයි.\nමේ අතර ගැටුම්වලට මැදිව සිටින ශ්‍රී ලාංකිකයින් දැනට සෞදි තානාපති කාර්යාලයේ මැදිහත්වීමෙන් පෝර්ට් සුඩානි නගරයේ හෝටලයක් තුළ තාවකාලිකව රඳවා සිටිනවා.\nපවතින තත්ත්වය මත ශ්‍රී ලාංකිකයින්ට දුරකථන පහසුකම් ලබාදීමටද අපහසු වී ඇති බවයි විදේශ අමාත්‍යවරයා ප්‍රකාශ කළේ.\nඑසේම පවතින තත්ත්වය මත අවශ්‍ය මැදිහත්වීම් සඳහා සෞදි තානාපති කාර්යාලයේ වෙනම නිලධාරියෙකු අනියුක්ත කර ඇති අතර තොරතුරු ලබාදීම සඳහා 00 24 99 99 10 757 දුරකථන අංකය හදුන්වා දී තිබෙනවා.\nසුඩානයේ ක්‍රියාත්මක මිලිටරි පාලන ක්‍රමවේදයට අනුගත විවිධ කණ්ඩායම් අතර ගැටුම් හටගත්තේ පසුගිය 15 වනදා සිටයි.\nගැටුම්වලට මැදිවූ සුඩානයේ වැසියන් 450කට අධික පරිසක් මියගිය අතර 4000කට අධික පිරිසක් මේ වන විට තුවාල ලබා තිබෙනවා.\nගැටුම්වලට මැදිවූ ශ්‍රී ලාංකිකයින් 13 දෙනෙකු සුඩානයෙන් ඉවත්කරගෙන ඇති අතර ඔවුන් සෞදි අරාබියේ ජෙඩා නගරයට රැගෙන ආ බව විදේශ කටයුතු අමාත්‍යංශය ඊයේ (26) සඳහන් කළා.\nමේ අතර, මෙවන් පසුබිමක ඕමානයේ රැකියා ලබාදෙන බව පවසමින් විදේශ නියෝජිත රැකියා ආයතන හරහා ඕමානයට ගොස් අතරමංව සිටින ශ්‍රී ලාංකීය කාන්තාවන් පිරිසක් පිළිබඳ තොරතුරු හිරු ප්‍රවෘත්ති අංශයට වාර්තා වුණා. ඔවුන් මේ වනවිට තානාපති කාර්යාලයේ රැඳවුම් මධ්‍යස්ථානයේ රඳවා සිටිනවා.",
       "URL": "https://www.hirunews.lk/333620/සුඩානයේ-ගැටුම්වලට-මැදිව-සිටින-ශ්‍රී-ලාංකිකයින්ට-විශේෂ-දැනුම්දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=386"
}