{
       "Source": "hirunews",
       "Timestamp": "Tuesday, 26 October 2021 - 10:37",
       "Headline": "අවිදිමත් සංවර්ධනක් නිසා නයිගල් ආර වැව විනාශ මුඛයට (වීඩියෝ)",
       "News Content": "වැල්ලවාය ප්‍රාදේශීය ලේකම් කොට්ඨාසයට අයත් තෙලුල්ල ජනපදය ග්‍රාම නිලධාරී වසමේ පිහිටා ඇති නයිගල් ආර වැව අවිදිමත් සංවර්ධන කටයුත්තක් නිසා විනාශ වෙමින් පවතින බව වාර්තා වෙනවා.\nපසුගිය දෙදහස් දහසය වසරේ සැප්තැම්බර් මස මෙම වැවේ ප්‍රතිසංස්කරණ කටයුතු ආරම්භ කර ඇති අතර, එම ප්‍රතිසංස්කරණ කටයුතු නිසියාකාරව සිදු වී නොමැති නිසා මේ වන විට වැව සම්පූර්ණයෙන්ම පාහේ විනාශ වෙමින් පවතින බව සඳහන්.\nවැව් බැම්ම නිසියාකාරව සකස් නොකීරීම නිසා මේ වන විට වැව් බැම්ම ඉරි තලා ගොස් විනාශ වී ඇති අතර, එම නිසා මෙවර මහ කන්නයේ ගොවිතැන් කටයුතු කර ගැනීම සදහා ගොවීන්ට වැවේ ජලය රදවා ගැනීමට ද නොහැකි වී තිබෙනවා.\nවැව අහිමි වීම නිසා මෙවර මහ කන්නයේ වගා කිරීමට තිබූ කුඹුරු අක්කර සීයකට ආසන්න ප්‍රමාණයක් මෙන්ම වෙනත් වගාවන් අක්කර සිය ගනනක් වගා කිරීමට ගොවින් ට නොහැකි වීම නිසා එම වගා ඉඩම් පුරන් වී ඇති බවට ගම්වාසින් පවසනවා.\nඅවස්ථා ගනනාවකදීම බලදාරින් දැනුවත් කළ ද මේ වන තෙක් කිසිදු විසදුමක් ලබා දී නොමැති බව ජනතාව පවසන අතර, කඩිනමින් මෙම වැව නිසියාකාරව සකස් කර දෙන ලෙස ප්‍රදේශයේ ජනතාව බලදාරින්ගෙන් ඉල්ලීමක් කර සිටියි.",
       "URL": "https://www.hirunews.lk/286079/අවිදිමත්-සංවර්ධනක්-නිසා-නයිගල්-ආර-වැව-විනාශ-මුඛයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1605"
}