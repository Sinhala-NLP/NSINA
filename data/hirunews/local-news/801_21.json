{
       "Source": "hirunews",
       "Timestamp": "Saturday, 15 October 2022 - 10:21",
       "Headline": "මාරවිල දී අණ නොතකා ධාවනය වූ මෝටර් රථයකට පොලිසියෙන් වෙඩි",
       "News Content": "මාරවිල - මරඳ ප්‍රදේශයේ දී අණ නොතකා ධාවනය වූ මෝටර් රථයකට පොලිසියෙන් වෙඩි තබා තිබෙනවා.\nලද තොරතුරකට අනුව අද(15) පෙරවරුවේ අදාළ මෝටර් රථය නවත්වන ලෙසට සංඥා නිකුත් කළ ද එය නොතකා ඉදිරියට ධාවනය කිරීම නිසා පොලිසිය වෙඩි ප්‍රහාර තුනක් අහසට එල්ල කර තිබෙනවා.\nපසුව තවදුරටත් මෝටර් රථය ඉදිරියට ධාවනය කිරීමත් සමඟ එහි පිටුපසට වෙඩි ප්‍රහාරයක් එල්ල කළ බවයි පොලිසිය සඳහන් කළේ.\nවෙඩි තැබීමත් සමඟ මෝටර් රථය පාලනය කරගැනීමට නොහැකිව අසළ තිබූ විදුලි කණුවක ගැටීමෙන් නතර වී ඇති බවයි වාර්තාවන්නේ.\nපසුව එහි සිටි පුද්ගලයෙකුද පොලිසිය අත්අඩංගුවට ගෙන ඇති අතර, එම මෝටර් රථයේ තිබී නීතිවිරෝධී මත්පැන් තොගයක්ද සොයාගෙන ඇති බවයි වාර්තාවන්නේ.\nසැකකරු ලුණුවිල ප්‍රදේශයේ පදිංචිකරුවෙකු බවයි පොලිස් මාධ්‍ය කොට්ඨාසය සඳහන් කළේ.\nකෙසේ වෙතත්, වෙඩි ප්‍රහාරයෙන් කිසිවෙකුටත් තුවාල සිදුව නොමැති බවද පොලිසිය සඳහන් කළා.",
       "URL": "https://www.hirunews.lk/317923/මාරවිල-දී-අණ-නොතකා-ධාවනය-වූ-මෝටර්-රථයකට-පොලිසියෙන්-වෙඩි",
       "Category": "Local News",
       "Parent URL": "https://www.hirunews.lk/local-news.php?pageID=801"
}