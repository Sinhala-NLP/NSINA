{
       "Source": "hirunews",
       "Timestamp": "Saturday, 14 October 2017 - 20:55",
       "Headline": "ප්‍රදේශ කිහිපයකට ගංවතුර අවධානමක්",
       "News Content": "නිල්වලා ගගේ අවට පහත් බිම්වල ගංවතුර අවධානමක් මතුව තිබෙනවා.\nඑමෙන්මන රත්නපුර / පාලින්දනුවර / බුලත්සිංහල / හොරණ / බද්දේගම සහ තවලම ප්‍රදේශවලට ද ජල ගැලීම් අවධානමක් මතුව ඇති බවයි වාරිමාර්ග දෙපාර්තමේන්තුව සඳහන් කළේ.\nමේ අතර දිවයිනේ නිරතදිග ප්‍රදේශවලට සහ මධ්‍යම කඳුකරයට ඇදහැලුණු අධික වර්ෂාපතනය හේතුවෙන් කලුල ගිං සහ නිල්වලා ගංඟාවල ස්ථාන කිහිපයකින් ගංවතුර තත්ත්වයන් හටගත්තා.\nආපදා කළමනාකරණ මධ්‍යස්ථානය සඳහන් කළේ කැලණි ගඟේ ජල මට්ටමද ක්‍රමයෙන් ඉහළ යමින් පවතින බවයි.\nමේ අතර, නෙලුව සහ ඇහැලියගොඩ ප්‍රාදේශිය ලේකම් කොට්ඨාසවල කඳුකර බෑවුම්වල ජීවත්වන ජනතාවට ඉන් ඉවත්වන ලෙස ජාතික ගොඩනැගිලි පර්යේෂණ සංවිධානය රතු නිවේදනයක් නිකුත් කළා.\nඅද පෙරවරු 8.30 න් අවසන්වූ පැය 24 තුළ වැඩිම වර්ෂාපතනය රත්නපුර - නිවිතිගලින් වාර්තාවූ අතර, එය මිලිමීටර් 123.8 ක්.\nඊට අමතරව කුකුළේ ගඟ, ගාල්ල - මොරලිඔය ආදී ප්‍ර දේශ කිහිපයකටද මිලිමීටර් 100 ඉක්මවා වර්ෂාපනයක් හටගත්තා.\nමේ සමග කලු ගඟේ ජල මට්ටම ඉහළගිය අතරල රත්නපුර ජල මාපාංකය අද පස්වරුවේ මීටර් 6 ක් දක්වා ඉහළගොස් තිබුණා.\nඑහි පිටාර මට්ටම මීටර් 7.5 ක්.\nකලු ගඟේ ජල මට්ටම රත්නපුර ප්‍රදේශයෙන් ඉහළ යාමත් සමග රත්නපුර අවට පහත්බිම් වන මුවගම, කරන්ගොඩ, හංගමුව ආදී ප්‍රදේශ ජලයෙන් යටවුණා.\nඅද පස්වරුව වන විට කලු ගඟේ මිල්ලකන්ද ජල මාපාංකයේ අගයද පිටාර මට්ටමට ආසන්නවී තිබුණා.\nමේ අතර, කලු ගඟේ ජල මට්ටම ඉහළ යාමත් සමග කුකුළේ ගඟ ජලාශයේ වාන් දොරටු දෙකක් විවෘත කෙරුණා.\nකලු ගඟේ අතු ගංඟාවක් වන මගුරු ගඟ පිටාර ගැලීමෙන් බදුරලිය - කලවාන මාර්ගයේ මිදලන ප්‍රදේශය ජලයෙන් යටවුණා.\nනිල්වලා ගඟේ සහ ගිං ගඟේ ජල පෝෂක ප්‍රදේශවන දෙනියාය සහ නෙලුව ප්‍රදේශවලටද දැඩි වර්ෂාපනයක් පැවතියා.\nවර්ෂාපතනයත් සමග ගිං ගඟේ ජල මට්ටමද ඉහළ ගිය අතරල ගාල්ල - බද්දේගම ජල මාපාංකය අද පස්වරුව වන විට පිටාර මට්ටම වන මීටර් 4 ඉක්මවා ගොස් තිබුණා.\nගාල්ලට ඇදහැලුණු අධික වර්ෂාවත් සමග හටගත් දැඩි සුළඟත් සමග ගස් කඩාවැටීමෙන් ගාල්ල - යක්කලමුල්ල - ඉමදූව මාර්ගයේ ගමනාගමනය අවහිර වුණා.\nඇහැලියගොඩ ප්‍රදේශයට ඇදහැලුණු අධික වාර්ෂාපතනයත් සමග ඇහැලියගොඩ පහත්බිම් කිහිපයක්ද ජලයෙන් යටවුණා.\nඅද පස්වරුවේ පැවති තද සුලං තත්ත්වයක් හේතුවෙන් මොරටුව - රාවතාවත්ත ප්‍ර දේශයේදී ගාලු පාරට ගසක් කඩා වැටීමෙන් ගමනාගමන කටයුතුවලට බාධා සිදුවුණා.\nබම්බලපිටිය දුම්රිය ස්ථානයේ ගුවන් පාලමේ වහලයේ කොටසක් ද දැඩි සුළඟත් සමග කඩාවැටීමෙන් මෝටර් රථයකට හානි සිදුව තිබූනා.\nකුරුණෑගල - හෙට්ටිපොල ප්‍රදේශයටද අද පස්වරුවේ වර්ෂාවත් සමග තද සුලං තත්ත්වයක් ඇතිවීම හේතුවෙන් නිවාස කිහිපයකට හානි සිදුවී තිබෙනවා.\nමේ අතර, ජාතික ගොඩනැගිලි හා පර්යේෂණ සංවිධානය ගාල්ල දිස්ත්‍රික්කයේ නෙලුව ප්‍රාදේශිය ලේකම් කොට්ඨාසයට සහ රත්නපුර දිස්ත්‍රික්කයේ ඇහැලියගොඩ ප්‍රාදේශිය ලේකම් කොට්ඨාසයට නායයාමේ රතු නිවේදන නිකුත් කරමින් එම ප්‍රදේශවල කඳුකර බෑවුම් සහිත ස්ථානවලින් ජනතාවට ඉවත්වන ලෙස දැනුවත් කර තිබෙනවා.\nඊට අමතරවල රත්නපුර දිස්ත්‍රික්කයේ රත්නපුර, කහවත්ත සහ පැල්මඩුල්ල යන ප්‍රාදේශිය ලේකම් කොට්ඨාසවලට හා නුවරඑළිය දිස්ත්‍රික්කයේ අඹගමුව ප්‍රාදේශිය ලේකම් කොට්ඨාසයට නායයාම් සම්බන්ධයෙන් අවධානයෙන් සිටින ලෙස නිවේදන නිකුත් කළා.",
       "URL": "https://www.hirunews.lk/173506/ප්‍රදේශ-කිහිපයකට-ගංවතුර-අවධානමක්",
       "Category": "Local News",
       "Parent URL": "https://www.hirunews.lk/local-news.php?pageID=4271"
}