{
       "Source": "hirunews",
       "Timestamp": "Wednesday, 30 November 2016 - 18:24",
       "Headline": "මන්ත්‍රීවරුන්ට ලක්ෂයක් දෙන්න, කැබිනට් අනුමැතිය - පැමිණීමේ දීමනාවත් දෙදහසකින් වැඩිවෙයි",
       "News Content": "පාර්ලිමේන්තු මන්ත්‍රීවරුන්ට කාර්යාලයක් පවත්වාගෙන යාමේ වියදම පියවා ගැනීමට රුපියල් ලක්ෂයක මාසික දීමනාවක් ලබන වසරේ ජනවාරි මාසයේ සිට ලබාදීම සඳහා පාර්ලිමේන්තුවට ඉදිරිපත් කිරීමට ගෙන ආ යෝජනාවකට අමාත්‍ය මණ්ඩලයේ අනුමැතිය හිමි වී තිබෙනවා.\nපාර්ලිමේන්තු සංකීර්ණයේ අද පැවති කැබිනට් තීරණ දැනුම්දීමේ මාධ්‍ය හමුවට එක්වෙමින් සම කැබිනට් ප්‍රකාශක, අමාත්‍ය ගයන්ත කරුණාතිලක කියා සිටියේ මන්ත්‍රීවරුන්ගේ පාර්ලිමේන්තු පැමිණීමේ දීමනාවද රුපියල් 2000 කින් වැඩිකර ඇති බවයි.\nමෙහිදී අමාත්‍යාංශ කිහිපයක් සඳහා වාහන මිලදී ගැනීමට පසුගියදා පාර්ලිමේන්තුවට ඉදිරිපත් වූ පරිපූරක ඇස්තමේන්තුව සම්බන්ධයෙන් මාධ්‍යවේදීන් ඊට එක්ව සිටි සම කැබිනට් ප්‍රකාශක, අමාත්‍ය රාජිත සේනාරත්නගෙන් විමසා සිටියා.\nඅමාත්‍යවරයා කියා සිටියේ වසර ගණනාවකින් අමාත්‍යාංශවලට වාහන මිලදී ගෙන නොමැති බවයි.\nරථවාහන වැරදි 07 ක් සම්බන්ධයෙන් දඩය රුපියල් 25,000 දක්වා ඉහළ නැංවීමට එරෙහිව බස් සහ ත්‍රීරෝද රථ සංගම් සිදුකිරීමට නියමිත වර්ජනය සම්බන්ධයෙන්ද මාධ්‍යවේදීන් අමාත්‍ය රාජිත සේනාරත්නගෙන් ප්‍රශ්න කළා.\nඑහිදී ඔහු කියා සිටියේ රුපියල් 25 000 දක්වා දඩ වැඩි කළ යුතු බවට යෝජනා කළේද තමන් බවයි.",
       "URL": "https://www.hirunews.lk/148682/මන්ත්‍රීවරුන්ට-ලක්ෂයක්-දෙන්න-කැබිනට්-අනුමැතිය-පැමිණීමේ-දීමනාවත්-දෙදහසකින්-වැඩිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4773"
}