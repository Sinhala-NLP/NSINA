{
       "Source": "hirunews",
       "Timestamp": "Monday, 30 November 2020 - 11:58",
       "Headline": "ජපන් ජාතික තරුණිය පැහැරගෙන පැමිණියා යැයි කියූ තරුණයා, වෙනුවෙන් පෙනී සිටි නීතිඥවරයා කියන කතාව",
       "News Content": "ශ්‍රී ලංකා තරුණයෙකු ප්‍රේම සම්බන්ධතාවක් පවත්වා ළාබාල ජපන් දැරියක් පැහැරගෙන පැමිණියේ යැයි කියන ආන්දෝලනයකට තුඩු දුන් සිද්ධියට සම්බන්ධ වයස 16ක ළාබාල දැරිය පරිවාස භාරයේ තබා නැවත දෙසැම්බර් 3 වන දිනට පරිවාස වාර්තාවක් සමග අධිකරණයට ඉදිරිපත් කරන ලෙස කොච්චිකඩේ පොලිසියට මීගමුව අතිරේක මහෙස්ත්‍රාත් චම්පික රාජපක්ෂ මහතා නියම කොට තිබෙනවා.\nපැහැරගෙන පැමිණි බව කියන තරුණයා ස්ත්‍රී දූෂණයක් සිදු කිරීම ඇතුළු චෝදනා තුනක් යටතේ කොච්චිකඩේ පොලිසිය අධිකරණයට ඉදිරිපත් කර තිබූ අතර ඔහු දෙසැම්බර් 3 දක්වා රක්ෂිත බන්ධනාගාර ගත කිරීමට ද මහෙස්ත්‍රාත්වරයා නියෝග කළා.\nඑම දැරිය මේ වන විට මාස හතක ගැබිනියක් බව කොච්චිකඩේ පොලිසිය විසින් අධිකරණයට වාර්තා කළ අතර මහෙස්ත්‍රාත්වරයා නඩු කටයුතු සිදුවන අවස්ථාවේ අධිකරණය තුළ ඇයට අසුන් ගැනීමට ද අවසර දෙනු ලැබුවා.\nමෙම තරුණයා ජපන් ජාතික දැරිය සමග දීර්ඝ කාලයක් ප්‍රේම සම්බන්ධයක් පවත්වාගෙන ගොස් තිබූ බවත් මෙහි ඇත්තේ ප්‍රේම කතාවක් මිස ස්ත්‍රී දූෂණයක් නොවන බව සැකකාර තරුණයා වෙනුවෙන් පෙනී සිටි ජ්‍යෙෂ්ඨ නීතිඥ වර්ණ චන්ද්‍රනාත් වීරසිංහ මහතා අධිකරණයේදී ප්‍රකාශ කර තිබෙනවා.",
       "URL": "https://www.hirunews.lk/255948/ජපන්-ජාතික-තරුණිය-පැහැරගෙන-පැමිණියා-යැයි-කියූ-තරුණයා-වෙනුවෙන්-පෙනී-සිටි-නීතිඥවරයා-කියන-කතාව",
       "Category": "Local News",
       "Parent URL": "https://www.hirunews.lk/local-news.php?pageID=2303"
}