{
       "Source": "hirunews",
       "Timestamp": "Wednesday, 24 November 2021 - 17:04",
       "Headline": "අඳුරු කාලගුණය කොදෙව්වන්ගේ පරාජය පමා කරයි",
       "News Content": "ගාල්ල ජාත්‍යන්තර ක්‍රීඩාංගණයේ පැවැත්වෙන බටහිර කොදෙව් - ශ්‍රී ලංකා සෝබස් තිසේරා කුසලානයේ සිව්වන දිනය නිමා වන විට සිය දෙවනි ඉනිම සඳහා පන්දුවට පහර දෙන බටහිර ඉන්දීය කොදෙව් කණ්ඩායම කඩුළු 6ක් දැවී ළකුණු 52ක් ලබා සිටියා.\nඒ අනුව, ඔවුන්ට ජයග්‍රහණය සඳහා හිමිව තිබූ ළකුණු 348ක ඉලක්කයෙන් තවත් ලකුණු 298ක් සපුරා ගත යුතුව තිබෙනවා.\nනමුත්, ඒ සඳහා ඔවුන් අතැතිව ඇත්තේ කඩුළු 4ක් පමණයි. පන්දු යැවීමේදී ශ්‍රී ලංකා කණ්ඩායම වෙනුවෙන්, වඩාත් ප්‍රතිඵලදායි ක්‍රීඩකයා වූයේ රමේෂ් මෙන්ඩිස්. ඔහු ළකුණු 17කට බටහිර ඉන්දීය කොදෙව් කඩුළු 4ක් බිඳ හෙළුවා.\nදඟ පන්දු යවන්නන් අණසක පැතිරවූ ගාලු තණ තිල්ලේ ලසිත් ඇඹුල්දෙණිය ශ්‍රී ලංකා කණ්ඩායම වෙනුවෙන් පන්දු යැවීම ආරම්භ කළේ වේග පන්දු යවන්නන්ට ඒ සඳහා අවස්ථාව ලබා නොදෙමින්.\nතරගය නිමා වන විට ලසිත් ඇඹුල්දෙණියගේ නම ඉදිරියේ බටහිර ඉන්දීය කොදෙව් ක්‍රීඩකයින් දෙදෙනෙකුගේ ගොදුරු සටහන් වී තිබුණේ ලකුණු 18ක් පමණක් ලබා දීමෙන්.\nඅයහපත් ආලෝක තත්ත්වය හේතුවෙන් තරගයේ පන්දුවාර 15යි, පන්දු 3ක් ඉතිරිව තිබියදී තරගය නවතා දැමුණේ කොදෙව්වන්ගේ පරාජය තවත් දිනකට පමා කරමින්.",
       "URL": "https://www.hirunews.lk/289044/අඳුරු-කාලගුණය-කොදෙව්වන්ගේ-පරාජය-පමා-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1540"
}