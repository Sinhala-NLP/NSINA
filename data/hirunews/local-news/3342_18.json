{
       "Source": "hirunews",
       "Timestamp": "Tuesday, 21 May 2019 - 7:26",
       "Headline": "මඩකලපුව විශ්වවිද්‍යාලය ගැන විමසීමට, රාජ්‍ය ආයතන ප්‍රධානීන් කෝප් කමිටුව හමුවට",
       "News Content": "මඩකලපුව විශ්වවිද්‍යාලය සම්බන්ධයෙන් කරුණු විමසීමට අදාළව රාජ්‍ය ආයතන 4ක ප්‍රධානීන් අද පස්වරුවේ පාර්ලිමේන්තුවේදී රැස්වන කෝප් කමිටුව හමුවට කැදවා තිබෙනවා.\nඅධ්‍යාපන අමාත්‍යාංශ සහ නිපුණතා සංවර්ධන හා වෘත්තීය පුහුණු අමාත්‍යාංශ ලේකම්වරුන් මෙන්ම ශ්‍රී ලංකා ආයෝජන මණ්ඩලය සහ විශ්වවිද්‍යාල ප්‍රතිපාදන කොමිෂන් සභාවේ ප්‍රධානීන් මෙලෙස කැදවා ඇති බවයි වාර්තා වන්නේ.\nමඩකලපුව විශ්වවිද්‍යාලය, වෘත්තීය පුහුණු මධ්‍යස්ථානයක් ද එසේත් නැතහොත් විශ්වවිද්‍යාලයක් ද යන්න පිළිබඳව මෙම කරුණු විමසීමේදී වැඩි අවදානයක් යොමු කිරීමට නියමිත බව සදහන්.\nඑමෙන්ම, එම විශ්වවිද්‍යාලයට මුදල් ආයෝජනය කර ඇත්තේ කවුරුන්ද යන්න පිළිබදව සහ ඉගැන්වූ පාඨමාලා පිළිබදව අද රැස්වන කෝප් කමිටුවේදී අවදානය යොමු වනු ඇති.\nමේ අතර, අද පෙරවරු 11ට කථානායකවරයාගේ ප්‍රධානත්වයෙන් පක්ෂ නායක රැස්වීමක් කැදවා තිබෙනවා.\nඑහිදී ඒකාබද්ධ විපක්ෂය ඉදිරිපත් කර ඇති අමාත්‍ය රිෂාඞ් බදියුදීන්ට එරෙහි විශ්වාසභංග යෝජනාව විවාදයට ගැනෙන දින පිළිබදව සාකච්ඡා කිරීමට නියමිතයි.\nඑමෙන්ම, ජනතා විමුක්ති පෙරමුණ ආණ්ඩුවට එරෙහිව ගෙන එන විශ්වාසභංග යෝජනාව ද  පස්වරු 1ට පාර්ලිමේන්තුව රැස්වීමෙන් පසු කථානායකවරයා වෙත භාර දෙන බවයි පාර්ලිමේන්තු මන්ත්‍රී බිමල් රත්නායක හිරු ප්‍රවෘත්ති අංශයට සඳහන් කළේ.\nඑමෙන්ම, එක්සත් ජාතික පක්ෂයේ විශේෂ පාර්ලිමේන්තු කණ්ඩායම් රැස්වීමක් ද අද පෙරවරු 11.30ට පාර්ලිමේන්තු සංකීර්ණයේදී පැවැත්වෙනවා.\nඑහිදී විපක්ෂය ඉදිරිපත් කර ඇති අමාත්‍ය රිෂාඞ් බදියුදීන්ට එරෙහි විශ්වාසභංග යෝජනාවේදී කටයුතු කළ යුතු ආකාරය පිළිබදව වැඩි අවදානයක් යොමු කෙරෙන බවයි එම පක්ෂ ආරංචි මාර්ග සඳහන් කළේ.",
       "URL": "https://www.hirunews.lk/216776/මඩකලපුව-විශ්වවිද්‍යාලය-ගැන-විමසීමට-රාජ්‍ය-ආයතන-ප්‍රධානීන්-කෝප්-කමිටුව-හමුවට",
       "Category": "Local News",
       "Parent URL": "https://www.hirunews.lk/local-news.php?pageID=3342"
}