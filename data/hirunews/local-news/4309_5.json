{
       "Source": "hirunews",
       "Timestamp": "Friday, 22 September 2017 - 18:42",
       "Headline": "වන අලි ගැවසෙද්දී ආයුධ ගබඩාව කැඩුවේ කෙසේ ද? - වස්ගමුවේ 35කගෙන් ප්‍රශ්න කරයි",
       "News Content": "වස්ගමුව ජාතික වනෝද්‍යානයේ වනජීවි නිලධාරීන්ට අයත් ආයුධ ගබඩාව බිඳ එහි තිබූ ගිනි අවි 5ක් පැහැර ගෙන යාමේ සිද්ධිය සම්බන්ධයෙන් 35 දෙනෙකුගෙන් ප්‍රකාශ සටහන් කරගෙන තිබෙනවා.\nවිල්ගමුව පොලීසිය සඳහන් කළේ සිදුකරන පරීක්ෂණය අනුව එම ආයුධ ගබඩාව ඊයේ රාත්‍රියේ 11.45 වන තෙක්ම වසා තබා තිබූ බවට අනාවරණ වී ඇති බවයි.\nකෙසේ වෙතත්, බාහිර පුද්ගලයෙකුට එම ස්ථානයට ඇතුළුවීමේ ඉඩකඩ ඉතා අඩු බවයි පරීක්ෂණ සිදුකරන උසස් නිලධාරියෙකු කියා සිටියේ.\nඑම ස්ථානයේ වනජීවි නිලධාරීන් නිරන්තරයෙන් ගැවසෙන අතර, රාත්‍රියට එහි වන අලි සැරිසරන බව ද ඔහු ප්‍රකාශ කළා.\nමේ වන විටත් මෙම සිද්ධිය සම්බන්ධයෙන් පොලිසිය සහ වනජීවි දෙපාර්තමේන්තුව පරීක්ෂණ ක්‍රියාත්මක කරනවා.\nආයුධ ගබඩාවේ තිබූ ටී.56 ගිනි අවියක්, රිපීටර් වර්ගයේ ගිනි අවි දෙකක් සහ බෝර 12 පතොරම් තුවක්කු දෙකක් මෙන්ම ටී 56 මැගසින් 2ක් සහ ඊට යොදන උණ්ඩ 5ක් ද මෙලෙස පැහැර ගෙන ගොස් තිබුණා.\nසිද්ධිය වන අවස්ථාවේ ආයුධ ගබඩාවේ ගිනි අවි 10 කට ආසන්න සංඛ්‍යාවක් ගබඩා කර තිබූ බවයි වස්ගමුව ජාතික වනෝද්‍යානයේ නිලධාරියෙකු සඳහන් කළේ.",
       "URL": "https://www.hirunews.lk/171585/වන-අලි-ගැවසෙද්දී-ආයුධ-ගබඩාව-කැඩුවේ-කෙසේ-ද-වස්ගමුවේ-35කගෙන්-ප්‍රශ්න-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4309"
}