{
       "Source": "hirunews",
       "Timestamp": "Saturday, 17 April 2021 - 20:56",
       "Headline": "කලු සුදු රූපයේ වර්ණ කතාව",
       "News Content": "1954 වර්ශයේ ගන්නා ලද මේ ඡායාරූපයේ සිටින ප්‍රධාන චරිත දෙකක් අතර ඇත්තේ  පුදුමාකාර සම්බන්ධයක්.\nඡායාරූපය දකුණු කෙළවර අසුන්ගෙන සිටින්නේ ලොව ප්‍රථම අග්‍රාමාත්‍යවරිය වූ සිරිමාවෝ බණ්ඩාරනායකයි.\nඇයගේ වම් පසින් තවත් සුවිශේෂී පුද්ගලයෙක් අසුන් ගෙන සිටිනවා.\nඒ වයස අවුරුදු 99ක් ආයු වළඳා අද දින මෙලොවට සමුදෙන බ්‍රිතාන්‍යයේ පිලිප් කුමරු හෙවත් එඩින්බරෝ ආදිපාදවරයායි.\nමේ ඡායාරූපයට අද දිනය විශේෂ වන්නේ අද එඩින්බරෝ ආදිපාදවරයා සිය අවසන් ගමන යද්දී ඔහුගේ වම් පසින් අසුන්ගෙන සිටින සිරිමාවෝ බණ්ඩාරනායකගේ එකසිය පස්වන ජන්ම දින සංවත්සරයත් අදට යෙදී තිබීමයි.\nමේ ඡායාරූපය එඩින්බරෝ ආදිපාදවරයා 1954 වර්ෂයේ මෙරටට පැමිණි අවස්ථාවේ හොරගොල්ල වලව්වේ දී ගන්නා ලද්දක්.\nඑවකට එකොලොස් හැවිරිදි වියේ පසු වූ කුඩා දැරියක් වූ හිටපු ජනාධිපතිනි චන්ද්‍රිකා බණ්ඩාරනායක කුමාරතුංග ඡායාරූපයේ පසුබිම් කතාව ද අලලා දෙවන එලිසබත් රැජින වෙත ශෝක පණිවිඩයක් යවා තිබෙනවා.\nඅප්‍රේල් දොළොස් වන දින දාතම යොදා ඇති මෙම ශෝක පණිවිඩයෙන් ඇය බ්‍රිතාන්‍ය මහ රැජනට ප්‍රාර්ථනා කර ඇත්තේ සිය වල්ලභයා ගේ අභාවය දරා ගැනීමට අවශ්‍ය ශක්තිය ලැබේවායි යනුවෙන්.\nපිලිප් කුමරු දෙවන ලෝක යුධ සමයේ මෙරටට අවස්ථා කිහිපයකදීම පැමිණ තිබෙනවා.\nඒ දෙවන ලෝක යුධ සමයේ මහනුවර පිහිටා තිබූ අග්නිදිග ආසියානු අණදෙන කඳවුරේ ප්‍රධාන අණ දෙන නිලධාරියා සමඟයි.\nබ්‍රිතාන්‍යයේ මෞන්ට් බැටන් සාමිවරයා මෙම කඳවුරේ ප්‍රධාන අණදෙන නිලධාරියා ලෙස කටයුතු කළ අතර ඔහු පිලිප් කුමරුවන්ගේ මාමණ්ඩියයි.",
       "URL": "https://www.hirunews.lk/268719/කලු-සුදු-රූපයේ-වර්ණ-කතාව",
       "Category": "Local News",
       "Parent URL": "https://www.hirunews.lk/local-news.php?pageID=2014"
}