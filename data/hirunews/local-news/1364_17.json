{
       "Source": "hirunews",
       "Timestamp": "Thursday, 10 February 2022 - 13:33",
       "Headline": "සුවවිරු වැඩ වැරුමෙන් රෝගීන් අදත් පීඩාවට (වීඩියෝ)",
       "News Content": "හෙද, පරිපූරක සහ අතුරු වෛද්‍ය වෘත්තිය සමිති දහඅටක් එක්ව දින හතරක් පුරා ක්‍රියාත්මක කරන වැඩවර්ජනය හේතුවෙන් අදත් රෝගී ජනතාව දැඩි පීඩාවන්ට ලක් වුණා.\nමේ අතරින් වඩාත් වැඩි බලපෑමක් එල්ල වන්නේ දුප්පත් අසරණ රෝගීන් හට නොමිලේ ලබාදෙන බෙහෙත් වට්ටෝරු රෝහල් ඖෂධ හල් හරහා ලබා ගැනීමට නොහැකි වීම හේතුවෙන්.\nදින හතරක් පුරා ක්‍රියාත්මක වන මෙම වැඩ වර්ජනයට ඖෂධවේදීන් ද එක්ව සිටින බැවින් රෝහල් ඖෂධහල් හරහා කිසිදු ඖෂධ නිකුත් කිරීමක් සිදු කෙරෙන්නේ නැහැ.\nමේ හේතුවෙන් අද දිනයේදීත් කොළඹ පුරහල ඉදිරිපිට පිහිටි ඔසුසල ඉදිරිපිට ඉතා දිගු පෝලිම් දක්නට ලැබුණා.\nමේ තත්ත්වය පසුගිය දින කිහිපය පුරාම අඛණ්ඩව පැවති තත්ත්වයක්.\nරෝහල් වලින් නිකුත් කරන බෙහෙත් තුණ්ඩුවලට මෙම රජයේ ඔසුසල් සතියක කාලයක් සඳහා ඖෂධ නිකුත් කිරීමක් සිදු කෙරෙනවා.\nකෙසේ වෙතත් මෙම දිගු පෝලිම්වල රැඳී සිටින ජනතාව පවසන්නේ ආණ්ඩුව සහ සෞඛ්‍ය සේවාව තමන් බරපතළ පීඩාවන්ට ලක් කරන බවයි.\nමේ වන විට රට තුළ ඇති දහසකුත් එකක් ප්‍රශ්න අතරේ සිය සෞඛ්‍යය තත්ත්වය යහපත් ලෙස පවත්වා ගැනීමට අවශ්‍ය සහයෝගය හෝ ආණ්ඩුවෙන් ලබා දිය යුතු බවටයි ඔවුන් පවසන්නේ.",
       "URL": "https://www.hirunews.lk/296657/සුවවිරු-වැඩ-වැරුමෙන්-රෝගීන්-අදත්-පීඩාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1364"
}