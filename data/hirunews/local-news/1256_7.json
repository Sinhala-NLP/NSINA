{
       "Source": "hirunews",
       "Timestamp": "Saturday, 02 April 2022 - 8:22",
       "Headline": "මිරිහානේ සිද්ධියට අත්අඩංගුවට ගත් විසි දෙදෙනෙකුට ඇප - හයක් රිමාන්ඩ්",
       "News Content": "බස්නාහිර පළාතම ආවරණය වන පරිද්දෙන් ඊයේ මධ්‍යම රාත්‍රී 12 සිට අද (02) උදෑසන හය දක්වා පොලිස් ඇඳිරි නීතිය පනවනු ලැබුවා.\nකෙසේ වෙතත් එය මේ වනවිට ඉවත් කර තිබෙනවා.\nමේ අතර මිරිහානේ පිහිටි ජනාධිපති ගෝඨාභය රාජපක්ෂගේ පෞද්ගලික නිවස ආසන්නයේ පසුගියදා සිදු වූ කලහකාරි සිද්ධිය සම්බන්ධයෙන් අත්අඩංගුවට ගත් පුද්ගලයින් 53 දෙනාගෙන් 28 දෙනෙකු ඊයේ (01) නුගේගොඩ මහේස්ත්‍රාත් අධිකරණයට ඉදිරිපත් කරනු ලැබුවා.\nඉන් 22දෙනෙකුට ඇප හිමිවූ අතර, සෙසු හයදෙනා අප්‍රේල් 4 වනදා දක්වා රක්ෂිත බන්ධනාගාර ගත කර තිබෙනවා.\nඑමෙන්ම සඳුදා දිනයේදී ඔවුන් හඳුනාගැනීමේ පෙරට්ටුවක් සඳහා ඉදිරිපත් කිරීමට නියමිතයි.\nමිරිහාන සිද්ධිය සම්බන්ධයෙන් අත්අඩංගුවට ගත් සැකකරුවන් වෙනුවෙන් නීතීඥවරුන් 300කට ආසන්න සංඛ්‍යාවක් ස්වේච්ඡාවෙන් ඉදිරිපත්ව සිටි අතර, ශ්‍රී ලංකා නීතීඥ සංගමයේ සභාපති ජනාධිපති නීතීඥ සාලිය පීරිස් ද ඒ අතර වුණා.\nමෙම සිද්ධිය සම්බන්ධයෙන් සීසීටීවී දත්ත සහ අනෙකුත් තාක්ෂණික සාක්ෂි උපයෝගී කරගෙන ඉදිරි විමර්ශන ක්‍රියාත්මක බවයි පොලීසිය ප්‍රකාශ කළේ.\nඊට අදාළ විමර්ශන අපරාධ පරීක්ෂණ දෙපාර්තමේන්තුව සිදු කරන අතර කොළඹ අපරාධ කොට්ඨාසය, බස්නාහිර පළාත් දකුණ අපරාධ කොට්ඨාසය මෙන්ම පොලිස් අපරාධ ස්ථාන පරීක්ෂණ නිලධාරීන්, ඇඟිලි සලකුණු කාර්යංශය හා පොලිස් තොරතුරු තාක්ෂණ නිලධාරීන් ද සහායට යොදවා තිබෙනවා.\nසිද්ධියෙන් වාහන සහ දේපලවලට සිදුවූ හානිය රුපියල් මිලියන 39කට ආසන්න බවයි රජයේ ප්‍රවෘත්ති දෙපාර්තමේන්තුවේ ඊයේ පැවති මාධ්‍ය හමුවකදී ජ්‍යෙෂ්ඨ පොලිස් මාධ්‍ය ප්‍රකාශක, ජ්‍යෙෂ්ඨ නියෝජ්‍ය පොලිස්පති අජිත් රෝහණ ප්‍රකාශ කළේ.\nමේ අතර මොරටුව නගරයේ ඇති වූ නොසන්සුන්තාවය පාලනය කිරීම සඳහා ඊයේ රාත්‍රියේ පොලිස් විශේෂ කාර්ය බලකාය කැඳවනු ලැබූවා.\nමොරටුව ප්‍රදේශයේ වඩු කාර්මිකයන් ඇතුලු පිරිසක් ගාලු පාර අවහිර කරමින් එම විරෝධතාවය ආරම්භ කළේ ඊයේ දහවල් කාලයේයි.\nවිරෝධතාකරුවන් ඊයේ පස්වරුවේ මොරටුව නගරාධිපති සමන්ලාල් ප්‍රනාන්දුගේ නිවස අසලට පැමිණ ඊට ගල් ප්‍රහාර එල්ල කිරීමටත් සමග නොසන්සුන්තාවයක් හටගෙන තිබුණා.\nඑමෙන්ම ජීවන වියදම ඇතුලු ගැටලු වලට විසඳුම් ඉල්ලා ඊයේ රාත්‍රියේ පන්දම් දල්වා බේරුවල දී ද විරෝධතාවයක් පැවැත්වුණා.\nවිරෝධතාවය හේතුවෙන් ගාල්ල කොළඹ ප්‍රධාන මාර්ගයේ රථ වාහන ධාවනය බේරුවල නගරයෙන් අවහිර වු බවයි අප වාර්තාකරු පැවසුවේ.\nමීට අමතරව නුගේගොඩ - විජේරාම මංසන්ධියේදී ද පන්දම් දල්වමින් ඊයේ රාත්‍රියේ විරෝධතාවක් ක්‍රියාත්මක වුණේ පවතින ඉන්ධන සහ විදුලි අර්බුදයට විරෝධය පළ කරමින්.",
       "URL": "https://www.hirunews.lk/300980/මිරිහානේ-සිද්ධියට-අත්අඩංගුවට-ගත්-විසි-දෙදෙනෙකුට-ඇප-හයක්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=1256"
}