{
       "Source": "hirunews",
       "Timestamp": "Thursday, 26 August 2021 - 19:12",
       "Headline": "ඖෂධ අධිකාරියේ දත්ත ගබඩාව අතුරුදන් වීම තවමත් අභිරහසක් - අංශ කිහිපයක් ගැන රහස් පොලීසියේ අවධානය (වීඩියෝ)",
       "News Content": "ජාතික ඖෂධ නියාමන අධිකාරියේ ස්වයංක්‍රීය දත්ත ගබඩාව අතුරුදන් වීමේ සිද්ධිය සම්බන්ධයෙන් අංශ කිහිපයක් ඔස්සේ පරීක්ෂණ ආරම්භ කර ඇති බව අපරාධ පරීක්ෂණ දෙපාර්තමේන්තුව පවසනවා.\nඒ මොරටුව විශ්වවිද්‍යාලයේ පරීක්ෂණ කණ්ඩායමකගේ ද සහයෝගය ඇතිවයි.\nමේ අතර, අදාල දත්ත පද්ධතිය මෙහෙයවු පෞද්ගලික සමාගමට එරෙහිව නඩු පැවරිමට එම අධිකාරිය තීරණය කර තිබෙනවා.\nමීට දින කිහිපයකට ඉහතදි ජාතික ඖෂධ නියාමන අධිකාරියේ පරිගණක දත්ත ගබඩාවේ දත්ත ගොනු මැකී යාමේ සිදුවීම පිළිබද අප ඊයේ හිරු ප්‍රවෘත්ති තුලින් අනාවරණ කළා.\nජාතික ඖෂධ නියාමන අධිකාරියේ දත්ත ගබඩාවෙන් මේ වනවිට සම්පූර්ණයෙන් අතුරුදන්ව ඇත්තේ, ඖෂධ නියෝජිත ආයතන පිළිබඳ දත්ත, ඖෂධයක් ලියාපදිංචි කිරීමේ දත්ත, ඖෂධ නිෂ්පාදනාගාර පිළිබඳ දත්ත සහ ඖෂධ සාම්පල් පරීක්ෂා කිරීමේ බලපත්‍ර පිළිබඳ තොරතුරු ඇතුළත් ස්වයංක්‍රීය දත්ත ගොනු ලක්ෂ 11ක පමණ ප්‍රමාණයක්.\nඅප කළ සොයා බැලීමකදී හෙළිවුණේ ජාතික ඖෂධ නියාමන අධිකාරිය සතුව මෙතෙක් අතිරේක දත්ත සංචිතයක් ද නොමැති බවයි.\nමේ වනවිටත් මෙම සිද්ධිය සම්බන්ධයෙන්  අපරාධ පරික්ෂණ දෙපාර්තමේන්තුව විමර්ශන ආරම්භ කර තිබෙනවා.\nජාතික ඖෂධ නියාමන අධිකාරිය අදාල පෞද්ගලික ආයතනය සමග දත්ත පද්ධතිය පවත්වාගෙන යෑම සම්බන්ධයෙන් 2018 වසරේදී ගිවිසුම් ගතවී තිබෙන අතර ශ්‍රී ලංකා තොරතුරු තාක්ෂණ ආයතනය හෙවත් ෂක්‍ඕ ආයතනය මගින් එහි ව්‍යාපෘති කළමණාකරණය භාරව කටයුතු කර තිබීමද විශේෂත්වයක්.\nඒ අනුව, එම දත්ත පද්ධතිය මෙහෙයවු පෞද්ගලික සමාගමට එරෙහිව නඩු පැවරිමටද  තීරණය කර ඇතැයි  ජාතික ඖෂධ නියාමන අධිකාරියේ සභාපති වෛද්‍ය රසිත විජේවන්ත සඳහන් කළා.",
       "URL": "https://www.hirunews.lk/280671/ඖෂධ-අධිකාරියේ-දත්ත-ගබඩාව-අතුරුදන්-වීම-තවමත්-අභිරහසක්-අංශ-කිහිපයක්-ගැන-රහස්-පොලීසියේ-අවධානය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1729"
}