{
       "Source": "hirunews",
       "Timestamp": "Tuesday, 09 January 2018 - 15:41",
       "Headline": "පොලිසියට අල්ලස් දීමේ උත්සාහය වරදියි",
       "News Content": "පොලිසියට අල්ලස් ලබාදීමට ගිය පුද්ගලයෙකු මීගහවත්ත පොලිසියේදී අත්අඩංගුවට ගෙන තිබෙනවා.\nහෙරොයින් සමග අත්අඩංගුවට ගත් කාන්තාවකට සුලු නඩුවක් පවරා දෙන ලෙසට ඉල්ලමිනුයි සැකකරු පොලිසියට අල්ලස් ලබාදීමට උත්සාහ කර ඇත්තේ.\nමීගහවත්ත පොලිසියට ලැබුනු තොරතුරකට අනුව හෙරොයින් ග්‍රෑම් 1 යි මිලිග්‍රෑම් 62 ක් සමග ඊයේ කාන්තාවක් අත්අඩංගුවට ගැනුනේ මුකලාන ප්‍රදේශයේදීයි.\nඇය දෙල්ගොඩ ප්‍රදේශයේ පදිංචි 25 හැවිරිදි කාන්තාවක්.\nඇයට සුලු නඩුවක් පවරා දෙන ලෙසට ඇයගේ ඥාති සහෝදරයෙකු විසින් මීගහවත්ත පොලිසියේ අපරාධ අංශයේ ස්ථානාධිපතිවරයාගෙන් ඉල්ලා ඇති අතර ඒ සඳහා රුපියල් ලක්ෂ 2 ක මුදලක් ලබාදීමට කැමැත්ත පළකර තිබෙනවා.\nමේ සම්බන්ධයෙන් අපරාධ අංශ ස්ථානාධිපතිවරයා පොලිස් ස්ථානාධිපති දැනුවත් කර අල්ලස් සහ දුෂණ විමර්ශෂ කොමිසමට දැනුම්දී ඇතැයි සඳහන්.\nඅනතුරුව සැකකාරිය බේරා ගැනීම සඳහා අල්ලස් ලබාදීමට පැමිණි පුද්ගලයා රුපියල් එක්ලක්ෂ තිස් හතර දහසක් සහ සැකකාරියට අයත් බැංකු කාඩ්පතක් අල්ලස් ලෙස ලබාදීමට යාමේ දී මීගහවත්ත පොලිස් ස්ථානයේදී අල්ලස් හා දුෂණ විමර්ශණ කොමිෂන් සභාවේ නිලධාරීන් විසින් අත්අඩංගුවට ගෙන තිබෙනවා.\nසැකකරු සියඹලාපේ වත්ත දෙල්ගොඩ ප්‍රදේශයේ පදිංචි 28 හැවිරිදි අයෙක්.\nසිද්ධිය පිළිබඳ අල්ලස් හා දුෂණ විමර්ශණ කොමිෂන් සභාව වැඩිදුර විමර්ශණ පවත්වාගෙන යන අතර හෙරොයින් සමග අත්අඩංගුවට ගත් කාන්තාව අද මහර මහේස්ත්‍රාත් හමුවට ඉදිරිපත් කිරීමට නියමිතයි.",
       "URL": "https://www.hirunews.lk/180601/පොලිසියට-අල්ලස්-දීමේ-උත්සාහය-වරදියි",
       "Category": "Local News",
       "Parent URL": "https://www.hirunews.lk/local-news.php?pageID=4134"
}