{
       "Source": "hirunews",
       "Timestamp": "Saturday, 23 April 2022 - 13:04",
       "Headline": "ලේ බැංකුවේ රුධිර ඇසුරුම් හිඟයක් - ඉන්දියාවේ ඖෂධ පරිත්‍යාගය ඉදිරි සතියේ දිවයිනට (වීඩියෝ)",
       "News Content": "ඉන්දීය රජය විසින් පරිත්‍යාගයක් ලෙස ලබාදෙන ඖෂධ හා ශල්‍ය උපකරණ වර්ග 101 ක් ඉන්දීය නාවික හමුදාවට අයත් ගාරියල් නෞකාවෙන් ලබන බදාදා දිවයිනට පැමිණීමට නියමිත බව සෞඛ්‍ය අමාත්‍ය මහාචාර්ය චන්න ජයසුමන පවසනවා.\nඑමෙන්ම ඉන්දුනීසියානු රජය විසින්ද රුපියල් මිලියන 340 ක් වටිනා අත්‍යවශ්‍ය ඖෂධ ශ්‍රී ලංකාවට ලබාදෙන අතර, ඒවා ලබන සතියේ දිවයිනට ළඟාවීමට නියමිතයි.\nලෝක සෞඛ්‍ය සංවිධානය විසින් ලබාදෙන ඇමරිකානු ඩොලර් මිලියන 1.37 ක වෛද්‍යාධාර ලබන මස පළමු සතියේ ශ්‍රී ලංකාවට ලැබෙනු ඇති.\nඑමෙන්ම තායිලන්ත රජය ද රුපියල් මිලියන 340 ක් වටිනා ඖෂධ ශ්‍රී ලංකාවට ලබාදෙනු ඇති.\nඑම ඖෂධ තොගය ලබන මස පළමු සතියේ දිවයිනට පැමිණීමට නියමිතයි.\nමීට අමතරව සිංගප්පූරු රතු කුරුස සංවිධානයද ශ්‍රී ලංකාවට රුපියල් මිලියන 340 ක් වටිනා ඖෂධ ලබාදීමට ප්‍රතිඥා දී තිබෙනවා.\nදැනට ජාත්‍යන්තර මූල්‍ය අරමුදල සමඟ සාකච්ඡා කිරීම සඳහා වොෂින්ටනය ගොස් සිටින මුදල් අමාත්‍ය ජනාධිපති නීතීඥ අලි සබ්රි සඳහන් කළේ හදිසි ඖෂධ මිලදී ගැනීම වෙනුවෙන් ආසියානු සංවර්ධන බැංකුව විසින් ඇමරිකානු ඩොලර් මිලියන 21යි දශම 7 ක් නිදහස් කර ඇති බවයි.\nමේ අතර මධ්‍යම ලේ බැංකුවේ රුධිරය එක්රැස් කරන ප්ලාස්ටික් ඇසුරුම්වල හිඟයක් පවතින බවට වාර්තාවනවා.\nරුධිර පාරවිලයන කටයුතු සඳහා අවශ්‍ය උපකරණවල හිඟයක් ද ඉදිරි සතිය තුළ මතුවිය හැකි බවයි සෞඛ්‍ය වෘත්තිය සමිති පෙන්වා දෙන්නේ.\nකෙසේ නමුත් අප මේ සම්බන්ධයෙන් කළ විමසීමකදී මධ්‍යම ලේ බැංකුවේ අධ්‍යක්ෂ වෛද්‍ය ලක්ෂ්මන් එදිරිසිංහ සඳහන් කළේ රුධිර ඇසුරුම්වල තොගයේ අඩුවක් පැවතුනද එය කළමනාකරණය කරගනිමින් කටයුතු කරන බවයි.",
       "URL": "https://www.hirunews.lk/302607/ලේ-බැංකුවේ-රුධිර-ඇසුරුම්-හිඟයක්-ඉන්දියාවේ-ඖෂධ-පරිත්‍යාගය-ඉදිරි-සතියේ-දිවයිනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1214"
}