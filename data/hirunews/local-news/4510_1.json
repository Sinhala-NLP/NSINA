{
       "Source": "hirunews",
       "Timestamp": "Friday, 19 May 2017 - 13:57",
       "Headline": "පලෙයි හිදී පොලීසියට වෙඩි තැබූ සැකකරු පිළිබඳ තවම තොරතුරක් නැහැ",
       "News Content": "පොලිස් රථවාහන අංශයේ මෝටර් රථයකට වෙඩි ප්‍රහාරයක් එල්ල වූ කිලිනොච්චිය - පලෙයි - අරසකේනි - කච්චාරු ප්‍රදේශයේදී පොලිස් නිල සුනඛයන් යොදවා තවදුරටත් සෝදිසි මෙහෙයුම් ක්‍රියාත්මකයි.\nඅද අලූයම 12.30ට පමණ කැලෑ බද ප්‍රදේශයක සිටයි කිසියම් පුද්ගලයෙකු මෙම පොලිස් මෝටර් රථයට වෙඩි ප්‍රහාරය එල්ල කර තිබුණේ.\nඑම අවස්ථාවේ  පොලිස් නිලධාරීන් තුන්දෙනෙකු මෝටර් රථය තුළ ගමන් කරමින් සිට ඇති අතර, ඔවුන්ට හානියක් සිදුවූයේ නැහැ.\nසිද්ධියට සම්බන්ධ සැකකරු පිළිබඳ මෙතෙක් තොරතුරු අනාවරණ වී නොමැති බවයි අප කළ විමසීමකදී පොලිස් මාධ්‍ය ප්‍රකාශක නියෝජ්‍ය පොලිස්පති ප්‍රියන්ත ජයකොඩි සඳහන් කළේ.",
       "URL": "https://www.hirunews.lk/161678/පලෙයි-හිදී-පොලීසියට-වෙඩි-තැබූ-සැකකරු-පිළිබඳ-තවම-තොරතුරක්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=4510"
}