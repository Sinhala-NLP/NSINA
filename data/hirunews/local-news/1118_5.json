{
       "Source": "hirunews",
       "Timestamp": "Sunday, 05 June 2022 - 8:03",
       "Headline": "රුසියානු ගුවන් යානය ගැන රාජ්‍ය තාන්ත්‍රික සාකච්ඡා ක්‍රියාත්මකයි - විදේශ අමාත්‍යාංශය (වීඩියෝ)",
       "News Content": "රුසියානු එරෝෆ්ලොට් ගුවන් යානය සම්බන්ධයෙන් මතුව ඇති තත්ත්වය ආණ්ඩු දෙකක් අතර ගැටළුවක් නොවන බවත්, එය සමාගම් දෙකක් අතර ඇති වූ ගැටළුවක් බවත් වරාය, නාවික හා ගුවන් සේවා අමාත්‍ය නිමල් සිරිපාල ද සිල්වා පවසනවා.\nඔහු කියා සිටියේ ඒ අනුව එය අධිකරණය මගින් ලබාදුන් තීරණයක් සම්බන්ධව පැන නැගුණු කරුණක් බවට ශ්‍රී ලංකාවේ රුසියානු තානාපතිවරයාට කරුණු පහදා දුන් බවයි.\nඅධිකරණය ලබාදුන් තීරණය මගින් එරෝෆ්ලොට් ගුවන් යානයේ මගීන්ට සහ සමාගමට ඇති වූ අපහසුතාවය සලකා බලා නැවතත් අධිකරණයට කරුණු ඉදිරිපත් කිරීම තුළින් සහනයක් ඉල්ලීමට බලාපොරොත්තු වන බව ද අමාත්‍යවරයා සඳහන් කළා.\nඑරෝෆ්ලොට් සමාගමට මෙම කටයුත්ත අවසන් කර ගැනීම සඳහා තම පූර්ණ සහයෝගය ලබාදෙන බව පැවසූ අමාත්‍යවරයා මෙම සිදුවීම සම්බන්ධයෙන් ශ්‍රී ලංකාව සිය කණගාටුව රුසියාවට පළ කරන බව ද කියා සිටියා.\nමේ අතර, රුසියානු එරෝෆ්ලොට් ගුවන් යානය සම්බන්ධයෙන් මතුව ඇති කාරණය පිළිබඳව රාජ්‍ය තාන්ත්‍රික සාකච්ඡා සිදුවෙමින් පවතින බව විදේශ අමාත්‍යාංශය ප්‍රකාශ කළා.\nඅදාළ සිද්ධිය අවසන් අධිකරණ තීරණයකටද එළැඹෙමින් පවතින බවයි එම අමාත්‍යාංශය නිකුත් කළ නිවේදනයක දැක්වුණේ.\nකෙසේ වෙතත්, අදාළ ගුවන් යානය මෙරට ගුවන්තොටුපොල තුළ රඳවා ගැනීම සම්බන්ධයෙන් මේ වනවිට මතුව ඇත්තේ අර්බුදකාරි තත්ත්වයක්.\nදෙරට අතර දිගු කලක් පුරා පවතින මිත්‍රශීලි සබඳතා වලට වන අහිතකර බලපෑම වළක්වා ගැනීම සඳහා ගැටලුව කඩිනමින් විසඳන ලෙස රුසියානු විදේශ අමාත්‍යාංශය එරට සිටින ශ්‍රී ලංකා තානාපතිනි ජනිතා අබේවික්‍රම ලියනගේ කැඳවමින් දැනුම්දී තිබුනේ සිද්ධිය සම්බන්ධයෙන් දැඩි අප්‍රසාදය පළ කරමින්.\nමේ අතර රුසියාවේ සිට ශ්‍රී ලංකාව දක්වා වාණිජ ගුවන් ගමන් තාවකාලිකව අත්හිටුවීමට ද එරෝෆ්ලොට් ගුවන් සමාගම පියවර ගෙන තිබෙනවා.\nකටුනායක ගුවන් තොටුපොලෙන් රුසියාවේ මොස්කොව් නුවර බලා පිටත්ව යාමට නියමිතව තිබූ රුසියානු එරෝෆ්ලොට් ගුවන් සමාගමට අයත් MSN 1301 දරණ ගුවන් යානය අධිකරණ නියෝගයක් මත ගුවන්තොටුපොළේ රඳවා තබා ගැනීම සම්බන්ධයෙන් පසුගිය දෙවැනිදා ප්‍රථම වරට වාර්තා කළේ හිරු ප්‍රවෘත්ති හරහායි.\nඒ, හිරු ප්‍රවෘත්ති කෙටි පණිවුඩ සේවාව මගින්.\nගුවන් යානයේ සිට ඉන් ඉවත් කළ මගීන් 191 දෙනෙකුට සහ කාර්ය මණ්ඩලයේ තිස් දෙදෙනෙකුගෙන් පිරිසක් ඊයේ මොස්කව් බලා පිටත්වූ ගුවන් යානයකින් මෙන්ම අද පිටත්වීමට නියමිත යානයකින් ගමනාන්ත බලා යොමු කරන බවයි වාර්තා වුණේ.\nමේ අතර, වරාය, නාවික හා ගුවන්සේවා අමාත්‍යාංශය නිවේදනයක් නිකුත් කරමින් දැනුම් දෙන්නේ එරෝෆ්ලොට් ගුවන් යානය හා මතුව ඇති ගැටලු‍ව සම්බන්ධයෙන් අවධානය යොමු කර ඇති බවයි.\nඒ අනුව විෂය භාර අමාත්‍ය නිමල් සිරිපාල ද සිල්වා අද පැවැත්වෙන මාධ්‍ය හමුවකදී ඒ සම්බන්ධයෙන් ප්‍රකාශයක් සිදුකිරීමට නියමිතයි.",
       "URL": "https://www.hirunews.lk/306242/රුසියානු-ගුවන්-යානය-ගැන-රාජ්‍ය-තාන්ත්‍රික-සාකච්ඡා-ක්‍රියාත්මකයි-විදේශ-අමාත්‍යාංශය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1118"
}