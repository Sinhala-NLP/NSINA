{
       "Source": "hirunews",
       "Timestamp": "Monday, 06 December 2021 - 12:12",
       "Headline": "අවුන්සාන් සුකීට වසර හතරක සිර දඬුවමක්",
       "News Content": "බලයෙන් පහ කළ මියන්මාරයේ නායිකා අවුන්සාන් සුකීට එරට අධිකරණයක් විසින් වසර හතරක සිර දඬුවමක් නියම කර ඇති බව විදෙස් මාධ්‍ය වාර්තා කරනවා.\nරජයේ ප්‍රකාශකයෙකු AFP ප්‍රවෘත්ති ඒජන්සියට පැවසුවේ, නොබෙල් සාම ත්‍යාගලාභි සූකී ජනතාව උසිගැන්වීම සහ කොවිඩ් -19 නීති උල්ලංඝනය කිරීම සම්බන්ධයෙන් වැරදිකරු වී ඇති බවයි.\nරජයේ ප්‍රකාශකයා වැඩිදුරටත් පැවසුවේ, ඇය එක් චෝදනාවකට වසර දෙක බැගින් වසර 4ක සිර දඬුවමක් ලැබුණු බවයි.\nහිටපු ජනාධිපති වින් මයින්ට් හටද එම චෝදනා යටතේම වසර 4ක් සිර දඩුවම් හිමි වී තිබෙනවා.\nසඳුදා තීන්දුව මියන්මාර හමුදා පාලනය අවුන්සාන් සුකීට එරෙහිව ගෙන ආ නඩු 12කින් පළමුවැන්නයි.\n76 හැවිරිදි නොබෙල් ත්‍යාගලාභී හිටපු මියන්මාර නායකයාට එරෙහි අනෙකුත් නඩු අතරට දූෂණ චෝදනා කිහිපයක්, රාජ්‍ය රහස් පනතක් උල්ලංඝණය කිරීම් සහ ශතවර්ෂයකට වඩා වැඩි සිරදඬුවම් නියම කළ හැකි ටෙලිකොම් චෝදනාවක්ද ඇතුළත්.\nකෙසේ වෙතත් පෙබරවාරි 1 දා සිට හමුදා පාලනයක් ක්‍රියාත්මක වන මියන්මාරයේ හිටපු නායිකාව මෙම සියලු චෝදනා ප්‍රතික්ෂේප කරනවා.\nඇයගේ ආධාරකරුවන් පවසන්නේ, මෙම නඩු පදනම් විරහිත බව සහ හමුදාව බලය තහවුරු කරන අතරතුර ඇයගේ දේශපාලන ජීවිතය අවසන් කිරීමට සහ නීතිමය ක්‍රියාමාර්ගවලට ඇයව ගැටගැසීමට සැලසුම් කර ඇති බවත්ය.\nමේ අතර මැලේසියානු නීති සම්පාදකයෙකු සහ මානව හිමිකම් සඳහා වන ආසියාන් පාර්ලිමේන්තු මන්ත්‍රීවරුන්ගේ (APHR) සභාපති චාල්ස් සන්තියාගෝ මෙම දඬුවම හෙළා දුටු අතර ඔහු එය හඳුන්වන්නේ 'යුක්තියේ සරදමක්' ලෙසයි.",
       "URL": "https://www.hirunews.lk/290165/අවුන්සාන්-සුකීට-වසර-හතරක-සිර-දඬුවමක්",
       "Category": "Local News",
       "Parent URL": "https://www.hirunews.lk/local-news.php?pageID=1514"
}