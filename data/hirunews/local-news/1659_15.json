{
       "Source": "hirunews",
       "Timestamp": "Thursday, 30 September 2021 - 10:42",
       "Headline": "ඉදිරි සතියේ පාර්ලිමේන්තුව දින පහම රැස් වේ",
       "News Content": "පාර්ලිමේන්තුව ඉදිරි සතියේ සෑ ම දිනකම රැස්වීමට තීරණය කර තිබෙනවා.\nආණ්ඩු පක්ෂයේ ප්‍රධාන සංවිධායක අමාත්‍ය ජොන්ස්ටන් ප්‍රනාන්දු සඳහන් කළේ ලබන මස හතර වැනි දා සිට අට වැනි දා දක්වා මෙලෙස පාර්ලිමේන්තුව රැස්වන බවයි.\nඒ අනුව ලබන හතර වැනි දා වාචික ප්‍රශ්න සඳහා වෙන් කර තිබෙනවා.\nසඳුදා (04) විශේෂ පාර්ලිමේන්තු දිනයක් වන අතර, කොවිඩ් 19 වසංගත තත්ත්වය හේතුවෙන් පසුගිය කාලයේ පාර්ලිමේන්තුව නියමිත ලෙස රැස්වීමට නොහැකි වීම හමුවේන්, ආණ්ඩුව වෙනුවෙන් පිළිතුරු දීමට නොහැකි වූ ප්‍රශ්න සඳහා අවස්ථාව ලබාදීම, එහිදී සිදු කෙරෙනු ඇති.\nරජයේ සහ සභානායකවරයාගේ අදහස අනුව මෙම දිනය යෝජනා කර තිබෙනවා.\nඅඟහරුවාදා (05) මුදල් හා බදු සම්බන්ධ නියෝග හා රෙගුලාසි කිහිපයක් පාර්ලිමේන්තුවට ඉදිරිපත් කිරිමට නියමිතයි.\nසභානායක, අධ්‍යාපන අමාත්‍ය දිනේෂ් ගුණවර්ධන පැවසුවේ,  ඛණිජ තෙල් සම්පත් පනත් කෙටුම්පත පිළිබඳ දෙවන වර කියවීමේ විවාදය බදාදා (06) පැවැත්වීමට නියමිත බවයි.\nබලශක්ති අමාත්‍ය නීතිඥ උදය ගම්මන්පිල මහතා විසින් ඉදිරිපත් කර ඇති මෙම පනත් කෙටුම්පත මඟින් ශ්‍රී ලංකාවේ දේශීය තෙල් හා වායු ගවේෂණ සහ නිෂ්පාදන කර්මාන්තය කාර්යක්ෂම ලෙස කළමණාකරණය කිරීම අර්ථ නිරූපනය කිරීම, නියමිත පරිදි සිදුවනු ඇති.\nමෙම පනත් කෙටුම්පත අනුව \"ශ්‍රී ලංකා ඛණිජ තෙල් සංවර්ධන අධිකාරිය\" නමින් නියාමන අධිකාරියක් පිහිටුවන අතර විෂය භාර අමාත්‍යවරයා විසින් නම් කරනු ලබන එහි අධ්‍යක්ෂ මණ්ඩලයට අයත් සාමාජිකයන්ගේ සුදුසුකම් රෙගුලාසි මඟින් නිශ්චිත කර, ඒ සඳහා අමාත්‍ය මණ්ඩල අනුමැතිය ලබාගත යුතු බවටද ප්‍රතිපාදන සලසා තිබෙනවා.\nඑවැනි ප්‍රතිපාදනයක් සලසා ඇති ප්‍රථම පනත මෙයයි.\nමෙම අධිකාරිය පිහිටුවීම මඟින් මෙරට ඛනිජ තෙල් කර්මාන්තයට ජාතික ප්‍රතිපත්තියක් සකස් කිරීමට මෙන්ම කර්මාන්තය නියාමනය, කළමනාකරණය සඳහා ශක්තිමත්- පාරදෘශ්‍ය කාර්යය පටිපාටියක් සකස් කිරීමට ප්‍රතිපාදන සැලසෙනවා.\nඡන්දදායකයන් ලියාපදිංචි කිරීමේ (සංශෝධන) පනත් කෙටුම්පත හා සේවක අර්ථ සාධක අරමුදල (සංශෝධන) පනත් කෙටුම්පත දෙවනවර කියවිමේ විවාද බ්‍රහස්පතින්දා (07) පැවැත්වීමට නියමිතයි.\nසිකුරාදා (08), මුදල් අමාත්‍යාංශය ඉදිරිපත් කර ඇති, \"වසර මැද රාජ්‍ය මූල්‍ය තත්ත්වය පිළිබඳ වාර්තාව 2021\" පිළිබඳ විවාදය පැවැත්වීමට නියමිත බවයි පාර්ලිමේන්තුවේ සභානායක කාර්යාලය නිවේදනය කළේ.",
       "URL": "https://www.hirunews.lk/283640/ඉදිරි-සතියේ-පාර්ලිමේන්තුව-දින-පහම-රැස්-වේ",
       "Category": "Local News",
       "Parent URL": "https://www.hirunews.lk/local-news.php?pageID=1659"
}