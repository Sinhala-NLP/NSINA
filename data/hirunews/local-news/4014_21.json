{
       "Source": "hirunews",
       "Timestamp": "Thursday, 29 March 2018 - 12:43",
       "Headline": "පුංචි ඡන්දයේ ගැටුම් තවමත්",
       "News Content": "එක්සත් ජාතික පක්ෂයේ සහ ශ්‍රී ලංකා පොදුජන පෙරමුණේ ආධාරකරුවන් අතර දඹුල්ල නගරයේ ඇතිවූ ගැටුමකදී තියුණු ආයුධයකින් පහරදීමෙන් නාගරික මන්ත්‍රීවරියකගේ ස්වාමි පුරුෂයෙකු තුවාල ලබා රෝහල් ගතකර තිබෙනවා.\nදඹුල්ල රෝහලට ඇතුලත් කළ මොහු පසුව මහනුවර මහ රෝහලට මාරුකර යවා ඇති බවයි පොලීසිය සඳහන් කළේ.\nදඹුල්ල මහ නගර සභාව සඳහා තේරීපත් වූ එක්සත් ජාතික පක්ෂ සභිකයන් දිවුරුම් දීමේ උත්සවය අද (29) පැවැත්වීමට නියමිතව තිබූ අතර ඊට දඹුල්ල නගරයේ සැරසිලි කරමින් සිටින අතරතුර මෙම ගැටුම ඇතිව තිබෙන බවයි පොලිසිය සඳහන් කළේ.\nමහ නගර සභාවට එක්සත් ජාතික පක්ෂයෙන් තේරී පත්වූ නාගරික මන්ත්‍රීවරියක වන සුමුදු ෂෙරීල්ගේ ස්වාමි පුරුෂයා සහ ශ්‍රී ලංකා පොදුජන පෙරමුණේ ආධාරකරුවෙකු අතර ඊයේ (28) රාත්‍රියේ මෙම ගැටුම හටගෙන ඇති අතර එහිදී මෙම පහරදීම සිදුව තිබෙනවා.\nසිද්ධියෙන් තුවාල ලැබූ නාගරික මන්ත්‍රීවරියගේ ස්වාමි පුරුෂයා දඹුල්ල මූලික රෝහලට රැගෙන ගොස් ඇති අතර එහිදී රෝගීන් ඇතුලත් කර ගැනීමට ප්‍රමාදවීම හේතුවෙන් ඔහුගේ ආධාරකරුවන් දෙදෙනෙකු රෝහලේ කනිෂ්ඨ සේවකයින් දෙදෙනෙකුටද පහරදී ඇති බවයි වාර්තා වන්නේ.\nඔවුන් දෙදෙනාද රෝහලේ නේවාසිකව ප්‍රතිකාර ලබන අතර ඊට විරෝධය පළ කරමින් අද (29) උදෑසන රෝහලේ කනිෂ්ඨ කාර්ය මණ්ඩලය සේවයෙන් බැහැර වී තිබුණා.\nපහර දීමට සම්බන්ධ පුද්ගලයින් අත්අඩංගුවට ගැනීමෙන් පසු නැවතත් කණිෂ්ඨ කාර්ය මණ්ඩල සේවයට වාර්තාකර ඇති බවයි අප වාර්තාකරු සඳහන් කළේ.\nඑමෙන්ම ඊයේ (28) රාත්‍රියේ සිදුවූ මෙම ගැටුමට සම්බන්ධ අදාළ පොදුජන පෙරමුණු ආධාරකරු ද පහර දීමට යොදාගත් ආයුධයත් සමග පොලිසිය අත්අඩංගුවට තිබෙනවා.\nමේ අතර හැටන් - නෝර්වුඩ් - අයිරබි මංසන්ධිය ආසන්නයේදී දෙපිරිසක් අතර ඇතිවූ ගැටුමකින් පුද්ගලයින් පස්දෙනෙකු තුවාල ලබා දික්ඔය සහ නාවලපිටිය රෝහල්වලට ඇතුළත් කර තිබෙනවා.\nනෝර්වුඩ් පොලීසිය සඳහන් කළේ කම්කරු ජාතික පෙරමුණේ නායක අමාත්‍ය පලනි දිගම්බරම්ගේ සහ ලංකා කම්කරු කොංග්‍රසයේ නායක ආරුමුගම් තොණ්ඩමන්ගේ ආධාරකරුවන් පිරිසක් අතර ඊයේ(28) රාත්‍රියේ මෙම ගැටුම ඇතිවී ඇති බවයි.\nසිද්ධියෙන් මෝටර් රථයකට සහ ජිප් රථයකටද අලාභහානි සිදුව ඇති බවයි පොලීසිය සඳහන් කළේ.\nමස්කෙළිය ප්‍රාදේශීය සභාවේ සභාපතිවරයා තෝරා පත් කරගැනීම සඳහා ඊයේ (28) රැස්වූ අවස්ථාවේදීද අමාත්‍ය පලනි දිගම්බරම්ගේ සහ හිටපු අමාත්‍ය ආරුමුගම් තොණ්ඩමන්ගේ ආධාරකරුවන් අතර ගැටුමක් ඇතිවුණා.",
       "URL": "https://www.hirunews.lk/187156/පුංචි-ඡන්දයේ-ගැටුම්-තවමත්",
       "Category": "Local News",
       "Parent URL": "https://www.hirunews.lk/local-news.php?pageID=4014"
}