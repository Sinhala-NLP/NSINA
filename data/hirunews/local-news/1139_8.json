{
       "Source": "hirunews",
       "Timestamp": "Friday, 27 May 2022 - 17:12",
       "Headline": "ආහාර හිඟය පිළිබඳ අගමැති ප්‍රධානත්වයෙන් සාකච්ඡාවක් (වීඩියෝ)",
       "News Content": "රට තුළ පවතින ආහාර හිඟය පිළිබඳව සාකච්ඡා කිරීම සඳහා අග්‍රාමාත්‍ය රනිල් වික්‍රමසිංහ සහ කෘෂිකර්ම ක්ෂේත්‍රයේ නියෝජිතයින් සමඟ අද (27) සාකච්ඡාවක් පැවැත්වුණා.\nප්‍රමාණවත් පොහොර සැපයීම සහතික කිරීම සඳහා ඇමරිකානු ඩොලර් මිලියන 600ක් අවශ්‍ය වන බවයි අග්‍රාමාත්‍යවරයා සාකච්ඡාවේදී ප්‍රකාශ කළේ.\nබැංකු විසින් ඩොලර් නිකුත් කළහොත් පොහොර සමාගම්වලට අවශ්‍ය පොහොර ප්‍රමාණය සැපයීමට හැකි වන බව මෙහිදී නිලධාරීන් දැනුම්දී තිබෙනවා.\nකෘෂිකාර්මික ද්‍රව්‍ය අඛණ්ඩව සැපයීම සහ බෙදා හැරීම සහතික කිරීම සඳහා අත්‍යවශ්‍ය කෘෂිකර්ම සැපයුම් පනත, නව පනතක් ලෙස පාර්ලිමේන්තුවට ඉදිරිපත් කරන බව ද අග්‍රාමාත්‍යවරයා පැහැදිලි කළා.\nයුක්රේනයේ පවතින යුද්ධය හේතුවෙන් ලෝකය තිරිඟු සහ පොහොර හිඟයකට මුහුණ පා සිටින බවයි අග්‍රාමාත්‍යවරයා මෙහිදී ප්‍රකාශ කළේ.\nහිඟය වැඩි වන විට, වහාම පිළියම් ක්‍රියාමාර්ග නොගතහොත් ශ්‍රී ලංකාවේ ආහාර සැපයුම් නරක අතට හැරෙනු ඇති බව ඔහු පැහැදිලි කර තිබෙනවා.\nනාගරික ප්‍රදේශවල වගා කළ හැකි උපයෝගිතා ඉඩම් හඳුනා ගන්නා ලෙස අග්‍රාමාත්‍යවරයා නිලධාරීන්ට උපදෙස් ලබාදී ඇති අතර රට භයානක තත්ත්වයක පවතින බවත් එයින් ගොඩ ඒමට නම් ඒකාබද්ධ උත්සාහයක් අවශ්‍ය බවත් ඔහු ප්‍රකාශ කළා.\nඅග්‍රාමාත්‍ය රනිල් වික්‍රමසිංහගේ ප්‍රධානත්වයෙන් පැවති මෙම සාකච්ඡාවට කෘෂිකර්ම අමාත්‍ය අමාත්‍ය මහින්ද අමරවීර, වරාය හා ගුවන් සේවා අමාත්‍ය නිමල් සිරිපාල ද සිල්වා, වාරිමාර්ග සහා යෞවන හා ක්‍රීඩා අමාත්‍ය රොෂාන් රණසිංහ මෙන්ම . අග්‍රාමාත්‍ය ලේකම් ඇතුළු නිලධාරීන් එක්ව සිටියා.",
       "URL": "https://www.hirunews.lk/305456/ආහාර-හිඟය-පිළිබඳ-අගමැති-ප්‍රධානත්වයෙන්-සාකච්ඡාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1139"
}