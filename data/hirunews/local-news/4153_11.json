{
       "Source": "hirunews",
       "Timestamp": "Thursday, 28 December 2017 - 8:24",
       "Headline": "සියලුම තේරීම් භාර නිලධාරීවරුන් කොළඹට කැඳවයි",
       "News Content": "එළඹෙන පළාත් පාලන මැතිවරණයට සූදානම් වන ආකාරය පිළිබඳව සහ නීතිරීති සම්බන්ධයෙන් සාකච්ඡා කිරීම සඳහා මැතිවරණ කොමිසම අද දිවයිනේ සියලූම දිස්ත්‍රික් තේරීම් භාර නිලධාරීවරු සහ සහකාර මැතිවරණ කොමසාරිස්වරු කොළඹට කැඳවා තිබෙනවා.\nඊයේ දිනයේදී පළාත් පාලන ඡන්දය සඳහා තරඟ කරන සියලූම දේශපාලන පක්ෂවල ලේකම්වරුන් සහ නිත්‍ය නියෝජිතයින් සමඟ මැතිවරණ කොමිසම සාකච්ඡා කරනු ලැබුවා.\nඊට පොලීසිය මෙන්ම මැතිවරණ නිරීක්ෂකයන් ද එක්වුණා.\nඑහිදී පළාත් පාලන මැතිවරණයේ ප්‍රචාරක කටයුතු සිදුකිරීමේදී සීමා පැනවීමට මැතිවරණ කොමිෂන් සභාව තීරණය කර තිබෙනවා.\nඅපේක්ෂකයන්ට පෝස්ටර් සහ කටවුට් ප්‍රදර්ශනය කිරීම තහනම් වන අතර, මැතිවරණ ප්‍රචාරක කටයුතු සඳහා ගෙයින් ගෙට යාම දස දෙනෙකුට සීමා කරන ලෙස මැතිවරණ කොමිසම දැනුම් දී ඇති බවයි පොලිස් මාධ්‍ය ප්‍රකාශකවරයා සඳහන් කළේ.",
       "URL": "https://www.hirunews.lk/179530/සියලුම-තේරීම්-භාර-නිලධාරීවරුන්-කොළඹට-කැඳවයි",
       "Category": "Local News",
       "Parent URL": "https://www.hirunews.lk/local-news.php?pageID=4153"
}