{
       "Source": "hirunews",
       "Timestamp": "Friday, 04 November 2016 - 18:19",
       "Headline": "‘ආවා’ පිටුපස හමුදාව නැහැ - උතුරේ ආණ්ඩුකාරවරයා කියයි",
       "News Content": "උතුරේ ක්‍රියාත්මක බව පැවසෙන ‘‘ආවා’’ කල්ලියට යුද හමුදාවේ සහයක් නොලැබෙන බව උතුර පළාත් ආණ්ඩුකාර රෙජිනෝල්ඞ් කුරේ පවසනවා.\nඋතුරේ වත්මන් තත්ත්වය පිළිබද දැනුවත් කිරීම සඳහා බත්තරමුල්ලේ පිහිටි උතුර පළාත් ආණ්ඩුකාර උප කාර්යාලයේ අද පැවැති මාධ්‍ය හමුවකට එක්වෙමින් ඔහු මේ බව කියා සිටියා.\nපසුගිය දා යාපනය විශ්වවිද්‍යාලයේ සිසුන් දෙදෙනෙකු ඝාතනය වීමත් සමඟ ප්‍රදේශයේ ආවා ගෘප් නැමති ආයුධ සන්නද්ධ කල්ලියක් ක්‍රියාත්මක බව නීතිය හා සාමය, දක්ෂිණ සංවර්ධන අමාත්‍ය සාගල රත්නායක පාර්ලිමේන්තුවේ මුල්වරට ප්‍රකාශ කළා.\nඅනතුරුව පැවැති කැබිනට් තීරණ දැනුම් දීමේ මාධ්‍ය හමුවේදී සම කැබිනට් ප්‍රකාශක, අමාත්‍ය රාජිත සේනාරත්න කියා සිටියේ ආවා කල්ලිය හිටපු ආරක්ෂක ලේකම් ගෝඨාභය රාජපක්ෂගේ අනුදැනුම මත පිහිටුවා ඇති එකක් බවයි.\nකෙසේ වෙතත්, ඊයේ පස්වරුවේ මාධ්‍ය වෙත අදහස් දක්වමින් හිටපු ආරක්ෂක ලේකම්වරයා රාජිත සේනාරත්න අමාත්‍යවරයාගේ ප්‍රකාශය ප්‍රතික්ෂේප කළා.\nඅමාත්‍යවරයා වගකීම් විරහිත ප්‍රකාශ සිදුකරමින් යුද හමුදාවට අපහාස කරන බවටයි ඔහු චෝදනා කළේ.\nඅනතුරුව අද පෙරවරුවේ නිවේදනයක් නිකුත් කරමින් අමාත්‍ය රාජිත සේනාරත්න යළිත් කියා සිටියේ ආවා කල්ලිය හිටපු ආරක්ෂක ලේකම්වරයාගේ අනුදැනුම මත බිහිවූවක් බවයි.\nඔහුගේ පූර්ණ ආශිර්වාදය යටතේ බිහිකර ඇති ආවා කල්ලිය සම්බන්ධයෙන් ඉදිරියේදී සියලු  විස්තර හෙළිකරන බව ද අමාත්‍යවරයා ප්‍රකාශ කර තිබුණා.\nමේ අතර, ජාතික ප්‍රගතිශීලී එකමුතුව ද අද පෙරවරුවේ කොළඹ පැවති මාධ්‍ය හමුවකදී ආවා කල්ලිය සම්බන්ධයෙන් අදහස් පළ කරමින් අමාත්‍ය රාජිත සේනාරත්නට චෝදනා එල්ල කළා.",
       "URL": "https://www.hirunews.lk/146836/ආවා-පිටුපස-හමුදාව-නැහැ-උතුරේ-ආණ්ඩුකාරවරයා-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4808"
}