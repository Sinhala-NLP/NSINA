{
       "Source": "hirunews",
       "Timestamp": "Thursday, 21 May 2020 - 18:47",
       "Headline": "ශ්‍රී ලංකාවේ කොරෝනා වෛරස් ආසාදිතයන් ගණන 1045 දක්වා ඉහළට (වීඩියෝ)",
       "News Content": "මෙරටින් වාර්තාවන කොරෝනා වෛරස් ආසාදිතයන් ගණන 1045ක් දක්වා ඉහළ ගොස් තිබෙනවා.\nඒ අද තවත් ආසාදිතයන් 15ක් හඳුනා ගැනීමත් සමගයි.\nඅද දිනයේ මේ දක්වා වාර්තාවී ඇති සමස්ත ආසාදිතයන් ගණන 17ක්.\nසෞඛ්‍ය සේවා අධ්‍යක්ෂ ජෙනරාල් විශේෂඥ වෛද්‍ය අනිල් ජාසිංහ කියාසිටියේ අද වාර්තාවූ ආසාදිතයන්ගෙන් දෙදෙනෙකු මුලතිව් නිරෝධායන මධ්‍යස්ථානයේ නිරෝධායනයට ලක්වෙමින් සිටින නාවික හමුදා සාමාජිකයන් බවයි.\nඅනෙක් 15 දෙනාම ගිරාගම නිරෝධායන මධ්‍යස්ථානයේ නිරෝධායනයට ලක්වෙමින් සිටින ඩුබායි රාජ්‍යයේ සිට පැමිණි පිරිසක්.\nමෙතෙක් වාර්තාවී ඇති ආසාදිතයන්ගෙන් 604 දෙනෙකු ප්‍රතිකාරවලින් අනතුරුව සුවය ලබා රෝහල්වලින් පිටව ගොස් ඇති අතර රෝහල්ගතව ප්‍රතිකාර ලබන සංඛ්‍යාව 432ක්.\nමෙරටින් කොරෝනා වෛරසය ආසාදිත මරණ 9ක් ද වාර්තාවුනා.\nමේ අතර සෞඛ්‍ය සේවා අධ්‍යක්ෂ ජෙනරාල්වරයා කියාසිටියේ ඊයේ දිනයේදී පී.සී.ආර් පරීක්ෂණ 1108ක් සිදුකර ඇති අතර ඉන් එක් ආසාදිතයෙකු හඳුනාගත් බවයි.\nමේ අතර වසංගත රෝග විද්‍යා ඒකකයේ අධ්‍යක්ෂ විශේෂඥ වෛද්‍ය සුදත් සමරවීර සඳහන් කළේ තවත් සති දෙකක පමණ කාලයක් යනතුරු කොරෝනා රෝගීන් වාර්තා වනු ඇති බවයි.\nමේ අතර, වර්ෂාවත් සමඟ කොරෝනා වෛරසය යළි පැතිරයාමේ අවධානමක් ඇතිවිය හැකි බව වෛද්‍ය පර්යේෂණ ආයතනයේ අධ්‍යක්ෂ වෛද්‍ය ජයරුවන් බණ්ඩාර කියා සිටියා.\nමේ අතර, අතරමැදියන් ඉවත්කර ඖෂධ සැපයුම විධිමත් කරන ලෙසට ජනාධිපති ගෝඨාභය රාජපක්ෂ අද පැවති සාකච්ඡාවකදී බලධාරීන්ට උපදෙස් ලබාදී තිබෙනවා.\nරාජ්‍ය ඖෂධ සංස්ථා දෙකෙහි සභාපතිවරු සමඟ ඖෂධ නිෂ්පාදනය, ආනයනය සහ බෙදාහැරීම පිළිබඳව ජනාධිපති කාර්යාලයේදී මෙම සාකච්ඡාව පැවැත්වුණා.",
       "URL": "https://www.hirunews.lk/241202/ශ්‍රී-ලංකාවේ-කොරෝනා-වෛරස්-ආසාදිතයන්-ගණන-1045-දක්වා-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2718"
}