{
       "Source": "hirunews",
       "Timestamp": "Friday, 17 June 2022 - 16:17",
       "Headline": "අද අළුයම පාස්පෝට් පෝලිමට මැර කණ්ඩායමක් කඩා පනී, දින ගණනක් පෝලිමේ සිටි පිරිස එළවා දමා පෝලිමේ මුල අල්ලයි",
       "News Content": "දින ගනනාවක් පුරා බත්තරමුල්ල ආගමන විගමන දෙපාර්තමේන්තුව ඉදිරිපිට රැස්ව සිටි පිරිස් එළවා දමා අද අළුයම එම ස්ථානයට පැමිණි මැර කණ්ඩායමක් එම පෝලිමේ මුලට ඔවුන්ගේ හිතවතුන් බලහත්කාරයෙන් ඇතුළත් කළ බවට එම පෝලිමේ රැදී සිටි පිරිස් චෝදනා කරනවා.\nමෙලෙස දින තුනකට ආසන්න කාලයක් පෝලිමේ රැඳී සිටි පිරිස් එළවා දමා එලෙස විවිධ මැරකම් කණ්ඩායම් විසින් ඔවුන්ගේ හිතවතුන් පෝලිමේ මුලට ගෙනැවිත් දැමීම බලවත් අසාධාරණයක් බවයි ඔවුන් පෙන්වා දෙන්නේ.\nරාත්‍රී කාලයේ පදික වේදිකාවේ නිදා ගනිමින් කුසට නිසි අහරක් හෝ නොමැතිව දින ගණනක් මෙලෙස පෝලිමේ රැඳී සිටින තමන්ට සිදුවන අසාධාරණය පිළිබඳව කරුණු සොයා බලා විදෙස් ගමන් බලපත්‍රය ලබා ගැනීමට පැමිණෙන පිරිස් වෙත එය ලබාගැනීමට ක්‍රමවත් වැඩපිළිවෙළක් සකස් කර දෙන ලෙසත් ඔවුන් ඉල්ලා සිටිනවා.\nමෙහිදී ඔවුන් චෝදනා කලේ දින ගණනාවක සිට සිය විදෙස් ගමන් බලපත්‍රය ලබාගැනීම සඳහා මෙලෙස දුක් විඳිමින් පෝලිමේ සිටින විට පිටස්තරින් පැමිණි පුද්ගලයින් තමන්ට තර්ජනය කරමින් මේ ආකාරයෙන් හැසිරෙමින් පෝලිමේ මුල්ට පැමිණීම සම්බන්ධයෙන් සාධාරණයක් ඉටු කර දීමට කිසිවෙකු හෝ නොමැති බවයි.\nමේ දිනවල බත්තරමුල්ල ආගමන විගමන දෙපාර්තමේන්තු කාර්යාලයට දිනපතා අතිවිශාල පිරිසක් පැමිණෙනවා.\nමෙලෙස පැමිණෙන පිරිස් දෙපාර්තමේන්තු සේවා ධාරිතාව ඉක්මවා යාම හේතුවෙන් ඇතැම් අවස්ථාවල දින දෙක තුන පෝලිමේ රැඳී සිටීමට සිදුවනවා.",
       "URL": "https://www.hirunews.lk/307403/අද-අළුයම-පාස්පෝට්-පෝලිමට-මැර-කණ්ඩායමක්-කඩා-පනී-දින-ගණනක්-පෝලිමේ-සිටි-පිරිස-එළවා-දමා-පෝලිමේ-මුල-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1088"
}