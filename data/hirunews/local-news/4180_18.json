{
       "Source": "hirunews",
       "Timestamp": "Saturday, 09 December 2017 - 8:42",
       "Headline": "දුම්රිය අත්‍යවශ්‍යයි - අත්සන ජනපතිගෙන්",
       "News Content": "දුම්රිය සේවාව අත්‍යාවශ්‍ය සේවාවක් ලෙස නම් කිරීමේ අති විශේෂ ගැසට් නිවේදනයට ජනාධිපති මෛත්‍රීපාල සිරිසේන අත්සන් තබා තිබෙනවා.\nජනාධිපති ලේකම් ඔස්ටින් ප්‍රනාන්දු හිරු ප්‍රවෘත්ති අංශයට ප්‍රකාශ කළේ ජනාධිපතිවරයා ඊයේ රාත්‍රියේ ඊට අත්සන් තැබූ අතර, ඒ අනුව දුම්රිය සේවාව අද උදෑසන සිට අත්‍යාවශ්‍ය සේවාවක් බවට පත් වන බවයි.\nඊට අදාළ ගැසට් පත්‍රය මුද්‍රණය සඳහා යැවූ බවත්, ඔහු වැඩිදුරටත් සඳහන් කළා.\nමේ අතර, සිය වර්ජනය අඛණ්ඩව ක්‍රියාත්මක කරන බව දුම්රිය වෘත්තීය සමිති සඳහන් කළා.\nදුම්රිය නියාමකවරුන්ගේ සංගමයේ සභාපති ජානක ප්‍රනාන්දු කියා සිටියේ දුම්රිය රියදුරන්, පාලකවරුන්, ස්ථානාධිපතිවරුන්, නියාමකයින් ඇතුළු තවත් ශ්‍රේණි කිහිපයක් මෙම වර්ජනයට එක්ව සිටින බවයි.\nඅද උදෑසන දුම්රිය වෘත්තීය සමිති රැස්ව ඉදිරි ක්‍රියාමාර්ග සම්බන්ධයෙන් සාකච්ඡා කිරීමට ද නියමිතයි.\nදුම්රිය සහායකයින් බදවා ගැනීමට විරෝධය පළ කරමින් දුම්රිය රියදුරන් 06 වන දා මධ්‍යම රාත්‍රියේ සිට වර්ජනයක් ආරම්භ කළ අතර පසුව දුම්රිය නියාමකවරුන්, පාලකවරුන් සහ ස්ථනාධිපතිවරුන් 07 වන දා මධ්‍යම රාත්‍රියේ සිට වර්ජනයක් ආරම්භ කරනු ලැබුවා.\nමේ අතර, දුම්රිය, දුම්රිය ස්ථානවලට සහ සේවකයින් හා මගීන්ගේ ආරක්ෂාව වෙනුවෙන් පොලිස් ආරක්ෂාව ඊයේ සිට යෙදවූ බවයි පොලිස් මූලස්ථානය සඳහන් කළේ.",
       "URL": "https://www.hirunews.lk/177958/දුම්රිය-අත්‍යවශ්‍යයි-අත්සන-ජනපතිගෙන්",
       "Category": "Local News",
       "Parent URL": "https://www.hirunews.lk/local-news.php?pageID=4180"
}