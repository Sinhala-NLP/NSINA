{
       "Source": "hirunews",
       "Timestamp": "Monday, 08 June 2020 - 13:36",
       "Headline": "රථ වාහන තදබදය අඩුකර ගැනීමේ අරමුණින්, මංතීරු නීතිය යළිත් (වීඩියෝ)",
       "News Content": "බස්නාහිර පළාතේ බස් ප්‍රමුඛතා මංතීරු නීතිය සහ මංතීරු නීතිය අද සිට ක්‍රියාත්මක කරන බව පොලිස් මූලස්ථානය පවසනවා.\nබස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් මහතා සඳහන් කළේ, අද සිට මේ මස 22 දක්වා මාර්ගයේදී පොලිස් නිලධාරීන් විසින් මංතීරු නීතිය පිළිබඳව ජනතාව දැනුවත් කිරීම සිදුකරන බවයි.\nරියඅනතුරු අඩු කර ගැනීමේ අරමුණින් මෙන්ම කොළඹ සහ අනෙකුත් ප්‍රදේශවල රථ වාහන තදබදය අඩුකර ගැනීමේ අරමුණින් මෙම මංතීරු නීතිය ක්‍රියාත්මක කරන බව පොලිස් මූලස්ථානය පවසනවා.\nඊට මහජනතාව හුරු කිරීමේ අරමුණින් අද උදෑසන 6.00ට මොරටුවේ සිට පිටකොටුව දක්වා බස්රථවලට මාර්ගයේ වම්පසින් ඇති පළවෙනි මංතීරුව ‘‘බස් ප්‍රමුඛතා මංතීරුව“ ලෙස ක්‍රියාත්මක කිරීම ආරම්භ කෙරුණා.\nඒ අනුව පෙරවරු 6.00 සිට 9.00 දක්වාත්, පස්වරු 4.00 සිට රාත්‍රී 7.00 දක්වාත් බස්රථ ප්‍රමුඛතා මංතීරුව ක්‍රියාත්මක කෙරෙනු ඇති.\nජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් මහතා වැඩිදුරටත් සඳහන් කළේ මේ මස 22 වැනිදා සිට මංතීරු නීතිය දැඩිව ක්‍රියාත්මක කරන අතර, එය උල්ලංඝනය කරන පුද්ගලයින්ට එරෙහිව නීතිය දැඩිව ක්‍රියාත්මක කරන බවයි.\nමේ පිළිබඳව සොයා බැලීමට දෛනික රථ වාහන රාජකාරීවලට යොදවා ඇති පොලිස් නිලධාරීන්ට අමතරව අතිරේක නිලධාරීන් 500ක් යෙදවීමට ද කටයුතු කළ බව පොලිස් මූලස්ථානය වැඩිදුරටත් සඳහන් කළා.",
       "URL": "https://www.hirunews.lk/242578/රථ-වාහන-තදබදය-අඩුකර-ගැනීමේ-අරමුණින්-මංතීරු-නීතිය-යළිත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2674"
}