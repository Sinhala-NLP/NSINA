{
       "Source": "hirunews",
       "Timestamp": "Tuesday, 17 May 2022 - 14:06",
       "Headline": "අරගලයට පහරදුන් තවත් දෙදෙනෙක් අත්අඩංගුවට, දැන් තුනයි",
       "News Content": "ගාලු මුවදොර පැවති අරගලය සාමකාමී විරෝධතා ව්‍යාපාරයට පහර දුන් බවට සැකපිට බස්නාහිර පළාත් සභාවේ හිටපු පළාත් සභා මන්ත්‍රීවරයෙකු වන අමල් සිල්වා සහ දෙහිවල - ගල්කිස්ස නගර සභාවේ සේවකයෙකු අත්අඩංගුවට ගෙන තිබෙනවා.\nමෙම අත්අඩංගුවට ගැනීම සිදුකර ඇත්තේ පොලිස් අපරාධ පරීක්ෂණ දෙපාර්තමේන්තුව විසින්.\nමේ අනුව අරගලය විරෝධතා ව්‍යාපාරයට පහර දුන් බවට සැකපිට මේ දක්වා පුද්ගලයින් තිදෙනෙකු අත්අඩංගුවට ගෙන ඇති බවයි අපරාධ පරීක්ෂණ දෙපාර්තමේන්තුව සඳහන් කරන්නේ.\nමේ අතර මෙම සිද්ධියත් සමග රට පුරා ඇවිලී ගිය ගැටුම්කාරී වාතාවරණය හේතුවෙන් මැති ඇමතිවරුන් බොහෝ දෙනෙකුගේ නිවාස සහ දේපළ වලට හානි සිදු කෙරුණා.\nමැති ඇමැතිවරුන් ගණනාවකගේ නිවාස ගිනි තබා විනාශ කිරීමටත් මෙම කලහාකාරී පිරිස් විසින් කටයුතු කර තිබුණා.\nඑම සිද්ධීන් සම්බන්ධයෙන් මේ වන විට අත්අඩංගුවට ගෙන ඇති පිරිස 397ක්.",
       "URL": "https://www.hirunews.lk/304580/අරගලයට-පහරදුන්-තවත්-දෙදෙනෙක්-අත්අඩංගුවට-දැන්-තුනයි",
       "Category": "Local News",
       "Parent URL": "https://www.hirunews.lk/local-news.php?pageID=1163"
}