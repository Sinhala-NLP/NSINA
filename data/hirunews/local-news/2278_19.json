{
       "Source": "hirunews",
       "Timestamp": "Saturday, 12 December 2020 - 19:47",
       "Headline": "ආදිවාසී නායකයා අධිකරණයට යාමට සූදානමින්",
       "News Content": "රඹකැන්ඔයේ ජල පෝෂක ප්‍රදේශයක් වන මහඔය - පොල්ලෙබැද්ද ප්‍රදේශයේ පිහිටි අක්කර 5,000 කට අධික ප්‍රමාණයක් බඩඉරිඟු වගාව සඳහා පෞද්ගලික සමාගමකට ලබාදීම නතර නොකළහොත් අධිකරණ ක්‍රියාමාර්ග ගන්නා බව ආදිවාසී නායක ඌරුවරිගේ වන්නිලඇත්තන් ප්‍රකාශ කළා.\nපරිසර යුක්ති කේන්ද්‍රයේ නියෝජිතයින් පිරිසක් සමඟ ඊයේ එම ප්‍රදේශයේ සංචාරකයකට එක්වෙමින් ආදිවාසී නායකයා ප්‍රකාශ කළේ වගාව සඳහා හෙළි පෙහෙළි කර ඇති අදාළ ප්‍රදේශය ආදිවාසීන් ජීවත්වූ ප්‍රදේශයක්ද බවයි.\nමේ සම්බන්ධයෙන් පරිසර සංවිධානද දිගින් දිගටම කරුණු හෙළිදරව් කළ අතර, වන විනාශයක් මෙන්ම මේ හරහා රඹකැන්ඔයේ ජල ප්‍රමාණය අඩුවීමටද හේතුවක් විය හැකි බව පෙන්වා දුන්නා.\nකෙසේ වෙතත් ඊයේ මාධ්‍ය හමුවක් කැඳවමින් මහවැලි කලාප ආශ්‍රිත ඇලවේලි හා ජනාවාස පොදු, යටිතල පහසුකම් සංවර්ධන රාජ්‍ය අමාත්‍ය සිරිපාල ගම්ලත් කියා සිටියේ මහවැලි කලාපවල කෘෂිකාර්මික කටයුතු පවත්වාගෙන යාමේදී පරිසරයට බලපෑම් එල්ල වන කිසිදු ක්‍රියාමාර්ගයකට ශ්‍රී ලංකා මහවැලි අධිකාරිය අවතීර්ණ නොවන බවයි.",
       "URL": "https://www.hirunews.lk/256885/ආදිවාසී-නායකයා-අධිකරණයට-යාමට-සූදානමින්",
       "Category": "Local News",
       "Parent URL": "https://www.hirunews.lk/local-news.php?pageID=2278"
}