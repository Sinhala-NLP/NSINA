{
       "Source": "hirunews",
       "Timestamp": "Thursday, 08 December 2022 - 7:58",
       "Headline": "ගම්පහ පාසැල් කැන්ටිමට මත්කුඩු දමා ඇත්තේ පළිගැනීමකට බව හෙළි වෙයි",
       "News Content": "ගම්පහ මල්වතුහිරිපිටිය ප්‍රදේශයේ මහා විද්‍යාලයක ආපනශාලාවේ මත්ද්‍රව්‍ය තිබෙන බවට අසත්‍ය තොරතුරු ලබාදුන් පුද්ගලයා අත්අඩංගුවට ගෙන තිබෙනවා.\nඊයේ (07) රාත්‍රියේ ගම්පහ කොට්ඨස අපරාධ විමර්ශන අංශය මෙලෙස අත්අඩංගුවට ගෙන ඇත්තේ, එම ප්‍රදේශයේම පදිංචි 60 හැවිරිදි පුද්ගලයෙක්.\nසිද්ධිය සම්බන්ධයෙන් අත්අඩංගුවට ගනු ලැබූ ආපනශාලාව පවත්වාගෙන ගිය කාන්තාව සමඟ කලක සිට පවතින ආරවුලක් මත සැකකරු අයිස් මත්ද්‍රව්‍ය පැකට් මෙම විද්‍යාලයේ ආපනශාලාවේ ආහාර රාක්කයේ සගවා තබා පොලිසියට අසත්‍ය තොරතුරු ලබා දී ඇති බවයි පොලිසිය සඳහන් කළේ.\nමල්වතුහිරිපිටිය ප්‍රදේශයේ පාසලක ආපනශාලාවේ තිබිය දී අයිස් මත්ද්‍රව්‍ය පැකට් 7ක් සහ මත්කරල් 38ක් පසුගිය සදුදා සොයාගෙන තිබූ අතර, සිද්ධිය සම්බන්ධයෙන් අදාල ආපන ශාලාව පවත්වාගෙන ගිය කාන්තාව අත්අඩංගුවට ගෙන තිබුණාා.\nපසු ව ඇය ගම්පහ අධිකරණයෙන් ලබාගත් රැදවුම් නියෝග මත ඉකුත් 06 වනදා සිට මල්වතුහිරිපිටිය පොලිසියේ රදවා තබා වැඩිදුර විමර්ශන සිදුකරනු ලැබුවා.",
       "URL": "https://www.hirunews.lk/322197/ගම්පහ-පාසැල්-කැන්ටිමට-මත්කුඩු-දමා-ඇත්තේ-පළිගැනීමකට-බව-හෙළි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=681"
}