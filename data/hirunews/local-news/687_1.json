{
       "Source": "hirunews",
       "Timestamp": "Monday, 05 December 2022 - 14:46",
       "Headline": "රනිල්ව ජනාධිපති කිරීම නිවැරදියි! - බැසිල් (වීඩියෝ)",
       "News Content": "හිටපු ජනාධිපති ගෝඨභය රාජපක්ෂ ගේ ඉල්ලා අස්වීමෙන් පසුව මේ රටේ ජනාධිපතිවරයා වශයෙන් රනිල් වික්‍රමසිංහ තෝරා ගැනීම ඉතා නිවැරැදි එකක් බව ශ්‍රී ලංකා පොදුජන පෙරමුණේ ජාතික සංවිධායක බැසිල් රාජපක්ෂ අවධාරණය කරනවා.\nපක්ෂ විපක්ෂ සෑම කණ්ඩායමකටම නිදහසේ දේශපාලනය කිරීම සඳහා ඉඩ සලසා දිය යුතුයි යන මතයේ තමන් සිටි බව පෙන්වා දෙන ඔහු මේ වනවිට එවැනි වාතාවරණයක් රටේ පවතින බවත් සියලු පාර්ශව සඳහා නිදහසේ දේශපාලනය කිරීම වෙනුවෙන් අවස්ථාව දියයුතු බවත් පෙන්වා දුන්නා.\nහිටපු අමාත්‍යවරයා මේ බව සදහන් කළේ ශ්‍රී ලංකා පොදුජන පෙරමුණේ මාධ්‍ය මධ්‍යස්ථානය ආරම්භ කොට සිවුවසරක් පිරීම නිමිත්තෙන් එම පක්ෂ ප්‍රධාන කාර්යාලයේ දී අද (05) පෙරවරුවේ පැවැති සැමරුම් උත්සවයට සහභාගි වෙමින්.\nසියලු තාක්ෂණික පහසුකම්, පටිගත කිරීමේ පහසුකම්, මධ්‍යගත බෙදා හැරීමේ අංග ඇතුළු නවීන අංගයන්ගෙන් සමන්විත ශ්‍රී ලංකාවේ දේශපාලනයේ පක්ෂයක් සතු පළමු මාධ්‍ය මෙහෙයුම් මධ්‍යස්ථානය ලෙස ආරම්භ කළ මෙය තුළින් පසුගිය මැතිවරණ කිහිපයේදීම මාධ්‍ය මෙහෙයුම් කටයුතු වඩාත් සාර්ථකව සිදුකිරීමට හැකි වුනා.\nඑහිදී වැඩිදුරටත් අදහස් දක්වමින් බැසිල් රාජපක්ෂ පෙන්වා දුන්නේ මුලින්ම දේශපාලනය කරන්න, නිදහසේ අවශ්‍ය කටයුතු කරන්න මේ වනවිට අවස්ථාව සලසා දී තිබෙන බවත් ආර්ථික සහ අනෙකුත් ගැටළු ඉදිරියේ දී විසඳනු ඇතැයි අපේක්ෂා කරන බවයි.\nපක්ෂය බෙදී ගොස් තිබෙන බවට යම් යම් පාර්ශව අතර මතවාද තිබුණ ද කිසිඳු අවස්ථාවක ශ්‍රී ලංකා පොදුජන පෙරමුණ බෙදී ගොස් නොමැති බවද සුළු පිරිසක් විවිධ මතයන්හි සිටිය ද ප්‍රධාන වශයෙන් පක්ෂය රටේ ජනතාව සමඟ සිටින බවද ඔහු කියා සිටියා.\nඅදටත් තම පක්ෂයේ සභාපතිවරයා වශයෙන් සිටිනුයේ මහාචාර්ය ජී.එල් පීරිස් බව සදහන් කළ ඔහු තම පක්ෂයේ පාඨය \"වෙනස්ව සිතන්න - බිය නොවන්න\" යැයි පෙන්වාදුන්නා.\nඒ අනුව ම ඇතැම් පිරිස් වෙනස්ව සිතන්න පුරුදු වී සිටින බවද ඔහු සදහන් කළා.\nහිටපු ජනාධිපති මහින්ද රාජපක්ෂ පරමාදර්ශී නායකයෙක් බව පෙන්වාදුන් බැසිල් රාජපක්ෂ එම නායකයාගේ මඟ පෙන්වීම අනුව සිය ඉදිරි දේශපාලනය කරන බවද කියා සිටියා.\nදේශපාලන පක්ෂයක් වශයෙන් සිය පක්ෂය ඕනෑම මැතිවරණයකට සූදානම් බව පෙන්වාදුන් බැසිල් රාජපක්ෂ මැතිවරණය යනු ජනතාවගේ කැමැත්ත හෝ අකමැත්ත බවද, ජනතාවගේ කැමැත්ත දිනා ගැනීම වෙනුවෙන් පක්ෂයක් ලෙස උත්සාහ ගන්නා බවද, පෙන්වා දුන්නා.\nපසුගිය කාලයේ පැවැති සෑම මැතිවරණයක්ම ජයගැනීමට ශ්‍රී ලංකා පොදුජන පෙරමුණට හැකියාව ලැබුණු බව සදහන් කළ ඔහු ඒ සම්බන්ධයෙන් සමස්ත ජාතියටම තම ප්‍රණාමය සහ ගෞරවය පිරිනමන බවද ප්‍රකාශ කළා.\nකෙසේ වෙතත් තම පක්ෂය පිළිබඳව විශ්වාසය තැබූ ජනතාවගේ බලාපොරොත්තු යම්කිසි ආකාරයකින් ඉටුකිරීමට නොහැකි වූයේ නම් ඒ සම්බන්ධයෙන් කණගාටු වන බව සදහන් කළ බැසිල් රාජපක්ෂ එම අඩුපාඩු නිවැරැදි කරගෙන ජනතා අපේක්ෂාවන් ඉටුකිරීමට අවශ්‍ය ක්‍රියාමාර්ග ගන්නා බවද පවසා සිටියා.\nතමා රාජ්‍ය පාලනයේ නොමැති වුවද දේශපාලනයේ නිරතවන බව සදහන් කළ හිටපු ඇමැතිවරයා එය 21 වැනි ආණ්ඩුක්‍රම ව්‍යවස්ථා සංශෝධනය හරහා තහනම් කර තිබෙන බවද ඒ තත්වය යටතේ තමාට පාර්ලිමේන්තුවට පැමිණීමේ අවස්ථාවක් නොමැති බවද පැවසුවා.\nකෙසේ වෙතත් තමන් ඒ සම්බන්ධයෙන් සතුටු වන බවද හෙතෙම කියාසිටියා.\nලක්ෂ 69 ක ජනතාවගේ ඡන්දයෙන් බලයට පැමිණි ගෝඨාභය රාජපක්ෂ එම ධූරයෙන් ඉල්ලා අස්වූ හෙයින් ආණ්ඩුක්‍රම ව්‍යවස්ථාවට අනුව පාර්ලිමේන්තුව තුළින් ජනාධිපතිවරයෙකු තෝරා පත්කර ගතයුතුව තිබූ බවද ඒ අනුව ජනාධිපතිවරයා වශයෙන් ඉතාම සුදුසු පුද්ගලයා තෝරා ගැනීමට අවශ්‍ය පියවර ගත් බවද මෙහි දී සදහන් කළා.",
       "URL": "https://www.hirunews.lk/322012/රනිල්ව-ජනාධිපති-කිරීම-නිවැරදියි-බැසිල්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=687"
}