{
       "Source": "hirunews",
       "Timestamp": "Monday, 31 December 2018 - 12:58",
       "Headline": "නව වසරේ දේශපාලන පක්ෂ වල අපේක්ෂා",
       "News Content": "2019 නව වසර තවත් හෝරා කිහිපයකින් උදාවනවා.\nමෙරට ඉතිහාසයේ නොවී විරූ දේශපාලන හැල හැප්පීම් සමඟ 2018 වසරට සමු දෙන ජනතාව නව වසරට එලැඹෙන්නේ සුබවාදී බලාපොරොත්තු රැසක් සමගින්.\nනොසිතූ දේශපාලන පෙරලියක් සිදු කරමින් ශ්‍රී ලංකා පොදුජන පෙරමුණ පෙබරවාරියේ මෙරට පළාත් පාලන ආයතන සාතිශය බහුතරයක බලය තහවුරු\nකර ගැනීමත් සමඟ 2018 වසරේ ඉදිරි කාලය තුල මෙරට දේශපාලන අවකාශයේ හැසිරීම පිළිබඳ අනාවැකි පල කිරීම උභතෝකෝටික තත්ත්වයකට\nපත් කරනු ලැබුවේ වසර ආරම්භයේදීමයි.\nඅග්‍රාමත්‍ය රනිල් වික්‍රමසිංහ මහතාට එරෙහිව ඒකාබද්ධ විපක්ෂය මාර්තු මාසයේදී විශ්වාසභංග යෝජනාවක් භාර දුන් අතර අග්‍රාමාත්‍යවරයාට\nපාර්ලිමේන්තු මන්ත්‍රීවරුන් 122 දෙදෙනෙකුගේ සහය හිමි වීම හේතුවෙන් එය පරාජයට පත්වුණා.\nවිශ්වාසභංග යෝජනාවට පක්ෂවූ එක්සත් ජනතා නිදහස් සන්ධානයේ 16 දෙනා අප්‍රේල් මාසයේදී ආණ්ඩුවෙන් ඉවත් වීමට තීරණය කළේ ජනාධිපතිවරයාගේ\nආශිර්වාදයද ඇතිවයි.\nඉන් ආරම්භ වූ ජාතික ආණ්ඩුවේ අස්ථාවරභාවය වසරේ ඉදිරි කාලය තුල උග්‍ර වූ අතර ඔක්තෝබර් 26 වනදා රාත්‍රියේ ජනාධිපතිවරයා හමු වූ එක්සත් ජනතා\nනිදහස් සන්ධානයේ පාර්ලිමේන්තු මන්ත්‍රී කණ්ඩායම ජාතික ආණ්ඩු සංකල්පයේ නිමාව සටහන් කළා.\nඒත් සමගින් මහින්ද රාජපක්ෂ මහතා අග්‍රාමාත්‍ය ධුරයේ දිවුරුම් දුන්නේ නව දේශපාලන ව්‍යාකූලත්වයක ආරම්භය සනිටුහන් කරමින්.\nඑම ව්‍යාකූලත්වය තුල ජනාධිපතිවරයා නියමිත කාලයට පෙර පාර්ලිමේන්තුව විසුරුවා හැරීමට පියවර ගත් අතර අවසානයේ එය විධායකය හා ව්‍යවස්ථාදායකය අතර බලතුලනය පිළිබඳ බරපතල ගැටුමක් දක්වා වර්ධනය වුණා.\nශ්‍රේෂ්ඨාධිකරණයේදී එය විසඳා ගැනීමෙන් පසු එක්සත් ජාතික පෙරමුණ පාර්ලිමේන්තුවේ තනි ආණ්ඩුවක් පිහිටවනු ලැබුවා.\nඒ දෙමළ ජාතික සන්ධානයේ සහය හරහා ආණ්ඩුවේ ස්ථාවරත්වය රැක ගැනීමේ එකඟතාව ඇතිවයි.\nඋද්ගත වූ දේශපාලන ව්‍යාකූල තත්ත්වය හමුවේ රට නව වසරට එළැඹෙන්නේ අවම තරමින් අයවැයක් හෝ නොමැතිවයි.\nසීමා නිර්ණ වාර්තාවේ තිබූ අඩුපාඩු හේතුවෙන් මේ වසරේ පැවැත්වීමට නියමිතව තිබූ පළාත් සභා 6 ක මැතිවරණ දින නියමයක් නොමැතිව කල් යෑමත්\nකැපී පෙනුණා.\nඒ අනුව ලබන වසරේ පලාත් සභා මැතිවරණය පැවැත්වනීමේ වැඩි ඉඩක් පවතින අතර එලැඹෙන්නේ අනිවාර්යෙන්ම ජනාධිපතිවරණයක් ද කැඳවිය යුතු\nවසරක්.\nමේ දේශපාලන වාතාවරණය තුල 2019 වසර පිළිබඳ දේශපාලන පක්ෂ වල බලාපොරොත්තු මොනවාද ?",
       "URL": "https://www.hirunews.lk/207165/නව-වසරේ-දේශපාලන-පක්ෂ-වල-අපේක්ෂා",
       "Category": "Local News",
       "Parent URL": "https://www.hirunews.lk/local-news.php?pageID=3580"
}