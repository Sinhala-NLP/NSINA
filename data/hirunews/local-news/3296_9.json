{
       "Source": "hirunews",
       "Timestamp": "Monday, 17 June 2019 - 12:42",
       "Headline": "රාවණා - 01 කක්ෂගත කිරීම තව පැය කිහිපයකින්",
       "News Content": "මෙරට පළමු චන්ද්‍රිකාව වන රාවණ 01 කක්ෂ ගත කිරීම අද (17) සිදුකෙරෙන බව නවීන තාක්ෂණය පිළිබඳ ආතර් සී. ක්ලාක් ආයතනය ප්‍රකාශ කළා.\nඑහි අධ්‍යක්ෂ ජනරාල් සනත් පනාවැන්න සදහන් කළේ ශ්‍රී ලංකා වේලාවෙන් අද (17) පස්වරු 3.45 ට චන්ද්‍රිකාව කක්ෂ ගත කිරීම සිදුකෙරෙන බවයි.\nජපානයේ කියුෂු තාක්ෂණ ආයතනයේ සහයෝගීතාව යටතේ ආතර් සී.ක්ලාක් ආයතයේ පර්යේෂණ ඉංජිනේරුවන් දෙදෙනෙකු වන තරිඳු දයාරත්න, දුලානි චාමිකා විසින් නිර්මාණය කළ මෙම චන්ද්‍රිකාව පසුගිය අප්‍රේල් මස 19 වනදා අලුයම 2.16 ට ඇමරිකාවේ නාසා ආයතනයට අයත් මධ්‍යම අත්ලාන්තික් කලාපීය අභ්‍යවකාශ පර්යන්තයෙන් ගමන් ආරම්භ කළා.\nපසුව අප්‍රේල් 19 වනදා පස්වරු 6.30 ට ජාත්‍යන්තර අභ්‍යවකාශ මධ්‍යස්ථානය වෙත ළඟාවූ මෙම චන්ද්‍රිකාව ජාත්‍යන්තර අභ්‍යවකාශ මධ්‍යස්ථානයේ සිට, පෘථිවියට කිලෝමීටර 400 ක් දුරින් පිහිටි කක්ෂය වෙත මුදාහැරීමට නියමිත බවයි ආතර් සී. ක්ලාක් ආයතනයේ අධ්‍යක්‍ෂ ජනරාල් සනත් පනාවැන්න ප්‍රකාශ කළේ.\nරාවණ - 01 චන්ද්‍රිකාව කක්ෂ ගත කිරීමේ අවස්ථාව මොරටුව - කටුබැද්ද ආතර් සී.ක්ලාක් ආයතනයේදී සජීවිව දැක බලා ගැනීමට අවස්ථාව සලසා දී ඇති බවද ඔහු ප්‍රකාශ කළා.",
       "URL": "https://www.hirunews.lk/218564/රාවණා-01-කක්ෂගත-කිරීම-තව-පැය-කිහිපයකින්",
       "Category": "Local News",
       "Parent URL": "https://www.hirunews.lk/local-news.php?pageID=3296"
}