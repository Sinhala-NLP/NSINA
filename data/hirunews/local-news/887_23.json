{
       "Source": "hirunews",
       "Timestamp": "Tuesday, 06 September 2022 - 13:28",
       "Headline": "පාං රාත්තලක් රුපියල් 350 දක්වා ඉහළට? (වීඩියෝ)",
       "News Content": "ඉදිරි දින 4 ඇතුළත මාළු මිල සියයට 50කින් පමණ අඩු විය හැකි බව මැනිං වෙළඳපොළ මාළු තොග වෙළඳුන්ගේ සංගමය පවසනවා.\nමේ වන විට පවතින අයහපත් කාළගුණ තත්ත්වය හේතුවෙන් මිල වැඩි වුවත් ඉදිරියේ දී ඒවායේ මිල පහත යනු ඇති බවයි එම සංගමයේ ලේකම් ජයන්ත කුරේ කියා සිටියේ.\nමේ අතර තිරිඟු පිටි කිලෝවක මිල රුපියල් 450ක සීමාවට පැමිණිය හොත් පාන් ගෙඩියක මිල රුපියල් 350 දක්වා ඉහළ දැමීමට සිදු වන බව ආපණ ශාලා හිමියන් පවසනවා.\nතිරිඟු පිටි හිඟය හේතුවෙන් මේ වන විට දිවයින පුරා විවිධ ප්‍රදේශවල විවිධ මිල ගණන් යටතේ පාන් අලෙවි වන අතර ආපණ ශාලා හිමියන් පෙන්වා දෙන්නේ, පාන් අලෙවි කිරීමේ දී තමන්ට දිගින් දිගට ම පාඩු සිදුවන බව යි.\nමේ අතර, වෙළඳ අමාත්‍යාංශය තිරිඟු පිටි පිළිබඳ ගැටලුවට නිසි විසඳුම් සෙවීමට අසමත් වී ඇති බව අනුරාධපුර දිස්ත්‍රික් ආපණ ශාලා හිමියන්ගේ සංගමය කියා සිටියා.\nඑම සංගමයේ සභාපති ඉන්දික අනුර කුමාර අද පැවති මාධ්‍ය හමුවකට එක්වෙමින් වැඩි දුරටත් සඳහන් කළේ, කොමිස් ලබා ගැනීමේ අරමුණින් ක්ෂණික ව පිටි ඇණවුම් කිරීම සිදු කළේ ද යන්න සැකයක් පවතින බව යි.\nලිට්රෝ ගෑස් මිල අඩු වුව ද ලාෆ් ගෑස් මිල අඩු නො වීම සම්බන්ධයෙන් විමසා බැලීමට අපණ ශාලා හිමියන්ගේ සංගමයේ සාමාජිකයන් අද පාරිභෝගික අධිකාරිය වෙත පැමිණියා.\nමේ අතර ඉදිරියේ දී ගාස්තු මීටර් සවිකර ඇති සහ ගාස්තු සඳහන් කර ඇති ත්‍රිරෝද රථ සඳහා ඉන්ධන කෝටාව වැඩි කිරීම සම්බන්ධයෙන් අවධානය යොමු ව ඇති බව විදුලිබල හා බලශක්ති අමාත්‍ය කංචන විජේසේකර අද පාර්ලිමේන්තුවේ දී ප්‍රකාශ කළා.\nඒ විපක්ෂ නායක සජිත් ප්‍රේමදාස සිදු කළ ප්‍රශ්න කිරීමකට පිළිතුරු ලබාදෙමින්.",
       "URL": "https://www.hirunews.lk/314690/පාං-රාත්තලක්-රුපියල්-350-දක්වා-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=887"
}