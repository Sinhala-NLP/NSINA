{
       "Source": "hirunews",
       "Timestamp": "Tuesday, 07 November 2017 - 16:15",
       "Headline": "ප්‍රදේශ රැසකට ගිගුරුම් සහිත වැසි",
       "News Content": "සවස් කාලයේදී ගිගුරුම් සහිත වැසි ඇති වීමේ හැකියාව තවදුරටත් ඉහළ මට්ටමක පවතින බව කාලගුණ විද්‍යා දෙපාර්තමේන්තුව පවසනවා.\nබොහෝ පළාත්වල සවස 2 න් පසු වැසි හෝ ගිගුරුම් සහිත වැසි ඇතිවන අතර උතුර / උතුරු මැද / නැගෙනහිර / දකුණ සහ ඌව පළාත්වල උදෑසන කාලයේදී ද වැසි ඇතිවන බවයි දෙපාර්තමේන්තුව නිවේදනය කළේ.\nවිශේෂයෙන් බස්නාහිර / දකුණ / සබරගමුව සහ මධ්‍යම පළාත්වල පැය 24 ක් තුල මිලිමීටර් 100 ක් පමණ තද වැසි ඇතිවිය හැකියි.\nඑමෙන්ම බස්නාහිර / සබරගමුව සහ මධ්‍යම පළාත්වල ඇතැම් ප්‍රදේශවල උදෑසන කාලයේදී මිහිදුම් සහිත තත්වයක් ද අපේක්ෂා කෙරෙනවා.\nමේ අතර කාලගුණ විද්‍යා දෙපාර්තමේන්තුව සඳහන් කළේ දිවයින වටා වන මුහුදු ප්‍රදේශවල ද වැසි ඇති වන බවයි.\nගිගුරුම් සහිත වැසි ඇතිවන විට මුහුදේ සුළං වේගය පැයට කිලෝමීටර් 70 ක් 80 ක් පමණ දක්වා තාවකාලිකව ඉහළ යාහැකි බව ද ඔවුන් සඳහන් කළා.\nමේ අතර පවතින වැසි සහිත කාලගුණ තත්ත්වය හේතුවෙන් කඳුකර ප්‍රදේශ ආශ්‍රිතව සහ ගංඟා ආශ්‍රිතව සිටින ජනතාව අවධානයෙන් සිටිය යුතු බවයි ජාතික ආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි සඳහන් කළේ.",
       "URL": "https://www.hirunews.lk/175473/ප්‍රදේශ-රැසකට-ගිගුරුම්-සහිත-වැසි",
       "Category": "Local News",
       "Parent URL": "https://www.hirunews.lk/local-news.php?pageID=4230"
}