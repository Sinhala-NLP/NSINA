{
       "Source": "hirunews",
       "Timestamp": "Monday, 09 July 2018 - 19:11",
       "Headline": "ජම්පටාවීථිය වෙඩි තැබීම, අපරාධයකට සාක්ෂි නොදුන් නිසා දැයි සැක",
       "News Content": "කොටහේන - ජම්පරාවීථියේ සිදුවූ වෙඩි තැබීමට හේතුව පසුගිය 24 වනදා එම ස්ථානයේම සිදුවූ වෙඩි තැබීමකට අදාළව සාක්ෂි ලබා නොදීම නිසා බවට පවුලේ ඥාතීන් චෝදනා කරනවා.\nඊයේ රාත්‍රියේ සිදුවූ එම වෙඩි තැබීමෙන් ජම්පටාවීථියේ සෙල්ලයියා වත්තේ පදිංචි අඹුසැමි යුවලක් ජීවිතක්ෂයට පත්වුණා.\nදිවා කාලයේ මාර්ගය ආසන්නයේ මත්ස්‍ය වෙළඳාමේ නිරත වන ඔවුන් රාත්‍රී කාලයේ එම ස්ථානයේම ආහාර අලෙවිය සිදුකරන අතර, මෙම වෙඩි තැබීම සිදුවූයේ එම අවස්ථාවේදීයි.\nයතුරුපැදියකින් පැමිණි දෙදෙනෙකු විසින් ටී - 56 ගිනි අවියකින් මෙම වෙඩි තැබීම සිදුකර පළා ගොස් තිබුණා.\nවෙඩි තැබීමෙන් තවත් පුද්ගලයින් දෙදෙනෙකු තුවාල ලබා කොළඹ ජාතික රෝහලට ඇතුළත් කෙරුණු අතර ඔවුන්ගේ තත්ත්වය බරපතල නොවන බවයි රෝහල් ප්‍රකාශකයෙකු හිරු ප්‍රවෘත්ති අංශයට සඳහන් කළේ.\nමියගිය පුද්ගලයින්ගේ ඥාතීන් චෝදනා කරන්නේ පසුගිය 24 වනදා රාත්‍රියේ එම ස්ථානයේම සිදුවූ වෙඩි තැබීම සම්බන්ධයෙන් සාක්ෂි ලබානොදීම හේතුවෙන් මොවුන් ඝාතනය කර ඇති බවයි.\nමේ අතර, වෙඩි තබා ඝාතනය කළ කොළඹ නාගරික මන්ත්‍රී, ජනතා පෙරමුණ සංවිධානයේ නායක කිරුබානන්දන් ක්‍රිෂ්ණාපිල්ලේ හෙවත් ක්‍රිෂ්ණාගේ ඝාතනයට පැමිණි පුද්ගලයා සම්බන්ධයෙන් ද තොරතුරු රැසක් අනාවරණ වී තිබෙනවා.\nඔහු පැමිණි ගමන් මාර්ගය පිළිබඳව සී.සී.ටී.වී දර්ශන ඔස්සේ පරීක්ෂණ කටයුතු සිදුකරන බවයි උසස් පොලිස් නිලධාරියෙකු සඳහන් කළේ.\nපිටකොටුව - අදිවාල් වීථියේ පිහිටි නාගරික මන්ත්‍රීවරයාට අයත් වෙළඳසැලේදී යතුරුපැදියකින් පැමිණි පුද්ගලයෙකු විසින් මන්ත්‍රීවරයාට වෙඩි තබා පලාගොස් තිබුණා.\nමේ අතර, කිරිබත්ගොඩ - හුණුපිටිය - නාහේන - ජයන්තිවෙල ප්‍රදේශයේ මාර්ගයක ත්‍රිරෝද රථයක තිබී ඝාතනය කර තිබියදී හමුවූ පුද්ගලයාගේ මරණයට ඔහුගේ බිරිඳ සම්බන්ධ බවට පොලිස් පරීක්ෂණවලදී අනාවරණ වී තිබෙනවා.\nඅද අලූයම 3 ට පමණ කිසියම් පිරිසක් විසින් මෙම ඝාතනය සිදුකර තිබූ අතර, පසුව නිවසේ තිබූ ඔහුගේම ත්‍රිරෝද රථයෙන් මළ සිරුර අසල තිබූ අතුරු පාරක දමා ගොස් තිබුණා.\nමෙලෙස ඝාතනය වී තිබුණේ නාහේන - ගැමුණු මාවතේ පදිංචි 40 හැවිරිදි ත්‍රිරෝද රථ රියදුරෙක්.",
       "URL": "https://www.hirunews.lk/194847/ජම්පටාවීථිය-වෙඩි-තැබීම-අපරාධයකට-සාක්ෂි-නොදුන්-නිසා-දැයි-සැක",
       "Category": "Local News",
       "Parent URL": "https://www.hirunews.lk/local-news.php?pageID=3857"
}