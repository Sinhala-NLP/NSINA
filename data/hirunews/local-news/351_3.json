{
       "Source": "hirunews",
       "Timestamp": "Thursday, 11 May 2023 - 18:10",
       "Headline": "චන්දිකට සහ පියත්ට ඇප",
       "News Content": "අත්අඩංගුවට ගත් සමාජ ක්‍රියාකාරියෙකු වන පියත් නිකේෂල සහ කඩුවෙල මහනගර සභාවේ හිටපු නියෝජ්‍ය නගාරාධිපති චන්දික අබේරත්නට ඇප මත මුදාහැර තිබෙනවා.\nකොස්වත්ත ප්‍රදේශයේදී නියෝජ්‍ය නගරාධිපතිවරයා විසින් පහරදුන් බව පවසමින් සමාජ ක්‍රියාකාරි පියත් නිකේෂල කොළඹ ජාතික රෝහලට ඊයේ(10) රාත්‍රියේ දී ඇතුළත් වී තිබුණා.\nමෙම සිද්ධියෙන් පසුව කඩුවෙල හිටපු නියෝජ්‍ය නගරාධිපති චන්දික අබේරත්න මුල්ලේරියාව රෝහලට ගොස් ප්‍රතිකාර ලබමින් සිටියදී පොලිසිය විසින් අත්අඩංගුවට ගත්තා.\nඅද පස්වරුවේ කොළඹ, අංක 08 වැඩබලන මහේස්ත්‍රාත්වරයා විසින් ඔහු නිරීක්ෂණය කිරීමෙන් අනතුරුවයි ඇප ලබාදීම සිදුකළේ.\nඑසේම පියත් නිකේෂල ජාතික රෝහලේදී අත්අඩංගුවට ගැනීමට පොලිසිය කටයුතු කළේ හිටපු නියෝජ්‍ය නගරාධිපතිවරයා කළ පැමිණිල්ලකට අනුවයි.\nඅද පස්වරුවේ මාලිගාකන්ද මහේස්ත්‍රාත්වරයා විසින් ඔහු පරීක්ෂා කිරීමෙන් අනතුරුවයි ඇප ලබාදී ඇත්තේ.\nපියත් නිකේෂල වෙනුවෙන් ශ්‍රී ලංකා නීතිඥ සංගමයේ හිටපු සභාපති ජනාධිපති නීතිඥ සාලිය පීරිස්ද පෙනී සිටීම විශේෂත්වයක්.\nපියත් නිකේෂල ප්‍රසිද්ධියට පත්වූයේ අරගලයේ ක්‍රියාකාරි සමාජිකයෙකු ලෙසින්.\nඅරගලකරුවන් ජනාධිපති මන්දිරයට ඇතුළු වීමේදී මූලිකත්වය ගෙන කටයුතු කළ අයෙකු ලෙසද ඔහු සැළකෙනවා.\nපසුගිය වසරේ මැයි මස 09 වනදා කඩුවෙල නගර සභාවේ හිටපු නියෝජ්‍ය නගරාධිපතිවරයා බේරේ වැවට ඇඳ දැමීමට අදාළ වීඩියෝවක් සමාජ මාධ්‍ය ඔස්සේ පළකිරීමට අදාළව මෙම සිද්ධිය සිදුවූ බව පියත් නිකේෂල පොලිසියට ප්‍රකාශ කර තිබුණා.\nමෙම සිද්ධියට අදාළව කොටුව දුම්රියපළ ඉදිරිපිට සාමකාමි විරෝධතාවක්ද පැවති අතර ඊට ජනතා විමුක්ති පෙරමුණේ මධ්‍යම කාරක සභික නීතිඥ සුනිල් වටගල සහ සමාජවාදි තරුණ සංගමයේ ජාතික සංවිධායක එරංග ගුණසේකර ඇතුළු පිරිසක් එක්ව සිටියා.",
       "URL": "https://www.hirunews.lk/334912/චන්දිකට-සහ-පියත්ට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=351"
}