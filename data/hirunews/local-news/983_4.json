{
       "Source": "hirunews",
       "Timestamp": "Friday, 29 July 2022 - 14:26",
       "Headline": "පුනර්ජනනීය ව්‍යාපෘති ක්‍රියාත්මක කිරීමේ දී ලබාගත යුතු ප්‍රගතිය ලබා නැහැ - ඇමති කංචන",
       "News Content": "2014 වර්ෂයේ සිට මේ දක්වා මහා පරිමාණ විදුලිබල ව්‍යාපෘති මෙතෙක් ක්‍රියාත්මක වී නොමැති බවත්, පුනර්ජනනීය බලශක්ති ව්‍යාපෘති ක්‍රියාත්මක කිරීමේ දී ලබාගත යුතු ප්‍රගතිය ද මෙතෙක් ලබාගෙන නොමැති බවත් අනාවරණ වී තිබෙනවා.\nමේ බව අනාවරණ වී ඇත්තේ ඊයේ (28) සවස බලශක්ති අමාත්‍ය කංචන විජේසේකරගේ ප්‍රධානත්වයෙන් විදුලි බල අමාත්‍යාංශයේ දී පැවැති විදුලිබල මණ්ඩලයේ ප්‍රගතිය සහ ප්‍රතිව්‍යුහගත කිරීම පිළිබඳ සාකච්ඡාවකදියි.\nමෙහිදී අවධාරණය කෙරුණේ මන්දගාමී වැඩ කිරීමේ ස්වභාවය වෙනස් කිරීමට අවශ්‍ය සංශෝධනයන් සිදු කිරීමට සිදු වනු ඇති බවයි.\nමෙය සිදු කළ හැක්කේ, විදුලි බල මණ්ඩලය අනිවාර්ය ප්‍රතිව්‍යුහගත කිරීමක් මගින් බවයි එහි සිටි නිලධාරින් විසින් අමාත්‍යවරයා වෙත දැනුම්දුන්නේ.\nමේ වෙනුවෙන් අවශ්‍ය ප්‍රතිව්‍යුහගත සැලසුම් මගින් විදුලිය උත්පාදනය, සම්ප්‍රේෂණය සහ බෙදා හැරීම කොටස් තුනකට වෙන් කර කටයුතු කළ යුතු බවට ද මෙහිදී අවධාරණය කෙරුණා.\nඊට අවශ්‍ය කඩිනම් කැබිනට් අනුමැතිය සහ පාර්ලිමේන්තු අනුමැතිය ලබා ගැනීමට තමන් බලාපොරොත්තු වන බව ද අමාත්‍යවරයා මෙහිදී දැනුම්දුන්නා.\nමෙගා වොට් 1400ක පමණ පුනර්ජනනීය බලශක්ති ව්‍යපෘති වෙනුවෙන් තාවකාලික අවසර බල පත්‍ර සුනිත්‍ය බලශක්ති අධිකාරිය මගින් ලබා දී තිබුණත්, මෙතෙක් එම ව්‍යාපෘති සිදු කිරීමට අවශ්‍ය පහසුකම් විදුලිබල මණ්ඩලය ලබා දී නොමැති බව ද මෙහිදී වැඩිවශයෙන් අවධාරණය කෙරෙමින් සාකච්ඡා කෙරුණා.\nඉදිරියේදී ගල් අඟුරු සහ ඉන්ධන මත යැපීමට කිසිසේත් රටට නොහැකි අතර පුනර්ජනනීය බලශක්ති ව්‍යාපෘති ප්‍රමුඛත්වයෙන් සැලසුම් කළ යුතු බවයි සාකච්ඡාව අවසානයේ දී තීරණය කෙරුණේ.",
       "URL": "https://www.hirunews.lk/311296/පුනර්ජනනීය-ව්‍යාපෘති-ක්‍රියාත්මක-කිරීමේ-දී-ලබාගත-යුතු-ප්‍රගතිය-ලබා-නැහැ-ඇමති-කංචන",
       "Category": "Local News",
       "Parent URL": "https://www.hirunews.lk/local-news.php?pageID=983"
}