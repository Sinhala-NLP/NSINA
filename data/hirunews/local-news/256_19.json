{
       "Source": "hirunews",
       "Timestamp": "Monday, 19 June 2023 - 8:21",
       "Headline": "ලෝක කුසලානයට සුදුසුකම් ලැබීමේ පළමු තරගය අද",
       "News Content": "ලෝක කුසලාන ක්‍රිකට් තරගාවලියේ සුදුසුකම් ලබා ගැනීමේ තරගාවලියේ ශ්‍රී ලංකාව මුහුණදෙන පළමු තරගය එක්සත් අරාබි එමීර් රාජ්‍ය සමඟ බුලවායෝහිදී අද (19) පැවැත්වෙනවා.\nශ්‍රී ලංකා වේලාවෙන් පස්වරු 12.30 ට ආරම්භවීමට නියමිතයි.\nශ්‍රී ලංකාව බී කාණ්ඩය යටතේ තරග වදින අතර එම කාණ්ඩයේ සෙසු රටවල් වන්නේ අයර්ලන්තය, එක්සත් අරාබි එමීර් රාජ්‍යය, ස්කොට්ලන්තය සහ ඕමානයයි.\nලෝක කුසලාන ක්‍රිකට් තරගාවලියේ සුදුසුකම් ලබා ගැනීමේ තරගාවලියේ තරග ඊයේ (18) ආරම්භ කෙරුණු අතර, ඒ අනුව පැවති තරග දෙකෙන් බටහිර ඉන්දීය කොදෙව් කණ්ඩායමට සහ සත්කාරක සිම්බාබ්වේ කණ්ඩායමට ජය හිමිවුණා.\nපළමු තරගය ඇමරිකාව සමඟ පැවති අතර, එහිදී ලකුණු 39 ක ජයක් ලැබීමට කොදෙව් කණ්ඩායම සමත්වුණා.\nතරගයේ පළමුව පන්දුවට පහරදුන් කොදෙව් කණ්ඩායම පන්දු වාර 49 යි පන්දු 3 කදී සියලුදෙනා දැවී ලකුණු 297 ක් රැස් කළ අතර, පිළිතුරු ඉනිම ක්‍රීඩා කළ ඇමරිකානු කණ්ඩායමට කඩුලු හතක් දැවී ලබාගත හැකිවූයේ ලකුණු 258 ක් පමණයි.\nදෙවන තරගය නේපාලයට එරෙහිව පැවති අතර එහිදී සත්කාරක සිම්බාබ්වේ කන්ඩායමට කඩුලු අටක ජයක් හිමිවුණා.\nතරගයේ පළමුව පන්දුවට පහරදුන් නේපාලය කඩුලු අටක් දැවී ලකුණු 290 ක් රැස් කළා.\nපිළිතුරු ඉනිම ක්‍රීඩා කළ සිම්බාබ්වේ කණ්ඩායම පන්දු වාර 44 යි එක් පන්දුවක් තුළ කඩුළු දෙකක් පමණක් දැවී ජයග්‍රාහී සීමාව පසුකර ගියා.",
       "URL": "https://www.hirunews.lk/338364/ලෝක-කුසලානයට-සුදුසුකම්-ලැබීමේ-පළමු-තරගය-අද",
       "Category": "Local News",
       "Parent URL": "https://www.hirunews.lk/local-news.php?pageID=256"
}