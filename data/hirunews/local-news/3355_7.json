{
       "Source": "hirunews",
       "Timestamp": "Monday, 13 May 2019 - 6:46",
       "Headline": "සමාජ මාධ්‍ය යළි අවහිර කරයි",
       "News Content": "ෆේස්බුක් ඇතුලු සමාජ මාධ්‍යවලට මෙරටින් ප්‍රවේශවීම තවදුරටත් අවහිරව පවතිනවා.\nප්‍රදේශ කිහිපයක ඇතිවූ නොසන්සුන්කාරී තත්ත්වයත් සමග රට තුළ සාමය ආරක්ෂා කරගැනීමේ අරමුණින් කෙටි කාලයක් සඳහා සමාජ මාධ්‍යවලට පිවිසීම අවහිර කරන බවයි රජයේ ප්‍රවෘත්ති අධ්‍යක්ෂ ජනරාල් නාලක කළුවැව අද (13) උදෑසන සඳහන් කළේ.\nඑමෙන්ම අසත්‍ය ප්‍රකාශ සිදුකරන හෝ කටකථා පතුරුවන පුද්ගලයන් සහ කණ්ඩායම් හෝ සංවිධාවලට එරෙහිව හදිසි නීති රෙගුලාසි යටතේ නීතිය තදින් ක්‍රියාත්මක කරන බව ආරක්ෂක අමාත්‍යාංශ මාධ්‍ය කේන්ද්‍රය ප්‍රකාශ කළා.\nඑමෙන්ම ආරක්ෂක අංශ නොමග යවන පුද්ගලයින් සහ කණ්ඩායම් හෝ සංවිධාන සම්බන්ධයෙන් නීතිය දැඩිව ක්‍රියාත්මක කරන බවයි ඔවුන් නිකුත් කළ නිවේදනයේ දැක්වෙන්නේ.\nමේ අතර වත්මන් තත්ත්වය පිළිබඳව මුස්ලිම් ප්‍රජාව දැනුම්වත් කිරීමේ වැඩසටහන් මේ වනවිට ක්‍රියාත්මකයි.\nඑහි එක් අදියරක් ඊයේ ක්‍රියාත්මක වූයේ දෙහිවල ජුම්මා දේවස්ථානයේයි.\nහමුදා නිලධාරීන්ගේ ප්‍රධානත්වයෙන් පැවති මෙම දැනුවත් කිරීමේ වැඩසටහනට එක්ව සිටි බි්‍රගේඩියර් අසාද් ඉසඩීන් කියා සිටියේ ඇතිවූ මෙම තත්ත්වය පිළිබඳව තමන් කණගාටුව පළ කරන බවයි.",
       "URL": "https://www.hirunews.lk/216269/සමාජ-මාධ්‍ය-යළි-අවහිර-කරයි",
       "Category": "Local News",
       "Parent URL": "https://www.hirunews.lk/local-news.php?pageID=3355"
}