{
       "Source": "hirunews",
       "Timestamp": "Tuesday, 05 October 2021 - 13:09",
       "Headline": "අඹන්පොළ ග්‍රාම නිලධාරි ඝාතන අභිරහස ගල්ගමුව දුම්රිය ස්ථානයෙන් විසඳේ",
       "News Content": "අඹන්පොල දකුණ ග්‍රාම නිලධාරි කපිල සපුකුමාරගේ ඝාතනය සම්බන්ධයෙන් ගල්ගමුව දුම්රිය ස්ථානයේ, පුහුණුවන - දුම්රිය ස්ථානාධිපති මෙහෙයුම් තනතුරේ කටයුතු කරන 27 හැවිරිදි පුද්ගලයෙකු අත්අඩංගුවට ගෙන තිබෙනවා.\nපොලීසිය ප්‍රකාශ කළේ, ඔහු විසින් ලබාදුන් කොන්ත්‍රාත්තුවක් මත මෙම ඝාතනය සිදුව ඇති බවයි.\nඝාතනය සිදුකළ සැකකරුවන් සොයා පොලිස් කණ්ඩායම් දෙකක් මේ වනවිට විමර්ශන ක්‍රියාත්මක කරනවා.\nඅඹන්පොල දකුණ ග්‍රාම නිලධාරිවරයා ලෙස කටයුතු කළ 52 හැවිරිදි කපිල සපුකුමාර ඊයේ ප්‍රාදේශීය ලේකම් කාර්යාලයේ රැස්වීමකට යමින් සිටියදී තියුණු ආයුධවලින් පහරදී ඝාතනය කර තිබුණේ වෑන් රථයකින් පැමිණි පිරිසක් විසින්.\nපසුව පොලීසිය අදාළ වෑන් රථය සොයා ගත් අතර, එය කුලී පදනම මත ගල්ගමුවේ අයෙකු විසින් ලබාගෙන තිබූ බව මූලික පරීක්ෂණවලදී අනාවරණ වුණා.\nඒ අනුව සිදුකළ විමර්ශන මතයි ඉඩම් ආරවුලක් මුල්කරගෙන මෙම ඝාතනය සිදුව ඇති බවට කරුණු හෙළි කරගෙන ඇත්තේ.\nඉඩමක් සම්බන්ධයෙන් කටයුතු කිරීමේදී අත්අඩංගුවට ගෙන ඇති සැකකරුට අගතියක් වන අයුරින් ග්‍රාම නිලධාරිවරයා රාජකාරි සිදුකළ බව කියන සිද්ධියකට අදාළව ඔහු විසින් මෙම කොන්ත්‍රාත්තුව ලබාදී ඇති අතර, ඒ අනුව, ඝාතනය සිදුව ඇති බව දැනට අනාවරණ වී තිබෙනවා.\nකෙසේ වෙතත්, සැකකරු සඳහන් කර ඇත්තේ ග්‍රාම නිලධාරිවරයා බිය ගැන්වීමට මිස තමන් ඔහු ඝාතනය කිරීම සඳහා කොන්ත්‍රාත්තුව ලබා නොදුන් බවයි.\nඑහෙත්, ඝාතකයන් පැමිණි වෑන් රථයේ සැකකාර දුම්රිය ස්ථාන නිලධාරියා ද සිට ඇති බවට පොලීසිය සැක කරනවා.",
       "URL": "https://www.hirunews.lk/284133/අඹන්පොළ-ග්‍රාම-නිලධාරි-ඝාතන-අභිරහස-ගල්ගමුව-දුම්රිය-ස්ථානයෙන්-විසඳේ",
       "Category": "Local News",
       "Parent URL": "https://www.hirunews.lk/local-news.php?pageID=1648"
}