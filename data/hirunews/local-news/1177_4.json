{
       "Source": "hirunews",
       "Timestamp": "Wednesday, 11 May 2022 - 11:36",
       "Headline": "ශ්‍රී ලංකාවට ඉන්දීය හමුදා යෙදවීමේ කිසිදු අදහසක් නැහැ - ඉන්දීය මහ කොමසාරිස් කාර්යාලය",
       "News Content": "ශ්‍රී ලංකාවට ඉන්දීය හමුදා යෙදවීමේ කිසිදු අදහසක් නොමැති බවත් ඒ සම්බන්ධයෙන් පළ වන විවිධ මාධ්‍ය වාර්තා කොන්දේසි විරහිතව ප්‍රතික්ෂේප කරන බවත් ශ්‍රී ලංකාවේ ඉන්දීය මහ කොමසාරිස් කාර්යාලය සඳහන් කරනවා.\nමේ සම්බන්ධයෙන් ඉන්දීය මහ කොමසාරිස් කාර්යාලයේ නිල ට්විටර් ගිණුම ඔස්සේ පණිවිඩයක් තබන මහකොමසාරිස් කාර්යාලය වැඩිදුරටත් අවධාරණය කරන්නේ ඉන්දියාවේ සමීපතම අසල්වැසියා ලෙස ශ්‍රී ලංකාවේ ප්‍රජාතන්ත්‍රවාදයට සහ එහි භෞමික අඛණ්ඩතාවයට ඉහලින්ම ගරු කරන බවයි.\nවිවිධ පක්ෂ, කල්ලි, කණ්ඩායම්, සහ පුද්ගලයින් විසින් නිකුත් කරන නිවේදන හෝ වාර්තා කිසිසේත්ම ඉන්දීය රජයේ ස්ථාවරය නොවන බවත් එම නිවේදනයේ වැඩිදුරටත් සඳහන්.\nඉන්දීය මහකොමසාරිස් කාර්‍යාලයට මෙම නිවේදනය නිකුත් කිරීමට හේතු වූ සිදුවීම වූයේ භාරතීය ජනතා පක්ෂයේ ජ්‍යෙෂ්ඨ නායකයෙකු වන සුබ්‍රමනියම් ස්වාමි විසින් ඊයේ නිකුත් කළ ට්විටර් පණිවිඩයයි.\nඑම පණිවිඩය හරහා ඔහු අවධාරණය කර තිබුණේ මේ අවස්ථාවේ ශ්‍රී ලංකාව තුළ පවතින නොසන්සුන්කාරී වාතාවරණය සමනය කිරීම සඳහා ඉන්දීය හමුදා යෙදවිය යුතු බවයි.\nඑසේ නොමැති වුවහොත් ඉන්දියාවට පක්ෂපාතී නොවන කල්ලි කණ්ඩායම් ශ්‍රී ලංකාව තුළ බලය තහවුරු කර ගැනීමේ ඉඩකඩ වැඩියි බව ඔහුගේ එම පණිවිඩයෙන් පෙන්වා දුන්නා.\nමේ අතර මේ දක්වා කිසිදු ශ්‍රී ලාංකික දේශපාලඥයෙකු ඉන්දියාවට පලා ගොස් නොමැති බව ඉන්දීය ආරක්ෂක අංශ සනාථ කරනවා.\nඔවුන් මෙලෙස කරුණු දක්වන්නේ මෙරට දේශපාලනඥයින් කිහිප දෙනෙකු සිය පවුල් පිටින් මුහුදු මාර්ග ඔස්සේ ඉන්දියාවට පලාගොස් ඇති බවට පළ වූ වාර්තාවලට ප්‍රතිචාර දක්වමින්.",
       "URL": "https://www.hirunews.lk/304056/ශ්‍රී-ලංකාවට-ඉන්දීය-හමුදා-යෙදවීමේ-කිසිදු-අදහසක්-නැහැ-ඉන්දීය-මහ-කොමසාරිස්-කාර්යාලය",
       "Category": "Local News",
       "Parent URL": "https://www.hirunews.lk/local-news.php?pageID=1177"
}