{
       "Source": "hirunews",
       "Timestamp": "Monday, 21 November 2022 - 10:46",
       "Headline": "හිරු අනාවරණය කළ දඹුල්ල තැරැව්කාරිය ඕමාන මිනිස් ජාවාරමට අල්ලයි (වීඩියෝ)",
       "News Content": "රැකියා සඳහා ඕමානයට ගොස් සිටින කාන්තාවන් ලිංගික කටයුතු සඳහා අලෙවි කිරීමේ ජාවාරමට සම්බන්ධ තැරැව්කාරිනියක් අත්අඩංගුවට ගෙන තිබෙනවා.\nහිරු ප්‍රවෘත්ති හරහා මෙම තැරැව්කාරිය සම්බන්ධයෙන් දිගින් දිගටම කරුණු අනාවරණය කළ අතර ඇය අද (21) පෙරවරුවේ තැනැත්තන් වෙළඳාම, ජාවාරම් විමර්ශන හා සමුද්‍රිය අපරාධ විමර්ශන කොට්ඨාසය වෙත භාරවීමෙන් අනතුරුවයි අත්අඩංගුවට ගෙන ඇත්තේ.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව කියා සිටියේ 49 හැවිරිදි ආශා දිසානායක නැමැති මෙම කාන්තාව දඹුල්ල පොහොරන්වැව ප්‍රදේශයේ පදිංචිකාරිනියක් බවයි.\nහිරු අනාවරණයෙන් පසු මෙම කාන්තාව අත්අඩංගුවට ගැනීම සඳහා අපරාධ පරීක්ෂණ දෙපාර්තමේන්තුවේ කණ්ඩායම් කිහිපයක් යොදවා තිබුණා.\nඒ අනුවයි ඇය අද තැනැත්තන් වෙළඳාම, ජාවාරම් විමර්ශන හා සමුද්‍රිය අපරාධ විමර්ශන කොට්ඨාසය වෙත භාරවී ඇත්තේ.\nඕමාන මිනිස් ජාවාරම සම්බන්ධයෙන් අප සිදුකළ අනාවරණයෙන් පසුව එහි ප්‍රධාන තැරැව්කරු පසුගිය 19 වනදා අත්අඩංගුවට ගනු ලැබුවේ කටුනායක ගුවන්තොටුපළේදීයි.\nඒ අනුව ඔහු අධිකරණයට ඉදිරිපත් කිරීමෙන් අනතුරුව මේ මස 24 වනදා දක්වා රක්ෂිත බන්ධනාගාර ගත කෙරුණා.\nමෙම සිද්ධියට සම්බන්ධ උප තැරැව්කරු පෙරේදා අවිස්සාවේල්ල - පුවක්පිටිය ප්‍රදේශයේදී අත්අඩංගුවට ගත් අතර ඔහු අධිකරණයට ඉදිරිපත් කිරීමෙන් අනතුරුව ලබන මස 01 වනදා දක්වා රක්ෂිත බන්ධනාගාර ගතකර තිබුණා.\nසංචාරක වීසා මත විදේශ රැකියා සඳහා මෙරටින් පිටත්ව ගොස් ඕමානයේ අතරමංවී සිටින කාන්තාවන් පිරිසක් තමන්ට යළි දිවයිනට පැමිණීමට පහසුකම් සළසා දෙන ලෙස ඉල්ලමින් සමාජ මාධ්‍යයට වීඩියෝවක් එක්කර තිබෙනවා.",
       "URL": "https://www.hirunews.lk/320898/හිරු-අනාවරණය-කළ-දඹුල්ල-තැරැව්කාරිය-ඕමාන-මිනිස්-ජාවාරමට-අල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=720"
}