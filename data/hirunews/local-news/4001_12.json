{
       "Source": "hirunews",
       "Timestamp": "Saturday, 07 April 2018 - 12:25",
       "Headline": "බාල වයස්කාර දැරියක් කෙලෙසූ 20 හැවිරිදි තරුණයා බන්ධනාගාරයට",
       "News Content": "බාල වයස්කාර දැරියක් දූෂණය කළ බවට චෝදනා ලැබූ 20 හැවිරිදි තරුණයෙක් ලබන 18 වනදා දක්වා රක්ෂිත බන්ධනාගාර ගත කිරීමට මිනුවන්ගොඩ වැඩබලන මහේස්ත්‍රාත්වරිය ඊයේ (06) නියෝග කළා.\nඒ සැකකාර තරුණයා මිනුවන්ගොඩ මහේස්ත්‍රාත් අධිකරණය වෙත ඉදිරිපත් කිරිමෙන් අනතුරුවයි.\nපසුගිය 29 වනදා පාසලෙන් සංවිධානයකර තිබූ අධ්‍යාපන චාරිකාවකට සහභාගී වීම සඳහා දැරියගේ පියා විසින් එදින අලුයම 4.30ට පමණ දැරිය පාසල අසලට ගෙනවිත් ඇරලවා තිබෙනවා.\nදැරියගේ පියා දැරිය ඇරලවා පාසලෙන් පිටව ගිය පසු අදාල දැරිය අධ්‍යාපන චාරිකාවට සහභාගී නොවී සැකකාර තරුණයා සමඟ යතුරුපැදියක නැගී මිනුවන්ගොඩ ප්‍රදේශයේ පිහිටි තරුණයාගේ ඥාතියෙකුගේ නිවසට ගොස් ඇති බවටයි තොරතුරු අනාවරණය වී ඇත්තේ.\nඔවුන් දෙදෙනා එම දිනය තුල එහි රැඳී සිට ඇති අතර එම අවස්ථාවේ තරුණයා විසින් මෙම බාල වයස්කාර දැරිය දූෂණයකර ඇති බව සඳහන්.\nඅධ්‍යාපන චාරිකාවට සහභාගී වූ දැරියගේ මිතුරියක් ඔවුන් චාරිකාව අවසන්කර නැවත පැමිණි බව දන්වමින් ලබාදුන් දුරකථන ඇමතුමකට පසු තරුණයා විසින් එදින සවස දැරිය පාසල අසලට නැවත ගෙනවිත් ඇරලවා තිබෙනවා.\nකෙසේ වෙතත් අධ්‍යාපන චාරිකාවක සහභාගී වන බව පවසමින් නිවසින් පැමිණි දැරිය චාරිකාවට සහභාගී නොවූ බව දැනගත් ඇයගේ දෙමව්පියන් දැරියගෙන් ඒ සම්බන්ධයෙන් කළ විමසීමකදී දැරිය සියලු තොරතුරු පවසා ඇති බවයි වාර්තා වන්නේ.\nඅනතුරුව මේ සම්බන්ධයෙන් මව්පියන් විසින් දිවුලපිටිය පොලිසියට කළ පැමිණිල්ලකට අනුව සැකකාර තරුණයා අත්අඩංගුවට ගෙන ඇති අතර දැරිය වෛද්‍ය පරික්ෂයක් සඳහා ඉදිරිපත්කර තිබෙනවා.\nවෛද්‍ය පරික්ෂණයේදී ඇය දූෂණයට ලක්ව ඇති බවට කරුණු අනාවරණය වී අතර ඇය මීගමුව ප්‍රදේශයේ ළමා නිවසක රඳවා තබන ලෙසට අධිකරණය පොලිසියට දැනුම් දුන් බවයි අප වාර්තාකරු සඳහන් කළේ.",
       "URL": "https://www.hirunews.lk/187853/බාල-වයස්කාර-දැරියක්-කෙලෙසූ-20-හැවිරිදි-තරුණයා-බන්ධනාගාරයට",
       "Category": "Local News",
       "Parent URL": "https://www.hirunews.lk/local-news.php?pageID=4001"
}