{
       "Source": "hirunews",
       "Timestamp": "Saturday, 06 July 2019 - 12:45",
       "Headline": "නව සන්ධානය ගැන නිදහස් පක්ෂය යළි සිතයි",
       "News Content": "ඉදිරි මැතිවරණවලදී ශ්‍රී ලංකා නිදහස් පොදුජන පෙරමුණ නමින් තරඟ කිරීමට තවමත් එකඟතාවක් නොමැති බවට පාර්ලිමේන්තු මන්ත්‍රී ෂෙහාන් සේමසිංහ සිදුකළ ප්‍රකාශයත් සමඟ නිදහස් පක්ෂයට යළිත් සාකච්ඡා කර තීරණයක් ගැනීමට සිදුවන බව එක්සත් ජනතා නිදහස් සන්ධාන මහලේකම්, පාර්ලිමේන්තු මන්ත්‍රී මහින්ද අමරවීර පවසනවා.\nපාර්ලිමේන්තු මන්ත්‍රී ෂෙහාන් සේමසිංහ කොළඹ ඊයේ පැවති මාධ්‍ය හමුවකට එක්වෙමින් කියා සිටියේ නිදහස් පක්ෂය සමඟ කිසිදු එකඟතාවකට පැමිණ නොමැති බවයි.\nමේ, ඒ සම්බන්ධයෙන් ප්‍රතිචාර දැක්වූ එක්සත් ජනතා නිදහස් සන්ධානයේ මහ ලේකම් පාර්ලිමේන්තු මන්ත්‍රී මහින්ද අමරවීර කියා සිටියේ ශ්‍රී ලංකා නිදහස් පක්ෂයට විකල්ප කිහිපයක් පවතින බවයි.\nෂෙහාන් සේමසිංහ මන්ත්‍රීවරයා මතු කළ කාරණය සම්බන්ධයෙන් දැඩි ලෙස සැලකිලිමත් වන බවත් ශ්‍රී ලංකා නිදහස් පක්ෂය ඒ සම්බන්ධයෙන් වෙනම සාකච්ඡා කිරීමට බලාපොරොත්තු වන බවත් මන්ත්‍රීවරයා ප්‍රකාශ කළා.\nකෙසේ නමුත්, ශ්‍රී ලංකා නිදහස් පක්ෂයේ භාණ්ඩාගාරික පාර්ලිමේන්තු මන්ත්‍රී එස්.බී. දිසානායක මේ සම්බන්ධයෙන් හිරු ප්‍රවෘත්ති අංශයට කියා සිටියේ නිදහස් පක්ෂය සහ පොදුජන පෙරමුණ අතර සාකච්ඡා ආරම්භයේදී පොදුජන පෙරමුණ ශ්‍රී ලංකා නිදහස් පොදුජන පෙරමුණ ලෙස නව සන්ධානය හැදින්විය යුතු බවට සිදුකළ යෝජනාව සම්බන්ධයෙන් මූලික එකඟතාවක් පැවති බවයි.\nපසුගිය දා මහින්ද අමරවීර මන්ත්‍රීවරයා ප්‍රකාශ කරන්නට ඇත්තේ ඒ සම්බන්ධයෙන් බව ද එස්.බී. දිසානායක මන්ත්‍රීවරයා කියා සිටියා.\nඑසේම අදාළ සන්ධානයේ ලකුණ ආදී වැඩිදුර තොරතුරු තවමත් සාකච්ඡා කරගෙන යන බැවින් ඒ සම්බන්ධයෙන් නිළ එකඟතාවකට පැමිණ නොමැති නිසා ෂෙහාන් සේමසිංහ මන්ත්‍රීවරයා අදහස් කරන්නට ඇත්තේ එය බවයි පාර්ලිමේන්තු මන්ත්‍රී එස්.බී. දිසානායක වැඩිදුරටත් සදහන් කළේ.",
       "URL": "https://www.hirunews.lk/219764/නව-සන්ධානය-ගැන-නිදහස්-පක්ෂය-යළි-සිතයි",
       "Category": "Local News",
       "Parent URL": "https://www.hirunews.lk/local-news.php?pageID=3263"
}