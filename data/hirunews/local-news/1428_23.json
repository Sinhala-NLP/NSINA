{
       "Source": "hirunews",
       "Timestamp": "Wednesday, 12 January 2022 - 21:12",
       "Headline": "විදුලිය කැපීම ගැන අමාත්‍යාංශයෙන් අමුතු කතා (වීඩියෝ)",
       "News Content": "කැලණිතිස්ස බලාගාර පරිශ්‍රයේ පිහිටි පෞද්ගලික බලාගාරයේ ඇතිවූ දෝෂය මේ වනවිට යථා තත්ත්වයට පත් කර ඇති බැවින් අද දිනයේ විදුලි කප්පාදුවක් සිදුනොකරන බව විදුලිබල අමාත්‍යාංශය ප්‍රකාශ කළා.\nකෙසේ වෙතත්, විදුලි කප්පාදුවක් සිදු නොකරන බව ඊයේ දිනයේදීද ඔවුන් ප්‍රකාශ කළ නමුත්, රාත්‍රියේ ප්‍රදේශ රැසකට විදුලිය බිඳ වැටී තිබුණා.\nඑහිදී පැයක පමණක කාලයක් විදුලිය ඇණ හිට තිබූ අතර, ඊට හේතු වී තිබුණේ ජාතික පද්ධතියට විදුලිය සැපයෙන කැළණිතිස්ස බලාගාර පරිශ්‍රයේ පිහිටි පෞද්ගලික බලාගාරයක ඇතිවූ දෝෂයක්.\nකෙසේ වෙතත්, ඊයේ එලෙස ප්‍රකාශ කළත්, විදුලිබල අමාත්‍යාංශය අද පෙරවරුවේ පැවසුවේ ඊට පරස්පර අදහසක්.\nඑම විදුලි කප්පාදුවට හේතුව කලාප වශයෙන් විදුලිය විසන්ධි කිරීම ඊයේ සිට ආරම්භ කිරීම බවයි ඔවුන් එහිදී සඳහන් කළේ.\nඒ අනුව සෑම දිනකම පස්වරු 5.30 සිට රාත්‍රී 9.30 දක්වා කාලය තුළ පැයක කාලයක් කලාප වශයෙන් විදුලි කප්පාදුවක් සිදුකරන බව විදුලිබල අමාත්‍යාංශය අද පෙරවරුවේ ප්‍රකාශ කළා.\nඑසේම, විදුලිය කප්පාදු කරන බවට අමාත්‍යාංශය අද උදෑසන ප්‍රකාශයට පත් කිරීමෙන් පසුවද විදුලිබල අමාත්‍ය ගාමීණි ලොකුගේ ප්‍රකාශ කළේ විදුලි කප්පාදුවක් සිදු නොකරන බවයි.\nකෙසේ වෙතත්, ඊයේ රාත්‍රියේ අක්‍රීය වූ පෞද්ගලික බලාගාරයේ දෝෂය මේ වනවිට යථා තත්ත්වයට පත්කර ඇති බවයි විදුලිබල අමාත්‍යාංශයේ මාධ්‍ය ප්‍රකාශක, අතිරේක ලේකම් සුගත් ධර්මකීර්ති පැවසුවේ.\nඒ අනුව අද විදුලිය විසන්ධි නොකරන බව ඔහු සඳහන් කළා.\nමේ අතර, නොරොච්චෝලේ බලාගාරයේ අක්‍රීයව පවතින ජනන යන්ත්‍රයේ නඩත්තු කටයුතු මේ වනවිට සිදුකෙරෙමින් පවතිනවා.\nඑය යළි පද්ධතියට එක් කිරීම සඳහා තවත් දින 10 ක පමණ කාලයක් ගතවනු ඇති බවයි විදුලිබල අමාත්‍යාංශය සඳහන් කළේ. අක්‍රීයව පවතින ජනන යන්ත්‍රයේ ධාරිතාවයද මෙගාවොට් 300 ක්.\nමේ අතර, කොළඹ අද පැවති මාධ්‍ය හමුවකදී ලංකා විදුලිබල මණ්ඩලයේ තාක්ෂණික ඉංජිනේරු සහ අධිකාරී සංගමයේ සභාපති ඒ.ජේ.යූ.නිශාන්ත මෙලෙස විදුලි අර්බුදය සම්බන්ධයෙන් අදහස් දක්වා සිටියා.\nමේ අතර, මාවුස්සාකැලේ සිට කැනියොන් ජලාශය දක්වා ජලය රැගෙන යන නල පද්ධතියේ නඩත්තු කටයුත්තක් හේතුවෙන් කැනියොන් ජලාශයේ මෙගාවොට් 75 ක විදුලි උත්පාදනය මේ වනවිට සිදුවන්නේ නැහැ.\nමේ හේතුවෙන් මාවුස්සාකැලේ ජලාශයේ සොරොව්ව දින 05 ක් තිස්සේ විවෘත කර තැබීමෙන් එම ජලාශයේ ජල ධාරිතාව සීග්‍රයෙන් පහත බැස තිබෙනවා.\nමේ අතර, මේ දිනවල සිදුකෙරෙන විදුලි කප්පාදුව හේතුවෙන් ජනතාවගේ මානව හිමිකම් උල්ලංඝනය වන බව පවසමින් මහජන අයිතීන් සුරැකීමේ පදනම මානව හිමිකම් කොමිෂන් සභාවට පැමිණිල්ලක් ඉදිරිපත් කළා.\nඑසේම, කෙරවලපිටිය යුගදනවි බලාගාරයේ කොටස් අමෙරිකානු සමාගමකට පැවරීමට ගෙන ඇති තීරණය බලරහිත කරන ලෙස ඉල්ලා ගොනුකර ඇති පෙත්සම් පංච පුද්ගල ශ්‍රේෂ්ඨාධිකරණ විනිසුරු මඩුල්ල ඉදිරියේ අද යළි සලකා බැලුණු අතර, ඒ සම්බන්ධ වැඩිදුර විභාගය ලබන 19 වැනිදා දක්වා කල් තැබුණා.\nඒ අනුව ලබන 19, 20 සහ 21 යන දිනවල එම සලකා බැලීම සිදුකෙරෙනු ඇති.\nඑසේම, ත්‍රිකුණාමලයේ පිහිටි තෙල් ටැංකි සංකීර්ණය සංවර්ධනය සදහා ඉන්දියානු සමාගමක් වෙත පැවරීමට අමාත්‍ය මණ්ඩලය ගෙන ඇති තීරණය සහ ඊට අදාළ ගිවිසුම බලරහිත කරන නියෝගයක් නිකුත් කරන ලෙස ඉල්ලා ශ්‍රේෂ්ඨාධිකරණය හමුවේ තවත් මූලික අයිතිවාසිකම් පෙත්සමක් ගොනු කර තිබෙනවා.\nපූජ්‍ය ඇල්ලේ ගුණවංශ සහ බෙංගමුවේ නාලක යන හිමිවරුන් මෙම පෙත්සම ඉදිරිපත් කළ බවයි හිරු අධිකරණ වාර්තාකරු සඳහන් කළේ.",
       "URL": "https://www.hirunews.lk/293838/විදුලිය-කැපීම-ගැන-අමාත්‍යාංශයෙන්-අමුතු-කතා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1428"
}