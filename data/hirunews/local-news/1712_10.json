{
       "Source": "hirunews",
       "Timestamp": "Saturday, 04 September 2021 - 11:42",
       "Headline": "නාවික හමුදාවෙන් ඇල්ලූ විදේශීය ධීවර යාත්‍රාවේ තිබී හෙරොයින් කිලෝ 301ක් සොයා ගැනෙයි (වීඩියෝ)",
       "News Content": "ශ්‍රී ලංකාවට දකුණු මුහුදු ප්‍රදේශයේ දී අත් අඩංගුවට ගත් විදේශීය ධීවර යාත්‍රාවෙහි හෙරොයින් කිලෝග්‍රෑම් 301ක් තිබී ඇති බවට මේ වන විට අනාවරණ වී තිබෙනවා.\nඅදාළ හෙරොයින් තොගය රැගත් ඉරානයට අයත් බව කියන විදේශීය ධීවර යාත්‍රාව මේ වන විට කොළඹ වරායට රැගෙනවිත් ඇති බව යි නාවික හමුදා මාධ්‍ය අංශය සදහන් කළේ.\nනාවික හමුදා බුද්ධි අංශයට ලද තොරතුරකට අනුව මත්ද්‍රව්‍ය විශාල තොගයක් රැගත් මෙම විදේශීය යාත්‍රාව ශ්‍රී ලංකාවට දකුණින් වූ ජාත්‍යන්තර මුහුදු කලාපයේ දී අත්අඩංගුවට ගනු ලැබුවේ පසුගිය දින කිහිපය තුළ සිදුකරන ලද විශේෂ මෙහෙයුමකින් අනතුරුව යි.\nඅත් අඩංගුවට ගත් සැකකරුවන් 7 දෙනාගෙන් 4 දෙනෙකු ම පාකිස්තාන ජාතිකයින් වෙනවා.\nඉදිරි විමර්ශන සඳහා එම පුද්ගලයින් සහ හෙරොයින් තොගය පොලිස් මත්ද්‍රව්‍ය නාශක කාර්යාංශය වෙත භාරදීමට කටයුතු කළ බව යි නාවික හමුදා මාධ්‍ය ප්‍රකාශක කපිතාන් ඉන්දික ද සිල්වා සඳහන් කළේ.\nමේ අතර පසුගිය 31 වනදා ද ශ්‍රී ලංකාවට දකුණින් වූ මුහුදු තීරයේ දී රුපියල් කෝටි 290කට අධික වටිනාකමකින් යුත් හෙරොයින් කිලෝග්‍රෑම් 290ක් සමඟින් සැකකරුවන් පස් දෙනෙකු අත්අඩංගුවට ගත්තා.\nපසුව අනාවරණ වූයේ, සංවිධානාත්මක අපරාධ කල්ලි සාමාජියෙකු මෙන්ම මත්ද්‍රව්‍ය ජාවාරම්කරුවෙකු ද වන දැනට ඩුබායි හි සැඟ ව සිටින කොස්ගොඩ සුජී නැමැත්තා මෙම මත්ද්‍රව්‍ය ජවාරම පිටුපස සිටින බවට යි.",
       "URL": "https://www.hirunews.lk/281357/නාවික-හමුදාවෙන්-ඇල්ලූ-විදේශීය-ධීවර-යාත්‍රාවේ-තිබී-හෙරොයින්-කිලෝ-301ක්-සොයා-ගැනෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1712"
}