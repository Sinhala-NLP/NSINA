{
       "Source": "hirunews",
       "Timestamp": "Friday, 30 April 2021 - 16:14",
       "Headline": "මුල්ලේරියාව රෝහලේ රෝගී ධාරිතාව උපරිම මට්ටමට",
       "News Content": "නැගෙනහිර කොළඹ මූලික රෝහල වන මුල්ලේරියාව රෝහලේ දැනට ප්‍රතිකාර ලබන රෝගීන්ගේ උපරිම ධාරිතාවයේ මට්ටමට පැමිණ ඇති බව එම රෝහලේ අධ්‍යක්ෂ විශේෂඥ වෛද්‍ය ප්‍රියන්ත කරුණාරත්න පවසනවා.\nරෝහල තුල කිසිදු ආකාරයක ඔක්සිජන් හිඟයක් නොමැති බවයි රෝහල් අධ්‍යක්ෂවරයා සඳහන් කළේ.\nනැගෙනහිර කොළඹ මූලික රෝහල වන මුල්ලේරියාව රෝහලේ වෛද්‍යවරුන් හා කාර්ය මණ්ඩල වෙත covid එන්නත් දෙවැනි මාත්‍රාව ලබාදීම අද ආරම්භ කෙරුණා.\nඑම අවස්ථාවට එක් වෙමිනුයි රෝහල් අධ්‍යක්ෂ විශේෂඥ වෛද්‍ය ප්‍රියන්ත කරුණාරත්න මේ බව කියාසිටියේ.\nරෝහලේ කාර්ය මණ්ඩල සඳහා එන්නතේ දෙවැනි මාත්‍රා 600ක් පමණ ලබාදීමට කටයුතු ආරම්භ කර තිබෙනවා.\nඑම රෝහලේ දැනට ශල්‍යකර්ම සඳහා යොමු කර ඇති covid රෝගීන්ගේ ධාරිතාවය උපරිම මට්ටමක ඇති බව ද රෝහල් අධ්‍යක්ෂවරයා කියසිටියා.\nරෝගීන් වර්ගීකරණයකට ලක් කරමින් සුදුසු ආකාරයෙන් එම තත්ත්වය කළමනාකරණය කර ගැනීමට සෞඛ්‍ය අමාත්‍යංශයෙන් වැඩපිළිවෙළක් ආරම්භ කර ඇති අතර ඒ අනුව රෝගීන් වෙනත් පරිශ්‍රයන් වෙත යොමු කර ගැනීමේ කටයුතු පිළිබඳව ද අවධානය යොමු කර ඇති බවයි ඔහු මෙහි දී ප්‍රකාශ කළේ.\nමුල්ලේරියාව රෝහල තුල කිසිම ආකාරයක ඔක්සිජන් හිඟයක් නොමැති අතර එම ධාරිතාව වැඩිකර ගැනීම සඳහා ඉදිරියේ දී සියලු පියවර ගන්නා බවද විශේෂඥ වෛද්‍ය ප්‍රියන්ත කරුණාරත්න කියාසිටියා.",
       "URL": "https://www.hirunews.lk/270006/මුල්ලේරියාව-රෝහලේ-රෝගී-ධාරිතාව-උපරිම-මට්ටමට",
       "Category": "Local News",
       "Parent URL": "https://www.hirunews.lk/local-news.php?pageID=1985"
}