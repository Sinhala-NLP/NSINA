{
       "Source": "hirunews",
       "Timestamp": "Wednesday, 12 July 2023 - 13:03",
       "Headline": "අන්තරෙන් පේරාදෙණිය විශ්වවිද්‍යාල පාලනාධිකාරියට චෝදනාවක්",
       "News Content": "පේරාදෙණිය විශ්වවිද්‍යාලයේ සම සෞඛ්‍ය පීඨයේ දෙවන වසරේ ඉගෙනුම ලබන සිසුවෙකු ශිෂ්‍ය නේවාසිකාගාරයක් තුළ දී ගෙල වැලලාගෙන සියදිවි හානි කර ගැනීමට උත්සහ කිරීමේ සිද්ධියට විශ්ව විද්‍යාල පාලනාධිකාරිය සෘජුවම වගකිව යුතු බව අන්තර් විශ්ව විද්‍යාලයීය ශිෂ්‍ය බල මණ්ඩලය චෝදනා කරනවා.\nඑහි කැඳවුම්කරු මධුෂාන් ඉන්ද්‍රජිත් මිහින්තලය ප්‍රදේශයේ අද (12) පැවති මාධ්‍ය හමුවක දී කියා සිටියේ මෙම සිසුවා සම්බන්ධයෙන් කරන ලද විමර්ශනවල දී අපරාධ පරීක්ෂණ දෙපාර්තමේන්තුවේ නිලධාරින් සිදුකළ පහරදීම් හමුවේ ඔහු සියදිවි නසාගැනීමට උත්සහ කර ඇති බවයි.\nපසුගිය 08 වැනිදා අලුයම මෙම සිද්ධිය වාර්තා වූ අතර, සියදිවි හානිකර ගැනීම ව්‍යර්ථ වීම නිසා පසුව ඔහු පේරදෙණිය ශික්ෂණ රෝහලට ඇතුළත් කරනු ලැබුවා.\nමෙම සිසුවා විශ්වවිද්‍යාලය තුළ නවක වදය ලබාදීම සම්බන්ධයෙන් චෝදනා ලැබූවෙක් වන අතර, ඒ සම්බන්ධ ප්‍රශ්න කිරීම සදහා ඔහු අපරාධ පරීක්ෂණ දෙපාර්තමේන්තුවට ද කැඳවා තිබුණා.",
       "URL": "https://www.hirunews.lk/340944/අන්තරෙන්-පේරාදෙණිය-විශ්වවිද්‍යාල-පාලනාධිකාරියට-චෝදනාවක්",
       "Category": "Local News",
       "Parent URL": "https://www.hirunews.lk/local-news.php?pageID=191"
}