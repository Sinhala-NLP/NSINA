{
       "Source": "hirunews",
       "Timestamp": "Friday, 08 February 2019 - 15:57",
       "Headline": "ඥානසාර හිමියන්ගේ සිර දඬුවමක් වසර 5 කට අත්හිටුවයි",
       "News Content": "සන්ධ්‍යා එක්නැලිගොඩට බැන තර්ජනය කිරීමේ සිද්ධියට අදාළව, බොදුබල සේනා සංවිධානයේ මහලේකම් පූජ්‍ය ගලගොඩඅත්තේ ඥානසාර හිමියන්ට නියම කර තිබූ මාස 6 ක සිර දඬුවම වසර 5 කට අත්හිටුවීමට හෝමාගම මහාධිකරණය අද නියෝග කළා.\nහෝමාගම මහාධිකරණ විනිසුරු අමල් රණරාජා අදාළ නියෝගය ලබා දුන්නේ සිර දඬුවමට එරෙහිව ඥානසාර හිමියන් ඉදිරිපත් කර තිබූ අභියාචනයේ තීන්දුව ප්‍රකාශයට පත් කරමින්.\nසිද්ධියට අදාළව පසුගිය වසරේ ජුනි මස 14 වනදා ඥානසාර හිමියන්ට මාස 6ක සිර දඬුවමක් නියම වූ අතර පසුව ඇප මත නිදහස් කෙරුණා.\nඋන්වහන්සේ පසුගිය වසරේ ජුනි 19 වැනිදායි මෙම අභියාචනය ගොනුකළේ.\nමාධ්‍යවේදී ප්‍රගීත් එක්නැලිගොඩ පැහැර ගත් සිද්ධියට අදාළ නඩුව විභාගයට ගත් 2016 වසරේ ජනවාරි 25 වනදා සන්ධ්‍යා එක්නැලිගොඩට අධිකරණ භූමියේදී බැණ තර්ජනය කළ බවටයි, ඥානසාර හිමියන්ට චෝදනා එල්ල වී තිබුණේ.\nකෙසේ වෙතත්, අධිකරණයට අපහාස කිරීම සම්බන්ධයෙන් වරදකරු වූ පූජ්‍ය ගලගොඩඅත්තේ ඥානසාර හිමියන් මේ වනවිට බරපතල වැඩ සහිත වසර 06ක සිර දඬුවම් විදිනවා.\nනඩු විභාගය සදහා උන්වහන්සේ බන්ධනාගාර රෝහලේ සිට හෝමාගම මහාධිකරණයට පැමිණියේ බන්ධනාගාරයට අයත් සාමාන්‍ය බස් රථයකින්.\nඋන්වහන්සේගේ මව ද අධිකරණයට පැමිණ සිටි බව එහි සිටි අප වාර්තාකරු ප්‍රකාශ කළා.",
       "URL": "https://www.hirunews.lk/209992/ඥානසාර-හිමියන්ගේ-සිර-දඬුවමක්-වසර-5-කට-අත්හිටුවයි",
       "Category": "Local News",
       "Parent URL": "https://www.hirunews.lk/local-news.php?pageID=3512"
}