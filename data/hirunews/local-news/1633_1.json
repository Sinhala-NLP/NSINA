{
       "Source": "hirunews",
       "Timestamp": "Tuesday, 12 October 2021 - 18:54",
       "Headline": "දෙමටගොඩ පොලීසියේ නොගැලපෙන ත්‍රස්ත වැඩ  (වීඩියෝ)",
       "News Content": "දෙමටගොඩ කැටවලමුල්ල ප්‍රදේශයේ ආහාරපාන සැකසුම් ආයතනයක රාත්‍රීයේ නවාතැන් ගෙන සිටින සේවකයෙකුට දෙමටගොඩ පොලිසියේ පොලිස් පරීක්ෂකවරයකු ඇතුළු පිරිසක් පැමිණ පහර දෙන සිද්ධියක සි.සි.ටි.වි දර්ශන මේ දිනවල සමාජ මාධ්‍ය ඔස්සේ ප්‍රචාරය වනවා.\nමෙම සිද්ධිය සම්බන්ධයෙන්, පහර කෑමට ලක්වන සේවකයා සේවය කළ ආහාරපාන සැකසුම් ආයතනයේ හිමිකරුගෙන් සිදුකළ විමසීමකදී ඔහු කියා සිටියේ මෙය සිය ව්‍යාපාරික ස්ථානය පවත්වාගෙන යන ඉඩම් කැබැල්ලේ පෙර හිමිකරුගේ අනුදදැනුම මත සිදුවන ක්‍රියාවලියක් බවයි.\nවැඩිදුරටත් හිරු ප්‍රවෘත්ති සමඟ අදහස් දැක්වූ ඔහු කියා සිටියේ සිය ව්‍යාපාරික ස්ථානය පවත්වාගෙන යනු ලබන ඉඩම් කොටස 2011 වසරේදී රුපියල් ලක්ෂ 150 ක් ලබා දී මිළට ගත් එකක් බවයි.\nකෙසේ වෙතත් පසුව ඉඩම අලෙවි කළ පුද්ගලයා දෙමටගොඩ පොලිසිය හා එක්ව වරින්වර සිය ව්‍යාපාරයට සහ ව්‍යාපාරික ස්ථානයට දිගින් දිගටම බාධා හිරිහැර කරන බවටයි ඔහු චෝදනා කර සිටියේ.\nදෙමටගොඩ පොලිසියේ මූලස්ථාන පොලිස් පරීක්ෂක ලෙස කටයුතු කළ පසු ගිය සතියේ සහකාර පොලිස් අධිකාරී නිලයට උසස් කෙරුණු පොලිස් ස්ථානාධිපතිවරයා ද මෙම සිදුවීම් වලට බරපතළ ලෙස මැදිහත් වූ බව අදාල ව්‍යාපාරිකයා චෝදනා කළා.\nදිගින් දිගටම තමන්ට විඳින්නට සිදුව ඇති අසාධාරණකම් සම්බන්ධයෙන් දෙමටගොඩ පොලීසියට පැමිණිලි කළ ද ඔවුන් ඒ සම්බන්ධයෙන් නිසි ක්‍රියාමාර්ග නොගන්නා බවයි මෙම ව්‍යාපාරිකයා සඳහන් කරන්නේ.",
       "URL": "https://www.hirunews.lk/284811/දෙමටගොඩ-පොලීසියේ-නොගැලපෙන-ත්‍රස්ත-වැඩ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1633"
}