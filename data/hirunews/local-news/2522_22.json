{
       "Source": "hirunews",
       "Timestamp": "Thursday, 13 August 2020 - 19:26",
       "Headline": "ජාතික ලැයිස්තු නම් කිරීම හෙටින් අවසන් - එජාප මන්ත්‍රීවරයා තවමත් නැහැ (වීඩියෝ)",
       "News Content": "නායකත්වය සම්බන්ධයෙන් සහ ජාතික ලැයිස්තු මන්ත්‍රී ධූරය සම්බන්ධයෙන් පත් කරන්නේ කවුරුන්ද යන්න පිළිබඳව සිරිකොත එක්සත් ජාතික පක්ෂ මූලස්ථානයේ අද පැවති සාකච්ඡාවක් ද විසඳුමකින් තොරව අවසන් වී තිබෙනවා.\nකෙසේ වෙතත්, ජාතික ලැයිස්තුවෙන් පත්කරන මන්ත්‍රීවරුන් පිළිබඳව මැතිවරණ කොමිසමට දැනුම්දීමට දේශපාලන පක්ෂ සඳහා ඉතිරිව ඇත්තේ හෙට දිනය පමණයි.\nශ්‍රී ලංකා පොදුජන පෙරමුණ, සමගි ජන බලවේගය, ජාතික ජන බලවේගය, ඉලංගෙයි තමිල් අරසු කච්චි සහ අකිල ඉලංගෙයි තමිල් කොංග්‍රසය මේ වනවිට සිය ජාතික ලැයිස්තු මන්ත්‍රීවරුන් නම් කර අවසන්.\nඑසේම, අද දිනයේදී සමගි ජන බලවේගය ඔවුන්ට හිමි වූ ජාතික ලැයිස්තු මන්ත්‍රී ධූර හත සඳහා පත්කරන පුද්ගලයින්ගේ නම් ප්‍රකාශයට පත් කළා.\nඑම ලැයිස්තුව සමගි ජන බලවේගයේ මහ ලේකම් රංජිත් මද්දුමබණ්ඩාර විසින් මැතිවරණ කොමිසමට අද පස්වරුවේ භාර දුන්නා.\nමේ අතර, එක්සත් ජාතික පක්ෂ මූලස්ථානයේ අද පැවති සාකච්ඡාවේදී ඔවුන්ට හිමි ජාතික ලැයිස්තු මන්ත්‍රී ධූරයට පත් කරන්නේ කවුරුන්ද යන්න සම්බන්ධයෙන් තීරණයකට එළැඹියේ නැහැ.\nමේ අතර, එක්සත් ජාතික පක්ෂයේ නායකත්වය සඳහා මේ වනවිට නම් 08ක් යෝජනා වී ඇති අතර, පක්ෂයේ කෘත්‍යාධිකාරී මණ්ඩලයේ තීරණාත්මක රැස්වීමක්ද හෙට පැවැත්වෙනවා.\nනිවේදනයක් නිකුත් කරමින් හිටපු පාර්ලිමේන්තු මන්ත්‍රී රුවන් විජේවර්ධන සඳහන් කර තිබුණේ එක්සත් ජාතික පක්ෂය නව නායකයෙකු යටතේ ප්‍රතිසංවිධාන ක්‍රියාවලිය සිදුකිරීමට පක්ෂයේ සියලූ දෙනා පොදු එකඟතාවයකට පැමිණ ඇති බවයි.",
       "URL": "https://www.hirunews.lk/247740/ජාතික-ලැයිස්තු-නම්-කිරීම-හෙටින්-අවසන්-එජාප-මන්ත්‍රීවරයා-තවමත්-නැහැ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2522"
}