{
       "Source": "hirunews",
       "Timestamp": "Wednesday, 06 December 2017 - 17:07",
       "Headline": "උප පොලිස් පරීක්ෂකවරුන් 3029කට උසස්වීම්",
       "News Content": "දැනට උප පොලිස් පරීක්ෂක සේවයේ කටයුතු කරන නිලධාරීන් 3029 දෙනෙකු පොලිස් පරීක්ෂකවරුන් ලෙස උසස්වීම් හිමිවන බව නීතිය හා සාමය සහ දක්ෂිණ සංවර්ධන අමාත්‍යංශය පවසනවා.\nඒ අනුව පොලිස් පරීක්ෂක සේවයේ දැනුට අනුමත නිලධාරී සංඛ්‍යාව වන නිලධාරීන් 2699 ක ප්‍රමාණය සම්පූර්ණ කිරීමය අවශ්‍ය නිලධාරීන් 603 දෙනෙකුගේ  පුරප්පාඩු මේ මඟින් සැපිරෙනු ඇති බවයි අමාත්‍යංශය නිකුත් කළ නිවේදනයක දැක්වෙන්නේ.\nඑසේම මේ වන විට උප පොලිස් පරීක්ෂක සේවයේ වසර 08 ක සේවය කාලය සම්පූර්ණ කරනු ලැබූ නිලධාරීන් 2426 ප්‍රමාණයක් ද අධි සේවක පදනම මත පොලිස් පරීක්ෂක සේවයට උසස් වීම් ලබා දෙනු ඇති බවත් එහි සඳහන්.\nපොලිස් සේවයේ විශාල අර්බුදයක් බවට පත්වෙමින් තිබූ උප පොලිස් පරීක්ෂක සේවයේ උසස් වීම් ලබා දීමේ ක්‍රමවේදය විධිමත් හා කඩිනම් කිරීමට  අවශ්‍ය පියවර ගැනීමට නීතිය හා සාමය සහ දක්ෂිණ සංවර්ධන අමාත්‍ය සාගල රත්නායක කටයුතු කර ඇති බවයි එහි දැක්වෙන්නේ.\nඑම උප පොලිස් පරීක්ෂකවරුන් සියලු දෙනාට පොලිස් පරීක්ෂකවරුන් ලෙස උසස් වීම් ලබා දෙන්නේ ඔවුන් උප පොලිස් පරීක්ෂක සේවයේ වසර 08 ක සේවය සම්පූර්ණ කළ දින සිට පෙරදාතම කිරීමෙන් බවත්  එසේ පෙරදාතම කර ඔවුන් පොලිස් පරීක්ෂක සේවයේ පිහිටවූවද ඔවුන් කොන්දේසි කිහිපයකට යටත් කෙරෙනු ඇති බවත් නිවේදනයේ සඳහන් වනවා.\nමෙම ක්‍රමවේදය අනුගමනය කිරීම තුළින් උපපොලිස් පරීක්ෂකවරුන්ට, පොලිස් පරීක්ෂකධුරය සඳහා උසස් වීම් ලැබීමට මෙතෙක් තිබූ බාධා ඉවත් වන බවයි අමාත්‍යංශය කියා සිටියේ.\nඑසේම මේ වන විට අවුරුදු 08 ක කාලයක් කාන්තා උප පොලිස් පරීක්ෂක සේවයේ කටයුතු කළ නිලධාරීනින් 320 දෙනෙකුටද කාන්තා පොලිස් පරීක්ෂකවරියන් ලෙස උසස්වීම් හිමි වනවා.\nනීතිය හා සාමය සහ දක්ෂිණ සංවර්ධන අමාත්‍යජශයේ දී අමාත්‍ය සාගල රත්නායක  සහ ජ්‍යෙෂඨ නියෝජ්‍ය පොලිස්පතිවරුන් සහ පොලීසියේ ඉහළ නිලධාරීන් කිහිප දෙනෙකු සමඟ අද( 06) පැවැත්වූ සාකච්ඡාවකදී මේ පිළිබඳ තීරණයට එළැඹි අතර මීට අදාළ යෝජනාව අමාත්‍යවරයා විසින් හෙට(07) දින ජාතික පොලිස් කොමිසමට ඉදිරිපත් කිරීමට නියමිතයි.\nමේ සඳහා අවශ්‍ය නම් කැබිනට් අනුමැතිය සඳහා යොමුකිරීමට ද අවශ්‍ය පියවර මේ වන විට සූදානම් කර ඇති බවයි නිවේදනයේ දැක්වෙන්නේ.\nඑසේම දැනට ජ්‍යෙෂ්‍ඨ පොලිස් අධිකාරී, පොලිස් අධිකාරී සහ සහකාර පොලිස් අධිකාරී තනතුරුවල සේවය කළ පවතින පුරප්පාඩු පිරවීමටද අවශ්‍ය පියවර ගනු ඇති.\nදැනට පවතින ක්‍රමවේදය අනුව සහකාර පොලිස් අධිකාරීවරයෙකු නියෝජ්‍ය පොලිස්පතිවරයෙකු දක්වා උසස් වීම් ලැබීමට සහකාර පොලිස් අධිකාරී. පොලිස් අධිකාරී සහ ජ්‍යෙෂ්‍ඨ පොලිස් අධිකාරී තනතුරුවල වස 18 ක සේවා කාලයක් සම්පූර්ණ කළ යුතුව තිබුණද එය වසර 17 ක් දක්වා අඩු කිරීම සිදුවනු ඇති.\nමෙම ක්‍රමවේදය අනුගමනය කිරීම තුළින් ශ්‍රී ලංකා පොලීසියේ උසස්වීම් ක්‍රියාවලිය විධිමත් හා කඩිනම්වන බව අමාත්‍යවරයා පවසා තිබෙනවා.\nඑමෙන්ම පොලිස් කොස්තාපල්වරයාගේ සිට සෑම මට්ටමකම පොලිස් නිලධාරීන්ගේ උසස් වීම් ක්‍රමවේදය විධිමත් හා කඩිනම්වන බවත් ඒ තුළින් පොලිස් නිලධාරීන් අභිප්‍රේරණයකට ලක්කර ගුණාත්මකභාවයෙන් උසස් මහජන හිතෛෂී වෘත්තීමයභාවයෙන් යුතු පොලිස් සේවයක් බිහිකිරීම තම අරමුණ බව අමාත්‍යවරයා කියා සිටියා.",
       "URL": "https://www.hirunews.lk/177744/උප-පොලිස්-පරීක්ෂකවරුන්-3029කට-උසස්වීම්",
       "Category": "Local News",
       "Parent URL": "https://www.hirunews.lk/local-news.php?pageID=4184"
}