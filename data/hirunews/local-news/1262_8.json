{
       "Source": "hirunews",
       "Timestamp": "Tuesday, 29 March 2022 - 20:15",
       "Headline": "බාල ඉන්ධන කිසිසේත් බෙදා හරින්නේ නැහැ - ගාමිණී ලොකුගේ (වීඩියෝ)",
       "News Content": "ප්‍රමිතියෙන් තොර ඉන්ධන බෙදාහරින බවට ප්‍රචාර සිදුකළ පුද්ගලයින්ට එරෙහිව නීතිය ක්‍රියාත්මක කරන බව ලංකා ඛනිජ තෙල් සංස්ථාවේ සභාපති සුමිත් විජේසිංහ පවසනවා.\nඅද කොළඹ කැඳවා තිබූ මාධ්‍ය හමුවකට එක්වෙමින් ඔහු කියා සිටියේ ප්‍රමිතියෙන් තොර බාල ඉන්ධන කිසිසේත් ඛනිජ තෙල් සංස්ථාව විසින් බෙදා නොහරින බවයි.\nඑමෙන්ම ලබන 31 සහ 1 වනදායින් පසු පවතින ඩීසල් හිඟය පහව යනු ඇති බවයි ඔහු ප්‍රකාශ කළේ.\nමේ අතර ශ්‍රී ලංකා පොදුජන පෙරමුණ අද කැඳවා තිබූ මාධ්‍ය හමුවකට එක්වූ බලශක්ති අමාත්‍ය ගාමිණී ලොකුගේගෙන් මෙම ඉන්ධන ගැටළුව සම්බන්ධයෙන් මාධ්‍යවේදීන් ප්‍රශ්න කළ අතර, ඊට පිළිතුරු ලබාදීමේදී මාධ්‍ය හමුවට එක්වූ කර්මාන්ත අමාත්‍ය එස්.බී. දිසානායකද මැදිහත්වුණා.\nඅදත් කොළඹ ඇතුළු ප්‍රදේශ රැසකම දිගු ඩීසල් පෝලිම් දක්නට ලැබෙන බවයි අප වාර්තාකරුවන් සදහන් කළේ.\nමේ අතර, චීනයේ වාණිජ කේන්ද්‍රය වන ෂැංහයි පුරවරය කොරෝනා වසංගතය යළි උත්සන්නවීම නිසා වසා දැමීමට චීන බලධාරීන් පියවර ගැනීමත් සමග ලෝක වෙළදපොළේ ඛනිජ තෙල් මිලෙහි පහත වැටීමක් වාර්තා වූ අතර, බ්‍රෙන්ට් වර්ගයේ බොරතෙල් බැරලයක මිල ඩොලර් 112යි ශත 48ක් ලෙස දැක්වුණා.\nමේ අතර, ගෑස් ලබාගැනීම සදහා ද තවදුරටත් ප්‍රදේශ රැසක දිගු පෝලිම් පවතිනවා.",
       "URL": "https://www.hirunews.lk/300733/බාල-ඉන්ධන-කිසිසේත්-බෙදා-හරින්නේ-නැහැ-ගාමිණී-ලොකුගේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1262"
}