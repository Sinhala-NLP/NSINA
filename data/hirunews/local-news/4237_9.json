{
       "Source": "hirunews",
       "Timestamp": "Friday, 03 November 2017 - 13:28",
       "Headline": "එජාපයත් සමග, එක්ව තරග නොකරන බව සන්ධාන මහලේකම් කියයි",
       "News Content": "එක්සත් ජාතික පක්ෂයත් සමග එක්ව ඉදිරි පළාත් පාලන මැතිවරණයට තරග නොකරන බව නිදහස් සන්ධාන මහලේකම් අමාත්‍ය මහින්ද අමරවීර ප්‍රකාශ කළා.\nඒ ඊයේ රාත්‍රියේ හිරු ටී වී ඔස්සේ විකාශය වූ බලය දේශපාලන සංවාදාත්මක වැඩසටහනට එක්වෙමින්.\nමෙහිදී නිදහස් පක්ෂය, ඒකාබද්ධ විපක්ෂයේ මන්ත්‍රීවරුන්ට පසුගියදා යොමුකළ ලිපිය පිළිබදව ද අදහස් පළ වුණා.\nඊට එක්වෙමින් අදහස් දැක්වූ ඒකාබද්ධ විපක්ෂයේ පාර්ලිමේන්තු මන්ත්‍රී කංචන විජේසේකර කියා සිටියේ මැතිවරණ ආසන්නවද්දී සාකච්ඡා සදහා ඒකාබද්ධ විපක්ෂය කැදවන බවයි.\nආණ්ඩුවෙන් පිටතට පැමිණ සාකච්ඡා සිදුකළ හැකි බවයි එහිදී ඔහු ප්‍රකාශ කළේ.\nඒකාබද්ධ විපක්ෂයේ සිටින ශ්‍රී ලංකා නිදහස් පක්ෂ මන්ත්‍රීවරුන් තවමත් නිදහස් පක්ෂය නියෝජනය කරමින් සිටින බව ඊට ප්‍රතිචාර දක්වමින් ක්‍රීඩා අමාත්‍ය දයාසිරි ජයසේකර කියා සිටියා.\nපාර්ලිමේන්තු මන්ත්‍රී නාමල් රාජපක්ෂ මෙහිදී නිදහස් පක්ෂය සහ එක්සත් ජාතික පක්ෂය එක්ව තරග කරන බවට පසුගියදා අමාත්‍ය රාජිත සේනාරත්න සිදුකළ ප්‍රකාශය සම්බන්ධයෙන් අදහස් පළ කළා.\nඑහිදී නිදහස් සන්ධානයේ මහලේකම් අමාත්‍ය මහින්ද අමරවීර කියා සිටියේ කිසිලෙසකින් ශ්‍රී ලංකා නිදහස් පක්ෂය, එක්සත් ජාතික පක්ෂයත් සමග එක්ව තරග නොකරන බවයි.",
       "URL": "https://www.hirunews.lk/175179/එජාපයත්-සමග-එක්ව-තරග-නොකරන-බව-සන්ධාන-මහලේකම්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4237"
}