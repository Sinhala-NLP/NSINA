{
       "Source": "hirunews",
       "Timestamp": "Monday, 14 August 2017 - 12:53",
       "Headline": "ගිනිගත්හේනේ තුන් හැවිරිදි දරුවාට නාගයෙක් දෂ්ඨ කරයි (ඡායාරූප)",
       "News Content": "තුන් හැවිරිදි මුණුපුරාට නාගයෙකු දෂ්ඨ කර සිටියදී මිත්තනිය විසින් නාවලපිටිය රෝහලට රැගෙන ආ අවස්ථාවේ එම දරුවාගේ සීයා විශාල නාගයෙකු අල්ලාගෙන රෝහලට පැමිණීමත් සමග රෝහලේ සිටි පිරිස බිය වූ පුවතක් වාර්තාවනවා.\nඅදාළ දරුවා වෛද්‍යවරුන් විසින් පරික්ෂාකර බලා මහනුවර මහ රෝහලට වැඩිදුර ප්‍රතිකාර සඳහා මාරු කර යවා ඇති බවයි අප වාර්තාකරු සඳහන් කළේ.\nමෙම දරුවා ගිනිගත්හේන ලක්ෂපාන ප්‍රදේශයේ පදිංචි අයෙකු වන අතර මෙම සිදුවීම වන අවස්ථාවේ දරුවාගේ දෙමාපියන් දරුවා සීයා සහ අච්චි ළග දමා හිතවතකුගේ නිවසකට ගොස් තිබෙනවා.\nදරුවා නිවස ආසන්නයේ තිබූ දර මඩුව අසල සෙල්ලම් කරමින් සිටියදීයි මෙලෙස නාගයා දෂ්ඨ කර තිබෙන්නේ.\nමේ සමගම අසල්වාසීන් සමග එක් වී මිත්තනිය දරුවා රෝහලට ගෙන ගොස් ඇති අතර සීයා විසින් මහත් පරිශ්‍රමයක් දරා නාගයාව ප්ලාස්ටික් බෝතලයකට අල්ලා රෝහලට රැගෙන විත් තිබෙනවා.\nඒ අනුව නිවැරදි ප්‍රතිකාර දරුවාට ලබා දී දරුවා බේරාගත්තා සේ සීයා විසින් නාගයාව අල්ලාගන්නා අවස්ථාවේ ගෙළේ එතී තිබූ කම්බි කැබැල්ලක් ඉවත් කිරීමට ද වෛද්‍යවරු කටයුතු කර තිබෙනවා.\nනාගයා බේරාගනු ලැබුවේ පේරාදෙණිය පශු වෛද්‍ය ඒකකයේ වෛද්‍යවරුන් විසින්.",
       "URL": "https://www.hirunews.lk/168397/ගිනිගත්හේනේ-තුන්-හැවිරිදි-දරුවාට-නාගයෙක්-දෂ්ඨ-කරයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4372"
}