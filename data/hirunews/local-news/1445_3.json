{
       "Source": "hirunews",
       "Timestamp": "Thursday, 06 January 2022 - 14:04",
       "Headline": "පුටු මාරුවට මම කැමැති නෑ, තවත් සභාපතිවරයෙක් ඉල්ලා අස්වීම දී ගෙදර යයි",
       "News Content": "ශ්‍රී ලංකා රූපවාහිනි සංස්ථාවේ සභාපති රෙජිනෝල්ඩ් කුරේ මීට ටික වේලාවකට පෙර එම තනතුරෙන් ඉල්ලා අස්වීමේ ලිපිය භාර දී තිබෙනවා.\nඉන් අනතුරුව රූපවාහිනි සංස්ථාවේ සේවකයින් අමතමින් කෙටි ප්‍රකාශයක් කළ සභාපතිවරයා ඔහුගේ කාර්යාලය සහ නිල රථය බාර දී අද දහවල් 12.30 ට පමණ රූපවාහිනී සංස්ථා පරිශ්‍රයෙන් පිටව ගොස් තිබෙනවා.\nරාජ්‍ය මාධ්‍ය ආයතනවල සභාපතිවරුන් සහ ඉහළ නිලතල වෙනස් කිරීමේ තීරණයක් රජය විසින් ගත් අතර ඒ අනුව යි රූපවාහිනි සංස්ථා සභාපතිවරයා මාරු කිරීමට තීරණය කෙරුණේ.\nජාතික පුස්තකාල හා ප්‍රලේඛන සේවා මණ්ඩලයේ සභාපති සොනාල ගුණවර්ධන රූපවාහිනි සංස්ථාවේ නව සභාපතිවරයා ලෙස නම් කර තිබෙනවා.\nකෙසේ වෙතත් අදාළ සභාපතිවරුන් දෙදෙනාට මීට පෙර දැනුම් දී තිබුණේ සිය තනතුරු මාරු කරගන්නා ලෙසයි.\nඒ අනුව රූපවාහිනි සංස්ථාවේ සභාපති රෙජිනෝල්ඩ් කුරේ පුස්තකාල හා ප්‍රලේඛන සේවා මණ්ඩලය සභාපතිවරයා ලෙසත් එම මණ්ඩලයේ සභාපති සොනාල ගුණවර්ධන රූපවාහිනි සංස්ථා සභාපතිවරයා ලෙසත් පත් කිරීමට නියමිත ව තිබුණා.\nනමුත් රූපවාහිනි සංස්ථා සභාපති ධුරයෙන් අද දින නික්ම ගිය රෙජිනෝල්ඩ් කුරේ පවසා ඇත්තේ, එවන් පුටු මාරුවකට තමන්ගේ කිසිදු කැමැත්තක් නො මැති බවයි.",
       "URL": "https://www.hirunews.lk/293187/පුටු-මාරුවට-මම-කැමැති-නෑ-තවත්-සභාපතිවරයෙක්-ඉල්ලා-අස්වීම-දී-ගෙදර-යයි",
       "Category": "Local News",
       "Parent URL": "https://www.hirunews.lk/local-news.php?pageID=1445"
}