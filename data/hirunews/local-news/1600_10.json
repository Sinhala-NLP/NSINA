{
       "Source": "hirunews",
       "Timestamp": "Thursday, 28 October 2021 - 13:19",
       "Headline": "බකමූණේ උපවාසයට අදට දින 5යි (වීඩියෝ)",
       "News Content": "වගාවන් සඳහා පොහොර ඉල්ලා පොළොන්නරුව - බකමුණ ගොවීන් ආරම්භ කළ අඛණ්ඩ උපවාසය අද පස්වන දිනටත් ක්‍රියාත්මකයි.\nඊයේ මෙම උපවාසයට සමස්ත ලංකා ගොවිජන සම්මේලනයේ ද සහය පළ වුණා.\nමේ වනවිට මෙම උපවාසයට එක්ව ඇති ගොවි සංවිධාන සංඛ්‍යාව 41ක්.\nපොළාන්නරුව ප්‍රදේශයේ මහා සංඝරත්නය ප්‍රමුඛ සර්ව ආගමික නායකයින්ද උපවාස භූමියට පැමිණ ඊයේ ගොවීන් හමුවුණා.\nඅනතුරුව භික්ෂූන් වහන්සේලා මෙලෙස උපවාසයේ නිරත පිරිසට ආශිර්වාද කරනු ලැබුවා.\nමේ අතර, ඇළහැර ගොවි අයිතීන් සුරැකීමේ සංවිධානයේ නියෝජිතයින් ඉල්ලා සිටින්නේ අවම වශයෙන් ජනවාරි මාසය වනවිට හෝ වගාවන් සඳහා ප්‍රමාණවත් පොහොර සපයන ලෙසයි.\nවගාවන් සඳහා කෘමිනාශක නොමැතිකමින් පොළොන්නරුව සිරිකඳුයාය ප්‍රදේශයේ මෑ වගාවන්වල ඵලදාව හීන වී ඇති බවටත් ගොවීන් මැසිවිලි නඟනවා.\nමේ අතර, රසායනික පොහොර නොමැතිව ගොවිතැන් කිරීමට අපහසු බවට රට පුරා ගොවීන් මැසිවිලි නඟන පසුබිමක කාබනික පොහොර භාවිතයෙන් වගාවන් සඳහා පොහොර නිෂ්පාදනය කරන පාරම්පරික දේශීය කර්මාන්තකරුවෙකු පිළිබඳව හොරණ ප්‍රදේශයෙන් වාර්තා වුණා.\nස්වභාවික පරිසරයෙන් සොයාගන්නා අමුද්‍රව්‍ය යන්ත්‍රානුසාරයෙන් කැබලි කර මාස 3ක පමණ නිෂ්පාදන අධීක්ෂණයකින් මෙම පොහොර නිෂ්පාදන ව්‍යාපෘතිය සිදුකරනු ලබනවා.\nමාස 3කට වරක් මෙම කර්මාන්තශාලාවෙන් පොහොර ටොන් 5ක් පමණ නිෂ්පාදනය කළ හැකියි.",
       "URL": "https://www.hirunews.lk/286286/බකමූණේ-උපවාසයට-අදට-දින-5යි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1600"
}