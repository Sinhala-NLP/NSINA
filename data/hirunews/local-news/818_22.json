{
       "Source": "hirunews",
       "Timestamp": "Friday, 07 October 2022 - 18:26",
       "Headline": "හරක් කටා නිදහස් කළා ද ? - ආරක්ෂක අමාත්‍යාංශයෙන් ප්‍රකාශයක්",
       "News Content": "මෙරට පොලිසියට අත්අඩංගුවට ගැනීමට අත්‍යවශ්‍ය කර සිටින කුප්‍රකට මත්ද්‍රව්‍ය ජාවාරම්කරුවෙකු වන නදුන් චින්තක වික්‍රමරත්න හෙවත් හරක් කටා නිදහස් කළ බවට පළවන වාර්තා සම්පූර්ණයෙන් ම අසත්‍ය බවත්, ඒවා තරයේ ප්‍රතික්ෂේප කරන බවත් ආරක්ෂක අමාත්‍යාංශය නිවේදනය කරනවා.\nඅද (07) දින ප්‍රකාශයක් නිකුත් කරමින් ආරක්ෂක අමාත්‍යාංශය පෙන්වා දෙන්නේ අපරාධකරුට අදාළ ලිපිගොනුව ඩුබායි බලධාරින්ට ලබාදීමට ආරක්ෂක අමාත්‍යාංශයට ප්‍රමාද වීම හේතුවෙන් මෙලෙස අසත්‍ය ප්‍රචාර පැතිරෙන බවයි.\nහරක් කටා හෙවත් නදුන් චින්තක මේ වනවිට ඩුබායි පොලිසිය භාරයේ පසුවනවා.\nමෙරට පොලිසිය විසින් නිකුත් කරන ලද රතු නිවේදනයට ප්‍රතිචාර වශයෙන් මෙම වසරේ අගෝස්තු 19 වැනි දින ඩුබායි රාජ්‍යයේ බලධාරින් මගින් හරක් කටාව අත් අඩංගුවට ගෙන ඇති බව අපරාධ පරීක්ෂණ දෙපාර්තමේන්තුවේ විෂය පථය යටතේ ක්‍රියාත්මක වන කොළඹ ජාතික මධ්‍යම කාර්‍යාංශය ( ශ්‍රී ලංකා ඉන්ටර්පෝල්) වෙත දැනුම් දී තිබෙනවා.\nඅනතුරුව සැප්තැම්බර් 12 වැනිදා අපරාධ පරීක්ෂණ දෙපාර්තමේන්තුව සැකකරුව ශ්‍රී ලංකාවට භාරදීම සම්බන්ධීකරණය කරන ලෙස ආරක්ෂක අමාත්‍යාංශයෙන් ඉල්ලීමක් සිදු කෙරුණා.\n2022 සැප්තැම්බර් 13 වන දින, ආරක්ෂක අමාත්‍යාංශයේ ලේකම්වරයාගේ උපදෙස් පරිදි, සැකකරු සම්බන්ධයෙන් සකස් කරන ලද ලිපියක් සහ ඊට අදාළ නිල ලේඛන ආරක්ෂක අමාත්‍යාංශයේ නිලධාරීන් විසින් විදේශ කටයුතු අමාත්‍යාංශයට (MFA) නීති අංශයට භාර දී තිබෙනවා.\nඑහි ප්‍රතිඵලයක් ලෙස MFA විසින් මේ සම්බන්ධයෙන් සැප්තැම්බර් 14 වන දින නීතිපතිවරයාගෙන් උපදෙස් ඉල්ලා තිබූ අතර ඊට 2022 සැප්තැම්බර් 26 වන දින නීතිපති දෙපාර්තමේන්තුව මගින් ප්‍රතිචාර දැක්වූවා.",
       "URL": "https://www.hirunews.lk/317277/හරක්-කටා-නිදහස්-කළා-ද-ආරක්ෂක-අමාත්‍යාංශයෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=818"
}