{
       "Source": "hirunews",
       "Timestamp": "Thursday, 29 July 2021 - 11:00",
       "Headline": "මුදල් සංශෝධන පනත් කෙටුම්පතේ සංශෝධන නීතිපති දෙපාර්තමේන්තුව, ශ්‍රේෂ්ඨාධිකරණයට භාර දෙයි",
       "News Content": "රජය විසින් පාර්ලිමේන්තුවට ඉදිරිපත් කර ඇති මුදල් සංශෝධන පනත් කෙටුම්පතට සිදු කිරීමට යෝජිත සංශෝධන අඩංගු ලේඛනයක් නීතිපතිවරයා ශ්‍රේෂ්ඨාධිකරණයට ඉදිරිපත් කළා.\nඅදාළ පනත් කෙටුම්පත අභියෝගයට ලක්කරමින් ගොනුකර ඇති පෙත්සම් අද දෙවන දිනටත් ශ්‍රේෂ්ඨාධිකරණය හමුවේ කැඳවූ අවස්ථාවේදී නීතිපතිවරයා වෙනුවෙන් පෙනී සිටි ජ්‍යෙෂ්ඨ රජයේ නීතිඥ නිර්මලන් විග්නේෂ්වරන් විසින් මෙම ලේඛනය ඉදිරිපත් කල බවයි හිරු අධිකරණ වාර්තාකරු සඳහන් කළේ.\nමෙම පෙත්සම් විභාගය ප්‍රියන්ත ජයවර්ධන, කුමුදුනි වික්‍රමසිංහ සහ ශිරාන් ගුණරත්න යන ශ්‍රේෂ්ඨාධිකරණ විනිසුරු මඩුල්ල හමුවේ සිදුකෙරෙනවා.\nපෙත්සම් ඊයේ විභාගය සඳහා කැඳවූ අවස්ථාවේදී අදාළ පනත් කෙටුම්පතේ අන්තර්ගත වගන්ති හතක් සංශෝධනයට ලක් කරන බව ජ්‍යෙෂ්ඨ රජයේ නීතිඥවරයා විසින් ප්‍රකාශ කර තිබුණා.\nඅදාල පනත් කෙටුම්පත් අභියෝගයට ලක් කරමින් සමගි ජන බලවේගය, එක්සත් ජාතික පක්ෂය, ජනතා විමුක්ති පෙරමුණ, විකල්ප ප්‍රතිපත්ති කේන්ද්‍රය ඇතුළු පාර්ශව විසින් පෙත්සම් 8 ක් ඉදිරිපත් කර තිබුණා.",
       "URL": "https://www.hirunews.lk/278304/මුදල්-සංශෝධන-පනත්-කෙටුම්පතේ-සංශෝධන-නීතිපති-දෙපාර්තමේන්තුව-ශ්‍රේෂ්ඨාධිකරණයට-භාර-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=1789"
}