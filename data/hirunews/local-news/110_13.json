{
       "Source": "hirunews",
       "Timestamp": "Wednesday, 09 August 2023 - 22:37",
       "Headline": "පසුගිය දිනවල ‍රජයේ රෝහල්වල රෝගීන් මිය යාමේ හයෙන් පහකටම හේතුව ඖෂධ නිසා ඇතිවු ආසාත්මිකතාවයක් (වීඩියෝ)",
       "News Content": "පසුගිය දිනවල සිදුවු රජයේ රෝහල්වල රෝගීන් මිය යාමේ සිදුවීම් හයෙන් පහකටම හේතුව ඖෂධ නිසා ඇතිවු ආසාත්මිකතාවයන් බව ඒ පිළිබඳ සොයා බැලීමට පත් කළ සත් පුද්ගල විශේෂඥ කමිටුව සිය වාර්තාව මගින් පෙන්වා දෙනවා.\nකෙසේ වෙතත් ට්විටර් පණිවුඩයක් නිකුත් කරමින් සෞඛ්‍ය අමාත්‍ය කෙහෙළිය රඹුක්වැල්ල පැවසුවේ, වෛද්‍යවරුන්ගේ සහ රෝගීන්ගේ රහස්‍යභාවය ආරක්ෂා කළ යුතු බැවින් සම්පූර්ණ කමිටු වාර්තාව හෙළි කළ නොහැකි බවයි.\nරජයේ රෝහල්වලින් ලබාදුන් නිර්වින්දන සහ ප්‍රතිජීවක ඖෂධවලින් පසු ඇතැම් රෝගීන් මියයාම සහ විවිධ සංකූලතාවන්ට පත්වීමේ සිදුවීම් වාර්තා වීමත් සමග ඖෂධවල ප්‍රමිතිය සම්බන්ධයෙන් සෞඛ්‍ය ක්ෂේත්‍රයේම පාර්ශ්ව වෙතින් චෝදනා එල්ල වුණා.\nමෙවැනි පසුබිමක දිවයින පුරා රජයේ රෝහල්වල ඖෂධවල බලපෑමෙන් සිදු වූ ජීවිත හානි සම්බන්ධයෙන් විමර්ශනය කිරීම සඳහා සෞඛ්‍ය අමාත්‍ය කෙහෙළිය රඹුක්වැල්ලගේ උපදෙස් මත සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන විසින් සත්පුද්ගල විශේෂඥ කමිටුවක් පසුගිය මස 18පත් කළා.\nබොරැල්ල වෛද්‍ය පර්යේෂණ ආයතනයේ අධ්‍යක්ෂ වෛද්‍ය දේදුණු ඩයස් එහි සභාපතිත්වය දැරුවා.\nමීට අමතරව මහාචාර්ය චන්දිම ජීවන්දර, මහාචාර්ය ප්‍රියදර්ශනී ගලප්පත්ති, ආචාර්ය සෙනිත ලියනගේ, මහාචාර්ය නිතුෂි සමරනායක, මහාචාර්ය එස්.එස්.පී. වර්ණකුලසූරිය සහ ආචාර්ය ෆිලිප් එච්.ලී කමිටුවේ සෙසු සාමාජිකයින් ලෙස කටයුතු කළා.\nමෙම කමිටුවේ වාර්තාව සති 03ක් ඇතුළත ලබා දෙන ලෙසට එදින උපදෙස් දී තිබූ අතර, ඒ අනුවයි අදාළ වාර්තාව සෞඛ්‍ය අමාත්‍ය කෙහෙළිය රඹුක්වැල්ල මහතා වෙත භාර දී ඇත්තේ.\nකෙසේවෙතත්, ට්විටර් පණිවුඩයක් නිකුත් කරමින් සෞඛ්‍ය අමාත්‍ය කෙහෙලිය රඹුක්වැල්ල මහතා පැවසුවේ, වෛද්‍යවරයාගේ සහ රෝගියාගේ රහස්‍යභාවය අරක්ෂාකර ගැනීමේ අරමුණින් අදාළ සම්පූර්ණ කමිටු වාර්තාව හෙළි කළ නොහැකි බවයි.\nදැඩි ආසාත්මිකතා හේතුවෙන් හටගත් කම්පන මරණවලට හේතු වී ඇති බව කමිටු වාර්තාවෙන් පෙන්වා දී ඇතැයි ද සෞඛ්‍ය අමාත්‍යවරයා සඳහන්කර තිබුණා.\nකෙසේවෙතත්, සෞඛ්‍ය අමාත්‍යවරයා වැඩිදුරටත් පැවසුවේ, අදාළ ඖෂධ කාණ්ඩවල ප්‍රමිති පරීක්ෂාවල ප්‍රතිඵල බලාපොරොත්තුවෙන් පසුවන බවයි.\nමේ අතර, අදාළ විශේෂඥ කමිටු වාර්තාවේ නිගමන සහ නිර්දේශ පමණක් සෞඛ්‍ය අමාත්‍යවරයා සිය ට්විටර් පණිවුඩය මගින් ඉදිරිපත්කර තිබෙනවා.\nඒ අනුව, ආසාත්මිකතා කළමනාකරණය, හදිසි තත්ත්ව කළමනාකරණය සම්බන්ධ ක්‍රියාපිළිවෙත, ජාතික සහ ආයතනික මාර්ගෝපදේශ යළි සළකා බලා පිහිටුවීම, මාරාන්තික ආසාත්මිකතා තත්ත්ව වලට පූර්ව හඳුනාගැනීමකින් කඩිනමින් ප්‍රතිකාර කිරීමේ පුරුද්ද යළි අවධාරණය කිරීම, 10,11 ශ්රේණිවල පාසල් සිසුන්ට ආසාත්මිකතා සහ ප්‍රතිජීවක ඖෂධ සුපරික්ෂාකාරීව භාවිතය සම්බන්ධයෙන් අධ්‍යාපනය ලබා දීමේ යාන්ත්‍රණයක් සැකසීම, මහජනතාව මෙන්ම මාධ්‍යවේදීන් වෙනුවෙන් ද අධ්‍යාපනික යාන්ත්‍රණයක් සැකසීම ඇතුළු නිර්දේශ 12 ක් අදාළ කමිටුව මගින් ඉදිරිපත්කර තිබුණා.\nවිශේෂඥ කමිටු වාර්තාවේ නිගමනයේ දැක්වුණේ, පසුගිය කාලයේ මෙරට වාර්තා වූ මරණ සම්බන්ධ සිද්ධි 6කින් 5ක්ම දැඩි ආසාත්මිකතා හේතුවෙන් සිදුව ඇති බව අනාවරණ වී ඇති බවයි.\nඑලෙස මියගිය පුද්ගලයින් 5 දෙනාටම ආසාත්මිකතා ඇති වීමට ප්‍රශ්නගත ඖෂධය බොහෝවිට හේතුවන්නට ඇති බවත්, අදාළ ඖෂධයේ ප්‍රමිතිය සම්බන්ධ වාර්තාව මෙතෙක් ලැබී නොමැති බවත් විශේෂඥ කමිටු වාර්තා නිගමනයේ සඳහන්.",
       "URL": "https://www.hirunews.lk/344258/පසුගිය-දිනවල-‍රජයේ-රෝහල්වල-රෝගීන්-මිය-යාමේ-හයෙන්-පහකටම-හේතුව-ඖෂධ-නිසා-ඇතිවු-ආසාත්මිකතාවයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=110"
}