{
       "Source": "hirunews",
       "Timestamp": "Friday, 18 September 2020 - 10:55",
       "Headline": "වෛද්‍ය අධිකාරීට පහරදීමට එරෙහිව මැණික්හින්න රෝහලේ වර්ජනයක්",
       "News Content": "මැණික්හින්න දිසා රෝහලේ වෛද්‍ය අධිකාරිවරයාට ප්‍රාදේශීය දේශපාලනඥයෙකු සිදුකළ පහරදීමකට විරෝධය පළ කරමින් අද එම රෝහලේ කාර්ය මණ්ඩලය රාජකාරියෙන් ඉවත්ව වැඩවර්ජනයක් ආරම්භ කර තිබෙනවා.\nකුණ්ඩසාලේ ප්‍රාදේශීය සභාවේ මන්ත්‍රීවරයෙකු විසින් හෙද නිලධාරිනියකගේ ස්ථාන මාරුවක් සම්බන්ධ ගැටළුවක් මුල්කරගනිමින් මධ්‍යම පළාත් සෞඛ්‍ය සේවා අධ්‍යක්‍ෂ කාර්යාලය ඉදිරිපිටදී ඊයේ මෙලෙස වෛද්‍ය අධිකාරිවරයාට පහරදී ඇති බවයි වර්ජනයේ නිරත සේවකයින් ප්‍රකාශ කළේ.\nඒ සම්බන්ධයෙන් මැණික්හින්න දිසා රෝහලේ වෛද්‍ය අධිකාරී එරංග මධුෂාන් මහනුවර පොලීසියට පැමිණිල්ලක්ද සිදුකර ඇති අතර, ඊයේ ඔහු මහනුවර රෝහලටද ඇතුළත්ව ප්‍රතිකාර ලබාගෙන තිබෙනවා.\nමැණික්හින්න දිසා රෝහලේ කාර්ය මණ්ඩලය රෝහලේ කළු කොඩි ඔසවා රාජකාරියෙන් ඉවත්ව අද වර්ජනයේ නිරතවනවා.\nමේ අතර කොළඹ ජාතික රෝහලේ වෛද්‍යවරුන් රැසක් එකවර ස්ථාන මාරුවීම හේතුවෙන් විකලාංග ඒකකය ඇතුලු ඒකක කිහිපයක සායන කටයුතුවලට බාධා මතුව ඇති බවට පළවන පුවත් සාවද්‍ය බව රෝහල් අධ්‍යක්‍ෂ වෛද්‍ය කුමාර කරුණාරත්න පවසනවා.\nරෝහල් වෛද්‍යවරුන් රැසක් ස්ථාන මාරු ලබා වෙනත් රෝහල්වලට යාම හේතුවෙන් වකුගඩු ඒකකය, මානසික රෝග ප්‍රතිකාර ඒකකය ඇතුලු ඒකක ගණනාවක්ම පවත්වාගෙන යාමට නොහැකි තත්ත්වයක් උද්ගතව ඇති බවයි අද පළවූ පුවත්පත් කිහිපයක දැක්වුණේ.\nකෙසේ වෙතත් ඒ පිළිබඳව හිරු ප්‍රවෘත්ති අංශය කළ විමසීමකදී රෝහල් අධ්‍යක්‍ෂවරයා සඳහන් කළේ අදාළ පුවත් වාර්තා මුළුමනින්ම සාවද්‍ය බවයි.\nරජයේ වෛද්‍ය නිලධාරීන්ගේ සංගමයද හිරු ප්‍රවෘත්ති අංශයට සඳහන් කළේ කොළඹ ජාතික රෝහලේ එවැනි වෛද්‍යවරුන්ගේ ගැටළුවක් මතුව නොමැති බවයි.",
       "URL": "https://www.hirunews.lk/250501/වෛද්‍ය-අධිකාරීට-පහරදීමට-එරෙහිව-මැණික්හින්න-රෝහලේ-වර්ජනයක්",
       "Category": "Local News",
       "Parent URL": "https://www.hirunews.lk/local-news.php?pageID=2447"
}