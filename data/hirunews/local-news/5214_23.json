{
       "Source": "hirunews",
       "Timestamp": "Sunday, 10 January 2016 - 18:57",
       "Headline": "ඇඹිලිපිටියේ තරුණයා වෙනුවෙන් නීතිඥ සංගමය පෙරට",
       "News Content": "ඇඹිලිපිටිය - මහඇල ප්‍රදේශයේ නිවසක පැවති සාදයකදී පොලිසිය සමග ඇති වූ ගැටුමෙන් මිය ගිය තරුණයාගේ අයිතීන් වෙනුවෙන් පෙනී සිටින බව ශ්‍රී ලංකා නීතිඥ සංගමය පවසනවා.\nඑම සංගමය කොළඹ අද කැදවා තිබූ මාධ්‍ය හමුවකට එක්වෙමින් එහි ලේකම් නීතිඥ අජිත් පතිරණ සඳහන් කළේ සිද්ධිය සම්බන්ධයෙන් මහජනතාවට පොලීසිය පිළිබඳ සැකයක් පවතින බවයි.\nමේ අතර, රාවණා බලය සංවිධානයේ කැදවුම්කරු පූජ්‍ය ඉත්තෑකන්දේ සද්ධාතිස්ස හිමියන් ද සුමිත් ප්‍රසන්නගේ දේහයට අවසන් ගෞරව දැක්වීම සදහා ඊයේ රාත්‍රියේ ඔහුගේ නිවස වෙත ගොස් තිබුණා.\nඋන්වහන්සේ එහිදී කියා සිටියේ වරද සිදුකළ පුද්ගලයන්ට තරාතිරමක් නොබලා දඩුවම් කළ යුතු බවයි.\nපාර්ලිමේන්තු මන්ත්‍රී නාමල් රාජපක්ෂ ද අද උදෑසන තරුණයාගේ දේහයට අවසන් ගෞරව දැක්වීම සදහා එක්ව සිටි අතර, ඔහු එහිදී මාධ්‍ය වෙත අදහස් දක්වමින් කියා සිටියේ නීතිය කා හටත් සමානව ක්‍රියාත්මක කළ යුතු බවයි.",
       "URL": "https://www.hirunews.lk/123750/ඇඹිලිපිටියේ-තරුණයා-වෙනුවෙන්-නීතිඥ-සංගමය-පෙරට",
       "Category": "Local News",
       "Parent URL": "https://www.hirunews.lk/local-news.php?pageID=5214"
}