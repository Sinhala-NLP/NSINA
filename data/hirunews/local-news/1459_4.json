{
       "Source": "hirunews",
       "Timestamp": "Thursday, 30 December 2021 - 22:28",
       "Headline": "පොහොර නොමැතිකමින් පීඩාවට පත් ගොවි ජනයා රජයෙන් වන්දි ඉල්ලයි (වීඩියෝ)",
       "News Content": "පොහොර නොමැතිවීම නිසා විනාශ වුණු තම වගාවන් සඳහා වන්දි ලබාදීමට කඩිනමින් පියවර ගන්නා ලෙස ගොවීන් බලධාරීන්ගෙන් ඉල්ලා සිටිනවා.\nකෙසේවෙතත් කෘෂිකර්ම රාජ්‍ය අමාත්‍ය ශෂීන්ද්‍ර රාජපක්ෂ පවසන්නේ කාබනික පොහොර භාවිතයෙන් සිදු කළ වගාවෙහි යම්කිසි\nඅඩුවක් සිදු වී ඇද්ද යන්න දැඩි අධීක්ෂණයකින් අනතුරුව පමණක් ගොවීන් වෙත වන්දි ලබාදෙන බවයි.\nවී වගාව සඳහා අවශ්‍ය පොහොර රජය මගින් ලබාදෙනු ඇතැයි බලාපොරොත්තුවෙන් මහ කන්නයේ වගා කටයුතු කළ ගොවීන් මේ වන විට පත්ව ඇත්තේ දැඩි අසීරුතාවකටයි.\nනිසි කලට පොහොර නොයෙදීම හේතුවෙන් ගොයම් ගස් කහ පැහැ ගැන්වී විනාශවීමේ අවධානමක් ඇතිව තිබෙනවා.\nගොවීන් බලධාරීන්ට බල කරනුයේ තම වගාවට සිදුව ඇති හානිය සඳහා කඩිනමින් නිසි වන්දියක් ලබාදීමට පියවර ගන්නා ලෙසයි.\nමේ අතර උඩරට එළවලු වගාවට ප්‍රමාණවත් රසායනික පොහොර හා කෘෂි රසායනික ද්‍රව්‍ය ඉල්ලා ඌව පරණගම උමා ඇළ වෙල්යායේදී ප්‍රදේශයේ ගොවීන් උද්ඝෝෂණයක නිරත වුණා.\nපොහොර නොමැතිකමින් විනාශ වූ තම වගාවන්ට වන්දි ලබා දෙන ලෙස ඔවුන් ද රජයට බල කරනවා.\nසිය වගා හානි සදහා ගොවීන් වන්දි ඉල්ලන පසුබිමක අප මේ සම්බන්ධයෙන් කෘෂිකර්ම රාජ්‍ය අමාත්‍ය ශෂීන්ද්‍ර රාජපක්ෂගෙන් විමසීක් කළා.\nමේ අතර පවතින තත්ත්වය යටතේ ආහාර හිඟයක් ඇතිවන බවට පලවන අදහස් සම්බන්ධයෙන් කෘෂිකර්ම අධ්‍යක්ෂ ජනරාල්වරයා ප්‍රතිචාර දැක්වුවා.\nමේ අතර දඹුල්ල නගරයේ කෘෂි රසායනික ද්‍රව්‍ය අලෙවිසැල් කිහිපයක් වෙත අද (30) අලුයම් කාලයේ පොහොර තොග ලැබී ඇතැයි ආරංචියිකට වෙළඳසැල් ඉදිරිපිට ගොවීන් දිගු පෝලිම්වල සිටින අකාරය දක්නට ලැබුණා.\nවෙළඳසැල්වලට කුමන පොහොර ලැබී ඇත්දැයි හෝ නොදැන ලොරි රථ නවතා තිබෙන නිසා තමන් මේ ආකාරයෙන් පෝලිම්වල සිට වී පොහොර මිලදී ගැනීමට සිටින බවයි ගොවීන් පැවසුවේ.",
       "URL": "https://www.hirunews.lk/292610/පොහොර-නොමැතිකමින්-පීඩාවට-පත්-ගොවි-ජනයා-රජයෙන්-වන්දි-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1459"
}