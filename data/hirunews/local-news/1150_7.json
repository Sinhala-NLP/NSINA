{
       "Source": "hirunews",
       "Timestamp": "Monday, 23 May 2022 - 8:32",
       "Headline": "සාපෙළ සිසුන්ට සහ කාර්ය මණ්ඩල ප්‍රවාහනයට විශේෂ බස් රථ සහ දුම්රිය සේවා",
       "News Content": "මෙවර සාමාන්‍ය පෙළ විභාගයට පෙනී සිටින සිසුන්ට සහ විභාග කාර්ය මණ්ඩල වලට විභාග මධ්‍යස්ථාන වෙත ගමන් කිරීමට අවශ්‍ය ප්‍රවාහන පහසුකම් සලසා ඇති බව ලංකා ගමනාගමන මණ්ඩලය සහ දුම්රිය දෙපාර්තමේන්තුව සදහන් කළා.\nලංකා ගමනාගමන මණ්ඩලයේ සභාපති නීතිඥ කිංස්ලි රණවක ප්‍රකාශ කළේ සාමාන්‍ය බස් රථ සංඛ්‍යාවට වඩා වැඩි ප්‍රමාණයක් අද දිනයේ සිට යොදවන බවයි.\nලංකා පෞද්ගලික බස් රථ හිමියන්ගේ සංගමයේ සභාපති ගැමුණු විජේරත්න ද සදහන් කළේ සාමාන්‍ය පෙළ විභාගය වෙනුවෙන් අද (23) සිට දෛනිකව දිවයින පුරා පෞද්ගලික බස් රථ 8000ක් ධාවනයට කටයුතු යොදා ඇති බවයි.\nවිභාගය පැවැත්වෙන කාලසීමාවන්වලදී නියමිත දුම්රිය කාලසටහන නිසි පරිදි ක්‍රියාත්මක කිරීමට කටයුතු යොදා ඇති බව දුම්රිය දෙපාර්තමේන්තුව ප්‍රකාශ කළා.\nමේ අතර, පවතින ඉන්ධන අර්බුදය හමුවේ සාමාන්‍ය පෙළ විභාගයට පෙනී සිටින ළමයින්ට විභාග මධ්‍යස්ථාන වෙත නොමිලේ ප්‍රවාහන පහසුකම් ලබාදීම සදහා විවිධ පුද්ගලයින් මේ වන විට ඉදිරිපත්ව සිටිනවා.\nවිභාග කොමසාරිස් ජනරාල් එල්.එම්.ඩී. ධර්මසේන ඉල්ලා සිටියේ සාමාන්‍ය පෙළ විභාග අපේක්ෂකයෙකු දුටුවහොත් ඔවුන්ට ප්‍රවාහන පහසුකම් සපයන ලෙසටයි.\nඅද සිට සාමාන්‍ය පෙළ විභාගය පැවැත්වෙන කාලසීමාවේ සහ විභාගය පැවැත්වෙන දිනයන් හිදී පස්වරු 6.30න් පසු විදුලිය කප්පාදු නොකරන බව මහජන උපයෝගීතා කොමිසමේ සභාපති ජනක රත්නායක ඊයේ ප්‍රකාශ කළා.",
       "URL": "https://www.hirunews.lk/305043/සාපෙළ-සිසුන්ට-සහ-කාර්ය-මණ්ඩල-ප්‍රවාහනයට-විශේෂ-බස්-රථ-සහ-දුම්රිය-සේවා",
       "Category": "Local News",
       "Parent URL": "https://www.hirunews.lk/local-news.php?pageID=1150"
}