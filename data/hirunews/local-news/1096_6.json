{
       "Source": "hirunews",
       "Timestamp": "Tuesday, 14 June 2022 - 13:59",
       "Headline": "අම්බලන්තොටදී මුහුදේ රළට හසුවීමෙන් තිදෙනෙකු අතුරුදන්",
       "News Content": "අම්බලන්තොට - උස්සන්ගොඩ මුහුදු තීරයේදී මුහුදු රළට හසුවූ සිව්දෙනෙකු අතුරින් තුන්දෙනෙකු අද දියේ ගිලී අනතුරට පත් වුණා.\nඑකම පවුලේ මව, පුතු සහ ඔවුන්ගේ ඥාති පුත්‍රයෙකු ඒ අතර සිටි බවයි පොලිසිය ප්‍රකාශ කළේ.\nමවගේ සිරුර මේ වනවිට සොයාගෙන ඇති අතර, අතුරුදන්ව සිටින අනෙක් දෙදෙනා සොයා තවදුරටත් මෙහෙයුම් ක්‍රියාත්මකයි.\nඅම්බලන්තොට ප්‍රදේශයේ පදිංචි අදාළ කාන්තාව, ඇගේ පුත්‍රයා සහ ඇගේ ඥාති පුතුන් දෙදෙනෙකු වැලිපටන්විල ප්‍රදේශයේ විහාරස්ථානයකට පැමිණ ඉන් අනතුරුව වෙරළට ගොස් ඇති බවයි පොලීසිය සඳහන් කළේ.\nකෙසේ වෙතත් මොවුන් අතුරින් 18 හැවිරිදි එක් පිරිමි ළමයෙකු නිරුපද්‍රිතව නැවත ගොඩට පැමිණ තිබෙනවා.\nමියගිය මව 55 හැවිරිදි වියේ පසුවන අතර ඇයගේ පුත්‍රයා 16 හැවිරිදි වියේ පසුවනවා.\nඅතුරුදන් වූ අනෙක් තරුණයා 22 හැවිරිදි වියේ පසුවන බව සඳහන්.\nඅතුරුදන් වූවන් සෙවීම සඳහා ප්‍රදේශවාසීන්, නාවික හමුදාව සහ පොලීසිය එක්ව මෙහෙයුම් සිදුකරන බවයි පොලිස් මාධ්‍ය කොට්ඨාසය සඳහන් කළේ.\nඅවට ප්‍රදේශවාසීන් සඳහන් කළේ මෙම ප්‍රදේශය ආශ්‍රිත වෙරළ තීරයේ නිරන්තරයෙන් රළ පෑගීම සඳහා පැමිණෙන පිරිස් රළ පහරට ගසාගෙන ගොස් ජීවිතක්ෂයට පත්ව ඇති බවයි.",
       "URL": "https://www.hirunews.lk/307105/අම්බලන්තොටදී-මුහුදේ-රළට-හසුවීමෙන්-තිදෙනෙකු-අතුරුදන්",
       "Category": "Local News",
       "Parent URL": "https://www.hirunews.lk/local-news.php?pageID=1096"
}