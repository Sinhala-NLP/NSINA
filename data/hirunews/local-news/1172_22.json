{
       "Source": "hirunews",
       "Timestamp": "Friday, 13 May 2022 - 8:06",
       "Headline": "අද දුම්රිය ගමන් වාර 102ක් (වීඩියෝ)",
       "News Content": "ඇඳිරි නීතිය අද පෙරවරු හයේ සිට පැය හතක කාලසීමාවකට ඉවත් කිරීමත් සමඟ දුම්රිය ධාවනය අද පෙරවරුවේ ආරම්භ වූ බව දුම්රිය දෙපාර්තමේන්තුව සඳහන් කළා.\nඒ අනුව දුම්රිය ගමන් වාර 102ක් ධාවනයට එක් කර තිබෙනවා.\nඑම දෙපාර්තමේන්තුව වැඩිදුරටත් සඳහන් කළේ, දුම්රිය සේවකයන් රාජකාරියට වාර්තා කිරීමත් සමඟ අද පෙරවරුවේ සිට කාර්යාල දුම්රිය කිහිපයක් ධාවනය වෙමින් පවතින බවයි.\nමේ අතර රාජ්‍ය සහ පෞද්ගලික බැංකු අද පෙරවරු 11 දක්වා ගණුදෙනු සඳහා විවෘතව පවතින බවයි එම බැංකුවලට අදාළ වෙබ් අඩවිවල දැක්වෙන්නේ.\nඑසේම ආගමන විගමන දෙපාර්තමේන්තුවේ සහ මෝටර් රථ ප්‍රවාහන කොමසාරිස් දෙපාර්තමේන්තුවේ සේවා කටයුතු අද දිනයේ දී සිදු කෙරෙනවා.\nකෙසේ නමුත් සීමිත සේවක පිරිසක් යටතේ අදාළ ආයතනවලින් ලබාදෙන සේවාවන් සීමාවිය හැකි බවයි එම ආයතනවල ප්‍රධානීන් සඳහන් කළේ.\nමේ අතර, හෙට (13) දින සිට දුරගමන් සේවා කිහිපයක් ධාවනය කිරීමට ද දුම්රිය දෙපාර්තමේන්තුව විසින් කටයුතු සූදානම් කර ඇති බව වාර්තා වනවා.",
       "URL": "https://www.hirunews.lk/304197/අද-දුම්රිය-ගමන්-වාර-102ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1172"
}