{
       "Source": "hirunews",
       "Timestamp": "Sunday, 06 August 2023 - 19:28",
       "Headline": "සමනළ වැව ජලාශයේ ගැටළුවෙන් සීනි නිෂ්පාදනයටත් බාධා (වීඩියෝ)",
       "News Content": "සමනළ වැව ජලාශයෙන් උඩවලව ජලාශයට ජලය නිකුත් නොකිරීම හේතුවෙන් සෙවනගල ලංකා සීනි සමාගමටද මේ වනවිට දැඩි බලපෑමක් එල්ලවී තිබෙනවා.\nමේ හේතුවෙන් හානියට පත්වෙමින් ඇති උක්වගා භූමි ප්‍රමාණය අක්කර දසදහසක්.\nඑහි ප්‍රධාන විධායක නිලධාරි ගාමිණි රාසපුත්‍ර සඳහන් කළේ තවත් සති තුනකින් පමණ පසු සෙවනගල සීනි කර්මාන්තශාලාවේ ඇඹරුම් කටයුතු නතර කිරීමට සිදු වනු ඇති බවයි.\nමේ දිනවල උක් අස්වනු නෙළන බැවින් දෛනිකව මෙටි්‍රක් ටොන් 1200 ක උක් තොග කර්මාන්තශාලාවේ ඇඹරුම් සඳහා ලැබෙන බවයි එහි ප්‍රධාන විධායක නිලධාරි ගාමිණි රාසපුත්‍ර වැඩිදුරටත් කියා සිටියේ.\nඋඩවලව ජලාශයේ සක්‍රිය ජල ධාරිතාව මේ වන විට සියයට බින්දුවයි දශම 9 යි 6 ක පමණ අවම මට්ටමට පැමිණ ඇති බව ජලාශය භාර භූ සම්පත් ඉංජිනේරු විදුර කාරියවසම් හිරු ප්‍රවෘත්ති අංශයට සඳහන් කළා.\nමේ අතර සමනළ වැව ජලාශයෙන් උඩවලව ජලාශයට ජලය ලබාදෙන ලෙස ඉල්ලා වලව කලාපයේ ගොවීන් ආරම්භ කළ සත්‍යග්‍රහයට අදට දින 14 ක් ගතවනවා.\nමේ අතර උඩවලව ජල ගැටලුව පිළිබඳ සොය බැලීමට එහි ගොස් සිටින හිරු ප්‍රවෘත්ති කණ්ඩායම අද කොවුල්ආර ප්‍රදේශයේ සංචාරයක නිරත වුණා.\nඋඩවලව ජලාශයේ ජලය සිදීයාම හමුවේ උඩවලව ජාතික වනෝද්‍යානයේ සතුන්ද පීඩාවට පත්ව සිටිනවා.\nකෙසේ වෙතත් උඩවලව ජාතික වනෝද්‍යාන භාරකරු උත්පල අදරංග සඳහන් කළේ කෘත්‍රීම ජල තටාක නිර්මාණය කර ජල බවුසර මගින් ඒවාට ජලය පිරවීම හරහා සතුන්ට අවශ්‍ය ජලය සම්පාදනයට පියවර ගෙන ඇති බවයි.\nමේ අතර නියං සමය අවසන්ව වැසි වස්සන ලෙස ඉල්ලමින් ඇඹිලිපිටිය - ටැම්පිට බෝධිරුක්ඛාරාම විහාරස්ථානයේ අද ශාන්තිකර්මයක් සිදුකළා.\nකෙසේ වෙතත් කාළගුණ දෙපාර්තමේන්තුව ඉදිරි පැය 36 සඳහා නිවේදනයක් නිකුත් කරමින් සඳහන් කළේ නැගෙනහිර සහ ඌව යන පාලාත්වලට මෙන්ම පොළොන්නරු දිස්ත්‍රික්කයට වැසි හෝ ගිගුරුම් සහිත වැසි ඇති විය හැකි බවයි.\nඑමෙන්ම බස්නාහිර සහ සබරගමුව යන පලාත් වලට වැසි වාර කිහිපයක් ඇති විය හැකි බවද කාළගුණය දෙපාර්තමේන්තුව ප්‍රකාශ කළා.",
       "URL": "https://www.hirunews.lk/343860/සමනළ-වැව-ජලාශයේ-ගැටළුවෙන්-සීනි-නිෂ්පාදනයටත්-බාධා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=119"
}