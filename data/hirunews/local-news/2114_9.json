{
       "Source": "hirunews",
       "Timestamp": "Wednesday, 03 March 2021 - 7:49",
       "Headline": "නව සංවර්ධන උපායන් ඉදිරිපත් කරන්නැයි මහ බැංකුවට නියෝගයක්",
       "News Content": "ව්‍යවසායකයන් නගා සිටුවීම සඳහා නව සංවර්ධන මූල්‍යයෝපායන් ඉදිරිපත් කරන ලෙස රජයේ මුදල් පිළිබඳ කාරක සභාව, මහ බැංකුවට නියෝග කර තිබෙනවා.\nසාමාන්‍ය ජනතාව සහ රට වෙනුවෙන් සිතා නව්‍ය උපාය මාර්ගික සැලැස්මක් සකස් විය යුතු බවයි එම කාරක සභාව දැනුම් දී ඇත්තේ.\nරජයේ මුදල් පිළිබඳ කාරක සභාව හමුවට මහ බැංකුව කැඳවූ අවස්ථාවේදී ඩොලර් මිලියන 323 ක ඉතුරුම් ශේෂයක් පවත්වාගෙන යෑමට සමත්ව ඇති බවද මහ බැංකුව අනාවරණ කළා. ඉන් අනතුරුව කාරක සභාව මෙම උපදෙස් ලබාදුන් බවයි පාර්ලිමේන්තුවේ සන්නිවේදන දෙපාර්තමේන්තුව ප්‍රකාශ කළේ.\nසීනි සම්බන්ධව මෙතෙක් රජය ගත් බදු සංශෝධන ක්‍රියාමාර්ගවලින් රටට සහ රජයට පාඩු සිදුව ඇති බවට එල්ලවන චෝදනා පිළිබඳවද මෙහිදි අවධානය යොමුවුණා. මුදල් කාරක සභාව ප්‍රකාශ කළේ අදාළ විවේචන රජයට කළු පැල්ලමක් වන අතර, අපේක්ෂා කළ පරිදි පාරිභෝගිකයාටද වාසියක් සිදුව නොමැති බවයි.\nඒ සම්බන්ධව කැඳවූ වාර්තාව තවමත් ලැබී නොමැති බවද එහිදී අනාවරණ වුණා.\nඑසේම කොළඹ තුන ගාලු පාරේ අංක 116 ස්ථානයේ ඉදිවන නගර හෝටලයක් සම්බන්ධයෙන්ද මෙහිදී සාකච්ඡා වූ අතර, ඊට අදාළව අතිරික්ත වැය බරක් දැරීමට සිදුවීම පිළිබඳව ශක්‍යතා අධ්‍යයන වාර්තාවක් අවශ්‍ය බවයි කාරක සභාව ප්‍රකාශ කර ඇත්තේ.",
       "URL": "https://www.hirunews.lk/264170/නව-සංවර්ධන-උපායන්-ඉදිරිපත්-කරන්නැයි-මහ-බැංකුවට-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=2114"
}