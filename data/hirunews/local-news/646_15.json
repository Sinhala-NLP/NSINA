{
       "Source": "hirunews",
       "Timestamp": "Saturday, 24 December 2022 - 10:08",
       "Headline": "සාරි පොටක ගෙළ සිරවීමෙන් දොළොස් හැවිරිදි දරුවෙකු මියයයි",
       "News Content": "හපුතලේ - පිටරත්මලේ වත්ත ප්‍රදේශයේ නිවසක් තුළදී දරුවෙකුගේ සාරි පොටක සිරවීමෙන් ජීවිතක්ෂයට පත්වී තිබෙනවා.\nපසුගිය 22 වනදා රාත්‍රියේ මෙම දරුවා සිය සහෝදරයන් සමඟ නිවසේ සෙල්ලම් කරමින් සිට තිබෙනවා.\nපසුව මව විසින් දරුවන් දෙදෙනෙකු නිදි කරවීම සඳහා වෙනත් කාමරයකට රැගෙන ගොස් ඇති අතර, නැවත මව පැමිණෙන විට අදාළ දරුවා බාල්කයේ එල්ලා තිබූ තොටිල්ල සකස් කර තිබූ සාරි පොටේ ගෙළ සිරවී සිටිනු දැක තිබෙනවා.\nකෙසේ වෙතත් ඒ වනවිටත් දරුවා මියගොස් තිබූ බවයි පොලිසිය සඳහන් කළේ.\n12 හැවිරිදි මෙම දරුවාගේ පශ්චාත් මරණ පරීක්ෂණයද ඊයේ සිදුකර ඇති අතර, එහි දී අනාවරණ වී ඇත්තේ ගෙළ සිරවීමෙන් මෙම මරණය සිදුව ඇති බවටයි.",
       "URL": "https://www.hirunews.lk/323435/සාරි-පොටක-ගෙළ-සිරවීමෙන්-දොළොස්-හැවිරිදි-දරුවෙකු-මියයයි",
       "Category": "Local News",
       "Parent URL": "https://www.hirunews.lk/local-news.php?pageID=646"
}