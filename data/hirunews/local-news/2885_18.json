{
       "Source": "hirunews",
       "Timestamp": "Monday, 24 February 2020 - 12:32",
       "Headline": "රන්ජන්ගේ කටහඬ ගැන රස පරීක්ෂකගෙන් අධිකරණයට ලිපියක්",
       "News Content": "රක්ෂිත බන්ධනාගාර ගත කර සිටින පාර්ලිමේන්තු මන්ත්‍රී රන්ජන් රාමනායකගේ කටහඬ පරීක්ෂාව පිළිබඳව සකස් කර ඇති අවසන් වාර්තාව රැගෙන යන ලෙස රසපරීක්ෂක දෙපාර්තමේන්තුව නුගේගොඩ මහේස්ත්‍රාත් අධිකරණයට දැනුම්දී තිබෙනවා.\nඑහි ප්‍රකාශකයෙකු සඳහන් කළේ අද පෙරවරුවේ ඒ පිළිබඳව අධිකරණයට ලිපියකින් දැනුම් දුන් බවයි.\nරන්ජන් රාමනායක මන්ත්‍රිවරයා රස පරීක්ෂක දෙපාර්තමේන්තුව වෙත පැමිණ ඔහුගේ දුරකථන හඬපටවලට අදාළව කටහඬ පරීක්ෂාවක් සිදුකරනු ලැබුවේ පසුගිය හත්වනදායි. ඊට අදාළ වාර්තාව පසුගිය සිකුරාදා අවසන් කළ බව රස පරීක්ෂක දෙපාර්තමේන්තුවේ ප්‍රකාශකයා කියා සිටියා.\nවිනිසුරුවරුන් කිහිපදෙනෙකු සමඟ පාර්ලිමේන්තු මන්ත්‍රී රන්ජන් රාමනායක පැවැත්වූ දුරකථන සංවාදවල ඔහුගේ කටහඬ ස්ථිර වශයෙන්ම තහවුරු කරගැනීමටයි අධිකරණ නියෝගයක් අනුව මෙම කටහඬ පරීක්ෂාව සිදුකරනු ලැබුවේ.\nඑම පරීක්ෂණයට අනුව දුරකථන සංවාදවල කටහඬ රන්ජන් රාමනායකගේ බවට තහවුරු වී ඇති බවයි වාර්තාවන්නේ.\nවිනිසුරුවරුන්ට බලපෑම් කිරීමේ චෝදනාව යටතේ පාර්ලිමේන්තු මන්ත්‍රී රන්ජන් රාමනායක අනිද්දා දක්වා රක්ෂිත බන්ධනාගාර ගතවයි පසුවන්නේ.",
       "URL": "https://www.hirunews.lk/235102/රන්ජන්ගේ-කටහඬ-ගැන-රස-පරීක්ෂකගෙන්-අධිකරණයට-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=2885"
}