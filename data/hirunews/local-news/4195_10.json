{
       "Source": "hirunews",
       "Timestamp": "Wednesday, 29 November 2017 - 16:35",
       "Headline": "ඝාතනය කළ ගල්ගමුවේ දළ පූට්ටුවාගේ සිරුර පල්ලෙකැලේ අභයභූමියෙන් හමුවෙයි (ඡායාරූප)",
       "News Content": "ඝාතනය කරන ලද ගල්ගමුව - දළ පූට්ටුවාගේ සිරුර පොල්පිතිගම - කහල්ල - පල්ලෙකැලේ අභයභූමියේ හොරොව්වැව ඉස්මත්තේ තිබියදී පොලිස් විශේෂ කාර්ය බලකාය අද සොයාගත්තා.\nවනජීවි දෙපාර්තමේන්තුව සඳහන් කළේ සිද්ධියට තවත් සැකකරුවෙකු අද දිනයේ අත්අඩංගුවට ගත් බවයි.\nඇත්දළ යුගලයක් අලෙවි කිරීමට සූදානම් වීමේදී වලාන දූෂණ මර්දන ඒකකය මගින් ග්‍රාම නිලධාරීවරයෙකු සහ තවත් පුද්ගලයෙකු පසුගිය 21 වනදා අත්අඩංගුවට ගැනීමත් සමඟ එම ඇත්දළ දළ පූට්ටුවාගේ බවට හෙළි වුණා.\nඒ අනුව හස්තියාගේ ශරීරය සොයා පොල්පිතිගම - හේරත්ගම - ගලහිටියාව වැව ඉස්මත්තේ ඉඩමක ඊයේ දිනයේදී කැණීම් සිදුකළද එහි තිබී කිසිවක් හමුවූයේ නැහැ.\nකෙසේ වෙතත්, වනජීවි අමාත්‍යවරයාගේ උපදෙස් පරිදි වනජීවි නිලධාරීන් පොල්පිතිගම පොලිසිය සහ පොලිස් විශේෂ කාර්ය බලකාය අද කහල්ල - පල්ලෙකැලේ අභයභූමියේ මෙහෙයුමක් දියත් කළ අතර, එහිදී ඝාතනය කර තිබූ දළ පූට්ටුවාගේ සිරුර සොයා ගැනුණු බවයි වයඹ කලාපය භාර සහකාර වනජීවි අධ්‍යක්ෂ ඒ.එච්.සුමනසේන ප්‍රකාශ කළේ.\nමේ අතර, වෙඩි තබා ඝාතනය කරන ලද ඇතෙකුගේ මළ සිරුරක්ද පුත්තලම - කරුවලගස්වැව - තබ්බෝව වැව් තාවුල්ල ආසන්නයේ තිබියදී වනජීවි නිලධාරීන් අද සොයාගත්තා.\nඅඩි 04 ක දළකින් යුත් මෙම හස්තියාට වෙඩි තැබීම සිදුකර ඇත්තේ කවුරුන්ද යන්න මෙතෙක් හෙළි වී නැහැ.\nදිගින් දිගටම සිදුවන වන අලි ඝාතන සම්බන්ධයෙන් බලධාරීන් දැනුවත් කිරීම සඳහා ජාතික පාරිසරික එකමුතුවේ කැඳවුම්කරු පූජ්‍ය පාහියංගල ආනන්ද සාගර හිමියන් ඇතුළු එහි නියෝජිතයින් පිරිසක් අද වැඩබලන වනජීවි අධ්‍යක්ෂ ජනරාල්වරයා හමුවීමට වනජීවි දෙපාර්තමේන්තුව වෙත පැමිණියා.\nඑහිදී වනජීවි නිලධාරීන් සහ ජාතික පාරිසරික එකමුතුවේ නියෝජිතයින් අතර සංවාදයක්ද ඇතිවුණා.\nමේ අතර, විෂය භාර අමාත්‍ය ගාමිණී ජයවික්‍රම පෙරේරා කොළඹ අද පැවති මාධ්‍ය හමුවකට එක්වෙමින් කියා සිටියේ අලි ඇතුන් ඝාතනය කරන පුද්ගලයින්ට එරෙහිව නීතිය දැඩිව ක්‍රියාත්මක කරන බවයි.\nඡායාරූප - ගල්ගමුව රොෂාන් රණසිංහ",
       "URL": "https://www.hirunews.lk/177228/ඝාතනය-කළ-ගල්ගමුවේ-දළ-පූට්ටුවාගේ-සිරුර-පල්ලෙකැලේ-අභයභූමියෙන්-හමුවෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4195"
}