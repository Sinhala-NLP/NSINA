{
       "Source": "hirunews",
       "Timestamp": "Thursday, 27 August 2020 - 16:49",
       "Headline": "පොලීසිය කැළණි ගඟට පැන සමයංගේ ගෝලයෙක් අල්ලයි (වීඩියෝ)",
       "News Content": "ඉන්දියාවේදී මියගිය බවට සැක කෙරෙන අංගොඩ ලොක්කාගේ සමීපතමයෙකු රුපියල් කෝටි 3ක් පමණ වටිනා මත්කුඩු තොගයක් වෑන් රථයකින් ප්‍රවාහනය කරමින් සිටියදී කොළඹ අපරාධ කොට්ඨාශය මගින් අද අත්අඩංගුවට ගත්තා.\nඒ, ඔරුගොඩවත්ත - විදුලි සංඥා පුවරු ආසන්නයේදියි.\nපසුගිය 23 වැනිදා රටින් පලායෑමට තැත් කිරීමේදී අත්අඩංගුවට ගත් අංගොඩ ලොක්කාගේ ගෝලයින් ඇතුළු සිව් දෙනාගෙන් කළ ප්‍රශ්න කිරීම්වලින් ලද තොරතුරුවලට අනුවයි සැකකරු අත්අඩංගුවට ගෙන තිබුණේ.\nකෙසෙල්වත්තේ ක්‍රිෂාන්ත නැමැති 40 හැවිරිදි සැකකරු වත්තල ප්‍රදේශයේ මේ වනවිට තාවකාලිකව පදිංචි වී සිටින අයෙකු බවටයි හෙලි වී ඇත්තේ.\nඅත්අඩංගුවට ගත් හෙරොයින් තොගයේ බර කිලෝග්‍රෑම් 03ක් වන අතර, වෑන් රථයේ තිබී රුපියල් 611,550ක මුදලක්, චෙක් පොත් දෙකක් සහ ඒ.ටී.එම්. කාඩ්පත් කිහිපයක් ද සොයා ගැනුණා.\nමේ අතර, පාතාල නායක සමයංගේ ගෝලයෙකු වන කනත්ත ගමගේ ඉඳුනිල් වජිර කුමාර හෙවත් ඉන්ද්‍රා හෙරොයින් ග්‍රෑම් 10ක් සමඟ නවගමුව පොලිසිය අත්අඩංගුවට ගෙන තිබෙනවා.\nජල්තර ප්‍රදේශයේ පදිංචිකරුවෙකු වන සැකකරු රක්ෂිත බන්ධනාගාරගතව සිට මීට සති දෙකකට පමණ පෙර පැමිණ ඇති අතර, ඔහු නැවත මත්ද්‍රව්‍ය ජාවාරමේ නිරත වන බවට ලද තොරතුරකට අනුවයි වැටලීම සිදුකර ඇත්තේ.\nසැකකරු එම අවස්ථාවේදී කැලණි ගඟට පැන පළායෑමට උත්සාහ කර ඇති අතර, පොලිස් නිලධාරීන් කැලණි ගඟට පැන සැකකරු අත්අඩංගුවට ගෙන තිබෙනවා.\nඑහිදී සැකකරු සතුව තිබී හෙරොයින් ද සොයා ගත්තා. ඔහුට මනුෂ්‍ය ඝාතන දෙකක් සම්බන්ධයෙන්ද චෝදනා එල්ල වී ඇති බවයි පොලිසිය සඳහන් කළේ.\nඑසේම, පිටකොටුව මැනිං වෙළඳ සංකීර්ණය තුළ කලක සිට හෙරොයින් ජාවාරමේ නිරත වූ පුද්ගලයෙකු අත්අඩංගුවට ගෙන තිබෙනවා.\nමරදාන - ලොකට් ලේන් ප්‍රදේශයේදී 43 හැවිරිදි සැකකරු අත්අඩංගුවට ගෙන ඇති අතර, ඔහු සතුව තිබී හෙරොයින් ග්‍රෑම් 20 කට වැඩි ප්‍රමාණයක්ද සොයාගැනීමට හැකි වූ බවයි පොලිසිය සඳහන් කළේ.\nපානදුර මෝදරවිල නිවාස සංකීර්ණයේ පොලිස් නිල සුනඛයින් සහ පොලිස් නිලධාරීන් 135 දෙනෙකු පමණ යොදවා අද අලූයම සිදුකළ සෝදිසි මෙහෙයුමකදී හෙරොයින් ග්‍රෑම් 05කට වැඩි ප්‍රමාණයක් සමඟ සැකකරුවන් 04 දෙනෙකු අත්අඩංගුවට ගනු ලැබුවා.",
       "URL": "https://www.hirunews.lk/248785/පොලීසිය-කැළණි-ගඟට-පැන-සමයංගේ-ගෝලයෙක්-අල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2494"
}