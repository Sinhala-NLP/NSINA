{
       "Source": "hirunews",
       "Timestamp": "Friday, 06 May 2022 - 16:40",
       "Headline": "අත්‍යාවශ්‍ය ඖෂධ හිඟයකින් තොරව බෙදා හැරීමට සැලැස්මක්",
       "News Content": "අත්‍යාවශ්‍ය ඖෂධ වර්ග සහ ශල්‍ය උපකරණ ඉදිරියේදී හිඟයකින් තොරව සැපයීමට සැලසුම් සකස් කර ඇතැයි සෞඛ්‍ය අමාත්‍ය චන්න ජයසුමන පවසනවා.\nඅමාත්‍යවරයා මේ බව සඳහන් කළේ අද (06) රජයේ ප්‍රවෘත්ති දෙපාර්තමේන්තුවේ පැවති \"ආර්ථිකය අද සහ හෙට : ඇත්ත ඇති සැටියෙන් \" මාධ්‍ය සංවාද මාලාවේ ඖෂධ නිෂ්පාදනය,ආනයනය සහ බෙදාහැරීම මාතෘකා කොටගත් සංවාදයට එක්වෙමින්.\nශ්‍රී ලංකාවේ ඖෂධ හා වෛද්‍ය උපකරණ අවශ්‍යතාවයෙන් 25%ක පමණ ප්‍රමාණයක් දේශීයව නිෂ්පාදනය කෙරෙනවා.\nරාජ්‍ය ඖෂධ නිෂ්පාදන සංස්ථාව ප්‍රමුඛ රාජ්‍ය අංශය ඖෂධ වර්ග 82ක් ද, පෞද්ගලික අංශය ඖෂධ වර්ග සියයකට අධික සංඛ්‍යාවක්ද නිපදවමින් දේශීය සෞඛ්‍ය නිෂ්පාදනයට දායකවෙන බවටයි මෙහිදී අනාවරණ වුයේ.\nවත්මන් අර්බුදකාරී තත්ත්වය මැද වුවද රෝහල්වල සායන පවත්වාගෙන යාමට දේශීයව නිෂ්පාදනය කළ ඖෂධ හා වෛද්‍ය උපකරණ ඉවහල් වූ බව අමාත්‍යවරයා සඳහන් කළා.\nඉතිරි ඖෂධ 75%ක ප්‍රමාණය ආනයනය කරන අතර පසුගිය මාස කිහිපය තුල ඇති වූ ආර්ථික අස්තිරභාවය හේතුවෙන් ඖෂධ හිඟයක් පැවතුණා.\nඅප්‍රේල් මාසයේ කළ සාකච්ඡා අනුව ඉදිරි දින 100ක කාලයක් ඇතුලත රටට අවශ්‍ය අත්‍යාවශ්‍ය ඖෂධ සහ වෛද්‍ය උපකරණ ලබා ගැනීමට ණයවර ලිපි විවෘත කළ බවයි අමාත්‍ය චන්න ජයසුමන කියාසිටියේ.\nලෝක බැංකුව ඇමෙරිකානු ඩොලර් මිලියන 76ක්, ආසියානු සංවර්ධන බැංකුව ඇමෙරිකානු ඩොලර් මිලියන 60ක් ,ඉන්දියානු රජයේ ණය ආධාර ක්‍රමය යටතේ ඇමෙරිකානු ඩොලර් මිලියන 125 ක් රාජ්‍ය අංශය සඳහා ඖෂධ ගෙන්වීමට ආධාර වශයෙන් ලබාදීමට එකඟතාව පලකර තිබෙනවා.\nපසුගිය මාසයක කාලය තුල ඖෂධ වර්ග 106ක් සහ ශල්‍ය උපකරණ 38ක් ආනයනය කිරීමට හැකි වූ අතර ඉදිරි සති දෙක තුල ඖෂධ වර්ග 17ක් සහ ශල්‍ය උපකරණ 81ක් ලැබීමට නියමිත බවයි අමාත්‍ය මහාචාර්ය චන්න ජයසුමන පැවසුවේ.\nමෑතකදී හටගත් ආර්ථික අර්බුදය නිසා ණයවර ලිපි විවෘත කිරීම ප්‍රමාද වූ බැවින් ඉදිරි මාස 3ක කාලයේ සාමාන්‍ය පරිදි ඖෂධ ලබා දීම අපහසුත විය හැකි බව ද මෙහිදී ප්‍රකාශ කෙරුණා.\nඊට විසඳුමක් ලෙස ලෝක සෞඛ්‍ය සංවිධානයට, රතු කුරුස සංවිධානයට සහ විදේශ රාජ්‍යයන්ට කළ ඉල්ලීම් අනුව ඔවුන්ගේ පරිත්‍යාග ශ්‍රී ලංකාව වෙත ලැබෙමින් පවතින බවයි අමාත්‍යවරයා කියාසිටියේ.\nකොවිඩ් 19 වසංගතය සඳහා සිව්වන මාත්‍රාව දීමට වසංගත රෝග විද්‍යා ඒකකය හා සෞඛ්‍ය අංශ එකතුව තීරණය කර තිබෙනවා.\nලබන සඳුදා සිට එම මාත්‍රාව ලබා ගැනීමට හැකියාව පවතිනවා.\nවයස අවුරුදු 60ට වැඩි පුද්ගලයන් සඳහා එන්නත් කිරීම එදින ආරම්භ කරන අතර වයස අවුරුදු 20ත් 60ත් අතර කාණ්ඩයේ ඌන ප්‍රතිශක්තියක් ඇති හා නිදන්ගත රෝග සහිත පුද්ගලයන්ට ප්‍රමුඛතාව හිමි වනවා.\nතෙවන මාත්‍රාව ලබාගැනීමෙන් මාස 3ක් ගත වී ඇත්නම් පමණක් සිව්වන මාත්‍රාව ගන්නා ලෙසටයි වසංගත රෝග විද්‍යා ආයතනය ජනතාවට දැනුම් දෙන්නේ.\nවයස අවුරදු 12- 16 අතර කාණ්ඩයට අයත් දරුවන්ට දෙවැනි මාත්‍රාව ලබා දීම ද මේ සමඟ ආරම්භ වනවා.\nෆයිසර් එන්නත ගැනීමෙන් ඇතැම් පුද්ගලයන්ට ආබාධ ඇති වූ බැවින් එන්නත් ලබා ගැනීමෙන් අනතුරුව සති දෙකක පමණ කාලයක් තදබල ශාරීරික ක්‍රියාවල නිරත නොවන ලෙස වසංගත රෝග විද්‍යා අංශයේ විශේෂඥ කමිටුව නිර්දේශ කර ඇති බව ද අද පැවති සාකච්ඡාවට එක්වෙමින් සෞඛ්‍ය අමාත්‍ය චන්න ජයසුමන සඳහන් කළා.",
       "URL": "https://www.hirunews.lk/303665/අත්‍යාවශ්‍ය-ඖෂධ-හිඟයකින්-තොරව-බෙදා-හැරීමට-සැලැස්මක්",
       "Category": "Local News",
       "Parent URL": "https://www.hirunews.lk/local-news.php?pageID=1187"
}