{
       "Source": "hirunews",
       "Timestamp": "Thursday, 02 June 2022 - 11:19",
       "Headline": "අගමැති රනිල්ගෙන් විශේෂ ප්‍රකාශයක් - විවාදයටත් දින දෙකක්",
       "News Content": "රටේ වත්මන් ආර්ථික තත්ත්වය සහ ඉදිරි ව්‍යවස්ථා සංශෝධන සම්බන්ධයෙන් අග්‍රාමාත්‍ය රනිල් වික්‍රමසිංහ එළඹෙන 7 වන අඟහරුවාදා පාර්ලිමේන්තුවට විශේෂ ප්‍රකාශයක් සිදු කිරීමට නියමිතයි.\nඑම ප්‍රකාශයෙන් අනතුරුව එදින සහ ඊට පසුදින අග්‍රාමාත්‍යවරයාගේ ප්‍රකාශය සම්බන්ධයෙන් විශේෂ විවාදයක් පැවැත්වීමට ද කතානායකවරයාගේ ප්‍රධානත්වයෙන් අද (02) පැවති පක්ෂ නායක රැස්වීමේදී තීරණය කෙරුණා.\nමේ අතර, රජයේ අත්‍යවශ්‍ය සේවා අඛණ්ඩව පවත්වාගෙන යාම සඳහා ආණ්ඩුව ගෙන එන රුපියල් බිලියන 695 ක පරිපූරක ඇස්තමේන්තුව 8 වන බදාදා පාර්ලිමේන්තුවට ඉදිරිපත් කිරීමට නියමිතව තිබෙනවා.\nඒ සම්බන්ධයෙන් ද විවාදයක් පැවැත්වෙන අතර අවශ්‍ය වුවහොත් ඡන්ද විමසීමක් ද පැවැත්වෙනු ඇති.\nඑමෙන්ම, ආනයන අපනයන රෙගුලාසි කිහිපයක්, විදුලිබිල් පනත යටතේ රෙගුලාසි කිහිපයක් සහ ඉන්ධන සැපයුම පිළිබඳ රෙගුලාසි කිහිපයක් ද ඉදිරි පාර්ලිමේන්තු සතියේදී අනුමැතිය සඳහා ඉදිරිපත් කිරීමට අද පැවති පක්ෂ නායක හමුවේදී තීරණය කෙරුණා.\nඑමෙන්ම, මන්ත්‍රීවරුන් පිරිසක් මන්ත්‍රී භෝජනාගාරයේ ආහාර ගැනීම ප්‍රතික්ෂේප කරමින් ඉදිරිපත් කර ඇති යෝජනාව සම්බන්ධයෙන් සහ දුර ප්‍රදේශවල සිට පැමිණෙන මන්ත්‍රීවරුන් සඳහා ඉන්ධන ලබා ගැනීමට ක්‍රමවේදයක් සකස් කිරීම පිළිබඳව ද අද පැවති පක්ෂ නායකයන්ගේ අවධානය යොමුවුණා.\nමේ අතර, යෝජිත 21 වන ව්‍යවස්ථා සංශෝධනය සම්බන්ධයෙන් ආණ්ඩු පක්ෂයේ මන්ත්‍රීවරුන් දැනුවත් කිරීමේ හමුවක් මේ වනවිට පාර්ලිමේන්තු සංකීර්ණයේදී ආරම්භ වී තිබෙනවා.\nඑය පැවැත්වෙන්නේ අධිකරණ අමාත්‍ය ආචාර්ය විජේදාස රාජපක්ෂගේ ප්‍රධානත්වයෙන්.",
       "URL": "https://www.hirunews.lk/305989/අගමැති-රනිල්ගෙන්-විශේෂ-ප්‍රකාශයක්-විවාදයටත්-දින-දෙකක්",
       "Category": "Local News",
       "Parent URL": "https://www.hirunews.lk/local-news.php?pageID=1125"
}