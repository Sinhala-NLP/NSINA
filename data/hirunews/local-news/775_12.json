{
       "Source": "hirunews",
       "Timestamp": "Thursday, 27 October 2022 - 13:07",
       "Headline": "වීදි වෙළෙඳුන්ට මඟ බද්දක්",
       "News Content": "මාර්ග සංවර්ධන අධිකාරියට අයත් මහාමාර්ග ආසන්නයේ පවත්වාගෙන යන බඩ ඉරිඟු , ලොතරැයි සහ එළවළු අලෙවි කරන්නන් වැනි වීදි වෙළඳුන් සඳහා එම අධිකාරිය විසින් නව බද්දක් පනවා ඇති බවට රජරට දූෂණ විරෝධී සංගමය චෝදනා කරනවා.\nඑම අලෙවිස්ථානයේ භූමි ප්‍රමාණය, වර්ග අඩි පහක් නම් ඒ සඳහා මාසිකව රුපියල් 2000ක මුදලක් ලබා දිය යුතු බවත් සෑම වැඩිවන වර්ග අඩි පහකටම රුපියල් 2000 බැගින් අය කරන බවත් මාර්ග සංවර්ධන අධිකාරිය දැනුම්දී තිබෙනවා.\nමීට අමතරව, ඒ සඳහා අත්තිකාරම් මුදලක් වශයෙන් රුපියල් 10,000 ක් ද ලියාපදිංචි ගාස්තු ලෙස රුපියල් 1000ක් සහ ලිපිද්‍රව්‍ය ගාස්තු ලෙස රුපියල් 400ක් ලබා දිය යුතු බවටත් මාර්ග සංවර්ධන අධිකාරියේ නිලධාරින් විසින් වෙළදුන්ට උපදෙස් දී ඇති බවටයි රජරට දූෂණ විරෝධී සංගමය පෙන්වා දෙන්නේ.\nකෙසේ නමුත් පවතින ආර්ථික දුෂ්කරතා හමුවේ මෙලෙස බදු අයකිරීමට දරන උත්සහය ඉතා අසාධාරණ බවයි වෙළඳුන් ප්‍රකාශ කළේ.\nහිරු ප්‍රවෘත්ති අංශය මේ සම්බන්ධයෙන් අනුරාධපුර මාර්ග සංවර්ධන අධිකාරියෙන් විමසීමක් කළ අතර මෙම වැඩපිළිවෙල දිවයින පුරා ක්‍රියාත්මක කිරීමට නියමිත වැඩපිළිවෙලක් බවත් එය දැනට ආරම්භ කර නොමැති බවත් එහි උසස් නිලධාරියෙකු සඳහන් කළා.\nඑවැනි ස්ථාන ලියාපදිංචි කිරීම සඳහා දැනටමත් වෙළදුන්ගෙන් අයදුම්පත් විශාල ප්‍රමාණයක් ද ලැබී ඇති බව ඔහු කියා සිටියා.",
       "URL": "https://www.hirunews.lk/318952/වීදි-වෙළෙඳුන්ට-මඟ-බද්දක්",
       "Category": "Local News",
       "Parent URL": "https://www.hirunews.lk/local-news.php?pageID=775"
}