{
       "Source": "hirunews",
       "Timestamp": "Thursday, 11 August 2022 - 18:53",
       "Headline": "ආර්ථික අපහසුතාව හේතුවෙන් දුකට පත් වූ තවත් පැතිකඩක්",
       "News Content": "පවතින ආර්ථික තත්ත්වය හමුවේ රටේ බොහෝ දෙනෙකුට ජීවන අපහසුතා පවතින අතර, ඇතැම් කොටස්වලට මූලික අවශ්‍යතා හෝ සපුරා ගැනීමට නොහැකි තත්ත්වයක් පවතින බව රහසක් නොවේ.\nමල් අලෙවි කර ජීවත් වූ පවුලක් අද අසරණව ඇති මෙම පුවත අපට වාර්තා වුණේ අනුරාධපුර - ධාතුසේනපුර - දියවර ගම්මානයෙන්.\nවිජිතපුර - ධාතුසේනපුර ධීවර ගම්මානයේ ජීවත් වන මෙම පවුල කටුමැටි නිවසක සිටින්නේ පෙර පාසල් වයසේ කුඩා දියණියක් ද සමගයි.\nආර්ථික අපහසුතා නිසාම, ඇය දැන් නිසි පරිදි පෙර පාසල් යන්නේ නැහැ.\nවැවට ගොස් මල් කඩා විජිතපුර පුදබිමේ අලෙවි කළ ලැබෙන සොච්චමකින් ජීවිතය ගැට ගසා ගත් ඔවුන්ට සාමාන්‍ය දිනවල බැතිමතුන්ගේ පැමිණීම අඩුවීම නිසා දැන් ජීවත් වීම අපහසු වෙලා.\nදෛනිකව කුලී රස්සාවක් හෝ තම සැමියාට නොලැබෙන තත්ත්වයක් තුල මහවැස්සකදී වැසි ජලයෙන් පිරෙන දිරා ගිය ටකරම් සෙවිලි කළ කටුමැටි නිවසේ කුඩා දැරිය සමග ජිවත් වීම අපහසු බවයි එම දියණියගේ මව හිරු ප්‍රවෘත්ති අංශයට පැවසුවේ.\nමේ මිනිසුන් ඉල්ලා සිටින්නේ ජීවත් වීමට මහමෙරක් සම්පත් නොවේ.\nහිසට සෙවනක් සහ පුංචි දියණියගේ අධ්‍යාපන කටයුතුවලට සහයක් පමණයි.\nනිකිණිපුර පසලොස්වක පොහොය යෙදෙන අද අප මේ කතාව ඔබට කියන්නේ දහසක් බාධා මැද වුව ද මිනිසුන් වෙනුවෙන් කැප වන උතුම් මිනිසුන් මේ රටේ අනන්තවත් ඉතිරිව සිටින බව අප සැමදා විශ්වාස කරන නිසාවෙන්.",
       "URL": "https://www.hirunews.lk/312491/ආර්ථික-අපහසුතාව-හේතුවෙන්-දුකට-පත්-වූ-තවත්-පැතිකඩක්",
       "Category": "Local News",
       "Parent URL": "https://www.hirunews.lk/local-news.php?pageID=948"
}