{
       "Source": "hirunews",
       "Timestamp": "Thursday, 30 November 2017 - 13:52",
       "Headline": "දළ පූට්ටුවා වෙඩි තබා ඝාතනය කළ බව තහවුරුයි",
       "News Content": "ගල්ගමුවේ දළ පූට්ටුවා වෙඩි තබා ඝාතනය කර ඇති බවට අද සිදුකළ පශ්චාත් මරණ පරීක්ෂණයේදී හෙළි වී තිබෙනවා.\nවනජිවි දෙපාර්තමේන්තුවේ අධ්‍යක්ෂ, පශු වෛද්‍ය තාරක ප්‍රසාද් කියා සිටියේ කුරුණෑගල, පොල්පිතිගම, කහල්ල, පල්ලෙකැලේ අභය භූමියේ තිබී සොයා ගත් හස්තියාගේ සිරුර දළ පූට්ටුවාගේම බවට පශ්චාත් මරණ පරීක්ෂණයේදී තහවුරු වූ බවයි.\nමේ අතර, පසුගිය දිනවල වාර්තා වූ දළ ඇතුන් මරා දැමීමේ සිද්ධීන් පිළිබදව පරීක්ෂණ අපරාධ පරීක්ෂණ දෙපාර්තමේන්තුවට පවරන ලෙස නීතිය හා සාමය සහ දක්ෂිණ සංවර්ධන අමාත්‍ය සාගල රත්නායක, වැඩබලන පොලිස්පති සී.ඩී. වික්‍රමරත්නට නියෝග කර තිබෙනවා.\nඇත් දළ යුගලයක් අලෙවි කිරීමට සූදානම් වීමේදී වලාන දූෂණ මර්දන ඒකකය මගින් ග්‍රාම නිලධාරිවරයෙකු සහ තවත් පුද්ගලයෙකු පසුගිය 21 වනදා අත්අඩංගුවට ගැනීමත් සමග එම ඇත්දළ දළ පූට්ටුවාගේ බවට හෙළි වුණා.\nඉන් අනතුරුව දළ පූට්ටුවාගේ සිරුර සොයා මෙහෙයුම් ආරම්භ කෙරුණු අතර, කහල්ල, පල්ලෙකැලේ අභය භූමියේ හොරොව්වැව ඉස්මත්තේ තිබී හස්තියාගේ සිරුර පොලිස් විශේෂ කාර්ය බලකාය සොයා ගනු ලැබුවේ ඊයේ දිනයේදීයි.\nඒ අනුව, එම ස්ථානයේ අද (30) පැවති පශ්චාත් මරණ පරීක්ෂණයට දළ පූට්ටුවාට දීර්ඝ කාලයක් ප්‍රතිකාර කළ වනජීවි දෙපාර්තමේන්තුවේ වයඹ - අනුරාධපුර කලාපය භාර පශු වෛද්‍ය නිලධාරි චන්දන ජයසිංහ ද එක්ව සිටියා.\nඅනතුරුව හිරු ප්‍රවෘත්ති අංශයට අදහස් දක්වමින් ඔහු කියා සිටියේ හස්තියාගේ ශරීර ලක්ෂණ අනුව ද එය දළ පූට්ටුවාගේම සිරුර බවට තහවුරු වූ බවයි.\nමේ අතර, කරුවලගස්වැව - තබ්බෝව වැව් තාවුල්ල ආසන්නයේ තිබී ඊයේ හමුවූ ඇතාගේ මරණයට සම්බන්ධ සැකකරුවෙකු බෝර 12 වර්ගයේ ගිනි අවියක් සමග පොලිසිය අද අත්අඩංගුවට ගත්තා.\nඅඩි දෙකහමාරක් පමණ දිගැති දළ යුගලයකින් යුත් මෙම හස්තියා ද වෙඩි තබා ඝාතනය කර ඇති බවටයි පසුව සිදුකළ පශ්චාත් මරණ පරීක්ෂණයේදී හෙලි වුණේ.\nඅත්අඩංගුවට ගත් සැකකරු  කරුවලගස්වැව අටේ කණුව ප්‍රදේශයේ පදිංචි 48 හැවිරිදි පුද්ගලයෙකු බව පොලීසිය සදහන් කළා.\nඑමෙන්ම, කතරගම - දෙමළ තොටුපල ප්‍රදේශයේ ගසක බැද සිටියදී පසුගියදා සොයා ගත් කුඩා අලි පැටවා උඩවලව ඇත්අතුරු සෙවණට භාරදී තිබෙනවා.\nමේ අතර, පසුගිය දිනවලදී වාර්තා වූ දළ ඇතුන් මරා දැමීමේ සිද්ධි පිළිබඳ පරීක්ෂණ අපරාධ පරීක්ෂණ දෙපාර්තමේන්තුවට පවරන්නැයි නීතිය, සාමය සහ දක්ෂිණ සංවර්ධන අමාත්‍ය සාගල රත්නායක වැඩබලන පොලිස්පති සී.ඩී.වික්‍රමරත්නට නියෝග කර තිබෙනවා.",
       "URL": "https://www.hirunews.lk/177298/දළ-පූට්ටුවා-වෙඩි-තබා-ඝාතනය-කළ-බව-තහවුරුයි",
       "Category": "Local News",
       "Parent URL": "https://www.hirunews.lk/local-news.php?pageID=4193"
}