{
       "Source": "hirunews",
       "Timestamp": "Thursday, 07 January 2021 - 21:26",
       "Headline": "මෙරට ගවයන්ට නව රෝගයක්",
       "News Content": "ශ්‍රී ලංකාව තුළ මෙතෙක් වාර්තා නොවූ ගව වසංගත රෝගයක් මේ දිනවල ගවයින් අතර සීග්‍රයෙන් පැතිර යන බව සත්ත්ව නිෂ්පාදන හා සෞඛ්‍ය දෙපාර්තමේන්තුව පවසනවා.\nමේ හේතුවෙන් ගොවිපළ රැසක සත්ත්ව නිෂ්පාදකයින් ආර්ථික වශයෙන් දැඩි බලපෑමට ලක්ව ඇති බවයි වාර්තා වන්නේ.\nමෙම රෝගය කැෆ්රි ෆොක්ස් නම් වෛරස් ගණයට අයත් ගවයන්ට වැලදෙන සමෙහි ගැටිති රෝගය බවට තහවුරු කරගෙන තිබෙනවා.\nමෙහි රෝග වාහකයා මැස්සන් වන අතර රෝගයට ගොදුරු වූ සතුන්ගේ ශරීරය පුරා සමෙහි ගැටිති ඇතිවීම, සතුන් උදාසීන වීම, උණ ගතිය, ආහාර අරුචිය, ඇස් හා නාස්වලින් ශ්‍රාවය පිටවී ප්‍රධාන රෝග ලක්ෂණ ලෙස දක්නට ලැබෙනවා.\nරෝගය මේ වනවිට ප්‍රදේශ ගණනාවක් පුරා සීග්‍රයෙන් පැතිර ගොස් ඇති නමුත් ඉන් මිනිසුන්ගේ සෞඛ්‍යට කිසිදු බලපෑමක් ඇති නොකරන බවයි අනාවරණය වී ඇත්තේ.\nරෝගයට ගොදුරු වූ සතුන්ගේ කිරි නිෂ්පාදනය සීග්‍රයෙන් අඩුවන අතර, ගබ්සාවීම්, ප්‍රජන හැකියාව දුර්වල වීම දක්නට ලැබෙනවා.\nමෙම රෝගයෙන් ගවයින් බේරා ගැනීම සඳහා සුදුසු එන්නත් ආනයනය කිරීම කෙරෙහි මේ වනවිටත් සත්ත්වය නිෂ්පාදන හා සෞඛ්‍ය දෙපාර්තමේන්තුවේ අවදානය යොමු වී ඇති අතර රෝග ලක්ෂණ පවතින්නේ නම් වහාම ඒ සම්බන්ධයෙන් ලඟම ඇති රජයේ පශු වෛද්‍ය කාර්යාලයට දැනුම් දෙන ලෙසයි ජනතාවට දැනුම් දෙන්නේ.",
       "URL": "https://www.hirunews.lk/259115/මෙරට-ගවයන්ට-නව-රෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=2226"
}