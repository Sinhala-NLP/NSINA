{
       "Source": "hirunews",
       "Timestamp": "Saturday, 02 December 2017 - 21:09",
       "Headline": "දළ පුට්ටුවා ඝාතකයින් කට අරී - \"ඇත් දළ පෙන්ඩන්ට් ග්‍රාම නිලධාරීන් දෙදෙනා\"ට වැඩ වරදී (ඡායාරූප)",
       "News Content": "ඇත් දළවලින් සකස් කළ පෙන්ඩන්ට් 3 ක් සමග ග්‍රාම නිලධාරීවරුන් දෙදෙනෙකු පොලිස් අත්අඩංගුවට ගෙන තිබෙනවා.\nනිකවැරටිය කොට්ඨාශ බුද්ධි අංශයේ නිලධාරීන්ට ලැබුනු තොරතුරකට අනුවයි පොල්පිතිගම ප්‍රදේශයේදී අද සවස සැකකරුවන් අත්අඩංගුවට ගැනුනේ.\nඒ සැකකරුවන් සිය නිවෙස්වල සිටියදීයි.\nමෙම පුද්ගලයන් රන් කොපු යොදා ඇත් දළවලින් පෙන්ඩන්ට් සකස්කර තිබු බව සඳහන්.\nඅවුරුදු 32 සහ 43 වයස්වල පසුවන සැකකාර ග්‍රාම නිලධාරීවරුන් දෙදෙනා මුදුගමුව සහ කොස්ගහඇල ප්‍රදේශවල පදිංචිකරුවන්.\nඑක් අයෙක් මකුල්පොත ග්‍රාම නිලධාරී ලෙසට කටයුතු කරන අතර අනෙක් සැකකරු දොරවේරුව ග්‍රාම නිලධාරී ලෙසට කටයුතු කරන බවයි පොලිසිය කියාසිටියේ.\nදළ පුට්ටුවා ඝාතනය සම්බන්ධයෙන් දැනට රක්ෂිත බන්ධනාගාර ගතකර සිටින සැකකරුවන්ගෙන් ලැබුනු තොරතුරු ද මෙම ග්‍රාම නිලධාරීන් දෙදෙනා අත්අඩංගුවට ගැනීමට පදනම් වී තිබෙනවා.\nඔවුන් දෙදෙනා සතුව තිබී හමුවු පෙන්ඩන්ට් දළ පුට්ටුවාගේ දළවලින් නිර්මාණය කළ ඒවා බවටයි අනාවරණ වී ඇත්තේ.\nඔවුන් හෙට මහව මහේස්ත්‍රාත් අධිකරණයට ඉදිරිපත් කිරීමට නියමිතයි.\nගල්ගමුවේ දළ පූට්ටුවා හස්තියාට වෙඩි තබා ඝාතනය කිරීමේ සිද්ධිය සම්බන්ධයෙන් ග්‍රාම නිලධාරිවරයෙකු ඇතුළු පුද්ගලයින් 8 දෙනෙකු මීට පෙර පොලීසිය අත්අඩංගුවට ගත්තා.",
       "URL": "https://www.hirunews.lk/177467/දළ-පුට්ටුවා-ඝාතකයින්-කට-අරී-ඇත්-පෙන්ඩන්ට්-ග්‍රාම-නිලධාරීන්-දෙදෙනාට-වැඩ-වරදී-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4189"
}