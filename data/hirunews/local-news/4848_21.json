{
       "Source": "hirunews",
       "Timestamp": "Thursday, 06 October 2016 - 18:19",
       "Headline": "වතු සේවකයින්ට දහසක වැටුපක් රජය පොරොන්දු වී නැහැ ?",
       "News Content": "වතු සේවකයින්ගේ දෛනික වැටුප රුපියල් දහස දක්වා වැඩිකරන බවට රජය කිසිදු අවස්ථාවක ප්‍රකාශ කර නොමැති බව කම්කරු හා වෘත්තීය සමිති සබඳතා රාජ්‍ය අමාත්‍ය රවීන්ද්‍ර සමරවීර පවසනවා.\nකොළඹ අද (06) පැවති මාධ්‍ය හමුවකට එක්වෙමින් රාජ්‍ය අමාත්‍යවරයා සදහන් කළේ එක් වෘත්තීය සමිතියක් පමණක් රුපියල් දහස දක්වා දෛනික වැටුප් වැඩිකරන බවට පොරොන්දුවක් ලබාදී ඇති බවයි.\nකෙසේ වෙතත්, සිය දෛනික වැටුප රුපියල් දහස දක්වා ඉහළ නංවන ලෙස ඉල්ලමින් වතු සේවකයින් ආරම්භ කළ විරෝධතා අද 12 වන දිනටත් ක්‍රියාත්මක වුණා.\nහැටන් - දික්ඔය, නාවලපිටිය, කොටගල, නුවරඑළිය, ඇහැලියගොඩ, රක්වාන, පස්සර සහ මාතර දෙණියාය යන ප්‍රදේශවල අද දිනයේදීත් මෙම විරෝධතා පැවති බවයි අප වාර්තාකරුවන් සදහන් කළේ.\nහැටන් - දික්ඔය නගරයේදී වතුකම්කරුවන්ගේ මෙම විරෝධතාවය හේතුවෙන් හැටන් - බගවන්තලාව, හැටන් - මස්කෙළිය යන මාර්ගවල ගමනාගමනයට ද බාධා එල්ල වුණා.\nඑමෙන්ම, ඇහැළියගොඩ නගරයේ අද (06) පැවති වතු සේවකයින්ගේ විරෝධතාවය හේතුවෙන් රත්නපුර - කොළඹ ප්‍රධාන මාර්ගයේ ගමනාගමන කටයුතුවලට ද බාධා එල්ල වුණා.\nවිරෝධතාවයට එක්වෙමින් අදහස් දැක්වූ වතු සේවකයින් හිරු ප්‍රවෘත්ති අංශයට සදහන් කළේ රජය විසින් පොරොන්දු වී ඇති වැටුප් වැඩි කිරීම ලබාදෙන ලෙසටයි.",
       "URL": "https://www.hirunews.lk/144607/වතු-සේවකයින්ට-දහසක-වැටුපක්-රජය-පොරොන්දු-වී-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=4848"
}