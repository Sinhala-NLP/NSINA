{
       "Source": "hirunews",
       "Timestamp": "Sunday, 16 June 2019 - 9:09",
       "Headline": "ටජිකිස්ථාන නිල සංචාරය නිමවා ජනපති දිවයිනට",
       "News Content": "තජිකිස්ථානයේ පැවති ආසියාවේ අන්තර් ක්‍රියාකාරිත්වය හා විශ්වාසය ගොඩනැංවීමේ පියවර පිළිබද පස්වන සමුළුවට සහභාගිවූ ජනාධිපති මෛත්‍රිපාල සිරිසේන අද යළි දිවයිනට පැමිණියා.\nඩුබායි සිට පැමිණි එමිරේට්ස් ගුවන් සේවයට අයත් ඊ.කේ. 650 දරණ යානයෙන් ජනාධිපතිවරයා අද පෙරවරු 9.05 ට පමණ කටුනායක බණ්ඩාරනායක ජාත්‍යන්තර ගුවන් තොටුපලට ළඟාවූ බවයි ගුවන්තොටුපල හිරු වාර්තාකරු සඳහන් කළේ.\nගෝලීය ත්‍රස්තවාදය පරාජය කරමින් සාමය සහ ආර්ථික සමෘද්ධිය උදා කර ගැනීමට කැපවීමේදී ආසියාවේ සියලූ රටවල් අතර තිබෙන බැදීම සහ සහෝදරත්වය ඉතා වැදගත් බව මෙම සමුළුව අමතමින් ජනාධිපති මෛත්‍රීපාල සිරිසේන ප්‍රකාශ කළා.\nමෙම සමුළුව සඳහා රටවල් රැසක රාජ්‍ය නායකයින් එක්ව සිටි අතර, ජනාධිපති මෛත්‍රීපාල සිරිසේන තජිකිස්ථාන ජනාධිපති එමෝමලි රාමොන් සමග සාකච්ඡාවක ද නිරත වුණා.\nශ්‍රී ලංකාවේ ආර්ථිකය ඉදිරියට ගෙන යාමේ ක්‍රියාවලියේදී ලෝකයේ සියලූ රටවල් සමග සමීපව සහ මිත්‍රශීලිව කටයුතු කිරීම තම අරමුණ බව ජනාධිපතිවරයා එහිදී ප්‍රකාශ කළා.\nඑමෙන්ම සමුළුව අතරතුර ජනාධිපති මෛත්‍රීපාල සිරිසේන, රුසියානු ජනපති ව්ලැදිමීර් පුටින් ද මුණගැසී තිබෙනවා.",
       "URL": "https://www.hirunews.lk/218497/ටජිකිස්ථාන-නිල-සංචාරය-නිමවා-ජනපති-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=3298"
}