{
       "Source": "hirunews",
       "Timestamp": "Friday, 29 April 2022 - 17:09",
       "Headline": "බදු වැඩි කිරීම හැර වෙනත් විකල්පයක් නැහැ - මුදල් ඇමති කියයි (වීඩියෝ)",
       "News Content": "ශ්‍රී ලංකාව මේවන විට මුහුණ දී ඇති බරපතල ආර්ථික අගාධයෙන් ගොඩ ඒම සඳහා බදු වැඩි කිරීම හැර වෙනත් කිසිදු විකල්පයක් නොමැති බව මුදල් අමාත්‍ය අලි සබ්රි පවසනවා.\nබී. බී. සී. ලෝක සේවය සමග පැවැත්වූ විශේෂ සම්මුඛ සාකච්ඡාවකට එක්වෙමින් ඔහු කියාසිටියේ 2019 වසරේදී වැට් බද්ද 8% දක්වා අඩු කිරීමට ගත් තීරණය රජය විසින් සිදු කළ අත්වැරැද්දක් බවයි.\nශ්‍රී ලංකාවට අවශ්‍ය අත්‍යවශ්‍ය ආහාර ද්‍රව්‍ය සහ ඖෂධ මිලදී ගැනීම සඳහා ඉදිරි මාස 8ක කාලයකට අවම තරමින් ඇමරිකානු ඩොලර් මිලියන 4ක් පමණ අවශ්‍ය බව මුදල් අමාත්‍යවරයා පෙන්වා දෙනවා.\nබදු මුදල් වැඩි කිරීමට ගනු ලබන තීරණය කිසිසේත් ලෙහෙසි පහසු තීරණයක් නොවුන ද මේවන විට එය හැර වෙනත් විකල්පයක් නොමැති තත්ත්වයකට ශ්‍රී ලංකා ආර්ථිකය පත්වී ඇතැයි ඔහු කියාසිටියා.\nමේවන විට බල පැවැත්වෙන  8%ක් වන වැට් බදු ආදායම කිසිසේත්ම සුබදායී ආදායම් මාර්ගයක් නොවන බවයි ඔහුගේ අදහස වන්නේ.\nඑය අවම තරමින් 13%ක හෝ 14%ක සීමාවක් දක්වා ඉහළ දැමිය යුතු බවට ඔහු අවධාරණය කරනවා.\n2019 වසරේදී ජනාධිපති ගෝඨාභය රාජපක්ෂ බලයට පත්වීමෙන් අනතුරුව සිදුකරන ලද බදු අඩු කිරීමේ තීරණය දේශපාලනමය වශයෙන් සහ ආර්ථිකමය වශයෙන් ගන්නා ලද වැරදි තීරණයක් බවයි ඔහු පවසන්නේ.\nඑමෙන්ම පවතින ආර්ථික ක්‍රියාදාමය නිසි ලෙස ක්‍රියාත්මක වුවහොත් ලබන වසරේ නැවතත් ජාත්‍යන්තර ණය වාරික ගෙවීමේ තත්ත්වයට මෙරට ආර්ථිකය ගෙන ආ හැකි බවටත් ඔහු විශ්වාසය පළකරනවා.\nකෙසේවෙතත් ඒ සඳහා වන කාල වකවානු ප්‍රකාශ කිරීම ප්‍රතික්ෂේප කරමින් ඔහු කියාසිටියේ එය ප්‍රකාශ කිරීම අතිශය දුෂ්කර කටයුත්තක් බවයි.\nකෙසේවෙතත් හැකි ඉක්මනින් එය සිදු කිරීමට හැකිවේවායි තමන් පවා ප්‍රාර්ථනා කරන බවත් ඔහු කියාසිටියා.\nමෙම මස මුලදී ශ්‍රී ලංකා රජය ගෙවීමට නියමිතව තිබූ ඇමරිකානු ඩොලර් බිලියන 35.5ක ණය වාරික ගෙවා දැමීම තාවකාලිකව අත්හැර දමා එය නිල වශයෙන් ප්‍රකාශයට පත් කළා.\nඑහිදී රජය ගෙන ආ මූලිකම නිදහසට කරුණ වූයේ කොවිඩ් වෛරස වසංගතයෙන් මෙරට ආර්ථිකයට සිදුවූ බලපෑම සහ යුක්රේන අර්බුදය හමුවේ මතු කෙරුණු ආර්ථික බලපෑමයි.\nමේ අතර, ඉන්දියාව ඉන්ධන සැපයුම් සඳහා ඩොලර් බිලියන 1.5ක ණයක් ලබා දී ඇති අතර, තවත් ඩොලර් මිලියන 500ක ණය මුදලකට ප්‍රතිපත්තිමය වශයෙන් එකඟ වී ඇති බව ද මුදල් අමාත්‍යවරයා ප්‍රකාශ කර තිබෙනවා.\nශ්‍රී ලංකාවට ලෝක බැංකුවෙන් ඩොලර් මිලියන 400 සිට ඩොලර් මිලියන 600 දක්වා මුදලක් ලැබීමට නියමිත අතර එය “මුදල් හුවමාරු කිරීම් සහ අවදානමට ලක්විය හැකි පුද්ගලයින් සඳහා සමාජ ආරක්ෂණ ජාලයක් ගොඩනැගීම” සඳහා භාවිතා කළ හැකි බවයි ඔහු ප්‍රකාශ කර ඇත්තේ.\nකොරෝනා වසංගතය, ඉහළ යන ඉන්ධන මිල, බදු අඩු කිරීම් සහ ශීඝ්‍රයෙන් අඩුවන විදේශ මුදල් සංචිත හේතුවෙන් ඉන්ධන, ආහාර සහ ඖෂධ අත්‍යවශ්‍ය ආනයන සඳහා ගෙවීමට ප්‍රමාණවත් ඩොලර් ප්‍රමාණවත් නොවීමේ ගැටලුවකට ශ්‍රී ලංකාව මුහුණදී සිටිනවා.\nඋද්ධමනය, අත්‍යවශ්‍ය භාණ්ඩ හිඟය සහ විදුලි කප්පාදුවකින් ජනතාව පීඩාවට පත්ව සිටීම හමුවේ  රට පුරා මේ වනවිට විරෝධතා මාලාවක් ද ක්‍රියාත්මක වනවා.\nමුදල් අමාත්‍යවරයා සඳහන් කළේ ශ්‍රී ලංකාවේ ආර්ථික අර්බුදය විසඳීම සඳහා සාකච්ඡා තවදුරටත් සිදුවන අතර, අත්‍යවශ්‍ය ද්‍රව්‍ය හිඟය කවදා අවසන් වේදැයි නිශ්චිතව ප්‍රකාශ කළ නොහැකි බවයි.\nඒ සියල්ල රඳා පවතින්නේ රටට ලැබෙන විදේශ මුදල් ප්‍රමාණය කොපමණ ද යන්න මත බව ඔහු සඳහන් කළා. ශ්‍රී ලාංකිකයන් තම මුදල් නිසි මාර්ග, හරහා රටට එවීමට තීරණය කළ විට මෙම ගැටලුව විසඳෙනු ඇතැයි ද මුදල් අමාත්‍යවරයා ප්‍රකාශ කර තිබෙනවා.\nවිදේශයන්හි වෙසෙන සහ සේවය කරන ශ්‍රී ලාංකිකයන් රටට එවන ලද මුදල් මාර්තු මාසයේදී ඩොලර් මිලියන 318 දක්වා පහත වැටී ඇති බැවින් ශ්‍රී ලංකාවට පැමිණෙන විදේශ මුදල් ප්‍රමාණයෙහි වැඩි වීමක් දක්නට ලැබෙන්නේ නැහැ.",
       "URL": "https://www.hirunews.lk/303104/බදු-වැඩි-කිරීම-හැර-වෙනත්-විකල්පයක්-නැහැ-මුදල්-ඇමති-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1202"
}