{
       "Source": "hirunews",
       "Timestamp": "Saturday, 27 March 2021 - 8:18",
       "Headline": "සූවස් ඇලේ සිර වූ නැව ඉවත් කිරීමේ ප්‍රයත්නය අසාර්ථකයි - ඇමරිකාව මැදිහත්වීමට සූදානම්",
       "News Content": "සූවස් ඇළේ සිර වූ දැවැන්ත බහාලුම් නෞකාව ඉවත් කිරීම සඳහා ඊයේ ක්‍රියාත්මක වූ ප්‍රයත්නය සාර්ථක නොවූ බව මෙහෙයුම සිදුකරන නෞකා කළමනාකරණ ආයතනය ප්‍රකාශ කළා.\nමෙහෙයුම සඳහා අතිරේක ටග් යාත්‍රා දෙකක් එක්වීමට නියමිත බවයි නෙදර්ලන්ත මෙහෙයුම් කණ්ඩායම ප්‍රකාශ කළේ.\nඑමඟින් නෞකාව දියඹට තල්ලු කිරීමට උත්සාහයක නිරත වනු ඇති.\nඒ සඳහා වැලි කියුබ් මීටර් විසි දහසක් පමණ ඉවත් කළ යුතු බව අදාළ සූවස් ඇළේ පාලක මණ්ඩලය ප්‍රකාශ කර තිබෙනවා.\nඑමෙන්ම, සිර වූ නෞකාව ඉවත් කොට සූවස් ඇළේ නෞකා ගමනාගමනය යථා තත්ත්වයට පත් කිරීම සඳහා ඇමරිකානු යුද හමුදාව සූදානම් බව ධවල මන්දිරය ප්‍රකාශ කළා.\nඉල්ලීමක් සිදුකළහොත් ඒ සඳහා ඇමරිකානු නාවික විශේෂඥයින් වහා යෙදවිය හැකි බවයි ධවල මන්දිර ප්‍රකාශිකාව සදහන් කළේ.\nඒ සම්බන්ධයෙන් ඊජිප්තු බලධාරීන් සමඟ සාකච්ඡා කරමින් සිටින බව ද ඇය කියා සිටියා.\nදිගින් මීටර් 400ක් සහ මීටර් 59 ක පළලින් යුත් මෙම නෞකාව පසුගිය අඟහරුවාදා චීනයේ සිට නෙදර්ලන්තයේ රොටර්ඩෑම් වරාය දක්වා ගමන් කරමින් සිටියදී සූවස් ඇලේ ඉවුරු දෙක අතර, සිරවුණේ පැවති සුළං තත්ත්වය හේතුවෙන්.\nතායිවානයේ එවර්ග්‍රීන් මැරායින් සමාගමට අයත් එම්.වී එවර්ගිවන් නමැති මෙම නෞකාවේ ඒ වනවිට බහාලුම් 20,000 ක් පමණ තිබූ අතර, නෞකාවේ බර ටොන් ලක්ෂ 2 ක්.\nමේ වන විට මෙම නෞකාව ඇළ මාර්ගයේ සිරවීම හේතුවෙන් නෞකා 230ක් ඇළේ දකුණු කෙළවර සූවස් ඇළට ඇතුළුවීම සඳහා පෙළ ගැසී ඇති බව සදහන්.\nගෝලීය වෙළදාමෙන් සියයට 12ක් පමණ සිදුකෙරෙන්නේ සූවස් ඇළ හරහා ගමන් ගන්නා භාණ්ඩ ප්‍රවාහන නෞකාවලින්.\nඑමෙන්ම, මෙරට අපනයන බටහිර යුරෝපය සහ ඇමරිකා එක්සත් ජනපදය වෙත යවනු ලබන්නේ ද සූවස් ඇළ හරහායි.\nකෙසේ වෙතත්, මෙරට වරාය කටයුතුවලට මෙමගින් බලපෑම් සිදුවේදැයි අප වරාය අධිකාරියේ සභාපති ජෙනරාල් දයා රත්නායකගෙන් විමසීමක් කළ අතර එහිදී ඔහු කියා සිටියේ දැනට එවැනි බලපෑමක් නොමැති බවයි.",
       "URL": "https://www.hirunews.lk/266671/සූවස්-ඇලේ-සිර-වූ-නැව-ඉවත්-කිරීමේ-ප්‍රයත්නය-අසාර්ථකයි-ඇමරිකාව-මැදිහත්වීමට-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=2060"
}