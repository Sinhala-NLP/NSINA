{
       "Source": "hirunews",
       "Timestamp": "Thursday, 08 September 2022 - 14:36",
       "Headline": "දමිතා අබේරත්න රිමාන්ඩ් (වීඩියෝ)",
       "News Content": "අත්අඩංගුවට ගත් අරගලයේ ක්‍රියාකාරිණියක වන රංගන ශිල්පිණි දමිතා අබේරත්න ලබන 14 වනදා දක්වා රක්ෂිත බන්ධනාගාර ගත කෙරුණා. ඒ ඇය කොටුව මහේස්ත්‍රාත් තිලිණ ගමගේ හමුවට අද ඉදිරිපත් කිරීමෙන් අනතුරුවයි.\nබත්තරමුල්ල, පොල්දූව මංසන්ධියේ කළු හෝරාව නමින් ඊයේ රාත්‍රියේ සංවිධාන කර තිබූ විරෝධතා සත්‍යග්‍රහයෙන් අනතුරුව කොළඹ උතුරු අපරාධ කොට්ඨාශය විසින් ඇයව අත්අඩංගුවට ගනු ලැබුවා.\nඒ ජූලි මස 14 වනදා ජනාධිපති කාර්යාලයට බලහත්කාරයෙන් ඇතුළුවී 22 වනදා දක්වා එහි රැදි සිටිමින් රුපියල් ලක්ෂ 12 ක අලාභයක් සිදුකළ බවට චෝදනා කරමින්.\nදමිතා අබේරත්න අධිකරණයට ඉදිරිපත් කළ අවස්ථාවේ ඇයගේ නීතිඥවරුන් කරුණු දක්වමින් කියා සිටියේ ලබන 9 වනදා පොලීසියට පැමිණෙන ලෙස ප්‍රකාශ කර තිබියදී ඇයව මෙලෙස අත්අඩංගුවට ගෙන ඇති බවයි.\nසුදුසු ඇපයක් මත මුදා හරින ලෙස එහිදී නීතිඥවරුන් අධිකරණයට ඉල්ලා සිටියා.\nකෙසේ වෙතත් මහේස්ත්‍රාත් තිළිණ ගමගේ සඳහන් කළේ අරගලයේ ප්‍රධාන නඩුව විභාගයට ගන්නා අවස්ථාවේ ඔවුන්ව ඇප මත මුදා නොහරින ලෙස පිරිසක් පසුගිය මැයි මස 25 වනදා අධිකරණය ඉදිරිපිට උද්ඝෝෂණයක නිරත වූ බවයි.\nරාජ්‍ය නිලධාරින්ට මෙන්ම, බන්ධනාගාර රථවලට පවා පිටත්වීම ප්‍රමාද වූ බවත් එමගින් තම නිල රථයට ද බලපෑම් සිදුවූ බව ප්‍රකාශ කළ මහේස්ත්‍රාත්වරයා සැකකාරිය ඇප මත සිටිමින් එහි කොන්දේසි කඩ කර ඇති බැවින් රක්ෂිත බන්ධනාගාර ගත කරන බව සඳහන් කළා.\nමේ අතර, අද උදෑසන විපක්ෂ නායක සජිත් ප්‍රේමදාස ඇතුළු පිරිසක් රංගන ශිල්පිණි දමිතා අබේරත්නගේ සුවදුක් විමසීම සඳහා කොටුව පොලිස් ස්ථානය වෙත පැමිණි අතර ඇයව අත්අඩංගුවට ගැනීම සම්බන්ධයෙන් අද පාර්ලිමේන්තුවේදී ද අදහස් පළ වුණා.\nඑමෙන්ම, අන්තර් විශ්වවිද්‍යාලයීය ශිෂ්‍ය බල මණ්ඩලය සහ භික්ෂු බල මණ්ඩලය පිටකොටුව බෝධිය ආසන්නයේ අද පස්වරුවේ විරෝධතාවක නිරත වුණා. ඒ දැනට අත්අඩංගුවේ සිටින අන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු ඇතුළු ශිෂ්‍ය නියෝජිතයින් නිදහස් කරන ලෙස ඉල්ලමින්.\nකෙසේ වෙතත්, පොලීසිය ඔවුන්ට දැනුම් දුන්නේ එම ස්ථානයේ ඉවත්ව යන ලෙසයි.\nමේ අතර පසුගිය මැයි 9 වැනිදා පාර්ලිමේන්තු මන්ත්‍රී ජොන්ස්ටන් ප්‍රනාන්දු මහතාගේ තලංගම පිහිටි නිවසට අලාභ හානි කිරීමේ සිද්ධිය සම්බන්ධයෙන් සැකකරුවන් දෙදෙනෙකු බස්නාහිර දකුණ අපරාධ කොට්ඨාසය මගින් අත්අඩංගුවට ගෙන තිබෙනවා.",
       "URL": "https://www.hirunews.lk/314867/දමිතා-අබේරත්න-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=883"
}