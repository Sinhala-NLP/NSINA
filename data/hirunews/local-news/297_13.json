{
       "Source": "hirunews",
       "Timestamp": "Saturday, 03 June 2023 - 9:40",
       "Headline": "අගමැතිගේ පොසොන් පොහොය දින පණිවුඩය",
       "News Content": "පොසොන් පුර පසළොස්වක පොහොය දිනය අදට (03) ට යෙදී තිබෙනවා.\nඑම පොහොයට සමඟාමීව අග්‍රාමාත්‍ය දිනේෂ් ගුණවර්ධන පොසොන් දින පණිවිඩය මෙලෙසින් නිකුත්කර තිබුණා.\nනිර්මල බුදු දහම රැගෙන වැඩම කළ අනුබුදු මිහිඳු මහ රහතන් වහන්සේගේ ලංකාගමනය සිහිපත් කෙරෙන පොසොන් පොහොය ශ්‍රී ලාංකීය බෞද්ධ ජනයාගේ සුවිශේෂි දිනයක් බවත් කෘෂිකාර්මික අර්ථක්‍රමයෙන් පෝෂිත ලංකා ජන සමාජය බුදුදහමේ පණිවුඩය සමඟ සත්‍යයේ දර්ශනයෙන් විද්‍යාත්මකව ඒකාලෝකමත් වූ බවත් එම නිවේදනයේ සඳහන්.\nඑදා චුල්ලහත්ථි පදෝපම සූත්‍ර දේශනාවෙන් මිහිඳු මහ රහතන් වහන්සේ දේශනා කළාක් මෙන් මනා සංයමයෙන් කටයුතු කිරීම සියළු දෙනාගේ යුතුකම බව එම නිවේදනයෙන් අගමැති සනිටුහන්කර සිටිනවා.\nසැබෑ සද්ධර්මය කෙසේවත් පිටුදැකිය නොහැකි අතර සැබෑ සද්ධර්මය හදුනා ගන්නා පුද්ගලයා සකල භේදවලින් තොරව බුදු දහමේ හරය සොයා යන බවයි අගමැති ප්‍රකාශකර සිටිනේ.\nඅනර්ථ සිදුවීම් උපේක්ෂාවෙන් බැහැර කොට සැබෑ බුද්ධ දර්ශනයේ හරයෙන් අප ජීවිත ආලෝකමත් කර ගනිමු යන උතුම් පැතුම සමඟින් අගමැති සිය පොසොන්දින පණිවිඩය ඔස්සේ දන්වා සිටිනවා.",
       "URL": "https://www.hirunews.lk/336928/අගමැතිගේ-පොසොන්-පොහොය-දින-පණිවුඩය",
       "Category": "Local News",
       "Parent URL": "https://www.hirunews.lk/local-news.php?pageID=297"
}