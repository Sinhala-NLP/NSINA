{
       "Source": "hirunews",
       "Timestamp": "Monday, 13 April 2020 - 15:26",
       "Headline": "ස්වර්ගස්ථ වූ නිකලස් මාකස් ප්‍රනාන්දු හිමිපාණන්ගේ අවසන් කටයුතු රාජ්‍ය ගෞරව සහිතව (වීඩියෝ)",
       "News Content": "ස්වර්ගස්ථ වූ විශ්‍රාමික අගරදගුරු අති උතුම් නිකලස් මාකස් ප්‍රනාන්දු හිමිපාණන්ගේ දේහය පිළිබදව අවසන් කටයුතු අද පස්වරුවේ මීගමුව - ශාන්ත මරියා දේවස්ථානයේදී රාජ්‍ය ගෞරව සහිතව සිදුකෙරුණා.\nඒ, මීගමුව මහවීදිය ශාන්ත මරියා දේවස්ථානයේ ශුද්ධ වූ ජුසේ මුණිදුන්ගේ පිළිරුව ඉදිරිපිට වෙන් කර ඇති විශේෂ ස්ථානයකදියි.\nපසුගිය දින දෙකේදී අවසන් ගෞරව දැක්වීම සඳහා ආගමික පූජකවරුන්ට අවස්ථාව ලබාදීමෙන් අනතුරුව උන්වහන්සේගේ දේහය ඊයේ මීගමුව - මහවීදිය ශාන්ත මරියා දේවස්ථානය වෙත රැගෙන එනු ලැබුවා.\nරාගම - තේ වත්තේ එමවුස් මැදුරේදී උන්වහන්සේ පසුගිය සිකුරාදා ස්වර්ගස්ථ වන විට 87 වන වියේ පසුවුණා.\nඅති උතුම් නිකලස් මාකස් පියතුමන් හිමිපාණන් කොළඹ 7 වන අගරදගුරුතුමන් වූ අතර, උන්වහන්සේ 1977 වසරේ සිට 2002 වසර දක්වා වසර 25ක කාලයක් එම පදවිය හොඹවනු ලැබුවා.\nස්වර්ගස්ථ වූ විශ්‍රාමික අගරගුරු හිමිපාණන්ගේ දේහය පිළිබද අවසන් කටයුතු සදහා අග්‍රාමාත්‍ය මහින්ද රාජපක්ෂ ඇතුළු පිරිසක් එක්ව සිටියා.\nමේ අතර, නිකලස් මාකස් ප්‍රනාන්දු හිමිපාණන්ගේ ස්වර්ගස්ථවීමේ පුවත ඇසීමෙන් තමා බලවත් සංවේගයට පත්වූ බව ජනාධිපති ගෝඨාභය රාජපක්ෂ ද ශෝක පණිවුඩයක් නිකුත් කරමින් ප්‍රකාශ කළා.\nදෙවියන් වහන්සේ වෙනුවෙන් සහ කතෝලික ප්‍රජාවගේ ආගමික, සමාජ යහපැවැත්ම වෙනුවෙන් ජීවිතයම කැප කළ දිව්‍ය ප්‍රසාදීන් වහන්සේ අතරට නිකලස් මාකස් ප්‍රනාන්දු හිමිපාණන් වහන්සේගේ නාමය ද එක්වන බවයි ජනාධිපතිවරයා සිය ශෝක පණිවුඩය මගින් සඳහන් කළේ.",
       "URL": "https://www.hirunews.lk/238553/ස්වර්ගස්ථ-වූ-නිකලස්-මාකස්-ප්‍රනාන්දු-හිමිපාණන්ගේ-අවසන්-කටයුතු-රාජ්‍ය-ගෞරව-සහිතව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2798"
}