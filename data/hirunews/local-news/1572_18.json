{
       "Source": "hirunews",
       "Timestamp": "Tuesday, 09 November 2021 - 17:20",
       "Headline": "අගමැති වරයාගෙන් ප්‍රශ්න දෙක බැගින් ඇසීමට, ආණ්ඩු පක්ෂයට හා විපක්ෂයට අවස්ථාව යළිත්",
       "News Content": "ආණ්ඩු පක්ෂයට මෙන්ම විපක්ෂයටත් අගමැති වරයාගෙන් ප්‍රශ්න දෙක බැගින් විමසා පිළිතුරු ලබාගැනීමට පාර්ලිමේන්තුවේදී ලබා දෙන අවස්ථාව, 2021.11.10 බදාදා සිට යළි ක්‍රියාත්මක වන බව සභානායක, අධ්‍යාපන අමාත්‍ය දිනේෂ් ගුණවර්ධන ප්‍රකාශ කළා.\nකොවිඩ් තත්ත්වය මත පාර්ලිමේන්තුව නිසි පරිදි රැස් නොවු පසුගිය කාලයේ මෙම ප්‍රශ්න ඇසීමේ අවස්ථාව ලබා දීම තාවකාලිකව නවතා තිබුනා.\nඑමෙන්ම හෙට දිනයේදී (10) 2020 අංක 07 දරණ විසර්ජන (සංශෝධන) පනත් කෙටුම්පත පාර්ලිමේන්තුවේ අනුමැතියට ඉදිරිපත් කරන අතර, 1969 අංක 01 දරණ ආනයන හා අපනයන(පාලන) පනත යටතේ නිකුත් කරන ලද රෙගුලාසි ද පාර්ලිමේන්තුවේ අනුමැතිය සඳහා ඉදිරිපත් කරනු ඇති.\nඑමෙන්ම එදිනම ආගමන හා විගමන දෙපාර්තමේන්තුවේ වීසා නිකුත් කිරීමේ ක්‍රියාවලිය සම්බන්ධයෙන් දැනට පවත්නා වීසා කාලය ප්‍රතිශෝධනය කිරීම සඳහා ආගාමික හා විගාමික පනතට සංශෝධන අනුමත කර ගැනීමට ද නියමිත බව සභානායක ලේකම් හර්ෂ විජේවර්ධන සඳහන් කළා.\nමීට අමතරව,1979 අංක 61 දරණ අත්‍යවශ්‍ය මහජන සේවා පනත යටතේ ජනාධිපතිවරයා විසින් කරන ලද ආඥාවට අදාළ ගැසට් පත්‍රයත් හෙට (10) පාර්ලිමේන්තුවේ අනුමැතිය සඳහා ඉදිරිපත් කිරීමටද අද (09) රැස් වූ  පාර්ලිමේන්තු කටයුතු කාරක සභාවේදී තීරණය වී තිබෙනවා.",
       "URL": "https://www.hirunews.lk/287501/අගමැති-වරයාගෙන්-ප්‍රශ්න-දෙක-බැගින්-ඇසීමට-ආණ්ඩු-පක්ෂයට-හා-විපක්ෂයට-අවස්ථාව-යළිත්",
       "Category": "Local News",
       "Parent URL": "https://www.hirunews.lk/local-news.php?pageID=1572"
}