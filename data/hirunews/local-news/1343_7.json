{
       "Source": "hirunews",
       "Timestamp": "Monday, 21 February 2022 - 13:18",
       "Headline": "බලධාරින්ගේ නෙත නොගැටුණු දෙහිදෙණිය විදුපියස (වීඩියෝ)",
       "News Content": "සංවර්ධනය වෙමින් පවතින රටක් ලෙස මෙරට දැනට පවතින භෞතික සම්පත් රටට ඵලදායී ලෙස යොදාගැනීම බලධාරීන් සතු වගකීමක්.\nනමුත් එම වගකීම ඉටු නොවීම හමුවේ කිසිවෙකුටත් ප්‍රයෝජනයක් නොමැතිව විනාශ මුඛයට යමින් පවතින ජනතා දේපළක් පිළිබඳවයි මේ අනාවරණය.\nමේ මහනුවර, කටුගස්තොට අධ්‍යාපන කලාපයට අයත් දෙහිදෙණිය ප්‍රාථමික පාසල.\nවසර 15කට පමණ පෙර මෙය වසා දැමීමට බලධාරීන් පියවරගෙන ඇත්තේ සිසුන් සංඛ්‍යාව ප්‍රමාණවත් නොවීම හේතුවෙන්.\nඑතැන් පටන් මෙම විද්‍යාලයේ රුපියල් ලක්ෂ ගණනක් වටිනා දේපළ විනාශ වෙමින් පවතින බවටයි ප්‍රදේශවාසීන් චෝදනා කරන්නේ.\nක්‍රීඩාංගණයක්, විශාල ප්‍රමාණයේ ගොඩනැගිලි දෙකක්, ගුරු නිවාසයක්, වැසිකිලි පද්ධතියක්, ඇතුළු හොඳ තත්ත්වයේ පවතින භෞතික සම්පත් විශාල ප්‍රමාණයක් තවමත් මෙහි දැකිය හැකියි.\nමෙම ගොඩනැගිලිවලින් නිසි ප්‍රයෝජනයක් ගැනීමට බලධාරීන්ගේ අවධානය යොමුනොවීමේ පසුබිම හමුවේ විවිධ දුරාචාරවලටද මෙය තෝතැන්නක් වී\nතිබෙනවා.\nප්‍රදේශවාසීන් පෙන්වා දෙන්නේ, මෙම ගොඩනැගිලි ප්‍රයෝජනවත් කාර්යයක් සඳහා යොදා ගැනීමේ අවශ්‍යතාව පිළිබඳව බලධාරීන්ගේ සැලකිල්ලට නොගන්නා බවයි.\nදශක 9ක ඉතිහාසයකට උරුමකම් කියන දෙහිදෙණිය ප්‍රාථමික පාසලෙන් නැණස ලබාගත් දරුවන් සංඛ්‍යාව අතිමහත් වන අතර, නැවත පාසල ආරම්භ කිරීමට නොහැකි නම් මෙම ගොඩනැගිලි වෙනත් සුදුසු කාර්යයක් වෙනුවෙන් යොදාගන්නා ලෙසයි ප්‍රදේශවාසීන් ඉල්ලා සිටින්නේ.",
       "URL": "https://www.hirunews.lk/297611/බලධාරින්ගේ-නෙත-නොගැටුණු-දෙහිදෙණිය-විදුපියස-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1343"
}