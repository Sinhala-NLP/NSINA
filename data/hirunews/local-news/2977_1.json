{
       "Source": "hirunews",
       "Timestamp": "Tuesday, 31 December 2019 - 12:34",
       "Headline": "ගුවන් හමුදාවේ සිව් දෙනෙකුට මරු කැඳවූ, වරකාපොළ අනතුරට හේතුව හෙළිවේ",
       "News Content": "වරකාපොළ - දුම්මලදෙනිය ප්‍රදේශයේදී හතර දෙනෙකුට මරු කැදවමින් අද (31) අලුයම සිදුවූ රිය අනතුරට හේතු වී ඇත්තේ ත්‍රිරෝද රථයේ රියදුරුට නින්ද යාම බවට අනාවරණ වී තිබෙනවා.\nත්‍රිරෝද රථයක් සහ ට්‍රක් රථයක් මුහුණට මුහුණලා ගැටීමෙන් සිදුවූ මෙම අනතුරෙන් ගුවන් හමුදාවේ සාමාජිකයින් 04 දෙනෙකු ජීවිතක්ෂයට පත්වුණා.\nඔවුන් රත්මලාන ගුවන් හමුදා කදවුරට අනුයුක්තව සේවය කරනු ලබන හමුදා සාමාජිකයින්.\nමෙලෙස මිය ගොස් ඇත්තේ අවුරුදු 18, 28, 37 සහ 38 වයස්වල පසුවූ කහටගස්දිගිලිය, බල්ලපාන, කොස්ගම සහ වරහන්කාව යන ප්‍රදේශවල පදිංචිකරුවන්.\nඔවුන් මාතලේ ප්‍රදේශයේ අවමංගල්‍ය උත්සවයකට සහභාගි වී නැවත පැමිණෙමින් සිටියදි මෙම අනතුරට මුහුණ පා තිබෙනවා.\nකෙසේ වෙතත්, අනතුර සම්බන්ධයෙන් ට්‍රක් රථයේ රියදුරු අත්අඩංගුවට ගත් බවයි පොලීසිය සඳහන් කළේ.\nමේ අතර, මාවනැල්ලේ සිට හෙම්මාතගම බලා ධාවනය වූ පෞද්ගලික බස් රථයක් කුඹල්ගම ප්‍රදේශයේදී මාර්ගයෙන් ඉවතට පැන පෙරළී යාමෙන් අද (31) උදෑසන සිදුවූ රිය අනතුරකින් එහි ගමන් කළ පුද්ගලයින් 10 දෙනෙකු තුවාල ලබා රෝහල් ගත කර තිබෙනවා.\nඔවුන්ගේ තත්ත්වය බරපතල නොවන බවයි හිරු වාර්තාකරු කියා සිටියේ.",
       "URL": "https://www.hirunews.lk/231307/ගුවන්-හමුදාවේ-සිව්-දෙනෙකුට-මරු-කැඳවූ-වරකාපොළ-අනතුරට-හේතුව-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=2977"
}