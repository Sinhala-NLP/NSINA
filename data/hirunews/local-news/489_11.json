{
       "Source": "hirunews",
       "Timestamp": "Wednesday, 08 March 2023 - 19:57",
       "Headline": "රුපියල ශක්තිමත් වූයේ කෙසේ ද? රාජ්‍ය ඇමතිගෙන් පැහැදිලි කිරීමක්",
       "News Content": "රුපියල ශක්තිමත් වූයේ ගෙවුණු කාලය තුළ රජය ගත් සුවිශේෂී ක්‍රියාමාර්ග හේතුවෙන් බව මුදල් රාජ්‍ය අමාත්‍ය රංජිත් සියඹලාපිටිය පවසනවා.\nපාර්ලිමේන්තුවේදී අදහස් දක්වමින් අමාත්‍යවරයා පෙන්වා දුන්නේ ජනවාරි මාසය තුළ පමණක් විදේශ ප්‍රේෂණ ලෙස අමෙරිකානු ඩොලර් මිලියන 437ක් මෙරටට ලැබී ඇති බවයි.\nපසුගිය කාලයේ සංචාරක කර්මාන්තයේ ඇති වූ වර්ධනය ද රුපියල ශක්තිමත් වීමට හේතුවක් වූ බවද ඔහු සඳහන් කළා.\nඑසේ ම, ජනවාරි මාසයේ සිට පෙබරවාරි මාසය වනවිට මෙරට නිල සංචිත ප්‍රමාණය සියයට 4යි දශම 5කින් ඉහළ ගොස් තිබෙනවා.\nකෙසේ වෙතත්, කොළඹ අද පැවති මාධ්‍ය හමුවකට එක්වෙමින් පිවිතුරු හෙළ උරුමයේ ප්‍රධාන ලේකම් පාර්ලිමේන්තු මන්ත්‍රී උදය ගම්මන්පිල කියා සිටියේ ණය අර්බුදයෙන් මිදීමට ජාත්‍යන්තර මූල්‍ය අරමුදලෙන් ණය ගැනීම විසඳුමක් නොවන බවයි.\nමේ අතර, “ශ්‍රී ලංකා මහ බැංකුව පනත් කෙටුම්පත” සම්මත වුවහොත් එහි පාලනය රජයෙන් ගිලිහී යනු ඇති බව ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ ප්‍රකාශ කළා.\nරුපියල ශක්තිමත් වී ඇත්නම්, පනවා ඇති ආනයන සීමා ඉවත් කරන ලෙස ලංකා ජාතික ඉදිකිරිම් සංගමය අද ආණ්ඩුවෙන් ඉල්ලා සිටියා.",
       "URL": "https://www.hirunews.lk/329371/රුපියල-ශක්තිමත්-වූයේ-කෙසේ-ද-රාජ්‍ය-ඇමතිගෙන්-පැහැදිලි-කිරීමක්",
       "Category": "Local News",
       "Parent URL": "https://www.hirunews.lk/local-news.php?pageID=489"
}