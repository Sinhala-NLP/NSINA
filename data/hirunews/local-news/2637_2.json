{
       "Source": "hirunews",
       "Timestamp": "Wednesday, 24 June 2020 - 7:24",
       "Headline": "ලෝක කුසලාන පාවාදීමේ කතාව ගැන මහින්දානන්දගෙන් පොලීසිය ප්‍රශ්න කරයි",
       "News Content": "2011 ක්‍රිකට් ලෝක කුසලාන අවසන් මහා තරඟයේ ශ්‍රී ලංකාව සහ ඉන්දියාව අතර පැවති තරඟය පාවාදුන් බවට ප්‍රකාශ කළ හිටපු ක්‍රීඩා අමාත්‍යවරයෙකු වන මහින්දානන්ද අලුත්ගමගේ ගෙන් ක්‍රීඩා සම්බන්ධ වැරදි විමර්ශන විශේෂ ඒකකය අද ප්‍රකාශයක් ලබා ගත්තා.\nඋදෑසන 6.30 සිට පැය දෙකකට වැඩි කාලයක් නාවලපිටියේ පිහිටි අමාත්‍යවරයාගේ කාර්යාලයේදී මෙම ප්‍රකාශය ලබා ගත් බවයි පොලිස් මාධ්‍ය කොට්ඨාශය සඳහන් කළේ.\nමෙහිදී ලෝක කුසලාන තරඟාවලියේ අවසන් මහා තරඟය සම්බන්ධයෙන් තමන් සිදුකළ ප්‍රකාශය පිටු 6 කින් සමන්විත පැමිණිල්ලක් ලෙස විමර්ශන නිලධාරින්ට ලබා දුන් බවයි හිටපු අමාත්‍ය මහින්දානන්ද අලුත්ගමගේ සඳහන් කළේ.\nමෙම පැමිණිල්ලට ඔහු සතුව තිබූ තොරතුරු අඩංගු ඇමුණුම් 8ක් ද ඇතුළත්.\nහිටපු ක්‍රීඩා අමාත්‍ය මහින්දානන්ද අලුත්ගමගේ හිරු ප්‍රවෘත්ති අංශය සමඟ සම්මුඛ සාකච්ඡාවකට එක්වෙමින් 2011 වසරේ ලෝක කුසලාන අවසන් මහා තරඟය පාවාදුන් බවට පසුගියදා චෝදනා එල්ල කළා.\nපසුව ඒ සම්බන්ධයෙන් දේශපාලනඥයින්, ක්‍රිකට් ක්‍රීඩකයන් ද අදහස් පළ කළ අතර විදෙස් මාධ්‍ය ද අමාත්‍යවරයාගේ කතාවට ලබාදුන්නේ පුළුල් ප්‍රතිචාරයක්.",
       "URL": "https://www.hirunews.lk/243798/ලෝක-කුසලාන-පාවාදීමේ-කතාව-ගැන-මහින්දානන්දගෙන්-පොලීසිය-ප්‍රශ්න-කරයි",
       "Category": "Local News",
       "Parent URL": "https://www.hirunews.lk/local-news.php?pageID=2637"
}