{
       "Source": "hirunews",
       "Timestamp": "Thursday, 13 October 2022 - 19:49",
       "Headline": "අහුංගල්ල වෙඩි තැබීමේ සිද්ධියේ සැකකරු වෙඩි ප්‍රහාරයකින් මරුට",
       "News Content": "කොළඹ - ගාල්ල ප්‍රධාන මාර්ගයේ අහුන්ගල්ල ප්‍රදේශයේ හෝටලයක් ඉදිරිපිට දී සිදු වූ වෙඩි තැබීමේ සිද්ධියේ සැකකරු වන ඇඹිලිපිටියේ ඉන්දික නැමැත්තා පොලිස් විශේෂ කාර්ය බලකායේ වෙඩි ප්‍රහාරයකින් ජීවිතක්ෂයට පත්ව තිබෙනවා.\nසිද්ධියට අදාළව අත්අඩංගුවට ගැනීමෙන් පසු සැකකරු ව වෙඩි තැබීමට යොදාගත් ගිනි අවිය පෙන්වීම සඳහා අහුන්ගල්ල - බණ්ඩරවත්ත ප්‍රදේශයට රැගෙන ගොස් ඇති බව සඳහන්.\nඑහි දී සැකකරු පොලිස් විශේෂ කාර්ය බලකාය වෙත වෙඩි තබා ඇති අතර, එහි දී ඔවුන්ද ප්‍රතිප්‍රහාර එල්ල කර තිබෙනවා.\nඑම අවස්ථාවේ දී වෙඩි වැදීමෙන් තුවාල ලැබූ සැකකරු බලපිටිය රෝහලට ඇතුළත් කිරීමෙන් පසුව යි ජීවිතක්ෂයට පත්ව ඇත්තේ.\nපොලිස් විශේෂ කාර්ය බලකායේ වෙඩි ප්‍රහාරයෙන් මියගිය සැකකරු මෝටර් රථයකින් පැමිණ, මාර්ගයේ නවතා තිබූ ත්‍රිරෝද රථයක සිටි පුද්ගලයෙකු ඉලක්ක කරගෙන යි වෙඩි තැබීම සිදු කර තිබුණේ.\nඑසේම, සැකකරු පැමිණි මෝටර් රථය, ව්‍යාජ අංක තහඩු සවිකරගෙන පැමිණ ඇති බවටද හෙළිවුණා.\nවෙඩි ප්‍රහාරයෙන් මියගිය ඇඹිලිපිටියේ ඉන්දික නැමැත්තා 2017 වසරේ වත්තල ප්‍රදේශයේ වෙළඳ ආයතනයක තිබූ රුපියල් ලක්ෂ 78ක මුදලක් කොල්ලකෑමේ සිද්ධියේ සැකකරුවෙකු ද වනවා.\nමේ අතර, සංවිධානාත්මක අපරාධ කල්ලියක සාමාජිකයින් ගමන්ගත් මෝටර් රථයක් පරීක්ෂාවට ලක් කිරීමේදී එහි තිබී කඩු 06ක් සමඟ සැකකරුවෙකු පොලිසිය අත්අඩංගුවට ගෙන තිබෙනවා.\nපානදුර දකුණ පොලිසියේ අපරාධ මැඩලීම සම්බන්ධයෙන් විශේෂ පුහුණුවලත් අධිවේගී යතුරුපැදිකරුවන් දෙදෙනෙකු කිලෝමීටර් 05ක පමණ දුරක් මෝටර් රථය ලුහුබැඳ ගොස් ඇති අතර, තල්පිටිය පාලම ආසන්නයේදී අදාළ මෝටර් රථය නවත්වා ගෙන තිබෙනවා.\nඑහි දී මෝටර් රථයේ සිටි සැකකරුවන් 03 දෙනෙකු පළාගොස් ඇති අතර, එක් අයෙකු පමණක් අත්අඩංගුවට ගත් බවයි පොලිසිය සඳහන් කළේ.\nමොහු කළුතර දකුණ - බෝඹුවල ප්‍රදේශයේ පදිංචි 24 හැවිරිදි පුද්ගලයෙක්.\nපොලිසිය සිදු කළ මූලික විමර්ශනවල දී අනාවරණ වී ඇත්තේ අදාළ මෝටර් රථය කුලී පදනම මත ලබාගෙන ඇති බවයි.\nමත්ද්‍රව්‍ය ජාවාරම සම්බන්ධයෙන් සංවිධානාත්මක අපරාධ කණ්ඩායම් දෙකක් අතර පවතින ගැටුමක් හේතුවෙන් වස්කඩුව ප්‍රදේශයේ පිරිසක් ඝාතනය කිරීමේ අරමුණින් මොවුන් මෝටර් රථයේ ගමන් ගනිමින් සිටිය දී මෙම අත්අඩංගුවට ගැනීම සිදු කර ඇති බවයි වාර්තා වන්නේ.",
       "URL": "https://www.hirunews.lk/317785/අහුංගල්ල-වෙඩි-තැබීමේ-සිද්ධියේ-සැකකරු-වෙඩි-ප්‍රහාරයකින්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=805"
}