{
       "Source": "hirunews",
       "Timestamp": "Tuesday, 12 July 2022 - 20:46",
       "Headline": "ජනාධිපති ගෝඨාභය රාජපක්ෂ ගේ ඇමරිකානු වීසා ඉල්ලීම ප්‍රතික්ෂේප වෙයි",
       "News Content": "ජනාධිපති ගෝඨාභය රාජපක්ෂ ඇමරිකාවට යාම සඳහා ඉල්ලුම් කරන ලද වීසා බලපත්‍රය ඇමරිකා එක්සත් ජනපදය විසින් ප්‍රතික්ෂේප කර ඇති බව ඉන්දියාවේ ද හින්දු පුවත්පත වාර්තා කරනවා.\nජනාධිපතිවරයා සිය ධුරයෙන් ඉවත් වන බවට පොරොන්දු වීමෙන් පසු රටින් “පලා යාමට උත්සාහ කිරීම” පිළිබඳ දිනෙන් දින වැඩෙන සැක සංකා මධ්‍යයේ, අදාල ප්‍රතික්ෂේප කිරීම සිදුකර ඇති බවටයි ද හින්දු පුවත්පත ඇමරිකානු තනානාපති කාර්යාල ඉහළ නිලධාරීයකු උපුටා දක්වමින් වාර්තා කරන්නේ.\n\"මෑත සිදුවීම් වලින් පසු ඔහු එක්සත් ජනපදයට ආරක්ෂිත මාර්ගයක් සෙවූ නමුත් එය ප්‍රතික්ෂේප විය,\" කොළඹ සිටින ඇමරිකානු තනානාපති කාර්යාල ඉහළ නිලධාරීයා වැඩි දුරටත් කියා සිටියා.\nශ්‍රී ලංකාවේ සහ එක්සත් ජනපදයේ ද්විත්ව පුරවැසියෙකු වූ ජනාධිපති ගෝඨාභය රාජපක්ෂ, 2019 මැතිවරණයට පෙර ඔහුගේ ඇමරිකානු පුරවැසිභාවය අත්හැරියේ වෙනත් රටක පුරවැසියන්ට ශ්‍රී ලංකාවේ ජනාධිපති ධුරයට තරග කිරීමට පවතින නීතිමය බාධාවන් හේතුවෙන්.\nඑම ජනාධිපතිවරණයෙන් අති විශාල බහුතරයක් ලබාගනිමින් ජයග්‍රහණය කළ ගෝඨාභය රාජපක්ෂ වසර දෙකහමාරකට පමණ පසුව මේ වන විට රටේ වඩාත් අප්‍රසාදයට ලක් වූ නායකයා බවට පත් වී තිබෙනවා.\nපුරවැසි විරෝධතාවක් හේතුවෙන් ඉල්ලා අස්වීමට ගත් තීරණයෙන් පසුව ජනාධිපති ගෝඨාභය රාජපක්ෂ දිවයිනෙන් පිටව යාමට ගත් ආන්දෝලනාත්මක උත්සාහයක් සෙනසුරාදා වාර්තා වුනා.\nදිවයින පුරා පවතින පෙර නොවූ විරූ ආර්ථික අර්බුදයට ජනපතිවරයාගේ අසාර්ථක ප්‍රතිචාරයන්ට එරෙහි වෙමින් විරෝධතා රැල්ලක් ජනාධිපති ලේකම් කාර්යාලයට සහ කොටුව ජනාධිපති නිළ නිවසට කඩා වැදුනේ ජනාධිපති ගෝඨාභය ට \"වහාම ගෙදර යන්න\" යැයි බල කරමින්.\nමේ අතර අද (12) ශ්‍රේෂ්ඨාධිකරණයට ගොනු කරන ලද මෝසමකින් පසු දෙවරක් ජනාධිපති වූ මහින්ද රාජපක්ෂට සහ හිටපු ඇමති බැසිල් රාජපක්ෂටත් පලා යාමේ විකල්පය වඩාත් දුෂ්කර වී ඇති බවක් පෙනේ.\nඑම මෝසම හරහා ශ්‍රී ලංකාවේ ආර්ථික අර්බුදයට “වගකිව යුතු” යැයි පවසමින් හිටපු ජනපති මහින්ද රාජපක්ෂ, හිටපු අමාත්‍ය බැසිල් රාජපක්ෂ, ඇතුළු වග උත්තරකරුවන් අටදෙනෙකු ට සංචාරක තහනමක් පැනවීමට පෙත්සම්කරුවන් ඉල්ලා තිබෙනවා.",
       "URL": "https://www.hirunews.lk/309833/ජනාධිපති-ගෝඨාභය-රාජපක්ෂ-ගේ-ඇමරිකානු-වීසා-ඉල්ලීම-ප්‍රතික්ෂේප-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1025"
}