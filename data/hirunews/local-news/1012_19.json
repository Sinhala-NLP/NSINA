{
       "Source": "hirunews",
       "Timestamp": "Monday, 18 July 2022 - 7:59",
       "Headline": "දේශපාලන භේද පසෙකලා එකඟතාවකට එන්න - රදගුරු සම්මේලනයෙන් මන්ත්‍රීවරුන්ට ඉල්ලීමක්",
       "News Content": "දේශපාලන මතභේද හා න්‍යාය පත්‍ර පසෙකලා අන්තර්වාර ජනාධිපතිවරයෙකු හා අගමැතිවරයෙකු පත් කර ගැනීමට එකඟතාවකට එන ලෙස ශ්‍රී ලංකා කතෝලික රදගුරු සම්මේලනය සියලු‍ මන්ත්‍රීවරුන්ගෙන් ඉල්ලීමක් කරනවා.\nපත්කර ගන්නා ජනාධිපතිවරයා හා අගමැතිවරයා සම්බන්ධයෙන් සියලු‍ දේශපාලන නායකයින් තවමත් එකඟතාවකට පැමිණ නොමැති බවයි එම සම්මේලනය නිවේදනයක් නිකුත් කරමින් පෙන්වා දෙන්නේ.\nවත්මන් අර්බුදය තුළ රට ඉදිරියට ගෙන යාම පිණිස නිශ්චිත කාලසීමාවක් සඳහා සම්මුතිවාදී ආණ්ඩුවක් පිහිටුවීම යුගයේ අවශ්‍යතාවය බව ශ්‍රී ලංකා කතෝලික රදගුරු සම්මේලනය පවසනවා.\nප්‍රතික්ෂේප කළ නායකයන්ට තවදුරටත් රටේ පාලනය භාර නොදිය යුතු බවත්, සියලු‍ දෙනාගේ විශ්වාසය දිනාගත හැකි අන්තර්වාර ජනාධිපතිවරයෙකු සහ අගමැතිවරයෙකු පත්කර ගැනීමට එකඟතාවකට එන ලෙසත් එම සම්මේලනය සියලු‍ මන්ත්‍රීවරුන්ගෙන් ඉල්ලා සිටිනවා.\nඑසේ නොවුණහොත් තත්ත්වය වඩාත් උග්‍ර වන අතර දැනටමත් තේරී පත් වී සිටින මන්ත්‍රීවරුන් කෙරෙහි ජනතාවගේ විශ්වාසය නැති වී යනු ඇති බවයි ශ්‍රී ලංකා කතෝලික රදගුරු සම්මේලනය අවධාරණය කරන්නේ.",
       "URL": "https://www.hirunews.lk/310256/දේශපාලන-භේද-පසෙකලා-එකඟතාවකට-එන්න-රදගුරු-සම්මේලනයෙන්-මන්ත්‍රීවරුන්ට-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=1012"
}