{
       "Source": "hirunews",
       "Timestamp": "Saturday, 02 September 2017 - 18:36",
       "Headline": "නිදහස් පක්ෂ 66 වන සංවත්සර සැමරුමට සියල්ල සූදානම්",
       "News Content": "ශ්‍රී ලංකා නිදහස් පක්ෂයේ 66 වන සංවත්සරය අදට යෙදී තිබෙනවා.\nවර්ෂ 1951 සැප්තැම්බර් මස 2 වැනිදා ශ්‍රී ලංකා නිදහස් පක්ෂය බිහි වන්නේ දිවංගත අග්‍රාමාත්‍ය එස් ඩබ්ලිව් ආර් ඩී බණ්ඩානායක මහතා ප්‍රමුඛ ප්‍රගතිශීලී බලවේගයන් එක්සත් ජාතික පක්ෂයෙන් ඉවත් වීමත් සමගින්.\nසඟ, වෙද, ගුරු, ගොවි, කම්කරු යන පංච මහා බලවේගන් ඒකරාශී කර ගත් ශ්‍රී ලංකා නිදහස් පක්ෂය වර්ෂ 1956 දී මහජන එක්සත් පෙරමුණ සමග එක්ව එම වසරේ පැවති මහමැතිවරණය අති විශිෂ්ට ලෙස ජය ගනු ලබනවා.\nඓතිහාසික පක්ෂයක් බිහිකරමින් රටේ අග්‍රාමාත්‍යධුරයට පත්ව රට වෙනුවෙන් දැඩි තීන්දු තීරණවලට එළැඹි බණ්ඩානායක මහතා 1959 සැප්තැම්බර් මස 25 වනදා චීවරධාරියෙකු අතින් ඝාතනයට ලක් වනවා.\nඉන් පසු පක්ෂය මෙහෙය වූ සිරිමාවෝ බණ්ඩාරනායක මැතිණිය 1960 මහ මැතිවරණය ජයගන්නේ ලොව ප්‍රථම අග්‍රාමාත්‍යවරිය බවට පත්වෙමින්.\nඅනතුරුව පැවති 17 වසරක එක්සත් ජාතික පක්ෂ පාලනය පරාජයට පත් කරමින් 1994 වසරේදී මෙරට ඉතිහාසයේ පළමු විධායක ජනාධිපතිනිය ලෙස පත්වන්නේ නිදහස් පක්ෂ නිර්මාතෘ එස් ඩබ්ලිව් ආර් ඩී බණ්ඩාරනායක මහතාගේ දියණිය වන චන්ද්‍රිකා බණ්ඩාරනායක කුමාරතුංග මහත්මියයි.\n2005 වසරේ නොවැම්බර් මස ජනාධිපතිධුරයට පත්වූ මහින්ද රාජපක්ෂ මහතා වසර 10 කට ආසන්න කාලයක් ශ්‍රී ලංකා නිදහස් පක්ෂයට නායකත්වය දෙනු ලැබුවේ 30 වසරකට ආසන්න කාලයක් පැවති කුරිරු ත්‍රස්තවාදයද අවසන් කරමින්.\n2015 ජනවාරි 8 වැනිදා පැවති ජනාධිපතිවරණයෙන් එවකට ශ්‍රී ලංකා නිදහස් පක්ෂයේ මහලේකම්වරයාව සිට පොදු අපේක්ෂකයා ලෙස ජනාධිපතිවරණයට ඉදිරිපත්වූ මෛත්‍රීපාල සිරිසේන මහතා ජයගන්නේ නැවතවරක් ශ්‍රී ලංකා නිදහස් පක්ෂයේ ජනාධිපතිවරයෙකු බිහිකරමින්.\nමෙලෙස දීර්ඝ ඉතිහාසයකට උරුමකම් කියන ශ්‍රී ලංකා නිදහස් පක්ෂය තම 66 වන සංවත්සරය හෙට ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් බොරැල්ල කැම්බල් පිටියේදී සමරනු ලබනවා.\nඒ, ජනබලය හරි අතට යන තේමාව මුල්කර ගනිමින්.\nමේ අතර, ශ්‍රී ලංකා නිදහස් පක්ෂ මහලේකම් අමාත්‍ය දුමින්ද දිසානායක මහතා ඇතුළු පිරිසක් අද එම කටයුතු නිරීක්ෂණය කළ අතර, පසුව එම ස්ථානයේදී ප්‍රවෘත්ති සාකච්ඡාවක් පැවැත්වුවා.\nකොළඹ අද පැවති මාධ්‍ය හමුවකදී අදහස් දැක්වූ අමාත්‍ය මහින්ද සමරසිංහ කියා සිටියේ වාර්තාගත ජනතාවක් මෙවර සම්මේලනයට එක්වනු ඇති බවයි.\nහිටපු ජනාධිපතිවරයාට සම්මේලනයට ආරාධනා කිරීම සම්බන්ධයෙන්ද මෙහිදී ඔහු අදහස් පළ කළා.\nඑහිදී අමාත්‍යවරයා කියා සිටියේ හිටපු ජනාධිපතිවරයා බොළඳ කතා සිදුකරමින් සිටින බවයි.\nමේ අතර හෙට පැවැත්වෙන ශ්‍රී ලංකා නිදහස් පක්ෂ 66 වන සම්මේලනය හේතුවෙන් පොලීසිය විශේෂ රථවාහන සැලැස්මක් ක්‍රියාත්මක කර තිබෙනවා.\nඒ අනුව හෙට පෙරවරු 11 සිට බේස්ලයින් මාර්ගයේ ඉන්ද්‍රම් මංසන්ධියේ සිට බොරැල්ල මංසන්ධිය දක්වා වූ මාර්ගයේ රථවාහන ගමනාගමනය සීමා කෙරෙනු ඇති.",
       "URL": "https://www.hirunews.lk/170005/නිදහස්-පක්ෂ-66-වන-සංවත්සර-සැමරුමට-සියල්ල-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=4341"
}