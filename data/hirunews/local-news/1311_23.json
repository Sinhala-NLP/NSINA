{
       "Source": "hirunews",
       "Timestamp": "Tuesday, 08 March 2022 - 8:12",
       "Headline": "අද රැස් වෙන මැතිසබයේ පුටු වෙනසක්",
       "News Content": "විමල් වීරවංශ සහ උදය ගම්මන්පිළ අමාත්‍ය තනතුරුවලින් ඉවත් කිරීම සහ ඇමති මණ්ඩලයේ කිහිප දෙනෙකුගේ තනතුරු වෙනස්වීමෙන් පසු අද පළමු වරට පාර්ලිමේන්තුව රැස්වනවා.\nඑහි දී එම වෙනස්වීම් සැලකිල්ලට ගෙන පාර්ලිමේන්තුවේ අසුන් පැනවීමේ ද වෙනසක් සිදුව ඇති බවටයි වාර්තා වන්නේ.\nඒ අනුව විමල් වීරවංශ සහ උදය ගම්මන්පිල යන හිටපු අමාත්‍යවරුන් සඳහා ආණ්ඩු පක්ෂයේ පසු පෙළ අසුන් පනවා තිබෙනවා.\nඑමෙන්ම, කර්මාන්ත අමාත්‍ය ධුරය හිමි වූ එස්. බී. දිසානායක පාර්ලිමේන්තුවේ සිටින ජ්‍යෙෂ්ඨතම මන්ත්‍රීවරයෙකු බැවින් ඔහුට ආණ්ඩු පක්ෂයේ ඉදිරි පෙළ දෙවන ආසනය පනවා ඇති බව සදහන්.\nමීට අමතර ව ප්‍රවාහන අමාත්‍ය ධුරයේ දිවුරුම් දුන් දිලුම් අමුණුගමගේ ආසනය ද වෙනස් වී තිබෙනවා.\nමේ අතර, බුද්ධිමය දේපළ සංශෝධන පනත් කෙටුම්පත දෙවන වර කියවීමේ විවාදය අද පාර්ලිමේන්තුවේදී පැවැත්විමට නියමිත යි.\nඅද සිට ලබන 11 වැනි දා දක්වා පාර්ලිමේන්තුව රැස්වන අතර, හෙට දිනයේ දී පෞද්ගලික දත්ත ආරක්ෂණ පනත් කෙටුම්පත දෙවන වර කියවීම සිදු කෙරෙනවා.\nමාර්තු 10 වැනි දා කම්කරු වන්දි සංශෝධන පනත් කෙටුම්පත විවාදයට ගන්නා අතර, එදින පස්වරුවේ බලශක්ති අර්බුදය පිළිබඳ කල්තැබීමේ විවාදයක් පැවැත්වෙන බවයි පාර්ලිමේන්තුවේ සන්නිවේදන දෙපාර්තමේන්තුව ප්‍රකාශ කළේ.",
       "URL": "https://www.hirunews.lk/298922/අද-රැස්-වෙන-මැතිසබයේ-පුටු-වෙනසක්",
       "Category": "Local News",
       "Parent URL": "https://www.hirunews.lk/local-news.php?pageID=1311"
}