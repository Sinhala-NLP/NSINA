{
       "Source": "hirunews",
       "Timestamp": "Monday, 13 March 2023 - 7:07",
       "Headline": "වසර 06ක සිට රජයට කඹුරන මදුරු මර්දන සහායකයින් - තාමත් අපිව ස්ථිර කරලා නෑ (වීඩියෝ)",
       "News Content": "තමන්ව කිසිදු රජයක් යටතේ සේවයට ස්ථිර කර බඳවා ගැනීම් තවමත් ප්‍රමාද වී ඇති බවට මදුරු මර්දන සහායකයින්ගේ සංගමය චෝදනා කරනවා.\nතමන් ඇතුළු පිරිස සෞඛ්‍ය අමාත්‍යවරුන් සයදෙනෙකු යටතේ වසර 6ක කාලයක් සේවය කළ ද, කොතෙක් ඔවුන් සිය ධුරය ස්ථිර කරදෙන බවට පැවසුව ද මෙතෙක් එය සිදු වී නොමැති බවයි එම සංගමය සඳහන් කරන්නේ.\nඑහි සභාපති චාමර එදිරිසිංහ සඳහන් කළේ, 2017 වර්ෂයේ මාර්තු 06 වැනි දින අදියර තුනක් යටතේ එවකට පැවති රජය මගින් ඩෙංගු මර්දන සහායකයින් ලෙස තමන් ඇතුළු පිරිස බඳවා ගැනුනේ දිස්ත්‍රික්ක 25ක් නියෝජනය වන පරිදි සේවකයින් 1125 දෙනෙකු ලෙසයි.\nනමුත් මේ සේවකයින් කිසිවෙකුත් කිසිදු රජයක් මගින් ස්ථිර කිරීමට කටයුතු නොකළ බවත්, ඒ පිළිබඳ ව හිටපු ජනාධිපති ගෝඨාභය රාජපක්ෂ ද දැනුවත් කළ ද ඒ සම්බන්ධයෙන් කිසිදු පියවරක් නොගත් බවත් ඔවුන් සඳහන් කරනවා.\nඅවුරුදු දෙකකට කලින් බඳවාගත් බහුකාර්ය නිලධාරීන් 2700 දෙනෙකු පසුගිය දිනෙක ස්ථිර කළ බවත්, සය වසරක් සේවය කළ මදුරු මර්දන සහායකයින් මෙතෙක් ස්ථිර කිරීමට කටයුතු කර නොමැති බවයි එම සංගමය වැඩිදුරටත් චෝදනා කරන්නේ.\nකොරෝනා අවධියේ පවා විශාල අවදානමක් ගනිමින් සිය සේවය සැපයූව ද ඒ සඳහා කිසිදු වරප්‍රසාදයක් හෝ තමන්ට නොලැබුණ බවත් පවතින ආර්ථික තත්ත්වය සමග දරාගත නොහැකි ජීවන බර මත හෝ කිසිදු අයුරකින් අතිකාල දීමනා හෝ ලැබී නොමැති බවත් එම සේවකයින් සිය මැසිවිලි නගනවා.\nසිය මාසික පඩිය රුපියල් 22,000ක් බවත් දිනකට රුපියල් 733ක මුදලක් පමණක් ලැබෙන බවත් එකම වැටුප යටතේ සේවයවත් ස්ථිර නොවී බැංකුවලට ණය වී ජීවිතය ගෙනියන බවත් ඔවුන් පෙන්වා දෙනවා.",
       "URL": "https://www.hirunews.lk/329779/වසර-06ක-සිට-රජයට-කඹුරන-මදුරු-මර්දන-සහායකයින්-තාමත්-අපිව-ස්ථිර-කරලා-නෑ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=480"
}