{
       "Source": "hirunews",
       "Timestamp": "Saturday, 16 January 2021 - 7:52",
       "Headline": "පොදුජන පෙරමුණේ ආසන සම්මේලන මාලාවේ දෙවන අදියර ඇරඹේ",
       "News Content": "ශ්‍රී ලංකා පොදුජන පෙරමුණ සිව්වැනි සංවත්සරයට සමගාමීව දිවයින පුරා සිදු කරන ‘සිව්දෙස සුරැකි සිව් වසර’ ආසන සම්මේලන මාලාවේ දෙවන අදියර අද ආරම්භ වනවා. මෙහි පළමු අදියර පසුගිය දෙසැම්බර් 19 සහ 20 යන දෙදින තුළ දිවයිනේ මැතිවරණ කොට්ඨාශ 32 ක පවත්වනු ලැබුවා.\nප්‍රධාන පක්ෂ නියෝජිත සම්මේලනයට අමතරව කාන්තා, තරුණ ඇතුළු අනෙකුත් අනුබද්ධ සංවිධානවල සම්මේලන 61 ක්ද මීට සමගාමීව පැවැත් වූ බවයි ශ්‍රී ලංකා පොදු ජන පෙරමුණේ මාධ්‍ය අංශය නිවේදනයක් නිකුත් කරමින් සඳහන් කළේ.\nමැතිවරණ ආසන කේන්ද්‍ර කර ගනිමින් සියලු‍ දිස්ත්‍රික්ක ආවරණය වන පරිදි මෙම සම්මේලන මාලාව සංවිධානය කර ඇති අතර, ඒ සඳහා පක්ෂය නියෝජනය කරන පාර්ලිමේන්තු මන්ත්‍රිවරුන්, හිටපු පළාත් සභා මන්ත්‍රිවරුන්, පළාත් පාලන නියෝජිතයින් ඇතුළු පක්ෂ ක්‍රියාකාරීන් සහභාගි වනවා.\nඒ අනුව, කොළඹ දිස්ත්‍රික්කය නියෝජනය කරමින් මහරගම, දෙහිවල, රත්මලාන, මොරටුව යන ආසනවල සම්මේලන අද පෙරවරු 10.00 ට සහ දෙහිවල සම්මේලනය පස්වරු 3.30 ට ආරම්භවීමට නියමිත බවයි ශ්‍රි ලංකා පොදු ජන පෙරමුණ සඳහන් කළේ.",
       "URL": "https://www.hirunews.lk/259827/පොදුජන-පෙරමුණේ-ආසන-සම්මේලන-මාලාවේ-දෙවන-අදියර-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=2209"
}