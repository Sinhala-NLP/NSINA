{
       "Source": "hirunews",
       "Timestamp": "Saturday, 10 October 2020 - 14:11",
       "Headline": "සරසවි ශිෂ්‍යාවකටත් කොරෝනා ආසාදනය වෙයි (වීඩියෝ)",
       "News Content": "පානදුර රෝහලේ හෙද නිලධාරිනියකගේ දියණියට ද කොරෝනා ආසාදනය වී ඇති බව තහවුරු වී තිබෙනවා.\nශ්‍රී ජයවර්ධනපුර විශ්වවිද්‍යාලයේ ඉගෙනුම ලබන ඇය මිනුවන්ගොඩ බ්‍රැන්ඩික්ස් ආයතනයේ සේවය කරන කාන්තාවකගේ ඥාති දියණියක සමඟ විශ්වවිද්‍යාලයෙන් පිටත පෞද්ගලික නවාතැනක නතර වී සිට ඇති බවයි අනාවරණ වී ඇත්තේ.\nකෙසේ වෙතත්, විශ්වවිද්‍යාල නිවාඩු ලබාදීමත් සමඟ ඇය පසුගිය සතියේ පානදුර පිහිටි තම නිවස වෙත ගොස් තිබෙනවා.\nමිනුවන්ගොඩ බ්‍රැන්ඩික්ස් ආයතනයේ සේවය කරන කාන්තාවකගේ ඥාති දියණියක සමඟ නතර වී සිටින බැවින් ඇය පානදුර රෝහලේ දී පී.සී.ආර්. පරීක්ෂණයකට ලක් කර ඇති අතර එහිදියි ඇයට කොරෝනා ආසාදිත බව අනාවරණ වී ඇත්තේ.\nමේ වන විට අදාළ කොරෝනා ආසාදිත විශ්වවිද්‍යාල සිසුවිය කොළඹ අයි.ඩී.එච්. රෝහල වෙත මාරු කර යවා ඇති අතර, එම රෝහලේදී සිදුකළ පී.සී.ආර්. පරීක්ෂණයෙන් ද ඇයට කොරෝනා ආසාදිත බවට තහවුරු වී තිබෙනවා.\nඅදාළ සිසුවියට කොරෝනා වැළඳීම හේතුවෙන් ඇයගේ මව සේවය කරන පානදුර රෝහලේ දැඩි සත්කාර ඒකකය ඊයේ රාත්‍රියේ සිට තාවකාලිකව වසා දැමීමට පියවර ගැනුනා.\nඑහි සේවය කළ වෛද්‍යවරුන් ඇතුලු 10 දෙනෙකුද ස්වයං නිරෝධායනයට ලක් කර ඇති බවයි රෝහල් අධ්‍යක්‍ෂිකා විශේෂඥ වෛද්‍ය ඉන්ද්‍රානි ගොඩකන්ද කියා සිටියේ.",
       "URL": "https://www.hirunews.lk/252227/සරසවි-ශිෂ්‍යාවකටත්-කොරෝනා-ආසාදනය-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2398"
}