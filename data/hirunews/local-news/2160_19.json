{
       "Source": "hirunews",
       "Timestamp": "Monday, 08 February 2021 - 12:12",
       "Headline": "ග්ලැසියර තට්ටුවක් කඩා වැටී ඇති වූ මහා ජල ගැල්මෙන් විපතට පත් වූවන්ට රිෂාබ් පාන්ට්ගෙන් උපකාර",
       "News Content": "ඉන්දියාවේ උත්තරාඛාන්ද් ප්‍රාන්තයේ හිමාල අඩවිය ආසන්න චාමෝලි ප්‍රදේශයේදී ග්ලැසියර තට්ටුවක් කඩා වැටීමෙන් ඇති වූ මහා ජල ගැල්මෙන් මේ වනවිට විශාල පිරිසක් විපතට පත්ව තිබෙනවා.\nමෙලෙස විපතට පත් වූවන් සඳහා උදව් කිරීමට ඉන්දීය ක්‍රිකට් කණ්ඩායමේ කඩුලු රකින ක්‍රීඩක රිෂාබ් පාන්ට් ඉදිරිපත් වී සිටින බවයි ඉන්දීය මාධ්‍ය වාර්තා කරන්නේ.\nරිෂාබ් පාන්ට් මේ වනවිට සංචාරක එංගලන්ත කණ්ඩායම අතර පැවැත්වෙන ටෙස්ට් තරඟාවලිය සඳහා එක්ව සිටින අතර මෙම ඛේදවාචකය සැලවූ වහාම ඔහු තීරණය කර ඇත්තේ තරඟාවලිය වෙනුවෙන් ඔහුට ගෙවන වැටුප ජල ගැල්මෙන් විපතට පත්වූවන් වෙනුවෙන් පරිත්‍යග කිරීමටයි.\nමෙම විපතෙන් පීඩාවට පත්වූවන් වෙනුවෙන් උපකාර කිරීම සඳහා එක්වෙන ලෙස හරිද්වාර් ප්‍රන්ත්‍යයේ, රූර්කි නගරයේ උපත ලබා ඇති පාන්ට් අනෙකුත් පුද්ගලයන්ට ද ආරාධනා කර තිබෙනවා.\nසිදුවූ මහා ජල ගැල්මෙන් මේ වනවිට පුද්ගලයින් 07 දෙනෙකු ජීවිතක්ෂයට පත්ව ඇති අතර, 170 දෙනෙකු අතුරුදන්ව සිටිනවා.\nග්ලැසියර ඛාදනයත් සමඟ ආලකන්දා සහ ධූලිගංඟා, ගංඟාවන් පිටාර ගලමින් මහා ජල ගැල්මක් ඇති වූ අතර, ගම්මාන රැසක් ජලයෙන් යට වී තිබෙනවා.",
       "URL": "https://www.hirunews.lk/261997/ග්ලැසියර-තට්ටුවක්-කඩා-වැටී-ඇති-වූ-මහා-ජල-ගැල්මෙන්-විපතට-පත්-වූවන්ට-රිෂාබ්-පාන්ට්ගෙන්-උපකාර",
       "Category": "Local News",
       "Parent URL": "https://www.hirunews.lk/local-news.php?pageID=2160"
}