{
       "Source": "hirunews",
       "Timestamp": "Thursday, 23 December 2021 - 20:00",
       "Headline": "වෛද්‍යවරු තවදුරටත් වර්ජනයේ (වීඩියෝ)",
       "News Content": "ඉල්ලීම් 07ක් මුල්කර ගනිමින් රජයේ වෛද්‍ය නිලධාරීන්ගේ සංගමය ආරම්භ කළ දීපව්‍යාප්ත වැඩ වර්ජනය හේතුවෙන් ප්‍රතිකාර ලබා ගැනීම සඳහා රෝහල් වෙත පැමිණි රෝගීන් අද 03 වන දිනටත් දැඩි අපහසුතාවයට පත්වුණා.\nවෛද්‍ය මාරු මණ්ඩලවල අනුමැතියකින් තොරව විශේෂඥ වෛද්‍යවරුන්ගේ පත්වීම් ලයිස්තු සැකසීම, වෛද්‍ය මාරු මණ්ඩලවල අනුමැතියෙන් තොරව ශ්‍රේණි වෛද්‍යවරුන්ගේ අනුයුක්ත කිරීම් සිදුකිරීම, 2022 වාර්ෂික ස්ථානමාරු ලැයිස්තුව ප්‍රකාශයට පත්නොකිරීම ඇතුළු කරුණු 07කට විරෝධය පළ කරමිනුයි රජයේ වෛද්‍ය නිලධාරීන්ගේ සංගමය මෙම වර්ජනය ක්‍රියාත්මක කරන්නේ.\nවර්ජනය හේතුවෙන් හදිසි ප්‍රතිකාර සේවා ක්‍රියාත්මක වූණේ, මහරගම අපේක්ෂා රෝහල ඇතුළු රෝහල් කිහිපයක පමණයි.\nවර්ජනය සම්බන්ධයෙන් කොළඹ අද පැවති මාධ්‍ය හමුවකදී රජයේ වෛද්‍ය නිලධාරීන්ගේ සංගමයේ ලේකම් වෛද්‍ය සෙනාල් ප්‍රනාන්දු චෝදනා කළේ, මෙතෙක් බලධාරීන් ගැටලුවලට විසඳුම් ලබාදීම වෙනුවට කල් මරමින් සිටින බවයි.\nමේ අතර, සිය සංගමය ආරම්භ කර ඇති මෙම වර්ජන ක්‍රියාමාර්ගයට ලියාපදිංචි සහ සහකාර වෛද්‍ය නිලධාරීන්ගේ සංගම් සහාය පළ කර ඇති බව රජයේ වෛද්‍ය නිලධාරීන්ගේ සංගමය නිවේදනයක් නිකුත් කරමින් ප්‍රකාශ කළා.\nකෙසේ වෙතත්, දීපව්‍යාප්තව ක්‍රියාත්මක වන මෙම වෛද්‍ය වර්ජනයට ඇතැම් වෛද්‍ය වෘත්තීය සංගම් විරෝධය පළ කරනවා.\nමේ අතර, රජයේ වෛද්‍ය නිලධාරීන්ගේ සංගමයේ සභාපති විශේෂඥ වෛද්‍ය අනුරුද්ධ පාදෙනියට එරෙහිව සිතාසි නිකුත් කරන්නේ ද නැද්ද යන්න සම්බන්ධයෙන් වන නියෝගය ජනවාරි මස 28 වැනි දා නිකුත් කරන බව මොරටුව දිසා විනිසුරු දමින්ද රාමනායක අද ප්‍රකාශ කළා.\nඒ, 2021/2022 වර්ෂ සඳහා රජයේ වෛද්‍ය නිලධාරීන්ගේ සංගමයේ සභාපති ලෙස පෙනී සිටීම, කටයුතු කිරීම සහ හඳුන්වා ගැනීම තහනම් කරමින් වෛද්‍ය අනුරුද්ධ පාදෙනියට එරෙහිව නිකුත් කළ නියෝගය කඩකර අධිකරණයට අපහාස කර ඇති බවට වෛද්‍ය ජයරුවන් බණ්ඩාර ගොනුකර ඇති නඩුව අද කැඳවූ අවස්ථාවේදීයි.\nඑහිදී පැමිණිලිකාර පාර්ශවය වෙනුවෙන් පෙනී සිටි නීතිඥවරුන් පෙන්වා දුන්නේ, වෛද්‍ය අනුරුද්ධ පාදෙනිය මොරටුව දිසා අධිකරණ්‍ය නිකුත් කළ නියෝගය කඩ කරමින් අධිකරණයට අපහාස කර ඇති බවයි.\nකෙසේ වෙතත්, තම සේවාදායකයා කටයුතු කර ඇත්තේ, කොළඹ දිසා අධිකරණයෙන් ලබාදුන් නියෝගයකට අනුව බව වෛද්‍ය අනුරුද්ධ පාදෙනිය වෙනුවෙන් පෙනී සිටි නීතිඥවරුන් අධිකරණය හමුවේ ප්‍රකාශ කර තිබෙනවා.\nමේ අතර, සබරගමුව පළාතේ ශික්ෂණ හා මහ රෝහල් 03ක්, මුලික රෝහල් 06 ක්, ප්‍රාදේශීය රෝහල් 32 ක් සහ සෞඛ්‍ය වෛද්‍ය නිලධාරී කාර්යාල 19 ක් කේන්ද්‍ර කර ගනිමින් හෙද, පරිපූරක හා අතුරු වෛද්‍ය අතුළු සේවාවන් 16 ක වෘත්තීය සමිති අද වර්ජනයක නිරත වුණා.\nඒ, පරිපූරක වෛද්‍ය, හෙද හා අතුරු වෛද්‍ය වෘත්තිකයින්ගේ උපාධිධාරී වැටුප් විෂමතාව ඉවත් කිරීම, රනුක්ගේ වැටුප් කමිටු නිර්දේශ වහා ක්‍රියාත්මක කිරීම ඇතුළු ඉල්ලීම් 07 ක් මුල් කරගනිමින්.\nඑම වර්ජනය හේතුවෙන් ද රෝහල් සත්කාර හා ප්‍රතිකාර සේවා, රෝග පරීක්ෂණ කටයුතු ඖෂධ සැපයීම් හා එන්නත්කරණය වැනි කටයුතුවලට ද බලපෑම් එල්ල වුණා.\nවර්ජනයට සමගාමී ව එම වෘත්තිය සමිති නියෝජිතයින් රත්නපුර ශික්ෂණ රෝහල අසලින් විරෝධතා පාගමනක් ආරම්භ කර රත්නපුර නගරය දක්වා පැමිණි එහිදී ද උද්ඝෝෂණයක නිරත වුණා.",
       "URL": "https://www.hirunews.lk/291957/වෛද්‍යවරු-තවදුරටත්-වර්ජනයේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1474"
}