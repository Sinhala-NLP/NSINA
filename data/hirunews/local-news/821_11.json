{
       "Source": "hirunews",
       "Timestamp": "Thursday, 06 October 2022 - 15:50",
       "Headline": "ඇමති පුටුව අතහැරියත් නාමල් තාමත් ඇමති නිල නිවසේ",
       "News Content": "අමාත්‍ය ධුරයෙන් ඉවත් වූ පසුත්, පාර්ලිමේන්තු මන්ත්‍රී නාමල් රාජපක්ෂත් තවමත් රැඳී සිටින්නේ අමාත්‍ය නිල නිවසක බව පාර්ලිමේන්තු මන්ත්‍රී දයාසිරි ජයසේකර පවසනවා.\nදයාසිරි ජයසේකර මන්ත්‍රීවරයා මේ බව පැවසුවේ අද(06) පාර්ලිමේන්තුවේ දී තමා විසින් නො ගෙවූ විදුලි බිලක් සම්බන්ධයෙන් පාර්ලිමේන්තුව තුළ කතා බහක් ඇති වූ අවස්ථාවේ දීයි.\nමේ අතර අමාත්‍ය කංචන විජේසේකර අමාත්‍යවරයා කියා සිටියේ දයාසිරි ජයසේකර මන්ත්‍රීවරයා ද පසුගිය අප්‍රෙල් මාසයේ අමාත්‍ය ධුරයෙන් ඉවත් වුවත් මේ වන විටත් ඔහුට හිමි වූ නිල නිවසේ රැඳී සිටින බවයි.\nඑයට පිළිතුරු ලෙස දයාසිරි ජයසේකර මන්ත්‍රීවරයා කියා සිටියේ, තමාට එම නිවසෙන් ඉවත් වන ලෙස දැනුම් දුන් බවත්, තමන් ඉන් ඉවත් වීමට සූදානම් බවත් ඒ සම්බන්ධයෙන් තමා මන්ත්‍රී සේවා අංශයට දැනුම් දී ඇති බවයි.\nනාමල් රාජපක්ෂ මන්ත්‍රීවරයාට අමතරව තවත් හිටපු අමාත්‍යවරුන් රැසක් ම නිල නිවෙස්වල රැඳී සිටින බව ද දයාසිරි ජයසේකර මන්ත්‍රීවරයා පාර්ලිමේන්තුවට අවධාරණය කළා.",
       "URL": "https://www.hirunews.lk/317184/ඇමති-පුටුව-අතහැරියත්-නාමල්-තාමත්-ඇමති-නිල-නිවසේ",
       "Category": "Local News",
       "Parent URL": "https://www.hirunews.lk/local-news.php?pageID=821"
}