{
       "Source": "hirunews",
       "Timestamp": "Tuesday, 15 February 2022 - 7:39",
       "Headline": "මිලියන 100යේ මෝටර් රථ ගැන, ඇත්ත හෙළිවෙයි",
       "News Content": "වාහන ආනයනය අත්හිටුවා ඇති මොහොතක අධිවේගී මාර්ගයේ ප්‍රවාහනය කළ අති සුඛෝපභෝගී ඇමරිකාවේ නිෂ්පාදිත කැඩිලැක් එස්කලාඩේ වර්ගයේ මෝටර් රථ දෙක ප්‍රතිඅපනයනය සඳහා මෙරටට ගෙන්වූ ඒවා බවට රේගු දෙපාර්තමේන්තුව පවසනවා.\nවමෙන් ධාවනය කළ හැකි පරිදි නිපදවා ඇති මෙම වාහන දකුණතින් ධාවනය කළ හැකි වන පරිදි නවීකරණය කිරීම සඳහා ආයෝජන මණ්ඩල ව්‍යාපෘතියක් ලෙස 2003 වසරේදී මෙරට ආරම්භ කළ සමාගමක් මගින් ඒවා මෙරටට ගෙන්වා ඇති බවයි එම දෙපාර්තමේන්තුව සඳහන් කළේ.\nඅදාළ සමාගමේ කර්මාන්තශාලාව කඩුවෙල - හේවාගම ප්‍රදේශයේ පිහිටුවා ඇති අතර, එය නවීකරණය කර බි්‍රතාන්‍ය වෙත යැවීම සඳහා කෙරවලපිටියේ පිහිටි අදාළ කර්මාන්තශාලාව හිමි සමාගමේ බහාලුම් අංගනය වෙත රැගෙන යමින් සිටියදී ඊට පිටුපස ගමන් ගත් මෝටර් රථයක සිටි පුද්ගලයෙකු එය රූගත කර සමාජ මාධ්‍ය වෙත මුදා හැර තිබුණා.\nමෙලෙස වාහන ගෙන්වා නවීකරණය කරන ඔටෝ ගෲප් ඉන්ටර් නැෂනල් පෞද්ගලික සමාගමේ සාමාන්‍යාධිකාරී අජිත් රුද්‍රිගෝ කියා සිටියේ, ඇමරිකාවෙන් මෙරටට ගෙන්වන වාහන නවීකරණය කර වෙනත් රටවලට ප්‍රතිඅපනයනය කිරීමෙන් රටට විශාල ආදායමක් තම සමාගම පසුගිය වසරවල උපයා දී ඇති බවයි.\nමෙම කැඩිලැක් එස්කලාඩේ වර්ගයේ මෝටර් රථ මෙරට පුද්ගලයින් 3 දෙනෙකු පමණක් පරිහරණය කරන අතර, මේවායේ මෙරට වෙළෙඳපොළ වටිනාකම රුපියල් මිලියන 100ක් පමණ බවයි ඔටෝ ගෲප් ඉන්ටර් නැෂනල් පෞද්ගලික සමාගමේ සාමාන්‍යාධිකාරී අජිත් රුද්‍රිගෝ කියා සිටියේ.",
       "URL": "https://www.hirunews.lk/297040/මිලියන-100යේ-මෝටර්-රථ-ගැන-ඇත්ත-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1356"
}