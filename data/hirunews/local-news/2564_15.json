{
       "Source": "hirunews",
       "Timestamp": "Thursday, 23 July 2020 - 19:30",
       "Headline": "රහස් පොලීසියේ කණ්ඩායම් දෙකක් - සම්පායෝ සොයයි (වීඩියෝ)",
       "News Content": "තමන් අත්අඩංගුවට ගැනීම වැළැක්වීමේ නියෝගයක් නිකුත් කරන ලෙස ඉල්ලා මීගමුව බන්ධනාගාරයේ හිටපු අධිකාරි ප්‍රදීප් අනුරුද්ධ සම්පායෝ ගොනුකළ පෙත්සම හෙට සලකා බැලීමට අභියාචනාධිකරණය නියෝග කර තිබෙනවා.\nඒ අභියාචනාධිකරණ සභාපති විනිසුරු ඒ.එච්.එම්.ඞී. නවාස් සහ සෝභිත රාජකරුණා යන විනිසුරු මඩුල්ල හමුවේ එය අද කැඳවූ අවස්ථාවේදීයි.\nහිටපු බන්ධනාගාර අධිකාරිවරයා ඇතුළු සිව් දෙනෙකු අත්අඩංගුවට ගන්නා ලෙස මීගමුව මහේස්ත්‍රාත් අධිකරණය ඊයේ වරෙන්තු නිකුත් කළ අතර, ප්‍රධාන ජේලර්වරුන් වන සරත් බණ්ඩාර, නිශාන්ත සේනාරත්න සහ ජේලර්වරයෙකු වන කාලිංග කළුඅග්ගල එම පිරිසට අයත්.\nනීතිපතිවරයා වෙනුවෙන් පෙනී සිටි නියෝජ්‍ය සොලිසිටර් ජනරාල් මිලින්ද ගුණතිලක අභියාචනාධිකරණය හමුවේ සඳහන් කළේ පෙත්සම්කරුගේ නීතිඥවරයා විසින් ඊයේ අධිකරණය ගොනුකරන ලද පෙත්සමේ ශීර්ෂය සහ ඇතැම් ඉල්ලීම්, අධිකරණයේ අවසරයකින් තොරව සංශෝධනය කරමින් නව පෙත්සමක් අද පෙරවරුවේ ගොනුකර ඇති බවයි.\nඊට අදාළ ලේඛන තමන් වෙත නිසි පරිදි ලැබී නොමැති බව ද, ඔහු කියා සිටියා.\nකරුණු සලකා බැලූ අභියාචනාධිකරණ විනිසුරු මඩුල්ල එකම කරුණ සම්බන්ධයෙන් පෙත්සම් දෙකක් සලකා බැලීමට තම අධිකරණයට හැකියාවක් නොමැති බවයි සඳහන් කළේ.\nපෙත්සම සංශෝධනය කිරීමට අවශ්‍ය නම් මෝසමක් මගින් නියමිත අධිකරණ ක්‍රමවේදය අනුගමනය කර අද පස්වරු 4ට පෙර සංශෝධිත පෙත්සමක් ගොනුකරන ලෙස ද, අභියාචනාධිකරණය එහිදී පෙත්සම්කාර පාර්ශවයට නියෝග කළා.\nතම සේවාදායකයා අත්අඩංගුවට ගැනීමට මීගමුව මහේස්ත්‍රාත් අධිකරණය වරෙන්තු නියෝගයක් නිකුත් කර ඇති බැවින් එය වළක්වන නියෝගයක් නිකුත් කරන ලෙස එහිදී පෙත්සම්කරු වෙනුවෙන් පෙනී සිටි ජනාධිපති නීතිඥ උපුල් ජයසූරිය ඉල්ලා සිටියා.\nකෙසේ වෙතත්, නිසි ක්‍රමවේදය අනුගමනය කර, සංශෝධිත පෙත්සමක් ගොනුකර, එකී ඉල්ලීම සිදුකරන ලෙස සහ ඒ පිළිබඳ නීතිපතිවරයා දැනුවත් කර ඉදිරි කටයුතු සිදුකරන ලෙස, අභියාචනාධිකරණ විනිසුරු මඩුල්ල පෙත්සම්කාර පාර්ශවයට එහිදී නියෝග කර තිබෙනවා.\nපෙත්සම්කරු වෙනුවෙන් පෙනී සිටි ජනාධිපති නීතිඥ උපුල් ජයසූරිය මෙහිදී ප්‍රකාශ කර සිටියේ, ඊයේ අභියාචනාධිකරණය හමුවේ පෙත්සමක් ගොනුකර තිබියදී නීතිපතිවරයා කඩිමුඩියේ මීගමුව මහේස්ත්‍රාත් අධිකරණයට ගොස් තම සේවාදායකයා අත්අඩංගුවට ගැනීමට වරෙන්තුවක් ලබා ගෙන ඇති බවයි.\nඊට ප්‍රතිචාර දැක්වූ නියෝජ්‍ය සොලිසිටර් ජනරාල් මිලින්ද ගුණතිලක පෙත්සම්කරු අත්අඩංගුවට නොගන්නා බවට තමා ඊයේ දින අධිකරණයට ප්‍රතිඥාවක් ලබා නොදුන් බව සඳහන් කළා.\nඅධිකරණය නොමග යවන සුළු අසත්‍ය ප්‍රකාශ සිදු නොකරන ලෙස පෙත්සම්කාර පාර්ශවයේ නීතිඥවරයාට දැනුම්දුන් ජ්‍යෙෂ්ඨ නියෝජ්‍ය සොලිසිටර් ජනරාල්වරයා, නීතිපතිවරයා උපදෙස් ලබා දී ඇත්තේ අධිකරණයට කරුණු වාර්තා කර, අධිකරණයේ අවසරයක් ඇතිව වරෙන්තු ලබා ගැනීමට මිස, හිතුවක්කාරි ලෙස කටයුතු කිරීමට නොවන බව ද පෙත්සම්කාර පාර්ශවයේ නීතිඥවරයාට පෙන්වා දුන්නා.\nමීගමුව බන්ධනාගාරයේ හිටපු අධිකාරි අනුරුද්ධ සම්පායෝ ඉදිරිපත් කළ මෙම රීට් පෙත්සමේ වගඋත්තරකරුවන් ලෙස අධිකරණ අමාත්‍යාංශයේ ලේකම් එස්.එම්.මොහොමඩ්, බන්ධනාගාර කොමසාරිස් ජනරාල්වරයා, නීතිපතිවරයා සහ අපරාධ පරීක්ෂණ දෙපාර්තමේන්තුවේ අධ්‍යක්ෂවරයා නම් කර තිබෙනවා.\nඔහු පෙත්සමෙන් පවසා ඇත්තේ මීගමුව බන්ධනාගාරයේ රැඳවියෙකුට ශීතකරණයක් ලබාදීමේ සිද්ධියක් මුල්කරගෙන තමා අත්අඩංගුවට ගැනීමට සූදානම් වන බවට තොරතුරු ලැබී ඇති බවයි.\nබන්ධනාගාර ආඥා පනතේ 196 වන වගන්තිය යටතේ රක්ෂිත බන්ධනාගාර ගත කර සිටින සැකකරුවෙකුට අවශ්‍යතාවක් මතුවූ විට ඉලෙක්ට්‍රෝනික උපකරණ සපයාදීමේ නීතිමය හැකියාව පවතින බව ද එහි සඳහන් කර ඇතැයි හිරු අධිකරණ වාර්තාකරු ප්‍රකාශ කළා.\nමෙම සිද්ධියට අදාළව හිටපු බන්ධනාගාර අධිකාරිවරයා ඇතුළු සිව් දෙනා වරෙන්තුවක් ලබාගෙන අත්අඩංගුවට ගන්නා ලෙස නීතිපතිවරයා අපරාධ පරීක්ෂණ දෙපාර්තමේන්තුවට උපදෙස් ලබා දී තිබූ අතර, ඒ අනුවයි මීගමුව මහේස්ත්‍රාත් අධිකරණය ඊයේ පස්වරුවේ අදාළ වරෙන්තුව නිකුත් කළේ.\nමේ අතර, වරෙන්තු නිකුත් කර ඇති මීගමුව බන්ධනාගාරයේ හිටපු අධිකාරි ප්‍රදීප් අනුරුද්ධ සම්පායෝ අත්අඩංගුවට ගැනීම සඳහා අපරාධ පරීක්ෂණ දෙපාර්තමේන්තුවේ විශේෂ කණ්ඩායම් දෙකක් විමර්ශන ආරම්භ කර තිබෙනවා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි ජාලිය සේනාරත්න හිරු ප්‍රවෘත්ති අංශයට කියා සිටියේ හිටපු බන්ධනාගාර අධිකාරිවරයාට අයත් කුරුණෑගල සහ කොට්ටාව යන ප්‍රදේශවල පිහිටි නිවාස දෙකක් ඊයේ සහ අද පරීක්ෂාවට ලක් කළ ද ඔහු එම නිවාසවල රැදී නොසිටි බවයි.\nඒ අනුව, අදාළ නිවාසවල රැදී සිටි පුද්ගලයින්ගෙන් ප්‍රකාශ ලබාගෙන ඇති අතර, හිටපු බන්ධනාගාර අධිකාරි අනුරුද්ධ සම්පායෝ රැදී සිටින ස්ථානයක් පිළිබඳව මෙතෙක් අනාවරණ කරගෙන නොමැති බව ද පොලිස් මාධ්‍ය ප්‍රකාශකවරයා සඳහන් කළා.",
       "URL": "https://www.hirunews.lk/246251/රහස්-පොලීසියේ-කණ්ඩායම්-දෙකක්-සම්පායෝ-සොයයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2564"
}