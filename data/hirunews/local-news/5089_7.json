{
       "Source": "hirunews",
       "Timestamp": "Thursday, 14 April 2016 - 13:40",
       "Headline": "හිසතෙල් ගෑමේ  නැකත අනිද්දා උදේ  10.41 ට",
       "News Content": "සිංහල සහ දෙමළ අලූත් අවුරුදු චාරිත්‍රවල මීලග ප්‍රධාන නැකත වන්නේ හිසතෙල් ගෑමේ චාරිත්‍රයයි.\nනව වසරේ හිස තෙල් ගෑමේ චාරිත්‍රය උදාවන්නේ අනිද්දා පූර්ව භාග 10 යි 41 ටයි.\nනිල් පැහැති වස්ත්‍රාභරණයෙන් සැරසී බටහිර දිශාව බලා හිසට නුගපත් ද, පයට කරද පත් ද, තබා තලතෙල් හා නුගපත් යුෂ මිශ්‍ර නානු ගා ස්නානය කිරීම සුදුසු බවයි ජ්‍යොතිෂ්‍යයේ සදහන් වන්නේ.\nමෙවර හිසතෙල් ගෑමේ රාජ්‍ය මහා උත්සවය ජනාධිපති මෛත්‍රීපාල සිරිසේනගේ ප්‍රධානත්වයෙන් පයාගල - මලේගොඩ ශ්‍රී පුෂ්පාරාම විහාරස්ථානයේ දී පැවැත්වීමට නියමිතයි.\nසිංහල හා දෙමළ අලූත් අවුරුද්ද ඊයේ අපරභාග 07 යි 48 ට උදා වුණා.\nආහාර පිසිමේ නැකත අපරභාග 08 යි 06 ට යෙදි තිබු අතර වැඩ අල්ලා ගනුදෙනු කර ආහාර අනුභවය සඳහා නැකත යෙදී තිබුණේ අපරභාග 8 යි 54 ටයි.\nමේ වන විට රට පුරා ජනතාව අලූත් අවුරුද්ද උත්සවශ්‍රීයෙන් සමරමින් සිටිනවා.\nසාම්ප්‍රදායික අවුරුදු චාරිත්‍රවලට මුල් තැන දෙමින් අද දිනයේ දි බොහෝමයක් ජනතාව සිය නෑගම් යාම ආරම්භ කර ඇති බවයි හිරු වාර්තාකරුවන් ප්‍රකාශ කළේ.\nඒ සදහා කොළඹ නගරය සහ අනෙකුත් ප්‍රධාන නගර ආශ්‍රීතව අවශ්‍ය පරිදි බස්රථ යොදවා තිබෙන ආකාරය ද දක්නට ලැබුණා. රැකී රක්ෂා සදහා පිටත්ව යාම සිදුවන්නේ අප්‍රේල් මස 18 වන සදුදා පූර්ව භාග 6 යි 27 ටයි\nමේ අතර, අලූත් අවුරුදු සමයේ සිදුවන අනතුරු පසුගිය වසරට සාපේක්ෂව සියයට අටකින් ඉහළගොස් ඇති බව කොළඹ ජාතික රෝහල ප්‍රකාශ කළා.\nපසුගිය 12 වනදා සිට මේ දක්වා වාර්තා වු සමස්ත අනතුරු සංඛ්‍යාව 507 ක් බවයි එහි ජාතික පුහුණු කිරීමේ නිලධාරිනී පුෂ්පා රම්‍යානි කියා සිටියේ.\nකෙසේ වෙතත් වාර්තා වි ඇති ගිනිකෙළි අනතුරු සංඛ්‍යාව 04 ක්.\nඅලූත් අවුරුදු උත්සව වලදී ජන ක්‍රීඩාවල යෙදීමේදී සැලකිලිමත්ව කටයුතු කරන්න ලෙසද ඇය ජනතාවගෙන් ඉල්ලීමක් කළා.",
       "URL": "https://www.hirunews.lk/130836/හිසතෙල්-ගෑමේ-නැකත-අනිද්දා-උදේ-10-41-ට",
       "Category": "Local News",
       "Parent URL": "https://www.hirunews.lk/local-news.php?pageID=5089"
}