{
       "Source": "hirunews",
       "Timestamp": "Wednesday, 03 May 2017 - 7:55",
       "Headline": "Update : ගීතා කුමාරසිංහට මන්ත්‍රී ධුරයක් දැරීමට සුදුසුකමක් නොමැති බවට අධිකරණ නියෝගයක්",
       "News Content": "ද්විත්ව පුරවැසිභාවය හේතුවෙන් එක්සත් ජනතා නිදහස් සන්ධාන ගාල්ල දිස්ත්‍රික් පාර්ලිමේන්තු මන්ත්‍රිනී ගීතා කුමාරසිංහ මන්ත්‍රී ධුරය දැරීමට සුදුසුකමක් නොමැති බව අභියාචනාධිකරණය අද නියෝග කළා.\nඅභියාචනාධිකරණ සභාපති විනිසුරු විජිත් මලල්ගොඩගේ එකඟතාවය ඇතිව  මෙම තීන්දුව ප්‍රකාශයට පත් කරනු ලැබුවේ විනිසුරු පී‍්‍රති පද්මන් සූරසේන විසින්.\nගීතා කුමාරසිංහ ශ්‍රී ලංකාවේ සහ ස්විට්සර්ලන්තයේ පුරවැසිභාවය හිමි අයෙකු බැවින් ඇයගේ පාර්ලිමේන්තු මන්ත්‍රී ධුරය අභියෝගයට ලක් කරමින් අභියාචනාධිකරණය හමුවේ පෙත්සමක් ගොනු කරනු ලැබුවේ ගාල්ල දිස්ත්‍රික්කයේ පදිංචි ඡන්දදායකයන් හතර දෙනෙකු විසින්.\nඒ, 2015 වසරේ මාර්තු මාසයේදියි.\nමෙහි වගඋත්තරකරුවන් ලෙස ගීතා කුමාරසිංහ මන්ත්‍රීවරියට අමතරව ආගමන විගමන පාලකවරයා, නිදහස් සන්ධාන මහලේකම්වරයා සහ පාර්ලිමේන්තු මහලේකම්වරයා නම් කර තිබෙනවා.\nUpdate : Wednesday, May 3, 2017 10.23\n----------------------------------------------------\nඑක්සත් ජනතා නිදහස් සන්ධාන ගාල්ල දිස්ත්‍රික් පාර්ලිමේන්තු මන්ත්‍රිනී ගීතා කුමාරසිංහට මන්ත්‍රී ධුරයක් දැරීමට අයිතියක් නැතැයි පවසමින් ගොනු කර තිබූ පෙත්සම පිළිබඳ තීන්දුව අභියාචනාධිකරණය අද ප්‍රකාශයට පත් කිරීමට නියමිතයි.\nඅභියාචනාධිකරණයේ සභාපති විජිත් මලල්ගොඩ සහ පී‍්‍රති පද්මන් සූරසේන යන විනිසුරුවරුන් හමුවේ මෙම පෙත්සම් විභාගය පැවැත්වුණා.\nගීතා කුමාරසිංහ ශ්‍රී ලංකාවේ සහ ස්විට්සර්ලන්තයේ පුරවැසිභාවය හිමි අයෙකු බැවින් ඇයගේ පාර්ලිමේන්තු මන්ත්‍රී ධුරය අභියෝගයට ලක් කරමින් අභියාචනාධිකරණය හමුවේ පෙත්සමක් ගොනු කරනු ලැබුවේ ගාල්ල දිස්ත්‍රික්කයේ පදිංචි ඡන්දදායකයන් 5 දෙනෙකු විසින්.\nඒ, 2015 වසරේ මාර්තු මාසයේදියි.\nමෙහි වගඋත්තරකරුවන් ලෙස ගීතා කුමාරසිංහ මන්ත්‍රීවරියට අමතරව ආගමන විගමන පාලකවරයා, නිදහස් සන්ධාන මහලේකම්වරයා සහ පාර්ලිමේන්තු මහලේකම්වරයා නම් කර තිබෙනවා.\nපසුගිය මාර්තු මස 14 වනදා මෙම පෙත්සම අභියාචනාධිකරණය හමුවේ සළකා බැලුනු අවස්ථාවේ නීතිපති දෙපාර්තමේන්තුව වෙනුවෙන් පෙනී සිටි නීතීඥවරුන් අධිකරණයට දැනුම් දුන්නේ 19 වන ව්‍යවස්ථා සංශෝධනයට අනුව ද්විත්ව පුරවැසිභාවය හිමි අයෙකුට පාර්ලිමේන්තු මන්ත්‍රීධුරයක් දැරිය නොහැකි බවයි.\nමේ දක්වා ඇය ස්විට්සර්ලන්තයේ පුරවැසිභාවය ඉවත් කරගෙන ඇති බවට කිසිදු සාක්ෂියක් නොමැති නිසා ඇයට පාර්ලිමේන්තු මන්ත්‍රී ධුරයක කටයුතු කළ නොහැකි බවද නීතීඥවරුන් අධිකරණයේදී සඳහන් කළා.",
       "URL": "https://www.hirunews.lk/160473/update-ගීතා-කුමාරසිංහට-මන්ත්‍රී-ධුරයක්-දැරීමට-සුදුසුකමක්-නොමැති-බවට-අධිකරණ-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=4536"
}