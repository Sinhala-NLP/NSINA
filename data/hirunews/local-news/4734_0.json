{
       "Source": "hirunews",
       "Timestamp": "Thursday, 29 December 2016 - 7:09",
       "Headline": "ජනාධිපති කොමිසමෙන් තවත් පැමිණිලි තුනක විමර්ශන අවසන්",
       "News Content": "බරපතල වංචා දූෂණ සොයන ජනාධිපති විමර්ශන කොමිසම පරීක්ෂණ අවසන් කළ පැමිණිලි තුනක වාර්තා ජනාධිපති මෛත්‍රීපාල සිරිසේන වෙත භාරදීමට නියමිතයි.\nඑම කොමිසමේ ජ්‍යෙෂ්ඨ නිලධාරියෙකු හිරු ප්‍රවෘත්ති අංශයට සඳහන් කළේ විමර්ශන අවසන් කළ පැමිණිලි හයක වාර්තා මේ වනවිටත් ජනාධිපතිවරයා වෙත භාරදී ඇති බවයි.\nමීගමුව කළපු ව්‍යාපෘතියේ දී සිදුවූ මුදල් අවභාවිතය,මහියංගණ නගරයේ කඩ කාමර ලබාදීමේදී සිදුවූ දූෂණ ඇතුලු පැමිණිලි හයක් සම්බන්ධයෙන් කෙරුණු විමර්ශන වාර්තා  ජනාධිපතිවරයා වෙත දැනට ලබාදී තිබෙනවා.\n2010 ජනවාරි මාසයේ සිට 2015 ජනවාරි අටවනදා දක්වා කාලසීමාව තුළ සිදුවූ බරපතල දූෂණ සහ වංචා පිළිබඳව මෙම කොමිෂන් සභාව මගින් විමර්ශන සිදුකරනවා.\nඒ අනුව මේ වනවිට කොමිෂන් සභාවට විවිධ අක්‍රමිකතා පිළිබඳ පැමිණිලි 1600 ක් පමණ ලැබී ඇති අතර, ඉන් පැමිණිලි 357 ක් පිළිබඳ විමර්ශන කටයුතු සිදු කෙරෙමින් පවතින බවයි කොමිසමේ ප්‍රකාශකයා සඳහන් කළේ.",
       "URL": "https://www.hirunews.lk/150795/ජනාධිපති-කොමිසමෙන්-තවත්-පැමිණිලි-තුනක-විමර්ශන-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=4734"
}