{
       "Source": "hirunews",
       "Timestamp": "Monday, 06 May 2019 - 13:21",
       "Headline": "මධුෂ්ට එරෙහි චෝදනා විස්සක් දීර්ඝ විමර්ශනයකට",
       "News Content": "ඩුබායි සිට පිටුවහල් කිරීමෙන් අනතුරුව අත්අඩංගුවට ගත් පාතාල නායක මාකඳුරේ මධුෂ්ට එල්ලවී ඇති ප්‍රබල චෝදනා විස්සක් සම්බන්ධයෙන් දීර්ඝ විමර්ශනයක් ආරම්භ කර ඇති බව අපරාධ පරීක්ෂණ දෙපාර්තමේන්තු ආරංචි මාර්ග ප්‍රකාශ කළා.\nපැය 24 කට අධික කාලයක් ඔහුගෙන් ප්‍රකාශ සටහන් කරගනිමින් සිටින අතර, දැනට ක්‍රියාත්මක හදිසි නීති රෙගුලාසි යටතේ ඔහුගෙන් මෙලෙස ප්‍රශ්ණ කිරීම් සිදුවන බවයි වාර්තාවන්නේ.\nමාකඳුරේ මධුෂ්ට එල්ලවී ඇති අපරාධ චෝදනා අතුරෙන් බරපතල ගණයේ සිද්ධීන් විස්සක් වෙන් කර මූලික අදියරයේදී විමර්ශන කටයුතු සිදු කෙරෙන බවයි වාර්තාවන්නේ.\nඅපරාධ පරීක්ෂණ දෙපාර්තමේන්තුවේ උසස් නිලධාරියෙකු සඳහන් කළේ මනුෂ්‍ය ඝාතන, ඊට අනුබලදීම් මෙන්ම ප්‍රබල ගණයේ කොල්ලකෑම් සහ මත්ද්‍රව්‍ය ජාවාරම සම්බන්ධ සිද්ධීන්ද මීට අදාළ වන බවයි.\nඅපරාධ රැසක් සම්බන්ධයෙන් චෝදනා එල්ලවී ඇති සමරසිංහ ආරච්චිලාගේ මධුෂ් ලක්ෂිත හෙවත් මාකඳුරේ මධුෂ් මෙරටට පැමිණියේ ඊයේ අලූයම 5 ට පමණයි.\nඩුබායි බලා ගිය අපරාධ පරීක්ෂණ දෙපාර්තමේන්තුවේ නිලධාරීන් පිරිසක් ඔහු මෙලෙස දිවයිනට රැගෙන ආ අතර, ගුවන් තොටුපල පරිශ්‍රය තුලදීම අත්අඩංගුවට ගෙන වැඩිදුර පරීක්ෂණ ආරම්භ කෙරුණා.\nමාකඳුරේ මධුෂ් සම්බන්ධයෙන් ආගමන විගමන නීති යටතේද වෙනම පරීක්ෂණයක් ක්‍රියාත්මකයි.\nඔහු මෙවරද මෙරටට පැමිණීමට භාවිත කර ඇත්තේ ව්‍යාජ ගමන් බලපත්‍රයක් වන අතර එහි ඔහු පෙනී සිටින්නේ වර්ණකුලසූරිය අජිත් එරංග නමින්.\nමධුෂ්ට එම විදේශ ගමන් බලපත්‍රය 2015 වසරේ අප්‍රේල් 30 වනදා නිකුත් කර ඇති අතර, එය ලබාගත් ක්‍රමවේදය සම්බන්ධයෙන්ද පරීක්ෂණ කණ්ඩායම්වල අවධානය යොමුව තිබෙනවා.",
       "URL": "https://www.hirunews.lk/215853/මධුෂ්ට-එරෙහි-චෝදනා-විස්සක්-දීර්ඝ-විමර්ශනයකට",
       "Category": "Local News",
       "Parent URL": "https://www.hirunews.lk/local-news.php?pageID=3366"
}