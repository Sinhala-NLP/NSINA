{
       "Source": "hirunews",
       "Timestamp": "Thursday, 21 November 2019 - 19:48",
       "Headline": "CIDයේ අධ්‍යක්ෂ ශානි අබේසේකරට ගාල්ල නියෝජ්‍ය පොලිස්පතිගේ පෞද්ගලික සහකාර ලෙස මාරුවක්",
       "News Content": "වහාම ක්‍රියාත්මක වන පරිදි අපරාධ පරීක්ෂණ දෙපාර්තමේන්තුවේ අධ්‍යක්ෂ ජ්‍යෙෂ්ඨ පොලිස් අධිකාරී ශානි අබේසේකර ගාල්ල නියෝජ්‍ය පොලිස්පතිවරයාගේ පෞද්ගලික සහකාරවරයා ලෙස මාරු කර යවා තිබෙනවා.\nහිරු ප්‍රවෘත්ති අංශය කළ විමසීමකදී ජාතික පොලිස් කොමිසම සඳහන් කළේ එම තනතුර සඳහා පොලිස් පරිසර කොට්ඨාශය භාරව සිටි ජ්‍යෙෂ්ඨ පොලිස් අධිකාරී ඩබ්ලිව්. තිලකරත්න පත්කිරීමට අනුමැතිය ලබාදුන් බවයි.\nවැඩබලන පොලිස්පතිවරයාගේ ඉල්ලීම පරිදි මෙම ස්ථාන මාරුව සිදුකළ බවද පොලිස් කොමිසම කියා සිටියා.\nමීට අමතරව තවත් උසස් පොලිස්  නිලධාරීන් 13 දෙනෙකුගේ මාරුවීම ජාතික පොලිස් කොමිසම මගින් ඊයේ නිවේදනය කළා.\nඒ අනුව ජ්‍යෙෂ්ඨ නියෝජ්‍ය පොලිස්පති එස්.එම්. වික්‍රමසිංහ මධ්‍යම සහ ඌව පළාත්වලට අමතරව නැගෙනහිර පළාතේ ජ්‍යෙෂ්ඨ නියෝජ්‍ය පොලිස්පති රාජකාරී ආවරණය කිරීම සඳහා පත් කර තිබෙනවා.\nනියෝජ්‍ය පොලිස්පති එල්.එස්. පතිනායක නියෝජ්‍ය පොලිස්පති රථවාහන පාලන හා මාර්ග ආරක්ෂක දිසාවේ නියෝජ්‍ය පොලිස්පතිවරයා ලෙස පත් කර ඇති අතර, නියෝජ්‍ය පොලිස්පති කේ.එන්.ජේ. වෙදසිංහ ගාල්ල දිසාවට අමතරව මාතර සහ තංගල්ල දිසාවේ නියෝජ්‍ය පොලිස්පති රාජකාරී ආවරණය සඳහා පත් කරනු ලැබුවා.\nසහකාර පොලිස් අධිකාරී ආර්.ඒ.ආර්.එන්. රාජපක්ෂ කැළණිය කොට්ඨාශයේ සිට මාරු කර ඇත්තේ ජනාධිපති ආරක්ෂක කොට්ඨාශයේ නියෝජ්‍ය අධ්‍යක්ෂවරයා ලෙසයි.",
       "URL": "https://www.hirunews.lk/228707/cidයේ-අධ්‍යක්ෂ-ශානි-අබේසේකරට-ගාල්ල-නියෝජ්‍ය-පොලිස්පතිගේ-පෞද්ගලික-සහකාර-ලෙස-මාරුවක්",
       "Category": "Local News",
       "Parent URL": "https://www.hirunews.lk/local-news.php?pageID=3037"
}