{
       "Source": "hirunews",
       "Timestamp": "Friday, 17 June 2022 - 21:09",
       "Headline": "තරගයට ගෙනා ඉන්ධන පිට පාරෙන් යනවද ? ඇත්ත කතාව මෙන්න (වීඩියෝ)",
       "News Content": "කොලඹ ආර් ප්‍රේමදාස ක්‍රීඩාංගනය අසල ඉන්ධන බවුසරයකින් බූලි වලට ඉන්ධන ලබා ගන්නා දර්ශන කීපයක් සහිත වීඩියෝවක් අද (17) සමාජ මාධ්‍යවල සැරිසරනු දක්නට ලැබුණා.\nඑම වීඩියෝ දර්ශනවලින් පෙන්නුම් කරන්නේ කොලඹ ආර් ප්‍රේමදාස ක්‍රීඩාංගණයේ හෙට පැවැත්වීමට නියමිත ශ්‍රී ලංකා කණ්ඩායම සහ ඕස්ට්‍රේලියානු කණ්ඩායම අතර පැවැත්වෙන එක්දින තරග සඳහා ක්‍රීඩාංගනයේ විදුලි පහන් දැල්වීමට අවශ්‍ය කරන ජෙනරේටර ක්‍රියාත්මක කිරීම සඳහා රැගෙන ආ ඉන්ධන හොර රහසේ පිටමං කරන විලාසයක්.\nඑමෙන්ම එම දර්ශන මාලාව රූගත කරන පුද්ගලයා ද එහි සිදුවන ක්‍රියාදාමය සම්බන්ධයෙන් යම්කිසි සැකයක් පහළ කරනවා.\nමේ අනුව මෙම සිද්ධියේ ඇත්ත නැත්ත දැන ගැනීම සඳහා අප ශ්‍රී ලංකා ක්‍රිකට් ආයතනයේ සභාපති ෂම්මි ද සිල්වා සම්බන්ධ කර ගත්තා.\nඑහිදී ඔහු කියා සිටියේ එතැන කිසිදු නීති විරෝධී ක්‍රියාවක් සිදු නොවන බවයි.\nමේ දිනවල රට පුරා පවතින බරපතළ ඉන්ධන අර්බුදය සමග ශ්‍රී ලංකා ක්‍රිකට් ආයතනයේ රථවාහන සහ ‍ක්‍රීඩකයින් ප්‍රවාහනය කරන බස් රථ සඳහා ඉන්ධන සැපයීමට ඛනිජ තෙල් නීතිගත සංස්ථාව සමඟ සාකච්ඡා කර මෙම තෙල් බවුසරයක් ලබා ගෙන ඇති බව ඔහු සඳහන් කළා.\nමෙම ක්‍රියාවලිය සමස්ත තරගාවලිය පුරාම සිදු කරන බවත් ඔහු අවධාරණය කරනවා.\nපවතින තත්වය යටතේ ශ්‍රී ලංකා ක්‍රිකට් ආයතනයේ වාහන සහ ක්‍රීඩකයින් ප්‍රවාහනය කරන බස් රථ දිගු තෙල් පෝලිම් වල රඳවා තැබීමට හැකියාවක් නොමැති වීම හේතුවෙන් මෙම පියවර ගත් බවයි ඔහු කියා සිටියේ.\nඑමෙන්ම මෙම වීඩියෝ දර්ශන තමා හට ලැබුණු බවත් තමා හොඳින් එම දර්ශන නිරීක්ෂණය කළ බවත් පැවසූ ක්‍රිකට් සභාපතිවරයා වැඩිදුරටත් කියා සිටියේ මෙම සියලු කටයුතු සිදු වන්නේය ශ්‍රී ලංකා ක්‍රිකට් ආයතනයේ ආරක්ෂක අංශයේ අධීක්ෂණය යටතේ බවයි.\nඑම අවස්ථාවේදීත් බූලි වලට ඉන්ධන ලබා ගන්නා මොහොතේ ආරක්ෂක නිලධාරීන් එම කටයුත්ත අධීක්ෂණය කරන ආකාරයත් එම වීඩියෝ දර්ශනවල පැහැදිලිව දර්ශනය වන බව ඔහු සඳහන් කළා.",
       "URL": "https://www.hirunews.lk/307430/තරගයට-ගෙනා-ඉන්ධන-පිට-පාරෙන්-යනවද-ඇත්ත-කතාව-මෙන්න-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1087"
}