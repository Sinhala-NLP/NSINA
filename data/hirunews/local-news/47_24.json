{
       "Source": "hirunews",
       "Timestamp": "Wednesday, 06 September 2023 - 20:02",
       "Headline": "ගිරිතලේ සහල් සැකසුම් මධ්‍යස්ථානය විනාශ වෙයි",
       "News Content": "අඩු ආදායම්ලාභී සමෘද්ධිලාභීන්ගේ සුභ සිද්ධිය වෙනුවෙන් රුපියල් ලක්ෂ ගණනක මුදලක් වැයකර ඉදිකළ සහල් සැකසුම් මධ්‍යස්ථානයක් දිරාපත්වන්නට ඉඩ හැර වගකිව යුත්තන් නිද්‍රාශීලීව පසුවන පුවතක් පොළොන්නරුව ගිරිතලේ ප්‍රදේශයෙන් වාර්තා වෙනවා.\nපොලොන්නරුව දිස්ත්‍රික්කයේ ගිරිතලේ යාය 14 ගම්මාන කිහිපයක සමෘද්ධිලාභීන්ගේ ජීවනෝපාය දියුණු කිරීමේ අරමුණින් මෙම සහල් සැකසුම් මධ්‍යස්ථානය ආරම්භ වන්නේ 2013 වසරේදීයි.\nසමෘද්ධිලාභී පවුල් සඳහා සුළු පොළියක් සහිතව ණය මුදලක් ලබාදීමට ඒ අනුව සැලසුම් කෙරුණු අතර එම මුදලින් සමෘද්ධිලාභීන්ට වී මිලදීගෙන මෙම සහල් සැකසුම් මධ්‍යස්ථානය මගින් සහල් බවට පත්කර ඇසුරුම්ගතකර අලෙවිසැල් වෙත ලබාදිය යුතුව තිබෙනවා.\nනමුත් රුපියල් ලක්ෂ 70කට අධික මුදලක් වැයකරමින් ඉදිකළ මෙම සහල් සැකසුම් මධ්‍යස්ථානය මේ වනවිට දිරාපත්වීමට ඉඩහැර තිබීම කණගාටුවට කරුණක්.\nමේ සම්බන්ධයෙන් හිඟුරක්ගොඩ ප්‍රාදේශීය ලේකම්වරයා, ප්‍රදේශයේ සමෘද්ධි නිළධාරී සහ ග්‍රාම නිලධාරීවරයා ඇතුළු රාජ්‍ය නිලධාරීන් මැදිහත්වීමක් සිදුකළ යුතු වුවද කිසිඳු අවධානයක් මෙම ගැටලුව සම්බන්ධයෙන් යොමුවී නොමැති බවටයි ප්‍රදේශවාසීන් චෝදනා එල්ල කරන්නේ.\nරජය විසින් ලබාදෙන ණය මුදල ලබාගැනීමේ අරමුණින් සමෘද්ධිලාභීන් දිළිඳු බවින් මිදීමේ කිසිඳු උත්සාහයක් නොදරන බවට චෝදනා කරමින් අදාළ නිලධාරීන් වගකීමෙන් බැහැරව යාමේ උත්සාහයක් දරණ බවටයි ප්‍රදේශවාසීන් පවසන්නේ.\nසහල් සැකසුම් මධ්‍යස්ථානය යළි ස්ථාපිතකර ජන ජීවිතය නගාසිටුවීම වෙනුවෙන් කටයුතු කරදෙන ලෙසයි ප්‍රදේශවාසීන් බලධාරීන්ගෙන් ඉල්ලා සිටිනවා.",
       "URL": "https://www.hirunews.lk/347375/ගිරිතලේ-සහල්-සැකසුම්-මධ්‍යස්ථානය-විනාශ-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=47"
}