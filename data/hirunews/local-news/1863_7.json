{
       "Source": "hirunews",
       "Timestamp": "Thursday, 24 June 2021 - 14:06",
       "Headline": "හෙරොයින් සමඟ අත්අඩංගුවට ගත් උප පොලිස් පරීක්ෂකවරයා ඇතුලු තුන්දෙනා රිමාන්ඩ් (ඡායාරූප)",
       "News Content": "රුපියල් කෝටි 53ක වටිනාකමකින් යුත් හෙරොයින් තොගයක් සමඟ අත්අඩංගුවට ගත් කළුතර දකුණ පොලීසියේ උප පොලිස් පරීක්ෂකවරයා ඇතුළු තුන්දෙනා ලබන මස 8 වනදා දක්වා රක්ෂිත බන්ධනාගාර ගත කර තිබෙනවා.\nඒ, ඔවුන් ගාල්ල ප්‍රධාන මහේස්ත්‍රාත් හර්ෂණ කැකුණවෙල හමුවට අද ඉදිරිපත් කිරීමෙන් අනතුරුවයි.\nදක්ෂිණ අධිවේගි මාර්ගයේ බද්දේගම පිවිසුම අසළදී පසුගිය 18 වනදා අත්අඩංගුවට ගත් පොලිස් නිලධාරියා සහ අනෙක් දෙදෙනා සන්තකයේ තිබී සොයාගත් මත්කුඩු තොගයේ බර කිලෝග්‍රෑම් 52 යි ග්‍රෑම් 728ක්.\nසැකකරුවන් අධිකරණයට ඉදිරිපත් කරමින් පොලිස් මත්ද්‍රව්‍ය නාශක කාර්යාංශයේ නිලධාරීන් කියා සිටියේ සිද්ධිය සම්බන්ධයෙන් විමර්ශන අවසන් නොමැති අතර,\nසැකකාර උප පොලිස් පරීක්ෂකවරයා මීට පෙර ද නිළ ඇඳුමෙන් මත්ද්‍රව්‍ය ප්‍රවාහනය කර ඇති බවට තොරතුරු අනාවරණ වී ඇති බවයි.\nඒ හේතුවෙන් සැකකරුවන් බන්ධනාගාර ගත කිරීමෙන් පසු අනෙක් සැකකරුවන්ගෙන් වෙන්ව තබන ලෙසට බන්ධනාගාර අධිකාරීවරයාට නියෝගයක් නිකුත් කරන ලෙස ද ඉල්ලා සිටියා.\nඑසේම පොලිස් මත්ද්‍රව්‍ය නාශක කාර්යාංශයේ නිලධාරීන් අධිකරණයෙන් වැඩිදුරටත් ඉල්ලා සිටියේ මෙම මත්ද්‍රව්‍ය ජාවාරම් පිටුපස විදේශ සම්බන්ධතා ඇති බවට තොරතුරු ලැබී ඇති නිසා තවත් දුරකථන අංක 10ක ඇමතුම් විශ්ලේෂණ වාර්තා ලබාදෙන ලෙස දුරකථන සමාගම්වලට නියෝගයක් නිකුත් කරන ලෙසයි.\nඑම කරුණු සලකා බැලූ මහේස්ත්‍රාත්වරයා බන්ධනාගාර අධිකාරීවරයාට සහ එම දුරකථන සමාගම්වලට අදාළ නියෝගය නිකුත් කළා.\nසැකකාර උප පොලිස් පරීක්ෂකවරයා නිළ ඇඳුමෙන් මෝටර් රථයෙන් කොළඹ දෙසට යාම සඳහා හික්කඩුවේ  සිට බද්දේගම පිවිසුම වෙත ගමන් කරමින් සිටියදී අදාළ මත්කුඩු තොගය සමඟ සැකකරුවන් අත්අඩංගුවට ගනු ලැබුවේ සංවිධානාත්මක අපරාධ නිවාරණ නිලධාරීන් විසින්.\nමෙම මත්කුඩු දැනට විදේශගතව සිටින සලිඳු මල්ෂික ගුණසේකර හෙවත් පානදුර සලිඳු නැමති සංවිධානාත්මක අපරාධකරුට අයත් බවට හෙළි වී තිබෙනවා.\nමෙම උප පොලිස් පරීක්ෂකවරයා මීට පෙර ද මෙම අපරාධකරුට අයත් මත්කුඩු අදාළ මෝටර් රථයෙන්ම ප්‍රවාහනය කර ඇති බවට සහ ඔහු සමඟ වට්ස් ඇප් ඔස්සේ සබඳතා පවත්ව ඇති බවට අනාවරණ වී තිබෙනවා.",
       "URL": "https://www.hirunews.lk/275229/හෙරොයින්-සමඟ-අත්අඩංගුවට-ගත්-උප-පොලිස්-පරීක්ෂකවරයා-ඇතුලු-තුන්දෙනා-රිමාන්ඩ්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1863"
}