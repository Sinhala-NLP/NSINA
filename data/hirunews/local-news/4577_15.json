{
       "Source": "hirunews",
       "Timestamp": "Wednesday, 05 April 2017 - 13:24",
       "Headline": "තනතුරු වෙනසක් නොමැතිව එජාප කෘත්‍යාධිකාරි මණ්ඩල හමුව අවසන් වෙයි",
       "News Content": "එක්සත් ජාතික පක්ෂයේ විශේෂ කෘත්‍යාධිකාරී මණ්ඩල හමුව අද (05) පෙරවරුවේ සිරිකොත පක්ෂ මූලස්ථානයේදී පැවැත්වුණා.\nඒ පක්ෂ නායක අග්‍රාමාත්‍ය රනිල් වික්‍රමසිංහගේ ප්‍රධානත්වයෙන්.\nමෙහිදී පක්ෂයේ ඉදිරි ප්‍රතිසංවිධාන කටයුතු සම්බන්ධයෙන් දීර්ඝ ලෙස සාකච්ඡා කර තිබෙනවා.\nනිජෝජ්‍ය නායක තනතුරු 3ක් මෙන්ම අමාත්‍ය ෆීල්ඩ් මාර්ෂල් සරත් ෆොන්සේකාට උප නායක තනතුරක් දීම පිළිබඳ මීට පෙර මාධ්‍ය වාර්තා පළ වුනා.\nඑහෙත් අද න්‍යාය පත්‍රයේ එවැන්නක් නොතිබූ බවයි අමාත්‍ය ගයන්ත කරුණාතිලක කියා සිටින්නේ.\nඑහෙත් එජාප සභාපති අමාත්‍ය කබීර් හෂීම් මාධ්‍ය හමුවකදී පවසා තිබුනේ අමාත්‍ය සරත් ෆොන්සේකාද එජාප තනතුරු ලයිස්තුවේ සිටින බවයි.\nකෙසේ වෙතත්, මාධ්‍ය වාර්තා කර තිබූ පරිදි පක්ෂයේ තනතුරුවල වෙනසක් අද පැවති කෘත්‍යාධිකාරි මණ්ඩල හමුවේදී සිදුනොවූ බවයි එම හමුවෙන් අනතුරුව මාධ්‍ය වෙත අදහස් දැක්වූ ජනමාධ්‍ය අමාත්‍ය ගයන්ත කරුණාතිලක කියා සිටියේ.\nකෙසේ වෙතත් පක්ෂ ප්‍රතිසංවිධාන කටයුතු සහ රටේ සංවර්ධන කටයුතු පිළිබඳව එහිදී සාකච්ඡා වූ බව ඔවුන් කියා සිටියා.\nකෘත්‍යාධිකාරී මණ්ඩල රැස්වීමෙන් අනතුරුව මාධ්‍ය වෙත අදහස් දක්වමින් පක්ෂ මහ ලේකම් කබීර් හෂීම් කියා සිටියේ පක්ෂයේ සිදුකිරීමට නියමිත තනතුරු වෙනස සම්බන්ධයෙන් ඉදිරි කෘත්‍යාධිකාරී මණ්ඩල රැස්වීම් වාරයේදී සාකච්ඡා කිරීමට බලාපොරොත්තු වන බවයි.",
       "URL": "https://www.hirunews.lk/158552/තනතුරු-වෙනසක්-නොමැතිව-එජාප-කෘත්‍යාධිකාරි-මණ්ඩල-හමුව-අවසන්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4577"
}