{
       "Source": "hirunews",
       "Timestamp": "Tuesday, 21 December 2021 - 14:58",
       "Headline": "අධිවේගී මාර්ගය භාවිත කරන්නන්ට නව තාක්ෂණික පහසුකමක්",
       "News Content": "අධිවේගී මාර්ගවල පිටවීමේ දොරටු අසල මුදල් ගෙවීම සඳහා ජංගම ගෙවීම් යෙදුම (Lanka QR) භාවිතා කිරීමේ සමාරම්භක උත්සවය අද (21) කොට්ටාව අන්තර් හුවමාරු මධ්‍යස්ථානයේදී සිදු කෙරුණා.\nඒ මහාමාර්ග අමාත්‍ය ජොන්ස්ටන් ප්‍රනාන්දු සහ තරුණ කටයුතු හා ක්‍රීඩා අමාත්‍ය නාමල් රාජපක්ෂගේ ප්‍රධානත්වයෙන්.\nමෙම අධිවේගී මාර්ගයේ පිටවීමේ දොරටු අසල අතින් මුදල් ගෙවීම ( Manual Toll Collection MTC) වෙනුවට මෙම ජංගම ගෙවීමේ යෙදුම (Lanka QR) පහසුකම භාවිත කළ හැකි බවයි මහා මාර්ග අමාත්‍යාංශය සඳහන් කළේ.\nදැනට මෙම ජංගම ගෙවීමේ යෙදුම (Lanka QR) දක්ෂිණ අධිවේගී මාර්ගයේ පමණක් භාවිතා කරන අතර, එය ඉදිරියේදී අනෙකුත් අධිවේගී මාර්ග සඳහා ද එක් කිරීමට නියමිතයි.\nමෙම ගෙවීම් යෙදුම සක්‍රීය ඇප් (App) සහිත ඕනෑම අයෙකුට භෞතික මුදල් රහිතව මෙම ජංගම යෙදුම භාවිතා කර තමන්ගේ අධිවේගී මාර්ග ගාස්තුව ගෙවිය හැකි අතර, එහිදී ඔවුනට අවශ්‍ය වන්නේ ගමන ආරම්භයේ දී ලැබෙන ටිකට් පත ගමනාන්තයේ ඇති පිටවීමේ දොරටුවට ඉදිරිපත් කර, ගෙවීම් කටයුතු සඳහා ඇති අදාළ යෙදවුමේ කේතය පරිලෝකනය ( Scan ) කිරීම පමණක් බව ද වාර්තා වනවා.\nමෙම නව පහසුකම හේතුවෙන් මුදල් භාවිත කිරීම අවම වීම , මුදල් මගින් කොවිඩ් වසංගතය පැතිරීම වැළැක්වීම, සමාජය ඩිජිටල්කරණ සඳහා යොමු වීම, අධිවේගී මාර්ගවල පිටවීමේ දොරටු අසල කාර්යාලීය වේලාවන්වල දී පවතින දැඩි රථවාහන තදබදය අවම කර ගත හැකිවීම යනාදිය ප්‍රතිලාභ වනු ඇති.\nමෙම අවස්ථාවට මහ බැංකු අධිපති අජිත් නිවාඩ් කබ්රාල් , මහා මාර්ග අමාත්‍යාංශයේ ලේකම් ඇතුළු මාර්ග සංවර්ධන අධිකාරියේ නිලධාරීන් පිරිසක් එක් වුණා.",
       "URL": "https://www.hirunews.lk/291728/අධිවේගී-මාර්ගය-භාවිත-කරන්නන්ට-නව-තාක්ෂණික-පහසුකමක්",
       "Category": "Local News",
       "Parent URL": "https://www.hirunews.lk/local-news.php?pageID=1479"
}