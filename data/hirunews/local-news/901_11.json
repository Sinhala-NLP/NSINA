{
       "Source": "hirunews",
       "Timestamp": "Tuesday, 30 August 2022 - 19:45",
       "Headline": "ඉදිරි දින දෙකෙහි අධික වැසි - ගං වතුර අවදානමක්",
       "News Content": "පහළ වායුගෝලීය කැළඹිලි සහගත තත්වයක් ශ්‍රී ලංකාව ආසන්නයේ වර්ධනය වීම හේතුවෙන් ඉදිරි දිනවල සවස් කාලයේ හෝ රාත්‍රී කාලයේදි දිවයිනේ බොහෝ ප්‍රදේශවලට ගිගුරුම් සහිත වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nඒ අනුව දකුණ, සබරගමුව, මධ්‍යම, ඌව, වයඹ, උතුරුමැද, සහ නැගෙනහිර පළාත්වල ඇතැම් ස්ථානවලට මිලිමීටර 100 ඉක්මවූ තද වැසි ඇතිවිය හැකියි. බස්නාහිර සහ දකුණු පළාත්වලද උදෑසන කාලයේ වැසි ඇතිවිය හැකි බව සඳහන්.\nමේ අතර මෙම තත්වය හේතුවෙන් අත්තනගලු, කළු, කැළණි, ගිං, නිල්වලා සහ මහවැලි ද්‍රෝණිවලින් එකක හෝ කිහිපයක සමහර ප්‍රදේශවලට ගං වතුර අවදානමක් ඇතිවිය හැකි බවට වාරිමාර්ග දෙපාර්තමේන්තුව දැනුම් දෙනවා.\nඒ හේතුවෙන් අද රාත්‍රියේ සිට ඉදිරි දින කිහිපය තුළ අවධානයෙන් පසුවන ලෙසත්, ගංඟා ද්‍රෝණිවල සහ ඉහළ ප්‍රදේශවලදී ගංඟා සහ අතු ගංඟාවල ඔරු පැදීම, දියනෑම සහ හරහා ගමන් කිරීම්වලදී ප්‍රවේශම් වන ලෙසත් එම දෙපාර්තමේන්තුව ඉල්ලීමක් කරනවා.",
       "URL": "https://www.hirunews.lk/314162/ඉදිරි-දින-දෙකෙහි-අධික-වැසි-ගං-වතුර-අවදානමක්",
       "Category": "Local News",
       "Parent URL": "https://www.hirunews.lk/local-news.php?pageID=901"
}