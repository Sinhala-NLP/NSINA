{
       "Source": "hirunews",
       "Timestamp": "Wednesday, 17 January 2018 - 7:28",
       "Headline": "රාජ්‍ය නිලධාරීන්ට කොමිසමෙන් තහනමක්",
       "News Content": "රජය සතු කිසිදු දේපළක් නීතිවිරෝධීව දේශපාලනමය ප්‍රවර්ධන කටයුතු සඳහා යොදා ගැනීම මෙන්ම නීත්‍යානුකූල නොවන කිසිදු දේශපාලනමය කාර්යයක නියැලීම සියලු රාජ්‍ය නිලධාරීන්ට හා රජයේ සේවකයින්ට තහනම් බව මැතිවරණ කොමිසම පවසනවා.\nදේශපාලන අයිතිවාසිකම් අහිමි රජයේ නිලධාරීන්ට කාර්යාල වේලාව තුළ මෙන්ම ඉන් බැහැරව ද කිසිදු ආකාරයක පක්ෂ, කණ්ඩායම්  සහ අපේක්ෂක ප්‍රවර්ධන ක්‍රියාවක හෝ අගතියට පත් කිරීමේ ක්‍රියාවක නිරත විය නොහැකි බවයි ඔවුන් පෙන්වා දෙන්නේ.\nඑමෙන්ම දේශපාලන අයිතිවාසිකම් හිමි වන ගුරුවරුන් සහ සෙසු රජයේ නිළධාරීන්ට ද රාජකාරී වේලාව තුළ එවැනි කටයුත්තක යෙදීමේ අයිතියක් නොමැති බව ද මැතිවරණ කොමිසම අවධාරණය කරනවා.\nකාර්යාල වේලාවෙන් පසුව වුවද තම නිළ තත්ත්වය භාවිතා කර දෙමාපියන්, සහනලාභීන් හෝ සේවාලාභීන් රැස්වීම්වලට කැදවා දේශපාලන ප්‍රවර්ධන කටයුතුවලට අවස්ථාව සලසා දීම මෙන්ම එවැන්නක් ප්‍රකාශ කිරීම ද නීතිවිරෝධී වනු ඇති.\nතමා සන්තකයේ ඇති හෝ නොමැති රජයේ දේපළක් පක්ෂ හෝ අපේක්ෂක ප්‍රවර්ධනයට යොදා ගැනීම නීති විරෝධී බැවින් එවැනි ක්‍රියාවල නොයෙදෙන ලෙසයි සියලුම රජයේ නිළධාරීන්ට දැනුම් දෙන්නේ.",
       "URL": "https://www.hirunews.lk/181246/රාජ්‍ය-නිලධාරීන්ට-කොමිසමෙන්-තහනමක්",
       "Category": "Local News",
       "Parent URL": "https://www.hirunews.lk/local-news.php?pageID=4122"
}