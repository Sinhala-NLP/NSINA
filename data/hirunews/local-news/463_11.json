{
       "Source": "hirunews",
       "Timestamp": "Tuesday, 21 March 2023 - 7:44",
       "Headline": "ලිස්ටීරියෝසිස් වසංගතයක් නැතැයි සෞඛ්‍ය අංශ පවසයි",
       "News Content": "ලිස්ටීරියෝසිස් වසංගත තත්ත්වයක් රට තුළ නොමැති බවත්, ඒ පිළිබඳව අනිසි බියක් ඇති කරගැනීම අනවශ්‍ය බව වසංගත රෝග විද්‍යා අංශය පවසනවා.\nශ්‍රී පාදයට ගමන් ගන්නා එරත්න මාර්ගයේ වෙළඳසැළක සේවය කළ කාන්තාවක් මෙම රෝගයේ සංකූලතා නිසා මරණයට පත්වීම සම්බන්ධයෙන් නිවේදනයක් නිකුත් කරමිනුයි ඔවුන් මේ බව කියා සිටියේ.\nඑසේම ශ්‍රී පාදය වන්දනා කළ තවත් දෙදෙනෙකු මිය යාමත් සමඟ මෙම රෝගය පිළිබඳව කතාබහක් ඇති වූ නමුත්, ඔවුන්ගේ මරණවලට හේතුව ද ලිස්ටීරියා රෝග තත්ත්වය බවට මෙතෙක් තහවුරු වී නැහැ.\nලිස්ටිරීයා මොනොසියිටෝජෙනසිස් බැක්ටීරියාව නිසිලෙස සකස් නොකරන ලද මාංශ, නැවුම් කිරි, පැස්ටරිකරණය නොකළ කිරි මගින් නිපදවන ලද අයිස් ක්‍රීම්, යෝගට් වැනි නිෂ්පාදන අනුභව කිරීමෙන් වැළදෙනවා.\nමෙහි අවධානම් කණ්ඩායම් වන්නේ ගර්භණී කාන්තාවන්, අවුරුදු 65ට වැඩි පුද්ගලයින් සහ ප්‍රතිශක්තීකරණය අඩු පුද්ගලයින්.\nකෙසේ වෙතත් තවදුරටත් මෙම සිදුවීම පිළිබඳ විමර්ශන සිදු කරන අතර ක්ෂේත්‍ර මට්ටමින් ආහාර සාම්පල හා ජල මූලාශ්‍ර ලබාගෙන ඇති බවයි වසංගත රෝග විද්‍යා අංශය නිකුත් කළ නිවේදනයේ වැඩිදුරටත් දැක්වෙන්නේ.",
       "URL": "https://www.hirunews.lk/330518/ලිස්ටීරියෝසිස්-වසංගතයක්-නැතැයි-සෞඛ්‍ය-අංශ-පවසයි",
       "Category": "Local News",
       "Parent URL": "https://www.hirunews.lk/local-news.php?pageID=463"
}