{
       "Source": "hirunews",
       "Timestamp": "Monday, 29 November 2021 - 14:07",
       "Headline": "ගාලු ක්‍රීඩාංගණය පැත්තෙන් ක්‍රිකට් ප්‍රේක්ෂකයින්ට සුබ ආරංචියක්",
       "News Content": "ශ්‍රී ලංකාව සහ සංචාරක බටහිර ඉන්දීය කොදෙව් කණ්ඩායම අතර දෙවන ටෙස්ට් ක්‍රිකට් තරගය ආරම්භයට වර්ෂාවෙන් බාධා එල්ල වුණා.\nමේ හේතුවෙන් තරගය නියමිත වේලාවට ආරම්භ කිරීමට හැකියාව ලැබුණේ නැහැ.\nකෙසේ වෙතත් වර්ෂාව හේතුවෙන් ගාලු ක්‍රීඩා පිටිය ආවරණය කර තිබූ වැසි ආවරණ මේ වනවිට ඉවත්කර ඇති බවයි වාර්තා වන්නේ.\nගාලු ක්‍රීඩාංගණයෙන් ලැබෙන නවතම ආරංචිමාර්ග අනුව තරගය ආරම්භ කිරීම සඳහා කාසියේ වාසිය උරගා බැලීම පස්වරු 2.30ට සිදුකරනවා.\nඒ අනුව තරගය පස්වරු 3.00ට ආරම්භ වන අතර බොහෝ දුරට අද දිනයේ දී යැවිය හැක්කේ පන්දුවාර 45ක් පමණ බවයි විචාරකයින් පවසා සිටියේ.\nමේ අතර, මෙම තරගයේ දී ටෙස්ට් වරම් දිනා ගන්නට චරිත් අසලංක මීට ටික වෙලාවකට පෙර වාසනාවන්ත වුණා.\nඒ ඔහුට හිමි ටෙස්ට් හිස් වැසුම ශ්‍රී ලංකා නායක දිමුත් කරුණාරතන විසින් ලබා දීමත් සමඟයි.\nචරිත් අසලංක නිමා වූ පන්දු වාර 20 ලෝක කුසලාන ක්‍රිකට් තරගාවලිය තුළ දී පිත්තෙන් කැපී පෙනෙන දස්කම් දැක්වීමට සමත් වුණේ, ශ්‍රී ලංකා කණ්ඩායම වෙනුවෙන් වැඩි ම ලකුණු රැස් කළ ක්‍රීඩකයා මෙන්ම ලෝක කුසලාන තරගාවලිය තුළදීත් සිව් වැනියට වැඩි ම ලකුණු රැස් කළ ක්‍රීඩකයා වෙමින්.",
       "URL": "https://www.hirunews.lk/289533/ගාලු-ක්‍රීඩාංගණය-පැත්තෙන්-ක්‍රිකට්-ප්‍රේක්ෂකයින්ට-සුබ-ආරංචියක්",
       "Category": "Local News",
       "Parent URL": "https://www.hirunews.lk/local-news.php?pageID=1529"
}