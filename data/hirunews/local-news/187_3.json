{
       "Source": "hirunews",
       "Timestamp": "Thursday, 13 July 2023 - 18:16",
       "Headline": "රාජිතට එරෙහි නඩුවේ සාක්ෂි විභාගයට දින නියමවෙයි",
       "News Content": "2014 වර්ෂයේදී පෞද්ගලික සමාගමකට මෝදර ධීවර වරාය අඩු මුදලකට බදු දීම තුළින් රජයට පාඩුවක් සිදු කළේ යැයි චෝදනා ලැබා සිටින , හිටපු ධීවර අමාත්‍ය රාජිත සේනාරත්න ඇතුළු විත්තිකරුවන් තුන් දෙනෙකුට එරෙහිව ගොනුකර තිබෙන නඩුවේ සාක්ෂි විභාගය නොවැම්බර් මස 22 දා ආරම්භ කරන බව කොළඹ මහාධිකරණය නිවේදනය කර තිබෙනවා.\nඅද මෙම නඩුව කොළඹ මහාධිකරණ විනිසුරු නවරත්න මාරසිංහ ඉදිරියේයි කැඳවනු ලැබු අතර එහිදී ඉදිරිපත් වූ කරුණු සලකා බැලූ මහාධිකරණ විනිසුරුවරයා නියෝග කළේ මෙම නඩුවේ සාක්ෂි විභාගය නොවැම්බර් මස 22 වනදා ආරම්භ කරන බවයි.\nඑවක ධීවර අමාත්‍ය ලෙස කටයුතු කළ රාජිත සේනාරත්න, ධීවර වරාය නීතිගත සංස්ථාවේ හිටපු සභාපති උපාලි ලියනගේ සහ එහි කළමනාකාර අධ්‍යක්ෂ නිල් රවීන්ද්‍ර මුණසිංහ ඇතුළු විත්තිකරුවන් තිදෙනාට එරෙහිව චෝදනා පහක් යටතේ අල්ලස් කොමිසම මෙම අධිචෝදනා පත්‍රය ගොනු කර තිබෙන්නේ 2014 වසරේ අගෝස්තු මස පළමු වනදා සහ එම වසරේ නොවැම්බර් මස පළමු වනදා අතර කාලසීමාව තුළ මෝදර ධීවර වරාය සී ගල්ෆ් යූ.කේ ප්‍රයිවට් ලිමිටඩ් නැමැති සමාගම වෙත අඩු මුදලකට බදු දීම සඳහා ධීවර වරාය නීතිගත සංස්ථාවේ අධ්‍යක්ෂ මණ්ඩලය පෙළඹවීම තුළින් රජයට පාඩුවක් සිදු කළේ යැයි සදහන් කරමින්ය.",
       "URL": "https://www.hirunews.lk/341100/රාජිතට-එරෙහි-නඩුවේ-සාක්ෂි-විභාගයට-දින-නියමවෙයි",
       "Category": "Local News",
       "Parent URL": "https://www.hirunews.lk/local-news.php?pageID=187"
}