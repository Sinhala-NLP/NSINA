{
       "Source": "hirunews",
       "Timestamp": "Tuesday, 25 April 2023 - 15:42",
       "Headline": "ගිලන් රථ රියදුරාට වෙඩි තැබීමේ සිද්ධියට සැකකරුවෙකු අල්ලයි",
       "News Content": "පානදුර මූලික රෝහල ඉදිරිපිටදී පසුගිය වසරේ ජනවාරි 27 වනදා ගිලන් රථ රියදුරෙකුට වෙඩි තැබීමේ සිද්ධිය සම්බන්ධයෙන් සැකකරුවෙකු අපරාධ පරීක්ෂණ දෙපාර්තමේන්තුවේ නිලධාරීන් විසින් ඊයේ(24) අත්අඩංගුවට ගෙන තිබෙනවා.\nඔහු සතුව තිබූ මිලිමීටර 9 වර්ගයේ ගිනි අවි දෙකක්ද සොයාගෙන ඇති බවයි පොලිස් මාධ්‍ය කොට්ඨාසය සඳහන් කළේ.\nදැනට රැඳවුම් නියෝග මත සිටින මත්ද්‍රව්‍ය සහ සංවිධානාත්මක අපරාධ කල්ලි සාමාජිකයෙකු වන සළිඳු මල්ෂික ගුණරත්න හෙවත් කුඩු සළිඳු සම්බන්ධයෙන් සිදු කෙරෙන විමර්ශනවලට අදාළවයි 21 හැවිරිදි පානදුර - උයන්කැලේ පදිංචි සැකකරු අත්අඩංගුවට ගෙන ඇත්තේ.\nකුඩු සළිඳු සමඟ මෙම සැකකරු මිනීමැරීම්, මත්ද්‍රව්‍ය ජාවාරම් සිදුකර ඇත්ද යන්න පිළිබඳව මේ වනවිට විමර්ශන ආරම්භ කර තිබෙනවා.\nඑසේම සොයාගන්නා ලද ගිනි අවි භාවිත කර අපරාධයක් සිදුකර ඇත්ද යන්න පිළිබඳවද විමර්න සිදුකිරීම සඳහා අපරාධ පරීක්ෂණ දෙපාර්තමේන්තුව සැකකරුව පැය 72 ක් රඳවාගෙන ප්‍රශ්න කිරීමට රැඳවුම් නියෝග ලබාගෙන තිබෙනවා.",
       "URL": "https://www.hirunews.lk/333424/ගිලන්-රථ-රියදුරාට-වෙඩි-තැබීමේ-සිද්ධියට-සැකකරුවෙකු-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=391"
}