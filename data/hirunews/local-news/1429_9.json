{
       "Source": "hirunews",
       "Timestamp": "Wednesday, 12 January 2022 - 18:02",
       "Headline": "බොරැල්ල දේවස්ථානයක තිබී සොයාගත් ජීව අත්බෝම්බය සම්බන්ධයෙන් තවත් කරුණු රැසක් එළියට (වීඩියෝ)",
       "News Content": "ඊයේ සවස බොරැල්ල සියළු ශාන්තුවරයින්ගේ දේවස්ථානය තිබී හමු වූ බෝම්බය අටවා ඇත්තේ වසර 16ක පමණ කාලයක් එහි සේවය කළ සේවකයකු විසින් බව පොලිස් මාධ්‍ය ප්‍රකාශක ජේෂ්ඨ පොලිස් අධිකාරී නිහාල් තල්දුව පවසනවා.\nඔහු කියා සිටින්නේ මෙම බෝම්බ සිද්ධිය සම්බන්ධයෙන් මේ වන විට පුද්ගලයින් සිව් දෙනෙකු අත් අඩංගුවට ගෙන ඔවුන්ගෙන් දීර්ඝ ලෙස ප්‍රශ්න කරමින් සිටින බවයි.\nකොළඹ අපරාධ කොට්ඨාශය විසින් සිදුකරන මෙම ප්‍රශ්න කිරීම් වලදී හෙලිවී ඇත්තේ අදාළ දේවස්ථානයේ වසර 16ට ආසන්න කාලයක් සේවය කළ මෙම පුද්ගලයා මෙම අත්බෝම්බය ගිණිකූරු සහ හඳුන්කූරු භාවිත කරමින් රබර් පටි වලින් එම ගිණිකූරු සහ හදුන්කූරු බෝම්බය වටා ඔතා ගිනි ගන්නා විට පුපුරා යන ආකාරයට අටවා ඇති බවයි.\nඑමෙන්ම එම බෝම්බය අල්තාරය අසල සැඟවීමට දේවස්ථානයට නිතර යන එන වයස අවුරුදු 13ක ළමයෙකු ද හවුල් කරගෙන ඇති බව මෙතෙක් කරන ලද ප්‍රශ්න කිරීම්වලදී හෙළි කරගෙන තිබෙනවා.\nඅදාල දරුවාද මේ වන විට කොළඹ අපරාධ කොට්ඨාශය භාරයට ගෙන ඔහු අලුත්කඩේ අංක 2 මහෙස්ත්‍රාත්වරයා වෙත ඉදිරිපත් කර ඔහුගේ ප්‍රකාශයක් මහේස්ත්‍රාත්වරිය වෙත ලබාදීමට කටයුතු කර තිබෙණවා.\nමෙහිදී මෙම සැකකරු කුමන අරමුණක් මත මෙම බෝම්බය දේවස්ථානය තුළ තැබුවාද යන්න පිළිබඳව දීර්ඝව විමර්ශන කරන අතර ඔහුට මෙම අත්බෝම්බය ලැබුණේ කෙසේද යන්න සම්බන්ධයෙන් සහ එම අත් බෝම්බය එම ස්ථානයෙන් තැබීම සඳහා තවත් කවුරුන් හෝ පිරිසක් උදව් උපකාර කළේ ද යන්න සම්බන්ධයෙන් විමර්ශන සිදු කෙරෙනවා.\nඑමෙන්ම මෙම අත් බෝම්බය SFG 87 වර්ගයේ බෝම්බයක් බවට මේ වන විට අනාවරණය කරගෙන තිබෙනවා;.\nසිද්ධිය සම්බන්ධයෙන් බොරැල්ල පොලිස් ස්ථානය කොළඹ අපරාධ කොට්ඨාශය එක්ව වැඩිදුර විමර්ශන කටයුතු සිදු කරන බවයි පොලිස් මාධ්‍ය ප්‍රකාශකවරයා වැඩිදුරටත් කියා සිටියේ.",
       "URL": "https://www.hirunews.lk/293821/බොරැල්ල-දේවස්ථානයක-තිබී-සොයාගත්-ජීව-අත්බෝම්බය-සම්බන්ධයෙන්-තවත්-කරුණු-රැසක්-එළියට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1429"
}