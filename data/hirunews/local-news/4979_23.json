{
       "Source": "hirunews",
       "Timestamp": "Monday, 04 July 2016 - 8:15",
       "Headline": "චීනයේ විහාරස්ථානයකින් බුදුන් වහන්සේගේ සර්වඥ ධාතු හමුවෙයි (ඡායාරූප)",
       "News Content": "චීනයේ නැන්ජිං ප්‍රදේශයේ විහාරස්ථානයක සිදුකළ කැණීමකින් බුදුන් වහන්සේගේ ශීර්ෂ ධාතුන් වහන්සේ නමක් හමුවූ බව ලෝක පුරාවිද්‍යාඥයන් ප්‍රකාශ කරනවා.\n11 වන සියවසේදී ෂෙන්සොං අධිරාජ්‍යයා විසින් ප්‍රතිසංස්කරණය කළ මෙම විහාර භූමියේ ශෛලමය මංජුසාවක් තුළ මෙම සර්වඥ ධාතූන් තැන්පත් කර තිබූ බව සදහන්.\nමෙහි කැණීම් සිදුවන්නේ 2010 වසරේ සිටයි.\nමෙම මංජුසාවේ අලංකාර කැටයම් සටහන් කර ඇති අතර, සර්වඥ ධාතූන් වහන්සේ චීනයට ලැබුණු අයුරු ද එහි දක්වා තිබීම විශේෂත්වයක්.\nමෙම සර්වඥ ධාතුන් වහන්සේලා ශෛලමය බහාලුම තුල නිධන්ගත කිරීමට ප්‍රථම රිදී මංජුසාව ඉතා සුරක්ෂිතව අගුල් දමා තිබී ඇති අතර ඊට හේතුව රත්‍රන් බහාලුම තුල ඇති ධාතුන් වහන්සේලා සුරක්ෂිතව ආරක්ෂාකර ගැනීමට විය හැකි බවයි පුරාවිද්‍යාඥයන් පවසන්නේ.\nශෛලමය බහාලුම මත කොටා ඇති කැටයම්වලට අමතරව මෙම සර්වඥ ධාතුන් වහන්සේලා පැමිණි අයුරු ද විස්තර කර තිබෙනවා.\nබුදුන් වහන්සේගේ පරිනිර්වාණයෙන් අනතුරුව එවකට රාජ්‍ය පාලනය දැරූ රජු විසින් ධාතුන් වහන්සේලා දහසක් බෙදා දුන් අතර ඉන් කොටසක් චීන දේශයට ලබාදුන් බවයි එහි දක්වා ඇත්තේ.\nඑම සර්වඥ ධාතුන් අතරින් ශීර්ෂ ධාතුන් වහන්සේ නමක් චීනයෙන් හමුවු රත්‍රන් බහාලුම තුල තැන්පත් කර ඇති බව ද එහි සටහන් කර තිබෙනවා.",
       "URL": "https://www.hirunews.lk/137126/චීනයේ-විහාරස්ථානයකින්-බුදුන්-වහන්සේගේ-සර්වඥ-ධාතු-හමුවෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4979"
}