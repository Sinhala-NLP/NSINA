{
       "Source": "hirunews",
       "Timestamp": "Sunday, 07 February 2016 - 8:48",
       "Headline": "හුසේන් කුමරු විදේශ ඇමති හමුවෙයි",
       "News Content": "සිව්දින නිළ සංචාරයක් සඳහා මෙරටට පැමිණ සිටින එක්සත් ජාතීන්ගේ මානව හිමිකම් කොමසාරිස් සෙයිද් රාද් අල් හුසේන් කුමරු විදේශ අමාත්‍ය මංගල සමරවීර හමුවුණා.\nඒ කොළඹ පිහිටි විදේශ අමාත්‍යවරයාගේ නිළ නිවසේදියි.\nවිදේශ කටයුතු අමාත්‍යාංශය සදහන් කළේ ජගත් මහකොමසාරිස්වරයා එහිදී දිවා භෝජන සංග්‍රහයකට ද එක්වූ බවයි.\nමේ අතර මහකොමසාරිස්වරයා අද පස්වරුවේ මෙරට එක්සත් ජාතින්ගේ නේවාසික සම්බන්ධීකාරක උනා මැකෝලි හමුවුණා.\nඒ කොළඹ එක්සත් ජාතීන්ගේ සංවිධානයේ කොළඹ මූලස්ථානයේදියි.\nසිය සංචාරයේ දෙවන දින සටහන් කරමින් ජගත් මානව හිමිකම් කොමසාරිස්වරයා යාපනයේ සහ ත්‍රිකුණාමල පළාත්වල සංචාරය කිරීමට නියමිතයි.\nඑහිදී උතුරු හා නැගෙනහිර ප්‍රධාන අමාත්‍යවරුන් ද ආණ්ඩුකාරවරුන් ඇතුළු රාජ්‍ය තාන්ත්‍රික නිලධාරීන් කිහිප දෙනෙකු ද හමුවීමට නියමිතයි.\nඊට අමතරව ඉදිරියේදී ජගත් මහකොමසාරිස්වරයා ශ්‍රී ලංකාවේ ජනාධිපතිවරයා සහ අග්‍රාමාත්‍යවරයා හමුවී ද්වි පාර්ශවීය සාකච්ඡා පවත්වනු ඇති.\nජගත් මානව හිමිකම් කොමසාරිස්වරයා ඇතුළු 6 දෙනෙකුගෙන් යුත් කණ්ඩායම (06) එමිරේට්ස් ගුවන් සේවයට අයත් ඊකේ 650 ගුවන් යානයෙන් කටුනායක ගුවන්තොටුපලට පැමිණියේ ඩුබායි සිටයි.\nඔවුන් පිළිගැනීම සඳහා විදේශ අමාත්‍ය මංගල සමරවීර සහ නියෝජිතයන් පිරිසක් ගුවන්තොටුපල වෙත පැමිණ සිටියා.\nජගත් මානව හිමිකම් කොමසාරිස්වරයාගේ ශ්‍රී ලංකා සංචාරය අතරතුර මෙරට මානව හිමිකම් සුරක්ෂිත කිරීම සහ නීතියේ ආධිපත්‍යය තහවුරු කිරීමේදී පවතින අභියෝග සහ අවස්ථාවන් පිළිබඳව සාකච්ඡා කිරීමට නියමිත බව ජිනීවා නුවර ජගත් මානව හිමිකම් කොමසාරිස් කාර්යාලය ප්‍රකාශ කළා.\nඑමෙන්ම පසුගිය වසරේ ඔක්තෝම්බර් පළමුවැනිදා ජිනීවා මානව හිමිකම් මණ්ඩලයේදී සම්මත වූ ශ්‍රී ලංකාව පිළිබද යෝජනාවේ නිර්දේශයන් ක්‍රියාත්මක කිරීමේ ප්‍රගතිය සම්බන්ධයෙන් ද ජගත් මානව හිමිකම් කොමසාරිස්වරයා විමසා බලනු ඇති.",
       "URL": "https://www.hirunews.lk/125637/හුසේන්-කුමරු-විදේශ-ඇමති-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=5179"
}