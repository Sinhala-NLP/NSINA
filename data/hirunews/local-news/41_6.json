{
       "Source": "hirunews",
       "Timestamp": "Saturday, 09 September 2023 - 17:11",
       "Headline": "තියුණු කැපුම් තුවාල සහිත මළ සිරුරක් හමුවෙයි",
       "News Content": "නුවරඑළිය මීපිළිමාන ප්‍රදේශයේ නිවසක් ආසන්නයේ පිරිමි පුද්ගලයෙකු තියුණු ආයුධයකින් අමානුෂික ලෙස කපා කොටා ඝාතනය කර සැකකරුවන් පලාගොස් තිබෙන බව නුවරඑළිය පොලිසිය පවසනවා.\nමෙසේ තියුණු ආයුධයකින් පහර දි ඝාතනය කර ඇත්තේ මීපිලිමාන පිහිටි නිවසක සේවය කල කොටහේන ප්‍රදේශයේ පදිංචි\nවයස අවුරුදු 56 ක් වූ සුන්දරලිංගම් නැමති අයයි.\nමෙම ඝාතනය (09) දින උදෑසන 5.30 ත් 6.00 අතර කාලයේ දී සිදු වි ඇති බවත්, පහරදීම සිදුකර ඇත්තේ නාදුනන කන්ඩායමක් විසින් සැලසුම් සහගත ලෙස බවත්, පහරදීම සිදුවන විට නිවස තුල මියගිය පුද්ගලයාට අමතරව නිවසේ හිමිකාරිනියද රැදි සිට ඇති බවත් වාර්තා වෙනවා.\nපහර දිමෙන් නිවසේ හිමිකාරිය ද තුවාල ලබා ඇති අතර ඇය නිවසේ ජනේලයකින් පැන ගොස් අසල්වැසියන්ගේ සහයෝගය ඇතිව නුවරඑළිය දිස්ත්‍රික් මහ රෝහලට ඇතුළත් වි ඇති අතර ඇය මේ වනවිට නුවරඑළිය දිස්ත්‍රික් මහ රෝහලේ හදිසි ප්‍රතිකාර ඒකකය ප්‍රතිකාර ලබනවා.\nකාලයක් තිස්සේ පැවති ඉඩම් ආරවුලක් පදනම් කරගෙන මෙම පහරදීම හා මිනීමැරුම සිදුකර ඇති බවටයි නුවරඑළිය පොලිසිය සැක කරන්නේ.\nපහර දුන් පුද්ගලයන් සොයා ගැනීමට අපහසු වන අන්දමින් නිවස වටා භූමිතෙල් සහ මිරිස් කුඩු හලා ගොස් ඇති බවත්, නිවස තුල තිබූ ඇදක්ද ගිනි තබා විනාස කර ඇති බවත් වාර්තා වෙනවා.\nනිවසේ ඉදිරිපස ජනෙල් දොරවල් වලට පහර දී ඒවා ද විනාශ කර ඇති අතර ප්‍රහාරය සිදු කල කණ්ඩායම විසින් සැලසුම් සහගතව මෙම පහරදීම හා මිනීමැරුම සිදුකර පලාගොස් ඇති බවයි නුවරඑළිය පොලිසියේ අපරාධ විමර්ශන අංශය සිදු කළ මූලික පරීක්ෂණවලින් අනාවරණය වි ඇත්තේ.\nදීර්ඝ කාලයක් පුරාවට අදාල ඉඩමේ මුල් අයිතිකරුගෙන් නීති විරෝධී වශයෙන් එහි සේවය කළ රියදුරෙකු විසින් ඉඩමේ අයිතිය ලබා ගැනීම සම්බන්ධව ඇතිවුණු ගැටලුකාරි තත්ත්වයන් කිහිපයක් පිළිබඳව පැමිණිලි කිහිපයක්ම නුවරඑළිය පොලිසිය වෙත ලැබී තිබු බව නුවරඑලිය පොලිසිය සඳහන් කරනවා.\nසිද්ධිය සම්බන්ධ ස්ථානීය පරීක්ෂණය නුවරඑළිය මහේස්ත්‍රාත් අධිකරණයේ වැඩ බලන මහේස්ත්‍රාත් නීතිඥ ඩබ්ලිව් .ආර්. විජය වික්‍රම සහ නුවරඑළිය නියෝජ්‍ය පොලිස් අධිකාරි 01 සමන් ජයසුන්දර විසින් සිදු කර තිබෙනවා.\nදේහය පශ්චාත් මරණ පරීක්ෂණය සඳහා නුවරඑළිය දිස්ත්‍රික් මහ රෝහලේ විශේෂඥ අධිකරණ වෛද්‍යවරයා වෙත යොමු කරන ලෙස වැඩ බලන මහෙස්ත්‍රාත්වරයා නුවරඑලිය පොලිසියට නියෝග කළා.",
       "URL": "https://www.hirunews.lk/347727/තියුණු-කැපුම්-තුවාල-සහිත-මළ-සිරුරක්-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=41"
}