{
       "Source": "hirunews",
       "Timestamp": "Wednesday, 04 October 2017 - 12:59",
       "Headline": "දෙවන හදවත් බද්ධ සැත්කමෙන් මියගිය දැරියගේ මරණය සැක සහිත බව පියා කියයි",
       "News Content": "මෙරට සිදුවූ දෙවන හදවත් බද්ධ සැත්කමෙන් පසු මියගිය සචිනි සෙව්වන්දි දැරියගේ මරණය සැක සහිත බව ඇයගේ පියා පවසනවා.\nහිරු ප්‍රවෘත්ති අංශයට අදහස් දක්වමින් ඇගේ පියා වන මහේෂ් කුමාර සදහන් කළේ දියණියගේ ලේවලට කිසියම් විසක් එක්කර තිබුණේ ද යන්න සම්බන්ධයෙන් රෝහල් බලධාරින් විමර්ශනයක් ආරම්භ කර ඇති බවයි.\nඑහි වාර්තාව තමන්ට හෙට දිනයේදී ලැබීමට නියමිත බව ද ඔහු සදහන් කළා.\nඅලුත්ගම - කළුවාමෝදර ප්‍රදේශයේ පදිංචිව සිටි 19 හැවිරිදි මෙම දැරිය මහනුවර ශික්ෂණ රෝහලේදී පසුගියදා මෙම හදවත් බද්ධ සැත්කමට ලක් කෙරුණා.\nකෙසේ වෙතත්, සැත්කම සිදුකර දින 4 කට පසු එනම් පසුගිය මස 30 වනදා ඇය ජීවිතක්ෂයට පත්වුණා.\nඑම අවස්ථාවේදී ද හිරු ප්‍රවෘත්ති අංශයට අදහස් දැක්වූ ඇගේ පියා සදහන් කළේ සැත්කම කළ වෛද්‍යවරුන් අතර, කිසියම් බෙදීමක් දක්නට ලැබුණු බවයි.\nමහනුවර ශික්ෂණ රෝහලේදි පලමු හදවත් බද්ධ සැත්කම සාර්ථකව සිදුකෙරුණේ මීට මාස දෙකකට පමණ පෙරයි.\nඅනතුරුව, දෙවන හදවත් බද්ධ සැත්කම පසුගිය මස 19 වන දා සිදුකිරීමට නියමිතව තිබූ නමුත් එය පසුවට කල් දැමීමට වෛද්‍යවරුන්ට සිදුවුණේ උපකරණ හිගයක් හේතුවෙන්.\nමෙම දැරියගේ මියයාම සම්බන්ධයෙන් මහනුවර රෝහල ද විමර්ශනයක් ආරම්භ කර තිබෙනවා.\nරෝහල් අධ්‍යක්ෂ සමන් රත්නායක හිරු ප්‍රවෘත්ති අංශයට සදහන් කළේ සැත්කම අතරතුර දැරියගේ ශරීරයට විෂබීජයක් ඇතුලූවූයේ ද යන්න පිළිබදව එම විමර්ශනය සිදුකරන බවයි.",
       "URL": "https://www.hirunews.lk/172553/දෙවන-හදවත්-බද්ධ-සැත්කමෙන්-මියගිය-දැරියගේ-මරණය-සැක-සහිත-බව-පියා-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4289"
}