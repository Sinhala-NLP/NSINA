{
       "Source": "hirunews",
       "Timestamp": "Sunday, 27 November 2016 - 12:19",
       "Headline": "බස් වර්ජනය ගැන මත ගැටුම් - වර්ජනයට මුහුණදෙන්න C.T.B සූදානම්",
       "News Content": "ලබන මස පළමුවනදා සිට ක්‍රියාත්මක කිරීමට සැළසුම් කර ඇති වර්ජනය සම්බන්ධයෙන් පෞද්ගලික බස් සංගම් අතර මත ගැටුම් හටගෙන තිබෙනවා.\nඅන්තර් පළාත් පෞද්ගලික බස් රථ හිමියන්ගේ සංගමය සහ සමස්ත ලංකා පෞද්ගලික බස් සමාගම් සම්මේලනය එක්වයි එම වර්ජනය සැළසුම් කර ඇත්තේ.\nකෙසේ වෙතත් මෙම වර්ජනය සැළසුම් කර ඇත්තේ ජාතික ගමනාගමන කොමිෂන් සභාවේ සභාපතිවරයාගේ අනුදැනුම මත බව ලංකා ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න සඳහන් කළා.\nකෙසේ වෙතත් එම චෝදනාව ප්‍රතික්ෂේප කළ ජාතික ගමනාගමන කොමිෂන් සභාවේ සභාපති එච්. හේමචන්ද්‍ර කියා සිටියේ තමන්ට අවශ්‍ය බස් රථ ධාවනය කිරීම මිස ධාවනයෙන් ඉවත් කිරීම නොවන බවයි.\nකවර අභියෝග එල්ලවුවද සැළසුම් කළ පරිදි ලබන පළමුවනදා සිට ධාවන කටයුතුවලින් ඉවත්වන බව සමස්ත ලංකා පෞද්ගලික බස් සමාගම් සම්මේලනයේ සභාපති ස්ටැන්ලි ප්‍රනාන්දු සඳහන් කළා.\nපෞද්ගලික බස් සංගම් පවසන පරිදි වර්ජනය ක්‍රියාත්මක වුවහොත් ඊට අවශ්‍ය සියලූ කටයුතු සූදානම් කර ඇති බව ලංකා ගමනාගමන මණ්ඩලය පවසනවා.\nඑහි සභාපති රමාල් සිරිවර්ධන සඳහන් කළේ පළමුවනදා සිට සතියක කාලයක් සේවක නිවාඩුද අවලංගු කර ඇති බවයි.",
       "URL": "https://www.hirunews.lk/148428/බස්-වර්ජනය-ගැන-මත-ගැටුම්-වර්ජනයට-මුහුණදෙන්න-c-t-b-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=4778"
}