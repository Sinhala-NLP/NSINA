{
       "Source": "hirunews",
       "Timestamp": "Monday, 20 June 2022 - 13:06",
       "Headline": "සාමාන්‍ය පෙළ පරීක්ෂක ගුරුවරු අදත් විරෝධතාවයේ  (වීඩියෝ)",
       "News Content": "දිවයින පුරා ඉන්ධන පිරවුම්හල් අසල දිගු පෝලිම් දක්නට ලැබුනත් අද දිනයේත් ඉන්ධන බෙදාහැරීම් සිදුවන්නේ සියයට 50ක ධාරිතාවයකින් පමණක් බව වාර්තා වනවා.\nසාමන්‍යයෙන් දෛනිකව ඉන්ධන ටැංකි රථ 350ක් පමණ ධාවනය වුවද අද දිනයේ මේ දක්වා ධාවනය වි ඇත්තේ ටැංකි රථ 175කට ආසන්න සංඛ්‍යාවක් පමණයි.\nඉන් බහුතරයක් ඩීසල් ප්‍රවාහනය කර ඇති අතර පෙට්‍රල් ප්‍රවාහනය කර ඇත්තේ දෛනික සැපයුමෙන් සියයට 25ක ප්‍රමාණයක් බවයි වාර්තා වන්නේ.\nකෙසේ වෙතත්, ටැංකි රථ රියදුරන්ගේ සංගමය පවසන්නේ නිසි සැලැස්මක් නොමැතිවීම හේතුවෙන් මෙලෙස ප්‍රවාහනය කරන ඉන්ධන ප්‍රමාණයද නිසිවේලාවට පිරවුම්හල් වෙත ලබාදීමේ ගැටලුවක්ද පවතින බවයි.\nඛනිජ තෙල් විෂය භාර අමාත්‍යවරයා ඊයේ ප්‍රකාශ කළේ පෞද්ගලික බස් රථ ඇතුළු පොදු ප්‍රවාහන සේවා සදහා ලංගම ඩිපෝ මගින් ඉන්ධන ලබාදීමේ ක්‍රමවේදයක් සකස් කර ඇති බවයි.\nඑය අද සිට ක්‍රියාත්මක වන්නේදැයි අප විමසා බැලුවා. කෙසේ වෙතත්, සමස්ත ඩිපෝ ප්‍රමාණයෙන් සියයට 10කට ත් අඩු සංඛ්‍යාවකින් එලෙස පෞද්ගලික පොදු ප්‍රවාහන සේවා සදහා ඉන්ධන නිකුත් කෙරෙන අතර බොහෝ ඩිපෝ වල තවමත් ඊට අදාල ක්‍රමවේදයන් සකස් වී නැහැ.\nමෙම තත්ත්වය යටතේ පිරවුම්හල් මගින් ලබාගත් ඉන්ධන මගින් අද දිනයෙත් බස්රථ ධාවනය කරන බව ලංකා පෞද්ගලික බස් රථ හිමියන්ගේ සංගමය ප්‍රකාශ කළා.\nසියයට 50 ධාරිතාවයකින් බස් රථ ධාවනය කළද පාසල් සහ රජයේ කාර්යාල සම්බන්ධයෙන් ගෙන ඇති තීරණය නිසා මගීන්ගේ අඩුවක් දක්නට ලැබෙන බව එම සංගමයේ සභාපති ගැමුණු විජේරත්න කියා සිටියා.\nසාමාන්‍ය පෙළ උත්තර පත්‍ර ඇගයීම් කටයුතු සිදුකරන ගුරුවරුන් ප්‍රවාහන පහසුකම් සපයා ගැනීමට නොහැකිවීම හේතුවෙන් දැඩි ලෙස අසීරුතාවකට පත්ව ඇති බව ප්‍රදේශ රැසකින් වාර්තා වුණා.\nගුරු සංගම් ද සදහන් කළේ එම ගුරුවරුන්ගේ හැදුනුම්පත පෙන්වා රාජකාරි අවශ්‍යතා සදහා ඉන්ධන ලබාගැනීමද දුෂ්කර වී ඇති බවයි.\nහැටන් ප්‍රදේශයේ උත්තර පත්‍ර පරික්ෂා කරන ගුරුවරුන් අද හැටන් හයිලන්ඩ්ස් ජාතික පාසලේ උත්තර පත්‍ර ඇගයිම් මධ්‍යස්ථාන ඉදිරිපිට විරෝධතාවයේ නිරත වුනා.\nදිවයිනේ ප්‍රදේශ රැසක අදත් ඉන්ධන පිරවුම් හල් අසල ජනතාව විරෝධතාවන් හි නිරත වුයේ ඉන්ධන ප්‍රමාණවත් පරිදි නොලැබීම හේතුවෙන්.\nඇතැම් පිරිස් දින ගණනාවක් පෝලිම්වල රැදි සිටියද ඔවුන්ට ඉන්ධන ලැබි තිබුනේ නැහැ.",
       "URL": "https://www.hirunews.lk/307661/සාමාන්‍ය-පෙළ-පරීක්ෂක-ගුරුවරු-අදත්-විරෝධතාවයේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1081"
}