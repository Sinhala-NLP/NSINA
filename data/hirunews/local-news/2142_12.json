{
       "Source": "hirunews",
       "Timestamp": "Tuesday, 16 February 2021 - 20:28",
       "Headline": "කූඨ ලේඛනවලින් අනුලාවට ගත්,  සිසුවියන් 6 දෙනෙකු ඉවත් කරන්නැයි, නියෝග",
       "News Content": "කූට ලේඛණ උපයෝගි කරගනිමින් 2020 වසරේ පළමු ශ්‍රේණියට නුගේගොඩ අනුලා විද්‍යාලයට ඇතුළත් කෙරුණු ළමයින් හයදෙනෙකු වහාම ඉවත් කරන ලෙසට අධ්‍යාපන අමාත්‍යාංශයේ ලේකම්වරයා විද්‍යාලයේ විදුහල්පතිණියට නියෝග කර තිබෙනවා.\nඒ අනුව අදාළ ළමයින් වෙනුවට අවසාන ලැයිස්තුවේ පොරොත්තු ලේඛනයේ සිටින සිසුවියන් හයදෙනෙකු කඩිනමින් විද්‍යාලයට ඇතුළත් කරගන්නා ලෙසටයි අමාත්‍යාංශ ලේකම්වරයා ජනවාරි මස 19 වනදා යොමු කළ ලිපියේ දැක්වෙන්නේ.\nඅධ්‍යාපන අමාත්‍යාංශ ලේකම්වරයාගේ නියෝගයට අනුව පොරොත්තු ලේඛණයේ සිටි සිසුවියන් හයදෙනා විද්‍යාලයට ඇතුළත් කරගෙන ඇති අතර, කූට ලේඛණ මගින් පාසලට ඇතුළත් කරගෙන තිබූ සිසුවියන් හයදෙනා තවමත් ඉන් ඉවත් කර නැහැ.\nකෙසේ වෙතත් අදාළ සිසුවියන් හයදෙනා කඩිනමින් පාසලෙන් ඉවත් කිරීමට අදාළ කටයුතු මේ වනවිටත් සිදුකරමින් පවතින බවයි නුගේගොඩ අනුලා විද්‍යාලයේ අභ්‍යන්තර ආරංචි මාර්ග සඳහන් කළේ.\nඑමෙන්ම ප්‍රධාන අභ්‍යන්තර විගණක විසින් ලබාදී ඇති නිර්දේශ මත කූට ලේඛන සකස් කරන ලද පාර්ශවයන් සම්බන්ධයෙන් නීත්‍යානුකූලව කටයුතු කිරීම සඳහා පොලිස්පති වෙත පැමිණිල්ලක් කරන ලෙසද අධ්‍යාපන අමාත්‍යාංශයේ ලේකම්වරයා නුගේගොඩ අනුලා විද්‍යාලයට නිකුත් කරන ලද ලිපියෙහි දැක්වෙනවා.\nපසුගිය වසරේ අනුලා විද්‍යාලයේ පළමු ශ්‍රේණියට සිසුවියන් ඇතුළත් කරගැනීමේදී කූට ලේඛන සකස් කර සිදුකළ අක්‍රමිකතා රැසක් පිළිබඳව මුල් වරට හිරු ප්‍රවෘත්ති අංශය අනාවරණය කළා.\nවිගණකාධිපති දෙපාර්තමේන්තුව ද මාස දෙකකට අධික කාලයක් අදාළ විමර්ශන සිදුකළ අතර, එම විද්‍යාලයේ එවකට හිටපු විදුහල්පතිනි ජයනි ප්‍රෂංගිකාට මූල්‍ය අක්‍රමිකතා සිදුකළ බවට සහ තවත් චෝදනා රැසක් ද එල්ලවී තිබුණා.\nමේ සම්බන්ධයෙන් හිරු ප්‍රවෘත්ති අංශය අනාවරණ කිරීමත් සමඟ හිටපු විදුහල්පතිනියට සහය දක්වමින් සහ හිරු ප්‍රවෘත්ති අංශයට එරෙහිව පසුගිය වසරේ පෙබරවාරි මාසයේදී අනුලා විද්‍යාලය ඉදිරිපිට විරෝධතා කිහිපයක්ද සිදු කෙරුණා.\nවිරෝධතාවයේ නිරත පිරිස ප්‍රකාශ කර සිටියේ විගණකාධිපති දෙපාර්තමේන්තුව නිකුත් කළ වාර්තාව අසත්‍ය බවටයි.\nවිගණන විමර්ශණයට අනුව නුගේගොඩ අනුලා විද්‍යාලයේ එවකට සිටි විදුහල්පතිනි ජයනි ප්‍රෂංගිකා එම ධුරයෙන් ඉවත් කෙරුණු අතර, පසුව කොළඹ ආනන්ද බාලිකා විද්‍යාලයේ විදුහල්පතිනිය ලෙස සේවය කළ අනෝමා දහනායක, අනුලා විද්‍යාලයේ විදුහල්පතිණිය ලෙස පත් කරනු ලැබුවා.\nඅනුලා විද්‍යාලයේ විදුහල්පතිනිය ලෙස ජයනි ප්‍රෂංගිකා සේවය කරන කාලසීමාවේදී  අදාළ අක්‍රමිකතාව සිදුව තිබූ අතර, අදාළ සිසුවියන් හයදෙනාගේ මව්වරුන් පාසලේ ආදි සිසුවියන් ලෙස සිටි බවට කූට ලේඛන සකස් කරමිනුයි ඔවුන්ගේ ළමයින් පාසලට ඇතුළත් කර තිබුණේ.",
       "URL": "https://www.hirunews.lk/262807/කූඨ-ලේඛනවලින්-අනුලාවට-ගත්-සිසුවියන්-6-දෙනෙකු-ඉවත්-කරන්නැයි-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=2142"
}