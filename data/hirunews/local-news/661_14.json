{
       "Source": "hirunews",
       "Timestamp": "Saturday, 17 December 2022 - 11:25",
       "Headline": "නඩුව දිනා ලැබූ වන්දි මුදල දරුවන්ගේ සුබ සාධනයට පරිත්‍යාග කළ ව්‍යාපාරිකයා",
       "News Content": "දෙනිපිටිය ප්‍රදේශයේ පදිංචි ව්‍යාපාරිකයෙකුට වැලිගම ප්‍රාදේශීය සභාව මගින් ගොනු කරන ලද නඩුවකින් අනතුරුව එම ව්‍යාපාරිකයාට රුපියල් 224,868ක මුදලක් වන්දි ලෙස හිමිගැන්වී තිබෙනවා.\nවැලිගම ප්‍රාදේශීය සභාව විසින් මෙම ව්‍යාපාරිකයාට එරෙහිව ඔහුගේ ව්‍යාපාර ආයතනය සම්බන්ධ කරගනිමින් නඩුවක් පවරා ඇති බවයි අප ප්‍රාදේශීය වාර්තාකරු සඳහන් කළේ.\nපසුව අදාළ නඩුවෙන් එම ව්‍යාපාරිකයා නිදහස් වූ පසුව ඔහු විසින් වැලිගම ප්‍රාදේශීය සභාවට එරෙහිව තම ව්‍යාපාර ස්ථානයට සහ තමන් පිළිබඳ ව ද්වේෂසහගතව නඩුවක් ගොනු කළා යැයි අපහාස නඩුවක් මාතර දිසා අධිකරණයේ නඩුවක් ගොනු කරනු ලැබුවා.\nඑම නඩු කටයුත්ත ඊයේ දිනයේ දී අවසන් වූයේ ව්‍යාපාරිකයාට වන්දි මුදල් සමග නඩුවේ ජය ද හිමිකර දෙමින්.\nචන්න හේවා විසෙන්ති වැලිගම - දෙනිපිටිය ප්‍රදේශයේ ප්‍රසිද්ධ ව්‍යාපාරිකයෙකු මෙන්ම ඉඩම් වැවිලිකරුවෙක් ලෙස ප්‍රසිද්ධියක් උසුලන බවයි අප ප්‍රාදේශීය වාර්තාකරු පැවසුවේ.\nමොහුට අයත් අංක 150 බණ්ඩාරවත්ත - දෙනිපිටිය ලිපිනයේ බලපත්‍රයක් නොමැතිව යතුරු පැදි, ත්‍රීරෝද රථ අලුත්වැඩියා කිරීමේ ස්ථානයක් පවත්වාගෙන යාම ⁣ යනුවෙන් වැලිගම ප්‍රදේශීය සභාව මගින් ද්වේෂසහගතව 2012 වර්ෂයේදී නඩු පවරනු ලැබුවා.\nඑහිදී අදාළ ව්‍යාපාරිකයා රුපියල් ලක්ෂයක ශරීර ඇප මත මුදා හැර තිබෙනවා.\nකෙසේවෙතත් මෙම ව්‍යාපාරිකයාට ලැබුණු වන්දි මුදල ගම්මානයේ අඩු ආදායම්ලාභී දරුවන් වෙනුවෙන් සුබ සාධන කටයුතු සඳහා යොදවන බවටයි ඔහු සඳහන් කර ඇත්තේ.",
       "URL": "https://www.hirunews.lk/322874/නඩුව-දිනා-ලැබූ-වන්දි-මුදල-දරුවන්ගේ-සුබ-සාධනයට-පරිත්‍යාග-කළ-ව්‍යාපාරිකයා",
       "Category": "Local News",
       "Parent URL": "https://www.hirunews.lk/local-news.php?pageID=661"
}