{
       "Source": "hirunews",
       "Timestamp": "Monday, 14 March 2022 - 20:19",
       "Headline": "ළමා නිවාසයේ දරුවාගේ රහස් ප්‍රදේශයට පාලිකාව මිරිස් කුඩු දමා ඇති බව අධිකරණයේ දී හෙළිවේ",
       "News Content": "දිවුලපිටිය - කඩවල ප්‍රාදේශයේ ළමා නිවාසයක අධිකරණ නියමයෙන් රදවා සිටින අවුරුදු 9ක පිරිමි දරුවෙකුගේ රහස් ප්‍රදේශයට අදාළ ළමා නිවාසයේ පාලිකාව විසින් මිරිස් කුඩු දැමීම නිසා රෝගාතුර වූ එම දරුවා මීගමුව රෝහලට ඇතුලත් කර ඇතැයි දිවුලපිටිය පොලිසිය මිනුවන්ගොඩ අධිකරණයට කරුණු වාර්තා කර තිබෙනවා.\nඑම දරුවාට රාත්‍රී කාලයේ දී නින්දෙන් මුත්‍රා පිටවීම සිදුව ඇති අතර, ඊට උරණ වී ඇති ළමා නිවාසයේ පාලිකාව දරුවා පහළ නාන කාමරයට රැගෙන ගොස් මෙලෙස රහස් ප්‍රදේශයට මිරිස් කුඩු දමා ඇති බවයි පොලිස් පරීක්ෂණවලදී අනාවරණ වී ඇත්තේ.\nඑම ළමා නිවාසයේ දරුදැරියන්ට අනිසි බලපෑමි හා පීඩන සිදු කරන බවට තොරතුරු ලැබී ඇති නිසා වැඩිදුරටත් විමර්ශන සිදු කරන බවයි දිවුලපිටිය පොලිසිය අධිකරණය හමුවේ සඳහන් කළ බවයි අප වාර්තාකරු කියා සිටියේ.\nරෝහල්ගත කර සිටින දරුවාගේ සහ ළමා නිවාසයේ සෙසු දරුවන්ගේ ප්‍රකාශ සටහන් කරගන්නා ලෙස අධිකරණය පොලිසියට නියම කර තිබෙනවා.\nඑසේම යම් වරදක් සිදු වී ඇත්නම් අදාළ පාලිකාවට එරෙහිව නීතිමය පියවර ගන්නා ලෙසට ද අධිකරණය නියම කළා.",
       "URL": "https://www.hirunews.lk/299483/ළමා-නිවාසයේ-දරුවාගේ-රහස්-ප්‍රදේශයට-පාලිකාව-මිරිස්-කුඩු-දමා-ඇති-බව-අධිකරණයේ-දී-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=1293"
}