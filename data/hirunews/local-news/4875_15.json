{
       "Source": "hirunews",
       "Timestamp": "Saturday, 17 September 2016 - 18:10",
       "Headline": "වැස්ස සති දෙකකින්ලු",
       "News Content": "පවතින වියලි කාලගුණ තත්ත්වය ඉදිරි සති දෙක තුළත් තවදුරටත් අපේක්ෂා කළ හැකි බව කාලගුණ විද්‍යා දෙපාර්තමේන්තුව ප්‍රකාශ කරනවා.\nඒ අනුව ප්‍රදේශ කිහිපයකම උෂ්ණත්වයේ අගයන් වෙනස්වීම පැහැදිළිව දක්නට තිබෙන බවයි එම දෙපාර්තමේන්තුව කියා සිටියේ.\nගතවූ පැය 24 තුළ උපරිම උෂ්ණත්වය වන සෙල්සියස් අංශක 36.6 ක් පොළොන්නරුව ප්‍රදේශයෙන් වාර්තාවන අතර, හම්බන්තොට - මත්තල ප්‍රදේශයෙන් සෙල්සියස් අංශක 35.9 ක උෂ්ණත්ව අගයක් වාර්තා වුණා.\nමේ අතර විදුලිබලාගාර ආශ්‍රිතව ජල පෝෂක ප්‍රදේශවලට සැළකිය යුතු වර්ෂාපතනයක් නොලැබුණද විදුලි උත්පාදනයට එය බාධාවක් නොවන බව ලංකා විදුලිබල මණ්ඩලයේ ජ්‍යෙෂ්ඨ ප්‍රකාශකයෙකු හිරු ප්‍රවෘත්ති අංශයට ප්‍රකාශ කළා.\nමහවැලි ජලාශ රැසක ජල මට්ටම මේ වනවිට පහත බැස තිබෙනවා.\nවික්ටෝරියා සහ කොත්මලේ ජලාශ යම් මට්ටමකට පිරී පැවතුනත් රන්දෙනිගල, රන්ටැඹේ සහ බෝවතැන්න ජලාශවල ජල මට්ටම පහත බසිමින් පවතිනවා.\nඋඩවලව, කණ්ඩලම, කලාවැව, මාදුරුඔය, උල්හිටිය රත්කිඳ යන වැව් සහ ජලාශවලද ජල මට්ටම පවතින්නේ ඉතා පහළ මට්ටමකයි.\nමේ අතර, වියලි කාලගුණයක් පැවතුණත් කොළඹ ඇතුළු තදාසන්න ප්‍රදේශවල පානීය ජලය සැපයුමට බාධාවක් නොමැති බවයි ජාතික ජල සම්පාදන හා ජලාපවහන මණ්ඩලයේ සභාපති කේ.ඒ. අන්සාර් හිරු ප්‍රවෘත්ති අංශයට සඳහන් කළේ.\nකෙසේ වෙතත්, පොලොන්නරුව දිස්ත්‍රික්කයේ ප්‍රදේශ කිහිපයක දැනටමත් පානීය ජල හිඟයක් පවතින අතර, එම ජනතාවට බවුසර් මගින් ජලය සැපයෙනවා.",
       "URL": "https://www.hirunews.lk/143202/වැස්ස-සති-දෙකකින්ලු",
       "Category": "Local News",
       "Parent URL": "https://www.hirunews.lk/local-news.php?pageID=4875"
}