{
       "Source": "hirunews",
       "Timestamp": "Monday, 25 July 2022 - 12:52",
       "Headline": "බස්නාහිර පළාතේ සහ සෙසු පළාත්වල කොවිඩ් රෝගීන්ගේ වැඩිවීමක් - වෛද්‍ය අන්වර් හම්දානි",
       "News Content": "බස්නාහිර පළාතේ සහ සෙසු පළාත්වල කොවිඩ් රෝගීන්ගේ සුළු වැඩිවීමක් දක්නට ලැබෙන බව කොවිඩ් -19 පිළිබඳ සෞඛ්‍ය අමාත්‍යාංශ ප්‍රධාන සම්බන්ධීකාරක වෛද්‍ය අන්වර් හම්දානි පවසනවා.\nඅද (25) දින මාධ්‍ය වෙත අදහස් දක්වමින් වෛද්‍යවරයා කියා සිටියේ, ජනතාව මීට පෙර අනුගමනය කළ සෞඛ්‍ය පුරුදු නැවත අනුගමනය කිරීමට ක්‍රියා කළ යුතු බවයි.\nඒ අනුව මුඛ ආවරණ පැලඳීම, මීටරයේ දුර තබාගැනීම, අනවශ්‍ය සංචරණ සීමා කිරීම හා ජන ඒකරාශීවීම් අවම කිරීම, මුඛ ආවරණ පැලඳීම ආදී වූ සෞඛ්‍ය පුරුදු අනිවාර්යෙන්ම අනුගමනය කළ යුතු බවයි වෛද්‍යවරයා මෙහි දී අවධාරණය කළේ.\nඑසේ ම ව්‍යාප්ත වෙමින් පවතින්නේ, කොවිඩ් වෛරසයේ ඔමික්‍රෝන් ප්‍රභේදයෙට අදාළ අනු ප්‍රභේදයක් බවත් එය සීඝ්‍ර ව්‍යාප්තියක් සහිත එකක් බවත් වෛද්‍යවරයා මාධ්‍ය හමුවේ සඳහන් කර සිටියා.\nකෙසේ නමුත් මේ වන විට ලංකාව තුළ පවතින තත්ත්වය පාලනය කළ හැකි මට්ටමේ පවතින බව ද එහි දී ඔහු වැඩි දුරටත් සඳහන් කළා.\nඑසේ ම කොවිඩ් මරණ වාර්තා වීමේ සුළු වැඩිවීමක් ද පෙන්නුම් කරන බවයි වෛද්‍යවරයා කියා සිටියේ.\nකෙසේ නමුත් රට තුළ දැනට පවතින තත්ත්වය කොවිඩ් රැල්ලක් බවට පත්වීම පාලනය කිරීම සඳහා වන පූර්ණ වගකීම සියලු දෙනා ම සතු බව ද වෛද්‍යවරයා මෙහි දී කියා සිටියා.",
       "URL": "https://www.hirunews.lk/310906/බස්නාහිර-පළාතේ-සහ-සෙසු-පළාත්වල-කොවිඩ්-රෝගීන්ගේ-වැඩිවීමක්-වෛද්‍ය-අන්වර්-හම්දානි",
       "Category": "Local News",
       "Parent URL": "https://www.hirunews.lk/local-news.php?pageID=994"
}