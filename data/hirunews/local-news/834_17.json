{
       "Source": "hirunews",
       "Timestamp": "Friday, 30 September 2022 - 11:10",
       "Headline": "රුසියාව විසින් යුක්‍රේනයේ කොටස් අත්පත් කරගැනීම ඇමරිකාව විසින් දැඩි ව හෙලා දකියි",
       "News Content": "යුක්රේනයේ භූමි ප්‍රදේශය ඈඳා ගැනීමට රුසියාව දරන ප්‍රයත්නය කිසිදු ආකාරයකට කොයිම ලෙසකින් වත් අනුමත නො කරන බව ඇමරිකානු ජනාධිපති ජෝ බයිඩන් ප්‍රකාශ කරනවා.\nඑහි දී අදහස් දැක්වූ ජෝ බයිඩන් ''මට මේ ගැන ඉතා පැහැදිලි ව පැවසීමට අවශ්‍යයි, කිසි විටෙකත් කොයිම ලෙසකින් වත් යුක්‍රේන ස්වෛරී භූමිය පිළිබඳ රුසියාවේ ක්‍රියාවන් අප අනුමත කරන්නේ නෑ” යනුවෙන් පවසනවා.\nඑහි ප්‍රතිඵලයක් ලෙස ඇමරිකාව විසින් රුසියාවට සම්බාධක ද පනවනු ඇති බවට යි තොරතුරු වාර්තා වන්නේ.\nඊයේ (29) දිනයේ දී රුසියානු ජනාධිපතිවරයා යුක්‍රේනයේ සැපොරීෂියා සහ කේසර්න් කලාප ස්වාධීන ප්‍රදේශ ලෙස පිළිගත් බවට නියෝග දෙකක් සඳහා අස්සන් තැබුවා.\nමේ අතර, එක්සත් ජාතීන්ගේ මහලේකම් ඇන්ටෝනියෝ ගුටේරස් පවසා ඇත්තේ, බලය භාවිතා කිරීම මත රටකට අයත් භූමියක් ඈඳා ගැනීම එක්සත් ජාතීන්ගේ ප්‍රඥප්තිය සහ ජාත්‍යන්තර නීතිය උල්ලංඝණය කිරීමක් බව යි.\nපුටින් සමඟ කළ දුරකථන ඇමතුමක දී තුර්කි ජනාධිපති රිසෙප් තායිප් එර්ඩෝගන් ද මෙම ක්‍රියාවට සිය විරෝධය පළ කළ බව සඳහන්.",
       "URL": "https://www.hirunews.lk/316683/රුසියාව-විසින්-යුක්‍රේනයේ-කොටස්-අත්පත්-කරගැනීම-ඇමරිකාව-විසින්-දැඩි-ව-හෙලා-දකියි",
       "Category": "Local News",
       "Parent URL": "https://www.hirunews.lk/local-news.php?pageID=834"
}