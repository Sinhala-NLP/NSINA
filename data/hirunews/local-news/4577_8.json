{
       "Source": "hirunews",
       "Timestamp": "Wednesday, 05 April 2017 - 15:19",
       "Headline": "කටුනායක සියලූ ගුවන් මෙහෙයුම් හෙට මධ්‍යම රාත්‍රියේ සිට යළි ක්‍රියාත්මකයි (ඡායාරූප)",
       "News Content": "නවීකරණය කරන ලද කටුනායක බණ්ඩාරනායක ජාත්‍යන්තර ගුවන් තොටුපලේ ධාවන පථය හෙට (06) විවෘත කරන බව සිවිල් ගුවන් සේවා අධිකාරිය ප්‍රකාශ කළා.\nඑහි අධ්‍යක්‍ෂ ජනරාල් එච්.එම්.සී. නිමල්සිරි කියා සිටියේ ඒ අනුව හෙට මධ්‍යම රාත්‍රියේ සිට මෙතෙක් සීමා කර තිබූ සියලූ ගුවන් ගමන් සාමාන්‍ය පරිදි සිදුකරන බවයි.\nපසුගිය ජනවාරි මස 6 වනදා එහි අලූත්වැඩියා කිරීම් ආරම්භ කළ අතර, ඒ අනුව මීටර 45 ක පළලින් යුත් ධාවන පථය මීටර 60 දක්වා පුළුල් කර තිබෙනවා.\nකටුනායක ගුවන් තොටුපළ තුළ ගුවන් ධාවන පථ දෙකක් පවතින අතර , ඉන් පලමුවැන්න ඉදිකර ඇත්තේ 1970 වසරේදීයි.\nඑය දැනට උප ධාවන පථය ලෙස භාවිතාවට ගනිමින් පවතී.\nදැනට භාවිතා කරන ප්‍රධාන ගුවන් ධාවන පථය 1986 දි කැනඩා රජයේ ආධාර මත ඉදිකර තිබේ.\nඅලුතින් ධාවන පථය සකස් කිරීමේ දී ප්‍රථමයෙන් උප ධාවන පථය සකසා නිම කර ඇති අතර, පසුව පළළ මීටර්  60 ක් ව තිබූ ප්‍රධාන ගුවන් ධාවන පථය මීටර් මීටර් 75 දක්වා පුළුල් කිරීම සිදු කර ඇත.\nඑහි දෙවන පියවර ලෙස දිගින් මීටර් 3350 ක්වූ ගුවන් ධාවන පථය මත තුන් වරක් නව ආස්තරණයන් අතුරා එය ශක්තිමත් කර තිබේ .\nමීට අමතරව මෙතෙක් ගුවන් ධාවන පථයේ භාවිතා වූ පැරණි විදුලි ආලෝක පද්ධති ක්‍රමය ගලවා ඉවත් කර ස්වයංක්‍රීය ඩිජිටල් ආලෝක ධාරා පද්ධතියක් ද සකස් කර තිබීම විශේෂත්වයක්.\nනවීකරණ කටයුතු වලින් පසු හෙට (06) දහවල් 12.30 ට පමණ කටුනායක ගුවන් තොටුපළ නව ගුවන් ධාවන පථය විවෘත කිරීමට නියමිතය.\nඒ සදහා එම වේලාවට ශ්‍රී ලන්කන් ගුවන් සේවයේ විශේෂ යානයක් නව ධාවන පථය මත ගොඩබෑමට ද නියමිත බවයි වාර්තා වන්නේ.\nඒ අනුව මෙතෙක් A-380 වර්ගයේ ගුවන් යානා කටුනායක ගුවන් තොටුපළට ගොඩබැස්සීමේදී සහ පිටත්ව යෑමේදී මතු වූ දුෂ්කරතා පහවී යනු ඇති.\nමීට පෙර එවැනි ගුවන් යානා කීපයක් වරින්වර කටුනායක ගුවන් තොටුපළ වෙත ගොඩබැස්සුවද , එය සිදු කළේ ආරක්ෂක හේතු මත හෝ හදිසි අවස්ථාවලදී පමණි.\nඑහෙත් ලොව විශාලතම ඕනෑම වර්ගයේ ගුවන් යානයක් කිසිදු අපහසුවකින් තොරව මෙහෙයවීමට අවශ්‍ය පහසුකම් දැන් කටුනායක ගුවන් තොටුපළ තුළ  සකස් කර තිබේ.\nඡායාරූප - ටී කේ ජී කපිල කටුනායක",
       "URL": "https://www.hirunews.lk/158561/කටුනායක-සියලූ-ගුවන්-මෙහෙයුම්-හෙට-මධ්‍යම-රාත්‍රියේ-සිට-යළි-ක්‍රියාත්මකයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4577"
}