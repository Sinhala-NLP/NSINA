{
       "Source": "hirunews",
       "Timestamp": "Friday, 25 November 2016 - 13:34",
       "Headline": "නූරි වතු අධිකාරී ඝාතන සිද්ධියට ‘අත කොටා’ ඇතුළු 18 කට මරණ දඬුවම",
       "News Content": "දැරණියගල - නූරි වතු යායේ වතු අධිකාරීවරයා ලෙස කටයුතු කළ නිහාල් පෙරේරාගේ ඝාතනය සම්බන්ධයෙන් වරදකරුවන් වූ 18 දෙනෙකුට අවිස්සාවේල්ල මහාධිකරණය අද මරණ දඬුවම නියම කළා.\nමහාධිකරණ විනිසුරු දේවිකා අබේරත්න විත්තිකරුවන්ට දඬුවම් නියම කළ අතර, මෙරට මහාධිකරණයක් මගින් එකම නඩුවක විත්තිකරුවන් වැඩිම පිරිසකට එකවර මරණ දඬුවම ලබාදුන් පළමු අවස්ථාවද මෙය වනවා.\nනූරි වතු යායේ බංගලාව ආසන්න මාර්ගයේදී හිටපු වතු අධිකාරී නිහාල් පෙරේරා ඝාතනය කර, ඔහුගේ ආරක්ෂකයින් දෙදෙනෙකුට පහර දී තුවාල සිදුකර තිබුණේ 2013 වසරේ ජුලි 05 වනදායී. සිද්ධිය සම්බන්ධයෙන් දැරණියගල ප්‍රාදේශීය සභාවේ හිටපු සභාපති අනිල් චම්පික විජේසිංහ හෙවත් අතකොටා නැමැත්තා ඇතුළු 21 දෙනෙකුට චෝදනා එල්ල වුණා.\nනූරි වතු යායේ තේ කර්මාන්ත ශාලාව වෙත තේ දළු සහ දර සැපයීම සම්බන්ධයෙන් හිටපු වතු අධිකාරීවරයා සහ නඩුවේ පළමු විත්තිකරු වන දැරණියගල ප්‍රාදේශීය සභාවේ හිටපු සභාපති අනිල් චම්පික විජේසිංහ අතර පැවති මත ගැටුමක් හේතුවෙන් මෙම ඝාතනය සිදුකර ඇති බවට පොලිස් පරීක්ෂණවලදී අනාවරණය වුණා.\nඒ අනුව අද දිනයේ නඩුවේ තීන්දුව ප්‍රකාශයට පත් කළ විනිසුරු දේවිකා අබේරත්න දැරණියගල ප්‍රාදේශීය සභාවේ හිටපු සභාපති අනිල් චම්පික විජේසිංහ ඇතුළු 18 දෙනෙකුට මරණ දඬුවම නියම කළ අතර, 04, 05 සහ 20 යන විත්තිකරුවන් නිදොස් කොට නිදහස් කිරීමට නියෝග කළා.\nනඩුවේ තීන්දුව අද දිනයේ ප්‍රකාශයට පත්කරන තුරුම විත්තිකරුවන්ට ඇප හිමි නොවූ අතර, වසර තුනහමාරක් තිස්සේ විත්තිකරුවන් රක්ෂිත බන්ධනාගාරයේම සිටියදීයි නඩු විභාගය සිදුකෙරුණේ.",
       "URL": "https://www.hirunews.lk/148304/නූරි-වතු-අධිකාරී-ඝාතන-සිද්ධියට-අත-කොටා-ඇතුළු-18-කට-මරණ-දඬුවම",
       "Category": "Local News",
       "Parent URL": "https://www.hirunews.lk/local-news.php?pageID=4780"
}