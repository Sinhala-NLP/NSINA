{
       "Source": "hirunews",
       "Timestamp": "Tuesday, 02 February 2016 - 8:17",
       "Headline": "ගෝලීය හදිසි තත්ත්වයක් ප්‍රකාශයට පත් කෙරේ",
       "News Content": "මදුරුවන් මගින් ප්‍රචාරණය වන නූපන් ළදරුවන්ගේ විකෘතිතා ඇති කරන සීකා වෛරසය ගෝලීය මහජන සෞඛ්‍ය හදිසි තත්ත්වයක් ලෙස ලෝක සෞඛ්‍ය සංවිධානය මගින් ප්‍රකාශයට පත් කර තිබෙනවා.\nජිනිවා නුවරට ඊයේ රැස්වූ ලෝක සෞඛ්‍ය සංවිධාන ප්‍රධානීන් එය හඳුන්වා ඇත්තේ මාරාන්තික එබෝලා වෛරසයට සමාන තත්ත්වයකටයි.\nමේ අනුව සීකා වෛරසය කඩිනමින් මැඩලීමට සහ ඊට ප්‍රතිකර්ම සෙවීමේ පර්යේෂණ වේගවත් කිරීමට ලෝක සෞඛ්‍ය සංවිධානය පියවර ගනු ඇති.\nසීකා වෛරසය ගැබිණි මව්වරුන්ට ආසාදනයවීම නිසා ඇති වන මයික්‍රොසෙෆලි රෝග තත්ත්වය හේතුවෙන් කුඩා මොළයක් සහිත දරුවන් බිහිවීම බ්‍රසීලය ඇතුළු ලතින් ඇමරිකානු රටවලට දැන් දැවැන්ත ගැටළුවක් බවට පත්වී තිබෙනවා.\nඑවැනි සිද්ධීන් 4000ක් පමණ බ්‍රසීලයෙන් වාර්තා වනවා.\nලෝක සෞඛ්‍ය සංවිධානයේ අධ්‍යක්ෂ ජනරාල් මාගරට් චෑන් සීකා අවදානමෙන් මිදීම සඳහා ගැබිණි මව්වරුන්ට උපදෙස් මාලාවක් ද නිකුත් කළා.\nවෛරසය පැතිරෙන ප්‍රදේශවල සංචාරවලින් වැලකී සිටීම එවැනි ප්‍රදේශවල වාසය කරන්නේ නම් නිරන්තර වෛද්‍ය උපදෙස් පැතීම සහ මදුරුවන් දෂ්ට කිරීමෙන් වැළකී සිටීම එම උපදෙස්වලට ඇතුළත්.",
       "URL": "https://www.hirunews.lk/125262/ගෝලීය-හදිසි-තත්ත්වයක්-ප්‍රකාශයට-පත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=5186"
}