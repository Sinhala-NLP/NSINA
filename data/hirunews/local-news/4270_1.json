{
       "Source": "hirunews",
       "Timestamp": "Monday, 16 October 2017 - 9:41",
       "Headline": "සාලමුල්ලේ තරුණියන් තුන් දෙනෙකු හිටිහැටියේ අතුරුදන් (ඡායාරූප)",
       "News Content": "කොලොන්නාව සාලමුල්ල ප්‍රදේශයේ පදිංචිව සිටි විවාහක තරුණ කාන්තාවක් සහ තවත් පාසල් සිසුවියන් දෙදෙනෙකු අතුරුදන්වී ඇතැයි පොලිසියට පැමිණිල්ලක් ලැබී තිබෙනවා.\nමෙලෙස අතුරුදන් වී තිබෙන්නේ වයස අවුරුදු 19 වූ මලිති වත්සලා පෙරේරා,වයස අවුරුදු 15 වූ යෂන්ති මදුෂානි පෙරේරා සහ වයස අවුරුදු 14 වූ සවිත්‍රා  නමැති අයයි.\n19 හැවිරිදි විවාහක මලිති වත්සලා පෙරේරා නමැති අයට අවුරුදු එකහාමාරක දරුවෙකුද සිටින බවයි ඔවුන්ගේ දෙමාපියන් හිරු වෙත ප්‍රකාශ කළේ.\nපෙරේදා(14) දහවල් 2.30 පමණ අසල්වැසියන් වන මෙම තිදෙනා ඇඳුම් ගැනීම සඳහා නිවසින් පිටවී ඇති බවත් ඉන් අනතුරුව ඔවුන්ගෙන් තොරතුරක් නොවූ  බවත් දෙමාපියන් අප වෙත ප්‍රකාශ කළා.\nකෙසේ වෙතත් අද(16) උදෑසන යෂන්ති මදුෂානි පෙරේරා නමැති අයගේ සහෝදරයෙකුගේ දුරකථනයකට ඇය ඇමතුමක් ලැබී තිබෙනවා.\nඇමතුම ලබාදෙමින් යෂන්ති, සහෝදරයාට කියා තිබෙන්නේ මෙම දුරකථන අංකයට යළි ඇමතුමක් නොදෙන ලෙසයි.\nමේ හේතුවෙන් අතුරුදන් වූ අයගේ දෙමාපියන්, මොවුන් කිසියම් පිරිමි පුද්ගලයන් පිරිසක් විසින් රඳවා තබාගෙන සිටින බවට සැක පලකරනවා.\nඇයගේ මව හිරු වෙත සඳහන් කළේ \" ඒ ඇමතුම දුන්න තැන පිරිමි ගොඩක් ඉන්නවා වගේ පුතාට දැනිලා තියෙනවා.\" යනුවෙන්.\nසිද්ධිය සම්බන්ධයෙන් දෙමාපියන් විසින් වැල්ලම්පිටිය පොලිසියට පැමිණිලි කර තිබෙනවා.",
       "URL": "https://www.hirunews.lk/173596/සාලමුල්ලේ-තරුණියන්-තුන්-දෙනෙකු-හිටිහැටියේ-අතුරුදන්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4270"
}