{
       "Source": "hirunews",
       "Timestamp": "Wednesday, 24 May 2023 - 14:30",
       "Headline": "වැලිකඩ පොලිස් අත්අඩංගුවේ සිටියදී  කාන්තාවක් මිය යාම සම්බන්ධව පරීක්ෂන CID භාරයට",
       "News Content": "ප්‍රකට ටෙලිනාට්‍ය නිෂ්පාදකවරියක් හා ව්‍යාපාරිකාවක් වන සුධර්මා නෙත්තිකුමාරගේ නිවසේ සේවය කළ මෙහෙකාරිය වැලිකඩ පොලිස් අත්අඩංගුවේ සිටියදී මියයාමේ සිද්ධිය සම්බන්ධයෙන් විමර්ශනයක් ආරම්භ කර ඇති බව අපරාධ පරීක්ෂණ දෙපාර්තමේන්තුව (CID) අද(24) අධිකරණයට දැනුම් දුන්නා\nනිවසේ සිටි ගෘහ සේවිකාව විසින් රන් මුදුවක් සොරාගෙන ගොස් ඇති බවට සුධර්මා නෙත්තිකුමාර විසින් කරන ලද පැමිණිල්ලකට අනුව ප්‍රදේශවාසීන් විසින් මෙම කාන්තාව වැලිකඩ පොලිසියට පසුගිය මැයි මස 11 වැනිදා භාර දී තිබුණා.\nබදුල්ල ප්‍රදේශයේ පදිංචි එම ගෘහ සේවිකාව ප්‍රදේශවාසීන් විසින් පොලිසියට භාරදීමෙන් පසු ඇතිවූ වේදනාවක් පිළිබඳව පොලිසියට පැමිණිලි කිරීමෙන් අනතුරුව රෝහල් ගත කිරීමට පොලිසිය පියවර ගෙන තිබුණා.\nපසුව එම කාන්තාව ප්‍රතිකාර ලබමින් සිටිය දී පසුදින මිය ගොස් තිබුණා.\nකෙසේ නමුත් නවතම ආරංචි මාර්ග අනුව මෙහෙකාරිය සම්බන්ධ සොරකමට අදාළ පැමිණිල්ල සටහන් වී ඇත්තේ මෙහෙකාරිය මිය ගිය පසුව බව වාර්තා වී තිබෙනවා.\nවැලිකඩ පොලිසිය විසින් පැමිණිල්ල සටහන් කර ගෙන ඇත්තේ මෙහෙකාරිය නීති විරෝධි ලෙස අත්අඩංගුවට ගෙන පොලිස් ස්ථානයට රැගෙන ගොස් රඳවාගෙන පහර දීමෙන් අනතුරුව බවයි වාර්තා වන්නේ.\nඑමෙන්ම අදාළ පැමිණිල්ල සටහන් වී ඇත්තේ ඇය අබිරහස් ලෙස මියයාමෙන් පසුව බව ද අපරාධ පරීක්ෂණ දෙපාර්තමේන්තුව විසින් සිදු කළ විමර්ශනයේ දී අනාවරණය වී තිබෙනවා.\nඑලෙස ඇයව වැලිකඩ පොලිසිය විසින් අත්අඩංගුවට ගෙන ඇත්තේ පැමිණිල්ලක්වත් නොමැතිව බවයි අපරාධ පරීක්ෂණ දෙපාර්තමේන්තුව සඳහන් කරන්නේ.",
       "URL": "https://www.hirunews.lk/336092/වැලිකඩ-පොලිස්-අත්අඩංගුවේ-සිටියදී-කාන්තාවක්-මිය-යාම-සම්බන්ධව-පරීක්ෂන-cid-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=320"
}