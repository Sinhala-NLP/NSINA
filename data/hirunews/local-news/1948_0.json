{
       "Source": "hirunews",
       "Timestamp": "Monday, 17 May 2021 - 14:13",
       "Headline": "ආර්ථික මධ්‍යස්ථාන ගොවීන්ගෙන් සහ වෙළදුන්ගෙන් පිරෙයි - දඹුල්ලේ එළවළු මිලත් ඉහළට (වීඩියෝ)",
       "News Content": "දඹුල්ල හා තඹුත්තේගම ආර්ථික මධ්‍යස්ථාන, පෑලියගොඩ මැනිං පොදු වෙළඳපල සහ පෑලියගොඩ මධ්‍යම මත්ස්‍ය වෙළඳ සංකීර්ණය අද යළි විවෘත කිරීමත් සමඟ එම ආර්ථික මධ්‍යස්ථානවලට ගොවීන් සහ වෙළඳුන් රැසක් පැමිණ සිටිනු දක්නට ලැබුණා.\nඇතැමුන් සෞඛ්‍ය මාර්ගෝපදේශ නොතකා කටයුතු කරන අයුරු දක්නට ලැබුණු බවයි එම මධ්‍යස්ථානවලට ගිය හිරු වාර්තාකරුවන් සඳහන් කළේ.\nපසුගිය දින කිහිපයේම ආර්ථික මධ්‍යස්ථානවලට ගොවීන් එළවළු තොග ගෙනවිත් තිබුණද ගැනුම්කරුවන් නොපැමිණීම හේතුවෙන් ඔවුන් අර්බුද රැසකට මුහුණ දුන්නා.\nඑවැනි තත්ත්වයක් හමුවේ දඹුල්ල ආර්ථික මධ්‍යස්ථානයට ගෙන එනු ලැබූ එළවළු රජය විසින් මිලදී ගනු ලැබූ අතර ඇතැම් ආර්ථික මධ්‍යස්ථාන වලට ගෙන එනු ලැබූ තොග නොමිලේ ජනතාව අතර බෙදා දීමටයි ගොවීන්ට සිදුවුණේ.\nකෙසේ වෙතත් මෙම තත්ත්වය හමුවේ දඹුල්ල ආර්ථික මධ්‍යස්ථානය අද දින විවෘත වුවද ඊට පැමිණීමට අවස්ථාව හිමිවූයේ මාතලේ දිස්ත්‍රික්කයේ අලෙවිකරුවන්ට පමණයි.\nඑහෙත් නුවරඑළියේ සිට එළවළු තොග රැගෙන දඹුල්ල ආර්ථික මධ්‍යස්ථානයට පැමිණි ගොවීන් කිහිප දෙනෙකු පොලිස් නිලධාරීන් මාතලේ - බලකඩුව ප්‍රදේශයේදී නතර කිරීමට පියවර ගනු ලැබුවා.\nඔවුන් ඊයේ රාත්‍රි 9 ට පමණ එම ස්ථානයට පැමිණ තිබූ අතර, අද උදෑසන වනතුරුත් එහි රැඳී සිටියේ දඹුල්ල ආර්ථික මධ්‍යස්ථානයට ඇතුලුවීමේ අරමුණින්.\nකෙසේ වෙතත් මෙම පිරිස යලි හරවා යැවීමට පොලිසිය කටයුතු කළා.\nපෑලියගොඩ මධ්‍යම මත්ස්‍ය වෙළඳ සංකීර්ණයද අද විවෘත කෙරුණු අතර තොග වෙළදුන් රැසක් පැමිණ සිටි බවයි අප වාර්තාකරුවන් සදහන් කළේ.\nතඹුත්තේගම ආර්ථික මධ්‍යස්ථානයටද ගොවීන් සහ ගැණුම්කරුවන් විශාල පිරිසක් පැමිණ සිටින අයුරු අද දක්නට ලැබුණා.\nඑමෙන්ම වෙනත් දිනවලට සාපේක්ෂව එළවළු සහ පළතුරු තොග කිලෝ ලක්ෂ 4 ක් පමණ අද ආර්ථික මධ්‍යස්ථානයට ගොවීන් ගෙනැවිත් තිබූ බවයි වාර්තා වන්නේ.",
       "URL": "https://www.hirunews.lk/271617/ආර්ථික-මධ්‍යස්ථාන-ගොවීන්ගෙන්-සහ-වෙළදුන්ගෙන්-පිරෙයි-දඹුල්ලේ-එළවළු-මිලත්-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1948"
}