{
       "Source": "hirunews",
       "Timestamp": "Wednesday, 29 June 2022 - 20:03",
       "Headline": "මහබැංකු අධිපතිට වසර 6ක නව ධුර කාලයක්",
       "News Content": "ශ්‍රී ලංකා මහ බැංකුවේ අධිපතිවරයා ලෙස ආචාර්ය නන්දලාල් වීරසිංහ නව ධූර කාලයක් සඳහා ලැබුණු නිර්දේශයට ජනාධිපතිවරයාගේ අනුමැතිය හිමිවී තිබෙනවා.\nමුදල් අමාත්‍යවරයා ලෙස අග්‍රාමාත්‍ය රනිල් වික්‍රමසිංහ විසින් ඊට අදාළ ලිපියක් ජනාධිපති ගෝඨාභය රාජපක්ෂ වෙත යොමු කර තිබූ අතර, එහිදී ජනාධිපතිවරයා, මහබැංකු අධිපති ආචාර්ය නන්දලාල් වීරසිංහට ලබන මස 4 වනදා සිට වසර 6 කට නව ධුර කාලයක් සඳහා අනුමැතිය ලබාදීමටයි පියවර ගෙන ඇත්තේ.\nමේ අතර මෙරට පවතින අසීරු අවස්ථාවට මුහුණදීම සඳහා මූල්‍ය ආධාර ලබාදිය හැකි අයුරින්, ලෝක බැංකුව යටතේ ක්‍රියාත්මක ව්‍යාපෘති ප්‍රතිසැලසුම් කරන බව ලෝක බැංකුව දැනුම් දී තිබෙනවා.\nලෝක බැංකුවේ ශ්‍රී ලංකාව සඳහා වන අධ්‍යක්ෂක ෆාරිස් හදාද් සර්වෝස් අද ජනාධිපති ගෝඨාභය රාජපක්ෂ හමුවූ අතර එම අවස්ථාවේදීයි ඔහු මේ බව සඳහන් කළේ.\nජාත්‍යන්තර මූල්‍ය අරමුදල සමග එකඟතාවකට පැමිණිමෙන් පසු ලෝක බැංකුවේ සහය තවදුරටත් ලබාදීමට ද අපේක්ෂා කරන බවයි අධ්‍යක්ෂවරයා එහිදී ජනාධිපතිවරයා හමුවේ කියා සිටියේ. ගෘහස්ථ ගෑස් සහ පොහොර සඳහා ආධාර මුදල් වෙන් කිරීමට ද මේ වනවිටත් තීරණය කර ඇති බව ඔහු ප්‍රකාශ කළා.\nමේ අතර, මෙරටට පැමිණ සිටින ජාත්‍යන්තර මූල්‍ය අරමුදලේ නියෝජිතයින් සහ ශ්‍රී ලංකා නිදහස් පක්ෂය අතර හමුවක් අද සිදුවුණා. ඒ එම පක්ෂයේ සභාපති හිටපු ජනාධිපති මෛත්‍රීපාල සිරිසේන ඇතුළු පිරිසකගේ සහභාගිත්වයෙන්.",
       "URL": "https://www.hirunews.lk/308566/මහබැංකු-අධිපතිට-වසර-6ක-නව-ධුර-කාලයක්",
       "Category": "Local News",
       "Parent URL": "https://www.hirunews.lk/local-news.php?pageID=1058"
}