{
       "Source": "hirunews",
       "Timestamp": "Thursday, 25 January 2018 - 18:48",
       "Headline": "අවුරුදු 13 ක දැරියක් අපයෝජනය කළ පුද්ගලයෙක් අත්අඩංගුවට",
       "News Content": "වයස අවුරුදු 13 ක පාසල් දැරියක් අපයෝජනය කිරීමේ චෝදනා මත 32 හැවිරිදි සැකකරුවෙකු පොලිස් අත්අඩංගුවට ගෙන තිබෙනවා.\nසිද්ධිය පිළිබඳ පරීක්ෂණ ආරම්භ වී ඇත්තේ ඉමදුව ප්‍රදේශයේ පදිංචි වින්දිත දැරිය ඖෂධ පෙති 50 ක් පමණ පානය කර අසාධ්‍ය තත්වයෙන් රෝහල් ගත කිරීම හේතුවෙන්.\nඇය මේ වන විට ගාල්ල කරාපිටිය රෝහලේ ප්‍රතිකාර ලබන බවයි අප වාර්තාකරු සඳහන් කළේ. පෙරේදා (24) සිය මව සහ පියා නිවසේ නොසිටි අවස්ථාවක දැරිය මෙම ඖෂධ පෙති පානය කර ඇතැයි අනාවරණ වී තිබෙනවා.\nඇය පාසලේ 7 වැනි වසරේ ඉගෙනුම ලබන බව සඳහන්.\nඉමදුව පොලිසිය සිදු කළ මුලික පරීක්ෂණවලදී අනාවරණ වී ඇත්තේ දැරිය 32 හැවිරිදි පුද්ගලයෙකු සමග ප්‍රේම සම්බන්ධයක් පවත්වාගෙන ගොස් ඇති බවයි.\nඔහු අතින් මෙම දැරිය අවස්ථා කිහිපයකදී අපයෝජනයට ලක්ව ඇතැයි පොලිසිය සැක පළ කරනවා.\nසැකකරු මෙම දැරියගේ නිවස ආසන්නයේ නිවසක ජීවත්වන සිය සොයුරියගේ නිවසට පැමිණ ඇති අතර එහිදී ප්‍රේම සම්බන්ධයක් ගොඩනගාගෙන ඇතැයි සඳහන්.\nකෙසේවෙතත් එම සම්බන්ධය පිළිබඳ නොදත් සැකකරුගේ සොයුරිය සැකකරුට වෙනත් විවාහයක් යෝජනා කර තිබෙනවා.\nඑය දැරියට සැල වීමෙන් පසු ඇය සැකකරුගේ නව පෙම්වතියට දුරකථනයෙන් අමතා ඇති අතර එහිදී අදාළ තරුණිය මෙම දැරියට බැන වැදී ඇති බවයි පැවසෙන්නේ.\nඅනතුරුව ඖෂධ පෙති පානය කළ දැරිය ප්‍රකාශකර ඇත්තේ තමා සැකකරු සමග අඹු සැමි සබඳතා පැවැත්වු අතර පෙම්වතා ඒවා සිය ජංගම දුරකථනයෙන් ඡායාරූප ද ලබාගත් බවයි.\nමෙම පැමිණිල්ලට අනුව සැකකාර තරුණයා අත්අඩංගුවට ගෙන ඔහුගේ දුරකථනය ද පොලිස් භාරයට ගෙන තිබෙනවා.\nසැකකරු අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/182038/අවුරුදු-13-ක-දැරියක්-අපයෝජනය-කළ-පුද්ගලයෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4108"
}