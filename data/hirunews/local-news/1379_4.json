{
       "Source": "hirunews",
       "Timestamp": "Thursday, 03 February 2022 - 12:39",
       "Headline": "දුරදිග ගිය ආරවුල - ඝාතනයකින් කෙළවර වෙයි",
       "News Content": "හොරණ මල් බෙරිගම නිවසක් තුළ දී ආරවුලක් දුරදිග යාමෙන් බිරිඳ විසින් සැමියා ඝාතනය කර තිබෙනවා.\nමොවුන් දෙදෙනා අතර ඇති වූ බහින්බස් වීමක් දුරදිග යාමෙන් අනතුරුවයි මෙම ඛේදවාචකය සිදු වී ඇති බවයි හොරණ පොලීසිය පැවසුවේ.\nදුරදිග ගිය ආරවුලෙන් අනතුරුව බිරිඳ විසින් සිය සැමියාගේ ගෙල කමීසයකින් සිරකර නිදි යහන මතදී ඝාතනය කර තිබෙනවා.\nමෙලෙස ඝාතනයට ලක්ව ඇත්තේ 30හැවිරිදි වසන්ත කුමාර නමැති හිටපු හමුදා සෙබළෙක් සහ එක් දරු පියෙක්.\nමොවුන් අතර දිගු කලක සිට ආරවුල් තිබෙන අතර, මෙම සිදුවීම පෙරේදා (01) රාත්‍රියේ දී සිදු වී ඇති බවත් පොලිස් විමර්ශන්වලදී අනාවරණ වී තිබෙනවා.\nආරවුලෙන් අනතුරුව සිය රාත්‍රී නින්ද සඳහා ඝාතනයට ලක් වූ තැනැත්තා ඇඳට ගොස් ඇති අතර, එහිදියි මෙම ඝාතනයට මුහුණ දී ඇත්තේ.\nසිද්ධිය සම්බන්ධයෙන් සැකකාරි බිරිඳ හොරණ පොලීසිය විසින් අත් අඩංගුවට ගෙන ඇති අතර, වැඩිදුර විමර්ශන පානදුර කොට්ඨාස අපරාධ පරීක්ෂණ අංශය සිදු කරනවා.",
       "URL": "https://www.hirunews.lk/296046/දුරදිග-ගිය-ආරවුල-ඝාතනයකින්-කෙළවර-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1379"
}