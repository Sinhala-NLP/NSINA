{
       "Source": "hirunews",
       "Timestamp": "Tuesday, 30 June 2020 - 8:03",
       "Headline": "ශ්‍රී ලංකාවේ සංවර්ධනය සහ, ස්වෛරීත්වය උදෙසා කැප වන බව ඇමරිකාව කියයි (වීඩියෝ)",
       "News Content": "ඇමරිකානු රාජ්‍ය ලේකම් මයික් පොම්පියෝ විදේශ සබඳතා අමාත්‍ය දිනේෂ් ගුණවර්ධන වෙත ඊයේ දුරකථන ඇමතුමක් ලබාදී තිබෙනවා.\nඇමරිකානු රාජ්‍ය දෙපාර්තමේන්තුවේ ප්‍රකාශිකා මෝගන් ඔර්ටේගස් සඳහන් කළේ එහිදී රාජ්‍ය ලේකම්වරයා ශ්‍රී ලංකාවේ ජනතාව සමඟ පවතින අඛණ්ඩ ඇමරිකානු සබඳතාව තහවුරු කළ බවයි.\nඑමෙන්ම, ශ්‍රී ලංකාවේ සංවර්ධනය සහ ස්වෛරීත්වය උදෙසා ඇමරිකා එක්සත් ජනපදයේ කැපවීම ඔහු අවධාරණය කළ බවත් රාජ්‍ය දෙපාර්තමේන්තු ප්‍රකාශිකාව කියා සිටියා.\nකොවිඞ් නයින්ටීන් ගෝලීය වසංගතය මර්දනය කිරීම සඳහා දෙරටටම පවතින පොදු අවශ්‍යතාව අවධාරණය කළ ඇමරිකානු රාජ්‍ය ලේකම්වරයා ශ්‍රී ලංකාවේ ආර්ථික ස්ථාවරභාවය සහ තිරසර වර්ධනය උදෙසා ඇමරිකාව කැප වන බව ද සඳහන් කර තිබෙනවා.\nකොවිඩ් 19 පාලනය කිරීම සඳහා ශ්‍රී ලංකාවට සහය වීම පිළිබදව ද ඇමරිකානු රාජ්‍ය ලේකම්වරයා සහ විදේශ සබඳතා අමාත්‍ය දිනේෂ් ගුණවර්ධන සාකච්ඡා කර ඇති අතර, ඒ සඳහා ශ්‍රී ලංකාවට මෙතෙක් ලබාදී ඇති මූල්‍යාධාරය ඩොලර් මිලියන 6ක් පමණ වන බවයි රාජ්‍ය දෙපාර්තමේන්තු ප්‍රකාශිකාව කියා සිටියේ.\nසෞඛ්‍ය සහ මානුෂීය කරුණු සම්බන්ධයෙන් ශ්‍රී ලංකාව සහ ඇමරිකා එක්සත් ජනපදය අතර පවතින දිගුකාලීන සබඳතාව මෙහිදී ඇගයීමට ලක් වී තිබෙනවා.\nදෙරටටම පොදු ප්‍රජාතන්ත්‍රවාදී සම්ප්‍රදායන්, මානව හිමිකම්වලට ගරු කිරීම සහ දෙරටේ ජනතාවගේ දිගුකාලීන ස්ථාවරභාවය සහ සශ්‍රීකත්වය උදෙසා විනිවිදභාවයේ වැදගත්කම පිළිබදව ද ඇමරිකානු රාජ්‍ය ලේකම්වරයා සහ විදේශ සබඳතා අමාත්‍යවරයා සාකච්ඡා කළ බව සඳහන්.",
       "URL": "https://www.hirunews.lk/244278/ශ්‍රී-ලංකාවේ-සංවර්ධනය-සහ-ස්වෛරීත්වය-උදෙසා-කැප-වන-බව-ඇමරිකාව-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2622"
}