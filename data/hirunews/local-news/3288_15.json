{
       "Source": "hirunews",
       "Timestamp": "Friday, 21 June 2019 - 18:52",
       "Headline": "පාස්කු ප්‍රහාරයට මාස 2 යි - කටුවපිටිය බෝම්බකරුගේ හිසත් වළ දමයි",
       "News Content": "පාස්කු ඉරිදාව කදුළු මතකයක් බවට පත්වී අදට මාස දෙකක්.\nපාස්කු ඉරුදින මෙරට ස්ථාන 8 කට එල්ල වූ ත්‍රස්ත ප්‍රහාර මාලාවේදී ත්‍රස්තයින් විසින් වැඩිම මිනිස් ජීවිත සංඛ්‍යාවක් බිලිගනු ලැබුවේ කටුවපිටිය දේවස්ථානයෙන්.\nඑදා දේව මෙහෙය සදහා එම දෙව්මැදුරට පැමිණි 115 දෙනෙකු පමණ යළි නොඑන ගමන් ගිය අතර, බරපතල තුවාල ලබා රෝහල් ගතව සිටි තවත් එක් තැනැත්තියක් ඊයේ ජීවිතක්ෂයට පත්වුණා.\n73 හැවිරිදි ක්‍රිසෙන්ටියා පෙරේරා නම් ඇය හිසට සිදුවූ බරපතල තුවාල හේතුවෙන් මීගමුව පෞද්ගලික රෝහලක ප්‍රතිකාර ලබමින් සිටියදී මියගියේ ඊයේ පස්වරුවේයි.\nත්‍රස්ත ප්‍රහාරයට ගොදුරු වීමෙන් ඇගේ පුතු සහ ලේලිය ද මීට පෙර ජීවිතක්ෂයට පත්වුණා.\nත්‍රස්ත ප්‍රහාරයෙන් දේවස්ථානය ලේ විලක් බවට පත්වෙද්දී තමන්ටත් නොදැනී අවසන් ගමන් ගිය කටුවපිටියේ සිය ගණනක් සදාකාලික නින්දට වැටුණේ කටුවපිටිය පොදු සුසාන භූමියේදීයි.\nපාස්කු ඉරුදින කුරිරු ප්‍රහාරයෙන් බරපතල තුවාල ලැබූවන් බොහෝදෙනා අදටත් හෙට දවස වෙනුවෙන් සිහින දකිමින් පසුවනවා.\nකෙසේ වෙතත්, ප්‍රහාරයෙන් පීඩාවට පත්වූවන්ට සහන සැලසීමේ කටයුතු පිළිබඳව සොයා බැලූ අපට දැන ගැනීමට ලැබුණේ ප්‍රහාරයෙන් ජීවිතක්ෂයට පත්වූවන්ගේ පවුල් සඳහා සහ තුවාල ලැබූවන් සඳහා වන්දි ප්‍රදානයක් සිදුව තිබුණ ද එය විධිමත්ව සිදුවී නොමැති බවයි.\nකටුවපිටිය ගම්මානය තුළ අප කළ සොයා බැලීමකදී අනාවරණ වුණේ කාදිනල් හිමිපාණන් ප්‍රමුඛ කතෝලික සභාව විධිමත් ලෙස සහන සැලසීමේ කටයුතු සිදුකර තිබුණ ද, රජයේ පාර්ශවයෙන් සිදුකරන ලද සහන සැලසීමේ සහ වන්දි ගෙවීමේ ක්‍රියාවලියේදී නොසලකා හැරීම් හා වන්දි ප්‍රමාණාත්මක නොවීම වැනි අඩුපාඩු රැසක් සිදුව ඇති බවයි.\nමේ අතර, මීගමුව - කටුවපිටිය දේවස්ථානයට ප්‍රහාරය එල්ල කළ අච්චි මොහොම්මදු හස්තූන්ගේ හිස කොටස අද මීගමුව - මඤ්ඤොක්කාහේන පොදු සුසාන භූමියේදී වල දැමුණා.\nඒ අපරාධ පරීක්ෂණ දෙපාර්තමේන්තුව ලබා ගත් අධිකරණ නියෝගයක් මත එය මීගමුව අධිකරණ වෛද්‍ය නිලධාරිවරයාට ඉදිරිපත් කර එක්ස්-රේ වාර්තාවක් ලබා ගැනීමෙන් අනතුරුවයි.\nමේ අතර, පාස්කු ඉරිදා වින්දිතයන්ට යුක්තිය ඉටු කර ගැනීමේ ජනතා ක්‍රියාන්විතය සංවිධානය කරන ඉටිපහන් වැට සම්මන්ත්‍රණය සහ පහන් දැල්වීමේ කටයුත්ත මේ වනවිට කොළඹ විහාරමහාදේවි එළිමහන් රංග පීඨයේදී පැවැත්වෙනවා.",
       "URL": "https://www.hirunews.lk/218852/පාස්කු-ප්‍රහාරයට-මාස-2-යි-කටුවපිටිය-බෝම්බකරුගේ-හිසත්-වළ-දමයි",
       "Category": "Local News",
       "Parent URL": "https://www.hirunews.lk/local-news.php?pageID=3288"
}