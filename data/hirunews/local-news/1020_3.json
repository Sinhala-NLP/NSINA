{
       "Source": "hirunews",
       "Timestamp": "Friday, 15 July 2022 - 11:00",
       "Headline": "හිස් වූ ජනපති පුටුවේ අඩුව පුරවන ව්‍යවස්ථානුකූල ක්‍රම පටිපාටිය -රට අරාජික නොවන්නට මානව හිමිකම් කොමිෂන් සභාවෙනුත් දැනුම්දීමක් (වීඩියෝ)",
       "News Content": "1981 අංක 02 දරන ජනාධිපතිවරයා තෝරාපත් කර ගැනීමේ (විශේෂ විධිවිධාන) පනත ප්‍රකාරව ජනාධිපති ධුරය හිස් වූ අවස්ථාවක ජනාධිපතිවරයා තෝරා පත් කරගන්නා ක්‍රියා පටිපාටිය සම්බන්ධයෙන් පාර්ලිමේන්තු සන්නිවේදන පියසෙන් විශේෂ නිවේදනයක් නිකුත් කර තිබෙනවා.\nආණ්ඩුක්‍රම ව්‍යවස්ථාවේ 38 වැනි ව්‍යවස්ථාවේ (1) වැනි අනු ව්‍යවස්ථාව ප්‍රකාරව ජනාධිපති ධුරය හිස් වූ අවස්ථාවක ආණ්ඩුක්‍රම ව්‍යවස්ථාවේ 40 වැනි ව්‍යවස්ථාව මගින් දක්වා ඇති පරිදි ධුරය දැරීමට පාර්ලිමේන්තුව විසින් එහි මන්ත්‍රීවරයින් අතුරෙන් ජනාධිපති ධුරයට තෝරා පත්කර ගනු ලැබීමට සුදුසුකම් ඇති යම් මන්ත්‍රීවරයෙකු ජනාධිපතිවරයා ලෙස තෝරාපත් කර ගැනීම සිදු කළ යුතුයි.\nමෙහිදී මෙම තෝරාපත් කරගැනීම 1981 අංක 02 දරන ජනාධිපතිවරයා තෝරාපත් කර ගැනීමේ (විශේෂ විධිවිධාන) පනතේ විධි විධාන අනුගමනය කරමින් සිදු කෙරෙනු ඇති.\nඑමෙන්ම මෙම ක්‍රියාවලිය පාර්ලිමේන්තුවේ මහලේකම්වරයාගේ මූලිකත්වයෙන් සිදුවන අතර අදාළ ඡන්ද විමසීමේ දී කතානායකවරයාට ද ඡන්දයක් හිමිවනවා.\nඑසේම මෙම ක්‍රියාවලිය සඳහා පත් කරගැනීම දින 03ක රැස්වීමකින් අනතුරුව සිදුවනු ඇති.\nමේ අනුව පහත නිවේදනයේ දැක්වෙන පරිදි එකී විධි විධාන පියවරයන් යටතේ නව ජනාධිපතිවරයා තෝරා පත් කරගනු ඇති.\nමේ අතර, හිස් වූ ජනාධිපති අසුනෙන් පසුව රට අරාජික වීම වැළැක්වීම සඳහා ශ්‍රී ලංකාවේ මානව හිමිකම් කොමිෂන් සභාව විසින් ද විශේෂ නිවේදනයක් නිකුත් කරනු ලැබුවා.\nඑහි සභාපතිනි අධිකරණ විනිසුරු රෝහිණී මාරසිංහ නිවේදනය කරන්නේ ආණ්ඩුක්‍රම ව්‍යවස්ථාව අනුව සාමකාමී බල පෙරළියක් සඳහා රට ක්‍රියා කරනු ඇතැයි තමන් විශ්වාස කරන බවයි.\nව්‍යවස්ථාවට අනුව වගකීමෙන් සහ මෙතෙක් උද්ඝෝෂණ කළ සියලුම පාර්ශ්වයන් නීතිය හා සාමය වෙනුවෙන් මෙන්ම ජන මූලික අයිතීන් ආරක්ෂා කරගැනීම වෙනුවෙන් ද ක්‍රියා කිරීමට කටයුතු කරන ලෙසට එම නිවේදනයෙන් වැඩිදුරටත් ඉල්ලා සිටිනවා.\nඉහළම ප්‍රජාතන්ත්‍රවාදී ප්‍රමිතීන් පවත්වාගෙන යාමට සියලුම පාර්ලිමේන්තු මන්ත්‍රීවරුන් වග බලා ගත යුතු බවත්, එසේ වුවහොත් ශ්‍රී ලංකාව තවදුරටත් නියෝජිත ප්‍රජාතන්ත්‍රවාදී රටක් වනු ඇති බවත් ශ්‍රී ලංකා මානව හිමිකම් කොමිෂන් සභාව විසින් නිකුත් කරන ලද නිවේදනයේ දැක්වෙනවා.",
       "URL": "https://www.hirunews.lk/310031/හිස්-වූ-ජනපති-පුටුවේ-අඩුව-පුරවන-ව්‍යවස්ථානුකූල-ක්‍රම-පටිපාටිය-රට-අරාජික-නොවන්නට-මානව-හිමිකම්-කොමිෂන්-සභාවෙනුත්-දැනුම්දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1020"
}