{
       "Source": "hirunews",
       "Timestamp": "Friday, 15 December 2017 - 18:40",
       "Headline": "අත්තනෝමතික රඳවා ගැනීම් සොයන්න ඇවිත්, මගහැර ගිය දියණිය",
       "News Content": "ශ්‍රී ලංකාව ජගත් මානව හිමිකම් යාන්ත්‍රණය සමඟ කටයුතු කිරීම ඇතුළු සාධනීය මුල පිරීම් පිළිගැනීමට ලක් කරන බව අත්තනෝමතික රඳවා ගැනීම් පිළිබඳ එක්සත් ජාතීන්ගේ ක්‍රියාකාරී කණ්ඩායම අද ප්‍රකාශ කළා.\nදින 12 ක කාලයක් එම ක්‍රියාකාරී කණ්ඩායමේ විශේෂඥ සාමාජිකයින් පස් දෙනෙකු මෙරට ප්‍රදේ්ශ රැසක සංචාරය කිරීමෙන් අනතුරුව ඒ පිළිබඳව දැනුම්වත් කිරීම සඳහා කොළඹ අද පැවති මාධ්‍ය හමුවට එක්වෙමින් එහි ක්‍රියාකාරී සාමාජික ලී ටූමේ මේ බව කියා සිටියා.\nඔවුන් එහිදී පුද්ගලයින් රැඳවුම් භාරයේ සිටින විවිධ ස්ථාන 30 කට වැඩි ප්‍රමාණයක් නිරීක්ෂණය කර ඇති අතර, 100 කට වැඩි පිරිසක් සමඟ සම්මුඛ සාකච්ඡා  පවත්වා තිබෙනවා.\nක්‍රියාකාරී කණ්ඩායමේ මෙරට චාරිකාව පිළීබඳ අවසන් වාර්තාව එක්සත් ජාතීන්ගේ මානව හිමිකම් කවුන්සිලය වෙත 2018 වසරේ සැප්තැම්බර් මාසයේදී ඉදිරිපත් කිරීමට නියමිතයි.\nකොළඹ අද පැවති මාධ්‍ය හමුවට එක්වු අත්තනෝමතික රඳවා ගැනීම් පිළිබඳ එක්සත් ජාතීන්ගේ ක්‍රියාකාරී කණ්ඩායමේ සාමාජික ලී ටූමේ ප්‍රකාශ කළේ ත්‍රස්තවාදය වැළැක්වීමේ පනත අහෝසි කරන ලෙස ලක් රජයෙන් ඉල්ලා සිටින බවයි.\nකෙසේ වෙතත්, රක්ෂිත බන්ධනාගාරගත කර සිටින හිටපු නාවික හමුදා මාධ්‍ය ප්‍රකාශක කොමදෝරු ඩී.කේ.පී.දසනායකගේ බිරිඳ, දියණිය ඇතුළු පිරිසක් මෙම විශේෂඥයන් කණ්ඩායම හමුවීමට එම මාධ්‍ය හමුව පැවති ස්ථානයට පැමිණියත් ඔවුන්ට ඊට අවස්ථාවක් හිමිවුණේ නැහැ.\nරණවිරුවන්ගේද මානව අයිතිවාසිකම් කඩ වී ඇති බවට කරුණු දැක්වූ ලිපියක් එම ක්‍රියාකාරී කණ්ඩායමේ සාමාජිකයන්ට භාරදීම සඳහායී ඔවුන් එහි පැමිණ තිබුණේ.",
       "URL": "https://www.hirunews.lk/178484/අත්තනෝමතික-රඳවා-ගැනීම්-සොයන්න-ඇවිත්-මගහැර-ගිය-දියණිය",
       "Category": "Local News",
       "Parent URL": "https://www.hirunews.lk/local-news.php?pageID=4170"
}