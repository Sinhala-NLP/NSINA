{
       "Source": "hirunews",
       "Timestamp": "Wednesday, 12 July 2017 - 16:03",
       "Headline": "ෆුල් ෆේස් හෙල්මට් ගැන අලුත් රෙගුලාසි",
       "News Content": "යතුරුපැදිකරුවන්ගේ හෙල්මටය ගැන නව රෙගුලාසි මාලාවක් සම්පාදනය කර ඇති බව නීතිපතිවරයා අභියාචනාධිකරණයට දැනුම් දුන්නා.\nආරක්ෂිත හිස් වැසුමක් සකස් විය යුතු ආකාරය පිළිබඳ මෙම නව රෙගුලාසි මාලාව සම්පාදනය කර ඇති බවයි නීතිපතිවරයා අභියාචනාධිකරණයට කියා සිටියේ.\nයතුරුපැදිකරුවන් විසින් ෆුල් ෆේස් නැතහොත් සම්පූර්ණයෙන්ම මුහුණු ආවරණය කළ ආරක්ෂිත හිස් වැසුම්භාවිත කිරීම තහනම් කරමින් පොලීසිය පැනවූ රෙගුලාසියට එරෙහිව පුද්ගලයින් දෙදෙනෙකු ඉදිරිපත් කළ රිට් පෙත්සම අද(12) අභියාචනාධිකරණය හමුවේ කැදවූවා. එම  අවස්ථාවේ නීතිපතිවරයා මේ බව දැනුම් දී තිබෙනවා.\nපෙත්සම්කාර පාර්ශවයේ නීතිඥවරයා එහි දී ඉල්ලා ඇත්තේ සම්පාදනය කර ඇති බව කියන රෙගුලාසි මාලාව පිළිබඳ අධ්‍යයනය කර කරුණු දැක්වීම සඳහා කල් ලබා දෙන ලෙසයි.\nඒ අනුව පෙත්සම අගෝස්තු මස 04 වන දින කැඳවීමට නියමිතයි.\nසම්පූර්ණයෙන්ම මුහුණු ආවරණය කළ ආරක්ෂිත හිස් වැසුම් භාවිත කිරීම තහනම් කරමින් පොලීසිය විසින් පැනවූ රෙගුලාසිය ක්‍රියාත්මක කිරීම වලක්වාලමින් පනවා ඇති තහනම් නියෝගය අගෝස්තු මස 08 වන දා දක්වා දීර්ඝ කිරීමටද  අභියාචානාධිකරණය අද(12) නියෝග කළා.",
       "URL": "https://www.hirunews.lk/165718/ෆුල්-ෆේස්-හෙල්මට්-ගැන-අලුත්-රෙගුලාසි",
       "Category": "Local News",
       "Parent URL": "https://www.hirunews.lk/local-news.php?pageID=4425"
}