{
       "Source": "hirunews",
       "Timestamp": "Wednesday, 22 February 2023 - 13:50",
       "Headline": "මැණික් පතලක් හේතුවෙන් සීතාවක-තල්දූව වැසියන් පානීය ජලය අර්බුදයක (වීඩියෝ)",
       "News Content": "පිරිසිදු පානීය ජලය යනු මූලික මිනිස් අවශ්‍යතාවක්.\nනමුත් බලධාරීන්ගේ අවධානය යොමු නොවීම හමුවේ එම අයිතිවාසිකම අහිමි වූ ප්‍රදේශවාසීන් පිරිසක් පිළිබඳ සීතාවක ප්‍රදේශයෙන් වාර්තා වනවා.\nරත්නපුර සහ කෑගල්ල දිස්ත්‍රික් මායිම්වල පිහිටි අවිස්සාවේල්ල - සීතාවක ප්‍රදේශය මැණික් කර්මාන්තයට ප්‍රසිද්ධියක් උසුලන අතර මහා පරිමාණ මෙන්ම කුඩා පරිමාණයේ මැණික් පතල්ද බොහෝ ස්ථානවල දැකිය හැකියි.\nඑහෙත් එවැනි පතලක් හේතුවෙන් සීතාවක ගඟේ ජලය මෙන්ම ජල සම්පාදන මණ්ඩලය විසින් විසින් නිකුත් කෙරෙන ජලය භාවිතයට ගන්නා සීතාවක, තල්දූව, විද්‍යාල මාවත ආදී ප්‍රදේශවල ජනතාවට දැඩි දුෂ්කරතාවලට මුහුණ දීමට සිදුව තිබෙනවා.\nප්‍රදේශවාසීන් පෙන්වා දෙන්නේ, සීතාවක ගඟේ අතු ගංගාවක් වන ගැටහැති ඔයට යාබදව ඉඩමක පවත්වාගෙන යන මැණික් පතලක් හේතුවෙන් ගඟේ ජලය අපවිත්‍ර වී ඇති බව යි.\nමේ පිළිබඳ අවස්ථා ගණනාවක දී බලධාරීන් දැනුවත් කළද මෙතෙක් නිසි විසඳුමක් ලැබී නොමැති බවයි ප්‍රදේශවාසීන් පෙන්වා දෙන්නේ.\nපවතින තත්ත්වය හමුවේ පිරිසිදු ජලය සපයා ගැනීම වෙනුවෙන් තමන්ට අතිරේක වැය බරක් දැරීමට සිදු ව ඇති බවටයි ප්‍රදේශවාසීන් මැසිවිලි නගන්නේ.\nඑබැවින් ගැටලුවට කඩිනමින් සහනයක් සලසන ලෙස මෙම ජනතාව බලධාරීන්ගෙන් ඉල්ලා සිටිනවා.",
       "URL": "https://www.hirunews.lk/328024/මැණික්-පතලක්-හේතුවෙන්-සීතාවක-තල්දූව-වැසියන්-පානීය-ජලය-අර්බුදයක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=520"
}