{
       "Source": "hirunews",
       "Timestamp": "Sunday, 26 December 2021 - 13:32",
       "Headline": "ප්‍රමිතියෙන් යුත් පොහොර දෙන්න ගොවීන්ගෙන් තවදුරටත් මැසිවිලි (වීඩියෝ)",
       "News Content": "නිසි ප්‍රමිතියකින් යුත් පොහොර නොලැබීම නිසා සිය වගාවන් විනාශ වී ඇති බවට පොළොන්නරුව දිස්ත්‍රික්කයේ ගොවීන් චෝදනා කරනවා.\nරජයෙන් ලබා දුන් කාබනික දියර පොහොර හේතුවෙන්ද තමන් දැඩි අපහසුතාවට පත්ව ඇති බවයි ගොවීන් චෝදනා කළේ.\nමහවැලි බී. කලාපයේ වැලිකන්ද සුසිරිගම හා මලින්ද යන ගම්මානවල  ගොවීන් පවසන්නේ මෙවර මහ කන්නය යටතේ වගා කරන ලද වී වගාව කහ පැහැවී එහි වර්ධනයක් නොවී වගාවන් විනාශ වීමේ අවදානමකට ලක්ව ඇති බවයි.\nවගාවන් ආරම්භ කර දින 35කට වැඩි කාලයක් ගතව ඇතත් නිසි ලෙස ගොයම් වර්ධනය වී නොමැති හෙයින් තමත් ගැටලු රාශීයකට මුහුණ පා සිටින බව මැදිරිගිරිය - කවුඩුල්ල - දියසෙන් පුර ගොවීන් ද ප්‍රකාශ කළා.\nමේ අතර මහනුවර - කුණ්ඩසාලේ ප්‍රාදේශීය ලේකම් කොට්ඨාශයට අයත් වගලයාය පල්ලේකඩේයාය සහ නාරංගහයාය ඇතුළු ප්‍රදේශ රැසක ගොවීන්ද පිඩාවට පත්ව සිටින්නේ රසායනික පොහොර නොමැතිවීම හේතුවෙන්.\nඑමෙන්ම, මින්නේරිය ව්‍යාපාරය යටතේ වගා කරන ලංකාපුර - ගල්අමුණ ප්‍රදේශයේ ගොවීන් පවසන්නේ ඔවුන්ට ලැබුනු දියර පොහොර හේතුවෙන් සුනඛයින්ගෙන්ද සියවගාවන් ආරක්ෂා කර ගැනිමට සිදුව තිබෙනවා. එමෙන්ම, එම පොහොර නිසි ප්‍රමිතයෙන් යුක්ත නොවන බවයි ගොවින් චෝදනා කරන්නේ.\nබදුල්ල කන්දේ ගෙදර ප්‍රදේශයේ එළවළු ගොවීන්ද සිය වගාවන්ට අවශ්‍ය පොහොර නොමැතිව දැඩි පිඩාවට පත්ව සිටිනවා.\nඔවුන් පෙන්වා දෙන්නේ සිය ජීවිකාව ගෙන යෑමට තිබූ එකම අදායම් මාර්ගයද මේ වන විට අහිමි වී ඇති බැවින් තමන් දැඩි පීඩාවට පත්ව ඇති බවයි.\nමේ අතර බණ්ඩාරවෙල හීල්ඔය ල කුරුදුගොල්ල ප්‍රදේශවල ගොවීන් තක්කාලි වගාවට පොහොර ලැබෙන තුරු වගාබිම් සකස් කර බලාසිටින අතර බොංචි ගොවීන් පෙන්වා දෙන්නේ පොහොර නොමැති වීම හේතුවෙන් පළදාව අඩු වී ඇති බවයි.",
       "URL": "https://www.hirunews.lk/292172/ප්‍රමිතියෙන්-යුත්-පොහොර-දෙන්න-ගොවීන්ගෙන්-තවදුරටත්-මැසිවිලි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1469"
}