{
       "Source": "hirunews",
       "Timestamp": "Thursday, 24 March 2016 - 13:13",
       "Headline": "අරගලය තවම අවසන් නැහැ - කුමාර් ගුණරත්නම්",
       "News Content": "තමා කොතනක කෙලෙස ජීවත්වූවත් ජනතාව වෙනුවෙන් සිදුකරන අරගල නතර නොකරන බව පෙරටුගාමී සමාජවාදී පක්ෂයේ දේශපාලන මණ්ඩල සභික කුමාර් ගුණරත්නම් අද (24) අධිකරණය හමුවේ විශේෂ ප්‍රකාශයක් කරමින් සඳහන් කළා.\nකෑගල්ල මහේස්ත්‍රාත් ප්‍රසන්න අල්විස් හමුවේ ඔහුට අදාළ නඩුව කැඳවූ අවස්ථාවේදීයි මෙම ප්‍රකාශය සිදුකළේ.\nඔහු මෙම ප්‍රකාශය සිදුකළේ මහේස්ත්‍රාත්වරයාගෙන් ලබාගත් අවසරයක් මතයි.\nකුමාර් ගුණරත්නම් අධිකරණය හමුවේ අද පෙරවරුවේ විනාඩි 30 ක පමණ කාලයක් සාක්ෂි ලබාදී තිබෙනවා.\nඔහු එහිදී තමාට දේශපාලන වශයෙන් මුහුණදීමට සිදුවූ සිද්ධීන් මෙන්ම වෙනත් නම්වලින් විවිධ අවස්ථාවල පෙනී සිටීමට සිදුවූ කරුණු පිළිබඳව ප්‍රකාශයක් සිදුකර ඇති බවයි අප අධිකරණ වාර්තාකරු සඳහන් කළේ.\nතම ජීවිතයේ ආරක්ෂාව සඳහා මෙරටින් තමන් පිටව ගිය බවද ජනතා විමුක්ති පෙරමුණ ආණ්ඩු පක්ෂවලට එක් වී බුද්ධි සේවාවන් හරහා තමාව අනාවරණය කරගත් බවයි ඔහු අධිකරණය හමුවේ ප්‍රකාශ කර ඇත්තේ.\nආගමන විගමන නීති උල්ලංඝනය කළ බවට අත්අඩංගුවට ගැනුනු පෙරටුගාමී සමාජවාදී පක්ෂයේ දේශපාලන මණ්ඩල සභික කුමාර් ගුණරත්නම්ට ඇප ලබාදීම සම්බන්ධයෙන් තීන්දුව මේ මස 31 වනදා ප්‍රකාශ කිරීමට නියමිතයි.",
       "URL": "https://www.hirunews.lk/129266/අරගලය-තවම-අවසන්-නැහැ-කුමාර්-ගුණරත්නම්",
       "Category": "Local News",
       "Parent URL": "https://www.hirunews.lk/local-news.php?pageID=5117"
}