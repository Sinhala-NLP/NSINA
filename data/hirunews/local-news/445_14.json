{
       "Source": "hirunews",
       "Timestamp": "Thursday, 30 March 2023 - 14:08",
       "Headline": "බදු ප්‍රතිපත්තියට එරෙහි විරෝධතා ලබන සතියේ සිට යළිත්",
       "News Content": "රජයේ බදු ප්‍රතිපත්තියට විරෝධය පළකරමින් යළිත් වරක් එළැඹෙන සතියේ සිට වෘත්තිය ක්‍රියාමාර්ග අරඹන බව වෘත්තියවේදීන්ගේ වෘත්තිය සමිති එකමුතුව පවසනවා.\nමේ අතර ඛනිජ තෙල් වෘත්තීය සමිති නායකයින් ඇතුලු සේවකයින් අනිවාර්ය නිවාඩු යැවීමේ තීරණයට එරෙහිව අද මානව හිමිකම් කොමිසමට පැමිණිල්ලක් ඉදිරිපත් කිරීමට නියමිතයි.\nඉන්ධන මිල පහත දැමීමට රජය තීරණය කළේ ඛනිජ තෙල් නීතිගත සංස්ථාවේ පිරවුම්හල් 450ක් විදේශීය සමාගම් තුනක් සඳහා විවෘත කිරීමේ තීරණයට එරෙහි වෘත්තීය සමිති ත්‍රියාමාර්ගයක් ආරම්භ වූ පසුබිමකයි.\nඒ අනුව ඊයේ (29) පෙරවරුවේ දක්නට ලැබුණු ඉන්ධනහල්වල තදබදය පස්වරුව වන විට අවසන් වුණා.\nමේ අතර ඊයේ දිනයේදී ඉන්ධන මිල පහත දැමීමට තීරණය කිරීමෙන් පසු බස් ගාස්තු 12.9%කින් අඩු කිරීමටත් ත්‍රිරෝද රථ ගාස්තු රුපියල් 20කින් අඩු කිරීමටත් පියවර ගෙන තිබෙනවා.\nකෙසේ වෙතත් ඉන්ධන මිල පහත දැමීමට සාපේක්ෂව දුම්රිය ගාස්තු අඩුකිරීමේ හැකියාව සම්බන්ධයෙන් තවමත් තීරණයක් ගෙන නොමැති බවයි වැඩබලන ප්‍රවාහන අමාත්‍ය ලසන්ත අලගියවන්න මහතා සඳහන් කළේ.\nඉන්ධන මිල පහත හෙළීමත් සමග පාසැල් ප්‍රවාහන සේවා ගාස්තු ද පහත හෙළීම කෙරෙහි අවධානය යොමුවී තිබෙනවා.\nමේ අතර ඉන්ධන බෙදා හැරීමට බාධා කළ බවට චෝදනා කරමින් වෘත්තීය සමිති නායකයින් ඇතුලු සේවකයින් 20 ක් අනිවාර්ය නිවාඩු යැවීමේ තීරණයට එරෙහිව ඛනිජ තෙල් සේවකයින් පිරිසක් අද මානව හිමිකම් කොමිසමට පැමිණියා.",
       "URL": "https://www.hirunews.lk/331297/බදු-ප්‍රතිපත්තියට-එරෙහි-විරෝධතා-ලබන-සතියේ-සිට-යළිත්",
       "Category": "Local News",
       "Parent URL": "https://www.hirunews.lk/local-news.php?pageID=445"
}