{
       "Source": "hirunews",
       "Timestamp": "Monday, 20 February 2023 - 6:46",
       "Headline": "කාන්තා ක්‍රිකට් ලෝක කුසලානයේ අවසන් පූර්ව වටයට පිවිසීමට ශ්‍රී ලංකාවට තිබූ හොඳම තුරුම්පුව මගහැරේ",
       "News Content": "පන්දුවාර 20-20 කාන්තා ක්‍රිකට් ලෝක කුසලානයේ ඊයේ පැවති අවසන් පූර්ව වටයට සුදුසුකම් ලැබීමේ හොඳම අවස්ථාව ශ්‍රී ලංකා කණ්ඩායම අතින් අවාසනාවන්ත අයුරින් ගිලිහී ගියා.\nඒ නවසීලන්ත කාන්තා ක්‍රිකට් කණ්ඩායම හමුවේ ලකුණු 102ක දැවැන්ත පරාජයක අමිහිරි වේදනාව විඳගැනීමට සිදු වීමෙන්.\nදකුණු අප්‍රිකාවේ පාර්ල් ජාත්‍යන්තර ක්‍රිකට් ක්‍රීඩාංගණයේ දී පැවති මෙම තරගයේ කාසියේ වාසිය දිනූ නවසීලන්තය තීරණය කළේ පළමුව පන්දුවට පහරදීමේ වාසිය ද තමන් සතු කරගැනීමටයි.\nඒ අනුව පිටියට පිවිසි නවසීලන්ත ක්‍රීඩිකාවෝ පන්දුවාර 20 අවසානයේ කඩුලු 03ක් දැවී ලකුණු 162ක් ලබාගත්තේ ශ්‍රී ලංකා කණ්ඩායමට දැඩි අභියෝගයක් ද එල්ල කරමින්.\nතම කණ්ඩායම වෙනුවෙන් විශිෂ්ට පිතිකරණයක නිරත වූ නවසීලන්තයේ Amelia Kerr ලකුණු 66ක් සහ Suzie Bates ලකුණු 56ක් ලබාගත්තා.\nBernadine Bezuidenhout ලකුණු 32 යි.\nශ්‍රී ලංකා කණ්ඩායම වෙනුවෙන් අචිනි කුලසූරිය හා ඉනෝකා රණවීර එක් කඩුල්ල බැගින් බිඳ දැමුවා.\nලකුණු 163ක දැවැන්ත ඉලක්කයක් පන්දු 120ක දී ලබා ගැනීමේ අරමුණින් පිටියට පිවිසි ශ්‍රී ලංකා ක්‍රීඩිකාවන්ට එය ලකුණු 100ක සීමාවට හෝ ගෙන ගොස් විඳගන්නට කිවි ක්‍රීඩිකාවන් ඉඩ ලබා දුන්නේ නැහැ.\nශ්‍රී ලංකා කණ්ඩායමට පන්දුවාර 15කුත් තවත් පන්දු 05කට පමණක් මුහුණදෙමින් ලබාගත හැකි වූයේ සියල්ලන් දැවී ලකුණු 60ක් පමණි.\nකවදත් කණ්ඩායමේ වැඩි බරක් පිත්තෙන්, පන්දුවෙන් මෙන් ම පන්දු රැකීමෙන් ඉටු කරන නායිකා චමරි අතපත්තුට මෙවරත් ඇයගේ ලකුණු සංඛ්‍යාව අඩු මට්ටමක පැවතියත් එය ශ්‍රී ලංකා කණ්ඩායමේ වැඩිම ලකුණු ප්‍රමාණය ද ලෙස සටහන් කරන්නට සිදු වුණා.\nචමරි ලකුණු 19ක් ලබා ගත් අතර සෙසු කිසිදු ක්‍රීඩිකාවකට ලකුණු 10 සීමාව ඉක්මවා යන්නට අවස්ථාව හිමිවූයේ නැහැ.\nපන්දු යැවීමේ දී කිවි ක්‍රීඩිකා Amelia Kerr හා Lea Tahuhu අතරේ කඩුලු 02ක බැගින් බිඳී ගියා.\nEden Carson,Jess Kerr,Hannah Rowe හා Fran Jonas තම කණ්ඩායමේ ජයග්‍රහණය වෙනුවෙන් එක් කඩුල්ල බැගින් බිඳ දැමුවා.\nඒ අනුව නවසීලන්ත ක්‍රීඩිකාවන්ට ලකුණු 102ක ජයක් හිමිවීමත් සමග ප්‍රසාද ලකුණු සටහනේ ශ්‍රී ලංකා කණ්ඩායම අභිබවා දෙවැනි ස්ථානයට ද පත් වෙන්නට ද ඔවුන්ට හැකියාව ලැබුණා.\nමේ වනවිට ලෝක කුසලානයේ අවසන් පූර්ව වටයට සුදුසුකම් ලබා සිටින ප්‍රබල ඔස්ට්‍රෙලියානු කණ්ඩායම පැවති තරග 04ම ජයග්‍රහණය කරමින් ලකුණු 08 අතැතිව ප්‍රථම ස්ථානයේ පසුවන අතර, නවසීලන්ත කණ්ඩායම පැවති තරග 04න් දෙකක් ජය ගෙන ප්‍රසාද ලකුණු 04ක් ද අතැතිව දෙවැනි තැන පසුවනවා.\nහෙට (21) පැවැත්වෙන දකුණු අප්‍රිකා - බංග්ලාදේශ තරගයෙන් අනතුරුව අවසන් පූර්ව වටයට සුදුසුකම් ලබන කණ්ඩායම තීරණය කෙරෙනවා.",
       "URL": "https://www.hirunews.lk/327817/කාන්තා-ක්‍රිකට්-ලෝක-කුසලානයේ-අවසන්-පූර්ව-වටයට-පිවිසීමට-ශ්‍රී-ලංකාවට-තිබූ-හොඳම-තුරුම්පුව-මගහැරේ",
       "Category": "Local News",
       "Parent URL": "https://www.hirunews.lk/local-news.php?pageID=525"
}