{
       "Source": "hirunews",
       "Timestamp": "Friday, 11 February 2022 - 16:48",
       "Headline": "පානදුර ප්‍රධාන තැපැල් කාර්යාලයේ පියුම් ගේ ලියුම් වැටකෙයියා පඳුරක (වීඩියෝ)",
       "News Content": "පානදුර ප්‍රධාන තැපැල් කාර්යාලයෙන් බෙදා හැරීමට නියමිතව ඇති වැදගත් ලිපි තොගයක් පිංවත්ත ශාන්ති මාවතේ මුහුදු වෙරළ ආසන්නයේ වැටකෙයියා පඳුරක් ආසන්නයේ තිබී අද (11) පස්වරුවේ පිංවත්ත පොලීසිය විසින් සොයා ගෙන තිබෙනවා.\nස්වර්ණාභරණ උකස් කිරීම් සම්බන්ධ දැනුම් දීම්, විභාග හා බැංකු විස්තර පිළිබඳ දැනුම්දීම් ලිපි, විවිධ බිල්පත් සහ පෞද්ගලික ලිපි ඇතුළු වැදගත් ලිපි ලේඛන 99 ක් මෙහිදී පොලීසිය විසින් සොයා ගත්තා.\nඅදාළ ලිපි තොගය පළමුව දැක ඇත්තේ හිටපු ප්‍රාදේශීය සභා මන්ත්‍රීවරයෙක් විසින්.\nඉන් පසු ඒ පිලිබඳව පින්වත්ත පොලිසිය දැනුවත් කිරීමෙන් අනතුරුව පොලිස් ස්ථානාධිපති පොලිස් පරීක්ෂක සුරංග රණවීර ඇතුළු පොලිස් කණ්ඩායමක් වැටකෙයියා පඳුර අසල තිබූ ලිපි සිය භාරයට ගත්තා.\nතවත් ලිපි ඇත්දැයි සොයා අවට ප්‍රදේශය ද සෝදිසි කල අතර පානදුර තැපැල් කාර්යාලයේ නිලධාරීන් දෙදෙනෙකු ද පොලිසියට කැඳවා තිබුණා.\nලිපි හිමිකරුවන්ට ඉක්මනින් බෙදාදීම සහ තවදුරටත් මේ සිද්ධිය සම්බන්දයෙන් විමර්ශන සිදුකරන බව පොලිසිය පවසනවා.\nකෙසේ වෙතත් මේ පිළිබඳ අදහස් දැක්වූ පානදුර තැපැල් ස්ථානාධිපතිනි එන්.ජයසිංහ කියා සිටියේ එම ලිපි අතර වැදගත් ලිපි නොතිබූ බවයි.\nපසුගිය දිනවල තැපැල්කරුවකු නොමැති වීම හේතුවෙන් කම්කරුවන් යොදා ලිපි බෙදු බවත් ඒ නිසා මේ සිද්ධියට කවුරුන් වගකිව යුතුදැයි සොයා ගැනීම අපහසු බවත් ඇය කියා සිටියා.",
       "URL": "https://www.hirunews.lk/296765/පානදුර-ප්‍රධාන-තැපැල්-කාර්යාලයේ-පියුම්-ගේ-ලියුම්-වැටකෙයියා-පඳුරක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1362"
}