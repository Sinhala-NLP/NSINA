{
       "Source": "hirunews",
       "Timestamp": "Wednesday, 31 May 2017 - 15:05",
       "Headline": "පොලිතින්වල ඔතා භූමදාන කළ කොළඹෑව වැසියෝ",
       "News Content": "ආගමික වතාවත් හෝ නොමැතිව මිනී පෙට්ටියක නොව පොලිතින්වල ඔතා අවසන් ගමන් යාමට සිදුවීම මනුස්සකම දන්නා ලක්වාසීන්ට ඉවසිය හැක්කක් නොවේ.\nඑහෙත් මහා ජල කඳට, පස් කඳුවලට යට වූ මිනිසුන් අවසන් ගමන් ගියේ නොසිතු මොහොතකයි.\nඑවන් ඇතැම් මිනිසුන්ට අවසන් ගෞරව දැක්වීමට ඥාතීන්ට පැමිණීමට නොහැකි වුණා පමණක් නොව, ආගමික වතාවත්, පාංශු කූලය දීමට හාමුදුරුවන් වැඩම කරවීමටවත් අවස්තාවක් තිබුනේ නැහැ.\nඑවැනි සිදුවීමක් මතුගම- අයගම- කොළඹෑව ගම්මානයෙන් වාර්තා වුනා.\nරත්නපුර හා කළුතර දිස්ත්‍රික්ක වෙන් වන මායිමේ මෙම ගම්මානය පිහිටා තිබෙනවා.\nකුකුලේ ගඟට මායිම් වූ මුනින්කන්ද වත්ත නමැති ෆයිනස් වගා බිමේ අක්කර 10ක් වැනි කඳු කොටසක් කුකුලේ ගඟට ඇද වැටීම නිසා රත්නපුර - අයගම එකම පවුලේ 7දෙනෙකු සමග 8දෙනෙක් නිවාස තුනක් සමගම අතුරුදන් වුණා.\nදින කිහිපයක් පුරා යුද හමුදාවේද සහාය ඇතිව කළ කැප කිරීමක ප්‍රතිපලයක් ලෙස මළ සිරුරු 5ක් සොයා ගෙන තිබෙනවා.\nසියලු පිවිසුම් මාර්ග අවහිර වීම නිසා සහ වියදම් කිරීමට හරිහැටි මුදල් නොමැති නිසා ඉටි කොළයක ඔතා සිරුරු කුඩා වලක් තුල තැන්පත් කිරීමට සිදු වුනා.",
       "URL": "https://www.hirunews.lk/162534/පොලිතින්වල-ඔතා-භූමදාන-කළ-කොළඹෑව-වැසියෝ",
       "Category": "Local News",
       "Parent URL": "https://www.hirunews.lk/local-news.php?pageID=4490"
}