{
       "Source": "hirunews",
       "Timestamp": "Sunday, 25 December 2016 - 10:07",
       "Headline": "දක්ෂිණ අධිවේගී මාර්ගයේ තවත් වාර්තාවක්",
       "News Content": "දක්ෂිණ අධිවේගී මාර්ගය විවෘත කිරීමෙන් පසු ඉහළම ආදායම ඉපයීමට ඊයේ සමත්වුණා.\nඑමෙන්ම වැඩිම වාහන සංඛ්‍යාවක්ද ගමන් කර ඇත්තේ ඊයේ දිනයේදියි.\nනත්තල් සහ වර්ෂ අවසාන නිවාඩු සමයේ ගම්බිම් බලා යන ජනතාව රැගත් වාහන අධිවේගී මාර්ගයේ ඊයේ දිනයේ විශේෂයෙන් දක්නට ලැබුණු අතර, ඊයේ දිනය තුළ පමණක් අධිවේගී මාර්ගය හරහා ගමන් කළ වාහන සංඛ්‍යාව 61 874 ක්.\nඅධිවේගී මාර්ග මෙහෙයුම් නඩත්තු කටයුතු පිළිබඳ අධ්‍යක්ෂ එස්.ඕපනායක ප්‍රකාශ කළේ ඊයේ දිනයේ දක්ෂිණ අධිවේගී මාර්ගයේ ආදායම රුපියල් මිලියන 18.85 ක් බවයි.\nමේ අතර ගතවූ පැය 24 තුළ විවිධ අනතුරුවලට ලක්වූ පුද්ගලයන් 254 දෙනෙකු කොළඹ ජාතික රෝහලට ඇතුළත් කර තිබෙනවා.\nඉන් 95 දෙනෙකු තවමත් එහි නේවාසිකව ප්‍රතිකාර ලබන බවයි කොළඹ ජාතික රෝහලේ හදිසි අනතුරු අංශයේ ජාතික පුහුණු කිරීමේ නිලධාරිනී පුෂ්පා රම්‍යානි සොයිසා සඳහන් කළේ.\nපසුගිය වසරට සාපේක්ෂව මෙවර නත්තල් දිනයේදී හදිසි අනතුරුවල සුළු වැඩිවීමක් පෙන්නුම් කරන බව ඇය කියා සිටියා.",
       "URL": "https://www.hirunews.lk/150532/දක්ෂිණ-අධිවේගී-මාර්ගයේ-තවත්-වාර්තාවක්",
       "Category": "Local News",
       "Parent URL": "https://www.hirunews.lk/local-news.php?pageID=4738"
}