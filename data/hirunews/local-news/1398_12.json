{
       "Source": "hirunews",
       "Timestamp": "Tuesday, 25 January 2022 - 19:55",
       "Headline": "බොරැල්ල අත්බෝම්බ සිද්ධියේ විමර්ශන කඩිනමින් අවසන් කරන්නැයි අධිකරණයෙන් නියෝග (වීඩියෝ)",
       "News Content": "බොරැල්ල, සියළු ශාන්තුවරුන්ගේ දේවස්ථානය තුළ තිබී ජීව අත්බෝම්බයක් සොයා ගැනීමේ සිද්ධිය සම්බන්ධයෙන් පවත්වන විමර්ශන කඩිනමින් අවසන් කරන ලෙස කොළඹ අතිරේක මහේස්ත්‍රාත් රජින්දා ජයසූරිය කොළඹ අපරාධ කොට්ඨාශයට අද නියෝග කළා.\nමීට අදාළ නඩුව කැඳවු අවස්ථාවේ මහේස්ත්‍රාත්වරිය දැනුම් දුන්නේ සිද්ධියට අදාළව රඳවාගෙන ප්‍රශ්න කරනු ලබසැකකරුවන් පිළිබඳව වන පරීක්ෂණ කටයුතුවල ප්‍රගතිය ලබන මස 02 වන දා අධිකරණයට දැනුම් දෙන ලෙසයි.\nපැමිණිල්ල අද කැඳවනු ලැබූ අවස්ථාවේ එලෙස රඳවාගෙන සිටින දේවස්ථානයේ සේවකයෙකු වන ෆ්‍රැන්සිස් මුනීන්ද්‍රන් ඇතුළු තුන් දෙනෙකු වෙනුවෙන් පෙනී සිටින ජනාධිපති නීතිඥ රියෙන්සි අර්සකුලරත්න චෝදනා කළේ සිද්ධියට අදාළ පරීක්ෂණ සිදු කරන ආකාරය නිවැරදි නොවන බවයි.\nසිද්ධිය පිළිබඳ සත්‍ය තොරතුරු අනාවරණය කර ගැනීම සඳහා සී.සීි.ටී.වී. දර්ශන අධිකරණ භාරයට පත්කරන බවත් ජනාධිපති නීතිඥවරයා සඳහන් කළා.\nඑබැවින් කොළඹ අපරාධ කොට්ඨාශය විසින් සිදු කරනු ලබන පරීක්ෂණ පිළිබඳ විශ්වාසය තැබිය නොහැකි හෙයින් මෙම පරීක්ෂණය එම කොට්ඨාශයෙන් ඉවත්කොට වෙනත් අංශයක් වෙත භාර දෙන ලෙස පොලිස්පතිවරයා වෙත නියෝගයක් නිකුත් කරන ලෙසත් ජනාධිපති නීතිඥ රියෙන්සි අර්සකුලරත්න අධිකරණයෙන් ඉල්ලා සිටියා.\nඉන් අනතුරුව අධිකරණය හමුවේ කරුණු දක්වනු ලැබුවේ සැකපිට අත්අඩංගුවට ගෙන රැඳවුම් භාරයේ පසුවන වෛද්‍යවරයෙකු වන ෂර්ලි හේරත් වෙනුවෙන් පෙනී සිටි නීතිඥ චමින්ද අතුකෝරළයි.\nඑහිදි ඔහු සඳහන් කළේ සිය සේවාදායකයා දිස්ත්‍රික් වෛද්‍යවරයෙකු වශයෙන් සේවය කොට 2006 වසරේ විශ්‍රාම ගොස් ඇති බවත්, 75 පස් වන වියේ පසුවන ඔහු රෝගාබාධ කීපයකින් පෙලෙන බවයි.\nඉන් අනතුරුව අගරදගුරු අතිඋතුම් කාදිනල් මැල්කම් රංජිත් හිමිපාණන් සහ සියලු‍ සාන්තුවරුන්ගේ දේවස්ථාන මිසම භාර පියතුමන් වෙනුවෙන් පෙනී සිටි ජනාධිපති නීතිඥ නෙවිල් අබේරත්න අධිකරණය හමුවේ කරුණු දක්වමින් මෙය බරපතල සිද්ධියක් බව සඳහන් කර සිටියා.\nවිත්තියේ නීතිඥවරුන් අද දින අධිකරණය හමුවේ ඉදිරිපත් කළ කරුණු සම්බන්ධයෙන් තමා දැඩි සේ කණගාටු වන බවයි කොළඹ අපරාධ කොට්ඨාශයේ අධ්‍යක්ෂ, සහකාර පොලිස් අධිකාරි නෙවිල් ද සිල්වා ප්‍රකාශ කළේ.\nකොළඹ අපරාධ කොට්ඨාශය කිසිවක් නොසඟවා පරීක්ෂණවල ප්‍රගතිය පිළිබඳව අධිකරණය දැනුවත් කළ බවත්, පුවත්පත්වල පලවන ප්‍රවෘත්ති සිය විමර්ශන වලට අදාළ නොවන බවත් ඔහු කියා සිටියා.\nඉදිරිපත්වූ සියලු‍ කරුණු සලකා බැලූ කොළඹ අතිරේක මහේස්ත්‍රාත් රජින්ද්‍රා ජයසූරිය විවෘත අධිකරණයේ කරුණු දක්වමින් නියෝග කළේ මෙම සිද්ධිය සම්බන්ධයෙන් පොලිසිය අධිකරණය වෙත ඉදිරිපත් කර ඇති වාර්තා අනුව යම් විමර්ශනයක් සිදු වෙන බව තමන්ට ද පෙනී යන බවයි.\nඑම පරීක්ෂණය ත්‍රස්තවාදය වැලැක්වීමේ පනත යටතේ පැවැත්වෙන බැවින් ජාතික ආරක්ෂාවට අමතරව පුද්ගලයින්ගේ නිදහස ආරක්ෂා වීමත් වැදගත් බව ද මහේස්ත්‍රාත්වරිය විවෘත අධිකරණයට දන්වා සිටියා.\nඒ අනුව, පරීක්ෂණ කටයුතු කඩිනමින් අවසන් විය යුතු බවයි ඇය සඳහන් කළේ.",
       "URL": "https://www.hirunews.lk/295173/බොරැල්ල-අත්බෝම්බ-සිද්ධියේ-විමර්ශන-කඩිනමින්-අවසන්-කරන්නැයි-අධිකරණයෙන්-නියෝග-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1398"
}