{
       "Source": "hirunews",
       "Timestamp": "Sunday, 17 October 2021 - 11:31",
       "Headline": "බිරිඳට පහර දී, භූමිතෙල් දමා පුළුස්සා ඝාතනය කළ සැමියා අත්අඩංගුවට",
       "News Content": "වව්නියාව පූවර්සන්කුලම්, කට්පගපුරම් ප්‍රදේශයේදී පවුල් ආරවුලක් දුරදිග යාමෙන් සැමියා විසින් සිය බිරිඳට පහර දී, භූමිතෙල් දමා ඝාතනය කර තිබෙනවා.\nසැමියා සහ බිරිඳ අතර වූ බහින්බස්වීමක් දුරදිග යාමෙන් සැමියා විසින් බිරිඳට පහරදී ඇති අතර, එහිදී එම කාන්තාව සිහිසුන්ව බිම වැටී ඇති බවයි පූවර්සන්කුලම් පොලීසිය පවසන්නේ.\nඉන් පසුව සැමියා විසින් ඇයගේ සිරුරට භූමිතෙල් දමා  පුළුස්සා පලා ගොස් තිබෙනවා.\nඅනතුරුව අසල්වාසීන් විසින් කාන්තාවගේ සිරුරෙහි හටගත් ගින්න නිවා දැමීමට පියවර ගනු ලැබුව ද, ඒ වන විටත් දැඩි ලෙස පිලිස්සී සිටි අදාළ කාන්තාව රෝහල්ගත කිරීමට පෙර, එම ස්ථානයේම ජීවිතක්ෂයට පත්ව සිටි බවයි පොලිස් විමර්ශනවලදී හෙළි වී ඇත්තේ.\nමෙලෙස පිලිස්සී මිය ගොස් ඇත්තේ, කට්පගපුරම් ප්‍රදේශයේ පදිංචි රාජේන්ද්‍රම් අනට්ට්‍රා නමැති 43 හැවිරිදි කාන්තාවක්.\nපූවර්සන්කුලම් පොලීසිය විසින් ගිනිතැබීම සිදු කළ පුද්ගලයා අත්අඩංගුවට ගෙන ඇති අතර, අදාළ සැකකරු වව්නියාව මහේස්ත්‍රාත් අධිකරණය වෙත ඉදිරිපත් කිරීමට නියමිතයි.",
       "URL": "https://www.hirunews.lk/285239/බිරිඳට-පහර-දී-භූමිතෙල්-දමා-පුළුස්සා-ඝාතනය-කළ-සැමියා-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1623"
}