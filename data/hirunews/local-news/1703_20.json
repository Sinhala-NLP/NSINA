{
       "Source": "hirunews",
       "Timestamp": "Wednesday, 08 September 2021 - 21:12",
       "Headline": "සංචාරක කර්මාන්තය නගා සිටුවන්න නිරෝධායන නීතිරීති ලිහිල් කරන්න, සංචාරක මණ්ඩලයේ ප්‍රධානියෙක් ඉල්ලයි (වීඩියෝ)",
       "News Content": "මේ වන විට සංචාරක අමාත්‍යවරයා සමඟ රුසියාවේ සංචාරයේේ නිරත සංචාරක මණ්ඩලයේ සභාපතිනී කිමාලී ප්‍රනාන්දු සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අසේල ගුණවර්ධන වෙත ලිපියක් යොමු කර තිබෙනවා.\nඑම ලිපියෙන් ඉල්ලා ඇත්තේ මෙරට සංචාරක කර්මාන්තය ප්‍රවර්ධනය කිරීම සඳහා මේ වන විට පනවා ඇති සංචාරණ සීමාවන් සහ නිරෝධායන නීති රීති ලිහිල් කරන ලෙසයි.\nශ්‍රී ලංකා සංචාරක සංවර්ධන අධිකාරිය රුසියාවේ ක්‍රියාත්මක කරන සංචාරක ප්‍රවර්ධන වැඩසටහනකට සහභාගි වීම සඳහා තමන් රුසියාවට ගොස් සිටින බවත් සංචාරක අමාත්‍යවරයාද එක්වන මෙම වැඩසටහන් තුළදී රුසියාවේ සංචාරක ඒජන්තවරුන්, සංචාරක දිරි ගන්වන්නත්, මාධ්‍යවේදීන් ඇතුළු බොහෝ පිරිසක් හමුවූ බවත් එම ලිපියේ සඳහන්.\nඑමෙන්ම රුසියාවේ ප්‍රියතම සංචාරක ගමනාන්තයක් වන ශ්‍රී ලංකාවට එරට සංචාරකයින් වැඩි වශයෙන් ගෙන්වා ගැනීම සඳහා මෙම ප්‍රවර්ධන වැඩපිළිවෙළ ක්‍රියාත්මක කරන බවත් එහි සඳහන්.\nමේ වන විටත් රුසියාවේ සමස්ත ජනගහනයෙන් 25% ක් සම්පූර්ණ එන්නත් කරනයට ලක් කර ඇති අතර මෙම සංචාරක ප්‍රවර්ධන වැඩසටහනේ ප්‍රමුඛ ඉලක්කය වන්නේ ඔවුන් බවත් සෞඛ්‍ය සෞඛ්‍ය අධ්‍යක්ෂ ජනරාල්වරයා වෙත යොමු කළ ලිපියේ සඳහන්.\nකෙසේ වෙතත් ඉලක්කගත අරමුනු සපුරා ගැනීමට නම් ගිය සතියේ ජනාධිපතිවරයාගේ මූලිකත්වයෙන් පැවති රැස්වීමේදී ලබාදුන් උපදෙස් අනුව ඉටු කළ යුතු මූලික කාර්ණා හතරක් පිළිබඳව මෙහිදී අවධානය යොමු කර තිබෙනවා.\nඒවා වන්නේ...\nසම්පූර්ණ එන්නත් කරනයට ලක් වූ ගුවන් සේවක සේවිකාවන් පුද්ගල ආරක්ෂණ ඇඳුම් කට්ටල ඇදීමෙන් වැලකී සිටිම,\nසම්පූර්ණ එන්නත්කරණයට ලක් වූ සංචාරකයින් පැය 72ට පෙර ලබාගත් පී.සී.ආර් පරීක්ෂණ වාර්තා ඉදිරිපත් කිරීමේ අවශ්‍යතාව ඉවත් කිරීම,\nවයස අවුරුදු දොළහට අඩු දරුවන් සඳහා පී.සී.ආර් පරීක්ෂණ වාර්තා සිදු නොකිරීම,\nසහ මෙරටට පැමිණෙන සංචාරකයන් සඳහා ගුවන්තොටුපල පරිශ්‍රය තුළ ක්‍රියාත්මක කෙරෙන රැපිඩ් ඇන්ටිජන් පරීක්ෂණ පමණක් ක්‍රියාත්මක කිරීම මෙම ඉල්ලීම් වනවා.\nකෙසේ වෙතත් මේ සම්බන්ධයෙන් සෞඛ්‍ය අමාත්‍ය ආචාර්‍ය කෙහෙලිය රඹුක්වැල්ලගෙන් අප සිදුකළ විමසීමකදී ඔහු කියා සිටියේ මෙම ලිපිය හරහා සිදුකර ඇති ඇතැම් ඉල්ලීම් පිළිබඳව ගැඹුරින් සලකා බැලිය යුතු බවයි.\nකෙසේ වෙතත් හෙට උදෑසන සෞඛ්‍ය සේවා අධ්‍යක්ෂ ජෙනරාල්වරයා සහ අදාළ අනෙකුත් අංශ සමඟ මේ පිළිබඳව වැඩිදුරටත් සාකච්ඡා කර අවසන් තීරණයක් ගන්නා බවත් ඔහු කියා සිටියා.\nමේ අතර එන්නත්කරන ඉලක්ක සපුරා ගැනීමෙන් පසු දැනට පනවා ඇති සංචරන සීමා ඉවත් කිරීමට හැකිවනු ඇතැයි සංචාරක අමාත්‍ය ප්‍රසන්න රණතුංග රුසියානු ජනමාධ්‍යවේදීන් සමග පැවති සාකච්ඡාවකට එක්වෙමින් කියා සිටියා.\nඅමාත්‍යවරයා මෙලෙස රුසියාවේ සංචාරයක නිරත වන්නේ සංචාරක සංවර්ධන අධිකාරිය ක්‍රියාත්මක කරන සංචාරක ප්‍රවර්ධන වැඩසටහනක් සඳහායි.\nමෙම වැඩසටහන යටතේ සංචාරක නියෝජිතයින් හමුවීම, මෙරට සංචාරක ස්ථාන වල ඡායාරූප ඇතුළත් ඡායාරූප ප්‍රදර්ශනයක් සහ තවත් වැඩසටහන් කිහිපයක් ඉදිරි දිනවල රුසියාවේ දී පැවැත්වෙනු ඇති.\nජනතාවගේත් සංචාරකයින්ගේත් සෞඛ්‍ය ආරක්ෂාව තහවුරු කරමින්  සංචාරක ව්‍යාපාරය නැංවීම සඳහා අවශ්‍ය පියවර මේ වන විට රජය ගනිමින් සිටින බැවින් ශ්‍රී ලංකාව රුසියානුවන්ට සුදුසු සංචාරක ගමනාන්තයක් ලෙස සැලකිය හැකි බවද අමාත්‍යවරයා මෙහිදී පෙන්වා දුන්නා.\nඑම නිසා ඉදිරි සීත සෘතුවේදී රුසියානුවන්ගේ ආකර්ෂණීය සංචාරක ගමනාන්තයක් ලෙස ශ්‍රී ලංකාව තෝරාගන්නා ලෙස ඉල්ලා අමාත්‍යවරයා රුසියානු මාධ්‍යවේදීන් සමග පැවති සාකච්ඡාවේදී ඉල්ලා සිටියා.\nමෙම අවස්ථාවට විදේශ කටයුතු රාජ්‍ය අමාත්‍ය තාරක බාලසූරිය, සංචාරක සංවර්ධන අධිකාරියේ සභාපති කිමාලි ප්‍රනාන්දු, ශ්‍රී ලන්කන් සමාගමේ සභාපති අශෝක් පතිරගේ ද එක්ව සිටියා.",
       "URL": "https://www.hirunews.lk/281720/සංචාරක-කර්මාන්තය-නගා-සිටුවන්න-නිරෝධායන-නීතිරීති-ලිහිල්-කරන්න-සංචාරක-මණ්ඩලයේ-ප්‍රධානියෙක්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1703"
}