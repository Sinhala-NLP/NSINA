{
       "Source": "hirunews",
       "Timestamp": "Sunday, 12 November 2017 - 19:18",
       "Headline": "රාජගිරියේදී අනතුරට පත් කැබ් රථය පැදවූ පාසල් සිසුවාගේ රියදුරු බලපත්‍රය ගැටළුවක් (ඡායාරූප)",
       "News Content": "රාජගිරිය - සිල්වා පටුමග ප්‍රදේශයේදී පාසල් සිසුවෙකුට මරු කැදවමින් සිදුවූ අනතුරේදී අදාළ කැබ් රථය පදවා ඇති පාසල් සිසුවාගේ රියදුරු බලපත්‍රය මෙතෙක් පොලීසිය වෙත ඉදිරිපත් කර නොමැති බව වාර්තා වනවා.\nඅද අලුයම සිදුවූ මෙම අනතුරෙන් පාසල් සිසුවෙකු මිය ගොස් තවත් සිසුන් 09 දෙනෙකු තුවාල ලබා කොළඹ ජාතික රෝහලට ඇතුළත් කර තිබෙනවා.\nඉන් තුන්දෙනෙකු එම රෝහලේ දැඩි සත්කාර ඒකකයේ ප්‍රතිකාර ලබන අතර එක් සිසුවෙකුට ශල්‍යකර්මයක් සිදුකිරීමට නියමිත බවයි රෝහල් ප්‍රකාශකයෙකු හිරු ප්‍රවෘත්ති අංශයට සඳහන් කළේ.\nමොවුන් සියලු දෙනා කොළඹ රාජකීය විද්‍යාලයේ උසස් පෙළ හදාරණ අතර, මිය ගිය සිසුවා ගල්කිස්ස ප්‍රදේශයේ පදිංචිකරුවෙක්.\nඅද අලුයම ප්‍රදර්ශනයක සංවිධාන කටයුත්තක් සඳහා සහභාගි වී යළි නිවෙස් වෙත යමින් සිටි එක් කැබ් රථයක සිසුන් 09 දෙනෙකු ගමන් කර ඇති අතර අනෙක් මෝටර් රථයේ තවත් සිසුන් දෙදෙනෙකු ගමන් කර ඇති බවයි මූලික පරීක්ෂණවලදී අනාවරණ වී ඇත්තේ.\nකැබ් රථය පැදවූ පාසල් සිසුවාට එහි වේගය පාලනය කර ගත නොහැකිව අසළ පිහිටි තාප්පයක ගැටී ඇති අතර පිටුපසින් පැමිණි අනෙක් මෝටර් රථය අනෙක් පස පිහිටි තාප්පයේ ගැටී තිබෙනවා.\nසිද්ධිය වන අවස්ථාවේදී මෝටර් රථයේ ගමන් කළ දෙදෙනාගෙන් රියදුරු අසුනේ සිටි පුද්ගලයා තුවාල ලබා රෝහල් ගත කර ඇති අතර, අනෙක් පස සිටි සිසුවාට කිසිදු තුවාලයක් සිදුව නැහැ.\nඅනතුරෙන් මිය ගිය ගල්කිස්ස ප්‍රදේශයේ පදිංචි 18 හැවිරිදි මොහොමඞ් අමාන් කිචිල් නැමැති සිසුවාගේ අවසන් කටයුතු අද පස්වරුවේ සිදුකිරීමට නියමිතව තිබුණා.",
       "URL": "https://www.hirunews.lk/175862/රාජගිරියේදී-අනතුරට-පත්-කැබ්-රථය-පැදවූ-පාසල්-සිසුවාගේ-රියදුරු-බලපත්‍රය-ගැටළුවක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4222"
}