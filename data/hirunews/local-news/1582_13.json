{
       "Source": "hirunews",
       "Timestamp": "Friday, 05 November 2021 - 17:16",
       "Headline": "සෙල්ෆි ගැසූ තරුණයෙකු දුම්රියේ ගැටී මරුට- තවත් අයෙකුට තුවාල",
       "News Content": "වවුනියාව සෙට්ටිකුලම - කල්ලාරු පාලමේ සෙල්ෆි ජායාරූප ගැනීමට ගිය තරුණයෙකු දුම්රියේ ගැටීමෙන් අද(05) පෙරවරුවේ ජීවිතක්ෂයට පත්ව තිබෙනවා.\nපොලිසිය පැවසූවේ තරුණයින් දෙදෙනෙකු තලෙයිමන්නාරම සිට මැදවච්චිය දක්වා ගමන්ගත් දුම්රිය පැමිණෙන අවස්ථාවේදී, පාලමේ සිට සෙල්ෆි ජායාරූප ගැනීමට ගොස් ඇති අතර, ඉන් එක් තරුණයෙකු දුම්රිය මාර්ගයේ ඇදවැටීමෙන් අනතුරුව දුම්රියේ ගැටී ඇති බවයි.\nඅනෙක් තරුණයා දුම්රියේ පැමිණීම දැක පාලමෙන් ජලයට පැන දිවි බේරාගෙන ඇති බවයි පොලීසිය පවසන්නේ.\nඅනතුරින් මන්නාරම- මුරුන්කන් ප්‍රදේශයේ පදිංචි ෆ්‍රැන්සිස් කන්නා නමැති 19 හැවිරිදි තරුණයෙකු මෙලෙස ජීවිතක්ෂයට පත්ව තිබෙනවා.\nසිද්ධියෙන් ජීවිතක්ෂයට තරුණයාගේ මෘත ශරීරය සෙට්ටිකුලම රෝහල් මෘත ශරීරාගාරයේ තැන්පත් කොට ඇති අතර, පාලමෙන් පැනීමෙන් තුවාල ලැබූ තරුණයා ද ප්‍රතිකාර සඳහා සෙට්ටිකුලම රෝහලට ඇතුළත් කෙරුණා.\nසිද්ධිය සම්බන්ධයෙන් සෙට්ටිකුලම පොලීසිය වැඩිදුර පරීක්ෂණ සිදු කරනවා.",
       "URL": "https://www.hirunews.lk/287101/සෙල්ෆි-ගැසූ-තරුණයෙකු-දුම්රියේ-ගැටී-මරුට-තවත්-අයෙකුට-තුවාල",
       "Category": "Local News",
       "Parent URL": "https://www.hirunews.lk/local-news.php?pageID=1582"
}