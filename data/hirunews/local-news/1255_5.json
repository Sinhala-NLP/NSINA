{
       "Source": "hirunews",
       "Timestamp": "Saturday, 02 April 2022 - 14:38",
       "Headline": "පැහැරගත් බව කියන තරුණයා ගැන පොලිසියෙන් පැහැදිළි කිරීමක් - මානව හිමිකම් කොමිසමෙන් පොලිසියට දැනුම්දීමක්",
       "News Content": "සමාජ මාධ්‍ය ක්‍රියාකාරිකයෙකු වන තිසර අනුරුද්ධ බණ්ඩාර නම් විශ්ව විද්‍යාල තරුණයා පැහැරගෙන නොමැති බව පොලිසිය පවසනවා.\nමෙම තරුණයා මෝදර ප්‍රදේශයේදී පැහැරගත් බවට සමාජ මාධ්‍ය ඔස්සේ පැතිර යන තොරතුරක් සම්බන්ධයෙන් අප පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දුවගෙන් කළ විමසීමකදීයි ඔහු මේබව කියාසිටියේ.\nකොළඹ උතුර අපරාධ කොට්ඨාශයේ නිලධාරීන් කණ්ඩායමක් විසින් ඊයේ රාත්‍රී මෙම තරුණයා සිය භාරයට ගෙන ඇති අතර ඒ දණ්ඩ නීති සංග්‍රහයේ 120 වන වගන්තියට අනුවයි.\nඔහු අද පස්වරුවේ අද අධිකරණයට ඉදිරිපත් කිරීමට නියමිත බව ද සඳහන්.\nමේ සම්බන්ධයෙන් පොලිසිය මානව හිමිකම් සභාවට ද දැනුම්දී ඇත්තේ අදාළ තරුණයා පොලිස් භාරයේ රඳවාගෙන සිටින බවටයි.\nමේ අතර අත්අඩංගුවට ගත් සමාජ මාධ්‍ය ක්‍රියාකාරියෙකු වන අනුරුද්ධ බණ්ඩාරට නීතිඥ සහය ලබා ගැනීමට අවශ්‍ය පහසුකම් සලසන ලෙස ශ්‍රී ලංකා මානව හිමිකම් කොමිසම මගින් පොලීසියට උපදෙස් ලබාදී තිබෙනවා.\nඔහු දණ්ඩ නීති සංග්‍රහයේ 120 වගන්තිය යටතේ අත්අඩංගුවට ගෙන ඇති බවයි ශ්‍රී ලංකා මානව හිමිකම් කොමිසම ද සඳහන් කළේ.\nඔහුට එරෙහිව ඉදිරිපත්ව ඇති චෝදනාව වන්නේ රජයට එරෙහිව කුමන්ත්‍රණ සිදුකිරීම සහ ඒ සඳහා පෙළඹවීම් ඇති කිරීම බව සඳහන්.",
       "URL": "https://www.hirunews.lk/301021/පැහැරගත්-බව-කියන-තරුණයා-ගැන-පොලිසියෙන්-පැහැදිළි-කිරීමක්-මානව-හිමිකම්-කොමිසමෙන්-පොලිසියට-දැනුම්දීමක්",
       "Category": "Local News",
       "Parent URL": "https://www.hirunews.lk/local-news.php?pageID=1255"
}