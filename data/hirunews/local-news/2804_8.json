{
       "Source": "hirunews",
       "Timestamp": "Friday, 10 April 2020 - 19:38",
       "Headline": "සෞඛ්‍ය උපදෙස් කඩ කළ 86ක් කටුකැලියාවට",
       "News Content": "නිරෝධායන නීති සහ සෞඛ්‍ය උපදෙස් කඩ කළ පුද්ගලයින් 86 දෙනෙකු කටුකැලියාව නිරෝධායන මධ්‍යස්ථානය වෙත යොමුකළ බව යුද හමුදාපති ලූතිනන් ජෙනරාල් ශවේන්ද්‍ර සිල්වා පවසනවා.\nමාධ්‍ය වෙත අදහස් දක්වමින් ඔහු කියා සිටියේ නිරෝධායන මධ්‍යස්ථානවල තවදුරටත් පුද්ගලයින් 1455 දෙනෙකු රැදී සිටින බවයි.\nමේ අතර, දිවයින පුරා ක්‍රියාත්මක ඇඳිරි නීතිය හේතුවෙන් පොලිස් මාර්ග වැඩි සංඛ්‍යාවක් යොදවා තවදුරටත් පරීක්ෂා කිරීමේ කටයුතු සිදුකෙරෙනවා.\nකෙසේ වෙතත්, කොරෝනා අධි අවදානම් කලාපයන්ට ඇතුළත් ගම්පහ දිස්ත්‍රික්කයේ වත්තල - එඬේරමුල්ල - අක්බාර් ටවුන් ප්‍රදේශයේ ඇඳිරි නීතිය කඩ කරමින් ප්‍රදේශයේ ජනතාව මාර්ගවල ගමන් කරන බවයි හිරු ප්‍රාදේශීය වාර්තාකරු සඳහන් කළේ.\nඑමෙන්ම, ත්‍රිකුණාමලය - උප්පුවේලි ප්‍රදේශයේදී යාඥා මෙහෙයකට සහභාගි වූ පුද්ගලයින් 07 දෙනෙකු අද අත්අඩංගුවට ගත් බව නියෝජ්‍ය පොලිස්පති අජිත් රෝහණ කියා සිටියා.\nඅන්තර්ජාලය හරහා මත්පැන් නිෂ්පාදනය සම්බන්ධයෙන් දැනුවත්වීම් සිදුකරන පුද්ගලයින් අත්අඩංගුවට ගැනීම සඳහාද මෙහෙයුම් ආරම්භ කර ඇති බවයි නියෝජ්‍ය පොලිස්පති අජිත් රෝහණ ප්‍රකාශ කළේ.\nමේ අතර, බේරුවල - පන්නිල ගම්මානය වසා දැමීමත් සමඟ තමන්ට අත්‍යවශ්‍ය ආහාර ද්‍රව්‍ය ලැබීමේ හිඟයක් පවතින බව ගම්වාසීන් ප්‍රකාශ කළා.\nඑමෙන්ම, අත්‍යාවශ්‍ය සේවා සඳහා වූ ජනාධිපති කාර්ය සාධක බලකායේ උපදෙස් අනුව දිවයිනේ ඇඳිරි නීතිය ක්‍රියත්මක වන අවදානම් සහිත දිස්ත්‍රික්ක සහ සම්පූර්ණ නිරෝධායනයට යටත් කර ඇති ප්‍රදේශ හැර අනෙකුත් දිස්ත්‍රික්කවල සියලූ ඖෂධසැල් පෙරවරු 9 සිට පස්වරු 2 දක්වා විවෘතව තැබෙනවා.\nඑම කාර්ය සාධක බලකාය නිවේදනය කළේ ඇඳිරි නීතිය ක්‍රියාත්මක වන අවදානම් දිස්ත්‍රික්කවල පමණක් මීට පෙර පැවති ක්‍රමයට ඇණවුම් මගින් නිවසටම ඖෂධ වර්ග ලැබීමට සලස්වන බවයි.",
       "URL": "https://www.hirunews.lk/238360/සෞඛ්‍ය-උපදෙස්-කඩ-කළ-86ක්-කටුකැලියාවට",
       "Category": "Local News",
       "Parent URL": "https://www.hirunews.lk/local-news.php?pageID=2804"
}