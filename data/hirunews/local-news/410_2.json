{
       "Source": "hirunews",
       "Timestamp": "Monday, 17 April 2023 - 7:08",
       "Headline": "අයර්ලන්ත - ශ්‍රී ලංකා පළමු ටෙස්ට් තරගය දෙවැනි දිනය අදයි",
       "News Content": "සංචාරක අයර්ලන්තය සහ ශ්‍රී ලංකාව අතර ඊයේ (16) ගාල්ල ජාත්‍යන්තර ක්‍රිකට් ක්‍රීඩාංගණයේ දී ආරම්භ වූ පළමු ටෙස්ට් තරගයේ දෙවැනි දිනය අද (17)යි.\nතරගයේ කාසියේ වාසිය දිනාගත් ශ්‍රී ලංකා කණ්ඩායමේ නායක දිමුත් කරුණාරත්න පළමුව පන්දුවට පහරදීමේ අවස්ථාව උදාකර ගත්තා.\nඒ අනුව පිටියට පැමිණි ආරම්භක පිතිකරු යුවල ලකුණු අතරට පිවිසෙමින් සිටින අවස්ථාවක දී ලකුණු 29ක් ලබා සිටි නිශාන් මධුෂ්කව යළිත් ක්‍රීඩාගාරයේ ප්‍රේක්ෂකයෙකු බවට පත් කිරීමට අයර්ලන්ත පන්දු යවන Campher සමත් වුණා.\nඉන් අනතුරුව පිටියට පිවිසි කුසල් මෙන්ඩිස් සමගින් එක් වූ නායක දිමුත් තමන්ට කවදත් හුරුපුරුදු බිමෙහි දි ලකුණු අතර පහස සොයා ප්‍රවේසමෙන් ගමන් කරන්නට වූ අයුරු දැකිය හැකියි.\nඑහිදී නායක දිමුත් සහ කුසල් මෙන්ඩිස් ශතක රැස්කර ගැනීමට සමත් වූයේ ගාල්ල ජාත්‍යන්තර ටෙස්ට් තණතිල්ලේ වැඩිම ලකුණු සබඳතාවක් නිර්මාණය කිරීමේ අයිතිකරුවන් බවට ද ඔවුන් දෙදෙනා පත්වෙමින්.\nලකුණු 140ක් ලබා සිටි කුසල් මෙන්ඩිස්ව පිටියෙන් ඉවත් කර ගැනීමට අයර්ලන්තය සමත් වූ අතර, තෙවැනි කඩුල්ලේ බිල්ල බවට පත් වූයේ ලකුණු අතරට ඒමටත් පෙර ඇන්ජලෝ මැතිව්ස් යි.\nඉන් අනතුරුව ලකුණු 179ක් ලබා සිටි දිමුත් කරුණාරත්නගේ පීඩාකාරි ඉනිමෙන් ගැලවෙන්නට අයර්ලන්තය සමත් වුණා.\nපස්වැනි කඩුල්ල වෙනුවෙන් මේ වන විට පන්දුවට පහර දෙමින් සිටින්නේ ප්‍රභාත් ජයසූරිය සමගින් දිනේෂ් චන්දිමාල් වන අතර ඔවුන් දෙදෙනා පිළිවෙළින් ලකුණු 12ක් සහ 18ක් ලබා සිටිනවා.\nඅද තරගයේ දෙවැනි දිනය ක්‍රියාත්මක වන්නේ ශ්‍රී ලංකා පළමු ඉනිම කඩුලු 04ක් දැවී ලකුණු 386ක් ලෙස ක්‍රියාත්මක වීමත් සමගයි.",
       "URL": "https://www.hirunews.lk/332707/අයර්ලන්ත-ශ්‍රී-ලංකා-පළමු-ටෙස්ට්-තරගය-දෙවැනි-දිනය-අදයි",
       "Category": "Local News",
       "Parent URL": "https://www.hirunews.lk/local-news.php?pageID=410"
}