{
       "Source": "hirunews",
       "Timestamp": "Thursday, 19 August 2021 - 10:54",
       "Headline": "කොරෝනා වෛරස පාලනයට තෙවැනි මාත්‍රාවක් පිළිබඳව මෙතෙක් කිසිදු අවශ්‍යතාවක් මතු වී නෑ - ලෝක සෞඛ්‍ය සංවිධානය කියයි",
       "News Content": "කොරෝනා වෛරස පාලනය සඳහා මේ වන විට ලෝ පුරා සිදුකෙරෙන එන්නත් කරනයේ දී තෙවැනි එන්නත් මාත්‍රාවක් පිළිබඳ ව මෙතෙක් කිසිදු අවශ්‍යතාවක් මතු වී ඇති බවට වර්තමාන දත්ත හරහා පෙන්නුම් නො කරන බව ලෝක සෞඛ්‍ය සංවිධානයේ ප්‍රධාන විද්‍යාඥ සෞම්‍යා ස්වාමිනාදන් ජිනීවාහි දී ප්‍රවෘත්ති සාකච්ඡාවකට එක්වෙමින් පවසා සිටියා.\nඇය මෙම අදහස් පළ කළේ අමෙරිකා එක්සත් ජනපදය ද ඇතුළුව ලොව රටවල් ගණනාවක් කොරෝනා වෛරස පාලනය සඳහා තෙවෙනි එන්නත් මාත්‍රාවක අවශ්‍යතාව පිළිබඳව සඳහන් කිරීමෙන් අනතුරුව වීම විශේෂ සිද්ධියක්.\nඑහිදී වැඩිදුරටත් අදහස් දැක්වූ වෛද්‍ය ස්වාමීනාදන් කියා සිටියේ මේ වන විට සමස්ත ලෝකයා ම සිදු කළ යුතු ව ඇත්තේ එන්නත් අත්‍යාවශ්‍ය ම පුද්ගලයින්ට එන්නත් මාත්‍රා ලබා දී ඔවුන්ගේ ප්‍රතිශක්තිකරණය තහවුරු කිරීම බවයි.\nමේ දක්වා එන්නත් මාත්‍රා එකක් සහ දෙකක් ලබාදෙන එන්නත් ලොව පුරා ක්‍රියාත්මක වන නමුත් දෙවැනි මාත්‍රාවක් ලබා දීම හෝ ඒ හරහා ඇති කෙරෙන අතිරේක ප්‍රතිශක්තිකරණ හැකියාව පිළිබඳ පැහැදිලි දත්ත තොරතුරු නොමැති බවයි ඇය සඳහන් කරන්නේ.\nඑසේ හෙයින් මේ වනතුරුත් ඒ ආකාරයේ දෙවැනි මාත්‍රාවකට යාමේ අවශ්‍යතාවක් තවමත් ලෝක සෞඛ්‍ය සංවිධානය නො දකින බවයි ඇය මෙම මාධ්‍ය හමුවේ දී කියා සිටියේ.\nමෙම මාධ්‍ය හමුවේ දී අදහස් දැක්වූ ලෝක සෞඛ්‍ය සංවිධානයේ අධ්‍යක්ෂ ජනරාල් වෛද්‍ය ටෙඩ්‍රෝස් ඇනම් කියා සිටියේ තවමත් ලොව පුරා දිළිඳු රටවලට එන්නත් බෙදීයාමේ අසමතුලිතතාවක් දක්නට ලැබෙන බවයි.\nමෙහි දී උදාහරණ ගෙන එමින් අදහස් දැක්වූ වෛද්‍ය ඇනම් ජොන්සන් සමාගමට චෝදනාත්මක මුඛයෙන් කියා සිටියේ අප්‍රිකාවට ලබා දිය යුතු එන්නත් මාත්‍රා තොගයක්ම යුරෝපා රටවල් වෙත හරවා යැවීම අනුමත කළ නො හැකි ක්‍රියාවක් බවයි.\nඑන්නත් අත්‍යාවශ්‍ය සමාජ කොටස් වහා හඳුනාගෙන එම සමාජ කොටස් වෙත එන්නත් ලබාදීම අත්‍යාවශ්‍යයෙන් ම සිදු කළ යුතු ක්‍රියාවක් බවට යි වෛද්‍ය ටෙඩ්‍රෝස් ඇනම් අවධාරණය කරන්නේ.",
       "URL": "https://www.hirunews.lk/280090/කොරෝනා-වෛරස-පාලනයට-තෙවැනි-මාත්‍රාවක්-පිළිබඳව-මෙතෙක්-කිසිදු-අවශ්‍යතාවක්-මතු-වී-නෑ-ලෝක-සෞඛ්‍ය-සංවිධානය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1744"
}