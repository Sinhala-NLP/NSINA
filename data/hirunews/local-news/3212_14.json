{
       "Source": "hirunews",
       "Timestamp": "Wednesday, 07 August 2019 - 7:26",
       "Headline": "තේරීම් කාරක සභාව යළි රැස්වීම 20 හෝ 21 වනදා",
       "News Content": "පාස්කු ප්‍රහාරය පිළිබඳ සොයාබැලෙන පාර්ලිමේන්තු තේරීම් කාරක සභාව ලබන 20 වනදා හෝ 21 වනදා යළි රැස්වීමට නියමිත බව එහි සභාපති නියෝජ්‍ය කථානායක ආනන්ද කුමාරසිරි ප්‍රකාශ කළා.\nකෙසේ වෙතත් ඒ පිළිබඳව නිශ්චිත දිනයක් පසුව දැනුම්දෙන බවයි ඔහු කියා සිටියේ.\nමීළඟ තේරීම් කාරක සභාව පැවැත්වෙන දිනයට සාක්ෂි ලබාදීම සඳහා පාස්කු ඉරු දින සිදුවූ ත්‍රස්ත ප්‍රහාර සම්බන්ධයෙන් සොයාබැලීම සඳහා ජනාධිපතිවරයා පත් කළ විශේෂ ත්‍රිපුද්ගල පරීක්ෂණ මණ්ඩලයේ සාමාජිකයන් කැඳවා තිබෙනවා.\nඑහි සභාපති  ශ්‍රේෂ්ඨාධිකරණ විනිසුරු විජිත් මලල්ගොඩ, හිටපු අමාත්‍යාංශ ලේකම් පද්මසිරි ජයමාන්න සහ හිටපු පොලිස්පති එන්.කේ. ඉලංගකෝන් එදිනට සාක්ෂි ලබාදෙනු ඇති.\nමේ අතර ඊයේ දිනයේ පැවති පාර්ලිමේන්තු තේරීම් කාරක සභාව හමුවේ අග්‍රාමාත්‍ය රනිල් වික්‍රමසිංහ, රාජ්‍ය අමාත්‍ය රුවන් විජේවර්ධන, අමාත්‍යවරුන් වන සාගල රත්නායක සහ රංජිත් මද්දුමබණ්ඩාර සාක්ෂි ලබාදුන්නා.",
       "URL": "https://www.hirunews.lk/221700/තේරීම්-කාරක-සභාව-යළි-රැස්වීම-20-හෝ-21-වනදා",
       "Category": "Local News",
       "Parent URL": "https://www.hirunews.lk/local-news.php?pageID=3212"
}