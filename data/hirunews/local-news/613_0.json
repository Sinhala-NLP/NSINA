{
       "Source": "hirunews",
       "Timestamp": "Monday, 09 January 2023 - 19:57",
       "Headline": "පළාත්පාලන ඡන්දය අත්හිටුවන ලෙසට ඉල්ලූ පෙත්සමට එරෙහිව පෙත්සම් දෙකක් (වීඩියෝ)",
       "News Content": "පළාත්පාලන ආයතන ඡන්ද විමසීම පැවැත්වීමේ කටයුතු අත්හිටුවන්නැයි ඉල්ලා ශ්‍රේෂ්ඨාධිකරණයට ගොනුකර ඇති රිට් පෙත්සම, විභාගයට ගැනීමෙන් තොරව නිෂ්ප්‍රභ කරන ලෙස ඉල්ලා අතරමැදි පෙත්සම් දෙකක් අද ගොනු කෙරුණා.\nශ්‍රේෂ්ඨාධිකරණය හමුවේ මෙලෙස පෙත්සම් ගොනු කරනු ලැබුවේ ජනතා විමුක්ති පෙරමුණේ නීතීඥ සුනිල් වටගල, සමාජවාදී තරුණ සංගමයේ ජාතික සංවිධායක එරංග ගුණසේකර සහ ආචාර්ය විසාකේස චන්ද්‍රසේකරම් විසින්.\nඔවුන් පන්වා දෙන්නේ රට තුළ ආර්ථික අර්බුදයක් මතුව ඇති බැවින් පළාත්පාලන ආයතන ඡන්දය පැවැත්වීම නුසුදුසු බවට සඳහන් කර විශ්‍රාමික යුධ හමුදා නිලධාරියෙකු ගොනුකර ඇති පෙත්සමට කිසිදු නීතිමය පදනමක් නොමැති බවයි.\nමේ අතර ශ්‍රී ලංකා පොදුජන පෙරමුණ පොහොට්ටුව ලකුණ යටතේ කොළඹ දිස්ත්‍රික්කයේ පළාත්පාලන ආයතන 13 කට සහ කුරුණෑගල , පුත්තලම දිස්ත්‍රික්කවලට අද දිනයේ ඇප මුදල් තැන්පත් කළා.\nජාතික ජනබලවේගයද අද හම්බන්තොට දිස්ත්‍රික්කය සඳහා ඇප තැන්පත් කරනු ලැබුවා\nමේ අතර දිස්ත්‍රික්ක 4කට දේශපාලන පක්ෂ සහ ස්වාධින කණ්ඩායම් 33 ක් මේ වන විට ඇප මුදල් තැන්පත් කර ඇති බව මැතිවරණ කොමිසමේ කොමසාරිස් ජනරාල් සමන් ශ්‍රී රත්නායක ප්‍රකාශ කළා.\nඒ කොළඹ අද පැවති මාධ්‍ය හමුවකට එක්වෙමින්.",
       "URL": "https://www.hirunews.lk/324656/පළාත්පාලන-ඡන්දය-අත්හිටුවන-ලෙසට-ඉල්ලූ-පෙත්සමට-එරෙහිව-පෙත්සම්-දෙකක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=613"
}