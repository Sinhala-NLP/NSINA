{
       "Source": "hirunews",
       "Timestamp": "Friday, 11 February 2022 - 22:50",
       "Headline": "ඡන්ද ක්‍රමයේ වෙනසක් ?",
       "News Content": "කේවල සහ සමානුපාතික නියෝජන ක්‍රම මිශ්‍ර වූ ක්‍රමයක් යටතේ පළාත් පාලන මැතිවරණය පැවැත්වීම සම්බන්ධයෙන් මැතිවරණ සහ ඡන්ද විමසීම් ව්‍යුහයේ හා නීති රීතිවල ප්‍රතිසංස්කරණ හඳුනාගැනීමටත්, ඒ සම්බන්ධයෙන් අවශ්‍ය සංශෝධන ඉදිරිපත් කිරීමටත් වන පාර්ලිමේන්තු විශේෂ කාරක සභාවේ අවධානය යොමුව තිබෙනවා.\nඒ කාරක සභාවේ සභාපති අමාත්‍ය දිනේෂ් ගුණවර්ධනගේ ප්‍රධානත්වයෙන් එය රැස්වූ අවස්ථාවේදීයි.\nඒ අනුව නියෝජිතයින් සියයට 40 ක් සමානුපාතික ක්‍රමය යටතේ ද සියයට 60ක් ක් කේවල ඡන්ද ක්‍රමය යටතේ ද තෝරාගැනීම පිළිබඳ සාකච්ඡා වී ඇති බව සඳහන්.\nඑසේම පළාත් පාලන මැතිවරණයේදී කාන්තා නියෝජනය වැඩි කිරීම අරමුණු කරගෙන සෑම දේශපාලන පක්ෂයක්ම නාමයෝජනා ලැයිස්තුවෙන් කාන්තාවන්ට වැඩි ඉඩක් ලබාදීම පිළිබඳව ද එහිදිී සාකච්ඡා වී තිබුණා.\nමීට අමතරව මැතිවරණයේදී ජය ගන්නා පක්ෂයට ප්‍රසාද මන්ත්‍රී ආසනක් ලබාදීම පිළිබඳව ද සාකච්ඡා වී ඇති අතර පළාත් පාලන ආයතනවල දැනට සිටින නියෝජිතයින් ප්‍රමාණය අඩු කිරීම පිළිබඳවද මෙහිදී අවධානය යොමු වූ බවයි පාර්ලිමේන්තු සන්නිවේදන දෙපාර්තමේන්තුව නිකුත් කළ නිවේදනයක දැක්වුණේ.",
       "URL": "https://www.hirunews.lk/296791/ඡන්ද-ක්‍රමයේ-වෙනසක්",
       "Category": "Local News",
       "Parent URL": "https://www.hirunews.lk/local-news.php?pageID=1361"
}