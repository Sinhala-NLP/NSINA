{
       "Source": "hirunews",
       "Timestamp": "Friday, 30 November 2018 - 19:09",
       "Headline": "දේශීය ආයෝජන ප්‍රවර්ධනය කිරීම යළි ක්‍රියාත්මක කරන බව අගමැති කියයි",
       "News Content": "දේශීය ආයෝජන ප්‍රවර්ධනය කිරීම ගැටලුවකින් තොරව යළි ක්‍රියාත්මක කරන බව අග්‍රාමාත්‍ය මහින්ද රාජපක්ෂ අවධාරණය කරනවා.\nදේශීය ව්‍යාපාරිකයින් පිරිසක් සමග අද (30) පැවැති සාකච්ඡාවකදී අග්‍රාමාත්‍යවරයා මේ බව සදහන් කර තිබෙනවා.\nඅග්‍රාමාත්‍ය කාර්යාලයේදී පැවැති මෙම සාකච්ඡාවට පළතුරු බීම සහ බිස්කට් නිෂ්පාදන ආයතන හිමිකරුවන් පිරිසක් සහභාගී වී තිබෙනවා.\nඑහිදී අග්‍රාමාත්‍යවරයාල මුදල් අමාත්‍යාංශ ලේකම්වරයාට දැනුම් දී ඇත්තේ ජනතාව පරිභෝජනයට ගන්නා කාබනික බීම සහ පළතුරු බීම නිෂ්පාදනයේදී භාවිත කරන සීනි සඳහා පවතින බදු අඩු කරන ලෙසයි.\nඒ අනුව කාබනික බීම සඳහා සීනි ග්‍රෑම් 6 ක් දක්වාද පළතුරු බීම සදහා සිනී ග්‍රෑම් 9 ක් දක්වාද බද්දෙන් නිදහස් කරනු ඇති.\nපළතුරු බීම වර්ග සඳහා සීනි ග්‍රෑම් 1 කට අය කළ ශත 50 ක බද්ද ශත 30 දක්වා අඩු කිරීමට ද අග්‍රාමාත්‍යවරයා උපදෙස් ලබාදී තිබෙනවා.\nමෙහිදී ව්‍යාපාරිකයින් පෙන්වා දී ඇත්තේ ඒ අනුව දැනට වෙළෙඳපොලේ පවතින පැණි බීමවල මිල සියයට 30 කින් පමණ අඩුකළ හැකි බවයි.\nබිස්කට් නිෂ්පාදනය සදහා සීනි බද්දක් අය කිරීමට රජයේ කිසිදු අදහසක් නොමැති බව අග්‍රාමාත්‍යවරයා මෙහිදී අවධාරණය කර තිබෙනවා.\nඅග්‍රාමාත්‍ය මාධ්‍ය අංශය නිවේදනය කළේ ජාතික ආර්ථික සභාවේදී කෙරුණු සාකච්ඡා අනුව ගත් තීරණ මුදල් අමාත්‍යවරයා ලෙස අග්‍රාමාත්‍යවරයා මෙලෙස ක්‍රියාත්මක කිරීමට උපදෙස් දුන් බවයි.",
       "URL": "https://www.hirunews.lk/205248/දේශීය-ආයෝජන-ප්‍රවර්ධනය-කිරීම-යළි-ක්‍රියාත්මක-කරන-බව-අගමැති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3626"
}