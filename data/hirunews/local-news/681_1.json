{
       "Source": "hirunews",
       "Timestamp": "Thursday, 08 December 2022 - 10:18",
       "Headline": "ක්‍රිකට් ආයතනයේ ලේකම් කළේ අනුවණ වැඩක් - ක්‍රීඩා හා යෞවන කටයුතු අමාත්‍යාංශයෙන් සැර පිළිතුරක්",
       "News Content": "ක්‍රීඩා හා යෞවන කටයුතු අමාත්‍යාංශයීය ලේකම්වරයා විසින් ශ්‍රී ලංකා ක්‍රිකට් ආයතනයේ ලේකම් මොහාන් ද සිල්වාට ලිපියක් යොමු කර තිබෙනවා.\nඒ, ශ්‍රී ලංකාවේ ක්‍රිකට් ක්‍රීඩාව කෙරෙහි දේශපාලන මැදිහත් වීම පිළිබඳ මොහාන් ද සිල්වා විසින් අයි.සී.සීයට පැමිණිලි කිරීම සම්බන්ධයෙන් පිළිතුර සපයමින්.\nමොහාන් ද සිල්වා විසින් යොමු කළ ලිපියේ, දේශපාලන මැදිහත් වීම් පිළිබඳ කරුණු 4ක් යටතේ ජාත්‍යන්තර ක්‍රිකට් ආයතනයට මෙම පැමිණිල්ල ලැබී තිබෙනවා.\nඑහි පළමු චෝදනාව ලෙස මොහාන් ද සිල්වා දක්වා ඇත්තේ, පාර්ලිමේන්තු මන්ත්‍රීවරුන් විසින් ක්‍රිකට් ක්‍රීඩාවේ ජීව ගුණයට හානි වන අයුරින් පදනම් විරහිත ව සිදු කරනු ලැබූ විවිධ චෝදනා සහ ප්‍රකාශයන් පිළිබඳව යි.\nදෙවැනි චෝදනාව ඉදිරිපත් වී ඇත්තේ, නිලවරණයක් තුළින් පත් වී කටයුතු කරන ක්‍රිකට් ආයතනයේ පරිපාලකයන් සම්බන්ධයෙන් විවිධ පාර්ශව පදනම් විරහිත ව සිදු කරනු ලබන ද්වේෂ සහගත ප්‍රකාශ පදනම් කරගනිමින්.\nක්‍රීඩා පනත යටතේ ඇති කර ඇති විවිධ තනතුරු සඳහා ශ්‍රී ලංකා ක්‍රිකට් ආයතනයේ පරිපාලනයට තරග කොට පරාජය වූ සහ එම හේතුව මත බැඳියාවන් අතර ගැටුමක් ඇති අර්ජුන රණතුංග වැනි පුද්ගලයන් දේශපාලනික වශයෙන් පත් කිරීම තෙවැනි චෝදනාව ලෙස ශ්‍රී ලංකා ක්‍රිකට් ආයතනය අයි.සී.සීයට පැමිණිලි කර තිබෙනවා.\nවෙනත් ඕනෑ ම ආකාරයේ මැදිහත් වීමක් සිවු වැනි චෝදනාව යටතේ ගොනු වී තිබෙනවා.\nමෙම චෝදනා සඳහා පිළිතුරු ලබා දෙමින් ක්‍රීඩා හා යෞවන කටයුතු අමාත්‍යාංශය නිවේදනය කරන්නේ, මහජන නියෝජිතයින් වන ශ්‍රී ලංකා පාර්ලිමේන්තුවේ මන්ත්‍රීවරුන්ට පාර්ලිමේන්තු බලතල සහ වරප්‍රසාද යටතේ භාෂණයේ හා විවාද කිරීමේ අයිතිය හිමි වන බව යි.\nඑම කරුණක් පිළිබඳ යම් අධිකරණයක දී හෝ වෙනත් ස්ථානයක දී දෝෂාභියෝගයකට හෝ ප්‍රශ්න කිරීමකට භාජනය කළ නො හැකි බව යි එම පිළිතුරු ලිපියේ සඳහන් වන්නේ.\nඑබැවින් මෙසේ පාර්ලිමේන්තු වරප්‍රසාදවලට අයත් කාරණයක් පිළිබඳ ජාත්‍යන්තර ක්‍රිකට් කමිටුවට පැමිණිලි කිරීම පාර්ලිමේන්තු මන්ත්‍රීවරුන්ගේ නීත්‍යනුකූල වරප්‍රසාද උල්ලංඝණය කිරීමක් ලෙස අමාත්‍යාංශය නිවේදනය කරනවා.\nමෙම ක්‍රියාව ශ්‍රී ලංකා ආණ්ඩුක්‍රම ව්‍යවස්ථාව අභියෝගයට ලක් කිරීමක් ලෙස යි ක්‍රීඩා හා යෞවන කටයුතු අමාත්‍යාංශ සඳහන් කරන්නේ.\nමේ අතර, ශ්‍රී ලංකා පාර්ලිමේන්තුවේ ප්‍රකාශයන් පිළිබඳ ජාත්‍යන්තර ක්‍රිකට් ආයතනයට කළ හැකි නීතිමය ක්‍රියා මාර්ගයක් ද නැති බවත් එම නිවේදනයේ සඳහන්.\nඑසේ ම අර්ජුන රණතුංග ලංකාවේ කිසිඳු දේශපාලනික පක්ෂයක තනතුරක් හොබවන්නේ නැති බවත් ක්‍රීඩා පනත යටතේ ක්‍රීඩා අමාත්‍යවරයාට පැවරී ඇති බලතල අනුව ඕනෑම අයෙකු ක්‍රීඩා සභාවට පත් කිරීමට අමාත්‍යවරයාට අයිතිය ඇති බවත් මෙම ලිපිය හරහා අවධාරණ කෙරෙනවා.\nක්‍රීඩාව පිළිබඳ යම් ගැටලුවක් ඇති නම්, අධිකරණ ක්‍රියාමාර්ගයකට යා හැකි බවත් පැමිණිලි කරනවා නම් පළමුව ක්‍රීඩා අමාත්‍යාංශයටත් නො එසේ නම්, අවසාන වශයෙන් ජනාධිපතිවරයාටත් පැමිණිලි කළ හැකි බව යි මෙම නිවේදනයේ වැඩිදුරටත් සඳහන් වන්නේ.\nඑබැවින් ශ්‍රී ලංකා ක්‍රිකට් ආයතනයේත් ක්‍රිකට් ක්‍රීඩාවෙත් ගෞරවය ආරක්ෂා වන පරිදි කටයුතු කිරිමට පියවර ගන්නා ලෙස ක්‍රීඩා හා යෞවන කටයුතු අමාත්‍යාංශය ශ්‍රී ලංකා ක්‍රිකට් ආයතනයේ ලේකම් මොහාන් ද සිල්වාට අවසාන වශයෙන් අවධාරණය කරනවා.\nක්‍රීඩා හා යෞවන කටයුතු අමාත්‍යාංශය නිකුත් කළ සම්පූර්ණ ලිපිය පහතින්",
       "URL": "https://www.hirunews.lk/322209/ක්‍රිකට්-ආයතනයේ-ලේකම්-කළේ-අනුවණ-වැඩක්-ක්‍රීඩා-හා-යෞවන-කටයුතු-අමාත්‍යාංශයෙන්-සැර-පිළිතුරක්",
       "Category": "Local News",
       "Parent URL": "https://www.hirunews.lk/local-news.php?pageID=681"
}