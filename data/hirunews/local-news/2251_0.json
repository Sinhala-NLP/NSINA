{
       "Source": "hirunews",
       "Timestamp": "Sunday, 27 December 2020 - 11:31",
       "Headline": "පලාගිය කොරෝනා ආසාදිත මාකොල තරුණයා පෙම්වතියගේ නිවසෙන් සොයා ගැනේ (වීඩියෝ)",
       "News Content": "කොරෝනා ආසාදනය වී ඇති බව තහවුරු වීමෙන් අනතුරුව සෞඛ්‍ය බලධාරීන් විසින් සොයා යන අවස්ථාවේදී නිවසෙන් පළාගොස් සිටි සපුගස්කන්ද - මාකොල - දේවාල පාර ප්‍රදේශයේ පදිංචි 22 හැවිරිදි තරුණයා පොලිසිය අද පෙරවරුවේ සොයාගනු ලැබුවා.\nඒ, ඔහු එම ප්‍රදේශයේම පිහිටි සිය පෙම්වතියගේ නිවසේ සැඟව සිටියදීයි.\nබන්ධනාගාරයෙන් නිදහස ලබා පැමිණ සපුගස්කන්ද - මාකොල ප්‍රදේශයේ සිය නිවසේ නිරෝධායනයට ලක්වෙමින් සිටි මත්ද්‍රව්‍යවලට ඇබ්බැහි වූ මෙම තරුණයාට කොරෝනා වෛරසය ආසාදනය වී ඇති බව පසුව සිදුකළ පී.සී.ආර්. පරීක්ෂණයකදී අනාවරණ වී තිබුණා.\nඒ අනුවයි සෞඛ්‍ය බලධාරීන් ඔහු ප්‍රතිකාර සඳහා යොමු කිරීමට සොයා ගොස් ඇත්තේ.\nකෙසේ වෙතත්, එහිදී ඔහු නිවසේ නොසිට පළාගොස් තිබූ අතර, ඒ අනුවයි පොලිසිය සහ සෞඛ්‍ය බලධාරීන් ඔහු සොයා විමර්ශන ආරම්භ කළේ.\nඒ අනුව සපුගස්කන්ද පොලිසියට ලද තොරතුරකට අනුව අද උදෑසන මෙම තරුණයා සොයාගෙන තිබෙනවා.\nඔහු සබඳතා පැවැත් වූ පුද්ගලයින් සොයා ස්වයං නිරෝධායනයට යොමු කිරීමට පියවර ගන්නා බවයි ප්‍රදේශයේ මහජන සෞඛ්‍ය පරීක්ෂකවරයා කියා සිටියේ.\nමේ අතර, ඊයේ දිනයේද මෙරටින් වාර්තා වූ කොරෝනා ආසාදිතයින් 598 දෙනා අතරින් 235 ක් වූ වැඩිම සංඛ්‍යාව වාර්තා වූයේ කොළඹ දිස්ත්‍රික්කයෙන්.\nඉන් 150ක්ම අවිස්සාවේල්ල ප්‍රදේශයෙන් වාර්තා වීම විශේෂත්වයක්.\nඊයේ කොළඹ මහ නගර සභා බල ප්‍රදේශයෙන් වාර්තා වී තිබුණේ ආසාදිතයින් 36 දෙනෙකු පමණයි.\nඑසේම, ඊයේ දිනයේදී ගම්පහ දිස්ත්‍රික්කයෙන් ආසාදිතයින් 164 දෙනෙකු සහ කළුතර දිස්ත්‍රික්කයෙන් ආසාදිතයින් 84 දෙනෙකු වාර්තා වී තිබුණා.\nබන්ධනාගාර ආශ්‍රිතව වාර්තා වූ කොරෝනා ආසාදිතයින් 3,854 දෙනාගෙන් 3,068 දෙනෙකු මේ වනවිට සම්පූර්ණයෙන්ම සුවය ලබා තිබෙනවා.\nඅද දිනයේදී බන්ධනාගාරවලින් තවත් කොරෝනා ආසාදිතයින් 239 දෙනෙකු හඳුනාගෙන ඇති අතර, මේ වනවිට ප්‍රතිකාර ලබන්නේ බන්ධනාගාර ආශ්‍රිතව වාර්තා වූ කොරෝනා ආසාදිතයින්ගෙන් 781 දෙනෙකු පමණයි.\nමේ අතර, බස්නාහිර පළාතෙන් පිටවන ස්ථාන 11 කදී පසුගිය 18 වැනිදා සිට මේ දක්වා පුද්ගලයින් 8000 කගේ පමණ රැපිඩ් ඇන්ටිජන් පරීක්ෂණ සිදුකර තිබෙනවා.\nඑහිදී කොරෝනා ආසාදිතයින් 49 දෙනෙකු හඳුනාගෙන ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කළා.\nමේ අතර, නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් ජනතාවගෙන් ඉල්ලා සිටියේ බස්නාහිර පළාතෙන් පිටවීම සහ එහි ඇතුළුවීම හැකිතාක් සීමා කරන ලෙසයි.",
       "URL": "https://www.hirunews.lk/258053/පලාගිය-කොරෝනා-ආසාදිත-මාකොල-තරුණයා-පෙම්වතියගේ-නිවසෙන්-සොයා-ගැනේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2251"
}