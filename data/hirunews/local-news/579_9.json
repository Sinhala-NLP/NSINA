{
       "Source": "hirunews",
       "Timestamp": "Wednesday, 25 January 2023 - 20:08",
       "Headline": "ඇමතිගේ ක්‍රීඩා නීතියට එරෙහිව ක්‍රීඩා සමාජ පෙළ ගැසේ",
       "News Content": "ක්‍රීඩා අමාත්‍යවරයා විසින් ප්‍රකාශයට පත් කර ඇති සංශෝධිත නව ක්‍රීඩා නීතිය පිළිබඳ ගැසට් නිවේදනයට එරෙහි බව ශ්‍රී ලංකා ක්‍රිකට් ආයතනයේ අනුබද්ධිත ක්‍රීඩා සමාජ බහුතරයක් ක්‍රිකට් ආයතනයට ලිපි මගින් දැනුම්දී ඇතැයි ශ්‍රී ලංකා ක්‍රිකට් ආරංචි මාර්ග පවසනවා.\nඑම ආරංචි මාර්ග වැඩිදුරටත් සඳහන් කරන්නේ ක්‍රීඩා සමාජ 50 කට වැඩි ප්‍රමාණයක ලිපි ක්‍රිකට් ආයතනය සතුව ඇති බවයි.\nශ්‍රී ලංකා ක්‍රිකට් ආයතනය විසින් මේ වනවිට අධිකරණයේ ගොනුකර ඇති පැමිණිල්ලට අදාළව මෙම ලිපි ඉදිරියේදී අධිකරණයට ඉදිරිපත් කරනු ඇති බවද වාර්තා වනවා.\nකෙසේ වෙතත්, ශ්‍රී ලංකා ක්‍රිකට් සම්බන්ධ තවත් පාර්ශවයක් චෝදනා කරන්නේ ක්‍රිකට් විධායක කමිටුවේ ඇතැම් සාමාජිකයින් ක්‍රීඩා සමාජවලට බලපෑම් කරමින් මෙම ලිපි ලබාගැනීමට උත්සාහ කරන බවයි.",
       "URL": "https://www.hirunews.lk/325883/ඇමතිගේ-ක්‍රීඩා-නීතියට-එරෙහිව-ක්‍රීඩා-සමාජ-පෙළ-ගැසේ",
       "Category": "Local News",
       "Parent URL": "https://www.hirunews.lk/local-news.php?pageID=579"
}