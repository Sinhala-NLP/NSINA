{
       "Source": "hirunews",
       "Timestamp": "Thursday, 24 March 2022 - 19:21",
       "Headline": "ආණ්ඩුවේ බහුතරය ළඟදිම නැති කරනවා - විමල් (වීඩියෝ)",
       "News Content": "ආණ්ඩුවේ බහුතරය ඉදිරියේදී අහිමි කිරීමට කටයුතු කරන බව පාර්ලිමේන්තු මන්ත්‍රී විමල් වීරවංශ පවසනවා.\nඒ හවුල්කාර පක්ෂ එකොලහේ නියෝජිතයින් අද (24) අස්ගිරි - මල්වතු මහ නාහිමිවරුන් බැහැ දැකීමට පැමිණි අවස්ථාවේදීයි.\nඅද පෙරවරුවේ හවුල්කාර පක්ෂ නියෝජනය කරන පිරිස් පළමුවෙන්ම දළඳා සමිඳුන් වැඳ පුදා ගැනීමෙන් අනතුරුව මල්වතු පාර්ශ්වයේ මහනායක අතිපූජ්‍ය තිබ්බටුවාවේ ශ්‍රී සුමංගල මහනාහිමියන් සහ එම පාර්ශ්වයේ අනුනායක පූජ්‍ය දිඹුල්කුඹුරේ විමලධම්ම හිමියන් බැහැදුටුවා.\nඑහිදී පාර්ලිමේන්තුවරුන් වන විමල් වීරවංශ සහ උදය ගම්මන්පිල කියා සිටියේ තවත් මන්ත්‍රීවරුන් 12 දෙනෙකු ආණ්ඩුවෙන් ඉවත් වුවහොත් ආණ්ඩුවට බහුතරය අහිමි වන බවයි.\nඉන් අනතුරුව, හවුල්කාර පක්ෂ නියෝජිතයින් අස්ගිරි පාර්ශ්වයේ මහනායක අතිපූජ්‍ය වරකාගොඩ ශ්‍රී ඤාණරතන මහ නාහිමියන් සහ එම පාර්ශ්වයේ කාරක සංඝ සභික පූජ්‍ය මුරුන්දෙනියේ ධම්මානන්ද හිමියන් ද බැහැදුටුවා.\nඑහිදී “මුළු රටම හරි මඟට” ජාතික වැඩපිලිවෙල මහ නාහිමිවරුන් වෙත ඉදිරිපත් කෙරුණා.\nමෙම අවස්ථාවට ජාතික නිදහස් පෙරමුණේ නායක, පාර්ලිමේන්තු මන්ත්‍රී විමල් වීරවංශ, ප්‍රජාතන්ත්‍රවාදී වාමාංශික පෙරමුණේ නායක, අමාත්‍ය වාසුදේව නානායක්කාර, පිවිතුරු හෙළ උරුමයේ නායක, පාර්ලිමේන්තු මන්ත්‍රී උදය ගම්මන්පිල සහ ශ්‍රී ලංකා කොමියුනිට්ස් පක්ෂයේ වැඩබලන සභාපති පාර්ලිමේන්තු මන්ත්‍රී වීරසුමන වීරසිංහ ඇතුළු පිරිසක් එක්ව සිටියා.",
       "URL": "https://www.hirunews.lk/300306/ආණ්ඩුවේ-බහුතරය-ළඟදිම-නැති-කරනවා-විමල්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1273"
}