{
       "Source": "hirunews",
       "Timestamp": "Wednesday, 17 November 2021 - 9:42",
       "Headline": "රාජ්‍ය ලාංඡනය භාවිත කර ව්‍යාජ වාහන අංක තහඩු සැකසූ අයෙකු අත්අඩංගුවට",
       "News Content": "මෝටර් රථ ප්‍රවාහන දෙපාර්තමේන්තුව මගින් නිකුත් කරනු ලබන අංක තහඩුවලට සමානව නීතිවිරෝධීව ව්‍යාජ වාහන අංක තහඩු සැකසීමේ ස්ථානයක් විශේෂ කාර්ය බලකා නිලධාරීන් විසින් වටලා තිබෙනවා.\nවිශේෂ කාර්ය බලකාය මුලතිව් කඳවුරේ නිලධාරීන්ට ලද තොරතුරකට අනුව වව්නියාව පොලිස් වසමේ තාන්ඩිකුලම් ප්‍රදේශයේදීයි, මෙම වැටලීම සිදු කර ඇත්තේ.\nඊයේ (16) පස්වරුවේ සිදු කළ මෙම වැටලීමේදී, මෝටර් රථ ප්‍රවාහන දෙපාර්තමේන්තුව මගින් නිකුත් කරනු ලබන අංක තහඩුවලට සමානව ව්‍යාජ වාහන අංක තහඩු සැකසීමේ ස්ථානයක් දිගු කලක සිට පරිගණක මුද්‍රණ යන්ත්‍ර උපයෝග කරගනිමින් පවත්වාගෙන යමින් සිටි අදාළ නීතිවිරෝධී වාහන අංක තහඩු සැකසීමේ ස්ථානය මෙලෙස සොයා ගැනුණා.\nසැකකරු සන්තකයේ තිබී, වාහන තහඩු අංක සැකසීමට ගන්නා පරිගණක භාණ්ඩ කිහිපයක්, රාජ්‍ය ලාංඡනය සහිත ස්ටිකර් 412ක් අඩංගු කාඩ්පතක්, DMT ලෙස මුද්‍රිත ස්ටිකර් කාඩ්පත් 02ක් සහ ඇළුමිනියම් පැහැති ස්ටිකර් කාඩ්පතක් මෙලෙස පොලිස් භාරයට ගෙන තිබෙනවා.\nඑමෙන්ම ව්‍යාජ ලෙස සකසන ලද ඉදිරිපස අංක තහඩුවක් සහ පසුපස අංක තහඩුවක් ද මෙම වැටලීමේදී සොයා ගත් බවයි අප වාර්තාකරු පැවසුවේ.\nඑහිදී ,තාන්ඩිකුලම්, වව්නියාව ප්‍රදේශයේ පදිංචි වයස අවුරුදු 22ක පුද්ගලයකු අත්අඩංගුවට ගෙන වැඩිදුර විමර්ශන කටයුතු සහ ඉදිරි නීතිමය කටයුතු සඳහා වව්නියාව පොලිස් ස්ථානය වෙත භාර දී ඇති බවයි වාර්තා වන්නේ.",
       "URL": "https://www.hirunews.lk/288272/රාජ්‍ය-ලාංඡනය-භාවිත-කර-ව්‍යාජ-වාහන-අංක-තහඩු-සැකසූ-අයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1556"
}