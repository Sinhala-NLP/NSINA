{
       "Source": "hirunews",
       "Timestamp": "Monday, 11 September 2023 - 10:49",
       "Headline": "නේපාලයේ ලුම්බිණි සිට කොළඹ දක්වා යතුරුපැදි සවාරියක්",
       "News Content": "නේපාලයේ ලුම්බිණි සිට කොළඹ දක්වා සංදර්ශනාත්මක යතුරුපැදි සවාරියක් ලබන වසරේ පැවැත්වීමට නියමිතයි.\nනේපාලයේ ලුම්බිණි, ඉන්දියාව සහ ශ්‍රී ලංකාව දක්වා බුදුන් වැඩි මග, තේමාව යටතේ මෙම යතුරුපැදි සවාරිය පැවැත්වෙන බවයි ක්‍රීඩා හා යෞවන කටයුතු රාජ්‍ය අමාත්‍යාංශය සඳහන් කළේ.\nඒ සඳහා දෙරටේ ත්‍රිවිධ හමුදා සාමාජිකයින් 15 දෙනෙකු සහභාගි වීමට නියමිතයි.\nඅනතුරුව ශ්‍රී ලංකාව තුළදී තරුණ තරුණියන් 100 ක් පමණ මෙම යතුරුපැදි සවාරියට එක්වීමට නියමිතයි.\nලුම්බිණියෙන් ආරම්භවන මෙම සවාරිය ඉන්දියාවේ කුසිනාරා, සාරානාත්, වෛශාලී, නාලන්දා, බුද්ධගයාව, රාජ්ගිරි, කල්කටා සහ තවත් නගර කිහිපයක් ඔස්සේ චෙන්නායි නගරයට පැමිණීමට නියමිතයි.\nඅනතුරුව ඉන්දීය - ශ්‍රී ලංකා නාවික හමුදා සහය ඇතිව ශ්‍රී ලංකාවට පැමිණෙන බවයි එම අමාත්‍යාංශය සඳහන් කළේ.\nඅනතුරුව යාපනය, මිහින්තලය, අනුරාධපුරය, මාතලේ, මහනුවර, මහියංගණය, කතරගම, මාතර ගාල්ල පසුකරමින් කැළනිය සහ කොළඹට පැමිණීමට නියමිතයි.",
       "URL": "https://www.hirunews.lk/347897/නේපාලයේ-ලුම්බිණි-සිට-කොළඹ-දක්වා-යතුරුපැදි-සවාරියක්",
       "Category": "Local News",
       "Parent URL": "https://www.hirunews.lk/local-news.php?pageID=38"
}