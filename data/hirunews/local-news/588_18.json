{
       "Source": "hirunews",
       "Timestamp": "Saturday, 21 January 2023 - 8:25",
       "Headline": "නානුඔය අනතුරට හේතුව බස් රථ රියදුරාගේ නොසැලකිලිමත්කම බව මූලික විමර්ශනවලින් හෙළිවෙයි (වීඩියෝ)",
       "News Content": "Updated - 2023.01.21 - 12.49PM\nනානුඔය ප්‍රදේශයේ ඊයේ (20) රාත්‍රි සිදුවූ අනතුර බස් රථ රියදුරාගේ නොසැළකිලිමත්කම හේතුවෙන් සිදුවූ බවට මේ වනවිට සිදුකළ විමර්ශනවලින් අනාවරණ වී තිබෙනවා.\nප්‍රදේශය භාර උසස් පොලිස් නිලධාරියෙකු සඳහන් කළේ බස් රථ රියදුරා නිවැරදි දිශාවෙන් ගමන් කර නොමැති බවයි.\nකෙසේ වෙතත් රථවාහන පරීක්ෂකවරයා පැමිණීමෙන් අනතුරුව ඒ සම්බන්ධයෙන් ප්‍රකාශය ලබාදිය හැකි බවද ඔහු සඳහන් කළා.\nඑමෙන්ම බස් රථයේ තිරිංගවල යම් ගැටළුවක් පැවතියේ ද යන්න සම්බන්ධයෙන් ද එහිදී සොයාබලන බවයි එම නිලධාරියා වැඩිදුරටත් සඳහන් කළේ.\n....................................................................................................................\nUpdated - 2023.01.21 - 9.03AM\nනානුඔය අනතුරෙන් තුවාල ලැබූවන් රැගෙන ඒමට අවශ්‍ය නම් හෙලිකොප්ටරයක් සූදානම්\nනානුඔය අනතුරෙන් තුවාල ලැබූවන් රැගෙන ඒම සඳහා අවශ්‍ය නම් ගුවන් හමුදාවේ MI-17 හෙලිකොප්ටරයක් සූදානම් බව ගුවන් හමුදාව පවසනවා.\nහිරු ප්‍රවෘත්ති අංශය කළ විමසීමකදී ඔහු කියා සිටියේ ඒ සඳහා රත්මලාන ගුවන් හමුදා කඳවුරේ මෙම යානය සූදානම් කර තබා ඇති බවයි.\n....................................................................................................................\nනානුඔය අනතුරේ තුවාලකරුවන්ට සියලු පහසුකම් සළසන ලෙස ජනපතිගෙන් උපදෙස්\nනුවරඑළිය - නානුඔය ප්‍රදේශයේ ඊයේ (20) රාත්‍රියේ සිදු වූ අනතුරින් තුවාල ලැබූවන්ට සියලු පහසුකම් සළසන ලෙස ජනාධිපති රනිල් වික්‍රමසිංහ නිලධාරීන්ට උපදෙස් ලබා දී තිබෙනවා.\nඑමෙන්ම, අනතුරින් බරපතල තුවාල ලැබූ පුද්ගලයින් අවශ්‍ය වුවහොත් කොළඹට රැගෙන ඒමට කටයුතු කරන ලෙස ද ජනාධිපතිවරයා උපදෙස් ලබාදුන් බවයි ජනාධිපති මාධ්‍ය අංශය සඳහන් කළේ.\nමෙම අනතුරින් පුද්ගලයින් 7 දෙනෙක් ජීවිතක්ෂයට පත්ව තවත් 53 දෙනෙකු තුවාල ලබා තිබෙනවා.\nනුවරඑළිය මහ රෝහලේ අධ්‍යක්ෂවරයා හිරු ප්‍රවෘත්ති අංශයට කියා සිටියේ තුවාල ලැබූ පුද්ගලයින්ගෙන් හත්දෙනෙකු බරපතල තුවාල ලබා ඇති බවයි.\nමෙම අනතුර සිදුව තිබුණේ අධ්‍යාපන චාරිකාවක් ගොස් යළි කොළඹ බලා පැමිණෙන තර්ස්ටන් විද්‍යාලයේ සිසුන් පිරිසක් රැගත් බස් රථයක් සහ නුවරඑළිය බලා ධාවනය වූ වෑන් රථයක් එකිනෙක ගැටීමෙන්. එහිදී ත්‍රිරෝද රථයක්ද අනතුරට ලක්ව තිබූ අතර, බස් රථය මාර්ගයෙන් ඉවතට පෙරළී ගොස් තිබුණා.\nඅනතුරින් මියගොස් ඇත්තේ වෑන් රථයේ ගමන් ගත් පුද්ගලයින් හයදෙනෙකු සහ ත්‍රිරෝද රථයේ ගමන් ගත් පුද්ගලයෙකු බවටයි වාර්තා වන්නේ.\nමේ අතර කොළඹ තර්ස්ටන් විද්‍යාලයේ විදුහල්පතිවරයා සඳහන් කළේ අදාළ අනතුරින් බස් රථයේ ගමන් ගත් සිසුන් කිසිවෙකුටත් බරපතළ තුවාල සිදුව නොමැති බවයි.\nඅනතුර වර්තාවීමෙන් පසු අධ්‍යාපන අමාත්‍ය සුසිල් ප්‍රේමජයන්ත් ඊයේ (20) රාත්‍රියේ කොළඹ තර්ස්ටන් විද්‍යාලයට පැමිණ තිබුණා.\nඑමෙන්ම, අනතුරට මුහුණ දුන් සිසුන් කිහිප දෙනෙකු සමාජ මාධ්‍ය වෙත වීඩියෝ පටයක් නිකුත් කර තිබුණා.",
       "URL": "https://www.hirunews.lk/325543/නානුඔය-අනතුරට-හේතුව-බස්-රථ-රියදුරාගේ-නොසැලකිලිමත්කම-බව-මූලික-විමර්ශනවලින්-හෙළිවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=588"
}