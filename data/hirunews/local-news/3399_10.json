{
       "Source": "hirunews",
       "Timestamp": "Wednesday, 17 April 2019 - 12:25",
       "Headline": "උතුරේ පානීය ජල ගැටළුව විසඳීමට ඉරානයේ සහය",
       "News Content": "උතුර පළාතේ පානීය ජල ගැටළුව විසඳීමේ ව්‍යාපෘතියකට සහය පළ කිරීමට ඉරාන රජය එකඟතාව පළ කර තිබෙනවා.\nඒ, ඉරානයේ ශ්‍රී ලංකා තානාපති මොහොමඩ් සෙයිරි අමිරානි සහ උතුර පළාත් ආණ්ඩුකාර ආචාර්ය සුරේන් රාඝවන් අතර ඊයේ පැවති සාකච්ඡාවකදියි.\nකොළඹ පිහිටි ඉරාන තානාපති කාර්යාලයේදි මෙම සාකච්ඡාව සිදුවූ බව උතුර පළාත් ආණ්ඩුකාර කාර්යාලය සඳහන් කළා.\nමධ්‍යම පළාතේ සිට උතුර පළාත වෙත භූගත නළ මාර්ග ඔස්සේ පානීය ජලය රැගෙන යාමේ ව්‍යාපෘතියක් සැළසුම් කර ඇති බවත්, ඒ සඳහා ඉරානයේ සහය අවශ්‍ය බවත් ආණ්ඩුකාරවරයා පෙන්වාදී තිබෙනවා.\nඊට ප්‍රතිචාර දක්වමින් ඉරානයේ ශ්‍රී ලංකා තානාපතිවරයා ප්‍රකාශ කර ඇත්තේ ඉරාන බලධාරීන් සමඟ මේ පිළිබඳව තවදුරටත් සාකච්ඡා කර එම කටයුතු සඳහා විශේෂඥ දැනුමක් සහිත ඉරාන සමාගම් තුනක විශේෂ නියෝජිත කණ්ඩායමක් ඉදිරියේදී ශ්‍රී ලංකාවට ගෙන්වීමට කටයුතු කරන බවයි.\nමේ අතර උතුර පළාත් ආණ්ඩුකාරවරයා ඊයේ ශ්‍රී ලංකාවේ කැනඩා මහ කොමසාරිස් ඩිවොයිඩ් මැකිනොන්ද මුණගැසී තිබෙනවා.",
       "URL": "https://www.hirunews.lk/214621/උතුරේ-පානීය-ජල-ගැටළුව-විසඳීමට-ඉරානයේ-සහය",
       "Category": "Local News",
       "Parent URL": "https://www.hirunews.lk/local-news.php?pageID=3399"
}