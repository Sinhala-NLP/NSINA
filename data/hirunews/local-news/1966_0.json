{
       "Source": "hirunews",
       "Timestamp": "Sunday, 09 May 2021 - 12:53",
       "Headline": "බස්නාහිර පළාතේ, දෛනික කොරෝනා ආසාදිතයන් යළි 1000 ඉක්මවයි (වීඩියෝ)",
       "News Content": "මෙරටින් ඊයේ වාර්තා වූ කොරෝනා ආසාදිතයින් 1,896 දෙනා අතරින් වැඩිම සංඛ්‍යාව බස්නාහිර පළාතෙන් වාර්තා වී තිබෙනවා.\nඒ අනුව බස්නාහිර පළාතෙන් ඊයේ හඳුනාගත් ආසාදිතයින් සංඛ්‍යාව 1,116ක් බව කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය නිවේදනය කළා.\nඑසේම, මෙරටින් දිනකදී වාර්තා වූ වැඩිම කොරෝනා ආසාදිත මරණ සංඛ්‍යාවද ඊයේ වාර්තා වූ අතර, එම සංඛ්‍යාව 22ක්.\nඉන් 19 දෙනෙකුම මියගොස් තිබුණේ කොවිඩ් නිව්මෝනියාවෙන්.\nඒ සමඟ මෙරටින් වාර්තා වන සමස්ත කොරෝනා ආසාදිත පුද්ගල මරණ සංඛ්‍යාව දැක්වෙන්නේ 786ක් ලෙසින්.\nඊයේ හඳුනාගත් ආසාදිතයින් අතරින් වැඩිම පිරිස වූ 411ක් වාර්තා වූයේ කොළඹ දිස්ත්‍රික්කයෙන්. නාරාහේන්පිටින් හඳුනාගත් ආසාදිතයින් 60 දෙනෙකු සහ පිලියන්දලින් හඳුනාගත් ආසාදිතයින් 43 දෙනෙකුද ඒ අතර වනවා.\nකළුතර දිස්ත්‍රික්කයෙන් ආසාදිතයින් 358 දෙනෙකු වාර්තා වූ අතර ඉන් 88 දෙනෙකු හඳුනා ගත්තේ පානදුර දකුණ පොලිස් බල ප්‍රදේශයෙන්.\nගම්පහ දිස්ත්‍රික්කයෙන් ආසාදිතයින් 347 දෙනෙකු වාර්තා වී තිබුණා.\nමෙරට එන්නත්කරණ වැඩසටහන යටතේ කොවිෂීල්ඩ් එන්නතේ දෙවන මාත්‍රාව පුද්ගලයින් 194,905 දෙනෙකුට මේ වනවිට ලබාදී ඇති අතර ගෙවුණු දිනයේ පමණක් දෙවන මාත්‍රාව ලබා දී ඇති පුද්ගලයින් සංඛ්‍යාව 7,130ක්.\nස්පුට්නික් එන්නතේ පළමු මාත්‍රාවද මේ වනවිට පුද්ගලයින් 2,996 දෙනෙකුට ලබාදී තිබෙනවා.\nඑසේම, ඊයේ දිනයේ සිට ශ්‍රී ලාංකිකයින්ට ලබාදීම ආරම්භ කළ සයිනොෆාම් එන්නතේ පළමු මාත්‍රාව මේ වනවිට පුද්ගලයින් 3158 දෙනෙකුට ලබාදී ඇති අතර, ඊයේ දිනයේ එන්නත ලබාගත් සංඛ්‍යාව 293ක්.\nපවතින තත්ත්වය මත පළාත් මට්ටමින් කොව්ඩ් මර්දන වැඩපිළිවෙළ සම්බන්ධීකරණය කිරීමට නියෝජ්‍ය සෞඛ්‍ය සේවා අධ්‍යක්ෂ ජනරාල්වරු 09 දෙනෙකු පත් කිරීමට සෞඛ්‍ය අමාත්‍යවරිය පියවර ගෙන තිබෙනවා.\nමේ අතර, කොරෝනා ආසාදිත 14 හැවිරිදි පාසල් සිසුවෙකු බණ්ඩාරනායක අනුස්මරණ සම්මන්ත්‍රණ ශාලා පරිශ්‍රයේ පසුගියදා පැවති ජාත්‍යන්තර පාසලක විභාගයක් සඳහා යතුරුපැදියකින් කැඳවාගෙන ගිය පුද්ගලයෙකුට එරෙහිව නිරෝධායන පනත යටතේ නඩු පැවරීමට කහතුඩුව සෞඛ්‍ය වෛද්‍ය නිලධාරී කාර්යාලය පියවර ගත්තා.\nඅදාළ පුද්ගලයා ආසාදිත සිසුවාගේ මාමා කෙනෙකු වන අතර, සිසුවාගේ මවට, පියාට සහ නැඟණියටද කොරෝනා ආසාදිතව සිටින අවස්ථාවේදීයි මෙලෙස ඔහු විභාගය සඳහා රැගෙන ගොස් ඇත්තේ.\nඅදාළ විභාගය සඳහා 6000කට ආසන්න පිරිසක් අවස්ථා කිහිපයකදී සහභාගී වී ඇති අතර, සිද්ධිය සම්බන්ධයෙන් එම ජාත්‍යන්තර පාසලද දැනුවත් කිරීමට කහතුඩුව සෞඛ්‍ය වෛද්‍ය නිලධාරී කාර්යාලය පියවර ගෙන තිබෙනවා.\nමේ අතර, දෙහිඅත්තකණ්ඩිය ප්‍රදේශයේ තාවකාලික අන්තර් ප්‍රතිකාර මධ්‍යස්ථානයක නඩත්තු කටයුත්තක් නිසා එහි ප්‍රතිකාර ලබන පුද්ගලයින් 105 දෙනෙකු අම්පාර, දමන හා පදියතලාව ප්‍රතිකාර මධ්‍යස්ථාන වෙත යොමු කිරීමට පියවර ගැණුනා.\nකොරෝනා ව්‍යාප්තිය සැලකිල්ලට ගෙන බෙලිඅත්ත නගරයේ කඩ සාප්පු දින 3කට වසා දැමීමට බෙලිඅත්ත වෙළෙඳ සංගමය තීරණය කර තිබෙනවා.\nකොරෝනා ආසාදිතයින් දිනෙන් දින වාර්තා වන පසුබිමක තවදුරටත් නිරෝධායන නීති උල්ලංඝනය කරමින් සැරිසරන පුද්ගලයින් සොයා මෙහෙයුම් ක්‍රියාත්මකයි.\nමේ අතර, සෞඛ්‍ය හේතූන් මත හෝ වෙනත් අවශ්‍යතා මත ඉන්දියාවට ගොස් සිටින ශ්‍රී ලාංකිකයින් නැවත ගෙන්වා ගැනීම සඳහා කඩිනමින් සැලසුම් සහගත වැඩපිලිවෙලක් ක්‍රියාත්මක කරන බව සංචාරක අමාත්‍ය ප්‍රසන්න රණතුංග පවසනවා.\nඉදිරි සතියෙන් පසු මේ සම්බන්ධයෙන් අවශ්‍ය ක්‍රියාමාර්ග ගන්නා බවයි ඔහු කියා සිටියේ.\nඑමෙන්ම, ඉදිරි සති කිහිපයේදී කොරෝනා ආසාදිතයින් වැඩි වීමේ ප්‍රවණතාවක් දක්නට ලැබෙනු ඇතැයි රජයේ වෛද්‍ය නිලධාරීන්ගේ සංගමයේ මධ්‍යම කාරක සභික වෛද්‍ය ප්‍රසාද් කොළඹගේ ප්‍රකාශ කළා.\nදැනට පවතින ක්‍රමවේද හරහා දෛනිකව වාර්තා වන කොරෝනා ආසාදිතයින් සංඛ්‍යාව අවම කර ගැනීම ගැටළුකාරී තත්ත්වයක් බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය පවසනවා.\nඑහි සභාපති උපුල් රෝහණ කියා සිටියේ ක්ෂේත්‍ර රාජකාරියේ නිරත නිලධාරීන්ද මේ වනවිට කලකිරීමෙන් පසුවන බවයි.\nමේ අතර, රත්නපුර දිස්ත්‍රික්කයේ ග්‍රාම නිලධාරී වසම් 20ක් සහ නුවරඑලිය දිස්ත්‍රික්කයේ ලිඳුල පොලිස් වසමේ ශාන්ත කූම්බ්ස් වතු යාය වහාම ක්‍රියාත්මක වන පරිදි අද උදෑසන සිට හුදෙකලා කෙරෙන බව යුද හමුදාපති ජෙනරාල් ශවේන්ද්‍ර සිල්වා නිවේදනය කළා.\nරත්නපුර දිස්ත්‍රික්කයේ රක්වාන පොලිස් බල ප්‍රදේශයේ දොලේකන්ද, රඹුක, කත්ලාන, තණබෙල, ඉළුඹකන්ද සහ පොතුපිටිය දකුණ ග්‍රාම සේවා වසම් මෙලෙස හුදෙකලා කෙරුණා.\nඊට අමතරව රත්නපුර දිස්ත්‍රික්කයේ කලවාන පොලිස් බල ප්‍රදේශයේ පනාපොළ, කුඩමේරිය, කුඩව, දෙල්ගොඩ නැගෙනහිර, දෙල්ගොඩ බටහිර, දව්ගලගම, ගඟලගමුව, කොස්වත්ත, තපස්සරකන්ද, වතුරාව, වෙම්බියගොඩ, වැද්දාගල නැගෙනහිර, වැද්දාගල බටහිර, දවුගලගම සහ කලවාන බටහිර ග්‍රාම සේවා වසමේ ප්‍රධාන නගරයේ සිට නැගෙනහිර දොලහේන මංසන්ධිය දක්වා ප්‍රධාන මාර්ගය දෙපස හුදෙකලා කිරීමටයි කටයුතු කෙරුණේ.\nඑමෙන්ම, කළුතර දිස්ත්‍රික්කයේ පානදුර දකුණ පොලිස් බල ප්‍රදේශයේ නාරම්පිටිය ග්‍රාමසේවා වසම අද උදෑසන සිට හුදෙකලාභාවයෙන් ඉවත් කරන බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.",
       "URL": "https://www.hirunews.lk/270862/බස්නාහිර-පළාතේ-දෛනික-කොරෝනා-ආසාදිතයන්-යළි-1000-ඉක්මවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1966"
}