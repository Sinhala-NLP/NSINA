{
       "Source": "hirunews",
       "Timestamp": "Thursday, 26 November 2020 - 20:22",
       "Headline": "බේරුවල මහජන සෞඛ්‍ය පරීක්ෂවරු සේවයෙන් ඉවතට",
       "News Content": "පසුගිය දිනක ස්ථාන මාරුකර යැවූ බේරුවල සෞඛ්‍ය වෛද්‍ය නිලධාරිවරයා යළි අනුයුක්ත කිරීමට විරෝධය පළ කරමින් එම සෞඛ්‍ය වෛද්‍ය නිලධාරී කොට්ඨාසයේ මහජන සෞඛ්‍ය පරීක්ෂකවරුන් අද (26) සිට සේවයෙන් ඉවත්ව තිබෙනවා.\nඑමෙන්ම ගම්පහ දිස්ත්‍රික්කයේ මහජන සෞඛ්‍ය පරීක්ෂකවරුන්ගේ රාජකාරි වේලාව සංශෝධනය කරමින් දිස්ත්‍රික් සෞඛ්‍ය සේවා අධ්‍යක්‍ෂ යොමු කළ ලිපියකට විරෝධය පළ කරමින් එම දිස්ත්‍රික්කයේ මහජන සෞඛ්‍ය පරීක්ෂකවරුන්ද තම දෛනික රාජකාරි පස්වරු 4.30 න් අවසන් කිරීමට තීරණය කළා.\nමේ අතර අලුතින් ආසාදිතයන් 37 දෙනෙකු හඳුනාගැනීමත් සමඟ බන්ධනාගාරවලින් වාර්තාවන රෝගීන්ගේ සංඛ්‍යාවද අද වනවිට 790 දක්වා ඉහළ ගොස් තිබෙනවා.\nමේ දක්වා කොරෝනා ආසාදිතයන් වාර්තා නොවූ මීගමුව බන්ධනාගාරයෙන්ද ආසාදිතයෙකු වාර්තාවී ඇති බවයි බන්ධනාගාර දෙපාර්තමේන්තුව සඳහන් කළේ.\nමහර බන්ධනාගාරයේදී කොරෝනා ආසාදිත බවට පසුගියදා හඳුනාගැනීමෙන් අනතුරුව වැලිකඩ බන්ධනාගාර රෝහලට ඇතුළත් කළ අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂ ශානි අබේසේකර පොළොන්නරුව - ගල්ලෑල්ල ප්‍රතිකාර මධ්‍යස්ථානය වෙත මාරුකර යවා ඇති බවයි බන්ධනාගාර දෙපාර්තමේන්තුව සඳහන් කළේ. එමෙන්ම ඊයේ ඇප නියම වූ පාර්ලිමේන්තු මන්ත්‍රී  රිෂාඩ් බදියුදීන්ද පී.සී.ආර්. පරීක්ෂණයකට ලක් කිරීමෙන් අනතුරුව එහි වාර්තාව ලැබෙනතුරු තවදුරටත් මැගසින් බන්ධනාගාරයේ රඳවා සිටිනවා.\nමේ අතර, ඊයේ දිනයේත් පොලීසියේ ආසාදිතයින් 42 නෙකු අලුතින් හඳුනා ගැනීමත් සමඟ කොරෝනා ආසාදිත පොලිස් නිලධාරීන්ගේ සංඛ්‍යාව මේ වන විට 1123 දක්වා ඉහළ ගොස් ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළා.\nකොල්ලුපිටිය පොලිස් ස්ථානයේ අපරාධ අංශයේ ස්ථානාධිපතිවරයා අද උදෑසන ගාලුමුවදොරපිටියේ ව්‍යායාම් සිදුකරමින් සිටියදී හදිසියේ ඇද වැටීමෙන් ජීවිතක්ෂයට පත්වූ අතර, ඔහුගේ දේහය පී.සී.ආර්. පරීක්ෂණයකට ලක් කිරීමට නියමිතව තිබෙනවා.\nමේ වනවිට හුදකලා කර ඇති වනාතමුල්ල - හල්ගහවත්ත ප්‍රදේශයේ ජනතාව අද විරෝධතාවක නිරතවුණේ තමන්ට සහන නොලැබෙන බවට චෝදනා කරමින්.\nකොරෝනා වෛරසයේ බලපෑමට ලක්වූ අසරණ පවුල් සඳහා භාණ්ඩ බෙදාදීමේ වැඩසටහනක් කොළඹ මහ නගර සභාව විසින් බොරැල්ල දුම්රිය ක්‍රීඩාපිටියේදී සිදු කළා. එහිදී ජනතාව චෝදනා කළේ එම වැඩපිළිවෙල නිසි ක්‍රමවේදයකින් තොරව ක්‍රියාත්මක කිරීම හේතුවෙන් තමන් අපහසුතාවට පත්වන බවටයි.\nමේ අතර, කොරෝනා ආසාදිතයන් වාර්තාවීමත් සමඟ වරායේ මෙහෙයුම් කටයුතුවලට එල්ලවී තිබූ බලපෑම් යථා තත්ත්වයට පත් කරමින් කොළඹ වරායේ සියලු පර්යන්තයන්හි මෙහෙයුම් මේ වනවිට යථාවත් කර ඇති බව වරාය අධිකාරිය නිවේදනයක් නිකුත් කරමින් සඳහන් කළා.\nඑම අධිකාරිය නිවේදනයක් නිකුත් කරමින් සඳහන් කළේ භාණ්ඩ නිෂ්කාශණ කටයුතුවලදී යම් අපහසුතාවක් ඇත්නම් පහත දුරකථන අංකවලට අමතා ඒ පිළිබඳව අවශ්‍ය විමසීම් සිදුකරන ලෙසයි.\nඒ අනුව පෑලියගොඩ බහලුම් මධ්‍යස්ථානයේ කාර්යභාර නිලධාරි 071 853 18 59 අංකයෙනුත්, කොළඹ වරායේ සේවා සැපයුම් කොට්ඨාසයේ සේවා භාර නිලධාරී 071 868 83 61 අංකයෙනුත්, ඕනෑම වේලාවක සම්බන්ධ කරගැනීමට හැකියාව පවතිනවා.\nඑමෙන්ම වරාය සේවා හා පර්යන්ත මෙහෙයුම් පිළිබඳ විමසීම් සඳහා 011 2 320 405 අංකයට හෝ 071 688 94 52 අංකයට අමතා වරාය අධිකාරියේ මෙහෙයුම් කුටියේ කාර්ය භාර නිලධාරියා සම්බන්ධ කරගත හැකි බවයි වරාය අධිකාරිය නිකුත් කළ නිවේදනයේ දැක්වෙන්නේ.",
       "URL": "https://www.hirunews.lk/255668/බේරුවල-මහජන-සෞඛ්‍ය-පරීක්ෂවරු-සේවයෙන්-ඉවතට",
       "Category": "Local News",
       "Parent URL": "https://www.hirunews.lk/local-news.php?pageID=2310"
}