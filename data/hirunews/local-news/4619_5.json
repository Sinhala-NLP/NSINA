{
       "Source": "hirunews",
       "Timestamp": "Sunday, 12 March 2017 - 6:40",
       "Headline": "කොළඹ විරෝධතා සීමා කර නැහැ - රජයෙන් ප්‍රකාශයක්",
       "News Content": "කොළඹ නගරයේ පැවැත්වෙන විරෝධතා සහ උද්ඝෝෂණ සීමා කිරීමේ සූදානමක් නොමැති බව පොලීසිය පවසනවා.\nපොලිස් මාධ්‍ය ප්‍රකාශක නියෝජ්‍ය පොලිස්පති ප්‍රියන්ත ජයකොඩි මේ බව සඳහන් කළේ එවැනි සූදානමක් සම්බන්ධයෙන් රජය දැනුම්දී ඇද්ද යන්න පිළිබඳ හිරු ප්‍රවෘත්ති අංශය සිදුකළ විමසීමකදියි.\nනිවේදනයක් නිකුත්කරමින් රාජ්‍ය සේවා එක්සත් හෙද සංගමයේ සභාපති පූජ්‍ය මුරුත්තෙට්ටුවේ ආනන්ද හිමියන් ඊයේ සඳහන් කර තිබුණේ කොළඹ නගරයේ පැවැත්වෙන විරෝධතා සහ උද්ඝෝෂණ සීමා කිරීමේ සූදානමක් රජය විසින් සිදුකිරීමට නියමිත බවයි.\nකොළඹ නගරයේ පැවැත්වෙන විරෝධතා හේතුවෙන් ජන ජීවිතයට හා ආර්ථිකයට අහිතකර බලපෑම් ඇතිවන බව සදහන් කරමින් ආණ්ඩුව එම අයිතිවාසිකම් අහෝසිකිරීමට සැලසුම් කර ඇති බවයි උන්වහන්සේ කියා සිටියේ.\nරජයේ එවැනි සුදානමක් පවතින්නේද යන්න පිළිබඳ හිරු ප්‍රවෘත්ති අංශය කැබිනට් සම ප්‍රකාශක අමාත්‍ය රාජිත සේනාරත්නගෙන්ද විමසීමක් කළා.\nඔහු සඳහන් කළේ ඇතැම් මාධ්‍යවල එවැන්නක් පළවුණද ඒ පිළිබඳ කිසිදු තීරණයක් රජය විසින් ගෙන නොමැති බවයි.\nඑහෙත් කොළඹ නගරයේ පවත්වන විරෝධතා සහ උද්ඝෝෂණ සඳහා නිශ්චිත ස්ථාන නම් කිරීම කෙරෙහි රජයේ අවධානය යොමුව ඇති බව හිරු ප්‍රවෘත්ති අංශය වෙත අමාත්‍යවරයා කියා සිටියා.",
       "URL": "https://www.hirunews.lk/156636/කොළඹ-විරෝධතා-සීමා-කර-නැහැ-රජයෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=4619"
}