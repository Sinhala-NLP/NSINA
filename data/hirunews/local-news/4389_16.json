{
       "Source": "hirunews",
       "Timestamp": "Wednesday, 02 August 2017 - 19:21",
       "Headline": "උතුරු කොරියානු මිසයිල හෙළා දුටු නිවේදනය ගැන ජනපති සහ අගමැති දැනුම්වත් නැහැ",
       "News Content": "හම්බන්තොට වරාය චීන සමාගමකට බදු දීම තවත් වසර කිහිපයකින් අමතක වනු ඇතැයි සම කැබිනට් ප්‍රකාශක අමාත්‍ය රාජිත සේනාරත්න ප්‍රකාශ කළා.\nඒ, අද පැවති කැබිනට් තීරණ දැනුම්දීමේ මාධ්‍ය හමුවට එක්වෙමින්.\nඑහිදී හම්බන්තොට වරාය ගිවිසුම දෙපාර්ශවයේ කැමැත්ත පරිදි  ඕනෑම අවස්ථාවක සංශෝධනය කිරීමේ හැකියාව පවතින බව සඳහන් කළ ඔවුන් ගිවිසුමට ශ්‍රී ලංකා නිදහස් පක්ෂය විසින් සංශෝධන කිහිපයක් ඇතුළත් කළ බවද කියා සිටියා.\nඋතුරේ ක්‍රියාත්මක අපරාධ කල්ලි මැඩපැවැත්වීම සඳහා රජය ගන්නා ක්‍රියාමාර්ග පිළිබඳව මාධ්‍යවේදීන් මෙහිදී ප්‍රශ්න කළ අතර, ඊට පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර පිළිතුරු ලබාදීමේදී අමාත්‍යවරුන් වන රාජිත සේනාරාත්න සහ දයාසිරි ජයසේකර මැදිහත්වුණා.\nඋතුරු කොරියාවේ මිසයිල අත්හදාබැලීම් හෙළා දකිමින් විදේශ අමාත්‍යාංශය නිකුත් කර තිබූ නිවේදනය පිළිබඳ නැගුණු ප්‍රශ්නයට පිළිතුරු ලබාදුන් අමාත්‍ය දයාසිරි ජයසේකර කියා සිටියේ\nමෙම නිවේදනය නිකුත් කිරීම පිළිබඳව ජනාධිපතිවරයා, අග්‍රාමාත්‍යවරයා හෝ විදේශ අමාත්‍යවරයා දැනුම්වත් වී නොමැති බවයි.\nඒ පිළිබඳව වහාම පරීක්ෂණයක් ආරම්භ කරන ලෙස ඊයේ පැවති කැබිනට් මණ්ඩලයේදී ජනාධිපතිවරයා දැනුම් දුන් බවද සම කැබිනට් ප්‍රකාශක අමාත්‍ය දයාසිරි ජයසේකර ප්‍රකාශ කළා.",
       "URL": "https://www.hirunews.lk/167458/උතුරු-කොරියානු-මිසයිල-හෙළා-දුටු-නිවේදනය-ගැන-ජනපති-සහ-අගමැති-දැනුම්වත්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=4389"
}