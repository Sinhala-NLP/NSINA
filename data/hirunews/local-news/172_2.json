{
       "Source": "hirunews",
       "Timestamp": "Wednesday, 19 July 2023 - 8:10",
       "Headline": "ක්‍රිකට් ආයතනයට එරෙහිව වහා පරීක්ෂණයක් පවත්වන ලෙස නීතීඥයෝ ඉල්ලති",
       "News Content": "ශ්‍රී ලංකා ක්‍රිකට් කණ්ඩායම සහභාගීවන තරග ආවරණය කිරීම සහ ක්‍රිකට් ආයතනය සංවිධාන කරනු ලබන ප්‍රවෘත්ති සාකච්ඡා ආවරණය කිරීම හිරු මාධ්‍ය ජාලයට තහනම් කිරීමට පියවර ගත් ශ්‍රී ලංකා ක්‍රිකට් ආයතනයට එරෙහිව වහාම පරීක්ෂණයක් පැවැත්විය යුතු බව මහාචාර්ය නීතිඥ ප්‍රතිභා මහානාමහේවා ප්‍රකාශ කළා.\nඔහු පෙන්වා දෙන්නේ රටේ ජනතාවගේ තොරතුරු දැනගැනීමේ අයිතිය වළක්වාලන්නට ශ්‍රී ලංකා ක්‍රිකට් ආයතනයට නොහැකි බවයි.\nගාල්ලේදී පැවැත්වෙන ශ්‍රී ලංකා - පාකිස්ථාන ටෙස්ට් ක්‍රිකට් තරගාවලියේ ආරම්භයට දිනක් ඉතිරිව තිබියදී පෙර දැනුවත් කිරීමකින් තොරව හිරු මාධ්‍ය ජාලයේ ක්‍රීඩා අංශයට වාරණයක් පනවන්නට ශ්‍රී ලංකා ක්‍රිකට් සභාපති ශම්මි සිල්වා ප්‍රමුඛ වත්මන් ක්‍රිකට් විධායක කමිටුව පියවර ගත්තා.\nඒ, ශ්‍රී ලංකා කණ්ඩායම තරග වදින තරග ආවරණය කිරීම සහ ක්‍රිකට් ආයතනය සංවිධාන කරන ප්‍රවෘත්ති සාකච්ඡා ආවරණය කිරීමට ඇති අවස්ථාවද වලකාලමින් ශ්‍රී ලංකා ක්‍රිකට් ආයතනය ගත් තීරණය පිළිබඳව අදහස් දක්වමින්.\nමෙරට ජනතාවගේ තොරතුරු දැන ගැනීමේ අයිතිය වෙනුවෙන් පෙනී සිටින හිරු මාධ්‍ය ජාලයට අන්තනෝමතික ලෙස මෙවන් තහනමක් පනවන්නට ශ්‍රී ලංකා ක්‍රිකට් සභාපතිවරයාට ඇති නීතිමය බලය කුමක ද යනුවෙන් මහාචාර්ය නීතිඥ ප්‍රතිභා මහානාමහේවා වැඩි දුරටත් ප්‍රශ්න කර සිටිනවා.",
       "URL": "https://www.hirunews.lk/341717/ක්‍රිකට්-ආයතනයට-එරෙහිව-වහා-පරීක්ෂණයක්-පවත්වන-ලෙස-නීතීඥයෝ-ඉල්ලති",
       "Category": "Local News",
       "Parent URL": "https://www.hirunews.lk/local-news.php?pageID=172"
}