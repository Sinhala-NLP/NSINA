{
       "Source": "hirunews",
       "Timestamp": "Saturday, 27 January 2018 - 13:39",
       "Headline": "බැඳුම්කර විවාදයට අගමැති දින දෙයි",
       "News Content": "දැනට එළිදක්වා ඇති බැඳුම්කර සහ බරපතල මූල්‍ය වංචා සෙවීමේ කොමිෂන් සභා වාර්තා දෙක පිළිබඳව විවාද කිරීම සඳහා ලබන 08 වැනිදා පාර්ලිමේන්තුව කැඳවන බව අග්‍රාමාත්‍ය රනිල් වික්‍රමසිංහ ප්‍රකාශ කළා.\nඔහු මේ බව කියා සිටියේ මොරවක ප්‍රදේශයේ අද පැවති එක්සත් ජාතික පක්ෂ ජනරැලියකට එක්වෙමින්.\nමේ අතර, බැඳුම්කර කොමිෂන් සභා වාර්තාව සහ බරපතල වංචා පිළිබඳ ජනාධිපති කොමිෂන් සභා වාර්තාව පිළිබඳ විවාදය පළාත් පාලන ඡන්ද විමසීමට පෙර පවත්වන ලෙස ඉල්ලා ජනතා විමුක්ති පෙරමුණ කතානායකවරයා වෙත ලිපියක් යොමුකර තිබෙනවා.\nඑම පක්ෂය අදාළ ලිපියෙන් පෙන්වා දී ඇත්තේ ඡුන්ද විමසීමට පෙර මෙම වාර්තා පාර්ලිමේන්තුව තුළ විවාදයට ගැනීමේ අවශ්‍යතාව පක්ෂ නායක රැස්වීමේදී දැඩි ලෙස අවධාරණය කිරීමට උත්සාහ කළද ආණ්ඩුවේ පාර්ශවයෙන් ඒ සඳහා සතුටුදායක ප්‍රතිචාරයක් නොලැබුණු බවයි.\nජනතා විමුක්ති පෙරමුණේ නායක, පාර්ලිමේන්තු මන්ත්‍රී අනුර කුමාර දිසානායක ඊයේ අවිස්සාවේල්ලේ පැවති ජනහමුවකදීද ඒ සම්බන්ධයෙන් අදහස් පළ කළා.\nකෙසේ වෙතත්, විවාදය සඳහා දින තීරණය කෙරුණු පක්ෂ නායක රැස්වීමට ශ්‍රී ලංකා නිදහස් පක්ෂය නියෝජනය කරමින් සහභාගි වූ අමාත්‍ය මහින්ද සමරසිංහ පැවසුවේ පෙබරවාරි 20 සහ 21 විවාදය පැවැත්වීමට යෝජනා කළේ ආණ්ඩුව පාර්ශවයෙන් බවයි.\nපක්ෂ නායක රැස්වීමේදී ගත් තීරණයට ශ්‍රී ලංකා නිදහස් පක්ෂ පාර්ශවයෙන්ද විරුද්ධතාවයක් නොදැක්වූ බව සභානායක, අමාත්‍ය ලක්ෂ්මන් කිරිඇල්ල මහනුවරදී මාධ්‍ය වෙත අදහස් දක්වමින් කියා සිටියා.\nකෙසේ වෙතත්, අග්‍රාමාත්‍ය රනිල් වික්‍රමසිංහ අද මොරවක පැවති ජනරැලියේදී කියා සිටියේ පෙබරවාරි 08 වනදා පාර්ලිමේන්තුව කැඳවන ලෙසත්, ඊට අදාළ ලිපිය සඳුඳා දිනයේ ලබාදෙන බවත් ඊයේ රාත්‍රියේ කතානායකවරයා හමුවූ අවස්ථාවේ තමන් දැනුම් දුන් බවයි.",
       "URL": "https://www.hirunews.lk/182188/බැඳුම්කර-විවාදයට-අගමැති-දින-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=4105"
}