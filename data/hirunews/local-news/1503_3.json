{
       "Source": "hirunews",
       "Timestamp": "Friday, 10 December 2021 - 20:53",
       "Headline": "2022 විසර්ජන පනත් කෙටුම්පතට කථානායක සහතිකය ලැබේ (වීඩියෝ)",
       "News Content": "2022 ජනවාරි 01 වැනි දිනෙන් ආරම්භ වී, 2022 දෙසැම්බර් 31 දින අවසන් වන මුදල් වර්ෂය වෙනුවෙන් ආණ්ඩුවේ වියදම් සම්බන්ධයෙන් ඉදිරිපත් කළ විසර්ජන පනත් කෙටුම්පතට කථානායක මහින්ද යාපා අබේවර්ධන විසින් සිය සහතිකය ලබා දී තිබෙනවා.\nඒ අද (10) පස්වරුවේ පාර්ලිමේන්තු ලේකම් කාර්යාලයේ දී යි.\nමෙම පනත් කෙටුම්පත පළමුවර කියවීම සඳහා පසුගිය ඔක්තෝබර් 7 වන දින පාර්ලිමේන්තුවට ඉදිරිපත් කෙරුණා.\nඉන් අනතුරුව පසුගිය නොවැම්බර් 12 වන දින මුදල් අමාත්‍ය බැසිල් රාජපක්ෂ විසින් විසර්ජන පනත් කෙටුම්පත දෙවන වර\nකියවීම සඳහා ( අයවැය කථාව ) පාර්ලිමේන්තුවට ඉදිරිපත් කරනු ලැබුවා.\nමේ අනුව දින හතක විවාදයක් පැවැත්වීමෙන් අනතුරුව නොවැම්බර් 22 දින දෙවැනිවර කියවීමේ ඡන්ද විමසීම පැවැත්වුණ අතර, එය වැඩි ඡන්දයෙන් සම්මත වුණා.\nඊට පක්ෂව ඡන්ද 153 ක් ලැබුණු අතර, විපක්ෂව ඡන්ද 60 ක් ද ලැබුණා.\nඉන් අනතුරුව නොවැම්බර් 23 දින සිට අද ( 10 ) දින දක්වා පැවති කාරක සභා අවස්ථාවේදී එක් එක් අමාත්‍යාංශවල වැය ශීර්ෂය විවාදයට ගැනීම හා සම්මත කිරීම සිදු වූ අතර, මේ අනුව අද දින තෙවන වර කියවීමේ ඡන්ද විමසීම පැවැත්වුණා.\nසංශෝධන සහිතව විසර්ජන පනත් කෙටුම්පත වැඩි ඡන්දයෙන් සම්මත වූ අතර, ඒ අනුව විසර්ජන පනත් කෙටුම්පතට පක්ෂව ඡන්ද 157ක් ලැබුණු අතර, විපක්ෂව ඡන්ද 64 ක් ලැබුණි.\nමේ අනුව අද ( 10 ) දින පස්වරුවේ කථානායකවරයා විසින් 2022 වර්ෂය සඳහා වන විසර්ජන පනත් කෙටුම්පතට සිය සහතිකය සටහන් කරනු ලැබුවා.\nඒ අනුව අද දින සිට 2021 අංක 30 දරණ විසර්ජන පනත වශයෙන් එය බලාත්මක වනු ඇති.",
       "URL": "https://www.hirunews.lk/290641/2022-විසර්ජන-පනත්-කෙටුම්පතට-කථානායක-සහතිකය-ලැබේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1503"
}