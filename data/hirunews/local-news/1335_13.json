{
       "Source": "hirunews",
       "Timestamp": "Thursday, 24 February 2022 - 21:57",
       "Headline": "හිරු CIA අනාවරණයෙන් පසු වඩුවා කෙටූ ගල වනසන ගල්කොරියට තහනමක් (වීඩියෝ)",
       "News Content": "දඹදෙණිය රාජධානියට අයත් වඩුවා කෙටු ගලේ පාදම සුනු විසුනු කරමින් පවත්වාගෙන ගිය ගල්කොරියට ලබා දී තිබු බලපත්‍රය හිරු සී.අයි.ඒ. හරහා කළ අනාවරණයෙන් පසු තාවකාලිකව අත්හිටුවීමට පරිසර අමාත්‍ය මහින්ද\nඅමරවීර මහතා පියවර ගෙන තිබෙනවා.\nඅමාත්‍යවරයා මේ සම්බන්ධයෙන් පාර්ලිමේන්තුවේදී ද අදහස් පළ කළා.\nහිරු සී.අයි.ඒ හරහා ඊයේ අප හෙළි කලේ මෙරට තුන්වැනි රාජධානිය ලෙස බිහි වු දඹදෙනිය රාජධානියට අයත් පෞරාණික වටිනාකම් සහිත වඩුවා කෙටු ගල වනසමින් ගල් කොරියක් පවත්වා ගෙනයාමට අවසර ලබා දී තිබු අයුරුයි.\nජනප්‍රවාදය හා බැදුනු ඓතිහාසික වටිනාකමක් සහිත වඩුවා කෙටු ගලේ පාදමේ විශාල වපසරියක් මේ වන විටත් පෞද්ගලික සමාගමක් විසින් වනසන අයුරු අප දර්ශන සහිතව හෙළි කළා.\nඑපමණක් ද නොව නිදන් වස්තු සොයමින් අදාල පර්වතයේ ස්ථාන දෙකක කැණීම් කර ඇති බව ද අප කළ ගවේෂණයේදී දක්නට ලැබුණා.\nඓතිහාසික දඹදෙනිය රාජධානියේ වඩුවා කෙටු ගල මෙරට ඉතිහාසයෙන් පමණක් නොව අනාගත පරපුරෙන් ද අතුගා දැමීම සඳහා සිදුකරන මෙම මහා විනාශය ගැන අප කළ අනාවරණයත් සමග පරිසර අමාත්‍ය මහින්ද අමරවීර මහතාගේ\nඅවධානය ඒ සඳහා යොමුවුණා.\nමේ අතර, සුරකිමු ශ්‍රී ලංකා ජාතික ව්‍යාපාරයේ භික්ෂුන්වහන්සේ ඇතුළු සාමාජිකයන් පුරා විද්‍යා දෙපාර්තමේන්තුවේ අධ්‍යක්ෂ ජනරාල්වරයා හමුවීමට එම දෙපාර්තමේන්තුව වෙත පැමිණියා.\nඑහි නිලධාරිනියක අධ්‍යක්ෂ ජනරාල්වරයා නොමැති බව පැවසීමත් සමග භික්ෂුන් වහන්සේ ඇතුළු පිරිස සත්‍යග්‍රහක් සඳහා දෙපාර්තමේන්තු පරිශ්‍රයට ඇතුළුවීමේ  දොරටුව අසලට රැස්වුණා.\nපැයකට පමණ පසු පුරා විද්‍යා අධ්‍යක්ෂ ජනරාල්වරයා මෙම ස්ථානයට පැමිණියා.\nවිදුලි කප්පාදුව හේතුවෙන් ඊයේ දිනයේ හිරු ප්‍රවෘත්ති නැරඹීමට නොහැකි වූ බව ඔහු ප්‍රකාශ කිරීම නිසා සී.අයි.ඒ. අනාවරණය ජංගම දුරකථනයෙන් අප පෙන්වීමට කටයුතු කළා.\nමෙම පැහැදිලි කිරීම්වලින් පසු පැමිණ සිටි භික්ෂුන්වහන්සේ සමග සාකච්ඡාවක් අධ්‍යක්ෂ ජනරාල්වරයාගේ කාර්යාලයේදී පැවැත්වුවා.\nපුරාවිද්‍යා දෙපාර්තමේන්තුවද පරීක්ෂණ පවත්වා අවසන් කරන තෙක් වඩුවා කෙටු ගල වනසන ගල් කොරියේ කැණීම් තාවකාලිකව නවතා දැමීමට ලිපියක් නිකුත් කෙරුණා.",
       "URL": "https://www.hirunews.lk/297959/හිරු-cia-අනාවරණයෙන්-පසු-වඩුවා-කෙටූ-ගල-වනසන-ගල්කොරියට-තහනමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1335"
}