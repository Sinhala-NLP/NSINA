{
       "Source": "hirunews",
       "Timestamp": "Wednesday, 26 October 2016 - 20:24",
       "Headline": "උතුරු මහ ඇමතිගෙන් ජනතාවට ඉල්ලීමක්",
       "News Content": "යාපනය විශ්වවිද්‍යාලයේ සිසුන් දෙදෙනාගේ මියයාමේ සිද්ධිය මුල් කරගනිමින් කළහකාරී ක්‍රියාවල නිරත නොවන ලෙසට උතුර පළාත් ප්‍රධාන අමාත්‍ය සී.වී. විග්නේෂවරන් එම පළාතේ ජනතාවගෙන් ඉල්ලීමක් කළා.\nනිවේදනයක් නිකුත් කරමින් ප්‍රධාන අමාත්‍යවරයා සඳහන් කළේ එලෙස කළහකාරී ක්‍රියාවල නිරත වුවහොත් ඉදිරියේදී අහිතකර ප්‍රතිඵලවලට මුහුණදීමට සිදුවනු ඇති බවයි.\nමෙවැනි සිද්ධීන්වලදී පොලීසියට අවම බලය භාවිතා කළ හැකි වුවත්, පොලීසිය කටයුතු කර තිබෙන ආකාරය ගැටළු සහගත බවයි ඔහු සඳහන් කරන්නේ.\nකෙසේ වෙතත් සිද්ධිය සම්බන්ධයෙන් පරීක්ෂණයක් පවත්වා අධිකරණය තීන්දුව ප්‍රකාශයට පත් කිරීමට පෙර තමාට කිසිවක් මේ පිළිබඳව ප්‍රකාශ කිරීමට නොහැකි බව ද ඔහු සිය නිවේදනයෙන් පෙන්වා දෙනවා.\nමේ අතර යාපනය විශ්වවිද්‍යාලයේ සිසුන් දෙදෙනාගේ මියයාමේ සිද්ධිය සම්බන්ධයෙන් සිදුකරන පරීක්ෂණවලට අදාළව ඔවුන් අනතුරට ලක්වූ ස්ථානය අද පරීක්ෂාවට ලක් කෙරුණා.\nඒ, රජයේ රස පරීක්ෂක දෙපාර්තමේන්තුවේ නිලධාරීන් සහ අපරාධ පරික්ෂණ දෙපාර්තමේන්තුවේ නිලධාරීන් විසින්.\nඑම ස්ථානයට සිද්ධිය සම්බන්ධයෙන් අත්අඩංගුවට ගෙන සිටින පොලිස් නිලධාරීන් පස්දෙනාද රැගෙන ආ බවටයි අප වාර්තාකරු සඳහන් කළේ.\nඑහිදී අනතුර සිදුවූ ස්ථානය අවට සිදුකළ පරීක්ෂා කිරීම්වලදී ටී 56 ගිනි අවි සඳහා භාවිතා කරන හිස් පතොරම් කොපුවක් සොයාගැනීමට හැකිවී තිබෙනවා.\nඑමෙන්ම කිලිනොච්චි නගරයේ මාර්ගය අවහිර කරමින් රැඳී සිටි පිරිසක් මාර්ගයෙන් ඉවත් කිරීමට යාමේදී ඇතිවූ උණුසුම්කාරී තත්ත්වයේදී තුවාල ලැබූ පොලිස් නිලධාරියා වැඩිදුර ප්‍රතිකාර සඳහා අනුරාධපුර රෝහලට මාරුකර යවා තිබෙනවා.\nඒ කිලිනොච්චිය රෝහලේ සිටයි.",
       "URL": "https://www.hirunews.lk/146145/උතුරු-මහ-ඇමතිගෙන්-ජනතාවට-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=4821"
}