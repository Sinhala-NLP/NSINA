{
       "Source": "hirunews",
       "Timestamp": "Wednesday, 18 December 2019 - 19:49",
       "Headline": "දෙසතියකින් එළවළු මිල සාමාන්‍ය තත්ත්වයට",
       "News Content": "වෙළඳපොලෙහි සීඝ්‍ර ලෙස ඉහළ ගොස් ඇති එළවළු මිල ජනවාරි මුල් සතිය වන විට අඩුවිය හැකි බව හෙක්ටර් කොබ්බෑකඩුව ගොවි කටයුතු හා පුහුණු කිරීමේ ආයතනය පවසනවා.\nප්‍රධාන එළවළු වර්ග සියල්ලේම මිල ගණන් ඉහළ ගොස් ඇති බවයි විශේෂ ආර්ථික මධ්‍යස්ථානයන්හි කළමනාකාරකරුවන් සඳහන් කළේ.\nමේ වනවිට බෝංචි, කැරට් සහ ලීක්ස් කිලෝග්‍රෑමයක් වෙළඳ පොලේ අලෙවි වන්නේ රුපියල් 400 කට ආසන්න මිලකටයි.\nඋඩරට, පහතරට සහ යාපනය ඇතුළු ප්‍රදේශවලින් ලැබෙන එළවළු තොග අඩුවීම නිසා මෙලෙස මිල ගණන් ඉහළ ගොස් ඇති අතර, ගත වූ මාස කිහිපය පුරා දිවයිනේ ප්‍රදේශ රැසකට ඇදහැලූණු අධික වර්ෂාව ඊට හේතුවී තිබෙනවා.\nකෙසේ වෙතත්, එළවළු මිල අඩුවනතුරු මුං ඇට, පරිප්පු, කව්පි වැනි ආදේශක ආහාරවලට යොමුවන ලෙසටයි හෙක්ටර් කොබ්බෑකඩුව ගොවි කටයුතු හා පුහුණු කිරීමේ ආයතනයේ අධ්‍යක්ෂ දුමින්ද ප්‍රියදර්ශන හිරු ප්‍රවෘත්ති අංශයට සඳහන් කළේ.\nමේ අතර, ලොකුළුෑණු සහ අර්තාපල් මිලද මේ වනවිට ඉහළ ගොස් තිබෙනවා.\nඅර්තාපල් මිල සීග්‍ර ලෙස ඉහළ යෑමට පාකිස්ථානයේ පවතින බහලූම් හිඟය හේතුවී ඇති බවයි අත්‍යවශ්‍ය ආහාර ද්‍රව්‍ය ආනයනකරුවන්ගේ සංගමය සඳහන් කළේ.\nදැනට ශ්‍රී ලංකාවට අර්තාපල් ආනයනය කෙරෙන්නේ පාකිස්ථානයෙන් පමණයි.\nමේ අතර පසුගිය දින කිහිපයෙහි මිල ඉහල ගිය ලොකු ලූණු කිලෝග්‍රෑමයක තොග මිල රුපියල් 130 දක්වා පහත බැස ඇති බවයි අත්‍යවශ්‍ය ආහාර ද්‍රව්‍ය ආනයනකරුවන්ගේ සංගමයේ මාධ්‍ය ප්‍රකාශක හේමක ප්‍රනාන්දු කියා සිටියේ.\nලොකුළුෑනු වැඩි වශයෙන් වගා කෙරෙන කල්පිටිය ප්‍රදේශයට පසුගිය මාස කිහිපය තුළ වර්ෂාව ඇතිවීම නිසා අස්වැන්න විනාශ වීම හේතුවෙන් මෙලෙස ලොකුළුෑණු මිල ඉහළ ගොස් ඇති බවයි, පුත්තලම දිස්ත්‍රික් සංවර්ධන කමිටුවේ සභාපති පාර්ලිමේන්තු මන්ත්‍රී අශෝක ප්‍රියන්ත, නාත්තතන්ඩියේ අද පැවති මාධ්‍ය හමුවකට එක්වෙමින් සඳහන් කළේ.",
       "URL": "https://www.hirunews.lk/230515/දෙසතියකින්-එළවළු-මිල-සාමාන්‍ය-තත්ත්වයට",
       "Category": "Local News",
       "Parent URL": "https://www.hirunews.lk/local-news.php?pageID=2996"
}