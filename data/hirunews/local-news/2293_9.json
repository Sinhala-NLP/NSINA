{
       "Source": "hirunews",
       "Timestamp": "Saturday, 05 December 2020 - 17:08",
       "Headline": "බුරවිගේ බලපෑමෙන් තමිල්නාඩුවේ ජීවිත හානි 07ක් (වීඩියෝ)",
       "News Content": "බුරවි සුළි කුණාටුවේ බලපෑම හේතුවෙන් දකුණු ඉන්දියාවේ තමිල්නාඩු ප්‍රාන්තයේ දෙවන දිනටත් මහවැසි ඇද හැලුණු අතර, ගම්මාන සිය ගණනක් ජලයෙන් යටවී ඇති බව වාර්තා වනවා.\nකුඩ්ඩලෝර් දිස්ත්‍රික්කයේ පමණක් ගම්මාන 300ක් පමණ මෙලෙස ජලයෙන් යටවී ඇති අතර රාමේෂ්වරන් සහ රාමනාදපුරම් දිස්ත්‍රික්කවලද විදුලි සැපයුම ඇණ හිට ඇති බව සඳහන්.\nඑමෙන්ම, දැඩි පීඩන අවපාතයක් බවට පත්වූ සුළි කුණාටුවේ බලපෑමෙන් තමිල්නාඩුවේ ජීවිත හානි 07ක් ද වාර්තා වුණා.\nමේ අතර, මන්නාරම් බොක්ක මුහුදු ප්‍රදේශයේ පැවති පීඩන අවපාතය තවදුරටත් දුර්වල වී එමගින් දිවයිනට වන බලපෑම ක්‍රමයෙන් අඩුවෙමින් පවතින බවයි කාලගුණ විද්‍යා දෙපාර්තමේන්තුව නිවේදනය කළේ.\nකෙසේ වෙතත්, උතුරු සහ වයඹ පළාත්වලත්, අනුරාධපුරය සහ ත්‍රිකුණාමලය දිස්ත්‍රික්කවලත් විටින් විට වැසි හෝ ගිගුරුම් සහිත වැසි ඇතිවිය හැකියි.\nඑසේම, බස්නාහිර, සබරගමුව සහ මධ්‍යම පළාත්වලත් ගාල්ල හා මාතර දිස්ත්‍රික්කවලත් තැනින් තැන වැසි ඇතිවිය හැකි බව ද කාලගුණ නිවේදනයේ සඳහන්.",
       "URL": "https://www.hirunews.lk/256368/බුරවිගේ-බලපෑමෙන්-තමිල්නාඩුවේ-ජීවිත-හානි-07ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2293"
}