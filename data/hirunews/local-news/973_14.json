{
       "Source": "hirunews",
       "Timestamp": "Tuesday, 02 August 2022 - 6:45",
       "Headline": "අල්කයිඩා නායකයා ජීවිතක්ෂයට",
       "News Content": "අල්කයිඩා ත්‍රස්ත සංවිධානයේ නායකයා ලෙස කටයුතු කළ අයිමාන් අල් සවාහිරි අමෙරිකානු ඩ්‍රෝන ප්‍රහාරයකින් ඝාතනය කර තිබෙනවා.\nඅමෙරිකානු CIA බුද්ධි අංශය තොරතුරු පාදක කර ගනිමින් ඇෆ්ගනිස්ථානයේ කාබුල් අගනුවර දී අල්සවාහිරි ඝාතනය කළ බව අමෙරිකානු ජනාධිපති ජෝ බයිඩ්න් ද තහවුරු කළා.\nඅල්කයිඩා ත්‍රස්ත සංවිධානයේ නායකයා ලෙස කටයුතු කරනු ලැබු අයිමාන් අල්සවාහිරි ඇෆ්ගනිස්ථානයේ කාබුල් අගනුවර දී අමෙරිකානු CIA බුද්ධි අංශ තොරතුරු පාදක කර ගනිමින් එල්ල කළ ඩ්‍රෝන ප්‍රහාරයකින් ජීවිතක්ෂයට පත්ව තිබෙනවා.\nඅල්කයිඩා ත්‍රස්ත සංවිධානයේ ආරම්භක සාමාජිකයෙකු ලෙස කටයුතු කළ ඔසාමා බින් ලාඩ්න් 2011 වසරේ දී ඝාතනය කිරීමෙන් පසුව එම සංවිධානය ඉලක්ක කර ගෙන එල්ල වූ දැවැන්තම ප්‍රහාරය ද මෙය වනවා.\n1951 වසරේ ඊජිප්තුවේ කයිරෝ නුවර දී උපත ලැබූ සවාහිරි ශල්‍ය වෛද්‍යවරයෙකු ලෙස 1970 වසරේ දී සිය වෘත්තීය ආරම්භ කර ඇති අතර 1984 දී ඇෆ්ගනිස්ථානයට පැමිණ තිබෙනවා.\nපසුව ඔසාමා බින් ලාඩ්න් සමග සම්බන්ධ වී කටයුතු කර ඇති ඔහු මරාගෙන මැරෙන බෝම්බ ප්‍රචලිත කිරීම සඳහා කටයුතු කළ පුද්ගලයෙකු ලෙස ද ප්‍රකටයි.\nපුද්ගලයින් 3000කට ආසන්න සංඛ්‍යාවක් ඝාතනය කරමින් 2001 වසරේ අමෙරිකාවේ ලෝක වෙළෙඳ මධ්‍යස්ථානයට එල්ල කළ ප්‍රහාරයේ ප්‍රධාන සැකකරු ලෙස කටයුතු කර ඇත්තේ ද මොහුයි.\nඅමෙරිකාව විසින් අල්සවාහිරිගේ හිසට අමෙරිකානු ඩොලර් මිලියන 25ක් ලංසු තැබුවේ එම ප්‍රහාරයට පසුවයි.\nඅමෙරිකාව විසින් ඇෆ්ගනිස්ථානය ආක්‍රමණය කිරීමත් සමගම අල්සවාහිරි පාකිස්තානයට පළා ගොස් ඇති අතර අමෙරිකාව එල්ල කළ ගුවන් ප්‍රහාරයකින් අල්සවාහිරිගේ බිරිඳ සහ දරුවන් දෙදෙනෙකු ඇෆ්ගනිස්ථානයේ කන්දහාර් ප්‍රදේශයේ දී මියගිය බවට ද වාර්තා වී තිබුණා.\n2011 වසරේ දී ඔසාමා බින් ලාඩ්න් ඝාතනයෙන් පසුව එම සංවිධානයේ නායකයා ලෙස කටයුතු කළේ අල්සවාහිරියි.\nකෙසේවෙතත් CIA සංවිධානයේ තොරතුරු මුල්කර ගනිමින් ඇෆ්ගනිස්ථානයේ කාබුල් නගරය වෙත සිදු කළ ඩ්‍රෝන ප්‍රහාරයකින් සවාහිරි මිය ගොස් ඇති බව අමෙරිකානු ජනපති විසින් තහවුරු කළා.\nඑහි දී අමෙරිකානු ජනාධිපතිවරයා කියා සිටියේ,\n\"පසුගිය සෙනසුරාදා මගේ උපදෙස් මත ඇෆ්ගනිස්ථානයේ කාබුල් නගරය වෙත එල්ල කළ ගුවන් ප්‍රහාරයක් මගින් අල්කයිඩා නායක අල්සවාහිරි ඝාතනය කරනු ලැබුවා. අල්සවාහිරි, බින් ලාඩ්න් සමග සෑම අවස්ථාවක දීම කටයුතු කළ අයෙක්. 9/11 ප්‍රහාරය එල්ල වූ කාලයේ දෙවැනියා ලෙස කටයුතු කළේ ද මොහුයි. 9/11 ප්‍රහාරය එල්ල කිරීමට ඔහු ඍජුවම සම්බන්ධ වුණා. අමෙරිකාවේ පුද්ගලයින් 2977ක් ඝාතනය කිරීම සඳහා ඔහු ඍජුවම වගකිව යුතු පුද්ගලයෙක්. දශක 2ක් පුරා අමෙරිකානුවන්ට එල්ල වූ ප්‍රහාරයන් සම්බන්ධයෙන් මහමොළකරු ලෙස ද ඔහු කටයුතු කළා.\nදැන් යුක්තිය ඉටු වී අවසන්. මෙම ත්‍රස්තවාදී නායකයා තවදුරටත් නෑ. ලොව පුරා සිටින මිනිසුන් තවදුරටත් ඒ දරුණු මිනිසාට බිය විය යුතු නැහැ.\nඅමෙරිකා එක්සත් ජනපදය දිගින් දිගටම අමෙරිකානු ජනතාව ආරක්ෂා කරමින් අධිෂ්ඨානයෙන් කටයුතු කිරීමට ඇති හැකියාව මෙමගින් පෙන්නුම් කරනවා. අපි අද නැවතත් පැහැදිලිව කියනවා කොපමණ කාලයක් කොතැනක සැඟව සිටියත් අපේ ජනතාවට තර්ජනයක් නම් අමෙරිකා එක්සත් ජනපදය ඔවුන් සොයාගෙන ගොස් විනාශ කරනු ලබනවා.\"\nයනුවෙන්.",
       "URL": "https://www.hirunews.lk/311625/අල්කයිඩා-නායකයා-ජීවිතක්ෂයට",
       "Category": "Local News",
       "Parent URL": "https://www.hirunews.lk/local-news.php?pageID=973"
}