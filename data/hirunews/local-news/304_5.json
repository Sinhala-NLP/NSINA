{
       "Source": "hirunews",
       "Timestamp": "Wednesday, 31 May 2023 - 16:03",
       "Headline": "දියණිය පොලී මුදලාලිට විකුණූ පියා අත්අඩංගුවට",
       "News Content": "බූරුවා ගැසීමට ඇබ්බැහි වූ පියෙක් සූදූ ක්‍රීඩා කිරීම සඳහා මුදල් නොමැති වීම හේතුවෙන් තම වැඩිමහල් දියණිය මුදල් පොලියට ලබාදෙන පුද්ගලයෙකුට අලෙවි කිරීමේ සිද්ධියක් සම්බන්ධයෙන් පොලිසිය පරීක්ෂණ ආරම්භ කර තිබෙනවා.\nමේ පිළිබඳ තොරතුරු අනාවරණ වී ඇත්තේ මුදල් පොලියට ලබාදෙන පුද්ගලයා රහසිගතව සිසුවියට ලබා දී තිබූ ජංගම දුරකථනය ඇයගේ පුංචි අම්මාට හසුවීම හේතුවෙන්.\nපොලිසිය සිදුකළ විමර්ශනවල දී හෙළිවී ඇත්තේ වසර දෙකකට පෙර සිය මාමා ද ඇය දූෂණය කර ඇති බවයි.\nසැකකාර පියා ඊයේ (30) අත්අඩංගුවට ගැනීමෙන් පසු දැරිය දුෂණය කළ බව කියන ඇයගේ මාමා සහ පොලී කරුවා ප්‍රදේශයෙන් පළා ගොස් තිබෙන බවයි වාර්තා වන්නේ.\nඅගලවත්ත පනාදඬුකන්ද ප්‍රදේශයේ නිවසක දීර්ඝ කාලයක සිට රහසිගතව සූදු පොළක් පවත්වාගෙන ගොස් ඇති අතර මෙම සුදු පොළට මුදල් පොලියට් ලබාදීම සඳහා වරින් වර පැමිණ තිබෙනවා.\nඅදාළ පුද්ගලයා කලවාන ප්‍රදේශයේ පදිංචි 38 හැරිදි විවාහක පුද්ගලයෙක්.\nසැකකාර පියා ද බූරුවා ගැසීමට මෙම පුද්ගලයාගෙන් වරින් වර මුදල් ලබාගෙන ඇති අතර එලෙස මුදල් ලබාගැනීම සඳහා මෙම පුද්ගලයා සමඟ ඇසුරක් පවත්වන ලෙසට වැඩිමහල් දියණියට උපදෙස් දී තිබෙන බවයි වාර්තා වන්නේ.\nකෙසේ වෙතත් මූලික පොලිස් විමර්ශනවල දී අනාවරණය වී ඇත්තේ සැකකාර පොලිකරුවා විසින් නිවසට පැමිණ සහ දුරකථන මාර්ගයෙන් අදාළ සිසුවිය සම්බන්ධ කරගෙන 2022 වසරේ සිට මේ වන තෙක් වසරක් පුරා විවිධ ස්ථානවලට ගෙන ගොස් මෙම දැරිය දූෂණය කර ඇති බවයි.\nසිසුවිය සම්බන්ධ කර ගැනීම සඳහා සැකකාර පොලිකරුවා විසින් හොර රහසේ සිසුවියට ජංගම දුරකථනයක් ලබාදී ඇති බවත් එය සිසුවියගේ පුංචි අම්මාට සහ බාප්පාට හසු වී දුරකථනය පොලොවේ ගසා ඒ සම්බන්ධයෙන් පොලිසියට කරන ලද පැමිණිල්ලක් අනුව කළ විමර්ශනයකදී මෙම රහස් සියල්ල හෙළිවී තිබෙන බවයි වාර්තා වන්නේ.\nඒ අනුව කළ විමර්ශනවලට අනුව මීට වසර දෙකකට පමණ පෙර 2021 වසරේදි සිසුවියගේ මාමා කෙනෙකු වන විවාහක පුද්ගලයෙකු බිමතින් නිවසේ කිසිවෙකු නොමැති අවස්ථාවක පැමිණ සිසුවියට බරපතල ලිංගික අපයෝජනයක් කර ඇති බවට ද හෙළි වී තිබෙනවා.\nසිසුවිය වෛද්‍ය පරික්ෂණයක් සඳහා කළුතර නාගොඩ මහ රෝහලට ඇතුළත් කර ඇති අතර සිද්ධියට අදාළව අත්අඩංගුවට ගත් සැකකාර පියා අද (31) මතුගම මහෙස්ත්‍රාත් අධිකරණය වෙත ඉදිරිපත් කළ බවයි අප ප්‍රාදේශීය වාර්තාකරු සඳහන් කළේ.",
       "URL": "https://www.hirunews.lk/336697/දියණිය-පොලී-මුදලාලිට-විකුණූ-පියා-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=304"
}