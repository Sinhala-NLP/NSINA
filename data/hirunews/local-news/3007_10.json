{
       "Source": "hirunews",
       "Timestamp": "Wednesday, 11 December 2019 - 12:29",
       "Headline": "ආපදා, කාලගුණය, ආගමන - විගමන ආරක්ෂක අමාත්‍යාංශය යටතට",
       "News Content": "ජනාධිපති ගෝඨාභය රාජපක්ෂ විසින් අමාත්‍ය විෂය පථයන් සහ කාර්යයන් ගැසට් කර තිබෙනවා.\nඒ ආණ්ඩුක්‍රම ව්‍යවස්ථාවේ 43 / 1 ව්‍යවස්ථාවට සහ 46/1 ව්‍යවස්ථාවට අනුකූලවයි.\nඒ අනුව අමාත්‍යවරු සහ අමාත්‍යාංශ සංඛ්‍යාවද එම අමාත්‍යවරුන්ට අයත් විෂයන්, කාර්යයයන් සහ දෙපාර්තමේන්තු, රාජ්‍ය සංස්ථා සහ ව්‍යවස්ථාපිත ආයතන එමඟින් ගැසට් කර තිබෙනවා.\nජනාධිපති ගෝඨාභය රාජපක්ෂ යටතේ පවතින ආරක්ෂක අමාත්‍යාංශයට දෙපාර්තමේන්තු, ව්‍යවස්ථාපිත ආයතන සහ රාජ්‍ය සංස්ථා 31 ක් ඇතුළත් කර ඇති අතර, ත්‍රිවිධ හමුදාව, රාජ්‍ය රහස් තොරතුරු සේවය, ආගමන හා විගමන දෙපාර්තමේන්තුව, පුද්ගලයන් ලියාපදිංචි කිරීමේ දෙපාර්තමේන්තුව, ආපදා කළමනාකරණ මධ්‍යස්ථානය, ජාතික ආපදා සහන සේවා මධ්‍යස්ථානය, කාලගුණ විද්‍යා දෙපාර්තමේන්තුව සහ ජාතික අන්තරායකාර ඖෂධ පාලන මණ්ඩලය ද ඒ අතර වනවා.\nඑමෙන්ම පසුගිය රජය සමයේ නීතිය හා සාමය අමාත්‍යාංශය යටතේ තිබූ ශ්‍රී ලංකා පොලීසිය ද ආරක්ෂක අමාත්‍යවරයාගේ විෂය අතරට එක්කර තිබෙනවා.\nමේ අතර වැඩිම ආයතන සංඛ්‍යාවක් පවතින්නේ අග්‍රාමාත්‍ය මහින්ද රාජපක්ෂ යටතේ පවතින මුදල්, ආර්ථික සහ ප්‍රතිපත්ති සංවර්ධන අමාත්‍යාංශයටයි.\nඑම සංඛ්‍යාව 48 ක් වන අතර, ඊට මහා භාණ්ඩාගාරය, මහබැංකුව, සුරැකුම්පත් හා විනිමය කොමිසම මෙන්ම සියළු රාජ්‍ය බැංකු සහ ඒවායේ පාලිත සමාගම්, සේවා නියුක්තිකයන්ගේ භාරකාර අරමුදල, සංවර්ධන ලොතරැයි මණ්ඩලය සහ  ජාතික ලොතරැයි මණ්ඩලයද ඇතුලත් වනවා.\nඅඩුම ආයතන සංඛ්‍යාවක් ඇත්තේ අමාත්‍ය ප්‍රසන්න රණතුංග යටතේ පවතින කාර්මික අපනයන සහ ආයෝජන ප්‍රවර්ධන අමාත්‍යාංශය යටතේයි.\nඒ, 2011 අංක 43 දරණ පනත යටතේ මහා භාණ්ඩාගාරයේ ලේකම්වරයා සතුකර  ඇති ඌණ උපයෝජිත වත්කම් සහ ශ්‍රී ලංකා අපනයන සංවර්ධන මණ්ඩලයයි.\nසියළු ආගමික කටයුතු දෙපාර්තමේන්තු, මෙන්ම පුරාවිද්‍යා සහ සංස්කෘතික කටයුතු දෙපාර්තමේන්තු ගැසට් කර ඇත්තේ බුද්ධ ශාසන, සංස්කෘතික හා ආගමික කටයුතු අමාත්‍යාංශය යටතේයි.\nවිදේශ සේවා නියුක්ති කාර්යාංශය සහ සේවක අර්ථ සාධක අරමුදල, නිපුණතා සංවර්ධන, රැකී රක්ෂා හා කම්කරු සබඳතා අමාත්‍යාංශය යටතේ ගැසට් කර තිබෙනවා. රජයේ ප්‍රවෘත්ති දෙපාර්තමේන්තුව, රජයේ මුද්‍රණ දෙපාර්තමේන්තුව සහ රාජ්‍ය මාධ්‍ය ආයතන ගැසට් කර ඇත්තේ බන්දුල ගුණවර්ධන අමාත්‍යවරයා දිවුරුම් දුන් තොරතුරු සන්නිවේදන තාක්ෂණ අමාත්‍යාංශයටයි.\nඑමෙන්ම පසුගිය රජය සමයේ ආර්ථික ප්‍රතිසංස්කරණ අමාත්‍යාංශය යටතේ පැවති 1990 සුවසැරිය පදනම නව විෂය පථයන් ගැසට් කිරීමට අනුව සෞඛ්‍ය අමාත්‍යාංශ යටතට පවරා තිබෙනවා.\nඅමාත්‍ය විෂයපතයන් සහ කාර්යයන් ඇතුළත් සම්පුර්ණ ගැසට් පත්‍රය මෙතනින්",
       "URL": "https://www.hirunews.lk/230016/ආපදා-කාලගුණය-ආගමන-විගමන-ආරක්ෂක-අමාත්‍යාංශය-යටතට",
       "Category": "Local News",
       "Parent URL": "https://www.hirunews.lk/local-news.php?pageID=3007"
}