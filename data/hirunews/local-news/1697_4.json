{
       "Source": "hirunews",
       "Timestamp": "Sunday, 12 September 2021 - 15:33",
       "Headline": "නිරෝධායන ඇඳිරිනීතිය නිසා කිතුල් පැණි හා කිතුල් හකුරු කර්මාන්තකරුවන් අසීරුතාවක (වීඩියෝ)",
       "News Content": "පවතින කොවිඩ් වසංගතය හේතුවෙන් පැනවුණු නිරෝධායන ඇඳිරිනීතියත් සමඟ ඌව පළාතේ කිතුල් පැණි හා කිතුල් හකුරු කර්මාන්තයේ නියැලෙන පිරිස් මේ වන විට පත්ව ඇත්තේ දැඩි අසීරුතාවකටයි.\nඔවුන් බලධාරීන්ගෙන් ඉල්ලා සිටින්නේ තම නිෂ්පාදන අලෙවියට වැඩපිළිවෙළක් සකසා දෙන ලෙසයි.\nබදුල්ල පස්සර ප්‍රාදේශීය ලේකම් කොට්ඨාසයට අයත් පලාවත්තලගඩාදෙහිගොල්ල, ඉබ්බන්ඇල්ල, කොලොංගස්පිටිය, දඹකොටේ, ඌරුමීතැන්න ආදී ගම්මාන රැසක ජනතාවගේ ප්‍රධාන ජීවනෝපාය මාර්ගය වන්නේ කිතුල් පැණි හා කිතුල් හකුරු කර්මාන්තයයි.\nඔවුන් තම කිතුල් ආශ්‍රිත නිෂ්පාදන සහ කෙසෙල් අලෙවි කළේ කහටරුප්ප සතිපොලේදී අතර පවතින කොවිඩ් වසංගතය හා නිරෝධායන ඇඳිරිනීතිය මධ්‍යයේ සතිපොළ වැසීයාමත් සමඟ මෙම කර්මාන්තකරුවන් පත්ව ඇත්තේ දැඩි අසිරුතාවකටයි.\nඔවුන් පවසන්නේ මෙම කිතුල් ආශ්‍රිත නිෂ්පාදන අලෙවි කරගත නොහැකිවීම නිසා ඇතැම් කර්මාන්තකරුවන් කිතුල් මැදීමද නතර කර ඇති බවයි.\nඔවුන් වැඩිදුරටත් පවසන්නේ පවතින නිරෝධායන ඇඳිරිනීතිය හේතුවෙන් පිට පළාත්වලින් පැමිණෙන වෙළෙඳුන්ගේද අඩුවක් පවතින බවයි.\nමේ අතර පාලාවත්ත බෝධිරාජාරාම විහාරාධිපති පූජ්‍ය ටිබෙට් ජාතික එස්. අමරජෝති හිමියන් අවධාරණය කරන්නේ තම විහාරස්ථානයේ අයට ගම්මාන වල වෙසෙන මෙම ගම්වැසියන්ගේ නිෂ්පදාන සාධාරණ මිලකට අලෙවිකරගැනීම සඳහා රජය හා නිලධාරීන් වහාම වැඩපිළිවෙලක් සකස් කළ යුතු බවයි.",
       "URL": "https://www.hirunews.lk/282021/නිරෝධායන-ඇඳිරිනීතිය-නිසා-කිතුල්-පැණි-හා-කිතුල්-හකුරු-කර්මාන්තකරුවන්-අසීරුතාවක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1697"
}