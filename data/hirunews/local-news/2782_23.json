{
       "Source": "hirunews",
       "Timestamp": "Tuesday, 21 April 2020 - 8:27",
       "Headline": "ඇමරිකාවට සංක්‍රමණය වීම තාවකාලිකව අත්හිටුවීමේ නියෝගයක්",
       "News Content": "ඇමරිකා එක්සත් ජනපදයට සංක්‍රමණිකයන් පැමිණීම තාවකාලිකව අත්හිටුවමින් විධායක නියෝගයක් නිකුත් කරන බව ජනාධිපති ඩොනල්ඩ් ට්‍රම්ප් ප්‍රකාශ කළා.\nට්විටර් පණිවුඩයක් නිකුත් කරමින් ඔහු කියා සිටියේ අදිසි සතුරාගේ ප්‍රහාරය හමුවේ ඇමරිකානුවන්ගේ රැකියා ආරක්ෂා කරගැනීම සඳහා තමා එම පියවරට එළඹෙන බවයි.\nමෙහිදී ජනපති ට්‍රම්ප් අදිසි සතුරා ලෙස හඳුන්වා ඇත්තේ ඇමරිකාවේ ජීවිත 42,500 කට වැඩි සංඛ්‍යාවක් මේ වනවිට බිලිගෙන ඇති කොවිඩ් - 19 හෙවත් නව කොරෝනා වෛරසයයි.\nඇමරිකාවේ කොරෝනා ආසාදිතයන්ගේ සංඛ්‍යාවද මේ වනවිට හත්ලක්ෂ 92,750 දක්වා ඉහළ ගොස් තිබෙනවා.\nමේ අතර ඓතිහාසික අන්දමින් පහත වැටුණු ඇමරිකානු තෙල් මිල යම් අයුරකින් ප්‍රකෘතිමත් වීමක් අද දක්නට ලැබුණා.\nනිව්යෝක් වෙළඳපොලේ ඩොලර් ඍණ 37 යි ශත 63 ක් ලෙස ඊයේ වාර්තාගත ලෙස පහත වැටුණු ඇමරිකානු ඩබ්ලිව්.ටී.අයි. තෙල් බැරලයක මිල අද උදෑසන ඩොලර් එකයි දහය දක්වා ඉහළ ගිය අතර, ජූනි මස නිකුත් කරන තෙල් බැරලයක මිල ඩොලර් 20 යි ශත 43 දක්වා ඉහළ ගිය බවයි වෙළඳපොල වාර්තා සඳහන් කළේ.",
       "URL": "https://www.hirunews.lk/239100/ඇමරිකාවට-සංක්‍රමණය-වීම-තාවකාලිකව-අත්හිටුවීමේ-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=2782"
}