{
       "Source": "hirunews",
       "Timestamp": "Tuesday, 21 December 2021 - 13:36",
       "Headline": "කූට ජාවාරම්වල යෙදුණු පුද්ගලයින් හත් දෙනෙකු අත්අඩංගුවට (වීඩියෝ)",
       "News Content": "කොම්පඤ්ඤ වීදිය ප්‍රදේශයේ පිහිටි තරු පහේ හෝටලයක ලැගුම් ගනිමින් විවිධාකාර කූට ජාවාරම්වල යෙදුණු පුද්ගලයින් හත් දෙනෙකු අත්අඩංගුවට ගැනීමට වලාන දූෂණ මර්ධන ඒකකය සමත් වී තිබෙනවා.\nඅදාළ වැටලීම සිදු කර ඇත්තේ ඊයේ රාත්‍රියේයි.\nමෙහි දී අත්අඩංගුවට ගැනුණු මෙම සැකකරුවන්ගෙන් ප්‍රධාන සැකකරු 36 හැවිරිදි මහනුවර ප්‍රදේශයේ පදිංචිකරුවෙක්.\nඑමෙන්ම මෙහි දී අත්අඩංගුවට ගැනුණු අනෙක් සැකකරුවන් ද වයස අවුරුදු තිස් පහත් හතළිහත් අතර වයස් කාණ්ඩයේ පසුවන දිවයිනේ විවිධ ප්‍රදේශවලින් පැමිණි පුද්ගලයින් බවයි පොලිස් මාධ්‍ය ප්‍රකාශකවරයා පවසන්නේ.\nඅදාළ කණ්ඩායම විසින් දෛනික ව සමාජ මාධ්‍ය සහ අන්තර්ජාල යෙදවුම් හරහා මහජනතාවගේ මුදල් කූට ලෙස සොරකම් කිරීමට කටයුතු කර ඇති බවයි වාර්තා වන්නේ.\nමෙලෙස අත්අඩංගුවට ගැනුණු පුද්ගලයන්ට එරෙහි ව මුදල් විශුද්ධිකරණ චෝදනා යටතේ නඩු පැවරීමට අවශ්‍ය වැඩිදුර විමර්ශන කටයුතු සිදු කරන බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව පවසන්නේ.\nඑමෙන්ම මෙවැනි පුද්ගලයින්ගේ වංචනික ක්‍රියාවන්ට හසු නොවන ලෙස ක්‍රියා කරන්න යි ඔහු සමාජ මාධ්‍ය පරිශීලනය කරන සෑ ම කෙනෙකුගෙන් ම ඉල්ලා සිටිනවා.",
       "URL": "https://www.hirunews.lk/291716/කූට-ජාවාරම්වල-යෙදුණු-පුද්ගලයින්-හත්-දෙනෙකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1479"
}