{
       "Source": "hirunews",
       "Timestamp": "Friday, 05 February 2016 - 14:20",
       "Headline": "කොළ දිවියෙකු යතුරුපැදියේ ගැටී සිදුවූ අනතුරකින් තරුණයෙකු මියයයි",
       "News Content": "හොරණ, පොකුණුවිට - ලබුගම මාර්ගයේ තිබ්බටුගොඩ වෙල්යාය මැද පිහිටි බෝක්කුවක යතුරුපැදියක් ගැටී අද අලූයම සිදුවූ අනතුරකින් පුද්ගලයෙකු ජීවිතක්ෂයට පත්වුණා.\nයතුරුපැදියේ පුද්ගලයන් දෙදෙනෙකු ගමන් ගෙන ඇති අතර, මියගොස් ඇත්තේ වයස අවුරුදු 20 ක් වන තල්තොට ප්‍රදේශයේ පදිංචි තරුණයෙක්.\nපාර හරහා ගමන් ගත් බළල් කොටියෙක් හෙවත් කොළ දිවියෙකු යතුරු පැදියේ ගැටීමෙන් පැදිකරුට එය පාලනය කර ගත නොහැකිව මාර්ගයෙන් ඉවතට පැන බෝක්කුවේ ගැටී ඇති බවයි පොලිස් පරීක්ෂණවලදී අනාවරණ වී ඇත්තේ.\nයතුරුපැදියේ ගැටුණු කොළ දිවියා ද මියගොස් සිටියදී හමුවූ බව පොලිස් මාධ්‍ය ප්‍රකාශක කාර්යාලය සඳහන් කළා.\nඅනතුරෙන් යතුරුපැදියේ පසුපැදිකරුට තුවාල සිදුවී නොමැති බව සඳහන්.",
       "URL": "https://www.hirunews.lk/125532/කොළ-දිවියෙකු-යතුරුපැදියේ-ගැටී-සිදුවූ-අනතුරකින්-තරුණයෙකු-මියයයි",
       "Category": "Local News",
       "Parent URL": "https://www.hirunews.lk/local-news.php?pageID=5181"
}