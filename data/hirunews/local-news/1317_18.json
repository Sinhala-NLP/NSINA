{
       "Source": "hirunews",
       "Timestamp": "Saturday, 05 March 2022 - 9:29",
       "Headline": "මහනුවර සහ ඇල්ල අතර විශේෂ සංචාරක දුම්රියක්",
       "News Content": "අද (05) සිට විශේෂ සංචාරක දුම්රියක් මහනුවර සහ ඇල්ල දුම්රිය ස්ථාන අතර ධාවනය කෙරෙනවා.\nඒ අනුව මහනුවර දුම්රිය ස්ථානයෙන් පෙරවරු 07 ට පිටත් වන දුම්රිය දෙමෝදර දුම්රිය ස්ථානයට පස්වරු 2.20 ට ළඟා වනවා.\nඑය පේරාදෙනිය, නාවලපිටිය, ඇඩම්ස්පීක්, ග්‍රේට් වෙස්ටර්න්, නානුඔය, එල්ජින් දියඇල්ල, පට්ටිපොල - සමිට් ලෙවල්, ඔහිය, ඉදල්ගස්හින්න සහ ආරුක්කු නවයේ පාලම ඇතුළු ආකර්ෂණීය ස්ථානවල නවත්වන අතර, නැවත දෙමෝදර දුම්රිය ස්ථානයෙන් පස්වරු 3.40 ට මහනුවර බලා පිටත් වනවා.\nඑය රාත්‍රි 9.35 ට මහනුවරට ළඟාවීමට නියමිතයි.\nමෙම දුම්රිය දෙස් විදෙස් සංචාරකයින් ඉලක්ක කර ගනිමින් හඳුන්වා දුන් බවයි දුම්රිය දෙපාර්තමේන්තුව පැවසුවේ.\nමේ අතර, මහව - ඕමන්තේ දුම්රිය මාර්ග නවීකරණ ව්‍යාපෘතිය හේතුවෙන් අද සිට තාවකාලිකව වසා දැමීමට තීරණය කර තිබූ අනුරාධපුර සහ වවුනියාව අතර කොටස වසා දමන කාලය වෙනස් කර තිබෙනවා.\nඒ අනුව ව්‍යාපෘතිය ආරම්භ වන්නේ මැයි මස 05 වැනිදා බවයි දුම්රිය ස්ථානාධිපති සංගමය ප්‍රකාශ කළේ. ජනාධිපතිවරයා විසින් ප්‍රවාහන අමාත්‍යාංශයට ලබාදුන් උපදෙස් මත වැඩපිලිවෙල ක්‍රියාත්මකයි.",
       "URL": "https://www.hirunews.lk/298697/මහනුවර-සහ-ඇල්ල-අතර-විශේෂ-සංචාරක-දුම්රියක්",
       "Category": "Local News",
       "Parent URL": "https://www.hirunews.lk/local-news.php?pageID=1317"
}