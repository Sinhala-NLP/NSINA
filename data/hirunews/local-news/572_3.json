{
       "Source": "hirunews",
       "Timestamp": "Sunday, 29 January 2023 - 13:47",
       "Headline": "මැතිවරණ කොමිසමේ සභාපතිගෙන් ජනපතිට ලිපියක්",
       "News Content": "මැතිවරණ කොමිසමේ සභාපතිවරයා ජනාධිපතිවරයා වෙත ලිපියක් යොමුකර තිබෙනවා.\nතම සාමාජිකයින්ට එල්ල වී ඇති මරණ තර්ජන සම්බන්ධයෙන් මෙන්ම නිදහස් හා සාධාරණ මැතිවරණයක් පැවැත්වීමට අවශ්‍ය වටපිටාව සකස්කර දෙන්නැයි ඉල්ලමින් එම ලිපිය යොමුකළ බවයි මැතිවරණ කොමිසමේ සභාපති නිමල් පුංචිහේවා හිරු ප්‍රවෘත්ති කළ විමසීමකදී සඳහන් කළේ.\nමැතිවරණය සම්බන්ධයෙන් ඛනිජ තෙල් නීතිගත සංස්ථාව ඇතුලු රජයේ ආයතනවල ක්‍රියාකාරීත්වය පිළිබඳව අවධානය යොමුකරන ලෙසද සභාපතිවරයා ජනාධිපතිවරයාගෙන් ඉල්ලා තිබෙනවා.\nමේ අතර මැතිවරණ කොමිසමේ සාමාජිකයින්ට එල්ලවන මරණ තර්ජන සම්බන්ධයෙන් අද පොලිස් මූලස්ථානයේ කැඳවා තිබූ මාධ්‍ය හමුවකදී පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව අදහස් පළ කළා.\nඑමෙන්ම මැතිවරණ කොමිසමේ සාමාජිකයින්ට එල්ලවන මරණ තර්ජන සම්බන්ධයෙන් කඩිනම් පියවර ගත යුතු බවයි පැෆ්රල් සංවිධානයේ විධායක අධ්‍යක්ෂ රෝහණ හෙට්ටිආරච්චි සඳහන් කළේ.\nමේ අතර කඩුවෙල මහ නගර සභාවේ පොදුජන පෙරමුණේ මන්ත්‍රීවරුන් පිරිසක් මාර්ග ප්‍රතිසංස්කරණයට යෙදවීම සඳහා රුපියල් ලක්ෂ 1500 ක මුදලක් අනුමත කරගැනීමට තැත්කරන බව පවමසමින් එම නගර සභාවේ ස්වාධීන කණ්ඩායමක නාගරික මන්ත්‍රීවරුන් පිරිසක් විසින් අද මැතිවරණ කොමිසම වෙත පැමිණ පැමිණිල්ලක් ඉදිරිපත් කළා.\nමේ අතර රජයේ මුද්‍රණාලය සඳහන් කළේ මේ වනවිට ඡන්ද පත්‍රිකා මුද්‍රණය කිරීම ආරම්භ කර ඇති බවයි.",
       "URL": "https://www.hirunews.lk/326157/මැතිවරණ-කොමිසමේ-සභාපතිගෙන්-ජනපතිට-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=572"
}