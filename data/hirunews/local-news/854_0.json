{
       "Source": "hirunews",
       "Timestamp": "Wednesday, 21 September 2022 - 13:05",
       "Headline": "උපුල් රෝහණගෙ කතාව බොරු නෙවෙයි - සෞඛ්‍ය අමාත්‍යාංශ ආහාර පාලන ඒකකයේ නියෝජ්‍ය අධ්‍යක්ෂ ජනරාල් (වීඩියෝ)",
       "News Content": "කුඩා දරුවන්ට මෙන්ම ගර්භණී හා කිරිදෙන මව්වරුන්ට ලබාදෙන ත්‍රීපෝෂවල පිළිකා කාරක ඇෆලටොක්සීන් අඩංගු බවට මහජන සෞඛ්‍ය පරීක්ෂකවරුන්ගේ සංගමයේ සභාපතිවරයා සිදුකළ ප්‍රකාශය සම්පූර්ණ අසත්‍යයක් බව සෞඛ්‍ය අමාත්‍ය ආචාර්ය කෙහෙළිය රඹුක්වැල්ල අද (21) පාර්ලිමේන්තුවේ දී ප්‍රකාශ කළා.\nඑම ප්‍රකාශය සම්බන්ධයෙන් නීතිමය ක්‍රියාමාර්ග ගන්නා බවයි ඔහු එහි දී කියා සිටියේ.\nකෙසේ වෙතත්, සෞඛ්‍ය අමාත්‍යාංශයේ ආහාර පාලන ඒකකයේ ප්‍රධානියා මෙන්ම රජයේ වෛද්‍ය නිලධාරින්ගේ සංගමය ද මහජන සෞඛ්‍ය පරීක්ෂකවරුන්ගේ සංගමයේ සභාපතිවරයා කරන ලද ප්‍රකාශය තහවුරු කළා.\nපිළිකා කාරක ඇෆලටොක්සීන් සම්බන්ධයෙන් පසුගිය කාලයේ දී දැඩි කතාබහක් ඇතිවුණේ, ආහාර පිසීමට භාවිතයට ගන්නා පොල්තෙල්වල ඒවා අන්තර්ගත බවට හිරු ප්‍රවෘත්ති අංශය අනාවරණ කිරීමත් සමඟ යි.\nකෙසේ වෙතත් ඇෆලටොක්සීන් යළිත් කරලියට පැමිණියේ මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ ත්‍රිපෝෂ සම්බන්ධයෙන් ඊයේ සිදු කළ ප්‍රකාශයත් සමගයි.\nමාධ්‍ය මගින් කරුණු ප්‍රසිද්ධ කිරිමත් සමග සමගි ජන බලවේගයේ පාර්ලිමේන්තු මන්ත්‍රිනී රෝහිණී කවිරත්න අද පාර්ලිමේන්තුවේ දී මේ පිළිබඳ සෞඛ්‍ය අමාත්‍යවරයාගෙන් ප්‍රශ්න කළා.\nමහජන සෞඛ්‍ය පරීක්ෂකවරුන්ගේ සංගමයේ සභාපතිවරයා කළ අනාවරණය පිළිබඳව හිරු ප්‍රවෘත්ති අංශය සෞඛ්‍ය අමාත්‍යාංශයේ ආහාර පාලන ඒකකයේ නියෝජ්‍ය අධ්‍යක්ෂ ජනරාල් විශේෂඥ වෛද්‍ය තිලක් සිරිවර්ධනගෙන් විමසීමක් කළ අතර, ඔහු කියා සිටියේ අදාළ ප්‍රකාශය අසත්‍යයක් නොවන බව යි.\nමීට මාස කිහිපයකට පෙර ඇෆ්ලටොක්සීන් අඩංගු ත්‍රිපෝෂ සොයා ගත් නමුත් එම තොග වහා ම ඉවත් කිරීමට පියවර ගත් බව ඔහු සඳහන් කළා.\nමෙලෙස පිළිකා කාරක අඩංගු ත්‍රිපෝෂ හමු වී ඇත්තේ, කළුතර සෞඛ්‍ය වෛද්‍ය ආයතනය ආසන්නයෙන් ලබා ගත් සාම්පලවලින් බවයි රජයේ වෛද්‍ය නිලධාරින්ගේ සංගමයේ ලේකම් වෛද්‍ය හරිත අලුත්ගේ සඳහන් කළේ.",
       "URL": "https://www.hirunews.lk/315936/උපුල්-රෝහණගෙ-කතාව-බොරු-නෙවෙයි-සෞඛ්‍ය-අමාත්‍යාංශ-ආහාර-පාලන-ඒකකයේ-නියෝජ්‍ය-අධ්‍යක්ෂ-ජනරාල්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=854"
}