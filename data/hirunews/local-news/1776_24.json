{
       "Source": "hirunews",
       "Timestamp": "Tuesday, 03 August 2021 - 21:14",
       "Headline": "පැය 24 පුරා ක්‍රියාත්මක යුද හමුදා මධ්‍යස්ථානවලින් 50,000කට වැඩි පිරිසකට එන්නත් (වීඩියෝ)",
       "News Content": "කොළඹ විහාරමහාදේවි උද්‍යාන පරිශ්‍රයේ සහ දියත උයනේ ස්ථාපිත කර ඇති 24 පැය පුරා ක්‍රියාත්මක එන්නත්කරණ මධ්‍යස්ථානවල දින 3ක් තුළ පුද්ගලයින් 50,000කට වැඩි පිරිසක් එන්නත්කරණයට ලක් කර තිබෙනවා.\nඇස්ට්‍රාසෙනෙකා එන්නත් මාත්‍රා ලක්ෂ 7 කට වැඩි තොගයක් පසුගියදා ජපානයෙන් මෙරටට ලැබීමත් සමඟ පළමු මාත්‍රාව ගෙන එහි දෙවන මාත්‍රාව ලබා ගැනීමට නොහැකිව සිටි පුද්ගලයින් කඩිනමින්  එන්නත්කරණයට ලක් කිරීම පෙරේදා සිට ආරම්භ කළා.\nඒ අනුව පසුගිය 1 වනදා කොළඹ විහාරමහාදේවි උද්‍යානයේ ස්ථාපිත  කෙරුණු පැය 24 පුරා ක්‍රියාත්මක එන්නත්කරණ මධ්‍යස්ථානයෙන් අද දහවල් 12.00 දක්වා පුද්ගලයින් 34,554 දෙනෙකුට එන්නත් ලබාදී තිබෙනවා.\nඑමෙන්ම, ඊයේ බත්තරමුල්ල දියත උයන පරිශ්‍රයේ ස්ථාපිත කෙරුණු 24 පැය පුරා ක්‍රියාත්මක එන්නත්කරණ මධ්‍යස්ථානයෙන්  අද දහවල් 12 දක්වා එන්නත්කරණයට ලක්ව ඇති පුද්ගලයින් සංඛ්‍යාව 16,390ක්.\nමෙම  මධ්‍යස්ථාන දෙකට අමතරව ඇස්ට්‍රාසෙනෙකා එන්නතේ දෙවන මාත්‍රාව ලබා ගැනීමට නොහැකි වූ පුද්ගලයින් එන්නත්කරණයට ලක් කිරීම කඩිනම් කිරීම සදහා යුද හමුදාවේ මැදිහත්වීමෙන් තවත් මධ්‍යස්ථාන 6ක් ස්ථාපිත කර තිබෙනවා.\nඒ, වේරහැර යුද හමුදා පළවන වෛද්‍ය බලකා කඳවුර, නාරාහේන්පිට යුද හමුදා රෝහල, පනාගොඩ බෝධිරාජාරාම විහාරස්ථානය, කිරිල්ලවල මධ්‍ය මහා විද්‍යාලය, කැළණිය ධර්මාලෝක විද්‍යාලය, මීගමුව මාරිස්ටෙලා විද්‍යාලය  යන පරිශ්‍ර තුළයි.\nඑම එන්නත්කරණ මධ්‍යස්ථානවල ද ඇස්ට්‍රාසෙනෙකා එන්නතේ දෙවන  මාත්‍රාව ලබාදීම පෙරේදා සිට ආරම්භ කෙරුණා.\nඒ අනුව යුද හමුදාවේ මැදිහත්වීමෙන් සිදුකෙරෙන එන්නත්කරණ මධ්‍යස්ථාන අටකදී මේ දක්වා ඇස්ට්‍රාසෙනෙකා එන්නතේ දෙවන මාත්‍රාව පුද්ගලයින් 159,814 දෙනෙකුට ලබාදී ඇති බවයි යුද හමුදා මාධ්‍ය අධ්‍යක්ෂ බි්‍රගේඩියර් නිලන්ත ප්‍රේමරත්න කියා සිටියේ.",
       "URL": "https://www.hirunews.lk/278785/පැය-24-පුරා-ක්‍රියාත්මක-යුද-හමුදා-මධ්‍යස්ථානවලින්-50000කට-වැඩි-පිරිසකට-එන්නත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1776"
}