{
       "Source": "hirunews",
       "Timestamp": "Tuesday, 26 July 2022 - 7:08",
       "Headline": "මාස හයක දී මූලික ආර්ථික ප්‍රශ්න විසඳන්න පුළුවන් - මහ බැංකු අධිපති",
       "News Content": "ස්ථාවර රජයක් පිහිටුවා දේශපාලනමය වශයෙන් අසීරු තීන්දු තීරණ ගැනීමට මෙම රජය සූදානම් නම් පවතින අර්බුදකාරී ආර්ථික වාතාවරණය මාස හය තුළ දී යම්කිසි දුරකට නිවාරණය කර ගත හැකි බව මහ බැංකු අධිපති ආචාර්ය නන්දලාල් වීරසිංහ පවසනවා.\nමහ බැංකු අධිපතිවරයා මේ බව පවසා සිටියේ, හිරු ටීවී සලකුණ වැඩසටහන සමග එක්වෙමින්.\nඑහි දී වැඩිදුරටත් අදහස් දැක්වූ මහ බැංකු අධිපතිවරයා කියා සිටියේ, පවතින ස්ථාවර රජය අසීරු තීන්දු තීරණ ගැනීමට සූදානම් විය යුතු බව යි.\nඑම තීන්දු තීරණ ගැනීමේ දී දේශපාලන පදනම මත නො පිහිටා රට සහ ආර්ථිකය ගැන සලකා එම තීන්දු තීරණ ගත යුතු බවත් ඔහු අවධාරණය කරනවා.\nවිශේෂයෙන්ම බදු සම්බන්ධව තීන්දු තීරණ, එමෙන්ම පාඩු ලබන ආයතන සම්බන්ධ තීන්දු තීරණ සහ රජයේ ආදායම් වැඩි කර ගත හැකි ක්‍රියා මාර්ග කෙරෙහි රජයක් ලෙස බැලිය යුතු බව යි ඔහු අවධාරණය කරන්නේ.\nඑමෙන්ම රජය සුභසාධන වැඩපිළිවෙළින් ඉවත් විය යුතු බවත් ඔහු සඳහන් කරනවා.\nජාත්‍යන්තර මූල්‍ය අරමුදල සමඟ සිදු කෙරෙන මූලික වටයේ දී ගිවිසුම්ගත කිරීම් වහාම අවසන් කිරීම සඳහා මුදල් අමාත්‍යවරයා ලෙස ජනාධිපතිවරයා සිය රජයේ ස්ථාවරය ජාත්‍යන්තර මූල්‍ය අරමුදලට දන්වා සිටිය යුතු බවත් ඒ අනුව ජාත්‍යන්තර මූල්‍ය අරමුදල සමග සිදු කෙරෙන ගිවිසුම්ගත කිරීම් කඩිනමින් අවසන් කිරීමට හැකි වන බවත් මහ බැංකු අධිපති ආචාර්ය නන්දලාල් වීරසිංහ මෙහි දී වැඩිදුරටත් කියා සිටියා.",
       "URL": "https://www.hirunews.lk/310958/මාස-හයක-දී-මූලික-ආර්ථික-ප්‍රශ්න-විසඳන්න-පුළුවන්-මහ-බැංකු-අධිපති",
       "Category": "Local News",
       "Parent URL": "https://www.hirunews.lk/local-news.php?pageID=993"
}