{
       "Source": "hirunews",
       "Timestamp": "Friday, 23 July 2021 - 14:06",
       "Headline": "නීති විරෝධීව පවත්වාගෙන ගිය ගව ඝාතකාගාරයක් ඔරුගොඩවත්තෙන් වටලයි (වීඩියෝ)",
       "News Content": "ඔරුගොඩවත්ත - මජිඩ් පටුමඟ ප්‍රදේශයේ නීති විරෝධීව පවත්වාගෙන ගිය ගව ඝාතකාගාරයක් වැටලීමට පොලිසිය පියවර ගත්තා.\nඒ පොලිස් ස්ථාන 3ක නිලධාරීන්ගේ සහභාගීත්වයෙන්.\nකලක පටන් ප්‍රදේශයේ ජනතාවගේ සෞඛ්‍යයට තර්ජනයක් වන ආකාරයෙන් මෙම ගව ඝාතකාගාරය පවත්වාගෙන යන බවට පොලිසියට තොරතුරු ලැබී තිබෙනවා.\nමෝදර, දෙමටගොඩ සහ ග්‍රෑන්ඩ්පාස් යන පොලිස් ස්ථාන එක්ව ඊයේ (22) දිනයේ අදාළ ගව ඝාතකාගාරය වටලනු ලැබුවේ ඒ අනුවයි.\nබලපත්‍ර අයථා ලෙස භාවිත කරමින් මහා පරිමාණව මෙම ගව ඝාතකාගාරය පවත්වාගෙන ගොස් ඇති බවට මූලික විමර්ශනවලදී අනාවරණය වී තිබෙනවා.\nවැටලීම සිදුකළ දිනයේත් ගවයන් 160 දෙනෙකු පමණ අදාල ස්ථානයට රැගෙනවිත් තිබූ අතර පොලිසිය එම ස්ථානයට යන විට සිට ඇත්තේ ගවයන් 20 දෙනෙකු පමණ බව අප වාර්තාකරු සඳහන් කළා.\nපෙර දිනවල මෙම ස්ථානයට ගෙනවිත් ඝාතනය කරන ලද බොහෝ සතුන්ගේ හිස් කබල් සහ ශරීර කොටස් පොහොර උරවල දමා පිටතට නොපෙනෙන ලෙස පිදුරුවලින් වසා සඟවා තිබියදී සොයා ගැනුණා.",
       "URL": "https://www.hirunews.lk/277797/නීති-විරෝධීව-පවත්වාගෙන-ගිය-ගව-ඝාතකාගාරයක්-ඔරුගොඩවත්තෙන්-වටලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1801"
}