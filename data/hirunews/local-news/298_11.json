{
       "Source": "hirunews",
       "Timestamp": "Friday, 02 June 2023 - 17:56",
       "Headline": "පානදුර ඝාතන සිදුවීමට අදාළව සිසුවෙක් අත්අඩංගුවට",
       "News Content": "පානදුර ඇඟලුම් කර්මාන්ත ශාලාවක් ඉදිරිපිට දී 23 හැවිරිදි තරුණයෙකු කපා කොටා ඝාතනය කිරීමේ සිද්ධිය සම්බන්ධයෙන් සැකපිට පාසල් සිසුවෙකු අත්අඩංගුවට ගෙන තිබෙනවා.\nපොලිසිය සඳහන් කළේ සැකකාර සිසුවා ඝාතනය සිදු කළ ප්‍රධාන සැකකරුට සහාය වීම සඳහා ඔහු සමග ත්‍රීරෝද රථයකින් පැමිණ ඇති බවයි.\nපානදුර ඇඟලුම් කර්මාන්ත ශාලාවක් ඉදිරිපිටදී එම තරුණයෙකු පසුගිය (31) වැනිදා කඩුවකින් පහර දී තිබූ අතර ඔහුගේ හිස ප්‍රදේශයට දරුණු පහරවල් කිහිපයක් එල්ල කර ඇති නිසා එම ස්ථානයේ දීම මියගොස් සිටි බවයි වාර්තා වූයේ.\nමෙලෙස මියගොස් ඇත්තේ මෝදරවිල තට්ටු නිවාස සංකීර්ණයේ පදිංචි 23 හැවිරිදි තරුණයෙක්.\nකලක පටන් දෙපිරිසක් අතර ඇතිව තිබූ ආරවුලක් දුරදිග යාම හේතුවෙන් මෙම ඝාතනය සිදු කර ඇති බවයි මුලික පොලිස් විමර්ශනවල දී අනාවරණය වූයේ.\nඅදාළ තරුණයාට කඩුවෙන් පහරදෙන ආකාරය එහි තිබූ සීසීටීවී කැමරාවේ ද සටහන්ව තිබුණා.\nඝාතනය සිදු කළ සැකකරු හඳුනාගෙන ඇති අතර ඔහුව අත්අඩංගුවට ගැනීම සඳහා පානදුර දකුණ පොලීසිය වැඩිදුර විමර්ශන සිදු ක‍රනු ලබනවා.",
       "URL": "https://www.hirunews.lk/336899/පානදුර-ඝාතන-සිදුවීමට-අදාළව-සිසුවෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=298"
}