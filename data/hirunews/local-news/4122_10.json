{
       "Source": "hirunews",
       "Timestamp": "Wednesday, 17 January 2018 - 8:20",
       "Headline": "පාර්ලිමේන්තුවට අද ලැබෙන වාර්තා දෙක",
       "News Content": "බැඳුම්කර කොමිසම් වාර්තාවේ පිටපත් 26 ක් පාර්ලිමේන්තු මහ ලේකම්වරයා වෙත අද (17) භාරදෙන බව ජනාධිපති ලේකම් ඔස්ටින් ප්‍රනාන්දු ප්‍රකාශ කළා.\nඊට අමතරව මහා පරිමාණ දූෂණ සහ වංචා පිළිබඳ විමර්ශනය කළ ජනාධිපති කොමිසමේ වාර්තාව ද පාර්ලිමේන්තුව වෙත යොමු කරන බවයි ඔහු කියා සිටියේ.\nඒ, විමර්ශන සිද්ධීන් 34 කට අදාළව වෙන් වෙන්ව ඉදිරිපත් කර ඇති වාර්තා ද සමඟින්.\nඑසේම බැඳුම්කර කොමිසමේ වාර්තාව අන්තර්ජාලයට යොමු කිරීමට බලාපොරොත්තු වන බව ජනාධිපති ලේකම්වරයා හිරු ප්‍රවෘත්ති අංශය කළ විමසීමකදී වැඩිදුරටත් සඳහන් කළා.\nමේ පිළිබඳව ඊයේ (16) පැවති ශ්‍රී ලංකා නිදහස් පක්ෂ මාධ්‍ය හමුවේදී ද අමාත්‍ය මහින්ද සමරසිංහ මෙලෙස අදහස් පළ කළා.\nමෙම වාර්තාව පාර්ලිමේන්තුවට ඉදිරිපත් කිරීමට තිබුණේ පසුගිය 10 වනදායි.එහෙත් එදින පාර්ලිමේන්තුව ආරම්භයේදී කථානායකවරයා සභාවට දැනුම් දුන්නේ එම වාර්තාව නිසි අධ්‍යයනය කිරීමකින් පසු සතියක් ඇතුළත පාර්ලිමේන්තුවට ඉදිරිපත් කරන බවට ජනාධිපතිවරයා දැනුම් දී ඇති බවයි. ඒ අනුවයි අද දින එය පාර්ලිමේන්තුවට ඉදිරිපත් කෙරෙන්නේ.\"\nඑහි පිටපත් පාර්ලිමේන්තුවේ මන්ත්‍රීවරුන් 225 දෙනාටම ලබාදීමට නියමිත අතර, ලබන 23 වනදා පාර්ලිමේන්තුව ආරම්භයට පෙර පැවැත්වෙන පක්ෂ නායක රැස්වීමේදී මේ පිළිබඳව තවදුරටත් සාකච්ඡා කිරීමට නියමිතයි.\nඑමෙන්ම ඒකාබද්ධ විපක්ෂය ප්‍රමුඛ විපක්ෂ මන්ත්‍රීවරුන් මෙම බැඳුම්කර ගණුදෙනුවේ වාර්තාව සම්බන්ධයෙන් ඉල්ලා සිටි විවාදය පවත්වන දිනය ද පක්ෂ නායක රැස්වීමෙන් අනතුරුව තීරණය කෙරෙනු ඇති.",
       "URL": "https://www.hirunews.lk/181253/පාර්ලිමේන්තුවට-අද-ලැබෙන-වාර්තා-දෙක",
       "Category": "Local News",
       "Parent URL": "https://www.hirunews.lk/local-news.php?pageID=4122"
}