{
       "Source": "hirunews",
       "Timestamp": "Friday, 14 October 2022 - 12:57",
       "Headline": "අඩු මුදලට බාල ප්‍රතික්‍රීයක ගන්න දඟලන ඖෂධ සංස්ථාවේ ටෙන්ඩරයක් ගැන හෙළිදරව්වක්",
       "News Content": "රුධිරය කැටි ගැසීම පිළිබඳ පරීක්ෂණ සඳහා ප්‍රතික්‍රීයක මිල දී ගැනීමට ඖෂධ සංස්ථාව විසින් පසුගිය අගෝස්තු මාසයේ කැඳවූ ටෙන්ඩරය මගින් අඩු මිලට අදාළ ප්‍රතික්‍රීයක ගැනීමට ඖෂධ සංස්ථාව කටයුතු කරමින් සිටින බවට සෞඛ්‍ය වෘත්තීයවේදීන්ගේ විද්වත් සංගමයේ සභාපති රවී කුමුදේෂ් පවසනවා.\nරෝහල්වල ප්‍රතික්‍රීයක නොමැති වීම හේතුවෙන් මේ වනවිට රෝහල්වල එම පරීක්ෂාව සිදු කිරීමට නොහැකි තත්ත්වයක් උද්ගත වී ඇති මොහොතක පවා සෞඛ්‍ය බලධාරින් විසින් මෙවැනි අමනෝඥ තීන්දු ගනිමින් ටෙන්ඩර ඒකාධිකාරියක් පවත්වාගෙන යාමට ක්‍රියා කරමින් සිටින බවයි සභාපතිවරයා කියා සිටින්නේ.\nමෙහි පළමු ටෙන්ඩරය මගින් ඉන්දීය ණය ආධාර භාවිත කොට ප්‍රතික්‍රීයක ලබා ගැනීමේ හැකියාව පවතින අතර, ඉතා අඩු මුදලට, ඩොලර් හිඟය මගහරවමින් අඛණ්ඩව ප්‍රතික්‍රීයක ලබා ගැනීමට එමගින් අවස්ථාව සැලසෙන බව පවසන රවී කුමුදේෂ් කියා සිටින්නේ, එක් ටෙන්ඩරයක් අවලංගු කර, තවත් ටෙන්ඩරයක් පළ කිරීමෙන් ඉන්දීය ණය ආධාර භාවිත කිරීමේ අවස්ථාව ද ඇහිරී ඇති බවයි.\nබලධාරින් විසින් ඖෂධ මාෆියාවක් මවමින්, රෝගී ජීවිත අනතුරේ හෙළමින් කොමිස් ගැසීමේ කූඨෝපක්‍රමයන් සඳහා මෙවැනි ක්‍රියාවල නිරත වෙන බවයි සෞඛ්‍ය වෘත්තීයවේදීන්ගේ සංගමයේ සභාපතිවරයා පෙන්වා දෙන්නේ.",
       "URL": "https://www.hirunews.lk/317835/අඩු-මුදලට-බාල-ප්‍රතික්‍රීයක-ගන්න-දඟලන-ඖෂධ-සංස්ථාවේ-ටෙන්ඩරයක්-ගැන-හෙළිදරව්වක්",
       "Category": "Local News",
       "Parent URL": "https://www.hirunews.lk/local-news.php?pageID=804"
}