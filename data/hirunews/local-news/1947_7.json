{
       "Source": "hirunews",
       "Timestamp": "Monday, 17 May 2021 - 19:36",
       "Headline": "ආසාදිතයන් ආසන්නම කොරෝනා මධ්‍යස්ථාන වෙත (වීඩියෝ)",
       "News Content": "කොරෝනා ආසාදිතයන්, ඔවුන් පදිංචි ප්‍රදේශයට ආසන්නම ප්‍රතිකාර මධ්‍යස්ථාන සහ අතරමැදි මධ්‍යස්ථාන වෙත යොමුකිරීමට තීරණය කර තිබෙනවා.\nකොරෝනා මර්දන වැඩපිළිවෙල සම්බන්ධයෙන් ක්ෂණික තීරණ ගැනීම සඳහා වූ කොවිඩ් නයින්ටීන් විශේෂ ක්‍රියාකාරී කාර්ය සාධන කමිටුව අද සෞඛ්‍ය අමාත්‍යාංශයේදී රැස්වූ අවස්ථාවේදීයි මෙම තීරණය ගෙන ඇත්තේ.\nමෙම තීරණය ගෙන ඇත්තේ කොවිඩ් ආසාදිතයෙකුගේ සහ ඔහුගේ පවුලේ සාමාජිකයින්ට ඇතිවන දැඩි මානසික පීඩනය සළකා බැලීමෙන් අනතුරුවයි.\nඅද පැවති මෙම සාකච්ඡාවට සෞඛ්‍ය ඇමතිනී පවිත්‍රා වන්නිආරච්චි සහ රාජ්‍ය අමාත්‍ය විශේෂඥ වෛද්‍ය සුදර්ශනී ප්‍රනාන්දු පුල්ලේ ඇතුළු පිරිසක් එක්ව සිටියා.\nමේ අතර රෝග ලක්ෂණ නොපෙන්වන කොරෝනා ආසාදිතයන්ට නිවසේ සිට ප්‍රතිකාර කිරීමට ඉදිරියේදී කටයුතු කරන බව සෞඛ්‍ය අමාත්‍යවරිය සඳහන් කළා. එහි පළමු අදියර ලෙස දැනට කොවිඩ් ආසාදිතව ප්‍රතිකාර ලබන විසි එක්දහසක රෝගීන් ප්‍රමාණ්‍ය වර්ගීකරණය කර රෝග ලක්ෂණ නොපෙන්වන පිරිසට නිවසේ සිට ප්‍රතිකාර සිදුකරන බවයි.\nඅමාත්‍යවරිය සඳහන් කළේ.\nඒ සඳහා අවශ්‍ය මාර්ගෝපදේශන මේ වනවිටත් සකස් කරමින් තිබෙන බව ඇය කියා සිටියා.\nඑමෙන්ම ප්‍රතිකාර මධ්‍යස්ථානයක් වෙත රැගෙන යනතෙක් නිවසේ සිටින ආසාදිතයෙකුට වෛද්‍ය උපදෙස් අවශ්‍ය වුවහොත් 0117 966 366, 1999 හෝ 1906 යන දුරකථන අංක අමතන ලෙස නියෝජ්‍ය සෞඛ්‍ය සේවා අධ්‍යක්ෂ විශේෂඥ වෛද්‍ය හේමන්ත හේරත් ප්‍රකාශ කළා.",
       "URL": "https://www.hirunews.lk/271642/ආසාදිතයන්-ආසන්නම-කොරෝනා-මධ්‍යස්ථාන-වෙත-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1947"
}