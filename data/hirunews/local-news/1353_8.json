{
       "Source": "hirunews",
       "Timestamp": "Wednesday, 16 February 2022 - 16:37",
       "Headline": "අනවසර විදුලි රැහැනක ගැටී වන අලියෙකු මියගිය සිද්ධියට කාන්තාවක් අත්අඩංගුවේ",
       "News Content": "මුලතිව් ඔඩ්ඩුසුඩාන් ප්‍රදේශයේදී විදුලි සැර වැදීමට සලස්වා වන අලියෙකු ඝාතනය කිරීමට අදාළව කාන්තාවක් පොලිස් අත්අඩංගුවට ගෙන තිබෙනවා.\nමෙම වන අලියා මියගොස් සිටියදී ප්‍රදේශවාසියෙකු මුලතිව් වනජීවී කාර්යාලයට දැනුම්දීමෙන් අනතුරුවයි විමර්ශණ ආරම්භ කෙරුණේ.\nසැකකාර කාන්තාව වන අලියා මියගොස් වැටී සිටි ඉඩම හිමිකාරිය වන අතර විදුලිසැර වැදීමකින් අලියා මියගොස් ඇති බවට පශ්චාත් මරණ පරීක්ෂණයේදී ද අනාවරණ වී තිබෙනවා.\nමියගොස් තිබුණෞ උස අඩි 8ක් පමණ වන අවුරුදු 20ක් පමණ වයසැති වන අලියෙක්.\nඑම වන අලියාගේ පශ්චාත් මරණ පරීක්ෂණය අද උදෑසන සිදු කෙරුණේ වනජීවී දෙපාර්තමේන්තුවේ උතුරු පළාත් භාර පශු වෛද්‍ය බී ගිරිදරන් මහතා විසින්.\nආහාර සොයා ගමන් කිරීමේදී වගාවන් ආරක්ෂා කර ගැනීමට යොදා තිබූ අනවසර විදුලි රැහැනක ගැටීමෙන් මෙම අලියා මියගොස් තිබුණා.\nසිද්ධියට අදාළ කාන්තාව අවුරුදු 46 ක් වයසැති අයෙක්.\nඇය මෙම සිද්ධිය පිළිබ‍ඳ තොරතුරු වසන් කළ බවට ද චෝදනා එල්ල වනවා.\nසිද්ධිය සම්බන්ධයෙන් මුලතිව් වනජීවී කාර්යාලය සහ ඔඩ්ඩුසුඩාන් පොලිසිය පරීක්ෂණ සිදුකරනවා.",
       "URL": "https://www.hirunews.lk/297185/අනවසර-විදුලි-රැහැනක-ගැටී-වන-අලියෙකු-මියගිය-සිද්ධියට-කාන්තාවක්-අත්අඩංගුවේ",
       "Category": "Local News",
       "Parent URL": "https://www.hirunews.lk/local-news.php?pageID=1353"
}