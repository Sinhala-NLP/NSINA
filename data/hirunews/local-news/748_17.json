{
       "Source": "hirunews",
       "Timestamp": "Tuesday, 08 November 2022 - 19:57",
       "Headline": "තිළිණිගෙන් තවත් ප්‍රකාශ ගනී (වීඩියෝ)",
       "News Content": "මහාපරිමාණ මූල්‍ය වංචා සම්බන්ධයෙන් චෝදනා එල්ල වී, දැනට රක්ෂිත බන්ධනාගාර ගතකර සිටින තිළිණි ප්‍රියමාලි වෙනුවෙන් පෙනී සිටින නීතීඥවරුන් පිරිසක් අද ශ්‍රී ලංකා මානව හිමිකම් කොමිෂන් සභාව වෙත පැමිණ පැමිණිල්ලක් ඉදිරිපත් කළා.\nඒ අපරාධ පරීක්ෂණ දෙපාර්තමේන්තුව විසින් තිළිණි ප්‍රියමාලිගේ ජංගම දුරකථනයේ අන්තර්ගත තොරතුරු අධිකරණයට දැන්වීමට පෙර මාධ්‍යයට නිකුත් කරන බවට චෝදනා කරමින්.\nකෙසේ වෙතත් දැනට රක්ෂිත බන්ධනාගාර ගත කර සිටින තිළිණි ප්‍රියමාලිගෙන් අපරාධ පරීක්ෂණ දෙපාර්තමේන්තුව යළි ප්‍රශ්න කිරීම ආරම්භ කර තිබෙනවා.\nඒ ඇය සමග ගණුදෙනු කළ නළු නිළියන් ඇතුළු පුද්ගලයින්ගෙන් කළ ප්‍රශ්න කිරීම්වලදී හෙළි වූ කරුණුවලට අදාළවයි.\nඒ අනුව, ඊයේ දිනයේදී පැය 5 කට වැඩි කාලයක් තිලිණි ප්‍රියමාලිගෙන් ප්‍රශ්න කර තිබුණා. අද දිනයේදී ද අපරාධ පරීක්ෂණ දෙපාර්තමේන්තුවේ නිලධාරින් කණ්ඩායමක් විසන් තිලිණි ප්‍රියමාලි රැදී සිටින බන්ධනාගාරය වෙත ගොස් ඇයගෙන් ප්‍රශ්න කිරීම් සිදු කිරීමට නියමිත වුවද, ඇය අසනීප තත්වයෙන් පසුවන බවට දැනුම් දී ඇති බැවින් අද දිනයේදී අදාළ ප්‍රශ්න කිරීම් සිදුකිරීමට නොහැකි වූ බවයි අපරාධ පරීක්ෂණ දෙපාර්තමේන්තුවේ උසස් නිලධාරියෙකු හිරු ප්‍රවෘත්ති අංශයට තහවුරු කළේ.\nපසුගිය දින කිහිපය තුලදීම තිලිණි ප්‍රියමාලි සමඟ ගණුදෙනු කළ නළු නිළියන් ඇතුළු 6 දෙනෙකුට වැඩි පිරිසකගෙන් අපරාධ පරීක්ෂණ දෙපාර්තමේන්තුව ප්‍රකාශ සටහන් කර ගත් අතර, ඊට සේමිණි ඉද්දමල්ගොඩ, සංගීතා වීරරත්න, ජීවන් කුමාරණතුංග මෙන්ම ඔහුගේ බිරිඳ වන ෂෙරින් කුමාරණතුංග ද ඊට ඇතුළත්.\nඑසේම, තිලිණි ප්‍රියමාලි ආගිය තැන් සහ ඇය ගණුදෙනු පවත්වාගෙන ගිය තවත් ආයතන රැසක් සම්බන්ධයෙන් තොරතුරු අනාවරණ වී ඇති බවයි අපරාධ පරීක්ෂණ දෙපාර්තමේන්තුවේ උසස් නිලධාරියෙකු හිරු ප්‍රවෘත්ති අංශයට සඳහන් කළේ.",
       "URL": "https://www.hirunews.lk/319925/තිළිණිගෙන්-තවත්-ප්‍රකාශ-ගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=748"
}