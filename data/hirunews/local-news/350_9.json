{
       "Source": "hirunews",
       "Timestamp": "Friday, 12 May 2023 - 9:14",
       "Headline": "සොරකම් කළ ගමන් බලපත්‍රයකින් දිවයිනට පැමිණි ලාංකිකයෙකු අත්අඩංගුවට",
       "News Content": "බ්‍රිතාන්‍ය ජාතිකයෙකුට අයත් අස්ථානගතවූ ගුවන් ගමන් බලපත්‍රයක් උපයෝගී කරගනිමින් බ්‍රිතාන්‍යට යෑමට උත්සාහ කළ පුද්ගලයෙකු අත්අඩංගුවට ගෙන තිබෙනවා.\nමුලතිව් - පුදිකුඩිඉරිප්පු ප්‍රදේශයේ පදිංචි සැකකරු ඉන්දියාවේ සිට ශ්‍රී ලංකන් ගුවන් සේවයට අයත් යානයකින් කටුනායක ගුවන් තොටුපල වෙත ඊයේ(11) පැමිණි අවස්ථාවේදීයි මෙලෙස අත්අඩංගුවට ගෙන තිබුණේ.\n38 හැවිරිදි මෙම පුද්ගලයා පසුගිය 9 වනදා ඉන්දියාවට ගොස් තිබුණේ ඔහුගේ ගුවන් ගමන් බලපත්‍රයෙන් බව සිදුකළ පරීක්ෂණවලදී අනාවරණ වුණා.\nඑහිදී සැකකරු එය ඉන්දීය ජාවාරම්කරුවෙකු ලවා බ්‍රිතාන්‍ය ජාතිකයාගේ අස්ථානගතවූ ගුවන් ගමන් බලපත්‍රයේ දත්ත ඇතුළත් කර කූඨ ලෙස සකස්කරවාගෙන තිබෙනවා.\nඑම ව්‍යාජ බලපත්‍රය මගින් ඔහු ඊයේ කටුනායක ගුවන් තොටුපල පැමිණි අවස්ථාවේදී ආගමන විගමන නිලධාරීන් විසින් සිදුකළ පරිගණක දත්ත පරීක්ෂාවේදියි මේ පිළිබඳ තොරතුරු අනාවරණ වී තිබුණේ.",
       "URL": "https://www.hirunews.lk/334946/සොරකම්-කළ-ගමන්-බලපත්‍රයකින්-දිවයිනට-පැමිණි-ලාංකිකයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=350"
}