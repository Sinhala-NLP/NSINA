{
       "Source": "hirunews",
       "Timestamp": "Friday, 17 June 2022 - 22:23",
       "Headline": "ආහාර සුරක්‍ෂිතතා ව්‍යාපෘතිය ආරම්භ කිරීමට යුද හමුදාවෙන් නව මෙහෙයුම් කමිටුවක්",
       "News Content": "ආහාර සුරක්ෂිතතා ව්‍යාපෘතිය ආරම්භ කිරීම වෙනුවෙන් යුද හමුදාව නව මෙහෙයුම් කමිටුවක් ස්ථාපිත කර තිබෙනවා.\nයුද හමුදාව සඳහන් කළේ ජාතික සහ කාලීන වැදගත්කමකින් යුත් තවත් විශාල ව්‍යාපෘතියක් ආරම්භ කිරීමට සූදානම් වන ශ්‍රී ලංකා යුද හමුදාව මෙලෙස යුද හමුදා හරිත කෘෂිකර්ම මෙහෙයුම් කමිටුව ස්ථාපිත කළ බවයි.\nමෙම කමිටුව තුලින් දිවයින පුරා ඇති වගා නොකල අතහැර දමා ඇති රජයේ ඉඩම් අක්කර 1500කට අධික ප්‍රමාණයක් කෘෂිකාර්මික කටයුතු වලට යොදාගනිමින් දිවයිනේ ආහාර සුරක්‍ෂිතතා වැඩසටහන ප්‍රවර්ධනය කිරීමට බලාපොරොත්තු වනවා.\nරජය විසින් මෙම වසරේ ජූලි මස මුලදී මුළු දිවයිනම ආවරණය වන පරිදි ආරම්භ කරන කෘෂිකාර්මික ව්‍යාපෘතියට සමගාමීව යුද හමුදාධිපති ලුතිනන් ජෙනරල් විකුම් ලියනගේ ගේ මඟපෙන්වීම මත හරිත කෘෂිකර්ම මෙහෙයුම් කමිටුවේ සමස්ත කළමනාකාරීත්වයේ ප්‍රධානි ලෙස යුද්ධ හමුදා නියෝජ්‍ය මාණ්ඩලික ප්‍රධානී මේජර් ජෙනරල් චන්න වීරසූරිය කටයුතු කරනු ලබනවා.\nඑම කමිටුවේ සාමාජිකයින් ලෙස යුද්ධ හමුදා භඨකාර්ය සම්පාදන ආඥාපති මේජර් ජෙනරල් ඉන්දු සමරකෝන්, ප්‍රධාන ක්ෂේත්‍ර ඉංජිනේරු මේජර් ජෙනරල් මහින්ද ජයවර්ධන, උපකරණ මාස්ටර් ජෙනරාල් මේජර් ජෙනරල් ප්‍රසන්න රණවක, අධ්‍යක්‍ෂ ජෙනරාල් ප්‍රධාන මාණ්ඩලික මේජර් ජෙනරල් නිශාන්ත මානගේ, මූල්‍ය කළමණාකරණ අධ්‍යක්‍ෂ ජෙනරාල් මේජර් ජෙනරල් ශිරාන් අබේසේකර, කෘෂිකර්ම සහ පශු සම්පත් අධ්‍යක්‍ෂ, ක්‍රියාන්විත අධ්‍යක්‍ෂ, ජනමාධ්‍ය අධ්‍යක්‍ෂ, විදුලි හා යාන්ත්‍රික ඉංජිනේරු අධ්‍යක්‍ෂ, පර්යේෂණ සංකල්ප හා මූලධර්ම අධ්‍යක්‍ෂ ඇතුළු තවත් ජ්‍යෙෂ්ඨ නිලධාරීන් කටයුතු කරනු ලබනවා.\nමෙම ව්‍යාපෘතියේ සම්පූර්ණ අධීක්‍ෂණ කටයුතු යුද්ධ හමුදා මාණ්ඩලික ප්‍රධානි මේජර් ජෙනරල් ජගත් කොඩිතුවක්කු විසිනුයි සිදුකරනු ලබන්නේ.\nසමාරම්භක සැසිවාරයේදී යුද හමුදාපති ලුතිනන් ජෙනරල් විකුම් ලියනගේ විසින් මෙම ජාතික ප්‍රයත්නයේ විෂය පථය පිළිබඳව පැහැදිලි කරමින් ජාතික ඉලක්ක කරා ළඟාවීමට සහ ආහාර නිෂ්පාදන ක්‍රියාවලිය වැඩිදියුණු කිරීමේ අරමුණින් වගා කටයුතු සිදුනොකළ ඉඩම් කෘෂිකාර්මික කටයුතු සඳහා යොදාගනිමින් අනාගතයේදී ආහාර හිඟයක් ඇතිවීම වළක්වාගැනීම සඳහා යුද හමුදාවට කෘෂිකාර්මික අංශ සමඟ අත්වැල් බැඳගත හැකි ආකාරය පිළිබඳ නව කමිටුව දැනුවත් කර තිබෙනවා.\nමෙම ව්‍යාපෘතියේ පළමු අදියර වශයෙන් කෘෂිකාර්මික ක්‍ෂේත්‍රයේ විශේෂඥයින්, ගොවිජන නිලධාරීන් සහ යුද හමුදා කෘෂිකර්ම හා පශු සම්පත් අධ්‍යක්‍ෂ මණ්ඩලයේ කෘෂිකාර්මික ක්‍ෂේත්‍රය පිළිබඳ දැනුමින් සමන්විත නිලධාරීන් සමඟ සාකච්ඡා කර දිවයින පුරා සේවයේ නියුතු යුද හමුදා භටපිරිස් විසින් එම රජයේ ඉඩම් එළිපෙහෙලි කිරීම, වගා කිරීම සහ තෝරාගත් බීජ වර්ග වගාකිරීම සඳහා පාත්ති සකස් කිරීම සිදුකිරීමට නියමිතයි.\nඒ වෙනුවෙන් මේ වනවිටත් යුද්ධ හමුදාව විසින් පාලනය කරනු ලබන ගොවිපලවල් 16ක් සහ ශ්‍රී ලංකා යුද්ධ හමුදා කෘෂිකර්ම හා පශු සම්පත් බලකායේ බලඇණි 6ක් දිවයින පුරා ස්ථාපිත කර තිබෙනවා.\nමීට අමතරව, දිවයින පුරා පිහිටි සියලුම ආරක්‍ෂක සේනා මූලස්ථාන සහ ඒ යටතේ ස්ථාපිත සියලුම ඒකකයන් මේ වනවිටත් කලාපීය මට්ටමින් මෙම ජාතික කර්තව්‍යයට සිය සම්පූර්ණ දායකත්වය ලබාදෙමින් සිටින අතර, මෙම ප්‍රජා මූලික කර්තව්‍යයට එක්ව වගා කටයුතු සඳහා අවධානය යොමු නොවූ රජයේ ඉඩම් සහ කුඹුරු වගා කටයුතු සඳහා යොදාගැනීමට ඇති හැකියාව පිළිබඳ සොයාබලමින් සිටිනවා.\nතෝරාගත් ඉඩම්වල බිම් සැකසීමේ මූලික කටයුතු ආරම්භ කිරීමට පෙර ආණ්ඩුකාරවරුන්, දිස්ත්‍රික් සහ ප්‍රාදේශීය ලේකම් කාර්යාල, ඉඩම් නිලධාරීන් සහ ග්‍රාම නිලධාරීන් සමඟ සමීපව සාකච්ඡා කර ප්‍රාදේශීය මට්ටමින් රජයේ ඉඩම් හඳුනාගැනීමේ කටයුතු සිදුකළ යුතුයි.",
       "URL": "https://www.hirunews.lk/307436/ආහාර-සුරක්‍ෂිතතා-ව්‍යාපෘතිය-ආරම්භ-කිරීමට-යුද-හමුදාවෙන්-නව-මෙහෙයුම්-කමිටුවක්",
       "Category": "Local News",
       "Parent URL": "https://www.hirunews.lk/local-news.php?pageID=1087"
}