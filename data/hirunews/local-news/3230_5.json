{
       "Source": "hirunews",
       "Timestamp": "Thursday, 25 July 2019 - 10:38",
       "Headline": "සාෆිට එරෙහිව කුරුණෑගල විරෝධතා",
       "News Content": "අයථා අන්දමින් වත්කම් උපයා ගැනීමේ චෝදනාව මත රක්ෂිත බන්ධනාගාර ගතකර සිටින කුරුණෑගල ශික්ෂණ රෝහලේ වෛද්‍ය සාෆි සහබ්දීන්ට එරෙහිව කුරුණෑගල නගර මධ්‍යයේ අද විරෝධතාවක් පැවැත්වුණා.\nප්‍රදේශයේ ස්වාමීන් වහන්සේ සහ ජනතාව එක්ව පැවැත්වූ මෙම විරෝධතාවට ශ්‍රී ලංකා පොදුජන පෙරමුණේ සහ නිදහස් පක්ෂයේ නාගරික සහ ප්‍රාදේශීය සභා මන්ත්‍රීවරුන් එක්ව සිටි බවයි හිරු වාර්තාකරු සඳහන් කළේ.\nමෙම විරෝධතාවට එරෙහිව පොලීසිය කුරුණෑගල මහේස්ත්‍රාත් අධිකරණයට කරුණු දක්වා තිබූ අතර, එහිදී නියෝග කෙරුණේ මහජන පීඩාවක් ඇති නොවන අන්දමින් සහ දේපළවලට අලාභහානි නොවන අන්දමින් විරෝධතාව පවත්වන ලෙසයි.\nවෛද්‍ය සාෆි ශිහාබ්දීන්ට එරෙහි  නඩුව අද පස්වරුවේ කුරුණෑගල මහේස්ත්‍රාත් අධිකරණයේදී කැඳවීමට නියමිත අතර, වෛද්‍යවරයාට ඇප ලබා නොදෙන ලෙස ඉල්ලමිනුයි මෙම විරෝධතාවය පැවැත්වුණේ.\nඊට සමගාමීව නගරයේ ඇතැම් ස්ථානවල කළු කොඩි ඔසවා තිබුණා.\nවෛද්‍ය සාෆි සහබ්දීන්ගේ සියලූම වත්කම් පිිළිබඳ වාර්තාවක් ලබාදෙන ලෙස පසුගිය 12 වනදා නඩුව කැඳවූ අවස්ථාවේ කුරුණෑගල මහේස්ත්‍රාත් සම්පත් හේවාවසම් රජයේ තක්සේරු දෙපාර්තමේන්තුවට නියෝගයක් කළා.\nමේ වනවිට කුරුණෑගල මහේස්ත්‍රාත් අධිකරණය අවට පොලිස් විශේෂ කාර්ය බලකාය යොදවා ආරක්ෂාව තරකර ඇති බවයි හිරු ප්‍රාදේශීය වාර්තාකරු පුෂ්පකුමාර ජයරත්න සඳහන් කළේ.\nමේ අතර තමන්, අත්අඩංගුවට ගැනීමට එරෙහිව වෛද්‍ය සාෆි සහබ්දීන් ගොනුකළ මූලික අයිතිවාසිකම් පෙත්සම ලබන මස 6 වනදා ශ්‍රේෂ්ඨාධිකරණය හමුවේ සළකා බැලීමටද නියමිතයි.",
       "URL": "https://www.hirunews.lk/220988/සාෆිට-එරෙහිව-කුරුණෑගල-විරෝධතා",
       "Category": "Local News",
       "Parent URL": "https://www.hirunews.lk/local-news.php?pageID=3230"
}