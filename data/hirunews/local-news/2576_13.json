{
       "Source": "hirunews",
       "Timestamp": "Saturday, 18 July 2020 - 13:36",
       "Headline": "එළුවම්කුලම සපත්තු පාලම අබලන් වීම හේතුවෙන් ගම්වාසීන් දැඩි පිඩාවට (වීඩියෝ)",
       "News Content": "විල්පත්තුව ජාතික වනෝද්‍යානයට මායිම්ව පිහිටි එළුවම්කුලම සපත්තු පාලම අබලන් වීම හේතුවෙන් ගම්වාසීන් දුෂ්කරතා රැසකට මුහුණ පා සිටිනවා.\nකෘෂි කර්මන්තය සිය ජීවනෝපාය කරගත් ඔවුන්ට අවශ්‍ය කරන ජලය නොමැතිකම ඉන් ප්‍රධානතම ගැටලුවයි.\nරතු මිනිත්තුවේ අද අවධානය මෙම පුවත පිළිබඳවයි.\nකෘෂිකර්මාන්තය සිය ප්‍රධාන ජීවනෝපාය කරගත් ගොවීන් විශාල පිරිසක් ජීවත්වන වනාතවිල්ලුව ප්‍රාදේශීය ලේකම් කොට්ඨාසයේ පිහිටි එළුවන්කුලම ගම්මානයයි මේ.\nවිල්පත්තුව ජාතික වනෝද්‍යානයට දකුණු මායිම්ව ගලා බසිනා රමණීය කලා ඔය මතින් ඉදිකර තිබෙන සපත්තු පාලම අබලන්ව පැවතීම හේතුවෙන් මේ වනවිට ගම්මානයේ සංවර්ධනයට ඍජුව බලපාන අංශ තුනක් අකර්මන්‍ය වී ඇති බව ගම්වාසීන් පෙන්වා දෙනවා.\nකුඹුරු අක්කර 700 කට ආසන්න ප්‍රමාණයකට අවශ්‍ය ජලය සැපයෙන්නේ මෙම කලා ඔය සපත්තු පාලම හරහායි.\nඑය අබලන් වීමත් සමග කුඹුරුවලට සැපයෙන ජලය ප්‍රමාණවත් නොමැතිවීමෙන් මේ වනවිට බොහෝමයක් ගොවීන් කුඹුරු වගාව අතහැර දැමීමට තීරණය කර තිබෙනවා.\nමේ අතර දෙස් විදෙස් සංචාරකයින්ගේ පාරාදීසයක් බවට පත්ව ඇති විල්පත්තුව ජාතික වනෝද්‍යානයට පිවිසුම් මාර්ගයක් ලෙස ද යොදා ගැනෙන මෙම පාලම අබලන් වීම හේතුවෙන් සංචාරකයින්ට ගමන් කිරීමට අපහසු තත්ත්වයක් උදාවෙලා.",
       "URL": "https://www.hirunews.lk/245818/එළුවම්කුලම-සපත්තු-පාලම-අබලන්-වීම-හේතුවෙන්-ගම්වාසීන්-දැඩි-පිඩාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2576"
}