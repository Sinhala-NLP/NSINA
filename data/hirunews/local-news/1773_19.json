{
       "Source": "hirunews",
       "Timestamp": "Thursday, 05 August 2021 - 13:02",
       "Headline": "සතුන්ගෙන් බලපෑම් එල්ල වූ ගල්විහාර භූමිය (වීඩියෝ)",
       "News Content": "රිලවුන් සහ අයාලේ යන සුනඛයන් සාමාන්‍ය ජන ජීවිතයට එල්ල කරන බලපෑම සුළුපටු නැහැ.\nමේ එවැනි සතුන්ගෙන් බලපෑම් එල්ල වී ඇති ප්‍රදේශ 2ක් පිළිබඳවයි.\nඒ ඓතිහාසික පොළොන්නරුව - ගල්විහාර භූමියයි.\nමේ වන විට රට විවෘත කර ඇති පසුබිමක සංචාරකයන්ද ක්‍රම ක්‍රමයෙන් මේ භූමියට පැමිණෙමින් තිබෙනවා.\nකෙසේ වෙතත් ඔවුනට මහත් හිසරදයක් වී ඇත්තේ රිලවුන් සහ අයාලේ යන සුනඛයන්.\nපූජා භූමියට පැමිණෙන රිලවුන් සංචාරකයන්ගේ බඩු භාණ්ඩ ආදියද පැහැරගන්නා අතර රථ වාහනවලටද හානි කරන බවටයි වාර්තා වන්නේ.\nකොවිඩ් ව්‍යාප්තිය හමුවේ සංචරණය සීමා කර තිබූ පසුගිය කාලයේ පොළොන්නරුව, ගල්විහාරය,රන්කොත් වෙහෙර, වටදාගෙය ඇතුළු ඓතිහාසික බිම් ප්‍රදේශවල අණසක පතුරුවාගෙන සිටි මෙම සතුන් මෙහි පැමිණෙන ජනතාව වෙත දක්වන්නේ දැඩි ආක්‍රමණශීලී ස්වරූපයක්.\nරිලවුන්ට නොදෙවෙනි හිසරදයක් වී ඇත්තේ සුනඛයන්.\nප්‍රදේශවාසීන් චෝදනා කරන්නේ පිටස්තරයන් රාත්‍රී කාලයේ පූජා භූමියට ගෙනැවිත් දමා යන සුනඛයන් මෙලෙස නිදැල්ලේ සැරිසරන බවයි.\nරංචු ගැසුනු ඇතැම් සුනඛයන් පූජාභූමියේ සැරිසරන මුවන් දඩයම් කිරීමේ අවස්ථා කිහිපයක්ද වාර්තා වනවා.\nවන සතුන් නිසා එවැනිම පීඩාවකට පත්වූ තවත් ප්‍රදේශයක් වන්නේ බුත්තල - යුදගනාව ජනපදයේ පීල්ලවෙල ගම්මානයයි.\nමෙහි පවුල් 200කට ආසන්න පිරිසක් ජීවත් වනවා.\nකෘෂිකර්මාන්තය ජීවනෝපාය කරගත් මෙම ගම්වැසියන්ගේ ජන ජීවිතයට මේ වන විට දැඩි බලපෑමක් එල්ල වී ඇත්තේ ගම්මානය පුරා පැතිරී ඇති රිලා ග්‍රහණය හේතුවෙන්.\nභෝග වගාවන මෙන්ම දේපළවලටද හානිකරන මෙම සතුන් පීල්ලවල ජනතාවට දැඩි හිසරදයක් වී තිබෙනවා.\nතමන් මුහුණදෙන ගැටලුව පිළිබඳව බලධාරීන්ව දැනුවත් කළත් ඒ පිළිබඳ අවධානය යොමු නොවුණු බවටයි ඔවුන් චෝදනා කරන්නේ.",
       "URL": "https://www.hirunews.lk/278923/සතුන්ගෙන්-බලපෑම්-එල්ල-වූ-ගල්විහාර-භූමිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1773"
}