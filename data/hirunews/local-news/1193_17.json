{
       "Source": "hirunews",
       "Timestamp": "Tuesday, 03 May 2022 - 21:09",
       "Headline": "විද්‍යුත් විකාශකයන්ගේ සංසදය ජනතාව වෙනුවෙන් සිට ගනිමින් අලුත් වැඩකට අතගසයි",
       "News Content": "ආර්ථික, සමාජීය හා දේශපාලනික වාතාවරණය සම්බන්ධයෙන්, ජනතාව දැනුම්වත් කිරීමේ වැඩසටහන් පෙළ ගස්වන්නට විද්‍යුත් විකාශකයන්ගේ සංසදය තීරණය කරයි.\nරට මුහුණ පා ඇති අර්බුදය හමුවේ ජාතික වගකීමක් ලෙස සලකා මෙම තීරණය ක්‍රියාත්මක කළ යුතු බවටයි ඔවුන් එකඟතාවට පැමිණ ඇත්තේ.\nමේ වන විට රට මුහුණ පා ඇති බරපතළ ආර්ථික අර්බුදය හමුවේ සිය ස්ථාවරය ප්‍රකාශක පත් කිරීම සඳහා ශ්‍රී ලංකා විද්‍යුත් විකාශකයන්ගේ සංසදය අද කොළඹදී මාධ්‍ය හමුවක් කැඳවා තිබුණා.\nඒ කොළඹ පදනම් ආයතනයේදීයි.\nමෙම හමුවේ දී, මේ වන විට රට පත්ව ඇති තත්ත්වය සම්බන්ධයෙන් දෙස් විදෙස් විශේෂඥයින්ගේ උපදෙස් ලබා ගැනීමට ද තීරණය වී තිබෙනවා.\nඒ අනුව,මේ අවස්ථාවේ මෙරට මාධ්‍ය කර්මාන්තයේ වැඩි වගකීම් කොටසක් හිමිවන විද්‍යුත් විකාශකයින් ලෙස රට වෙනුවෙන් සාධනීය මැදිහත්වීමක් සිදු කිරීමට සංගමයක් ලෙස තීරණයකළ බව එම සංගමය නිවේදනයක් නිකුත් කරමින් සඳහන් කරනවා.\nඒ අනුව ඉදිරියේදී මාධ්‍ය ආයතන වශයෙන් රටේ දේශපාලන ස්ථාවරත්වයක් ඇති කර ගැනීම සඳහා සියලු දේශපාලන පක්ෂ සහ කණ්ඩායම් වලට බලපෑම් කිරීම සඳහා සියලු වැඩසටහන් ඉලක්ක ගත කිරිමටත් මෙහිදී තීරණය කෙරුණා.\nඒ අනුව විද්‍යුත් විකාශකයින් ගේ සංසදය වශයෙන් මාධ්‍ය වැඩසටහන්වල දී වෘත්තිකයින්, තාක්ෂණවේදීන් සහ විෂය කේෂ්ත්‍රවල ප්‍රවීනයන්ට ප්‍රමුඛතාව දීමට තීරණය කර තිබෙනවා.\nඑමෙන්ම ඉදිරි මාස කීපය තුළදී රටේ ආර්ථික සහ දේශපාලන වාතාවරනය පිළිබඳ සියලු නාලිකා එක්ක වැඩසටහන් ඉදිරිපත් කිරීමටත් මෙහිදී තීරණය කෙරුණා.\nරූපවාහිනී සහ ගුවන් විදුලි නාලිකා එක්ව ඉදිරිපත් කරන වැඩසටහන් ජනතාව වැඩි වශයෙන් නරඹන බවත්, ඒ හරහා ජනතාවට වත්මන් ආර්ථික සහ දේශපාලන අර්බුදය සම්බන්ධයෙන් වැඩි අවබෝධයක් ලබා දිය හැකි බවත්, ඉදිරියේ දී රට තුළ උද්ගත විය හැකි යම් යම් තත්වයන් ට ජනතාව සූදානම් විය යුතු ආකාරය පිළිබඳව දැනුම්වත් කළ හැකි බවත්, මෙහිදී අවධාරණය කර තිබෙනවා.\nඒ අනුව සියළු සියලු ගුවන්විදුලි සහ රූපවාහිනී නාලිකා එක්ව දියත් කරන වැඩසටහන් පිළිබඳව ඉදිරි දින කිහිපය තුළදී අවසාන තීන්දු තීරණ ගැනීමටත් මෙම සංසද සාකච්ඡාවේදී තීරණය කර තිබෙනවා.",
       "URL": "https://www.hirunews.lk/303435/විද්‍යුත්-විකාශකයන්ගේ-සංසදය-ජනතාව-වෙනුවෙන්-සිට-ගනිමින්-අලුත්-වැඩකට-අතගසයි",
       "Category": "Local News",
       "Parent URL": "https://www.hirunews.lk/local-news.php?pageID=1193"
}