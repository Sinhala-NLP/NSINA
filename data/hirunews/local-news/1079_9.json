{
       "Source": "hirunews",
       "Timestamp": "Tuesday, 21 June 2022 - 13:24",
       "Headline": "වගා කටයුතු සඳහා දුම්රිය දෙපාර්තමේන්තුවට අයත් රක්ෂිත ඉඩම් තාවකාලිකව අඩු ආදායම්ලාභීන්ට (වීඩියෝ)",
       "News Content": "වගා කටයුතු සඳහා දුම්රිය දෙපාර්තමේන්තුවට අයත් රක්ෂිත ඉඩම් තාවකාලිකව ලබා ගැනීමේ වැඩපිළිවෙලක් ආරම්භ කර තිබෙනවා.\nඒ අනුව අදාළ ප්‍රදේශවල දැනටමත් වගා කටයුතුවල නිරත පුද්ගලයින්ට, දුම්රිය මාර්ග අසල පදිංචිකරුවන්ට හා අඩු ආදායම්ලාභීන්ට ප්‍රමුඛතාව ලබාදෙමින් වර්ෂයක කාලයක් සඳහා මෙම ඉඩම් පිරිනැමීමටයි අමාත්‍ය මණ්ඩලය අනුමැතිය හිමිව ඇත්තේ.\nදුම්රිය දෙපාර්තමේන්තුවට අයත් මුළු දුම්රිය රක්ෂිත ඉඩම් ප්‍රමාණය අක්කර 14,000 ක් වනවා.\nඑසේම, මුතුරාජවෙල පිහිටි යුගදනවි බලාගාරයට යාබද අක්කර දහයක ඉඩම් කොටසක් මෙගාවොට් 300 ක එල්.එන්.ජී බලාගාරයක් ඉදිකිරීම සඳහා ලංකා විදුලිබල මණ්ඩලය වෙත ලබාදීමට ද කැබිනට් මණ්ඩලයේ අනුමැතිය හිමිව තිබෙනවා.\nමේ අතර, 22 වන ආණ්ඩුක්‍රම ව්‍යවස්ථා සංශෝධන පනත් කෙටුම්පතට ද ඊයේ දිනයේදී අමාත්‍ය මණ්ඩල අනුමැතිය හිමිවුණා.\nඅද පැවති අමාත්‍ය මණ්ඩල තීරණ දැනුම්දීමේ මාධ්‍ය හමුවේදී මේ පිළිබඳව මාධ්‍යවේදීන් ප්‍රශ්න කළ අතර ඊට කැබ්නට් ප්‍රකාශක අමාත්‍ය ආචාර්ය බන්දුල ගුණවර්ධන සහ සම කැබිනට් ප්‍රකාශක අමාත්‍ය මහින්ද අමරවීර මෙලෙස ප්‍රතිචාර දක්වා සිටියා.\nමේ අතර, සමගි ජනබලවේගය විසින් පුද්ගලික මන්ත්‍රී යෝජනාවක් ලෙස ඉදිරිපත් කළ 21 වන ආණ්ඩුක්‍රම ව්‍යවස්ථා සංශෝධනයේ වගන්ති කිහිපයක් ආණ්ඩුක්‍රම ව්‍යවස්ථාවට පටහැනි බවට ශ්‍රේෂ්ඨාධිකරණය නිගමනය කර තිබෙනවා.\nශ්‍රේෂ්ඨාධිකරණයේ එම තීරණය ප්‍රකාශයට පත් කරමින් කතානායකවරයා අද පාර්ලිමේන්තුවට දැනුම් දුන්නේ එය පාර්ලිමේන්තුවේ විශේෂ බහුතරයකින් හා ජනමත විචාරණයකින් සම්මත කළ යුතු බව ශ්‍රේෂ්ඨාධිකරණය තීරණය කර ඇති බවයි.",
       "URL": "https://www.hirunews.lk/307760/වගා-කටයුතු-සඳහා-දුම්රිය-දෙපාර්තමේන්තුවට-අයත්-රක්ෂිත-ඉඩම්-තාවකාලිකව-අඩු-ආදායම්ලාභීන්ට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1079"
}