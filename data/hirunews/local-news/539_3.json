{
       "Source": "hirunews",
       "Timestamp": "Monday, 13 February 2023 - 14:09",
       "Headline": "තුරඟ තරග පිටියේ දී සරසවි පෙම්වතිය ඝාතනය කළ සැකකරු තවදුරටත් රිමාන්ඩ්",
       "News Content": "කොළඹ තුරග තරග පිටියේදී පිහි ඇනුමක් සිදුකර කොළඹ විශ්වවිද්‍යාලයේ සිසුවියක් ඝාතනය කළ ඇගේ පෙම්වතා ලබන 27 වනදා දක්වා අද යළි රක්ෂිත බන්ධනාගාර ගත කර තිබෙනවා.\nඑම නියෝගය නිකුත් කරනු ලැබුවේ කොළඹ ප්‍රධාන මහේස්ත්‍රාත් ප්‍රසන්න අල්විස් විසින්.\nඝාතනය සිදුකරන අවස්ථාවේ සැකකරු හැඳ සිටි ඇඳුම් පැළඳුම්, ඔහු භාවිත කළ ජංගම දුරකථනය, ලේ සාම්පල් ඇතුලු නඩු භාණ්ඩ 11 ක් රජයේ රස පරීක්ෂකවරයා වෙත ඉදිරිපත් කර වාර්තා කැඳවන ලෙසයි එහිදි මහේස්ත්‍රාත්වරයා පොලිසියට නියෝග කර ඇත්තේ.\nපසුගිය මස 17 වනදා මෙලෙස ඝාතනයට ලක්වුණේ 24 හැවිරිදි හෝමාගම - කිරිවත්තුඩුව - පුබුදු උයන ප්‍රදේශයේ පදිංචි තරුණියක්.\nඇය, කොළඹ විශ්වවිද්‍යාලයේ විද්‍යා පීඨයේ සංඛ්‍යාන දෙපාර්තමේන්තුවේ ඉගෙනුම ලැබූ අතර, සැකකරු ද එම පීඨයේම තුන්වන වසරේ සිසුවෙක්.",
       "URL": "https://www.hirunews.lk/327320/තුරඟ-තරග-පිටියේ-දී-සරසවි-පෙම්වතිය-ඝාතනය-කළ-සැකකරු-තවදුරටත්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=539"
}