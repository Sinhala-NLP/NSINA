{
       "Source": "hirunews",
       "Timestamp": "Tuesday, 09 May 2023 - 22:44",
       "Headline": "සිසුවියන් 16ක් අපයෝජනය කළ ටියුෂන් ගුරුවරයෙක් සොයා විමර්ශන",
       "News Content": "කළුතර ප්‍රදේශයේ පෞද්ගලික උපකාරක පන්ති ගුරුවරයෙකු විසින් සිසුවියන් 16 දෙනෙකු පමණ අපයෝජනය සහ ලිංගික හිරිහැරවලට පත් කර තිබෙන බවට පොලිසියට පැමිණිලක් ලැබී තිබෙනවා.\nඅදාළ ගුරුවරයා එම ප්‍රදේශයේ ගණිතය විෂය උගන්වන ගුරුවරයෙකු බවයි වාර්තා වී ඇත්තේ.\nඅප ප්‍රාදේශීය වාර්තාකරු සඳහන් කළේ දැරියන්ව නිවෙස්වලට ඇරලවන මුවාවෙන් ඔහුගේ මෝටර් රථයෙන් කළුතර ලාගොස්වත්ත කැළෑබද ප්‍රදේශයකට රැගෙනගොස් මෝටර් රථය තුළදී ලිංගික හිරිහැර කර ඇති අතර පන්ති කාමරය තුළ දී ද අදාළ සිසුවියන්ට ලිංගික හිරිහැර සහ අපයෝජන සිදු කර ඇති බවයි\nඅදාළ සැකකරු දැරියන්ට සූම් තාක්ෂණය ඔස්සේ පන්ති පැවැත්වීමට කටයුතු කර ඇති අතර දෙමව්පියන් නොමැති අවස්ථාවලදී දැරියන්ට ඇදුම් ඉවත් කරන ලෙසට උපදෙස් දී එම දර්ශන ද පටිගත කර ඇති බවට හෙළිදරව් වී තිබෙනවා.\nසැකකාර ගුරුවරයා සියලු ලිංගික දර්ශන සිය ලැප්ටොප් පරිගණකයේ ගබඩා කර තිබියදී ඔහුගේ බිරිඳට හසු වී ඇය මේ පිළිබඳව අදාළ දරුවන්ගේ දෙමාපියන් වෙත දැනුම් දී ඇති බවයි වාර්තා වන්නේ.\nඒ අනුව දරුවන්ගේ දෙමාපියන් විසින් පොලිසියට පැමිණිලි කර තිබෙන අතර අපයෝජනයට ලක්වූ දරුවන් අතර කළුතර කොට්ඨාසයේ පොලිස් ස්ථානයක නිලධාරියෙකුගේ දියණියක් ද සිටින බවයි අප වාර්තාකරු වැඩිදුරටත් සඳහන් කළේ.",
       "URL": "https://www.hirunews.lk/334732/සිසුවියන්-16ක්-අපයෝජනය-කළ-ටියුෂන්-ගුරුවරයෙක්-සොයා-විමර්ශන",
       "Category": "Local News",
       "Parent URL": "https://www.hirunews.lk/local-news.php?pageID=356"
}