{
       "Source": "hirunews",
       "Timestamp": "Friday, 10 September 2021 - 11:38",
       "Headline": "ජනාධිපති ගෝඨාභය රාජපක්ෂ එක්සත් ජාතීන්ගේ මහා මණ්ඩල සැසිවාරයට සහභාගි වේ (වීඩියෝ)",
       "News Content": "ලබන 21 වැනිදා නිව්යෝක්හි දී ඇරඹෙන එක්සත් ජාතීන්ගේ 76 වැනිමහා මණ්ඩල සැසිවාරයට ජනාධිපති ගෝඨාභය රාජපක්ෂ එක්වන බව ජනාධිපති මාධ්‍ය අංශය ප්‍රකාශ කළා.\nජනාධිපතිවරයා මහා මණ්ඩල සැසිය අමතන සහ දිවයිනෙන් බැහැර ව විදේශ සමුළුවකට එක්වෙන පළමු අවස්ථාව මෙයයි.\nසිය සංචාරය අතරතුර දී ක්ෂේත්‍ර කිහිපයක් සම්බන්ධයෙන් රාජ්‍ය නායකයින් කිහිප දෙනෙකු සමඟ ජනාධිපති ගෝඨාභය රාජපක්ෂ ද්විපාර්ශවික සාකච්ඡා පැවැත්වීමට ද නියමිත ව තිබෙනවා.\nතම පෞද්ගලික ප්‍රතිපත්තිය සහ රටේ පවතින වත්මන් තත්ත්වය සැලකිල්ලට ගෙන අවම පිරිසකගේ සහභාගීත්වයෙන් මෙම සංචාරය සිදුකිරීමට ජනාධිපතිවරයා තීරණය කර ඇති බවයි ජනාධිපති මාධ්‍ය අංශය වැඩිදුරටත් සඳහන් කළේ.\nමේ අතර, අග්‍රාමාත්‍ය මහින්ද රාජපක්ෂ සිය ඉතාලියේ සංචාරයක් සඳහා අද අලුයම දිවයිනෙන් පිටත් ව ගියා.\nඒ, එමිරේට්ස් ගුවන් සේවයට අයත් ඊ.කේ. 649 දරන ගුවන් යානයෙන්.\nඅග්‍රාමාත්‍යවරයා ඇතුළු 17 දෙනෙකුගෙන් යුත් දූත පිරිස මුලින් ම එක්සත් අරාබි එමීර් රාජ්‍යයේ ඩුබායි වෙත ගොස් එතැන් සිට වෙනත් ගුවන් යානයකින් ඉතාලිය වෙත ගමන් කිරීමටයි නියමිත ව ඇත්තේ.\nඅග්‍රාමාත්‍ය මහින්ද රාජපක්ෂ මෙලෙස ඉතාලියේ සංචාරයක නිරත වන්නේ එරට සුප්‍රකට බොලොඤ්ඤා විශ්වවිද්‍යාලයේ පැවැත්වෙන ජාත්‍යන්තර සමුළුවකට එක්වීම සඳහායි.",
       "URL": "https://www.hirunews.lk/281854/ජනාධිපති-ගෝඨාභය-රාජපක්ෂ-එක්සත්-ජාතීන්ගේ-මහා-මණ්ඩල-සැසිවාරයට-සහභාගි-වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1700"
}