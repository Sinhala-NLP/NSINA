{
       "Source": "hirunews",
       "Timestamp": "Friday, 03 February 2017 - 7:06",
       "Headline": "රන්ජන් ගැන තීන්දුවක් ගන්න පරිපාලන සේවා සංගමය රැස්වේ",
       "News Content": "දිවුලපිටිය ප්‍රාදේශීය ලේකම්වරියට නියෝජ්‍ය අමාත්‍ය රන්ජන් රාමනායක බැන වැදීමේ සිද්ධිය සම්බන්ධයෙන් අද (03) දිනයේදී විධායක සභාව රැස්ව තීන්දුවක් ගන්නා බව ශ්‍රී ලංකා පරිපාලන සේවා සංගමය පවසනවා.\nඑහි සභාපති රංජිත් ආරියරත්න හිරු ප්‍රවෘත්ති අංශයට සඳහන් කළේ විධායක සභාවේ තීන්දුවට අනුව ඉදිරි ක්‍රියාමාර්ග ගන්නා බවයි.\nගම්පහ - දිවුලපිටිය - දුනගහ ප්‍රදේශයේ සිදුකෙරෙන පස් කැපීමක් සම්බන්ධයෙන් සොයා බැලීමට ගිය අවස්ථාවේදී දිවුලපිටිය ප්‍රාදේශීය ලේකම් එච්.එම්.එල්.එස්. හේරත්ට නියෝජ්‍ය අමාත්‍ය රන්ජන් රාමනායක දුරකථනයෙන් බැන වැදුණේ පසුගිය 26 වන දායි.\nප්‍රාදේශීය ලේකම්වරියට බැන වැදීමේ සිද්ධියට විරෝධය පළ කරමින් ගම්පහ දිස්ත්‍රික්කයේ සියලූම ප්‍රාදේශීය ලේකම් කාර්යාලවල සේවකයින් පසුගිය 30 වනදා සේවයෙන් ඉවත් වී විරෝධතාවල නිරත වුණා.\nඑහිදී නියෝජ්‍ය අමාත්‍ය රන්ජන් රාමනායක බැන වැදුණු දිවුලපිටිය ප්‍රාදේශීය ලේකම්වරිය එදින ජනාධිපති මෛත්‍රීපාල සිරිසේනද හමුවූ අතර, ඊට ශ්‍රී ලංකා පරිපාලන සේවා සංගමය ද එක්ව සිටියා.\nඑහිදී අදාළ සිද්ධිය සම්බන්ධයෙන් ජනාධිපතිවරයා කණගාටුව පළ කර ඇති අතර, ඒ පිළිබඳ වගකීම භාර ගන්නා බව ද ප්‍රකාශ කර කළා.\nශ්‍රී ලංකා පරිපාලන සේවා සංගමයේ සභාපති රංජිත් ආරියරත්න කියා සිටියේ අදාළ සිද්ධියට සමාව ගැනීම සඳහා නියෝජ්‍ය අමාත්‍ය රන්ජන් රාමනායකට අද දිනය දක්වා කල් ලබාදෙන බවයි.\nකෙසේ වෙතත්, තවමත් නියෝජ්‍ය අමාත්‍යවරයාගෙන් ප්‍රතිචාරයක් නොලැබුණු බවයි සභාපතිවරයා හිරු ප්‍රවෘත්ති අංශයට සඳහන් කළේ.\nඒ අනුව අද පස්වරුවේ විධායක සභාව රැස්ව ඉදිරි ක්‍රියාමාර්ග ගන්නා බවද ඔහු කියා සිටියා.",
       "URL": "https://www.hirunews.lk/153544/රන්ජන්-ගැන-තීන්දුවක්-ගන්න-පරිපාලන-සේවා-සංගමය-රැස්වේ",
       "Category": "Local News",
       "Parent URL": "https://www.hirunews.lk/local-news.php?pageID=4679"
}