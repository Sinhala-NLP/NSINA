{
       "Source": "hirunews",
       "Timestamp": "Sunday, 16 July 2017 - 16:29",
       "Headline": "ඇමරිකාවේ සෞඛ්‍ය සේවා වංචාවකට ශ්‍රී ලාංකික වෛද්‍යවරයෙකුටත් චෝදනා",
       "News Content": "ඇමරිකා එක්සත් ජනපදයේ මහා පරිමාණ වෛද්‍ය සේවා වංචාවකට සම්බන්ධ වෛද්‍යවරුන් 14 දෙනෙකුට එරෙහිව කැලිෆෝනියා අධිකරණයේ අධිචෝදනා ගොනුකර ඇති අතර, ශ්‍රී ලාංකික සම්භවය සහිත වෛද්‍යවරයෙකුද ඒ අතර සිටින බව වාර්තවනවා.\nකැලිෆෝනියා නීතිපති කාර්යාලය සඳහන් කළේ මොවුන් රක්ෂණ ගෙවීම්වලට අදාළ ව්‍යාජ බිල්පත් නිකුත් කිරීම වැනි වංචා මගින් ඇමරිකානු ඩොලර් මිලියන 150 ක් පමණ වංචා කර ඇති බවයි.\nරෝගීන් සහ සෞඛ්‍ය සේවා සැපයුම්කරු අතර විශ්වාසය බිඳීම ඇතුලු චෝදනා මොවුන්ට එරෙහිව ගොනු කර ඇති අතර එහිදී චෝදනා එල්ලවූ ශ්‍රී ලාංකික සම්භවයක් සහිත වෛද්‍යවරයාට චෝදනා 4 ක් යටතේ නඩු පවරා ඇති බව සඳහන්.\nමෙම වෛද්‍යවරයා කොළඹ විශ්වවිද්‍යාලයේ වෛද්‍ය පීඨයෙන් වෛද්‍ය උපාධිය ලබාගෙන ඇති අතර, ඇමරිකාවේ කැලිෆෝනියා ප්‍රාන්තයේ සෞඛ්‍ය සේවා ආයතනයක් පවත්වාගෙන යන බව වාර්තාවනවා.\nමෙම වෛද්‍ය ආයතනයෙන් වෛද්‍ය විශේෂඥයන්ට අල්ලස් ලබාදීම වැනි පියවර තුළින් ඇමරිකා ඩොලර් මිලියන 4.1 ක් උපයා ඇති බව කැලිෆෝනියා නීතිපති දෙපාර්තමේන්තුව ප්‍රකාශ කළා.\nමේ අතර ව්‍යාජ ක්‍රෙඩිට්කාඩ් පත් උපයෝගී කරගෙන මුදල් වංචාවල නිරතවූ ශ්‍රී ලාංකිකයෙකු ඇතුලු පුද්ගලයන් තුන්දෙනෙකු ඉන්දියාවේ මධ්‍යම අපරාධ ඒකකය මගින් අත්අඩංගුවට ගෙන තිබෙනවා.\nබැංගලෝර් හිදී අත්අඩංගුවට ගැනුනු ඔවුන් ළඟ තිබී ව්‍යාජ ක්‍රෙඩිට්කාඩ් පත් 144 ක්ද සොයාගෙන ඇති බව සඳහන්.\nඇමරිකාව, ජපානය සහ අනෙකුත් විදේශීය රටවල ක්‍රෙඩිට්කාඩ් පත්වල සත්‍ය තොරතුරු ලබාගෙන නිපදවූ ව්‍යාජ ක්‍රෙඩිට් කාඩ්පත්වලින් මොවුන් අන්තර්ජාල මිලදීගැනීම් ද  සිදුකර ඇති බවයි වාර්තාවන්නේ.",
       "URL": "https://www.hirunews.lk/166008/ඇමරිකාවේ-සෞඛ්‍ය-සේවා-වංචාවකට-ශ්‍රී-ලාංකික-වෛද්‍යවරයෙකුටත්-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=4419"
}