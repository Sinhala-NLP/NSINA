{
       "Source": "hirunews",
       "Timestamp": "Friday, 24 February 2017 - 12:09",
       "Headline": "දිවයිනට පැමිණි සයිටම් ප්‍රධාන විධායක නිලධාරියා අධිකරණයට",
       "News Content": "තමන් ව්‍යාජ වෛද්‍යවරයෙකු ලෙස පෙනී සිටින බවට චෝදනා එල්ල කරන පාර්ශව වලට එරෙහිව අධිකරණය හමුවට යන බව සයිටම් ආයතනයේ ප්‍රධාන විධායක නිලධාරි වෛද්‍ය සමීර සේනාරත්න පවසනවා.\nඔහු මේ බව සඳහන් කළේ විදේශගතව සිටි යළි දිවයිනට පැමිණිමෙන් පසුව හිරු ප්‍රවෘත්ති අංශය කළ විමසීමකට පිළිතුරු දෙමින්.\nසමස්ත ලංකා වෛද්‍ය නිලධාරින්ගේ සංගමය පසුගියදා නිවේදනයක් නිකුත් කරමින් සඳහන් කළේ සයිටම් ආයතනයේ ප්‍රධාන විධායක නිලධාරියා ලෙස සහ එහි වෛද්‍ය පීඨයේ අධ්‍යක්ෂවරයා ලෙස කටයුතු කරන සමීර රේනුක සේනාරත්න වෛද්‍ය සභාවේ ලියාපදිංචි අයෙකු නොවන බවයි.\nඑම නිසා කිසිදු අයුරකින් ඔහුට වෛද්‍යවරයෙකු ලෙස පෙනී සිටීමට අයිතියක් නොමැති බව ද එම සංගමයේ ප්‍රධාන ලේකම් වෛද්‍ය ජයන්ත බණ්ඩාර සිය නිවේදනය මගින් පෙන්වා දුන්නා.\nඑමෙන්ම, සයිටම් ප්‍රධාන විධායක නිලධාරිවරයාට එරෙහිව නීතිමය පියවර ගන්නා ලෙස ඉල්ලමින් ඔහු පොලිස් මූලස්ථානයට පැමිණිල්ලක් ද ඉදිරිපත් කළා.\nමේ අතර, පසුගිය 20 වනදා නිවේදනයක් නිකුත් කරමින් ශ්‍රී ලංකා වෛද්‍ය සභාව සඳහන් කළේ සයිටම් ආයතනයේ ප්‍රධාන විධායක නිලධාරි රේණුක සමීර සේනාරත්න තමන් යටතේ ලියාපදිංචි වූ වෛද්‍යවරයෙකු නොවන බවයි.\nවෛද්‍ය ආඥා පනතට අනුව අදාළ තොරතුරු තහවුරු කරන බව ද වෛද්‍ය සභාවේ ලේකඛකාධිකාරිවරයා සිය නිවේදනය මගින් වැඩිදුරටත් සඳහන් කළා.\nකෙසේ වෙතත්, වෛද්‍ය සමීර සේනාරත්න පවසන්නේ විදෙස් විශ්වවිද්‍යාලයකින් තමන් ලබා ගත් වෛද්‍ය උපාධිය වෛද්‍ය සභාව විසින් පිළිගෙන ඇති බවයි.\nකෙසේ වෙතත්, තමන් එල්ල කළ චෝදනාව තවදුරටත් සනාථ කරන සමස්ත ලංකා වෛද්‍ය නිලධාරින්ගේ සංගමය පවසන්නේ  ඕනෑම නීතිමය තත්ත්වයකට මුහුණදීමට තම සංගමය සූදානම් බවයි.",
       "URL": "https://www.hirunews.lk/155337/දිවයිනට-පැමිණි-සයිටම්-ප්‍රධාන-විධායක-නිලධාරියා-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=4645"
}