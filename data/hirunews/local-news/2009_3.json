{
       "Source": "hirunews",
       "Timestamp": "Tuesday, 20 April 2021 - 7:05",
       "Headline": "'119' අමතා පොලිසිය මුලා කළ අක්කා නඟෝ අත්අඩංගුවට (වීඩියෝ)",
       "News Content": "'119' විශේෂ දුරකථන අංකය අවභාවිත කළ කාන්තාවන් දෙදෙනෙක් ඊයේ (19) අත්අඩංගුවට ගෙන තිබෙනවා.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළේ දංකොටුව පොලිසිය විසින් මෙම කාන්තාවන් දෙදෙනා අත්අඩංගුවට ගෙන ඇති බවයි.\n'119' විශේෂ දුරකථන අංකයට පෙරේදා (18) පස්වරුවේ ලද ව්‍යාජය දුරකථන පණිවුඩයකට අනුව සිදුකළ විමර්ශනයකදී එම ඇමතුම ලබාදුන් 25 හැවිදිරි කාන්තාවක් සහ එම ඇමතුම ලබාගැනීමට දුරකථනය ලබාදුන් 28 හැවිරිදි ඇයගේ සහෝදරිය මෙලෙස අත්අඩංගුවට ගෙන තිබෙනවා.\nඅත්අඩංගුවට ගැනුණු දංකොටුව ප්‍රදේශයේ පදිංචි මෙම සැකකාරියන් දෙදෙනා ඊයේ (19) මාරවිල අධිකරණය හමුවට ඉදිරිපත් කර ඇති බවයි වාර්තා වන්නේ.\nඑහිදී ව්‍යාජ දුරකථන ඇමතුම ලබාදුන් කාන්තාව ලබන 28 වනදා දක්වා රක්ෂිත බන්ධනාගාර ගතකර ඇති අතර ඇමතුම ලබාගැනීමට දුරකථනය ලබාදුන් කාන්තාව ඇප මත මුදාහැර තිබෙනවා.",
       "URL": "https://www.hirunews.lk/268938/119-අමතා-පොලිසිය-මුලා-කළ-අක්කා-නඟෝ-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2009"
}