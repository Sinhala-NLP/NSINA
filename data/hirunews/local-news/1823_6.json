{
       "Source": "hirunews",
       "Timestamp": "Tuesday, 13 July 2021 - 13:42",
       "Headline": "රාසයනික පොහොර නොමැති වීමෙන් ගොවීන් පීඩාවට (වීඩියෝ)",
       "News Content": "වගාවන්ට අවශ්‍ය පොහොර සහ රසායනික ද්‍රව්‍ය හිඟය හේතුවෙන් බොහෝ ප්‍රදේශවල ගොවීන් දුෂ්කරතා රැසකට මුහුණදී සිටිනවා.\nගොවීන් බලධාරීන්ගෙන් ඉල්ලා සිටින්නේ තම වගාවන් සඳහා අවශ්‍ය පොහොර කඩිනමින් ලබා දෙන ලෙසයි.\nමේ පොළොන්නරුව ඇලහැර ප්‍රාදේශීය ලේකම් කොට්ඨාසයේ බකමූණ ප්‍රදේශයේ මෙවර යල කන්නය සඳහා රසායනික පොහොර නොමැතිව වගා කළ බී ලුනු වගාවක්.\nජයසිරිපුර , ගඟේයාය , නිකපිටිය , සිරිකඳුයාය ඇතුළු ගම්මාන කිහිපයක ගොවීන් අක්කර දහසක පමණ වගා කර ඇති බී ලුනු පොහොර ඌනතාව නිසා කොළ කහ පැහැගැන්වීම හා අල කුණුවීම යන රෝගවලින් විනාශ වී ඇති බව ගොවීන් පවසනවා.\nමොරගහකන්ද ජලාශය යටතේ කාබනික පොහොර යොදා වගා කරන තෝරපිටිය හා මාඔය යන ප්‍රදේශවල වගාබිම් නිරීක්ෂණයට මහවැලි රාජ්‍ය අමාත්‍ය සිරිපාල ගම්ලත් මහතා ඊයේ සවස එක්වුණා.\nඑහිදී ගොවීන් පැවසුවේ කාබනික පොහාර යෙදීමෙන් වගාව නිසිපරිදි වර්ධනය නොවීම නිසා තමන් දැඩි අසීරුතාවයට පත්ව ඇති බවයි.\nඑහිදී රාජ්‍ය අමාත්‍යවරයා සහ ගොවීන් අතර උණුසුම් වචන හුවමාරුවක්ද ඇතිවුණා.\nසෙවනගල ප්‍රදේශයේ ගොවි සංවිධාන 14ක් සඳහා ප්‍රදේශයේ ගොවිජන සේවා මධ්‍යස්ථානය හරහා පොහොර ලබා දෙන බවට දැන්වීමත් සමඟ ඊයේ එම\nමධ්‍යස්ථානයට ප්‍රමාණය ඉක්මවා ගොවීන් පැමිණීම හේතුවෙන් නිලධාරීන් පොහොර බෙදා හැරීමෙන් වැළකී සිටියා. එහිදී ගොවීන්ගෙන් එල්ලවූයේ දැඩි විරෝධයක්.\nඑහිදී එම ස්ථානයට පැමිණි පාර්ලිමේන්තු මන්ත්‍රී ගයාෂාන් නවනන්ද මහතාටද ගොවීන්ගෙන් විරෝධය එල්ලවුණා.\nකෙසේවෙතත් අද දින පොහොර ලබා දෙන බවට ගොවිජන සේවා නිලධාරීන් ප්‍රකාශ කිරීමත් සමඟ ගොවීන් විසිරගියා.",
       "URL": "https://www.hirunews.lk/276857/රාසයනික-පොහොර-නොමැති-වීමෙන්-ගොවීන්-පීඩාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1823"
}