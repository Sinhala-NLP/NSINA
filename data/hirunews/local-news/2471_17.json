{
       "Source": "hirunews",
       "Timestamp": "Monday, 07 September 2020 - 12:47",
       "Headline": "තවත් ලාංකිකයින් 110ක් අද මව්බිමට (වීඩියෝ)",
       "News Content": "කොරෝනා වසංගත තත්ත්වය හමුවේ මෙරටට පැමිණීමට නොහැකිව සිටි ශ්‍රී ලාංකිකයන් 110 දෙනෙකු අද දිවයිනට පැමිණියා.\nඒ, ජර්මනියේ සිට පුද්ගලයන් 11 දෙනෙකු, ඩුබායි සිට 20 දෙනෙකු, දෝහා කටාර් සිට 75 දෙනෙකු, ඉන්දියාවේ සහ ජපානයේ සිට  හතරදෙනෙකු ලෙසයි.\nආසාදිතයින් දෙදෙනෙකු ඊයේ වාර්තාවීමත් සමඟ මෙරටින් වාර්තාවන කොරෝනා ආසාදිතයන් සංඛ්‍යාව 3,123 දක්වා ඉහළ ගියා. ඒ අතරින් 2,925 දෙනෙකු සුවය ලබා ඇති අතර, මේ වනවිට රෝහල් ගතව ප්‍රතිකාර ලබන සංඛ්‍යාව 186 ක්.\nකොරෝනා පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළේ ත්‍රිවිධ හමුදාව මගින් පාලනය කෙරෙන මධ්‍යස්ථාන 63 ක පුද්ගලයින් 6,610 ක් තවදුරටත් නිරෝධායනයට ලක් වෙමින් සිටින බවයි.\nමේ අතර නුවරඑළියේ හෝටලයක නිරෝධායනයට ලක් වෙමින් සිටි පුද්ගලයෙකු රෝහල් ගත කිරීමෙන් අනතුරුව මියගොස් තිබෙනවා.\n56 හැවිරිදි ජාඇළ - කොටුගොඩ ප්‍රදේශයේ පදිංචි මොහු එක්සත් අරාබි එමීර් රාජ්‍යයේ සිට මෙරටට පැමිණ ඇත්තේ පසුගිය 31 වනදායි. පාදයක තුවාලයකින් විෂබීජයක් ශරීරගතවීම සහ හෘදයාබාධයක් හේතුවෙන් ඔහු පසුගිය 2 වනදා නුවරඑළිය මූලික රෝහලට ඇතුළත් කෙරුණා.\nමෙම පුද්ගලයා මෙරටට පැමිණීමට පෙර එක්සත් අරාබි එමීර් රාජ්‍යයේ මසක පමණ කාලයක් රෝහල් ගතව සිටි බවයි වාර්තාවන්නේ.\nනුවරඑළිය මූලික රෝහලට ඇතුළත් කිරීමෙන් අනතුරුව සිදුකළ පී.සී.ආර්. පරීක්ෂණවලදී මෙම පුද්ගලයාට කොරෝනා වෛරසය ආසාදනය වී නොතිබූ බවයි එහි අධ්‍යක්ෂවරයා කියා සිටියේ.\nමොහුගේ අවසන් කටයුතු නිරෝධායන නීතිරීතිවලට අනුව අද (07) පෙරවරුවේ නුවරඑළිය මහ නගරසභාවට  අයත් සුසාන භූමියේදී සිදු කෙරුණා.",
       "URL": "https://www.hirunews.lk/249607/තවත්-ලාංකිකයින්-110ක්-අද-මව්බිමට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2471"
}