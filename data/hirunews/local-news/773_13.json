{
       "Source": "hirunews",
       "Timestamp": "Friday, 28 October 2022 - 7:38",
       "Headline": "හීනටියන මහේෂ්ට රතු වරෙන්තු",
       "News Content": "මිනුවන්ගොඩ - ගමන්ගෙදර ප්‍රදේශයේ දී පියෙකු සහ පුතුන් දෙදෙනෙකු ඝාතනය කිරීමේ සිද්ධියට අදාළ කොන්ත්‍රාත්තුව ලබාදුන් බව පැවසෙන සංවිධානාත්මක අපරාධකරුවෙකු වන සුපුන් දයාරත්න නොහොත් හීනටියන මහේෂ් නැමැත්තා අත්අඩංගුවට ගැනීම සඳහා මීගමුව මහාධිකරණය රතු වරෙන්තුවක් නිකුත් කර තිබෙනවා.\nඒ, සැකකරුට එරෙහිව අධිකරණයේ විභාගවන මිනුවන්ගොඩ ප්‍රදේශයේ ස්වර්ණාභරණ වෙළඳසැළක සිදු වූ මිනීමැරුම් නඩුවක් විභාගයට ගත් අවස්ථාවේදියි.\nසැකකරු අධිකරණය මග හරිමින් සිටින බවට ඉදිරිපත් වූ කරුණු සැළකිල්ලට ගෙන මහාධිකරණ විනිසුරු ආර්.ඩී.පී.පී. රත්නායක මෙම නියෝගය නිකුත් කළා. සැකකරු මේ වනවිට ඩුබායි රාජ්‍යයට පලාගොස් සැඟව සිටින බවටයි අනාවරණ වී ඇත්තේ.\nමේ අතර පසුගිය වසරේ සිදුවූ පුද්ගල ඝාතන දෙකකට සම්බන්ධ ප්‍රධාන පෙළේ මත්ද්‍රව්‍ය ජාවාරම් සහ සංවිධානාත්මක අපරාධ කල්ලියක සාමාජිකයෙකු කොළඹ අපරාධ කොට්ඨාසය විසින් ග්‍රෑන්ඩ්පාස් ප්‍රදේශයේදී අත්අඩංගුවට ගෙන තිබෙනවා.\nඒ, මත්කුඩු තොගයක් ද සමඟයි.\n31 වන වියේ පසුවන මොහු වැල්ලම්පිටිය ප්‍රදේශයේ පදිංචිකරුවෙකු වන අතර, සැකකරුගෙන් කළ ප්‍රශ්න කිරීම්වල දී සේදවත්ත - නවකැලණි පාලම ආසන්නයේ සඟවා තිබූ අත්බෝම්බයක් සහ මෙරට නිෂ්පාදිත ගිනි අවියක් ද පොලිස් භාරයට ගැනුනා.\nමොහු පසුගිය වසරේ මුල්ලේරියාව - මීගහවත්ත ප්‍රදේශයේ නිවසකට ඇතුලුවී පුද්ගලයෙකු ඝාතනය කිරීම, පානදුර - පල්ලියමුල්ල ප්‍රදේශයේදී ත්‍රිරෝද රථයකින් ගමන් කළ පුද්ගලයෙකු වෙඩි තබා ඝාතනය කිරීමේ සිද්ධීන්වල වෙඩික්කරු ලෙස ක්‍රියාකර තිබෙනවා.\nඑසේම පසුගිය වසරේ නත්තල් දිනයේදී මිරිස්ස ප්‍රදේශයේදී මෝටර් රථයකින් ගමන් කළ පුද්ගලයෙකුට වෙඩි තබා තුවාල සිදුකර මනුෂ්‍ය ඝාතනයකට තැත් කිරීම සම්බන්ධයෙන්ද මොහුට චෝදනා එල්ල වී ඇති බවයි පොලිසිය සඳහන් කළේ.",
       "URL": "https://www.hirunews.lk/319020/හීනටියන-මහේෂ්ට-රතු-වරෙන්තු",
       "Category": "Local News",
       "Parent URL": "https://www.hirunews.lk/local-news.php?pageID=773"
}