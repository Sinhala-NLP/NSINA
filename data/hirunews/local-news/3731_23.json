{
       "Source": "hirunews",
       "Timestamp": "Tuesday, 25 September 2018 - 11:12",
       "Headline": "අයි.කේ මහානාම සහ පී.දිසානායකට ඇප",
       "News Content": "රුපියල් මිලියන 20ක අල්ලස් මුදලක් ලබා ගැනීමේ සිද්ධියකට අත්අඩංගුවට ගෙන රක්ෂිත බන්ධනාගාර ගතව සිටි ජනාධිපති හිටපු කාර්ය මණ්ඩල ප්‍රධානි අයි.කේ මහානාම සහ රාජ්‍ය දැව සංස්ථාවේ හිටපු  සභාපති පී.දිසානායක ඇප මත නිදහස් කර තිබෙනවා.\nඒ, ඊට අදාළ නඩුව කොළඹ ප්‍රධාන මහේස්ත්‍රාත් රංග දිසානායක හමුවේ කැඳවූ අවස්ථාවේදියි.\nඑහිදී එක් අයෙකුට ලක්ෂය බැගින් වූ මුදල් ඇපයක් සහ ලක්ෂ විස්ස බැගින් වූ ශරීර ඇප තුනක් මත නිදහස් කිරීමටයි මහේස්ත්‍රාත්වරයා නියෝග කළේ.\nනඩුව ලබන දෙසැම්බර් මස 11 වනදා කැඳවීමටයි මහේස්ත්‍රාත්වරයා නියෝග කර ඇත්තේ.\nකන්තලේ සීනි සමාගමට අයත් කොටස් ඉන්දියානු සමාගමකට ලබාදීම වෙනුවෙන් එම සමාගමෙන් රුපියල් කෝටි 54ක අල්ලස් මුදලක් ඉල්ලා ඉන් අත්තිකාරමක් ලබාගත් අවස්ථාවේදී අල්ලස් කොමිසමේ නිලධාරීන් කොළඹ පිහිටි හෝටලයක රථගාල තුලදී මොවුන් අත්අඩංගුවට ගනු ලැබුවේ පසුගිය මැයි මස 03 වනදා පස්වරුවේයි.\nඅත්අඩංගුවට ගන්නා අවස්ථාවේදී ඔවුන් හෝටල් රථගාල තුල අල්ලස් වශයෙන් ලබාගත් රුපියල් කෝටි 2ක අල්ලස් මුදල ගණන් කරමින් සිටි බව සඳහන්.",
       "URL": "https://www.hirunews.lk/200681/අයි-කේ-මහානාම-සහ-පී-දිසානායකට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=3731"
}