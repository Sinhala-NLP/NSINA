{
       "Source": "hirunews",
       "Timestamp": "Thursday, 05 August 2021 - 10:54",
       "Headline": "බන්ධනාගාර රැඳවියන් සඳහා එන්නත් ලබාදීම ඇරඹේ (වීඩියෝ)",
       "News Content": "රෝහල්වල ධාරිතාවද ඉක්මවා යන පරිදි කොවිඩ් ආසාදිතයන් බහුලව වාර්තා වීම හේතුවෙන් ප්‍රධාන පෙළේ රෝහල් දෙකක හදිසි තත්ත්ව ප්‍රකාශයට පත්කර තිබෙනවා.\nමේ අතර බන්ධනාගාර රැඳවියන්ටද කොවිඩ් මර්දන එන්නත ලබාදීම අද ආරම්භ කෙරුණා.\nකොළඹ දිස්ත්‍රික්කයේ අවුරුදු 60ට වැඩි පුද්ගලයන් සඳහාද කොවිඩ් මර්දන එන්නත්කරණය අද සිට යළි ආරම්භ කෙරුණා.\nගෙවුණු දිනය තුළ මෙරටින් කොවිඩ් ආසාදිතයන් 2,561 දෙනෙකු අලුතින් වාර්තා වූ අතර ඉන් 2,543ක් අලුත් අවුරුදු පොකුරේ ආශ්‍රිතයන්.\nසෙසු 18 දෙනා හඳුනාගැණුනේ විදෙස් රටවල සිට මෙරටට පැමිණි අය ලෙසයි.\nඒ අනුව මෙරට සමස්ත කොවිඩ් ආසාදිතයන් සංඛ්‍යාව 318,755 දක්වා ඉහළ ගියා.\nමේ වන විට පුද්ගලයන් 284,522ක් පූර්ණ සුවය ලැබීමත් සමඟ තවදුරටත් ආසාදිතයන් 29,586ක් රෝහල්ගතව ප්‍රතිකාර ලබනවා.\nදෛනික ආසාදිතයන් 2500 ඉක්මවමින් වාර්තා වන මෙම තත්ත්වය හමුවේ මෙරට රෝහල් ධාරිතාවද ඉක්මවා යාමේ අවදානමක්ද හටගෙන තිබෙනවා.\nකළුබෝවිල ශික්ෂණ රෝහල සහ රාගම ශික්ෂණ රෝහලේ දක්නට ඇති තත්ත්වයයි මේ.\nරෝහල් ධාරිතාව ඉක්මවා යන පසුබිමක රත්නපුර මහ රෝහලේ සහ කරාපිටිය ශික්ෂණ රෝහලේද හදිසි තත්ත්ව ප්‍රකාශ කර ඇති බවත් වාර්තා වනවා.\nඒ අනුව රෝගී සත්කාරක සේවාවන් විශේෂ ක්‍රමවේදයකට අනුව සැලසුම් කර ඇති බවයි වාර්තා වන්නේ.\nපෙරේදා සිදු වූ කොවිඩ් මරණ 82 ක් සෞඛ්‍ය සේවා අධ්‍යක්ෂ ජනරාල්වරයා විසින් ඊයේ වාර්තා කළා.\nඒ අනුව මෙරට සමස්ත කොවිඩ් මරණ සංඛ්‍යාව 4,727ක් ලෙස ඉහළ ගියා.\nඑලෙස මියගොස් ඇත්තේ කාන්තාවන් 41ක් සහ පිරිමි පුද්ගලයින් 41ක් වයස අවුරුදු 60 ඉක්මවූ පුද්ගලයින් ඒ අතර වනවා.\nවැඩිහිටියන් එන්නත්කරණ කිරීමේ අවශ්‍යතාව හමුවේ කොළඹ දිස්ත්‍රික්කයේ අවුරුදු 60ට වැඩි පුද්ගලයන්ට සයිනොෆාම් එන්නත ලබාදීම මධ්‍යස්ථාන 5කදී අද පෙරවරුවේ ආරම්භ කෙරුණා.\nඒ කොළඹ ජාතික රෝහල, දකුණු කොළඹ ශික්ෂණ රෝහල, IDH රෝහල, අවිස්සාවේල්ල දිස්ත්‍රික් මහ රෝහල සහ විහාරමහා දේවි උද්‍යානයේදී.\nමේ අතර දියත උයන සහ විහාරමහාදේවි එළිමහන් රංග පීඨයේ 24 පැය පුරා ක්‍රියාත්මක ඇස්ට්‍රාසෙනිකා දෙවන මාත්‍රාව ලබාදීමේ එන්නත්කරණ වැඩසටහනද අදත් ක්‍රියාත්මකයි.\nමේ අතර බන්ධනාගාර රැඳවියන්ටද කොවිඩ් මර්දන එන්නත ලබාදීම ආරම්භ කර තිබෙනවා.\nඊයේ දිනය වන විට ඇස්ට්‍රාසෙනෙකා කොවිෂීල්ඩ් එන්නතෙහි පළමු මාත්‍රාව 30,499කට ලබාදී ඇති අතර එහි දෙවන මාත්‍රාව පුද්ගලයන් 50,893කට ලබාදී තිබෙනවා.\nසයිනොෆාම් එන්නතෙහි පළමු මාත්‍රාව ඊයේ ලබාගත් පුද්ගලයන් ගණන 97,966ක් වන අතර එහි දෙවන මාත්‍රාව ලබාගත් පුද්ගලයන් ගණන 11,058ක්.\nඊට අමතරව ඊයේ දිනය තුළ ෆයිසර් එන්නතෙහි පළමු මාත්‍රාව පුද්ගලයන් 1,308කටත්, මොඩර්නා එන්නතෙහි පළමු මාත්‍රාව පුද්ගලයන් 5,620කටත් ලබාදී තිබෙනවා.\nමේ අතර කොවිඩ් ආසාදිතයන් රෝහල්ගත කිරීම සඳහා කටයුතු කරන ගුරුවරයෙකු පිළිබඳ වාද්දුව ප්‍රදේශයෙන් වාර්තා වනවා.\nසෞඛ්‍ය උපදෙස් අනුව සිය මෝටර් රථය සකසාගත් මෙම ගුරුවරයා ආරක්ෂිත ඇඳුම්වලින්ද සැරසී මහජන සෞඛ්‍ය පරීක්ෂකවරුන්ගේ උපදෙස් මත මෙම සත්කාරය සිදුකරනු ලබනවා.\nකොවිඩ් ආසාදිතයන්ට ප්‍රතිකාර කිරීම සඳහා ශ්‍රී ලංකා ගුවන් හමුදාව නිපදවූ තාප හියුම්කරණ ඔක්සිජන් චිකිත්සා ඒකක 2ක් ගුවන්හමුදාපතිවරයාගේ ප්‍රධානත්වයෙන් මධ්‍යම පළාත් සෞඛ්‍ය සේවා අධ්‍යක්ෂ වෛද්‍ය නිහාල් වීරසූරිය මහතා වෙත ඊයේ භාරදෙනු ලැබුවා.\nමේ අතර කොවිඩ් වසංගතයෙන් මියගොස් ඇති සියලුදෙනාට පිං අනුමෝදන් කිරීමේ පුණ්‍යකර්මයක් උතුරු මැද පළාත් මාර්ගස්ථ සේවා අධිකාරියේදී පැවැත්වුණා.\nප්‍රවාහන රාජ්‍ය අමාත්‍යවරයාගේ දැනුම්දීමක් මත ආසන ධාරිතාව ඉක්මවමින් මගීන් ප්‍රවාහනය කරන බස් රථ සොයා සිදුකෙරෙන පොලිස් මෙහෙයුම් අදත් ක්‍රියාත්මකයි.",
       "URL": "https://www.hirunews.lk/278914/බන්ධනාගාර-රැඳවියන්-සඳහා-එන්නත්-ලබාදීම-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1774"
}