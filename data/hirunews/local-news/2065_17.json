{
       "Source": "hirunews",
       "Timestamp": "Wednesday, 24 March 2021 - 21:23",
       "Headline": "මෙරට සමස්ත කොවිඩ් ආසාදිතයන් සංඛ්‍යාව 91,135 දක්වා ඉහළට (වීඩියෝ)",
       "News Content": "තවත් කොවිඩ් ආසාදිතයන් 238 අද දිනයේ වාර්තාවීමත් සමඟ මෙරට සමස්ත කොවිඩ් ආසාදිතයන් සංඛ්‍යාව 91,135 දක්වා ඉහළ ගියා.\nබස්නාහිර පළාතේ පාසල්වල මෙතෙක් ආරම්භ නොකළ ශ්‍රේණිවල අධ්‍යාපන කටයුතු ආරම්භයට සැලසුම් කර තිබුණේ අප්‍රේල් 19 වැනිදායි.\nකෙසේ වෙතත්, ලබන සඳුදා සිට එම ශ්‍රේණි ආරම්භ කිරීමට සෞඛ්‍ය සේවා අධ්‍යක්ෂ ජෙනරාල්වරයා අධ්‍යාපන අමාත්‍යාංශයට අවසර ලබාදී තිබෙනවා.\nමේ අතර, රුසියාවේ නිෂ්පාදිත ස්පුට්නික් වී එන්නත මෙරට තුළ හදිසි භාවිතය සඳහා ජාතික ඖෂධ නියාමන අධිකාරිය අනුමැතිව ලබාදීමත් සමඟ එම එන්නත්\nමිලියන 7ක් මිලදී ගැනීම සඳහා සෞඛ්‍ය අමාත්‍යවරිය කළ යෝජනාවට අමාත්‍ය මණ්ඩල අනුමැතිය හිමිව තිබෙනවා.\nඒ සඳහා වැය කිරීමට අපේක්ෂිත මුදල අමෙරිකානු ඩොලර් මිලියන 69.65ක්.\nමෙරට එන්නත්කරණ වැඩපිළිවෙළ යටතේ මේ වනවිට කොවිෂීල්ඩ් එන්නතේ පළමු මාත්‍රාව පුද්ගලයන් ගණන 844,327ක් ලබාදී තිබෙනවා.\nමේ අතර, චීනයේ නිෂ්පාදිත සයිනොෆාම් කොවිඩ් එන්නත පිළිබඳව අනියත බියක් ඇතිකර නොගන්නා ලෙස මහජන සෞඛ්‍ය පරීක්ෂකවරුන්ගේ සංගමය ජනතාවගෙන් ඉල්ලා සිටිනවා.",
       "URL": "https://www.hirunews.lk/266434/මෙරට-සමස්ත-කොවිඩ්-ආසාදිතයන්-සංඛ්‍යාව-91135-දක්වා-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2065"
}