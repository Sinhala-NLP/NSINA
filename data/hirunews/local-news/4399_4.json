{
       "Source": "hirunews",
       "Timestamp": "Friday, 28 July 2017 - 7:46",
       "Headline": "දැරියක් අපයෝජනය කළ හිටපු  ඕ.අයි.සී. ට වැඩ වරදී",
       "News Content": "බාලවයස්කාර දැරියක් මව්පිය භාරකාරත්වයෙන් අපහරණය කිරීම හා අපයෝජනය කිරීම යන චෝදනාවලට වරදකරු වූ උතුරු කළුතර පොලිසියේ හිටපු ස්ථානාධිපතිවරයාට බරපතල වැඩ සහිතව වසර 19 ක සිරදඬුවමක් ලබාදීමට අධිකරණය ඊයේ පියවර ගත්තා.\nඒ, ඊට අදාළ නඩුව කළුතර මහාධිකරණ විනිසුරු අමල් තිලකරත්න හමුවේ කැඳවූ අවස්ථාවේදීයි.\nඑහිදී මහාධිකරණ විනිසුරුවරයා නියෝග කළේ රුපියල් ලක්ෂ 10 ක වන්දි මුදලක්ද වින්දිත දැරියට ගෙවන ලෙසටයි.\n2008 වසරේ ජුනි මස එක්තරා දිනයකදී කළුතර ප්‍රදේශයේදී අවුරුදු 16 ට අඩු මෙම බාලවයස්කාර දැරිය අපහරණය කළ බවට පවසමින් නීතිපතිවරයා නඩු පවරා තිබුණා.",
       "URL": "https://www.hirunews.lk/166956/දැරියක්-අපයෝජනය-කළ-හිටපු-ඕ-අයි-සී-ට-වැඩ-වරදී",
       "Category": "Local News",
       "Parent URL": "https://www.hirunews.lk/local-news.php?pageID=4399"
}