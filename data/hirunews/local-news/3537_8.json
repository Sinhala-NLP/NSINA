{
       "Source": "hirunews",
       "Timestamp": "Thursday, 24 January 2019 - 18:41",
       "Headline": "කතානායක, අගමැති ඇතුළු එජාප ප්‍රබලයන් මැදමුලනට (ඡායාරූප)",
       "News Content": "දේශපාලනයේ පස මිතුරන් එකට මුණ ගැසුණු මොහොතක් අද තංගල්ලේදී දක්නට ලැබුණා.\nඒ, විපක්ෂ නායක මහින්ද රාජපක්ෂගේ බාල පුත් රෝහිත රාජපක්ෂගේ විවාහ මංගල උත්සවයේදීයි.\nරෝහිත රාජපක්ෂ සහ ඔහුගේ පෙම්වතිය වූ ටට්යානා ලී ජයරත්න අතර මෙම විවාහය සිදුවුණේ වීරකැටිය - කාල්ටන් විවෘත පරිශ්‍රයේදීයී.\nදේශපාලන ක්ෂේත්‍රය තුළ පස මිතුරන් මෙම විවාහ මංගල උත්සවයේදී එකිනෙකා හා සුහදව සතුටු සාමිචියේ යෙදීම බොහෝ දෙනාගේ අවධානයට ලක්වුණා.\nඅග්‍රාමාත්‍ය රනිල් වික්‍රමසිංහටද විවාහ මංගල උත්සවය සඳහා ආරාධනා ලැබී තිබුණා.\nඊට අමතරව කතානායක කරූ ජයසූරිය, මංගල සමරවීර, කබීර් හෂීම්, සාගල රත්නායක ඇතුළු ආණ්ඩු පක්ෂය නියෝජනය කරන ප්‍රබලයන් රැසක් මෙන්ම විපක්ෂ මන්ත්‍රීවරුන්ද විවාහ උත්සවයට සහභාගි වී සිටියා.\nජනාධිපති මෛත්‍රීපාල සිරිසේන නිල සංචාරයක් සඳහා විදෙස්ගතව සිටින බැවින් ඊට සහභාගි නොවුණත් මීට පෙර, මනාල යුවල හමුවී ඔවුන්ට සුභාශිංසන එක් කර තිබුණා.",
       "URL": "https://www.hirunews.lk/208948/කතානායක-අගමැති-ඇතුළු-එජාප-ප්‍රබලයන්-මැදමුලනට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3537"
}