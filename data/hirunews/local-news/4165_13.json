{
       "Source": "hirunews",
       "Timestamp": "Tuesday, 19 December 2017 - 17:57",
       "Headline": "මලයාසියානු අගමැති, අගමැති හමුවෙයි",
       "News Content": "අග්‍රාමාත්‍ය රනිල් වික්‍රමසිංහ සහ මලයාසියානු අග්‍රාමාත්‍ය ශ්‍රී හාජි මොහොමඩ් නජිබ් බින් තුන් හාජි අබ්දුල් රසාක් (Sri Haji Mohammad Najib bin Tun Haji Abdul Razak) අද (19) දින අරලියගහ මන්දිරයේ දී හමු වී සාකච්ඡා පැවැත්වූවා.\nමෙම අවස්ථාවට ඉඩම් සහ පාර්ලිමේන්තු ප්‍රතිසංස්කරණ අමාත්‍ය සහ ආණ්ඩු පාර්ශ්වයේ ප්‍රධාන සංවිධායක ගයන්ත කරුණාතිලක, විශේෂ කාර්යභාර අමාත්‍ය සරත් අමුණුගම, සංවර්ධන උපාය මාර්ග හා ජාත්‍යන්තර වෙළඳ අමාත්‍ය මලික් සමරවික්‍රම, නීතිය හා සාමය සහ දක්ෂිණ සංවර්ධන අමාත්‍ය සාගල රත්නායක, සංවර්ධන කාර්යභාර සහ විදේශ කටයුතු අමාත්‍ය තිලක් මාරපන, විදුලි සංදේශ හා ඩිජිටල් යටිතල පහසුකම් අමාත්‍ය හරින් ප්‍රනාන්දු, ජාතික ප්‍රතිපත්ති හා ආර්ථික කටයුතු නියෝජ්‍ය අමාත්‍ය ආචාර්ය හර්ෂ ද සිල්වා, අග්‍රාමාත්‍ය ලේකම් සමන් ඒකනායක, මැලේසියාවේ ශ්‍රී ලංකා මහ කොමසාරිස් ඒ.ජේ.එම් මුසම්මිල්, වැඩ බලන රජයේ ප්‍රවෘත්ති අධ්‍යක්‍ෂ ජනරාල් නීතිඥ සුදර්ශන ගුණවර්ධන  ඇතුලු පිරිසක් සහභාගී වී සිටියා.\nඑහිදී දෙරටට වැදගත් වන කරුණු කාරණා රැසක් පිළිබඳව අවධානය යොමු වී තිබෙනවා.\nමැලේසියානු අග්‍රාමාත්‍ය නජීබ් රසාක් සහ ජනාධිපති මෛත්‍රීපාල සිරිසේන අතර නිල හමුව පැවැත්වුණේ ඊයේ දිනයේදියි.\nඑහිදී දෙරට අතර අවබෝධතා ගිවිසුම් දෙකකට අත්සන් තැබුණු අතර, රටවල් දෙක අතර, සහයෝගීතාව වර්ධනය කෙරෙන ගිවිසුමකටද අත්සන් තබනු ලැබුවා.\nමේ අතර නිල සංචාරයක් සඳහා දිවයිනට පැමිණි මැලේසියානු අග්‍රාමාත්‍ය නජීබ් රසාක් අද පස්වරුවේ යළි දිවයිනෙන් පිටත්ව ගියා.",
       "URL": "https://www.hirunews.lk/178798/මලයාසියානු-අගමැති-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4165"
}