{
       "Source": "hirunews",
       "Timestamp": "Wednesday, 23 March 2022 - 17:09",
       "Headline": "නව අයවැයක් බැසිල්ගෙන් (වීඩියෝ)",
       "News Content": "සිංහල හා දෙමළ අලුත් අවුරුද්දට පෙර ජනතාවට සහන ලබාදීමටත්, නව අයවැයක් ඉදිරිපත් කිරීමටත් එකඟතාවය පළ කරන බව මුදල් අමාත්‍ය බැසිල් රාජපක්ෂ අද පැවති සර්ව පාක්ෂික සමුළුවේදී ප්‍රකාශ කළා.\nජනාධිපති ගෝඨාභය රාජපක්ෂගේ ප්‍රධානත්වයෙන් කොටුව ජනාධිපති මන්දිරයේදී අද පෙරවරුවේ පැවති මෙම සමුළුව ප්‍රධාන විපක්ෂය වන සමගි ජන බලවේගය මෙන්ම ජාතික ජනබලවේගය වර්ජනය කළ අතර, දෙමළ ජාතික සන්ධානය වෙනුවෙන් එහි නායක ආර්.සම්බන්ධන් මෙන්ම පාර්ලිමේන්තු මන්ත්‍රී එම්.ඒ.සුමන්දිරන්ද එක්වුණා.\nඑක්සත් ජාතික පක්ෂයේ නායක, පාර්ලිමේන්තු මන්ත්‍රී රනිල් වික්‍රමසිංහ සහ ආණ්ඩුවේ හවුල්කාර පක්ෂ 11 නියෝජනය කරමින් පාර්ලිමේන්තු මන්ත්‍රීවරුන් වන මහාචාර්ය තිස්ස විතාරණ සහ පූජ්‍ය අතුරලියේ රතන හිමියන් සමුළුවට පැමිණ සිටියා.\nමුස්ලිම් කොංග්‍රසය සහ සමස්ත ලංකා මහජන කොංග්‍රසය සමුළුවට එක් නොවූ නමුත්, රජයට සහය පළ කළ එම පක්ෂවල පාර්ලිමේන්තු මන්ත්‍රීවරුන් පිරිසක් සමුළුවට සහභාගි වුණා.\nශ්‍රී ලංකා නිදහස් පක්ෂයේ යෝජනාවකට අනුව ජනාධිපතිවරයා විසින් කැඳවූ මෙම සමුළුවට හිටපු ජනාධිපති මෛත්‍රීපාල සිරිසේන ඇතුළු නිදහස් පක්ෂය නියෝජනය කරන මැති ඇමතිවරුන් රැසක් එක්ව සිටියා.\nසමුළුව ආරම්භ කරමින් ජනාධිපති ගෝඨාභය රාජපක්ෂ අදහස් දැක්වූ අතර, මහ බැංකු අධිපති අජිත් නිවාඩ් කබ්රාල් රටේ වත්මන් ආර්ථික තත්ත්වය පිළිබඳව පැහැදිලි කිරීමක් සිදුකළා.\nහිටපු අග්‍රමාත්‍ය රනිල් වික්‍රමසිංහ කියා සිටියේ එකිනෙකාට චෝදනා කර ගැනීම වෙනුවට එක්ව කටයුතු කළ යුතු බවයි.\nඑහිදී ජනාධිපති ගෝඨාභය රාජපක්ෂ, කියා සිටියේ මහ බැංකු අධිපතිවරයා පළ කළ අදහස සම්බන්ධයෙන් හිටපු අග්‍රාමාත්‍යවරයාට සිත් තැවුලක් ඇතිවූයේ ඊට සමාව ඉල්ලා සිටින බවයි.\nමෙම අවස්ථාවේ නව අයවැයක් ඉදිරිපත් කළ යුතු බවද ප්‍රකාශ කළ හිටපු අග්‍රාමාත්‍යවරයා ශ්‍රී ලංකාව සම්බන්ධයෙන් ජාත්‍යන්තර මූල්‍ය අරමුදල ඉදිරිපත් කළ අවසන් වාර්තාව සම්බන්ධයෙන්ද ප්‍රශ්න කළා.\nඊට මුදල් අමාත්‍ය බැසිල් රාජපක්ෂද මැදිහත්වුණා.\nශ්‍රී ලංකා නිදහස් පක්ෂයේ යෝජනා සමුළුවට ඉදිරිපත් කළේ හිටපු ජනාධිපති මෛත්‍රීපාල සිරිසේනයි.\nජාත්‍යන්තර මූල්‍ය අරමුදලෙන් අර්බුදයට විසඳුමක් නොලැබෙනු ඇති බවයි පූජ්‍ය අතුරලියේ රතන හිමියන් කියා සිටියේ.\nදෙමළ ජාතික සන්ධාන පාර්ලිමේන්තු මන්ත්‍රී එම්.ඒ. සුමන්දිරන් සමුළුවේදී පළ කළා.\nඅවසානයේදී ශ්‍රී ලංකා පොදුජන පෙරමුණ වෙනුවෙන් මුදල් අමාත්‍ය බැසිල් රාජපක්ෂ අදහස් පළ කළ අතර, ඔහු එහිදී කියා සිටියේ මෙම සමුළුව අතරතුර ශ්‍රී ලංකාව සම්බන්ධයෙන් වන ජාත්‍යන්තර මූල්‍ය අරමුදලේ අවසන් වාර්තාව ලැබුණු බවයි.\nසියලු දෙනාගේ අදහස් දැක්වීම්වලින් අනතුරුව ජනාධිපති ගෝඨාභය රාජපක්ෂ කියා සිටියේ ඉදිරියේදී යළිත් වරක් සර්ව පාක්ෂික සමුළුව කැඳවීමට අපේක්ෂා කරන බවයි.",
       "URL": "https://www.hirunews.lk/300209/නව-අයවැයක්-බැසිල්ගෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1275"
}