{
       "Source": "hirunews",
       "Timestamp": "Friday, 21 July 2023 - 16:24",
       "Headline": "උඩුගම මුලීක රෝහලේදී සාර්ථක ඇස්, සහ වකුගඩු බද්ධයක්",
       "News Content": "පසුගිය 18 වැනිදා ගාල්ල උඩුගම මූලික රෝහලේ නාමය රන් අකුරින් ලියවූ දිනයක් වුනා ඒ ඉතිහාසයේ පළමු වරට මෙවැනි මූලික රෝහලකදී රෝහල් වෛද්‍යවරුන්ගේ සුවිශේෂී දක්ෂතාවයෙන් ඇස්, සහ වකුගඩු බද්ධයක් සිදු කෙරුනු නිසාවෙන්.\nමේ අභියෝගාත්මක කාර්ය ඉටු කිරීමට ඔවුන්ට හැකියාව ලැබුණේ මොළය මියගිය කාන්තාවගේ අවයව ලබා ගනිමින්.\nනෙලුව,නයාදොළ අලපලාදෙණියේ පදිංචිව සිටි එල්. ප්‍රේමවතී මහත්මිය රෝගී තත්ත්වයක් හේතුවෙන් මාස කිහිපයක සිට උඩුගම රොහ්ලේ නේවාසිකව ප්‍රතිකාර ලබා තිබෙනවා. පසුගිය දිනක ඇයගේ මොළය මියගොස් ඇත්තේ රෝගී තත්ත්වය උත්සන්න වීම හේතුවෙන්.\nනමුත් ඇයගේ දෙනෙත් සහ වකුගඩු ඉතා සක්‍රීය මට්ටමෙන් පැවතීම හේතුවෙන් ඒවා තවත් රෝගීන්ට බද්ධ කිරීමේ හැකියාව ඇති බව වෛද්‍යවරුන් තීරණය කරන්නේ ඇය පරීක්ෂා කිරීමෙන් අනතුරුවයි.\nමොළය මියයාම හේතුවෙන් තවදුරටත් ජීවත්වීමේ හැකියාව අහිමිවූ ප්‍රේමවතී මහත්මියගේ ජීවිතයෙන් තවත් ජීවිත කිහිපයකට එළිය දීමට වෛද්‍යවරුන් තීරණය කරන්නේ ඇගේ පවුලේ ඥාතීන්ගේද අවසරය සහිතවයි.\nමෙම භාරදූර වගකීම වෛද්‍යවරුන් සියතට ගන්නේ තවත් ජීවිත කිහිපයක් එළිය කිරීමේ අරමුණින්. ඒ අනුව පසුගිය 18 වැනිදා ප්‍රේමවතීගේ ඇස් හා වකුගඩු තවත් පුද්ගලයින් සිව්දෙනෙකුට බද්ධ කිරීමේ සැත්කම් ඉතා සාර්ථක අන්දමින් අවසන් කිරීමට උඩුගම මූලික රෝහලේ වෛද්‍යවරුන් සමත්වුණා.",
       "URL": "https://www.hirunews.lk/342044/උඩුගම-මුලීක-රෝහලේදී-සාර්ථක-ඇස්-සහ-වකුගඩු-බද්ධයක්",
       "Category": "Local News",
       "Parent URL": "https://www.hirunews.lk/local-news.php?pageID=163"
}