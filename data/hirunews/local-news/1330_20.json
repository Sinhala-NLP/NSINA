{
       "Source": "hirunews",
       "Timestamp": "Sunday, 27 February 2022 - 7:42",
       "Headline": "අද විදුලිය කැපීම දිවා කාලයේ පමණයි (වීඩියෝ)",
       "News Content": "අදත් රාත්‍රී කාලයේ දිවයින පුරා විදුලි කප්පාදුවක් සිදු නොකරන බව මහජන උපයෝගීතා කොමිසම පවසනවා.\nඑම කොමිසම සඳහන් කළේ, අද දිනයේදී ඒ.බී.සී කලාපවලට පමණක් දිවා කාලයේ පැය 2යි මිනිත්තු 30ක කාලයක් විදුලිය කප්පාදු කෙරෙන බවයි.\nකෙසේ වෙතත් හෙට සිට යළි විදුලි කප්පාදු කාල සටහන යටතේ ඒ ඒ ප්‍රදේශවලට පසුගිය සතියේ මෙන් විදුලි කප්පාදුවක් සිදුවිය හැකි බව විදුලි බල මණ්ඩලය සඳහන් කළා.\nමෙම විදුලි කප්පාදුව ක්‍රියාත්මක වන්නේ ඉන්ධන සීමිත වීමත් සමග බලාගාර කිහිපයක් අක්‍රීයවීම හේතුවෙන්.\nඒ අනුව ඊයේ දිනයේත් ඒ.බී.සී කලාප සහ සෙසු කලාප 8 සඳහා විදුලිය කප්පාදු කෙරුණා.\nමේ අතර බලශක්ති අමාත්‍යංශය සඳහන් කළේ, අදත් ඩීසල් නෞකාවක් පැමිණීමට නියමිත බවයි.\nපෙට්‍රල් මෙටි්‍රක් ටොන් 35,300ක් අඩංගු නෞකාවක් ඊයේ දිවයිනට ළඟා වූ බව එම අමාත්‍යංශය සඳහන් කළා.\nමේ අතර විදුලිය ජනනය සඳහා විදුලි බලාගාර වෙත වැඩි වශයෙන් ඉන්ධන ලබාදීමත් සමඟ ඉන්ධන පිරවුම්හල් වෙත බෙදාහැරෙන ඉන්ධන ප්‍රමාණය අඩු වී ඇති බව ලංකා ඉන්ධන බෙදුම්කරුවන්ගේ සංගමය පවසනවා.\nඑම සංගමය ප්‍රකාශ කළේ, දිවයින පුරා පිරවුම්හල් රැසක විශාල බඳුන්වලට ඉන්ධන නිකුත් කිරීම සීමා කර ඇති බවයි.\nලංකා ඉන්ධන බෙදුම්කරුවන්ගේ සංගමයේ සභාපති ෂෙල්ටන් ප්‍රනාන්දු හිරු ප්‍රවෘත්ති අංශයට කියා සිටියේ, තොග ගබඩා පර්යන්තයේ සිට සිදු කෙරෙන බෙදාහැරීමේ ගැටලු හේතුවෙන් මෙම ඉන්ධන හිඟය හටගෙන ඇති බවයි.\nපවතින තත්ත්වය හමුවේ ඊයේ දිනයේ දී දිවයිනේ ප්‍රදේශ රැසක ඉන්ධන පිරවුම්හල් අසල දිගු වාහන පෝලිම් නිරීක්ෂණය වූ බව හිරු වාර්තාකරුවන් සඳහන් කළා.\nඊයේ සිට ලංකා අයි.ඕ.සී ඉන්ධන මිල ගණන් තවදුරටත් ඉහළ නැංවීම සමග පාරිභෝගිකයන් වැඩි වශයෙන් සිපෙට්කෝ පිරවුම්හල් වෙත පැමිණීමක් දක්නට ලැබුණා.\nමේ අතර, දුම්රිය ධාවනයට මෙතෙක් ඉන්ධන අර්බුදයෙන් බලපෑමක් එල්ල වී නො මැති බව දුම්රිය සාමාන්‍යාධිකාරී ධම්මික ජයසුන්දර ප්‍රකාශ කළා.\nඔහු කියා සිටියේ, ඛනිජ තෙල් තොග ගබඩා පර්යන්ත සමාගමෙන් ඍජුව ම දුම්රිය දෙපාර්තමේන්තුව ඩීසල් ලබා ගන්නා බවයි.\nදුම්රිය ධාවනය කිරීම සඳහා දෛනිකව ඩීසල් ලීටර් ලක්ෂයක් පමණ වැය වන අතර, ඒ සඳහා අවශ්‍ය ඉන්ධන ලබාදිය හැකි බවයි එහි උසස් නිලධාරියෙකු පවසා ඇත්තේ.",
       "URL": "https://www.hirunews.lk/298153/අද-විදුලිය-කැපීම-දිවා-කාලයේ-පමණයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1330"
}