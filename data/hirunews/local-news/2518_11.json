{
       "Source": "hirunews",
       "Timestamp": "Sunday, 16 August 2020 - 9:41",
       "Headline": "ශ්‍රී ලංකාවේ පී.සී.ආර්. පරීක්ෂණ එක්ලක්ෂ 85,118ක් (වීඩියෝ)",
       "News Content": "කොරෝනා වෛරස ආසාදිතයන් හඳුනාගැනීම සඳහා සිදු කරන පී.සී.ආර්. පරීක්ෂණ 185,118 ක් මේ වනවිට ශ්‍රී ලංකාව තුළ සිදුකර ඇති බව කොවිඩ් 19 පැතිරීම වැළැක්වීමේ ජාතික ක්‍රියාන්විතය මධ්‍යස්ථානය පවසනවා.\nඊයේ දිනය තුළ සිදුකර ඇති පී.සී.ආර් පරීක්ෂණ සංඛ්‍යාව 1,120 ක්.\nත්‍රිවිධ හමුදාව මගින් පාලනය කරනු ලබන නිරෝධායන මධ්‍යස්ථානවලදී නිරෝධායන ක්‍රියාවලිය අවසන් කර පුද්ගලයින් 30,524 දෙනෙකු නිවෙස් වෙත පිටව ගොස් තිබෙනවා.\nනිරෝධායන මධ්‍යස්ථාන 42 ක තවදුරටත් පුද්ගලයින් 4,756 දෙනෙකු නිරෝධායනය වන බවයි කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය නිවේදනය කළේ.\nඑසේම යුද හමුදාව මගින් පවත්වාගෙන යනු ලබන නිරෝධායන මධ්‍යස්ථානවල නිරෝධායන කටයුතු අවසන් කළ 15 දෙනෙකු අද නිවෙස් වෙත පිටත්ව යාමට නියමිතයි.\nආසාදිතයින් 4 දෙනෙකු ඊයේ හඳුනා ගැනීමත් සමග මෙරටින් වාර්තා වන කොරෝනා ආසාදිතයින්ගේ සංඛ්‍යාව 2890 දක්වා ඉහළ ගියා.\nරජයේ ප්‍රවෘත්ති දෙපාර්තමේන්තුව සඳහන් කළේ එක්සත් අරාබි එමීර් රාජ්‍යයේ සිට පැමිණි දෙදෙනෙකු, මාලදිවයිනේ සිට පැමිණි පුද්ගලයෙකු සහ තුර්කියේ සිට පැමිණි විදේශිකයෙකු එම ආසාදිතයින් අතර වන බවයි.\nඑමෙන්ම ආසාදිතයින් 8 දෙනෙකු ඊයේ දිනයේදී සුවය ලබා පිටව යාමත් සමග කොරෝනා වෛරසය ආසාදනය වී සුවය ලැබූ පුද්ගලයින්ගේ සංඛ්‍යාව 2666 දක්වා ඉහළ ගොස් තිබෙනවා.\nවසංගත රෝග විද්‍යා ඒකකය සඳහන් කළේ ආසාදිතයින් 213 දෙනෙකු තවදුරටත් වෛද්‍ය අධීක්ෂණය යටතේ ප්‍රතිකාර ලබන බවයි.\nමේ අතර, රුසියාව නිපදවූ නව කොරෝනා වෛරස් එන්නත නිෂ්පාදනය කිරීම ආරම්භ කර ඇති බව වාර්තාවනවා.\nරුසියානු ඉන්ටර් ෆැක්ස් ප්‍රවෘත්ති සේවාව ඒ බව සඳහන් කළේ එරට සෞඛ්‍ය අමාත්‍යාංශය උපුටා දක්වමින්. මොස්කව් නුවර ගමලෙයා ආයතනය මගින් ලොව ප්‍රථම කොරෝනා වෛරස් එන්නත නිෂ්පාදනය කළ බව පසුගිය සතියේ නිවේදනය කළේ ජනපති ව්ලැදිමීර් පුටින් විසින්.\nඑය මේ මස අවසානයේ වෙළඳපොලට නිකුත් කරන බවයි ඔහු සඳහන් කළේ.\nඑම එන්නත ලබාගැනීමට කැමති බව පිලිපීනය සහ වියට්නාමය දැනටමත් දැනුම්දී තිබෙනවා.\nරුසියානු කොරෝනා එන්නතේ සාර්ථකත්වය පෙන්නුම් කිරීම සඳහා එය ජනපති පුටින්ගේ දියණියටද එන්නත් කරනු ලැබුවා.\nකෙසේ නමුත් රුසියාව එන්නතෙහි සුරක්ෂිතතාවට වඩා කීර්තිනාමය පිළිබඳ අවධානය යොමුකර ඇති බවටද චෝදනා එල්ල වනවා.",
       "URL": "https://www.hirunews.lk/247924/ශ්‍රී-ලංකාවේ-පී-සී-ආර්-පරීක්ෂණ-එක්ලක්ෂ-85118ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2518"
}