{
       "Source": "hirunews",
       "Timestamp": "Tuesday, 20 April 2021 - 8:05",
       "Headline": "සරසවිවලට සිසුන් ගෙන්වීමේ බලය, උප කුලපතිවරුන්ට පැවරේ",
       "News Content": "එළඹෙන 27 වන දා විශ්වවිද්‍යාල ආරම්භ කිරීමට අවසර ලබාදී තිබුණ ද විශ්වවිද්‍යාල ආරම්භ කරන ආකාරය තීරණය කිරීමේ බලය ලබාදී ඇත්තේ උපකුලපතිවරුන්ටයි.\nඒ අනුව පීඨාධිපතිවරුන් සමඟ සාකච්ඡා කොට උපකුලපතිවරුන්ට විශ්වවිද්‍යාල ආරම්භ කිරීම  සම්බන්ධයෙන් තීරණය කළ හැකියි.\nවිශ්වවිද්‍යාල ප්‍රතිපාදන කොමිෂන් සභාවේ සභාපති මහාචාර්ය සම්පත් අමරතුංග සමඟ ඊයේ පැවති සාකච්ඡාවකදී මෙම තීන්දුවලට එළඹ ඇති බවටයි වාර්තා වන්නේ.\nඑම සාකච්ඡාවට සියළුම විශ්වවිද්‍යාල නියෝජනය කරමින් ඒවායේ උපකුලපතිවරුන් සහභාගි වී තිබෙනවා.\nවිභාගවලට මුහුණ දෙන සිසුන් සඳහා විශ්වවිද්‍යාලවලට පැමිණීමට මීට පෙර ද අවසර ලබාදී තිබූ අතර, ප්‍රායෝගික පුහුණු සහ අධ්‍යයන කටයුතු සිදුකිරීම ගැටළුවක් වී තිබුණේ පැවති කොරෝනා වෛරස් තත්ත්වය හේතුවෙන්.\nඒ අනුව සියළු සිසුන් එක් දිනකදී විශ්වවිද්‍යාලවලට ගෙන්වා ගත නොහැකි නිසා ඔවුන් කුමන ක්‍රමවේදයක් යටතේ ගෙන්වන්නේ ද යන්න පිළිබදව අවසන් තීරණය ගැනීමට උපකුලපතිවරුන්ට බලය ලබාදුන් බව විශ්වවිද්‍යාල ප්‍රතිපාදන කොමිෂන් සභාවේ සභාපති මහාචාර්ය සම්පත් අමරතුංග හිරු ප්‍රවෘත්ති අංශයට අදහස් දක්වමින් කියා සිටියා.",
       "URL": "https://www.hirunews.lk/268945/සරසවිවලට-සිසුන්-ගෙන්වීමේ-බලය-උප-කුලපතිවරුන්ට-පැවරේ",
       "Category": "Local News",
       "Parent URL": "https://www.hirunews.lk/local-news.php?pageID=2008"
}