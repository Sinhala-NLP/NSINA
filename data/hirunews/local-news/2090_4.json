{
       "Source": "hirunews",
       "Timestamp": "Sunday, 14 March 2021 - 7:48",
       "Headline": "කොරෝනා එන්නත් ලබා දිවයිනට පැමිණෙන්නන් ගෘහස්ථ නිරෝධායනයට",
       "News Content": "කොවිෂීල්ඩ් එන්නත ලබා ගැනීමෙන් පසු සංකූලතා ඇතිවූ අවස්ථා කිහිපයක් මෙරටින් වාර්තාවී ඇති බව මහජන සෞඛ්‍ය පරීක්ෂකවරුන්ගේ සංගමය පවසනවා.\nඑහි ලේකම් මහේන්ද්‍ර බාලසූරිය හිරු ප්‍රවෘත්ති අංශයට ප්‍රකාශ කළේ එන්නත ලබා ගැනීමෙන් පසුව ඇති වන එවැනි සංකූලතා පිලිබදව සෞඛ්‍ය බලධාරීන් සිය අවධානය යොමු කළ යුතු බවයි.\nකෙසේවෙතත් රජයේ වෛද්‍ය රසායනාගාර තාක්ෂණ විද්‍යාඥයින්ගේ සංගමය ප්‍රකාශ කලේ රුධිරය කැටි ගැසීම කොරෝනා රෝගයට ආවේණික ලක්ෂණයක් බැවින් එය කොරෝනා එන්නත නිසා සිදුවූවක් ලෙස විද්‍යාත්මකව විග්‍රහ කළ නොහැකි බවයි.\nඇස්ට්‍රාසෙනෙකා එන්නත මගින් රුධිරය කැටි ගැසීමක් සිදුවන්නේ යැයි සාක්ෂි නොමැති බව ලෝක සෞඛ්‍ය සංවිධානයද ප්‍රකාශ කළා.\nමේ අතර ශ්‍රී ලාංකිකයින් හා විදේශිකයින් රට තුළට පැමිණීමේදී අනුගමනය කළ යුතු ක්‍රමවේද ඇතුළත් නව මාර්ගෝපදේශ මාලාවක් සෞඛ්‍ය අමාත්‍යාංශය මගින් නිවේදනය කර තිබෙනවා.\nඒ අනුව, සති 2 කට පෙර සියලු‍ තොරතුරු සමග පූර්ණ අනුමැතියක් සෞඛ්‍ය සේවා අධ්‍යක්ෂ ජනරාල්වරයාගෙන් ලබාගත යුතුයි.\nකොරෝනා එන්නත් මාත්‍රා දෙකම ලබාගත් පුද්ගලයන් ගෘහස්ථ නිරෝධායනයට ලක්වීම ප්‍රමාණවත් බවයි අදාළ මාර්ගෝපදේශවල දැක්වෙන්නේ.\nදිවයිනට පැමිණීමට පෙර පැය 96ක කාලයක් තුළ අදාළ පුද්ගලයා කොවිඩ් ආසාදිතයෙකු නොවන බව තහවුරු විය යුතු අතර, මෙරටට පැමිණ, පැය 48 ක් තුළ කොරෝනා පරීක්ෂණයකට ලක්විය යුතුයි.\nඑමෙන්ම දින 5 ත් 7 ත් ඇතුළත තවත් කොරෝනා පරීක්ෂාවකට ලක් කෙරෙන ඔවුන් ආසාදිතයෙකු නොවන බව තහවුරු විය යුතු බවයි සෞඛ්‍ය අමාත්‍යාංශය නිකුත් කළ මාර්ගෝපදේශ මාලාවේ දැක්වෙන්නේ.\nමේ අතර, ඊයේ දිනයේදී මෙරටින් කොරෝනා ආසාදිතයින් 314 දෙනෙකු හඳුනාගත්තා.\nඒ අනුව මෙරටින් වාර්තා වන සමස්ත කොරෝනා ආසාදිතයින්ගේ සංඛ්‍යාව 87,600ක් බවයි වසංගත රෝග විද්‍යා අංශය සඳහන් කළේ.\nඊයේ හඳුනාගත් රෝගීන් අතර විදේශයන් හි සිට පැමිණි 33 දෙනෙකුද වනවා.\nකොරෝනා ආසාදිතව හෝමාගම මූලික රෝහලේ ප්‍රතිකාර ලැබූ 48 හැවිරිදි කාන්තාවක් ජීවිතක්ෂයට පත්ව තිබූ අතර, ඒ අනුව මෙරටින් වාර්තා වන සමස්ත කොරෝනා ආසාදිත මරණ සංඛ්‍යාව 526 ක්.",
       "URL": "https://www.hirunews.lk/265259/කොරෝනා-එන්නත්-ලබා-දිවයිනට-පැමිණෙන්නන්-ගෘහස්ථ-නිරෝධායනයට",
       "Category": "Local News",
       "Parent URL": "https://www.hirunews.lk/local-news.php?pageID=2090"
}