{
       "Source": "hirunews",
       "Timestamp": "Friday, 04 May 2018 - 9:45",
       "Headline": "කිරිපිටි මිල වැඩි කිරීමට ජීවන වියදම් කමිටුවෙන් නිර්දේශ",
       "News Content": "ආනයනික කිරිපිටි කිලෝග්‍රෑමයක මිල රුපියල් 50 කින් ඉහළ නැංවීමට ජීවන වියදම් අනුකමිටුව පාරිභෝගික කටයුතු අධිකාරිය වෙත නිර්දේශ කර තිබෙනවා.\nඅදාළ කමිටුවේ සාමාජික කර්මාන්ත හා වානිජ කටයුතු අමාත්‍ය රිෂාද් බදියුර්දීන් හිරු ප්‍රවෘත්ති අංශයට ප්‍රකාශ කළේ ග්‍රෑම් 400 ක කිරිපිටි පැකට්ටුවක මිල රුපියල් 20 කින් ඉහළ නැංවීමට ඒ අනුව නිර්දේශ කර ඇති බවයි.\nකිරිපිටි ආනයන සමාගම් කිරිපිටි කිලෝග්‍රෑමයක මිල රුපියල් 75 කින් ඉහළ නැංවීම සඳහා අවසර ඉල්ලා තිබූ බවයි ඔහු වැඩිදුරටත් කියා සිටියේ.\nකෙසේ නමුත්, අදාළ නිර්දේශයන් ආර්ථික කමිටුව වෙත යොමු කිරීමෙන් පසු එහි අනුමැතිය මත පමණක් මිල වැඩි කිරීමක් සිදුවනු ඇති.\nදැනට වෙළඳපොලේ කිරිපිටි කිලෝග්‍රෑමයක් අලෙවි වන්නේ රුපියල් 810 ක මිලකට වන අතර, ග්‍රෑම් 400 කිරිපිටි පැකට්ටුවක් අලෙවි වන්නේ රුපියල් 325 කටයි.\nමේ අතර, පසුගිය 27 වැනිදා මධ්‍යම රාත්‍රියේ සිට කිලෝග්‍රෑම් 12.5 ප්‍රමාණයේ ගෘහස්ථ ගෑස් සිලින්ඩරයක මිල රුපියල් 245කින්ද ඉහළ දැමීමට කටයුතු කෙරුණා.\nපාරිභෝගික සේවා අධිකාරිය මිල ඉහළ නැංවීමට ගෑස් සමාගම් වෙත අවසර ලබාදුන් අතර, ඒ අනුව රුපියල් 1431ක් ලෙස පැවති ගෘහස්ත ගෑස් සිලින්ඩරයක මිල රුපියල් 1676ක් දක්වා ඉහළ ගොස් තිබෙනවා.",
       "URL": "https://www.hirunews.lk/189919/කිරිපිටි-මිල-වැඩි-කිරීමට-ජීවන-වියදම්-කමිටුවෙන්-නිර්දේශ",
       "Category": "Local News",
       "Parent URL": "https://www.hirunews.lk/local-news.php?pageID=3961"
}