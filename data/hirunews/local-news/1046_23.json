{
       "Source": "hirunews",
       "Timestamp": "Monday, 04 July 2022 - 17:27",
       "Headline": "ශ්‍රී ලංකාවේ ආර්ථික, සාමාජීය හා නාවික ක්ෂේත්‍රයන්ගේ ප්‍රගතිය වෙනුවෙන් සහාය වෙනවා - ඔස්ට්‍රෙලියානු තානාපති (වීඩියෝ)",
       "News Content": "ශ්‍රී ලංකාවේ ආර්ථික, සාමාජීය හා නාවික ක්ෂේත්‍රයන්ගේ ප්‍රගතිය වෙනුවෙන් සහාය වන බව ඔස්ට්‍රෙලියානු මහ කොමසාරිස් ඩේවිඩ් හොලි පවසනවා.\nඔහු මේ බව ප්‍රකාශ කළේ ජනාධිපතිවරයා සමග අද (04) කොළඹ, කොටුව ජනාධිපති මන්දිරයේ පැවති හමුවක දී යි.\nමෙහි දී, ශ්‍රී ලංකාව මේ මොහොතේ මුහුණ දී සිටින ආර්ථික ගැටලු පිළිබඳ ඔස්ට්‍රෙලියාව මනා අවබෝධයකින් පසුවන බවත් තනි රටක් මෙරටට ලබාදුන් වැඩි ම මානුෂීය ආධාර මුදල ලෙස ඩොලර් මිලියන 50ක් එරටින් පිරිනැමූ බවත් එය ආරම්භයක් පමණක් බවත් ඔස්ට්‍රෙලියාවේ මෙරට තානාපතිවරයා ප්‍රකාශ කළා.\nතව ද, ඉදිරියටත් අනිකුත් ක්ෂේත්‍ර වෙනුවෙන් ශ්‍රී ලංකාවට අඛණ්ඩව සහාය වන බවත් ඔස්ට්‍රෙලියානු මහ කොමසාරිස්වරයා ජනාධිපතිවරයාට කියා සිටියා.\nනාවික හා නීතිවිරෝධි සංක්‍රමණිකයන් සම්බන්ධයෙන් ඇති අවබෝධතාව තවදුරටත් ශක්තිමත් කරගැනීම පිළිබඳ දීර්ඝව මෙහි දී සාකච්ඡාවට ලක් වූ අතර ඔස්ට්‍රෙලියානු ආයෝජන ප්‍රවර්ධනය කෙරෙහි විශේෂ අවධානය යොමු කරන බවත් තානාපතිවරයා මෙහි දී සඳහන් කළා.\nදෙරට අතර වන වසර 75ක රාජ්‍ය තාන්ත්‍රික සබඳතා පිළිබඳ සිහිපත් කළ ජනාධිපතිවරයා ශ්‍රී ලංකාව සම්බන්ධයෙන් ඔස්ට්‍රෙලියාව දක්වන සමීප සහයෝගීතාව පැසසුමට ලක් කළා.",
       "URL": "https://www.hirunews.lk/309037/ශ්‍රී-ලංකාවේ-ආර්ථික-සාමාජීය-හා-නාවික-ක්ෂේත්‍රයන්ගේ-ප්‍රගතිය-වෙනුවෙන්-සහාය-වෙනවා-ඔස්ට්‍රෙලියානු-තානාපති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1046"
}