{
       "Source": "hirunews",
       "Timestamp": "Monday, 22 August 2022 - 14:16",
       "Headline": "මෙවර ආසියානු කුසලාන ක්‍රිකට් තරගාවලිය සුපිරි වේග පන්දු යවන්නන් තිදෙනෙකුට මග හැරෙයි",
       "News Content": "ශ්‍රී ලංකා කණ්ඩායමේ ප්‍රධාන ම වේග පන්දු යවන්නා වන දුෂ්මන්ත චමීර හට එළැඹෙන ආසියානු කුසලාන ක්‍රිකට් තරගාවලිය මගහැරී යන බව වාර්තා වනවා.\nමීට හේතු වී ඇත්තේ මේ වන විටත් ඔහු පීඩා විඳිමින් සිටින පාදයේ ආබාධය නිසි ආකාරයෙන් සුව නො වීමයි.\nදුෂ්මන්ත ආසියානු කුසලාන පන්දුවාර විස්ස ක්‍රිකට් තරගාවලිය සඳහා එක්වන ශ්‍රී ලංකා කණ්ඩායමට නම් කරනු ලැබුවේ ද වෛද්‍ය නිර්දේශ මත තරගාවලියට එක් කිරීමේ කොන්දේසි මතයි.\nකෙසේ වෙතත් ඔහු ගේ ආබාධය සම්බන්ධයෙන් නැවතත් පරීක්ෂණයක් සිදු කළ ශ්‍රී ලංකා ක්‍රිකට් කණ්ඩායමේ වෛද්‍ය මණ්ඩලයේ නිර්දේශය වී ඇත්තේ ඔහු තවදුරටත් විවේක ගත යුතු බවයි.\nමේ අනුව දුෂ්මන්ත චමීරගෙන් හිස් වන පුරප්පාඩුවට වේග පන්දු යවන්නෙකු වන නුවන් තුෂාර එක්කර තිබෙනවා.\nශ්‍රී ලංකා ක්‍රිකට් කණ්ඩායමේ ආරංචි මාර්ග සඳහන් කරන ආකාරයට නුවන් තුෂාර ඊයේ(21) දිනයේ දී ශ්‍රී ලංකා කණ්ඩායමේ පුහුණුවීම් සඳහා ද එක් වී තිබෙනවා.\nමේ වනවිට ආසියානු කුසලාන ක්‍රිකට් තරගාවලියට එක්වන ශ්‍රී ලංකාව, ඉන්දියාව සහ පාකිස්තානයට ඔවුන්ගේ ප්‍රධාන පෙළේ තුරුම්පු වේග පන්දු යවන්නන් තිදෙනෙකු අහිමි වී ඇත්තේ ශාරීරික ආබාධ හේතුවෙන්.\nඉන්දීය කණ්ඩායමේ ප්‍රධානතම වේග පන්දු යවන්නා වන ජස්‍ප්‍රිත් බුම්රා පළමුව ඉන්දීය සංචිතයෙන් ඉවත් කෙරුණු අතර පාකිස්තාන කණ්ඩායමේ ශාහීන් ෂා අෆ්‍රිඩි ආබාධයකට ලක්වීම හේතුවෙන් ආසියානු කුසලානය හා එක් නොවන බව පාකිස්තාන ක්‍රිකට් බලධාරීන් කියා සිටියා.\nමේ වේගපන්දු තරු ගොන්නට අලුතෙන් එක් වූයේ ශ්‍රී ලංකා කණ්ඩායමේ සුපිරි වේග පන්දු යවන්නා වන දුෂ්මන්ත චමීරයි.",
       "URL": "https://www.hirunews.lk/313438/මෙවර-ආසියානු-කුසලාන-ක්‍රිකට්-තරගාවලිය-සුපිරි-වේග-පන්දු-යවන්නන්-තිදෙනෙකුට-මග-හැරෙයි",
       "Category": "Local News",
       "Parent URL": "https://www.hirunews.lk/local-news.php?pageID=922"
}