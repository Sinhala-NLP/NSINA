{
       "Source": "hirunews",
       "Timestamp": "Wednesday, 16 March 2022 - 8:12",
       "Headline": "සීගිරියේ බදු ප්‍රශ්නයක්",
       "News Content": "සීගිරියේ සංචාරකයින් ප්‍රවාහනය කරන සෆාරි කරත්ත වලින් වාර්ෂිකව රුපියල් 3,000 නව කරත්ත බද්දක් අයකර බලපත්‍රයක් නිකුත් කිරීමට දඹුල්ල ප්‍රාදේශීය සභාව සහ මාර්ග සංවර්ධන අධිකාරිය තීරණය කර තිබෙනවා.\nඑම ආයතන සඳහන් කළේ සෆාරි කරත්ත මගින් සීගිරිය ආශ්‍රිත ග්‍රාමීය මාර්ගවල සංචාරකයින් ප්‍රවාහනය කිරීමේදී එම මාර්ග වලට සිදුවන හානිය සැලකිල්ලට ගෙන ඒවා නඩත්තු කිරීමේ අරමුණින් මෙම බදු මුදල අයකිරීමට තීරණය කර බවයි.\nදැනට සීගිරිය සංචාරක කලාපයේ සංචාරකයින් ප්‍රවාහනය සඳහා සෆාරි කරත්ත 50කට අධික සංඛ්‍යාවක් භාවිතයේ යෙදන අතර එක් ගමන් වාරයක් සඳහා සංචාරකයෙකුගෙන් රුපියල් 3000 ත් 4000 ත් අතර ගාස්තුවක් අය කෙරෙනවා.\nකෙසේ වෙතත් එම මුදලින් කරත්ත හිමිකරුට හිමිවන්නේ රුපියල් 1000 ක මුදලක් පමණක් බවයි සීගිරිය සෆාරි කරත්ත හිමිකරුවන් සඳහන් කළේ.\nසෙසු මුදල් මඟ පෙන්වන්නන්ට සහ සම්බන්ධීකරණ අතරමැදියන්ට හිමි වනවා.\nමෙම සෆාරි කරත්ත මගින් සංචාරකයින් ප්‍රවාහනය කිරීමට මෙතෙක් බදු අයකිරීමක් හෝ බලපත්‍ර නිකුත් කිරීමක් ක්‍රියාත්මක වූයේ නැහැ.\nසෆාරි කරතත්ත හිමිකරුවන් පවසන්නේ මෙලෙස නව කරත්ත බද්දක් අය කිරීමෙන් තමන් දැඩි අපහසුතාවයකට පත්වන බවයි.\nමේ සම්බන්ධයෙන් අප දඹුල්ල ප්‍රාදේශීය සභාවේ සභාපති කේ.ජී.සෝමතිලකගෙන් විමසීමක් කළ අතර ඔහු කියා සිටියේ සීගිරියට පැමිණෙන විදේශිීය සංචාරකයෙකුගෙන් රුපියල් 7,000 ක මුදලක් අය කෙරුණ ද එම සියලු මුදල් මධ්‍යම සංස්කෘතික අරමුදල මගින් ලබා ගන්නා බවයි.",
       "URL": "https://www.hirunews.lk/299605/සීගිරියේ-බදු-ප්‍රශ්නයක්",
       "Category": "Local News",
       "Parent URL": "https://www.hirunews.lk/local-news.php?pageID=1290"
}