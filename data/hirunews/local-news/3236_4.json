{
       "Source": "hirunews",
       "Timestamp": "Sunday, 21 July 2019 - 18:36",
       "Headline": "තෙමසකට පසු කටුවාපිටිය දෙව් මැදුර විවෘත කරමින්, කාදිනල් හිමිගෙන් පාලකයින්ට චෝදනාවක්",
       "News Content": "පාස්කු ඉරිදා ප්‍රහාරයේදී අහිංසක ජීවිත විනාශ වූයේ හිතුවක්කාරී, ප්‍රතිපත්තියක් නොමැති නායකයන් නිසා බව අගරදගුරු අතිඋතුම් මැල්කම් කාදිනල් රංජිත් හිමිපාණන් පවසනවා.\nපාස්කු ප්‍රහාරයට තෙමසක් පිරීම නිමිත්තෙන් කටුවාපිටිය ශාන්ත සෙබස්තියන් දේවස්ථානයේ අද පැවති විශේෂ දිව්‍ය පූජා යාගයට එක්වෙමිනුයි කාදිනල් හිමිපාණන් මේ බව කියා සිටියේ.\nපසුගිය අප්‍රේල් 21 වන දාට යෙදුණු පාස්කු ඉරිදා කොච්චිකඩේ ශාන්ත අන්තෝනි දේවස්ථානය, කටුවාපිටිය ශාන්ත සෙබස්තියන් දේවස්ථානය සහ මඩකලපුව සියෝන් දේවස්ථානය ඇතුළු ස්ථාන 7කට එල්ල වූ ත්‍රස්ත ප්‍රහාර මාලාවෙන් පුද්ගලයින් 260 දෙනෙකුට ආසන්න සංඛ්‍යාවක් ජීවිතක්ෂයට පත්වුණා.\nඑමෙන්ම, තවත් පුද්ගලයින් 500කට වැඩි පිරිසක් තුවාල ලැබුවා.\nප්‍රහාරයෙන් වැඩිම ජීවිත සහ දේපළ හානියක් සිදුවූයේ කටුවාපිටිය ශාන්ත සෙබස්තියන් දේවස්ථානයටයි.\nප්‍රහාරයෙන් තෙමසකට පසු ප්‍රතිසංස්කරණය කර අවසන් කරන ලද කටුවාපිටිය ශාන්ත සෙබස්තියන් දෙව් මැදුර යළි ආසිරි ගන්වා විවෘත කිරීමේ දිව්‍ය පූජා යාගය ද උදෑසන 8ට ආරම්භ කෙරුණේ අගරදගුරු අතිඋතුම් මැල්කම් කාදිනල් රංජිත් හිමිපාණන්ගේ ප්‍රධානත්වයෙන්.\nප්‍රහාරයෙන් තෙමසකට පසුව වුවද කටුවාපිටිය දේවස්ථානය සහ ඒ අවට ප්‍රදේශයට අද විශේෂ ආරක්ෂාවක් යොදවා තිබුණා.\nඅද පැවති දිව්‍ය පූජා යාගය සඳහා ප්‍රහාරයෙන් බරපතල තුවාල ලබා සුවය ලබමින් සිටින්නන්, මහා සංඝරත්නය සහ අන්‍යාගමික පූජකයින් මෙන්ම දේවස්ථානයේ ප්‍රතිසංස්කරණ කටයුතුවල නිරත වූ හමුදා සාමාජිකයින් ද එක්ව සිටියා.\nදිව්‍ය පූජා යාගය අවසානයේ පාස්කු ප්‍රහාරයෙන් ජීවිතක්ෂයට පත්වූවන් සිහි කිරීම පිණිස නිර්මාණය කළ සමරු ඵලකය නිරාවරණය කිරීම ද සිදුවූයේ කාදිනල් හිමිපාණන්ගේ ප්‍රධානත්වයෙන්.\nඅනතුරුව ප්‍රහාරයෙන් ජීවිතක්ෂයට පත්වූවන් සිහි කරමින් 3000කට අධික පිරිසකට දිවා ආහාරය ලබාදීමේ දානමය කටයුත්තක් ද කටුවාපිටිය දේවස්ථානයේදී අද සිදුකෙරුණු බවයි හිරු වාර්තාකරු සඳහන් කළේ.\nඑමෙන්ම, නිවාස හා ඉදිකිරීම් අමාත්‍ය සජිත් ප්‍රේමදාස ද කටුවාපිටිය දේවස්ථානයට පැමිණ නව දහම් පාසල් ගොඩනැගිල්ලක් ඉදිකිරීම සඳහා මුල්ගල ද තබනු ලැබුවා.\nමේ අතර, පාස්කු ප්‍රහාරයේ තෙමස් පූර්ණය වෙනුවෙන් කොච්චිකඩේ - ශාන්ත අන්තෝනි දෙව් මැදුරෙහි ද දේව මෙහෙයන් සහ ආගමික වතාවත් සංවිධාන කර තිබුණා.\nමීට අමතරව පාස්කු ඉරිදා ප්‍රහාරයට ලක්වූ මඩකලපුව - සියොන් දේවස්ථානයේ ප්‍රතිසංස්කරණ කටයුතු තවමත් අවසන් නැහැ.\nඒ හේතුවෙන් සියොන් දේවස්ථානයේ බෝම්බ පිපිරීමෙන් දිවි අහිමිවූවන්ගේ ඥාතීන් පාස්කු ප්‍රහාරයේ තෙමස් පූර්ණය සිහි කරනු ලැබුවේ මඩකලපුව තැපැල් කාර්යාලය අසළ පිහිටි විශේෂ ස්ථානයකයි.\nපාස්කු ප්‍රහාරයේ තෙමස් පූර්ණය වෙනුවෙන් අද දිවයිනේ විවිධ ප්‍රදේශවල දේව මෙහෙයන් සහ පූණ්‍ය කටයුතු සංවිධාන කර තිබුණා.\nමඩකලපුව - මංගලාරාම විහාස්ථානය, අලූත්ගම ඓතිහාසික කන්දෙ විහාරය ඇතුළු තවත් ප්‍රදේශ කිහිපයක එවැනි පුණ්‍ය කටයුතු සංවිධාන කර තිබූ බවයි හිරු වාර්තාකරුවන් සඳහන් කළේ.",
       "URL": "https://www.hirunews.lk/220759/තෙමසකට-පසු-කටුවාපිටිය-දෙව්-මැදුර-විවෘත-කරමින්-කාදිනල්-හිමිගෙන්-පාලකයින්ට-චෝදනාවක්",
       "Category": "Local News",
       "Parent URL": "https://www.hirunews.lk/local-news.php?pageID=3236"
}