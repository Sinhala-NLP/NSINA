{
       "Source": "hirunews",
       "Timestamp": "Saturday, 02 September 2023 - 16:05",
       "Headline": "අයහපත් කාලගුණයෙන් ප්‍රදේශ රැසක ජන ජීවිතයට බාධා",
       "News Content": "පවතින වර්ෂාව හේතුවෙන් නිල්වලා, ගිං සහ කළු යන ගංඟාවල ජල මට්ටම් ඉහළ යමින් පවතින බව වාරිමාර්ග දෙපාර්තමේන්තුව පවසනවා.\nඒ අතරින් ගිං සහ නිල්වලා යන ගංඟාවල ජල මට්ටම් සම්බන්ධයෙන් ජනතාව අවධානයෙන් පසුවිය යුතු බවයි එම දෙපාර්තමේන්තුව දැනුම් දෙන්නේ.\nබස්නාහිර හා සබරගමුව පළාත්වලටත් ගාල්ල හා මාතර දිස්ත්‍රික්කවලටත් මිලිමීටර 100 ඉක්මවූ තද වැසි අදත් අපේක්ෂා කරන බව කාලගුණ අනාවැකියේ සඳහන්.\nදිවයිනේ නිරිතදිග කොටසේ පවතින වැසි තත්ත්වයේ වර්ධනය වීම හේතුවෙන් බස්නාහිර,සබරගමුව,දකුණු, මධ්‍යම සහ වයඹ පළාත්වලට අද දිනයේත් වර්ෂාව අපේක්ෂා කරන බව කාලගුණ විද්‍යා දෙපාර්තමේනතුව පවසනවා.\nබස්නාහිර හා සබරගමුව පළාත්වලටත් ගාල්ල හා මාතර දිස්ත්‍රික්කවලටත් මිලිමීටර 100 ඉක්මවූ තද වැසි අපේක්ෂා කරන බව කාලගුණ අනාවැකියේ සඳහන්.\nනිල්වලා, ගිං සහ කළු ගඟේද ජල මට්ටම් මේ වනවිට ඉහළ යමින් පවතින බව වාරිමාර්ග දෙපාර්තමේන්තුව පවසනවා.\nඒ අතරින් ගිං සහ නිල්වලා යන ගංඟාවල ජල මට්ටම් සම්බන්ධයෙන් අවධානයෙන් පසුවිය යුතු බවයි එම දෙපාර්තමේන්තුව දැනුම් දෙන්නේ.\nගිං ගඟේ ජල මට්ටම ඉහළ යාමත් සමග බඹරකහිකඩ - නාවක්කඩ - මුල්කඩ - පාතවැලිවිටිය යන ප්‍රදේශවල මාර්ග රැසක් ජලයෙන් යටවී තිබෙනවා.\nමේ අතර හම්බන්තොට දිස්ත්‍රික්කයට වැසි ලැබීමත් සමඟ බෙලිඅත්ත සිටිනාමළුව මහවැව වාන් දැමීම ආරම්භ වී තිබෙනවා.\nවියළි කාලගුණයෙන් වැඩි බලපෑමක් එල්ල වූ වලව කලාපයට අයත් ඇඹිලිපිටිය ඇතුළු ප්‍රදේශ කිහිපයකට වැසි සහිත කාලගුණයක් අදත් පවතින බවයි අප වාර්තාකරුවන් පවසන්නේ.\nමේ අතර කළුතර,කෑගල්ල,රත්නපුර සහ ගාල්ල යන දිස්ත්‍රික්කවල ප්‍රාදේශීය ලේකම් කොට්ඨාස කිහිපයක් සඳහා නිකුත් කළ නායයෑමේ අනතුරු ඇඟවීම් තවදුරටත් ක්‍රියාත්මකයි.\nකළුතර දිස්ත්‍රික්කයේ නායයෑමේ අනතුරු ඇඟවීම් නිකුත් කර ඇත්තේ මතුගම, බුලත්සිංහල, ඉංගිරිය හා වලල්ලාවිට යන ප්‍රාදේශීය ලේකම් කොට්ඨාසවලටයි.\nකෑගල්ල දිස්ත්‍රික්කයේ දැරණියගල, බුලත්කොහුපිටිය, යටියන්තොට, දෙහිඕවිට හා රුවන්වැල්ල ප්‍රාදේශීය ලේකම් කොට්ඨාසවලට එම අනතුරු ඇඟවීම් බලපැවැත්වෙනවා.\nරත්නපුර දිස්ත්‍රික්කයේ ඇහැලියගොඩ, කුරුවිට සහ රත්නපුර යන ප්‍රාදේශීය ලේකම් කොට්ඨාසවලට එම නායයෑම් අනතුරු ඇඟවීම් නිකුත් කර තිබෙනවා.\nගාල්ල දිස්ත්‍රික්කයේ බද්දේගම, නාගොඩ සහ ඇල්පිටිය යන ප්‍රාදේශීය ලේකම් කොට්ඨාස සඳහාද නායයාමේ අනතුරු ඇඟවීම් නිකුත් කෙරුණා.\nමේ අතර ගිනිගත්හේන ප්‍රදේශය හරහා හමාගිය දැඩි සුළඟකින් ගසක් කඩා වැටී හැටන් - කොළඹ ප්‍රධාන මාර්ගයේ ගමනාගමනයට බාධා එල්ල වුණා.\nනිරිතදිග මෝසමේ බලපෑම හේතුවෙන් දිස්ත්‍රික්ක ගණනාවකට වැසි සහිත කාලගුණි තත්ත්වයක් බලපා තිබුණද උතුරු සහ උතුරු මැද ඇතුළු පළාත් කිහිපයක වියළි කාලගුණය තවමත් එලෙසම පවතින බව කාලගුණ විද්‍යා දෙපාර්තමේන්තුව පවසනවා.\nපොළොන්නරුව දිස්ත්‍රික්කයේ මැදිරිගිරිය ප්‍රාදේශීය ලේකම් කොට්ඨාසයට බලපෑ ඇති වියළි කාලගුණයෙන් ප්‍රදේශයේ ගොවීන් පත්ව ඇත්තේ දැඩි දුෂ්කරතාවකටයි.\nගොවීන් වගා කළ බඩඉරිඟු, වැටකොළු, පොල් ඇතුළු බෝග රැසක් නියඟයට බිලිවී විනාශ වී ඇති බවද වැඩි දුරටත් සඳහන් වෙනවා.",
       "URL": "https://www.hirunews.lk/346913/අයහපත්-කාලගුණයෙන්-ප්‍රදේශ-රැසක-ජන-ජීවිතයට-බාධා",
       "Category": "Local News",
       "Parent URL": "https://www.hirunews.lk/local-news.php?pageID=56"
}