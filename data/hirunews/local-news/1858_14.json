{
       "Source": "hirunews",
       "Timestamp": "Saturday, 26 June 2021 - 19:11",
       "Headline": "ගර්භනී මව්වරුන් 200 කට කොරෝනා (වීඩියෝ)",
       "News Content": "ගර්භනී මව්වරුන් 200 දෙනෙකු පමණ කොරෝනා ආසාදිතව රෝහල්ගතව ප්‍රතිකාර ලබන බව පවුල් සෞඛ්‍ය කාර්යාංශයේ අධ්‍යක්ෂිකා විශේෂඥ වෛද්‍ය චිත්‍රමාලි ද සිල්වා පවසනවා.\nඑසේම, දරුවන් ප්‍රසූත කළ කොරෝනා ආසාදිත මව්වරුන් 25 දෙනෙකු පමණද මේ වනවිට රෝහල්ගතව ප්‍රතිකාර ලබන බවයි ඇය කියා සිටියේ.\nඒ සම්බන්ධයෙන් තවදුරටත් අදහස් දක්වමින් විශේෂඥ වෛද්‍ය චිත්‍රමාලි ද සිල්වා සඳහන් කළේ ගර්භනී මව්වරුන් අත්‍යවශ්‍යම කාරණයකට හැර වෙනත් කරුණකට නිවසින් පිටතට යෑම සිදුනොකළ යුතු බවයි.\nමේ අතර, පසුගිය 25 වැනිදා සිදුවූ කොරෝනා ආසාදිත මරණ 43 ක් සෞඛ්‍ය සේවා අධ්‍යක්ෂ ජනරාල්වරයා විසින් අද පස්වරුවේ තහවුරු කළා.\nඉන් 18 දෙනෙකු කාන්තාවන් වන අතර, අනෙක් 25 දෙනා පිරිමි පුද්ගලයන් වනවා.\nඑම පිරිස අතුරින් 35 ක්ම අවුරුදු 60 ඉක්මවූවන්. වයස අවුරුදු 30 ට අඩු එක් පුද්ගල මරණයක් වාර්තා වන අතර, අවුරුදු 30 ත්, 59 ත් අතර සිදුව ඇති මරණ සංඛ්‍යාව 07 ක් බවයි රජයේ ප්‍රවෘත්ති දෙපාර්තමේන්තුව නිවේදනය කළේ.\nමෙම මරණ 43 ත් සමඟ මෙරටින් වාර්තා වන සමස්ත කොරෝනා ආසාදිත රෝගීන්ගේ මරණ සංඛ්‍යාව 2,905 ක්.\nඅද දිනයේදී රෝහල්ගතව ප්‍රතිකාර ලැබූ කොරෝනා ආසාදිතයින් 2,172 දෙනෙකු සම්පූර්ණයෙන්ම සුවය ලබා නිවෙස් වෙත පිටත්ව ගියා. ඒ අනුව සුවය ලැබූ සමස්ත ආසාදිතයින්ගේ සංඛ්‍යාව දෙලක්ෂ 16,840 ක්.\nමේ අතර පේරාදෙණිය - මුරුතලාව - ඉලු‍ක්තැන්න ප්‍රදේශයේ එකම පවුලේ තිදෙනෙකු කොරෝනා ආසාදනය වී ජීවිතක්ෂයට පත්වූ සිද්ධියක් වාර්තා වනවා. මෙලෙස ජීවිතක්ෂයට පත්ව ඇත්තේ 72 හැවිරිදි පියා, 70 හැවිරිදි මව සහ 38 හැවිරිදි පුත්‍රයායි.\nපේරාදෙණිය මුරුතලාව මහජන සෞඛ්‍ය පරික්‍ෂක කපිල වික්‍රමනායක පැවසුවේ පියා පසුගිය 03 වැනිදාත්, මව පසුගිය 14 වැනිදාත් සහ පුත්‍රයා පසුගිය 23 වැනිදාත් ජීවිතක්ෂයට පත්ව ඇති බවයි.\nකොරෝනා ප්‍රතිශක්තිකරණ වැඩසටහනට අදාළව මේ වනවිට කොරෝනා එන්නතක පළමු මාත්‍රාව පුද්ගලයින් විසිපන් ලක්ෂ 43,022 දෙනෙකු ලබාගෙන තිබෙනවා. මෙරට තුළ කොරෝනා එන්නත්වල දෙවන මාත්‍රාව ලබාගෙන ඇති පුද්ගලයින් සංඛ්‍යාව අටලක්ෂ 74,975ක්.\nමේ අතර, කොළඹ විශ්වවිද්‍යාලය සහ ජර්මනියේ රොබට් කොක් පරීක්ෂණ ආයතනයේ විද්‍යාඥයින් පිරිසක් එක්ව සිදුකළ පරීක්ෂණයකින් මෙරට වවුලන්ගේ ශරීරය තුළ කොරෝනා වෛරසය පවතින බවට සිදුකළ සොයාගැනීම සම්බන්ධයෙන් රජයේ පශු වෛද්‍ය නිලධාරීන්ගේ සංගමය අදහස් පළ කළා.\nඑහි ලේකම් වෛද්‍ය නුවන් හේවාගමගේ කියා සිටියේ සතුන්ගෙන් මිනිසුන්ට කොරෝනා වෛරසය ආසාදනය වන බවට කිසිදු වාර්තා වීමක් සිදුව නොමැති බවයි.",
       "URL": "https://www.hirunews.lk/275411/ගර්භනී-මව්වරුන්-200-කට-කොරෝනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1858"
}