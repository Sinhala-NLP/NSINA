{
       "Source": "hirunews",
       "Timestamp": "Saturday, 02 July 2022 - 7:25",
       "Headline": "කන්දකාඩු පුනරුත්ථාපන මධ්‍යස්ථානයේ රැඳවියාගේ මරණයට හමුදා සාමාජිකයින් සිව්දෙනෙකු අත්අඩංගුවට (වීඩියෝ)",
       "News Content": "කන්දකාඩු පුනරුත්ථාපන මධ්‍යස්ථානයේ රැඳවියෙකු මියයෑමේ සිද්ධියට සැකපිට එම මධ්‍යස්ථානයේ උපදේශකවරුන් ලෙස සේවය කළ හමුදා නිලධාරීන් හතරදෙනෙකු අත්අඩංගුවට ගෙන තිබෙනවා.\nපොලිස් මාධ්‍ය ප්‍රකාශක කාර්යාලය සඳහන් කළේ යුද හමුදාවේ සහ ගුවන් හමුදාවේ නිලධාරීන් හතරදෙනෙකු මෙලෙස ඊයේ (02) පස්වරුවේ අත්අඩංගුවට ගත් බවයි.\nමෙලෙස අත්අඩංගුවට ඇත්තේ ගුවන් හමුදා සැරයන්වරු දෙදෙනෙක්, යුද හමුදා සැරයන්වරයෙක් සහ යුද හමුදා මාණ්ඩලික සැරයන්වරයෙකු බවයි පොලිස් මාධ්‍ය ප්‍රකාශක කාර්යාලය වැඩිදුරටත් සඳහන් කළේ.\nමේ අතර රැඳවියන්ට මොවුන් විසින් අමානුෂික ලෙස පහරදුන් බවට සැක කෙරෙන උණ පතුරු සහ විදුලි රැහැනක් ද එම මධ්‍යස්ථානයේ තිබී පොලිස් භාරයට ගෙන තිබෙනවා.\nඒවා නඩු භාණ්ඩ ලෙස අධිකරණයට ඉදිරිපත් කරන බව ද විමර්ශන සිදු කරන උසස් පොලිස් නිලධාරියෙකු සඳහන් කළා.\nමියගිය රැඳවියාගේ මෘත ශරීරය ඔහුගේ බාල සහෝදරයෙකු සහ මිතුරන් විසින් හඳුනාගෙන ඇති අතර, පශ්චාත් මරණ පරික්ෂණය ලබන අඟහරුවාදා දක්වා කල් දමා තිබෙනවා.\nමේ අතර පුනරුත්ථාපන මධ්‍යස්ථානයෙන් පැනගිය 679 දෙනෙකු මේ වනවිට අත්අඩංගුවට ගෙන ඇති අතර, තවත් 44 දෙනෙකු සොයා පොලිසිය මෙහෙයුම් ක්‍රියාත්මක කර තිබෙනවා.\nඔවුන් පිළිබඳව තොරතුරු දන්නේ නම් 071 859 1235 දරණ වැලිකන්ද පොලිස් ස්ථානාධිපතිගේ දුරකථන අංකයට දැනුම් දෙන ලෙසද පොලිස් මූලස්ථානය ඉල්ලීමක් කරනවා.\nමේ අතර කන්දකාඩු පුනරුත්ථාපන මධ්‍යස්ථානයේ ඇති වූ සිද්ධිය සම්බන්ධයෙන් සිදු කළ විමර්ශනයේ වාර්තාව ලබන සඳුදා (04) තමන් වෙත ලැබෙන බව පුනරුත්ථාපන කොමසාරිස් ජනරාල්, මේජර් ජෙනරල් දර්ශන හෙට්ටිආරච්චි ප්‍රකාශ කළා.\nහිරු ප්‍රවෘත්ති අංශය කළ විමසීමක දී ඔහු සඳහන් කළේ උසස් නිළධාරියෙකුගෙන් සමන්විත 4 දෙනෙකු මෙම විමර්ශනය සඳහා පත් කළ බවයි.",
       "URL": "https://www.hirunews.lk/308773/කන්දකාඩු-පුනරුත්ථාපන-මධ්‍යස්ථානයේ-රැඳවියාගේ-මරණයට-හමුදා-සාමාජිකයින්-සිව්දෙනෙකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1052"
}