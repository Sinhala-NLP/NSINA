{
       "Source": "hirunews",
       "Timestamp": "Sunday, 17 April 2022 - 14:44",
       "Headline": "විදුලිබල මණ්ඩලය හෙට සිට යළිත් රාත්‍රියේ විදුලිය කැපීමට ඉල්ලයි",
       "News Content": "හෙට සිට නැවත රාත්‍රියේ විදුලිය කැපේ\nදිවයිනට පැමිණ ඇති ගල් අගුරු නෞකා දෙකක් මුදල් නොගෙවීම හේතුවෙන් ආපසු හරවාගෙන යාමේ අවදානමක් මතුව ඇති බව ලංකා විදුලිබල මණ්ඩලයේ විදුලි ඉංජිනේරු සංගමය පවසනවා.\nඑම සංගමයේ සභාපති අනිල් රංජිත් ඉඳුවර සදහන් කළේ පවතින ඩොලර් අර්බුදය හේතුවෙන් මෙම තත්ත්වය උද්ගතව ඇති බවයි.\nවසරකට නොරෝච්චෝලේ බලාගාර සංකීර්ණය සදහා ගල් අගුරු නෞකා 41ක් අවශ්‍ය වන අතර මෙවර ඇණවුම් කර ඇත්තේ ගල් අගුරු නෞකා 38ක් පමණයි.\nඑම 38න් ද නෞකා 3ක් ණයවර ලිපි විවෘත කිරීමට නොහැකි වීම හේතුවෙන් මෙරටට ගෙන්වීමට නොහැකි වී තිබෙනවා.\nඇණවුම් කළ සෙසු නෞකා 35 හි අවසන් නෞකා දෙකයි මෙලෙස දිවයිනට පැමිණ මුදල් නොගෙවීම නිසා ආපසු හරවා යාමේ අවදානමක් පවතින්නේ.\nලංකා විදුලිබල මණ්ඩලයේ විදුලි ඉංජිනේරු සංගමයේ සභාපති අනිල් රංජිත් ඉදුවර කියා සිටියේ පවතින තත්ත්වය හමුවේ ගල් අගුරු ප්‍රමාණවත් නොවීම හේතුවෙන් නොරොච්චෝලේ බලාගාර සංකීර්ණයේ එක් ජනන යන්ත්‍රයක් අක්‍රිය කිරීමට සිදුවන තත්ත්වයක් ලබන අගෝස්තු මාසය පමණ වන විට උද්ගත වනු ඇති බවයි.\nඅප මේ සම්බන්ධයෙන් ලංකා විදුලිබල මණ්ඩලයේ සභාපති එම්.එම්.සී. ෆර්ඩිනැන්ඩූගෙන් විමසීමක් කළා.\nඔහු කියා සිටියේ සැප්තැම්බර් දක්වා ප්‍රමාණවත් ගල් අගුරු තොග පවතින බැවින් නොරොච්චෝලේ බලාගාරය අක්‍රිය වීමේ අවදානමක් නොපවතින බවයි.\nමේ අතර, හෙට (18) දිනයේ පැය 4යි විනාඩි 20ක කාලයක් සහ 19 සහ 20 දෙදින පැය හතරයි විනාඩි 50ක කාලයක් විදුලිය කැපීම සදහා විදුලිබල මණ්ඩලය කළ ඉල්ලීමට මහජන උපයෝගීතා කොමිසමෙන් අනුමැතිය ලබා දී තිබෙනවා.\nඒ, පෙරවරු 8 සිට රාත්‍රී 10.30 දක්වා අවස්ථා දෙකක දී ක්‍රියාත්මක කිරීමටයි.\nඒ අනුව හෙට සිට නැවතත් රාත්‍රියේ විදුලිය කැපීමට ද ඉල්ලා ඇති අතර හෙට දහවල් කාලයේ පැය 3ක කාලයක් සහ රාත්‍රියේ පැය එක හමාරක කාලයක් විදුලිය කප්පාදු කිරීමට නියමිතයි.\nඑමෙන්ම 19 සහ 20 යන දිනවල දිවා කාලයේ පැය 3යි විනාඩි 20ක කාලයක් සහ රාත්‍රියේ පැය එක හමාරක් විදුලිය කැපීමටයි විදුලිබල මණ්ඩලයට, මහජන උපයෝගීතා කොමිසම අවසර ලබාදී ඇත්තේ.\nමේ අතර, ඉන්ධන නොමැතිවීම හේතුවෙන් ප්‍රදේශ රැසක ජනතාව අපහසුතාවට පත්වීමේ සිද්ධීන් අදත් වාර්තා වූ අතර ඇතැම් ප්‍රදේශවල ඉන්ධන ගැටලුව මුල් කර ගනිමින් විරෝධතා ද පැවැත්වුණා.\nකුරුණෑගල ප්‍රදේශයේ ඉන්ධන පිරවුම්හලක ඉන්ධන නොමැතිවීමට විරෝධය පළ කරමින් ප්‍රදේශවාසීන් පිරිසක් අද පෙරවරුවේ විරෝධතාවක නිරත වුණේ කුරුණෑගල - දඹුල්ල මාර්ගය ද අවහිර කරමින්.\nඑම විරෝධතාව අතරතුර පැමිණි ගිලන් රථයකට යාමට මාර්ගයේ ඉඩකඩ ලබාදීමේදී තවත් මෝටර් රථයක් ඒ සමග ධාවනය කිරීමට උත්සාහ දැරීම හේතුවෙන් විරෝධතාකරුවන් අදාළ මෝටර් රථයට සහ එහි සිටි පිරිසට පහර දෙමින් කලහකාරී ලෙස හැසිරුණා.\nඉන්ධන හිගයට විරෝධය පළ කරමින් බිබිල - මොණරාගල මං සන්ධියේදී ප්‍රදේශවාසීන් පිරිසක් විරෝධතාවක නිරත වූ බවයි අප වාර්තාකරු සඳහන් කළේ.\nඑමෙන්ම ඉන්ධන නොමැති වීමෙන් ප්‍රකෝපයට පත් වැල්ලවාය ප්‍රදේශයේ ජනතාව ටයර් පුළුස්සා වැල්ලවාය - මොණරාගල ප්‍රධාන මාර්ගය ස්ථාන කිහිපයකින් අවහිර කරමින් විරෝධතාවක නිරත වුණා.\nඑමෙන්ම, රත්නපුර - ගොඩකවෙල ප්‍රදේශයේ පිහිටි පිරවුම්හලට ඉන්ධන ලබා ගැනීම සඳහා තණකොළ කපන යන්ත්‍රයක් ද රැගෙන පුද්ගලයෙකු පැමිණ තිබුණේ කෑන්වලට ඉන්ධන ලබා නොදීමට රජය තීරණය කිරීම හේතුවෙන්.\nතවත් පුද්ගලයෙකු ඉන්ධන ලබා ගැනීම සදහා ජෙනරේටරයක් රැගෙන පිරවුම්හලට පැමිණීමේ පුවතක් ද එම ප්‍රදේශයෙන් වාර්තා වුණා.",
       "URL": "https://www.hirunews.lk/302143/විදුලිබල-මණ්ඩලය-හෙට-සිට-යළිත්-රාත්‍රියේ-විදුලිය-කැපීමට-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1226"
}