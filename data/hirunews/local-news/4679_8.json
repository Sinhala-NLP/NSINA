{
       "Source": "hirunews",
       "Timestamp": "Friday, 03 February 2017 - 12:19",
       "Headline": "මූල්‍ය ආයතනයක ප්‍රධානියෙකු හොරණදී වෙඩි තබා ඝාතනය කෙරේ",
       "News Content": "රත්නපුර - පානදුර ප්‍රධාන මාර්ගයේ හොරණ - ඉලිඹ මංසන්ධියේ අද (03) උදෑසන සිදුවූ වෙඩි තැබීමකින් පාදුක්ක නගරයේ පිහිටි මූල්‍ය ආයතනයක ප්‍රධාන විධායක නිලධාරියෙකු ජීවිතක්ෂයට පත්වුණා.\nමෙලෙස මියගියේ ඉංගිරිය - ඇදුරගල ප්‍රදේශයේ පදිංචි 48 හැවිරිදි එක්දරු පියෙක්.\nමොහු නිවසේ සිට සිය මෝටර් රථයෙන් පැමිණෙමින් සිටියදී යතුරුපැදියකින් පැමිණි පුද්ගලයින් දෙදෙනෙකු මෙම වෙඩි තැබීම සිදුකර පලාගොස් ඇති බවයි පොලිසිය සදහන් කළේ.\nවෙඩි තැබීම සිදුවන අවස්ථාවේදී අදාළ මංසන්ධියේ රිය අනතුරක් ද සිදුවූ අතර මාර්ගයේ වාහන තදබදයක් ද හට ගැණුනා.\nඒ අවස්ථාවේ මෝටර් රථය ලූහුබැද පැමිණි වෙඩික්කරුවන් දෙදෙනා යතුරුපැදිය මාර්ගයේ නවත්වා බැස වෙඩි තැබීම සිදුකර ඇති බව හිරු වාර්තාකරු කියා සිටියා.\nවෙඩි තැබීම සදහා ටී 56 වර්ගයේ සහ මිලිමීටර් 9 වර්ගයේ ගිනි අවි යොදා ගෙන ඇති බවයි පොලිසිය කියා සිටියේ.\nඑම අවස්ථාවේ අනතුර සිදුවූ ස්ථානයට පැමිණි අසල වෙළදසැලක සිටි සේවකයෙකු ද වෙඩි වැදීමෙන් රෝහල් ගත කර තිබෙනවා.\nසැකකරුවන් දෙදෙනා පැමිණි යතුරුපැදිය සී.සී.ටී.වී දර්ශනවල සටහන් වී ඇති අතර, ඒ ඔස්සේ විමර්ශන ආරම්භ කර ඇති බවයි හොරණ පොලිසියේ උසස් නිලධාරියෙකු කියා සිටියේ.\nසිද්ධිය සම්බන්ධයෙන් විමර්ශන සිදුකිරීම සදහා පොලිස් කණ්ඩායම් 4 ක් යොදවා තිබෙනවා.",
       "URL": "https://www.hirunews.lk/153574/මූල්‍ය-ආයතනයක-ප්‍රධානියෙකු-හොරණදී-වෙඩි-තබා-ඝාතනය-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4679"
}