{
       "Source": "hirunews",
       "Timestamp": "Friday, 02 June 2017 - 8:12",
       "Headline": "සයිටම් තීන්දුවට එරෙහි වෛද්‍ය සභාවේ පෙත්සම ත්‍රිපුද්ගල විනිසුරු මඩුල්ලක් හමුවට",
       "News Content": "මාලඹේ පෞද්ගලික වෛද්‍ය විද්‍යාලය සම්බන්ධයෙන් අභියාචනාධිකරණ තීන්දුව අභියෝගයට ලක් කරමින් ශ්‍රී ලංකා වෛද්‍ය සභාව ගොනුකළ පෙත්සම ත්‍රිපුද්ගල විනිසුරු මඩුල්ලක් හමුවේ විභාග කිරීම ආරම්භ වුණා.\nඒ, අගවිනිසුරු ප්‍රියසාත් ඩෙෆ්, ඊවා වනසුන්දර සහ ප්‍රියන්ත ජයවර්ධන යන ශ්‍රේෂ්ඨාධිකරණ විනිසුරු මඩුල්ල හමුවේයී.\nමාලඹේ පෞද්ගලික වෛද්‍ය විද්‍යාලයෙන් උපාධිය ලබා පිටවන සිසුන්ට වෛද්‍ය වෘත්තිකයන් ලෙසට ලියාපදිංචිවීමට නීතිමය හැකියාවක් ඇති බවට මීට පෙර අභියාචනාධිකරණය තීන්දුවක් ලබාදුන්නා.\nකෙසේ වෙතත්, එම තීන්දුව අභියෝගයට ලක් කරමිනුයි ශ්‍රී ලංකා වෛද්‍ය සභාව අදාළ පෙත්සම ගොනුකරනු ලැබුවේ.\nඅභියාචනාධිකරණයේ නඩු තීන්දුව බලරහිත කරන නියෝගයක් නිකුත් කරන ලෙසටයි ශ්‍රී ලංකා වෛද්‍ය සභාව එමඟින් ඉල්ලා සිටියේ.\nඒ අනුව ඊට එරෙහි පෙත්සම සලකා බැලීම මේ මස 22 වැනිදා දක්වා කල් තැබීමට ශ්‍රේෂ්ඨාධිකරණය ඊයේ තීන්දු කළා.",
       "URL": "https://www.hirunews.lk/162645/සයිටම්-තීන්දුවට-එරෙහි-වෛද්‍ය-සභාවේ-පෙත්සම-ත්‍රිපුද්ගල-විනිසුරු-මඩුල්ලක්-හමුවට",
       "Category": "Local News",
       "Parent URL": "https://www.hirunews.lk/local-news.php?pageID=4488"
}