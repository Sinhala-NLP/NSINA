{
       "Source": "hirunews",
       "Timestamp": "Wednesday, 26 April 2023 - 11:00",
       "Headline": "පවතින ආර්ථික තත්ත්වය ගැන ජනපතිවරයාගෙන් විශේෂ ප්‍රකාශයක් (වීඩියෝ)",
       "News Content": "පවතින ආර්ථික තත්ත්වය සම්බන්ධයෙන් ජනාධිපති රනිල් වික්‍රමසිංහ විසින් අද(26) දින පාර්ලිමේන්තුවේ දී විශේෂ ප්‍රකාශයක් සිදු කළා.\nඒ IMF ගිවිසුම පිලිබඳ පාර්ලිමේන්තුවේ ඇති විවාදයට සහභාගී වෙමින්.\nශ්‍රී ලංකාව පුනරුදයේ මාවතට අවතීර්ණ වී යලි බිහිවෙමින් සිටින බවත් එය ඉදිරියට ගෙන යාමට මුලු රටේම සහයෝගය තමන් අපේක්ෂා කරන බව ඔහු එහි දී ප්‍රකාශ කළා.\nජනපතිවරයා එහි දී සඳහන් කරන්නේ ඉතා තරගකාරී සමාජ සාධාරණ වෙළඳ ආර්ථිකයක් මෙන්ම හරිත ආර්ථිකයක් සහ ඩිජිටල් ආර්ථිකයක් ඇති කිරීමට තමන් ක්‍රියා කරමින් සිටින බවයි.\n2019 වර්ෂයේ දී බදු කපා හැරීම තුලින් දළ දේශීය නිශ්පාදනයෙන් 4%ක් අහිමි වූ බව පවසන ජනපතිවරයා කොඩිඩ් වසංගතය ආදී වූ ගැටලු තුලින් රුපියල පසුගිය වසරේ මාස තුනක් ඇතුලට 40%කින් පිරිහී ගිය බවයි.\nමෙම පසුබිම තුල තමන් ජනාධිපතිකම බාරගත් බවත්, නොඑසේනම් මේ රට විනාශයට පත් වන බව ඔහු පැවසුවා.\nදේශීය ණය ප්‍රතිව්‍යුහගතකරණය කිරීම මගින් සේවක අර්ථ සාධක අරමුදලට සහ බැංකු පද්ධතියට බලපෑමක් නොවන බවද ජනාධිපතිවරයා එහිදි කියා සිටියා.\nවිදේශිය රටවල් සමග ණය ප්‍රතිව්‍යුහගත කිරීමේ කටයුතු ආරම්භ කර ඇති බව ප්‍රකාශ කල ජනාධිපතිවරයා කියා සිටියේ චීනය සමග වෙනම සාකච්ඡා කිරීමට අපේක්ෂා කරන බවයි.",
       "URL": "https://www.hirunews.lk/333481/පවතින-ආර්ථික-තත්ත්වය-ගැන-ජනපතිවරයාගෙන්-විශේෂ-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=390"
}