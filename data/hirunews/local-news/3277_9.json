{
       "Source": "hirunews",
       "Timestamp": "Friday, 28 June 2019 - 12:37",
       "Headline": "වෛද්‍ය නවීන් ද සොයිසාගේ, කළුතර වෛද්‍ය මධ්‍යස්ථානයට ප්‍රහාරයක්",
       "News Content": "රජයේ වෛද්‍ය නිලධාරීන්ගේ සංගමයේ උප ලේකම් වෛද්‍ය නවින් ද සොයිසාට අයත් කළුතර - කුඩාවස්කඩුව ප්‍රදේශයේ පිහිටි වෛද්‍ය මධ්‍යස්ථානයට ඊයේ රාත්‍රියේ ප්‍රහාරයක් එල්ල වී තිබෙනවා.\nප්‍රදේශයේ හිරු වාර්තාකරු ප්‍රකාශ කළේ ඊයේ රාත්‍රියේ කිසියම් පිරිසක් විසින් එම වෛද්‍ය මධ්‍යස්ථානයට කළුතෙල් සහ ගල් ප්‍රහාර එල්ල කර ඇති බවයි.\nඒ සම්බන්ධයෙන් වෛද්‍ය නවීන් ද සොයිසා විසින් කළුතර - උතුර පොලීසියට පැමිණිල්ලක් ද ඉදිරිපත් කර ඇති බව සඳහන්.\nපසුගිය දා අමාත්‍ය රාජිත සේනාරත්නට එරෙහිව චෝදනා 10ක් යටතේ මහජන පෙත්සමක් කළුතර - නාගොඩ රෝහල් පරිශ්‍රයේදී අත්සන් කිරීමට කටයුතු කරමින් සිටි අවස්ථාවේ රජයේ වෛද්‍ය නිළධාරීන්ගේ සංගමයට අමාත්‍යවරයාට සහය පළ කරන පිරිසක් විසින් බාධා එල්ල කර තිබුණා.\nඒ සම්බන්ධයෙන් මාධ්‍ය වෙත අදහස් දක්වමින් රජයේ වෛද්‍ය නිළධාරීන්ගේ සංගමය ප්‍රකාශ කර තිබුණේ අමාත්‍ය රාජිත සේනාරත්නගේ ආධාරකරුවන් පිරිසක් විසින් මහජන පෙත්සම අත්සන් කරන අවස්ථාවේ සිය සංගමයේ නියෝජිතයින්ට තර්ජනය කළ බවයි.\nකෙසේ වෙතත්, ඊයේ රාත්‍රියේ කළුතර - කුඩාවස්කඩුව ප්‍රදේශයේ පිහිටි සිය වෛද්‍ය මධ්‍යස්ථානයට එල්ල වූ ප්‍රහාරය ද අමාත්‍ය රාජිත සේනාරත්නගේ සහයකයින් පිරිසක් විසින් සිදුකර ඇත්ද යන්න සම්බන්ධයෙන් සැකයක් පවතින බවයි වෛද්‍ය නවීන් ද සොයිසා ප්‍රකාශ කළේ.",
       "URL": "https://www.hirunews.lk/219271/වෛද්‍ය-නවීන්-ද-සොයිසාගේ-කළුතර-වෛද්‍ය-මධ්‍යස්ථානයට-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=3277"
}