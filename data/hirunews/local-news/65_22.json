{
       "Source": "hirunews",
       "Timestamp": "Tuesday, 29 August 2023 - 7:25",
       "Headline": "15 හැවිරිදි දැරිය දරුවෙකු බිහිකළ සිදුවීම වෛද්‍යවරයා සඟවයි",
       "News Content": "බාලවයස්කාර දැරියකට දරුවකු ලැබීමේ සිද්ධියක් ළමා ආරක්ෂණ අධිකාරියට වාර්තා කිරීමට ඉඩ නොදී එය සැඟවීමට ගාල්ල කරාපිටිය ශික්ෂණ රෝහලේ විශේෂඥ ළමා ශල්‍ය වෛද්‍යවරයකු කටයුතු කර ඇතැයි වාර්තා වෙනවා.\nදරුවා බිහි කළ මව වයස අවුරුදු 15ක් වූ බණ්ඩාරගම, රජ්ගම ප්‍රදේශයේ පදිංචිකාරියකි.\nමෙම දැරිය ගැබ්ගෙන ඇත්තේ වයස අවුරුදු 14 දී වන අතර, ඇය විසින් බිහි කළ දරුවා අඩු බර දරුවකු බැවින් කිසියම් සංකූලතාවක් හේතුවෙන් කරාපිටිය ළමා ඒකකයට යොමු කර ඇත්තේ විශේෂඥ ළමා ශල්‍ය වෛද්‍යවරයකු විසිනි.\nඔහු වාට්ටුවේ කාර්ය මණ්ඩලයට තර්ජනය කරමින් පවසා ඇත්තේ එම ළමා මව සම්බන්ධයෙන් නීත්‍යනුකූලව කටයුතු කිරීම අනවශ්‍ය බවයි.\nඇය තමන්ගේ රෝගියකු බවත් අනවශ්‍ය වැඩ නොකරන ලෙසත් පවසමින් එම විශේෂඥ වෛද්‍යවරයා විසින්ම පසුගිය සෙනසුරාදා (26) මෙම ළමා මව සහ බිලිඳා බලහත්කාරයෙන් වාට්ටුවෙන් ඉවත් කරගෙන ගොස් තිබෙනවා.\nරෝහල් ආරංචි මාර්ග පවසන්නේ ළමා මව බලහත්කාරයෙන් රැගෙන ගිය විශේෂඥ ළමා ශල්‍ය වෛද්‍යවරයාට එම වාට්ටුවේ රෝගින් පිළිබඳ තීරණ ගැනීමට අයිතියක් නැති බවයි.\nවෛද්‍යවරුන්ගේ නිර්දේශ මත රෝගියකු බැහැර යැවීමේ වගකීම ඇත්තේ අදාළ වාට්ටුවේ ප්‍රධාන හෙදියට බවයි ඒම ආරංචිමාර්ග පැවසුවේ.",
       "URL": "https://www.hirunews.lk/346461/15-හැවිරිදි-දැරිය-දරුවෙකු-බිහිකළ-සිදුවීම-වෛද්‍යවරයා-සඟවයි",
       "Category": "Local News",
       "Parent URL": "https://www.hirunews.lk/local-news.php?pageID=65"
}