{
       "Source": "hirunews",
       "Timestamp": "Friday, 22 January 2016 - 13:27",
       "Headline": "යුරෝපා සංගමයට ශ්‍රී ලංකාවේ ප්‍රගතිය පෙනේ",
       "News Content": "යහපාලනය, නීතියේ ආධිපත්‍යය තහවුරු කිරීම සහ මානව හිමිකම් සුරක්ෂිත කිරීම අතින් ශ්‍රී ලංකාව කැපී පෙනෙන ප්‍රගතියක් අත්කරගෙන ඇති බව යුරෝපා සංගමය පවසනවා.\n19 වන ආණ්ඩුක්‍රම ව්‍යවස්ථා සංශෝධනය සහ ස්වාධීන කොමිෂන් සභා ස්ථාපිත කිරීම ඒ අතරෙන් වැදගත් පියවර කිහිපයක්. ජගත් සංවිධාන විශේෂ නියෝජිතයන්ට ශ්‍රී ලංකාව විවෘත ආරාධනා සිදුකර තිබෙනවා.\nයුරෝපා සංගමයේ විදේශ ක්‍රියාකාරි සේවයේ ආසියා පැසිෆික් කලාපීය ප්‍රධානී පවෝලා පැම්පලෝනි ඇතුළු යුරෝපා සංගම් නියෝජිතයන් මේ බව ප්‍රකාශ කළේ  ශ්‍රී ලංකා - යුරෝපා සංගම් ඒකාබද්ධ කොමිසමේ ක්‍රියාකාරි කමිටු රැස්වීමකට ඊයේ සහභාගි වෙමින්.\nනව රජය බලයට පත්වීමෙන් අනතුරුව යුරෝපා සංගමයේ සහ ශ්‍රී ලංකාව අතර සබඳතා ශක්තිමත් වීමක් දක්නට ලැබෙන බව ද ඔවුන් කියා සිටියා.\nජිනීවා මානව හිිමිකම් කොමිසමේදී සම්මත වූ ශ්‍රී ලංකාව පිළිබද යෝජනාවට අදාළව දේශීය යාන්ත්‍රණයක් සහ වගවීමේ ක්‍රියාවලියක් සැකසීම පිළිබදව ද මෙහිදී අදහස් හුවමාරු කර ගත් බවයි යුරෝපා සංගම් නියෝජිතයන් වැඩිදුරටත් සදහන් කළේ.",
       "URL": "https://www.hirunews.lk/124521/යුරෝපා-සංගමයට-ශ්‍රී-ලංකාවේ-ප්‍රගතිය-පෙනේ",
       "Category": "Local News",
       "Parent URL": "https://www.hirunews.lk/local-news.php?pageID=5200"
}