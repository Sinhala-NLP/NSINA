{
       "Source": "hirunews",
       "Timestamp": "Saturday, 22 April 2023 - 15:59",
       "Headline": "අකුරණ ප්‍රහාරයක් ගැන ව්‍යාජ තොරතුරු දුන් සැකකරු රිමාන්ඩ් (වීඩියෝ)",
       "News Content": "අකුරණ ප්‍රදේශයේ මුස්ලිම් පල්ලියකට ප්‍රහාරයක් එල්ලවිය හැකි බවට ආරක්ෂක අමාත්‍යාංශය යටතේ ක්‍රියාත්මක වන 118 හදිසි දුරකථන අංකයට ව්‍යාජ ඇමතුමක් ලබාදුන් පුද්ගලයා ලබන මස 04 වනදා දක්වා රක්ෂිත බන්ධනාගාරගත කර තිබෙනවා.\nඒ කොළඹ ප්‍රධාන මහේස්ත්‍රාත්වරයා හමුවට ඉදිරිපත් කිරීමෙන් අනතුරුවයි.\nඅපරාධ පරික්ෂණ දෙපාර්තමේන්තුව අද අලුයම හාරිස්පත්තුව ප්‍රදේශයේදී මෙම සැකකරු අත්අඩංගුවට ගෙන තිබුණා.\nඉෂදික් මොහොමඩ් නම් මවුලවිවරයෙකු මෙලෙස අත්අඩංගුවට පත්ව තිබූ අතර, ඔහු ගම් හතකට පහරදෙන බවට ව්‍යාජ තොරතුරක් දැනුම් දෙමින් දූරකථන ඇමතුමක් ලබා දී තිබූ බවයි පොලීසිය සඳහන් කළේ.\nමොහු ලබාදුන් දුරකථන ඇමතුමත් සමඟ ප්‍රදේශයේ මුස්ලිම් පල්ලි රැසකටම විශේෂ ආරක්ෂාවක් ලබාදීමටද පසුගිය දින කිහිපයේ කටයුතු කළා.\nඅපරාධ පරීක්ෂණ දෙපාර්තමේන්තුව සැකකරුගෙන් සිදුකළ ප්‍රශ්න කිරීම්වලදී තමන් විසින් අදාළ ඇමතුම් ලබාදුන් බවට සැකකරු පිළිගෙන තිබෙනවා.\nකෙසේ වෙතත්, ඔහු තවත් පාර්ශවයකගේ අවශ්‍යතාව මත හෝ මෙහෙයවීම මත එවැනි ඇමතුමක් ලබාදුන්නේද යන්න සම්බන්ධයෙන් වැඩිදුර විමර්ශන සිදු කෙරෙන බවයි අපරාධ පරීක්ෂණ දෙපාර්තමේන්තුවේ ආරංචි මාර්ග සඳහන් කළේ.",
       "URL": "https://www.hirunews.lk/333162/අකුරණ-ප්‍රහාරයක්-ගැන-ව්‍යාජ-තොරතුරු-දුන්-සැකකරු-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=398"
}