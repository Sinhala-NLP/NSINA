{
       "Source": "hirunews",
       "Timestamp": "Wednesday, 18 August 2021 - 16:27",
       "Headline": "නව සෞඛ්‍ය මාර්ගෝපදේශ නිකුත් වෙයි - නිවසින් බැහැරව යා හැක්කේ එක් අයෙකුට පමණයි (වීඩියෝ)",
       "News Content": "සෞඛ්‍ය සේවා අධ්‍යක්ෂ ජනරාල්වරයාගේ අත්සනින් යුතුව නව සෞඛ්‍ය මාර්ගෝපදේශ මාලාවක් නිකුත් කර තිබෙනවා.\nඒ යටතේ පසුගිය 13 වනදා යාවත්කාලීන කෙරුණු මාර්ගෝපදේශ සීමාවන්ට අමතරව නව වාරණ කිහිපයක් පැනවී තිබෙනවා.\nනව සෞඛ්‍ය මාර්ගෝපදේශයන්ට අනුව එක් නිවසකින් පිටවිය හැක්කේ එක් පුද්ගලයෙකුට පමණයි.\nඒ, අත්‍යවශ්‍ය රාජකාරී සහ ඖෂධ මිලදී ගැනීම සඳහා පමණක් බවයි සෞඛ්‍ය අමාත්‍යාංශය නිකුත් කළ නව සෞඛ්‍ය මාර්ගෝපදේශ මාලාවේ සඳහන් වන්නේ.\nඑමෙන්ම ආර්ථික මධ්‍යස්ථාන තොග වෙළඳාම සඳහා පමණක් විවෘත කෙරෙන අතර වැඩමුළු, සන්නාම එළිදැක්වීම්, හමු, සම්මන්ත්‍රණ ආදිය සඳහා ඉඩ සැලසෙන්නේ නැහැ.\nමීට අමතරව කෘෂිකාර්මික ධීවර සහ කාර්මික අංශයේ ක්‍රියාකාරීත්වයට සිදුකළ යුත්තේ දැඩි සෞඛ්‍ය නීති රීතීන්ට අනුකූලවයි.\nසුපිරි වෙළඳසැල් සඳහා ධාරිතාවයෙන් සියයට 25කට පමණක් අවසර ලැබෙනවා.\nසාප්පු සංකීර්ණ විවෘතව පවතින අතර වරකට එම ස්ථානයේ සිටිය හැකි ඉඩ ප්‍රමාණයෙන් 25%ක ඉඩ ප්‍රමාණයක් පිරෙන ආකාරයට ගනුදෙනුකරුවන් ඇතුලත් කරගත හැකියි.\nකොවිඩ් 19 වෛරසයෙන් ආරක්ෂා වීමට ගත හැකි සියලුම ක්‍රියාමාර්ග ගත යුතු අතර ආයතනය තුලට ඇතුලත් කර ගත හැකි පුද්ගලයන් ගණන ආයතනයෙන් පිටත ප්‍රදර්ශනය කළ යුතු අතර ඊට තදින්ම අනුගතව කටයුතු කළ යුතුයි.\nමෙම මාර්ගෝපදේශවලට අනුව අද (18) සිට ලබන 31 වනදා දක්වා සියලු ම සම්භාහන මධ්‍යස්ථාන කායවර්ධන මධ්‍යස්ථාන ගෘහස්ථ ක්‍රීඩාගාර ළමා උද්‍යාන පිහිනුම් තටාක වසා දැමිය යුතුයි.\nඑමෙන් ම සංගීත සංදර්ශන, මුහුදු වෙරළ, ආශ්‍රිත ව පවත්වනු ලබන සාද, විනෝද සැණකෙළි ද පැවැත්වීමට අවස්ථාව හිමිවන්නේ නැහැ.\nපෙරපාසල්, පාසල්, උසස් අධ්‍යාපන ආයතන සහ අමතර පන්ති නැවත දැනුම්දෙන තුරු වසා දැමීමටයි නව සෞඛ්‍ය මාර්ගෝපදේශ අනුව නිර්දේශ කර ඇත්තේ.\nමීට අමතරව ආගමික ස්ථානවල ජනතාව ඒකරාශී වීමේ අවස්ථාවන්ට අවසර හිමි නොවන අතර ගෘහස්ථ සහ එළිමහන් කිසිදු සාදයකට අවසර හිමිවන්නේ නැහැ.",
       "URL": "https://www.hirunews.lk/280034/නව-සෞඛ්‍ය-මාර්ගෝපදේශ-නිකුත්-වෙයි-නිවසින්-බැහැරව-යා-හැක්කේ-එක්-අයෙකුට-පමණයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1745"
}