{
       "Source": "hirunews",
       "Timestamp": "Saturday, 06 May 2023 - 8:06",
       "Headline": "කපිලවස්තුපුර නිසැක ශ්‍රී සර්වඥධාතුන් වහන්සේ පුදන හිරු උත්තම ධාතු වන්දනාව අද සිට",
       "News Content": "හිරු ශාක්‍යසිංහ මංගල්‍යයට සමගාමීව පැවැත්වෙන හිරු උත්තම ධාතු වන්දනා - කපිලවස්තුපුර නිසැක ශ්‍රී සර්වඥ ධාතු වන්දනාව ඓතිහාසික තිස්සමහාරාම පුදබිමේදී අද උදෑසන හතට ආරම්භ වුණා.\nමේ වන විටත් අති විශාල බැතිමතුන් පිරිසක් ධාතූන් වහන්සේ වැද පුදා ගැනීම සඳහා එහි පැමිණ සිටින බව සඳහන්.\nහිරු මාධ්‍ය ජාලයේ සභාපති රේනෝ සිල්වා මහතාගේ සංකල්පයක් අනුව වසර ගණනාවක් පුරා හිරු උත්තම ධාතු වන්දනා - කපිලවස්තුපුර නිසැක ශ්‍රී සර්වඥ ධාතු වන්දනාව ක්‍රියාත්මක වන්නේ බැතිමතුන්ගේ නොමඳ ආශිර්වාදය මධ්‍යයේයි.\nඒ වෙනුවෙන් පැමිණෙන සියලුදෙනාට අවශ්‍ය සියලු පහසුකම් හිරු මාධ්‍ය ජාලය තිස්සමහාරාම පුදබිමේ සංවිධාන කර තිබෙනවා.\nවස්කඩුව ශ්‍රී සුභූති විහාරයේ තැන්පත් කර තිබූ කපිලවස්තුපුර නිසැක ශ්‍රී සර්වඥධාතූන් වහන්සේ මෙන්ම සම්මා සම්බුදුරජාණන් වහන්සේගේ පාත්‍ර ධාතූන් වහන්සේ ද තිස්සමහාරාම පුදබිමට සුබ මොහොතින් වැඩම කරවනු ලැබුවා.\nඒ ධාතූන් වහන්සේ වෙනුවෙන් සිදු කෙරෙන පුදපූජා කටයුතු සම්පූර්ණ කිරීමෙන් අනතුරුවයි.\nඒ අනුව අද පෙරවරු හතේ සිට බැතිමතුන්ට ධාතූන් වහන්සේ වැඳ නමස්කාර කළ හැකියි.\nසම්බුදු තෙමගුල සිහි කරමින් වෙසක්පුර පසළොස්වක පොහොය වෙනුවෙන් හිරු මාධ්‍ය ජාලය සංවිධාන කළ හිරු ශාක්‍යසිංහ මංගල්‍යය ලක්ෂ සංඛ්‍යාත බැතිමතුන්ගේ ආශිර්වාද මැද ඓතිහාසික තිස්සමහාරාම පුද බිමේදී ඊයේ (05) දින පුරා ක්‍රියාත්මක වුණා.\nහිරු උත්තම ධාතු වන්දනා කපිලවස්තුපුර නිසැක ශ්‍රී සර්වඥ ධාතු ප්‍රදර්ශනය අනිද්දා දක්වා පැවැත්වීමට කටයුතු සූදානම් කර තිබෙනවා.",
       "URL": "https://www.hirunews.lk/334379/කපිලවස්තුපුර-නිසැක-ශ්‍රී-සර්වඥධාතුන්-වහන්සේ-පුදන-හිරු-උත්තම-ධාතු-වන්දනාව-අද-සිට",
       "Category": "Local News",
       "Parent URL": "https://www.hirunews.lk/local-news.php?pageID=366"
}