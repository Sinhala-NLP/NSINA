{
       "Source": "hirunews",
       "Timestamp": "Saturday, 25 December 2021 - 7:58",
       "Headline": "තිරුක්කෝවිල් පොලිසියේ වෙඩි තැබීමේ සිද්ධියෙන් තවත් සැරයන්වරයෙකු මියයයි (වීඩියෝ)",
       "News Content": "අම්පාර - තිරුක්කෝවිල් පොලිස් ස්ථානයේදී මෙම වෙඩි ප්‍රහාරය එල්ලකර ඇත්තේ ඊයේ (24) රාත්‍රී 10.30ට පමණයි.\nවෙඩි තැබීමෙන් පොලිස් නිලධාරීන් තිදෙනෙකු එම ස්ථානයේදීම මියගොස් ඇති අතර සිද්ධියෙන් තුවාල ලැබූ ස්ථානාධිපතිවරයා ඇතුළු තවත් නිලධාරීන් තිදෙනෙකු ප්‍රතිකාර සදහා ඇතුලත් කෙරුණේ කල්මුණේ රෝහල වෙතටයි.\nඑම පොලිස් නිලධාරීන් තිදෙනා අතර සිටි තවත් පොලිස් කොස්තාපල්වරයෙකු ද පසුව මියගියා.\nපොලිස් චෝදනාගාරයේදී මෙම වෙඩි තැබීම සිදුව ඇති අතර එම අවස්ථාවේ පොලිස් ස්ථානාධිපතිවරයා කිසියම් රාජකාරි කටයුත්තක් සඳහා පිටව ගොස් තිබෙනවා.\nස්ථානාධිපතිවරයා පොලිසියට පැමිණෙනවාත් සමග සැකකාර සැරයන්වරයා යළිත් වරක් වෙඩි ප්‍රහාරයක් එල්ල කර තිබෙනවා.\nඑහිදී පොලිස් ස්ථානාධිපතිවරයා ද වෙඩි වැදීමෙන් තුවාල ලැබුවා.\nවෙඩි තැබීමෙන් පසු සිය ගම් ප්‍රදේශය දක්වා පලාගිය සැකකාර පොලිස් සැරයන්වරයා ඇතිමලේ පොලිස් ස්ථානය වෙත භාර වී ඇත්තේ ටී 56 ගිනි අවි දෙකක් සහ පතොරම් ගැබ් 19ක් ද සමගිනුයි.\nකෙසේ වෙතත් මෙම වෙඩි තැබීමට හේතුව මෙතක් අනාවරණය වී නැහැ.\nනිවාඩු ගැටලුවක් හේතුවෙන් මෙම වෙඩි තැබීම සිදුකළ බවට මත පළ වූව ද අදාළ සැරයන්වරයා මිට දින කිහිපයකට පෙර නිවාඩු ගොස් පැමිණි අයෙකු බවටයි අනාවරණය වී ඇත්තේ.\nඅදාළ පොලිස් නිලධාරියා මානසික පිඩනයකින් සිටියේද යන්න පිළිබඳව පරීක්ෂණයක් කිරීමට නියමිතයි.\nසිද්ධිය සම්බන්ධයෙන් නැගෙනහිර ප්‍රදේශය භාර ජ්‍යෙෂ්ඨ නියෝජ්‍ය පොලිස්පතිවරයාගේ ප්‍රධානත්වයෙන් විමර්ශනයක් ක්‍රියාත්මකයි.\n38 හැවිරිදි සැකකරු වැඩිදුර විමර්ශන කටයුතු සඳහා අම්පාර මූලස්ථාන පොලීසිය වෙත භාරදී ඇති බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව වැඩිදුරටත් සඳහන් කළේ.",
       "URL": "https://www.hirunews.lk/292068/තිරුක්කෝවිල්-පොලිසියේ-වෙඩි-තැබීමේ-සිද්ධියෙන්-තවත්-සැරයන්වරයෙකු-මියයයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1471"
}