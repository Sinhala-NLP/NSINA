{
       "Source": "hirunews",
       "Timestamp": "Saturday, 11 June 2022 - 19:00",
       "Headline": "යූරියා මෙට්‍රික් ටොන් 40,000ක් රැගත් නෞකාවක් සති 3ක් ඇතුළත දිවයිනට",
       "News Content": "ඉන්දීය ණය ආධාර යටතේ ලැබෙන පළමු යූරියා පොහොර තොගය රැගත් නෞකාව ඉදිරි සති තුන ඇතුළත දිවයිනට ලඟා වනු ඇති බව කොමර්ෂල් පොහොර සමාගම පවසනවා.\nඑහි සභාපති මෙත්සිරි විජේගුණවර්ධන හිරු ප්‍රවෘත්තී අංශයට කියා සිටියේ එමගින් යූරියා පොහොර මෙට්‍රික් ටොන් 40,000ක් ලැබීමට නියමිත බවයි.\nඑතෙක් දැනට පවතින පොහොර තොග ජාතික පොහොර ලේකම් කාර්යාලයද සම්බන්ධ කර ගනිමින් දිස්ත්‍රික්ක මට්ටමින් බෙදාහැරීමට කටයුතු යොදා ඇති බව ඔහු ප්‍රකාශ කළා.\nප්‍රදේශ රැසක ගොවි ජනතාව පවසන්නේ තමන්ට අවශ්‍ය ප්‍රමාණවත් පොහොර තොග මෙතෙක් ලැබී නොමැති බවයි.\nඒ හේතුවෙන් වගාවන් සිදු කිරීමට නොහැකිව තමන් දැඩි අසීරුතාවයට පත්ව ඇති බව ඔවුන් පෙන්වා දෙනවා.\nමෙවන් පසුබිමක ලබන දෙසැම්බර් දක්වා දිවයින පුරා උද්භිද උද්‍යානවලට අවශ්‍ය පොහොර තොග පවතින බව උද්භිද උද්‍යාන දෙපාර්තමේන්තුවේ අධ්‍යක්ෂ ජනරාල් ශෙරෝමි ක්‍රිෂ්ණරාජා ප්‍රකාශ කළා.",
       "URL": "https://www.hirunews.lk/306857/යූරියා-මෙට්‍රික්-ටොන්-40000ක්-රැගත්-නෞකාවක්-සති-3ක්-ඇතුළත-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1102"
}