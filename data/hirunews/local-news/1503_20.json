{
       "Source": "hirunews",
       "Timestamp": "Friday, 10 December 2021 - 17:11",
       "Headline": "කුරානයට අපහාස කලේ යැයි කියූ නඩුවෙන් පූජ්‍ය ඥානසාර හිමියන් නිදහස්",
       "News Content": "පොලොන්නරුව ප්‍රදේශයේදී සිදුකරන ලද ප්‍රකාශයකින් කුරානයට හා ඉස්ලාම් ධර්මයට අපහාස කළේයැයි චෝදනා ලැබ සිටි, බොදුබල සේනා සංවිධානයේ මහලේකම් පූජ්‍ය ගලගොඩඅත්තේ ඥානසාර හිමියන් එම නඩුවෙන් නිදහස් කර තිබෙනවා.\nඒ අදාළ නඩුව අද(10)දින කොළඹ මහේස්ත්‍රාත් බුද්ධික ශ්‍රී රාගල හමුවේ කැඳවූ අවස්ථාවේදීයි.\nඑහිදී විමර්ශන සිදුකළ සංවිධානාත්මක අපරාධ වැළැක්වීමේ කොට්ඨාශය අධිකරණයට දන්වා තිබුණේ, සිද්ධිය සම්බන්ධයෙන් ඥානසාර හිමියන්ට එරෙහිව චෝදනා ගොනු කිරීමක් නොකරන බවට නීතිපතිවරයා උපදෙස් ලබාදී ඇති බවයි.\nඒ අනුව විත්තිකාර පූජ්‍ය ඥානසාර හිමියන් නිදහස් කරන ලෙස ද පොලීසිය අධිකරණයෙන් ඉල්ලා සිටියා.\nඑම ඉල්ලීම පිළිගත් ප්‍රධාන මහේස්ත්‍රාත්වරයා පූජ්‍ය ඥානසාර හිමියන් නිදහස් කරන ලෙසට නියෝග කළා.",
       "URL": "https://www.hirunews.lk/290615/කුරානයට-අපහාස-කලේ-යැයි-කියූ-නඩුවෙන්-පූජ්‍ය-ඥානසාර-හිමියන්-නිදහස්",
       "Category": "Local News",
       "Parent URL": "https://www.hirunews.lk/local-news.php?pageID=1503"
}