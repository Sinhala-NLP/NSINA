{
       "Source": "hirunews",
       "Timestamp": "Saturday, 26 May 2018 - 18:47",
       "Headline": "වලසෙකුට වෙඩි තබා මැරූ 4 කගේ වැඩ තහනම්",
       "News Content": "ගිරිතලේ වැව් ඉස්මත්තේදී වලසෙකුට වෙඩි තබා මරා දැමීමේ සිද්ධියට අදාළව පශු වෛද්‍යවරියක ඇතුළු සිව් දෙනෙකුගේ වැඩ තහනම් කළ බව වනජීවි සංරක්ෂණ අමාත්‍ය ෆීල්ඩ් මාර්ෂල් සරත් ෆොන්සේකා පවසනවා.\nකෙසේ වෙතත්, මෙම තීරණයට විරෝධය පළ කිරීම සඳහා අවදානම් සහිත රාජකාරීවලින් ඉවත්වීමට ශ්‍රී ලංකා පශු වෛද්‍ය නිලධාරීන්ගේ සංගමය තීරණය කළා.\nත්‍රිකුණාමලයේ සිට ගිරිතලේ පශු වෛද්‍ය කාර්යාලයට රැගෙනවිත් තිබූ වලසෙකු ප්‍රදේශවාසීන්ට හිරුහැර කරමින් සිටියදී පෙරේදා වනජිවි නිලධාරින් මරා දමා තිබුණා.\nමේ අතර, වලසාගේ පහරකෑමෙන් තුවාල ලැබූ පුද්ගලයාගේ සුවදුක් විමසීම සඳහා වනජීවි සංරක්ෂණ නියෝජ්‍ය අමාත්‍ය පාලිත තෙවරප්පෙරුම අද පොලොන්නරුව මහ රෝහලට පැමිණියා.\nපසුව නියෝජ්‍ය අමාත්‍යවරයා, ගිරිතලේ පශු වෛද්‍ය කාර්යාලයට පැමිණ මෙම ගැටලූව පිළිබඳව කරුණු සොයා බැලූවා.\nමියගිය වලසාට අමතරව තවත් සත්ව මල සිරුරු රැසක් එහි ශීතකරණයේ දමා තිබූ අතර, මියගිය වලසාව නිරි පරිදි ආරක්ෂා නොකළ බව පවසමින්, නියෝජ්‍ය අමාත්‍යවරයා එහි සිටි වනජීවි නිලධාරීන්ටද දොස් පැවරුවා.\nමේ අතර, ගලේවල ප්‍රදේශීය රෝහලේ ඊයේ (25) සිදු කළ හිදිසි අනතුරු පෙර පුහුණුව නිසා නියෝජ්‍ය අමාත්‍ය පාලිත තෙවරප්පෙරුමට සිදු වු අපහසුතාව සම්බන්ධයෙන් තමා කණගාටුවන බව වාරිමාර්ග සහ ජල සම්පත් හා අපදාකළමණාකරණ අමාත්‍ය දුමින්ද දිසානායක කියා සිටියා.\nඅමාත්‍යවරයා මේ බව කියා සිටියේ ඊයේ නියෝජ්‍ය අමාත්‍ය පාලිත තෙවරප්පෙරුම එම හදිසි අනතුරු පෙර පුහුණුව සම්බන්ධයෙන් සිදු කළ විවේචනයකට පිලිතුරු ලබා දෙමින්.",
       "URL": "https://www.hirunews.lk/191640/වලසෙකුට-වෙඩි-තබා-මැරූ-4-කගේ-වැඩ-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=3925"
}