{
       "Source": "hirunews",
       "Timestamp": "Saturday, 03 August 2019 - 11:53",
       "Headline": "මඩකලපුව විශ්වවිද්‍යාලය, ජනවාරි 3 විවෘත කිරීමේ තීරණයක්",
       "News Content": "ආන්දෝලනාත්මක මඩකලපුව පෞද්ගලික විශ්වවිද්‍යාලය ලබන වසරේ ජනවාරි 3 වන දා විවෘත කිරීමට සැලසුම් කර ඇති බව නැගෙනහිර පළාත් හිටපු ආණ්ඩුකාර එම්.එල්.ඒ.එම්. හිස්බුල්ලා ප්‍රකාශ කළා.\nහිරු ප්‍රවෘත්ති අංශයට අදහස් දක්වමින් ඔහු කියා සිටියේ පසුගිය ජුලි මාසයේ දී එම විශ්වවිද්‍යාලය විවෘත කිරීමට නියමිතව තිබුණත් ඇති වූ විවිධ ගැටළු හේතුවෙන් එම කටයුත්ත මෙතෙක් පමා වූ බවයි.\nඑමෙන්ම, මඩකලපුව විශ්වවිද්‍යාලය විවෘත කිරීමට මෙතෙක් කිසිදු නීත්‍යානුකූල බාධාවක් එල්ල වී නොමැති බව ද එම්.එල්.ඒ.එම්. හිස්බුල්ලා සඳහන් කළා.\nකෙසේ වෙතත්, කොළඹ ඊයේ පැවති මාධ්‍ය හමුවකදී පාර්ලිමේන්තු මන්ත්‍රී පූජ්‍ය අතුරලියේ රතන හිමියන් සඳහන් කළේ මෙම විශ්වවිද්‍යාලය ඉදිරියේදී අනිවාර්යෙන්ම රජයට පවරා ගන්නා බවයි.\nඒ සඳහා සාමාන්‍ය නීතිය පමණක් ප්‍රමාණවත් බව ද උන්වහන්සේ අවධාරණය කළා.",
       "URL": "https://www.hirunews.lk/221452/මඩකලපුව-විශ්වවිද්‍යාලය-ජනවාරි-3-විවෘත-කිරීමේ-තීරණයක්",
       "Category": "Local News",
       "Parent URL": "https://www.hirunews.lk/local-news.php?pageID=3218"
}