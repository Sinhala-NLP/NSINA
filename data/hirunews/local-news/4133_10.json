{
       "Source": "hirunews",
       "Timestamp": "Wednesday, 10 January 2018 - 11:55",
       "Headline": "බෝට්ටු අනතුරෙන් මියගිය දෙදෙනෙකුගේ සිරුරු කරාපිටිය රෝහලට",
       "News Content": "දෙවුන්දර මුහුදේ දී, නෞකාවක ධීවර බෝට්ටුවක් ගැටීමෙන් සිදුවූ අනතුරෙන් මිය ගිය දෙදෙනෙකුගේ මළ සිරුරු මේ වන විට කරාපිටිය රෝහල වෙත රැගෙනවිත් තිබෙනවා.\nදෙවුන්දර සිට නාවික සැතපුම් 13ක් ඈතින් පිහිටි මුහුදු සීමාවේදී ඊයේ (09) රාත්‍රී 11.30ට පමණ මෙම අනතුර සිදුව ඇති බවයි වාර්තා වන්නේ.\nඅනතුර සිදුවන අවස්ථාවේ ධීවර බෝට්ටුව තුල පුද්ගලයින් 07 දෙනෙක් සිට ඇති අතර ඉන් එක් පුද්ගලයෙක් අනතුර සිදුවන අවස්ථාවේදී ජිවිතක්ෂයට පත්ව සිට ඇති බවයි නාවික හමුදා මාධ්‍ය ප්‍රකාශකවරයා සඳහන් කළේ.\nධීවර කටයුතුවල නිරත වෙමින් සිටියදී ඇතිවූ අසනීප තත්වයක් හේතුවෙන් අදාල පුද්ගලයා මියගොස් ඇති අතර ඔහුගේ දේහය රැගෙන ගොඩබිමට පැමිණෙමින් සිටින අවස්ථාවේ දී මෙම අනතුරට මුහුණ පා ඇති බවයි මාධ්‍ය ප්‍රකාශකවරයා වැඩිදුරටත් ප්‍රකාශ කර සිටියේ.\nඅනතුරෙන් තවත් එක් අයෙකු අතුරුදන් වී ඇති අතර එම පුද්ගලයා සෙවීමට මේ වන විට කිමිඳුම් කණ්ඩායම් 02ක් යොදවා ඇති බවයි නාවික හමුදාව පවසන්නේ.\nඅනතුර සිදුවන අවස්ථාවේදී මියගොස් සිටි පුද්ගලයාගේ දේහය තවමත් අනතුරට පත් බෝට්ටුවේ ඇති ඇති බවට තොරතුරු ලැබී ඇති බව නාවික හමුදා මාධ්‍ය ප්‍රකාශකවරයා පවසනවා.\nඅනතුරෙන් තිදෙනෙකු දිවි ගලවාගෙන ඇති බව නාවික හමුදාව ප්‍රකාශ කළා.",
       "URL": "https://www.hirunews.lk/180670/බෝට්ටු-අනතුරෙන්-මියගිය-දෙදෙනෙකුගේ-සිරුරු-කරාපිටිය-රෝහලට",
       "Category": "Local News",
       "Parent URL": "https://www.hirunews.lk/local-news.php?pageID=4133"
}