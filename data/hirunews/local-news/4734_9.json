{
       "Source": "hirunews",
       "Timestamp": "Wednesday, 28 December 2016 - 17:31",
       "Headline": "හිටපු අගමැති රත්නසිරි වික්‍රමනායකගේ දේහය හොරණ පිහිටි නිවසේ තැන්පත් කෙරෙයි",
       "News Content": "අභාවප්‍රාප්ත හිටපු අග්‍රාමාත්‍ය රත්නසිරි වික්‍රමනායකගේ දේහය මහජන ගෞරවය සඳහා මේ වනවිට හොරණ පිහිටි ඔහුගේ නිවසේ තැන්පත් කර තිබෙනවා.\nමැති ඇමතිවරුන්ට සහ පාර්ලිමේන්තු කාර්ය මණ්ඩලයට අවසන් ගෞරවය දැක්වීම සඳහා ඔහුගේ දේහය අද පෙරවරුවේ පාර්ලිමේන්තුව වෙත රැගෙන එනු ලැබුවා.\nඑහිදී කථානායක කරූ ජයසූරිය ඇතුලූ මන්ත්‍රීවරුන් දේහය භාරගත් අතර අනතුරුව එය විශේෂ පීඨිකාවක තැන්පත් කළා.\nකථානායක කරූ ජයසූරිය මෙන්ම විපක්ෂ නායක ආර්. සම්බන්ධන්, හිටපු ජනාධිපති මහින්ද රාජපක්ෂ  ඇතුලූ මැති ඇමතිවරුන් රැසක් එහිදී දේහයට අවසන් ගෞරව දක්වනු ලැබුවා.\nඅද පස්වරු 4 ට පමණ හොරණ පිහිටි නිවසට රත්නසිරි වික්‍රමනායක මහතාගේ දේහය රැගෙන එනු ලැබුවා.\nදශක 5කට අධික කාලයක් හොරණ ආසනය කේන්ද්‍ර කර ගනිමින් දේශපාලනයේ නිරත වූ රත්නසිරි වික්‍රමනායක නම් වූ කෘතහස්ත දේශපාලනඥයාට අවසන් බුහුමන් දැක්වීමට අති විශාල ජනකායක් ඒ වනවිටත් නිවස සහ අවට ප්‍රදේශයට රැස්ව සිටියා.\nඅභාවප්‍රාප්ත හිටපු අග්‍රාමාත්‍ය රත්නසිරි වික්‍රමනායකගේ දේහය පිළිබඳ අවසන් කටයුතු පූර්ණ රාජ්‍ය අනුග්‍රහය සහිතව ලබන 31 වන දින හොරණදී සිදුකිරීමට නියමිතයි.\nදේහය පිළිබද අවසන් කටයුතු සිදු කෙරෙන ලබන 31 වැනිදා රාජ්‍ය සහ පෞද්ගලික ආයතන පරිශ්‍රයන්හි ජාතික ධජය අඩකුඹු කර තබන ලෙස රාජ්‍ය පරිපාලන අමාත්‍යාංශය ඉල්ලා සිටිනවා.",
       "URL": "https://www.hirunews.lk/150773/හිටපු-අගමැති-රත්නසිරි-වික්‍රමනායකගේ-දේහය-හොරණ-පිහිටි-නිවසේ-තැන්පත්-කෙරෙයි",
       "Category": "Local News",
       "Parent URL": "https://www.hirunews.lk/local-news.php?pageID=4734"
}