{
       "Source": "hirunews",
       "Timestamp": "Monday, 18 September 2017 - 7:53",
       "Headline": "Update - ජනපති ඇමරිකාවට ළඟා වෙයි",
       "News Content": "එක්සත් ජාතීන්ගේ මහා මණ්ඩලයේ 72 වන සැසි වාරයට සහභාගිවීම සඳහා දිවයිනෙන් පිටත්ව ගිය ජනාධිපති මෛත්‍රීපාල සිරිසේන මෙරට වේලාවෙන් අද උදෑසන නිව්යෝක් නුවර - ජෝන් එෆ් කෙනඩි ජාත්‍යන්තර ගුවන් තොටුපල වෙත ළඟා වුණා.\nනිව්යෝක් නුවර ජනාධිපතිවරයා නවාතැන් ගන්නා හෝටලයේදී ඇමරිකාවේ ශ්‍රී ලංකා තානාපති කාර්යාල නිලධාරීන් විසින් ජනාධිපතිවරයා මහත් හරසරින් පිළිගත් බවයි ජනාධිපති මාධ්‍ය අංශය සඳහන් කළේ.\nජනතා කේන්ද්‍රීය තිරසාර  ලෝකයක් මත සැමදෙනා හට වැදගත් ජීවිතයක් සහ සාමය සඳහා ප්‍රයත්නය දැරීම යන්න තේමා කරගනිමින් මහා මණ්ඩලයේ 72 වන සැසිවාරය හෙට ආරම්භ වන්නේ නිව්යෝක් නුවර ජගත් සංවිධාන මූලස්ථානයේදියි.\nහෙට පස්වරුවේ ජනාධිපති මෛත්‍රිපාල සිරිසේන එක්සත් ජාතීන්ගේ මහා මණ්ඩල සැසිවාරය අමතා සිය විශේෂ දේශනය සිදු කිරීමට නියමිත අතර, ජනාධිපතිවරයා එක්සත් ජාතීන්ගේ මහා මණ්ඩල සැසිවාරය අමතන තුන්වන අවස්ථාව මෙය වනවා.\nඑහිදී  ශ්‍රී ලංකාවේ දේශපාලනික සම්මුතිවාදය පිළිබඳව මෙන්ම සංහිඳියාව හා සාමය පිළිබඳව ජනාධිපතිවරයා ලෝක නායකයින් දැනුම්වත් කරනු  ඇති.\n2017 දිළිඳු කමින් අත්මිදීමේ වර්ෂය ලෙස ප්‍රකාශයට පත් කරමින් ගෙනයන වැඩපිළිවෙල සහ හරිත සංවර්ධනය සඳහා වූ වැඩපිලිවෙල පිළිබඳවද ජනාධිපතිවරයා ලෝක නායකයින්ගේ අවධානයට යොමුකිරීමට අපේක්ෂාවෙන් සිටිනවා.\nමහා මණ්ඩල සැසිවාරය ආරම්භ කිරීමට පෙර හෙට උදෑසන පැවැත්වෙන එක්සත් ජාතීන්ගේ ආර්ථික හා සාමාජික කවුන්සිලයේ දේශපාලන ප්‍රතිසංස්කරණ පිළිබඳ ඉහළ පෙළේ සාකච්ඡාවකටද ජනාධිපතිවරයා එක්වීමට නියමිතයි.\nඑමෙන්ම මෙවර සැසිවාරයට සහභාගි වන ලෝක නායකයින් රැසක් සමගද ජනාධිපතිවරයා ද්විපාර්ශවික සාකච්ඡා පැවැත්වීමට නියමිත බවයි ජනාධිපති මාධ්‍ය අංශය ප්‍රකාශ කළේ.\nUpdate :- Monday, September 18, 2017 9.22 Am\n--------------------------------------------------------------\nඑක්සත් ජාතින්ගේ මහා මණ්ඩලයේ 72 වන වාර්ෂික සැසිවාරයට සහභාගිවීම සදහා ඊයේ පෙරවරුවේ දිවයිනෙන් පිටත්ව ගිය ජනාධිපති මෛත්‍රීපාල සිරිසේන අද ඇමරිකාවට ළඟාවීමට නියමිතයි.\nඇමරිකාවේ නිව්යෝර්ක් නුවර ජෝන් එෆ්.කෙනඩි ජාත්‍යන්තර ගුවන් තොටුපලට ජනාධිපතිවරයා ඇතුලු පිරිස තවත් සුළු මොහොතකින් ලගාවිමට නියමිතයි.\nඑක්සත් ජාතින්ගේ මහා මණ්ඩලයේ 72 වන වාර්ෂික සැසිවාරය ශ්‍රී ලංකා වේලාවෙන් හෙට පස්වරු 4.30ට පමණ නිව්යෝර්ක් නුවර එක්සත් ජාතින්ගේ මුලස්ථානයේදි රාජ්‍ය නායකයින්ගේ සහභාගිත්වයෙන්  ආරම්භ වීමට නියමිතව තිබෙනවා.\nජනාධිපති මෛත්‍රීපාල සිරිසේන ශ්‍රී ලංකා වේලාවෙන් අනිද්දා අලුයම 2 ට සැසිවාරය ඇමතීමටයි නියමිතව ඇත්තේ.\nජනතා කේන්ද්‍රීය තිරසර ලෝකයක් මත සෑම දෙනාටම වැදගත් ජිවිතයක් සහ සාමය සදහා ප්‍රයන්ත දැරීම යන්න එක්සත් ජාතින්ගේ මහා මණ්ඩලයේ මෙවර සැසිවාරයේ තේමාව වී තිබෙනවා.",
       "URL": "https://www.hirunews.lk/171168/update-ජනපති-ඇමරිකාවට-ළඟා-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4317"
}