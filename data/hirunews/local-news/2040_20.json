{
       "Source": "hirunews",
       "Timestamp": "Monday, 05 April 2021 - 9:53",
       "Headline": "රන්ජන්ගේ මන්ත්‍රී ධුරය අහෝසියි (වීඩියෝ)",
       "News Content": "සිය පාර්ලිමේන්තු මන්ත්‍රී ධූරය අහෝසි කිරීම වැලැක්වීමේ රිට් ආඥාවක් නිකුත් කරන ලෙස ඉල්ලා අධිකරණයට අපහාස කිරීමේ චෝදනාව මත වසර හතරක සිර දඬුවම් නියම වී සිටින රංජන් රාමනායක ගොනු කළ පෙත්සම විභාගයට නොගෙනම ප්‍රතික්ෂේප කිරීමට අභියාචනාධිකරණය අද නියෝග කළා.\nඅභියාචනාධිකරණයේ සභාපති විනිසුරු අර්ජුන ඔබේසේකර සහ මායාදුන්නේ කොරායා යන විනිසුරු මඩුල්ල හමුවේයි මෙම තීන්දුව ප්‍රකාශයට පත් කරනු ලැබුවේ.\nසිය පාර්ලිමේන්තු මන්ත්‍රී ධූරය අහෝසි කිරීම වැළැක්වීමේ රිට් ආඥාවක් නිකුත් කරන ලෙස ඉල්ලා රංජන් රාමනායක ඉදිරිපත් කළ පෙත්සම විභාගයට ගැනීම සඳහා නොතීසි නිකුත් කරන්නේ ද නැද්ද යන්න තීන්දුව අද ප්‍රකාශයට පත් කරන බව අභියාචනාධිකරණය පසුගිය මාර්තු 31 වනදා නඩුව කැඳවූ අවස්ථාවේ දැනුම් දුන්නා.\nතීන්දුව ප්‍රකාශයට පත් කරමින් අභියාචනාධිකරණයේ සභාපති විනිසුරු අර්ජුන ඔබේසේකර කියා සිටියේ මෙම පෙත්සම තුළ කිසිදු නීතිමය පදනමක් නොමැති බවයි.\nඒ අනුව පෙත්සම ප්‍රතික්ෂේප කරන බවද ප්‍රකාශ කළා.\nමෙම පෙත්සමේ වගඋත්තරකරුවන් ලෙස පාර්ලිමේන්තු මහ ලේකම්වරයා සහ නීතිපතිවරයා නම් කර තිබුණා.\nසිරදඬුවම් නියම වී සිටින රංජන් රාමනායක සිය නීතිඥවරුන් මාර්ගයෙන් අධිකරණයට ඉදිරිපත් කළ පෙත්සමේ සඳහන් කර තිබුණේ අධිකරණයට අපහාස කිරීම සම්බන්ධයෙන් චොද්නා එල් වී සිර දඬුවම් නියම වී සිටින තමන්ගේ පාරිලිමේන්තු මන්ත්‍රී ධූරය අහෝසි කිරීමේ සූදානමක් පවතින බවට තොරතුරු ලැබී ඇති බවයි.\nතමන්ට සිර දඩුවම් නියම වී තිබෙන්නේ අධිකරණයට අපහාස කිරීමේ චෝදනාව සම්බන්ධයෙන් බවත් එය අපරාධමය ගණයට අයත් නොවන වරදක් හෙයින් ආණ්ඩුක්‍රම ව්‍යවස්ථාව ප්‍රකාරව සිය මන්ත්‍රී ධූරයඅහෝසි කිරීමට කිසිදු නීතිමය පදනමක් නොමැති බවයි රන්ජන් රාමනායක වෙනුවෙන් පෙනී සිටි නීතීඥවරුන් අධිකරණයට දැනුම් දුන්නේ.\nඑහෙත් නීතිපතිවරයා වෙනුවෙන් පෙනී සිටි අතිරේක සොලිසිටර් ජනරාල් ඉන්දිකා දේවමුනි ද සිල්වා පෙත්සම සලකා බැලූ අවස්ථාවේදී මූලික විරෝධතා මතු කරමින් පෙත්සම්කාර රංජන් රාමනායක ඉල්ලා සිටින සහනය ප්‍රදානය කිරිමට අභියාචනාධිකරණයට අධිකරණ බලයක් නොමැති බව පෙන්වා දුන්නා.\nඒ අනුව අදාළ පෙත්සම විභාගයට නොගෙන නිෂ්ප්‍රභ කරන ලෙස ඇය අධිකරණයෙන් ඉල්ලා සිටියා.",
       "URL": "https://www.hirunews.lk/267542/රන්ජන්ගේ-මන්ත්‍රී-ධුරය-අහෝසියි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2040"
}