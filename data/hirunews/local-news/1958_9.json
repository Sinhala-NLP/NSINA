{
       "Source": "hirunews",
       "Timestamp": "Wednesday, 12 May 2021 - 18:56",
       "Headline": "වෛරසය ව්‍යාප්තිය ඉහළට - වසංගත රෝග විද්‍යා අංශය ගැන සොයන්න කමිටුවක් (වීඩියෝ)",
       "News Content": "ඉදිරියේදී තවදුරටත් කොරෝනා ආසාදිතයින් වැඩිවීමේ හැකියාවක් පවතින බව වසංගත රෝග විද්‍යා අංශයේ ප්‍රධාන වසංගත රෝග විද්‍යාඥ විශේෂඥ වෛද්‍ය සුදත් සමරවීර පවසනවා.\nමේ අතර, වසංගත රෝග විද්‍යා අංශයේ කටයුතු සම්බන්ධයෙන් තීන්දු තීරණ ගැනීමට සහ එහි කටයුතු අධීක්ෂණය කිරීමට සෞඛ්‍ය අමාත්‍යවරිය සමඟ අද පැවති සාකච්ඡාවකදී තීරණය කෙරුණු බව රජයේ වෛද්‍ය නිලධාරීන්ගේ සංගමයේ සහකාර ලේකම් වෛද්‍ය නවීන්ද සොයිසා ප්‍රකාශ කළා.\nරෝහල්ගතව ප්‍රතිකාර ලැබූ තවත් කොරෝනා ආසාදිතයින් 1,016 දෙනෙකු සුවය ලබා අද නිවෙස් වෙත පිටත්ව ගියා.\nඒ අනුව සුවය ලැබූ සමස්ත ආසාදිතයින් සංඛ්‍යාව මේ වනවිට එක්ලක්ෂ 7,657 ක් බවයි වසංගත රෝග විද්‍යා අංශය සඳහන් කළේ.\nඉදිරියේදී තවත් කොරෝනා ආසාදිතයින් සංඛ්‍යාව ඉහළ යෑමේ හැකියාවක් පවතින බැවින් එළැඹෙන සති අන්තයේදී හැකිතාක් නිවසටම වී සිටින ලෙස වසංගත රෝග විද්‍යා අංශයේ ප්‍රධාන වසංගත රෝග විද්‍යාඥ විශේෂඥ වෛද්‍ය සුදත් සමරවීර ජනතාවගෙන් ඉල්ලීමක් කළා.\nකොළඹ අද පැවති මාධ්‍ය හමුවකට එක්වෙමින් ඔහු මෙම ඉල්ලීම සිදුකළ අතර, ඊට සෞඛ්‍ය අමාත්‍යාංශයේ ආපදා පෙර සූදානම් හා හදිසි ප්‍රතිචාර ඒකකයේ ප්‍රධානී විශේෂඥ වෛද්‍ය හේමන්ත හේරත්ද එක්ව සිටියා.\nකෙසේ වෙතත්, රජයේ වෛද්‍ය නිලධාරීන්ගේ සංගමය කොළඹ අද කැඳවා තිබූ මාධ්‍ය හමුවේදී ඊට එක්වූ එහි සහකාර ලේකම් වෛද්‍ය නවීන්ද සොයිසා කියා සිටියේ සෞඛ්‍ය අමාත්‍යවරිය සමඟ අද පැවති සාකච්ඡාවේදී වසංගත රෝග විද්‍යා අංශයේ කටයුතු පිළිබඳව තීන්දු තීරණ ගැනීමට විශේෂ කමිටුවක් පත් කළ බවයි.\nමෙරට එන්නත්කරණ වැඩසටහනට අදාළව මේ වනවිට කොවිෂීල්ඩ් එන්නතේ දෙවන මාත්‍රාව, සයිනොෆාම් එන්නතේ පළමු මාත්‍රාව සහ ස්පුට්නික් එන්නතේ පළමු මාත්‍රාව ලබාදෙමින් තිබෙනවා.\nයුද හමුදාවේ දායකත්වයෙන් සිදුකෙරෙන එන්නත්කරණ කටයුතු නිරීක්ෂණයට කොවිඩ් පැතිරීම වැළැක්වීමේ ජාතික ක්‍රියාන්විත මධ්‍යස්ථානයේ ප්‍රධානී යුද හමුදාපති ජෙනරාල් ශවේන්ද්‍ර සිල්වා අද එක්වුණා.\nකොවිඩ් ආසාදිත අසාධ්‍ය රෝගීන්ට ඔක්සිජන් සැපයීමට අවශ්‍ය සියලු‍ උපකරණ මේ වනවිට රෝහල් වෙත ලබාදීමට පියවර ගෙන ඇති බව සෞඛ්‍ය ඇමතිනි පවිත්‍රා වන්නිආරච්චි කියා සිටියා.",
       "URL": "https://www.hirunews.lk/271186/වෛරසය-ව්‍යාප්තිය-ඉහළට-වසංගත-රෝග-විද්‍යා-අංශය-ගැන-සොයන්න-කමිටුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1958"
}