{
       "Source": "hirunews",
       "Timestamp": "Saturday, 19 September 2020 - 20:13",
       "Headline": "හරීන්,කාදිනල් හිමිපාණන්ගෙන් සමාව ගත යුතුයි - සුදර්ශනී ප්‍රනාන්දුපුල්ලේ (වීඩියෝ)",
       "News Content": "පාස්කු ප්‍රහාරය පිළිබඳව විමර්ශනය කරන ජනාධිපති කොමිසම හමුවේ පාර්ලිමේන්තු මන්ත්‍රී හරීන් ප්‍රනාන්දු සිදුකළ ප්‍රකාශය සම්බන්ධයෙන් සමාජයේ බොහෝ පාර්ශවවලින් අදත් දැඩි විරෝධයක් එල්ල වුණා.\nඅතිඋතුම් මැල්කම් කාදිනල් රංජිත් හිමිපාණන්ගෙන් සහ කතෝලික ජනතාවගෙන් හරීන් ප්‍රනාන්දු මන්ත්‍රීවරයා ප්‍රසිද්ධියේ සමාව ගත යුතු බව බන්ධනාගාර ප්‍රතිසංස්කරණ හා සිරකරුවන් පුනරුත්ථාපන රාජ්‍ය ඇමතිනි සුදර්ශනී ප්‍රනාන්දුපුල්ලේ ප්‍රකාශ කළා.\nපාස්කු ප්‍රහාරය පිළිබඳව විමර්ශනය කරන ජනාධිපති කොමිසම හමුවේ පසුගියදා හරීන් ප්‍රනාන්දු මන්ත්‍රීවරයා සාක්ෂි ලබාදෙමින් සඳහන් කළේ කතෝලික පල්ලියද පාස්කු ප්‍රහාරය පිළිබඳව දැන සිටින්නට ඇතැයි තමන් විශ්වාස කරන බවයි.\nමෙම ප්‍රකාශයට ඊයේ දිනයේත් දැඩි විරෝධයක් එල්ල වූ අතර, රාජ්‍ය ඇමතිනි සුදර්ශනී ප්‍රනාන්දුපුල්ලේ කියා සිටියේ ඔහු මෙම ප්‍රකාශය සම්බන්ධයෙන් ප්‍රසිද්ධියේ සමාව ගත යුතු බවයි.\nමේ අතර, කතානායක මහින්ද යාපා අබේවර්ධන අද පස්වරුවේ මහාචාර්ය පූජ්‍ය මැදගොඩ අභයතිස්ස හිමියන් බැහැදුටු අවස්ථාවේදී ද උන්වහන්සේ හරීන් ප්‍රනාන්දු මන්ත්‍රීවරයා සිදුකළ ප්‍රකාශය සම්බන්ධයෙන් අදහස් පළ කරමින් කියා සිටියේ ජනතාව ඔහු සම්බන්ධයෙන් තීරණයක් ගත යුතු බවයි.\nමේ අතර, මහා සංඝරත්නය ද හරීන් ප්‍රනාන්දු මන්ත්‍රීවරයාගේ ප්‍රකාශය සම්බන්ධයෙන් විරෝධය පළ කළා.",
       "URL": "https://www.hirunews.lk/250627/හරීන්කාදිනල්-හිමිපාණන්ගෙන්-සමාව-ගත-යුතුයි-සුදර්ශනී-ප්‍රනාන්දුපුල්ලේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2443"
}