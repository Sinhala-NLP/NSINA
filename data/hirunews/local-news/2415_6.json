{
       "Source": "hirunews",
       "Timestamp": "Friday, 02 October 2020 - 20:04",
       "Headline": "කටාන කොල්ලය පිටුපස සැලසුම් කරුවන් 3 ක්  (වීඩියෝ)",
       "News Content": "කටාන - අක්කර පනහ ප්‍රදේශයේ ව්‍යාපාරික නිවසකින් රුපියල් කෝටි 02 කට අධික මුදල් සහ රන් භාණ්ඩ කොල්ලකෑමේ සිද්ධිය සම්බන්ධයෙන් අත්අඩංගුවට ගත් සැකකරුවන් සිව්දෙනා අතර එම කොල්ලය සැලසුම් කළ අයෙකුද වන බව පරීක්ෂණ සිදුකරන උසස් පොලිස් නිලධාරියෙකු ප්‍රකාශ කළා.\nමෙම කොල්ලය තුන් දෙනෙකු එක්ව සැලසුම් කර ඇති බවටයි තොරතුරු අනාවරණ වී ඇත්තේ. ඒ අනුව සිද්ධිය සම්බන්ධයෙන් තවත් සැකකරුවන් 03 දෙනෙකු අත්අඩංගුවට ගැනීම සඳහා විමර්ශන සිදුකෙරෙනවා.\nමීට අදාළව අත්අඩංගුවට ගත් සැකකරුවන් 04 දෙනා ගම්පහ, එප්පාවල, නිකවැරටිය සහ මාවතගම ප්‍රදේශවලදී අත්අඩංගුවට ගෙන ඇති අතර, ඔවුන් වයස අවුරුදු 27 ත් 43 ත් අතර වයස්වල පසුවනවා.\nපොලීසිය සඳහන් කළේ කොල්ලකෑමට යොදාගත් මෝටර් රථයක් සහ යතුරුපැදියක්ද සිය භාරයට ගත් බවයි.\nපසුගිය බදාදා පෙරවරුවේ පුද්ගලයින් 06 දෙනෙකු මෙම ව්‍යාපාරික නිවසට ඇතුළු වී තිබුණේ අපරාධ පරීක්ෂණ දෙපාර්තමේන්තුවේ නිලධාරීන් බව හඟවමින්.\nපසුව ව්‍යාපාරිකයා සහ පවුලේ සාමාජිකයින් අවි පෙන්වා බිය ගන්වා කොල්ලය සිදුකර පළාගොස් තිබුණා.\nමේ අතර, ජනාධිපතිවරයාට, ආරක්ෂක ලේකම්වරයාට සහ බන්ධනාගාර නිලධාරීන්ට ප්‍රසිද්ධියේ මරණ තර්ජන එල්ල කිරීමේ සිද්ධිය සම්බන්ධයෙන් එම සිද්ධිය වන අවස්ථාවේ බූස්ස බන්ධනාගාරයේ සිරමැදිරි තුළ සිටි අනෙක් රැඳවියන්ගෙන් ප්‍රකාශ සටහන් කර ගැනීම සඳහා අපරාධ පරීක්ෂණ දෙපාර්තමේන්තුවේ කණ්ඩායමක් එහි ගොස් තිබෙනවා.\nමේ වනවිටත් ඔවුන් එහි රැඳී සිටින බවයි එම දෙපාර්තමේන්තුවේ උසස් නිලධාරියෙකු සඳහන් කළේ.\nමෙම සිද්ධිය සම්බන්ධයෙන් කොස්ගොඩ තාරක සහ පොඩි ලැසී නැමැති සංවිධානාත්මක අපරාධ කල්ලි නායකයින් වෙත චෝදනා එල්ල වී ඇති අතර, පොඩි ලැසී නැමැත්තා ලබන 09 වැනිදා දක්වා ගාල්ල මහේස්ත්‍රාත් හර්ෂණ කැකුණවෙල විසින් පසුගියදා රක්ෂිත බන්ධනාගාරගත කරනු ලැබුවේද මෙම සිද්ධිය සම්බන්ධයෙන්.\nමේ අතර, පොඩි ලැසී නැමැත්තා රඳවාගෙන ප්‍රශ්න කිරීමට අපරාධ පරීක්ෂණ දෙපාර්තමේන්තුව තීරණය කර තිබෙනවා.\nඒ අනුව ඉදිරියේදී මේ සඳහා අධිකරණ නියෝගයක් ලබාගැනීමට නියමිත බවයි එම දෙපාර්තමේන්තුව සඳහන් කළේ.\nකෙසේ වෙතත් පොලීසිය ඔහුව රඳවාගෙන ප්‍රශ්න කිරීමට සූදානම් වන්නේ පොලිස් මත්ද්‍රව්‍ය නාශක කාර්යාංශය අත්අඩංගුවට ගත් මත්කුඩු තොගයක් එහි නිලධාරීන් පිරිසක් විසින් ජාවාරම් කිරීම සම්බන්ධයෙන්.\nඅදාළ මත්කුඩු තොගය පොඩි ලැසී නැමැත්තාට අයත් බවට හෙළිවී තිබෙනවා.\nමේ අතර, අත්අඩංගුවට ගැනීම සඳහා රතු වරෙන්තු නිකුත් කර තිබෙන මත්ද්‍රව්‍ය ජාවාරම්කරුවෙකු වන ධර්මසිරි පෙරේරා නැමැත්තා මත්කුඩු ජාවාරමෙන් උපයා ගත් රුපියල් ලක්ෂ 4,900 ක මුදලක් හුවමාරු වූ ගිණුමක් වසා නොදැමීම සම්බන්ධයෙන් ගල්කිස්ස මහේස්ත්‍රාත් අධිකරණය හමුවට අද කැඳවා තිබූ පෞද්ගලික බැංකුවක උසස් නිලධාරියා රුපියල් ලක්ෂ 05 ක ශරීර ඇපයක් සහ දැඩි ඇප කොන්දේසි මත අද මුදාහරිනු ලැබුවා.\nගල්කිස්ස ප්‍රධාන මහේස්ත්‍රාත් උදේශ් රණතුංග හමුවට ඉදිරිපත් කළ අවස්ථාවේදී ඔහුගේ විදේශ ගමන් තහනම් කළ මහේස්ත්‍රාත්වරයා සැකකරුට නියෝග කළේ සෑම මාසයකම අවසන් ඉරුදින සැකකරු බස්නාහිර දකුණ අපරාධ කොට්ඨාශය හමුවේ පෙනී සිටිය යුතු බවයි.\nමෙම ගිණුම වසා දමන ලෙස ගල්කිස්ස මහේස්ත්‍රාත් අධිකරණය විසින් නියෝග කර තිබූ නමුත් අදාළ බැංකුවේ ප්‍රධාන කාර්යාලයේ පිහිටි මුදල් විශුද්ධිකරණය සහ අනුකූලතා අංශයේ ප්‍රධානියා වන සැකකරු එය, වසා දමා නොමැති බවටයි පරීක්ෂණවලදී හෙළිව ඇත්තේ.\nගිණුම වසා දැමීමට නියෝග කිරීමෙන් අනතුරුව එය වසා නොදැමුණු කාලසීමාවේදී ඉන් රුපියල් ලක්ෂ 05 කට වැඩි මුදලක් හුවමාරු වී ඇති බව පරීක්ෂණවලදී අනාවරණ වී තිබුණා.\nමේ අතර, සූක්ෂම ලෙස දුඹුරු සීනි වලට හෙරොයින් කලවම් කර මහනුවර - පල්ලෙකැලේ බන්ධනාගාරයේ රඳවා සිටින සිය පුත්‍රයා වෙත හෙරොයින් රැගෙන ගිය කාන්තාවක් පොලීසිය ඊයේ අත්අඩංගුවට ගෙන තිබෙනවා. සැකකාරිය මහනුවර - සුදුහුම්පොළ ප්‍රදේශයේ පදිංචිකාරිනියක බව පොලිසිය කියා සිටියා.",
       "URL": "https://www.hirunews.lk/251657/කටාන-කොල්ලය-පිටුපස-සැලසුම්-කරුවන්-3-ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2415"
}