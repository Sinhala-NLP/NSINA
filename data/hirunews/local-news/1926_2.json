{
       "Source": "hirunews",
       "Timestamp": "Thursday, 27 May 2021 - 8:19",
       "Headline": "ගාල්ල, මාතර සහ කුරුණෑගල එන්නත්කරණය ඇරඹේ",
       "News Content": "ගාල්ල මාතර සහ කුරුණෑගල දිස්ත්‍රික්කවල වසංගත රෝග විද්‍යා අංශය හඳුනාගන්නා ස්ථානවල කොරෝනා මර්දන එන්නත්කරණය අරඹන ලෙස ජනාධිපතිවරයා උපදෙස් ලබාදුන් බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nමේ අතර, ඊයේ නව කොරෝනා ආසාදිතයින් 2377 ක් හමුවීමත් සමග මෙරට මුළු කොරෝනා ආසාදිතයින් සංඛ්‍යාව එක්ලක්ෂ 72,277 ක් දක්වා ඉහළ ගියා.\nඊයේ දිනයේ තහවුරු කළ කොරෝනා මරණ 29 ත් සමග මෙරට සමස්ත කොරෝනා මරණ සංඛ්‍යාව මේ වනවිට දැක්වෙන්නේ 1,298 ක් ලෙසයි.\nඒ අතර ඊයේ දිනයේදී මෙරටින් වාර්තා වූ කොරෝනා ආසාදිත මරණ 02 ක් වන අතර, මැයි 20 වැනිදා සිට 25 වැනිදා දක්වා සිදුවූ මරණ 27 ක්ද වන බවයි රජයේ ප්‍රවෘත්ති දෙපාර්තමේන්තුව නිවේදනය කළේ.\nමියගිය පිරිස අතර බදුල්ල - හාලිඇල ප්‍රදේශයේ පදිංචි වයස අවුරුදු 20 ක තරුණියක් සහ 94 හැවිරිදි අඟුරුවාතොට ප්‍රදේශයේ පදිංචි පුද්ගලයෙකුද වනවා.\nඊයේ දිනයේදී කොරෝනා ආසාදිතව ප්‍රතිකාර ලැබූ පුද්ගලයින් 1,203 දෙනෙකු සුවය ලැබුවා.\nඒ සමඟ මෙරට සුවය ලැබූ සමස්ත පුද්ගලයින් සංඛ්‍යාව දැක්වෙන්නේ එක්ලක්ෂ 32,334 ක් ලෙසයි.\nමේ අතර, ගාල්ල, මාතර සහ කුරුණෑගල දිස්ත්‍රික්කවල තෝරාගත් ස්ථානවල කඩිනමින් එන්නත්කරණය සිදුකරන ලෙස ජනාධිපති ගෝඨාභය රාජපක්ෂ ඊයේ උපදෙස් ලබාදී තිබුණා.\nඒ අනුව එම දිස්ත්‍රික්කවල වසංගත රෝග විද්‍යා ඒකක මගින් හඳුනාගත් ප්‍රදේශවල එන්නත්කරණය අද සිට ආරම්භ වනු ඇති.\nකෙසේ වෙතත්, කුරුණෑගල දිස්ත්‍රික්කයේ එන්නත්කරණය ඊයේ දිනයේදීම ආරම්භ වූ බව අමාත්‍ය ජොන්ස්ටන් ප්‍රනාන්දු සඳහන් කළා.\nමේ අතර, කොරෝනා එන්නත් ලබා නොදීමට එරෙහිව අද දෙවන දිනටත් වර්ජනය ක්‍රියාත්මක කරන බව ශ්‍රී ලංකා ග්‍රාම නිලධාරී සංගමයේ සභාපති සුමිත් කොඩිකාර හිරු ප්‍රවෘත්ති අංශයට සඳහන් කළා.\nඑමෙන්ම, කොරෝනා ආසාදනය වී කොළඹ පෞද්ගලික රෝහලක ප්‍රතිකාර ලබමින් සිටි සමගි ජන බලවේගයේ පාර්ලිමේන්තු මන්ත්‍රි මුජිබර් රහුමාන් සුවය ලබා සිය නිවෙස බලා ඊයේ පිටත්ව ගියා.",
       "URL": "https://www.hirunews.lk/272560/ගාල්ල-මාතර-සහ-කුරුණෑගල-එන්නත්කරණය-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=1926"
}