{
       "Source": "hirunews",
       "Timestamp": "Friday, 25 February 2022 - 19:54",
       "Headline": "සමූපකාර කොමිසමට 600ක් කඩා වැදෙයි (වීඩියෝ)",
       "News Content": "අධ්‍යාපන සමූපකාර පොදු සේවක සංගමයට අයත් සමූපකාර සේවකයන් 600ක් පමණ අද පස්වරුවේ විරෝධතාවයේ නිරත වෙමින් කොළඹ ඩී.ආර්. විජේවර්ධන මාවතේ පිහිටි සමූපකාර කොමිෂන් සභාව වෙත කඩා වැදුනා.\nඒ රාජ්‍ය අමාත්‍ය ලසන්ත අලගියවන්න විසින් පත් කළ කමිටුවක් මගින් නිර්දේශ කල රුපියල් 10,000ක දීමනාව සහ ආණ්ඩුවෙන් ලබාදුන් රුපියල් 5000 දීමනාව ලබා නොදීමට විරෝධය පල කරමින්.\nඅදාළ ගැටලුව මුල් කර ගනිමින් අධ්‍යාපන සමූපකාර සේවකයන් අද පෙරවරුවේ මරදාන - ඩාර්ලි පාරේ පිහිටි සමූපකාර සේවා, අලෙවි සංවර්ධන හා පාරිභෝගික ආරක්ෂණ රාජ්‍ය අමාත්‍යාංශය ඉදිරිපිටදී විරෝධතාවයක නිරත වුණා.\nඑහිදී එම රාජ්‍ය අමාත්‍යාංශයට තම ඉල්ලීම් ඇතුළත් සංදේශයක් භාරදුන් විරෝධතාකරුවන් පාගමනින් සමූපකාර කොමිෂන් සභාව වෙත පැමිණ ඊට ඇතුලු වීමට උත්සාහ කිරීමේදී පොලීසිය ඊට බාධා කිරීමත් සමග හට ගත්තේ උණුසුම් තත්වයක්.\nවිරෝධතාකරුවන් සිය ගැටලුවලට විසඳුම් ලබා ගැනීම සඳහා අමාත්‍යංශ ලේකම්වරිය සමග සාකච්ඡාවක් ඉල්ලා සිටි අතර ලේකම්වරිය පැමිණෙන තෙක් 600ක් පමණ වූ සමූපකාර සේවකයන් පැය 4කට අධික කාලයක් කොමිෂන් සභාව තුල රැඳී සිටියා.",
       "URL": "https://www.hirunews.lk/298053/සමූපකාර-කොමිසමට-600ක්-කඩා-වැදෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1333"
}