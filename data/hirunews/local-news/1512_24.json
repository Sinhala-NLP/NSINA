{
       "Source": "hirunews",
       "Timestamp": "Monday, 06 December 2021 - 20:06",
       "Headline": "පාර්ලිමේන්තුව වර්ජනය කළ සජබ මන්ත්‍රීවරුන්, භෝජනාගාරයේ සිටි බවට ආණ්ඩුවෙන් චෝදනා (වීඩියෝ)",
       "News Content": "අයවැය කාරක සභා අවස්ථාවේ 12 වන දිනය වූ අද (06) පාර්ලිමේන්තුවේ කටයුතු පැය තුනකට පමණක් සීමා වුණා.\nපෙරවරු 9.30 ආරම්භ වූ පාර්ලිමේන්තුව දහවල් 12.30 දක්වා පමණක් පැවති අතර සමගි ජනබලවේගයේ මන්ත්‍රීවරුන් අදත් සභාව වර්ජනය කිරීම විශේෂත්වයක්.\nඒ, අයවැය විවාදය අතරතුර පාර්ලිමේන්තු මන්ත්‍රී මනූෂ නානායක්කාරට ආණ්ඩු පක්ෂයේ බලපෑම් එල්ල වීමට විරෝධය පළ කරමින්.\nඅද පෙරවරුවේ පැවති පක්ෂ නායක රැස්වීමෙන් පසු කථානායක මහින්ද යාපා අබේවර්ධන සභාවට දැනුම් දුන්නේ, පසුගිය සිකුරාදා සහ සෙනසුරාදා පාර්ලිමේන්තුවේ ඇති වූ සිද්ධීන් සම්බන්ධයෙන් සොයා බැලීම සඳහා ජ්‍යෙෂ්ඨ මන්ත්‍රීවරුන්ගෙන් සැදුම්ලත් කමිටුවක් පත් කිරීමට පියවර ගන්නා බවයි.\nඑහෙත් කථානායකවරයාගේ තීරණය සම්බන්ධයෙන් සෑහීමට පත් නොවූ සමගි ජනබලවේගයේ මන්ත්‍රීවරුන් අද පෙරවරුවේ පැයක පමණ කාලයක් පාර්ලිමේන්තු සංකීර්ණය ඉදිරිපිට පිහිටි පොකුණ ඉදිරිපිට විරෝධතාවයේ නිරත වුණා.\nඑම ස්ථානයට අග්‍රමාත්‍ය මහින්ද රාජපක්ෂ පැමිණ සමගි ජන බලවේගයේ ජ්‍යෙෂ්ඨ මන්ත්‍රීවරුන් සමග සුහද කථාබහක නිරත වෙමින් ප්‍රකාශ කර ඇත්තේ විරෝධතාවක් සංවිධානය කිරිමේදී මීට වඩා වැඩි මන්ත්‍රීවරු පිරිසක් සහභාගි කර ගත යුතු බවයි.\nඅද පාර්ලිමේන්තුව වර්ජනය කළ සමගි ජනබලවේගය, මර්දනයට එරෙහි මැයෙන් විපක්ෂයේ පාර්ලිමේන්තුවක්, කෝට්ටේ පිහිටි සමගි ජනබලවේග මුලස්ථානයේ පිහිටුවා තිබෙනවා.\nඒ අනුව පක්ෂ මුහුණු පොත ඔස්සේ සමගි ජන බලවේගයේ සියලු මන්ත්‍රිවරුන් අයවැය කාරක සභා අවස්ථා විවාදයේ අදහස් දැක්වීම සිදු කරනු ලැබුවා.\nසමගි ජන බලවේගයේ මන්ත්‍රීවරුන් අද (06) අයවැය කාරක සභා විවාදයේ කපා හැරීම යෝජනාව දැනුම්දීමට නියමිතව තිබුණ ද ඔවුන් සභාවට නොපැමිණීම හේතුවෙන්, නාගරික සංවර්ධන හා නිවාස අමාත්‍යාංශය ඇතුළු තවත් රාජ්‍ය අමාත්‍යාංශ කිහිපයක් විවාදයට නොගෙන සංශෝධන පමණක් ඉදිරිපත් කිරිම සිදු කෙරුණා.\nමේ අතර, අමාත්‍ය මහින්දානන්ද අලුත්ගමගේ විවාදයට එක්වෙමින් සඳහන් කළේ සභා ගර්භයට නොපැමිණි සමගි ජන බලවේගයේ මන්ත්‍රීවරුන් පාර්ලිමේන්තුවේ භෝජනාගාරයට පැමිණ සිටි බවයි.",
       "URL": "https://www.hirunews.lk/290223/පාර්ලිමේන්තුව-වර්ජනය-කළ-සජබ-මන්ත්‍රීවරුන්-භෝජනාගාරයේ-සිටි-බවට-ආණ්ඩුවෙන්-චෝදනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1512"
}