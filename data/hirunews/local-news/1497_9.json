{
       "Source": "hirunews",
       "Timestamp": "Monday, 13 December 2021 - 14:44",
       "Headline": "40 වසරක් පුරා බලධාරීන්ගේ දෑස් විවර නොවුණු වලතර පාර (වීඩියෝ)",
       "News Content": "කළුතර දිස්ත්‍රික්කයේ බේරුවල ප්‍රාදේශීය ලේකම් කොට්ඨාසයට අයත් වලතර සිට කාලවිලකන්ද දක්වා දිවෙන මාර්ගයයි මේ.\nඅද වනවිට මෙම මාර්ගය මඩ ගොහොරුවක් බවට පත්ව තිබෙන්නේ වසර 40කට අධික කාලයක් පුරා කිසිදු ප්‍රතිසංස්කරණයක් සිදු නොකිරීම හේතුවෙන්.\nසුළු වර්ෂා තත්ත්වයකදී පවා මාර්ගයේ ගමන් කිරීමට නොහැකි තත්ත්වයක් උදාවීම හේතුවෙන් ප්‍රදේශයේ ජන ජීවිතයට දැඩි බලපෑමක් එල්ල වී තිබෙනවා.\nවලතර සිට කාලවිලකන්ද දක්වා සහ මතුගම, යටදොලවත්ත, ඇතුළු ආසන්න නගර වෙත ගමන් කිරීමට ඇති කෙටිම මාර්ගය මෙය වුවත් ගමනාගමන කටයුතු දුෂ්කර වීම හේතුවෙන් ජනතාව සිය කාලය සහ මුදල් අපතේ යවමින් විකල්ප මාර්ගවලට යොමුවී තිබීම කනගාටුවට කරුණක්.\n2014 වසරේදී මෙම මාර්ගය හරහා තිබූ අබලන් පාලම වෙනුවට රුපියල් මිලියන 40ක් පමණ වැය කොට නව පාලමක් ඉදි කෙරුණු අතර එය ද මේ වනවිට අභාවයට යමින් ඇත්තේ ජනතා මුදල් කාබාසිනියා කරමින්.\nසිප් සතර හැදෑරීමට පාසල් වෙත යන වලතර, කාලවිලකන්ද සිසු දරුවන්ට ද වසරේ වැඩි කලක් ගමන් කිරීමට සිදුව ඇත්තේ මෙම මඩ ගොහොරුව මතින්.\nප්‍රදේශවාසීන් බලධාරීන්ගෙන් ඉල්ලා සිටින්නේ හැකි ඉක්මනින් මෙම මාර්ගය ප්‍රතිසංස්කරණය කර දී සිය ගමනාගමන කටයුතුවලට සහනයක් ලබා දෙන ලෙසයි.",
       "URL": "https://www.hirunews.lk/290880/40-වසරක්-පුරා-බලධාරීන්ගේ-දෑස්-විවර-නොවුණු-වලතර-පාර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1497"
}