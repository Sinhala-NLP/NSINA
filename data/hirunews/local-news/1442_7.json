{
       "Source": "hirunews",
       "Timestamp": "Friday, 07 January 2022 - 16:33",
       "Headline": "සහල් මෙට්‍රික් ටොන් ලක්ෂයක් මියන්මාරයෙන් මිලදී ගනී (වීඩියෝ)",
       "News Content": "ආරක්ෂිත තොගයක් ලෙස පවත්වාගෙන යාමට වහාම ක්‍රියාත්මක වන පරිදි සහල් මෙට්‍රික් ටොන් ලක්ෂයක් මියන්මාරයෙන් මිලදී ගැනීමට රජය තීරණය කර තිබෙනවා.\nඒ සඳහා වූ අවබෝධතා ගිවිසුම වෙළඳ අමාත්‍යාංශය සහ මියන්මාර නිලධාරීන් අතර අත්සන් තබා ඇති බවයි වෙළඳ අමාත්‍ය බන්දුල ගුණවර්ධන ප්‍රකාශ කළේ.\nමේ අතර ගෑස්, භූමිතෙල් සහ කිරිපිටි ඇතුළු අත්‍යවශ්‍ය භාණ්ඩ ලබා ගැනීම සඳහා දිවයිනේ ප්‍රදේශ රැසක තවදුරටත් දිගු පෝලිම් දක්නට ලැබෙනවා.\nඑවන් පසුබිමක සමස්ත ලංකා බේකරි හිමියන්ගේ සංගමයේ සභාපති එන්.කේ.ජයවර්ධන කියා සිටියේ තිරිඟු‍ පිටි හිඟය හේතුවෙන් ඉදිරියේදී පාන් පෝලිම් ද ඇති විය හැකි බවයි.\nමේ අතර, ගෑස් ආශ්‍රිත සිද්ධීන් තවදුරටත් වාර්තා වනවා.\nමොරගහහේන, ගෝනපොළ ප්‍රදේශයේ නිවසක ගෑස් උඳුනක් පුපුරා ගොස් තිබුණේ ගෙහිමි කාන්තාව ආහාර පිසීමෙන් මද වේලාවකට පසුවයි.\nගම්පොල - පුපුරැස්ස - ඩේසන්වත්ත ප්‍රදේශයේ නිවසකත් ගෑස් ලිපක් පුපුරා ගොස් තිබුණා.\nඑසේම, ගෑස් ආශ්‍රිත අනතුරුවලදී පාරිභෝගිකයන්ට රුපියල් මිලියනයක රක්ෂණාවරණ පහසුකමක් හිමිවන බවත් 1311 අංකය ඇමතීමෙන් පාරිභෝගිකයින්ට එම රක්ෂණ පහසුකම ලබාගත් හැකි බවත් ලිට්රෝ සමාගමේ සභාපති තෙෂාර ජයසිංහ හිරු ප්‍රවෘත්ති සමඟ ඊයේ ප්‍රකාශ කළා.",
       "URL": "https://www.hirunews.lk/293301/සහල්-මෙට්‍රික්-ටොන්-ලක්ෂයක්-මියන්මාරයෙන්-මිලදී-ගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1442"
}