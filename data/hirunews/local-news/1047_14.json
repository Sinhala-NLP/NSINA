{
       "Source": "hirunews",
       "Timestamp": "Monday, 04 July 2022 - 13:44",
       "Headline": "ගෝල්ෆේස් අරගලකරුවන් සී.අයි.ඩී.යට (වීඩියෝ)",
       "News Content": "සිද්ධීන් කිහිපයක් සම්බන්ධයෙන් ප්‍රකාශයක් ලබාදීම සඳහා ගාලු මුවදොර අරගල භූමියේ විරෝධතාකරුවන් පිරිසක් අද (04) අපරාධ පරීක්ෂණ දෙපාර්තමේන්තුව හමුවට පැමිණියා.\nසමාජ ක්‍රියාකාරිකයින් වන අනුරුද්ධ බණ්ඩාර, ඩිලාන් සේනානායක සහ පරිසර ක්‍රියාකාරිකයෙකු වන කසුන් ගමගේ මෙලෙස පෙරවරුවේ අපරාධ පරීක්ෂණ දෙපාර්තමේන්තුව පැමිණි අතර, ඔවුන් මේ වනවිටත් එහි සිටින බවයි වාර්තාවන්නේ.\nකෙසේ වෙතත් මොවුන් අපරාධ පරීක්ෂණ දෙපාර්තමේන්තුවට කැඳවීමට විරෝධය පළ කරමින් තවත් පිරිසක් එම දෙපාර්තමේන්තුව අසළ නිහඬ විරෝධතාවක නිරතවන බවයි අප වාර්තාකරු ප්‍රකාශ කළේ.\nමේ අතර ජනපීඩක ආණ්ඩුව වහා ඉවත් කරන ලෙසට පවසමින් දිවයින පුරා විරෝධතා රැසක් පැවැත්වුණේ ජනතාව සහ වෘත්තිය සමිති ඇතුලු පාර්ශව කිහිපයකගේ සහභාගීත්වයෙන්.\nකොට්ටාව, මීගමුව, බේරුවල, රුවන්වැල්ල සහ පානදුර ප්‍රදේශවල මෙම විරෝධතා අද පැවැත්වුණා.\nඑමෙන්ම දෙහිඅත්තකණ්ඩිය - හේනානිගල ආදිවාසීන් පිරිසක්ද දේව කන්නලව්වක නිරතවුණේ ජනපීඩක ආණ්ඩුව පළවා හරින ලෙස සඳහන් කරමින්.\nඑමෙන්ම ආණ්ඩුවට එරෙහිව ඉතාලියේ රෝම නගරයේ ද ශ්‍රී ලාංකිකයින් පිරිසක් විරෝධතාවක නිරත වී තිබුණා.",
       "URL": "https://www.hirunews.lk/309009/ගෝල්ෆේස්-අරගලකරුවන්-සී-අයි-ඩී-යට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1047"
}