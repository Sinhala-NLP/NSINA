{
       "Source": "hirunews",
       "Timestamp": "Saturday, 02 July 2022 - 13:14",
       "Headline": "ඉඳල් නිෂ්පාදනයට හැඬලූ කණකොකා (වීඩියෝ)",
       "News Content": "ග්‍රාමීය කර්මාන්ත ආශ්‍රිත නිෂ්පාදනවල නියැලෙන ජනතාව මේ වනවිට දැඩි අර්බුදයකට මුහුණ දී සිටින්නේ ඉන්ධන හිඟය හමුවේ සිය නිෂ්පාදන අලෙවි කිරීමේ ගැටළුවත් සමඟයි.\nපුත්තලම ප්‍රදේශයේ කොසු, ඉදල් කර්මාන්තයේ නියැලී සිටින සුළු පරිමාණ නිෂ්පාදකයන්ට ද එම ගැටලුව එලෙසම බලපා තිබෙනවා.\nකොස්සක්, ඉදලක් කියන්නේ සෑම නිවසකම තිබිය යුතු අත්‍යවශ්‍ය භාණ්ඩයක්.\nනිවසක් පිරිසිදුව ලස්සනට තියාගන්න නම් කොස්සක් ඉදලක් නැතිවම බැහැ.\nමේ තරම් කාර්ය භාරයක් කරන ඉදල නිමවීම පසුපස තිබෙන කතාව නම් ඒතරම් සුන්දර නැහැ.\nකොසු ඉදල් නිෂ්පාදනයට අවශ්‍ය අමුද්‍රව්‍ය සොයා ගැනීමේ සිට නිමවීම දක්වා පවතින මේ දුෂ්කර කාර්යයට අමතරව නිමවා ගත් භාණ්ඩ අලෙවිකර ගැනීමත් දැඩි ගැටලුවක් බවට පත් වෙන්නේ විදෙස් රටවලින් ආනයනය කරන ආදේශක භාණ්ඩ හේතුවෙන්.\nවර්තමානයේ දිවයින පුරා පවතින ඉන්ධන අර්බුදයත් මෙම කර්මාන්ත ආශ්‍රිතව නියැලෙන බොහෝ පිරිසකට සෘජු බලපෑම් එල්ල කර තිබෙනවා.\nදේශීය අමුද්‍රව්‍ය භාවිත කරමින් කොසු ඉදල් බුමුතුරුණු ආදිය නිෂ්පාදනය කරන පුත්තලම ප්‍රදේශයේ සුළු කර්මාන්තකරුවන් මේ දිනවල දැඩි අර්බුදයකට මුහුණදී සිටින්නේ තම නිෂ්පාදන ඒ ඒ ප්‍රදේශවලට රැගෙන ගොස් අලෙවි කිරීම සඳහා අවශ්‍ය ඉන්ධන නොමැති වීම හේතුවෙන්.\nපුත්තගම, වනාතවිල්ලුව, නාගවිල්ලුව, මදුරන්කුලිය, සෙම්බැට්ටේ ආදි ගම්මානවල ජනතාවගේ ප්‍රධාන ජීවන මාර්ගය වන්නේ කොසු ඉදල් කර්මාන්තයයි.\nකෙසේ හෝ අසීරුවෙන් නිපදවා ගන්නා තම නිෂ්පාදන මිල දී ගැනීම සඳහා දුර බැහැර ප්‍රදේශවලින් පැමිණෙන ගැනුම්කරුවන්ගේ ද මේ වනවිට බොහෝ සෙයින් අඩු වී ඇති බවයි ඔවුන් පෙන්වා දෙන්නේ.\nකිසිවෙකුට අත නොපා තම ජීවිතය ගැටගසාගන්නට වෙහෙසෙන මෙම ජනතාවට සිය නිෂ්පාදන සඳහා වෙළෙඳපොළක් මෙන්ම අලෙවිය සඳහා පහසුකම් සලසා දීම රට කරවන බලධාරීන්ගේ වගකීමක්.",
       "URL": "https://www.hirunews.lk/308809/ඉඳල්-නිෂ්පාදනයට-හැඬලූ-කණකොකා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1052"
}