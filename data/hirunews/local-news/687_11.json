{
       "Source": "hirunews",
       "Timestamp": "Monday, 05 December 2022 - 12:36",
       "Headline": "පක්ෂී විශේෂ 83කට සිදුවන බලපෑම් නිසා විදුලි බලාගාරයක කටයුතු තාවකාලිකව නතර කෙරේ",
       "News Content": "මන්නාරම, මුල්ලිකුලම ප්‍රදේශයේ විදුලි බල මණ්ඩලය විසින් ආරම්භ කිරීමට සැලසුම් කළ සුළං බලයෙන් විදුලිය උත්පාදනය කරන විදුලි බලාගාරයේ කටයුතු තාවකාලිකව නතර කර තිබෙනවා.\nඒ, සංක්‍රමණික පක්ෂීන් ඇතුළු පක්ෂී විශේෂ 83කට සිදුවන විවිධ අන්දමේ බලපෑම් නිසා ඒ පිළිබදව වාර්තාවක් ලබා ගන්නා තුරුයි.\nටර්බයින් 34කින් සමන්විත මෙම විදුලි බලාගාරය ඉදිකිරීමට සැලසුම් කර ඇති අතර ඒ සම්බන්ධයෙන් සක්‍යතා වාර්තාවක් ද ලබා ගෙන තිබුණා.\nඑම වාර්තාව ඉතා කඩිනමින් ලබා ගත් නිසා පක්ෂීන්ට සිදුවන හානිය සම්බන්ධයෙන් පරීක්ෂා කිරීමක් නොකළ බවට එල්ල වූ චෝදනාවක් මත විදුලි බල මණ්ඩලය යළිත් සක්‍යතා වාර්තාවක් ලබා ගන්නා තුරු මෙම විදුලි බලාගාරයේ ඉදිකිරීම් කටයුතු තාවකාලිකව නතර කොට තිබෙනවා.\nසංක්‍රමණික පක්ෂීන් විශාල පිරිසකගේ පිවිසුම් දොරටුව හා පිටව යාමේ දොරටුව මන්නාරමේ පිහිටා තිබීමත්, ස්වභාවික කුරුලු උයනක් කුංජිකුලම ප්‍රදේශයේ පිහිටා තිබීමත් නිසායි එම තත්ත්වය ගැන සලකා අලුතින් සක්‍යතා අධ්‍යයන වාර්තාවක් ලබා ගැනීමට විදුලි බලමණ්ඩලය පියවර ගත්තේ.",
       "URL": "https://www.hirunews.lk/321999/පක්ෂී-විශේෂ-83කට-සිදුවන-බලපෑම්-නිසා-විදුලි-බලාගාරයක-කටයුතු-තාවකාලිකව-නතර-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=687"
}