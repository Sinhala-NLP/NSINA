{
       "Source": "hirunews",
       "Timestamp": "Monday, 03 July 2023 - 20:41",
       "Headline": "ආචාර්ය කස්සප ඇල්ලෙපොලට ජාත්‍යන්තර සම්මානයක්",
       "News Content": "ශ්‍රී ලාංකීය පර්යේෂකයෙක් වන ඇමරිකා එක්සත් ජනපදයේ චිකාගෝහි ඉලිනොයි සරසවියේ සේවය කරන ආචාර්ය කස්සප ඇල්ලෙපොලට දන්ත වෛද්‍ය පර්යේෂණ නවෝත්පාදනය වෙනුවෙන් අන්තර්ජාතික දන්ත වෛද්‍ය පර්යේෂණ සංගමය සම්මානයක් පිරිනමා තිබෙනවා.\nකොලොම්බියාවේ බොගෝටා නගරයේ පැවති අන්තර්ජාතික දන්ත වෛද්‍ය පර්යේෂණ සංගමයේ 101 වන සමුළුවේදී ඔහුට මෙම සම්මානය ප්‍රදානය කර තිබෙනවා.\nආචාර්ය ඇල්ලෙපොල මහනුවර ත්‍රිත්ව විද්‍යාලයේ ආදි ශිෂ්‍යයෙක් වන අතර කැළණිය සරසවියේ ක්ෂුද්‍රජීව විද්‍යාව පිළිබද විශේෂවේදී උපාධිධාරියෙක් වෙනවා.\nඔහුගේ පර්යේෂණ කටයුතු වෙනුවෙන් ඇමෙරිකානු ඩොලර් 50000 ක මුදලක් හෙලියොන් සමාගමේ මුල්‍ය පරිත්‍යාගයෙන්, අන්තර්ජාතික දන්ත වෛද්‍ය පර්යේෂණ සංගමය එහිදී පිරිනමා තිබීම විශේෂත්වයක්.\nමොහු සිංගප්පුරුවේ ජාතික විශ්ව විද්‍යාලයෙන් ආචාර්ය උපාධිය සහ ඇමරිකා එක්සත් ජනපදයේ ලුවිසියානා ප්‍රාන්ත සරසවියෙන් සහ චිකාගෝහි ඉලිනොයි සරසවියෙන් පශ්චාත් ආචාර්ය උපාධියද ලබා තිබෙන බවයි වාර්තා වෙන්නේ.",
       "URL": "https://www.hirunews.lk/339902/ආචාර්ය-කස්සප-ඇල්ලෙපොලට-ජාත්‍යන්තර-සම්මානයක්",
       "Category": "Local News",
       "Parent URL": "https://www.hirunews.lk/local-news.php?pageID=216"
}