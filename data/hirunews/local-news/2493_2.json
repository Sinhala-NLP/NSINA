{
       "Source": "hirunews",
       "Timestamp": "Friday, 28 August 2020 - 10:11",
       "Headline": "ජාත්‍යන්තර පාපන්දු ක්‍රීඩක පෝල් පොග්බාටත් කොරෝනා",
       "News Content": "ප්‍රංශ ජාතික පාපන්දු කණ්ඩායම සහ එංගලන්තයේ සුප්‍රකට මැන්චෙස්ටර් යුනයිටඞ් පිල නියෝජනය කරන දැනට ලොව සිටින දක්ෂතම පාපන්දු ක්‍රීඩකයෙකු ලෙස සැළකෙන පෝල් පොග්බාට කොරෝනා වෛරසය ආසාදනය වී ඇති බවට ප්‍රංශ පාපන්දු කළමනාකරු සඳහන් කළා.\nඒ අනුව 27 හැවිරිදි පොග්බා දින 14ක ස්වයං නිරෝධායනයකට ලක්වන බවයි ඔහු කියා සිටියේ.\nකොරෝනා ආසාදනය වීම හේතුවෙන් පෝල් පොග්බාට ප්‍රංශය සහ ස්වීඩනය අතර හෙට පැවැත්වෙන තරගයට මෙන්ම තව දින 3 කින් ක්‍රොඒෂියාව සමඟ පැවැත්වෙන පාපන්දු තරගයට සහභාගිවීමට නොහැකිවනු ඇති.\nකෙසේ නමුත් පූර්ණ සුවය ලැබුවහොත් ඔහුට එංගලන්ත පාපන්දු තරගාවලියේ මැන්චෙස්ටර් යුනයිටඩ් සහ ක්‍රිස්ටල් පැලස් කණ්ඩායම අතර සැප්තැම්බර් 19 වනදා පැවැත්වෙන තරගයට සහභාගිවීමට හැකිවනු ඇති.\nකොංගෝ මවකට සහ ගිනියා ජාතික පියෙකුට දාව ප්‍රංශයේ උපත ලද පෝල් පොග්බා දක්ෂතම යොවුන් පාපන්දු ක්‍රීඩකයාට හිමි තිලිණ රැසක් ජයග්‍රහණය කළ අතර, ඉතාලි සහ ස්පාඤ්ඤ පාපන්දු සමාජ වෙනුවෙන් ක්‍රීඩා කළා.\nපසුව ඔහු එංගලන්තයේ මැන්චෙස්ටර් යුනයිටඞ් පිලට ලබාගත්තේ යුරෝ මිලියන 105 ක වාර්තාගත හුවමාරු මිලකටයි.",
       "URL": "https://www.hirunews.lk/248824/ජාත්‍යන්තර-පාපන්දු-ක්‍රීඩක-පෝල්-පොග්බාටත්-කොරෝනා",
       "Category": "Local News",
       "Parent URL": "https://www.hirunews.lk/local-news.php?pageID=2493"
}