{
       "Source": "hirunews",
       "Timestamp": "Monday, 23 January 2017 - 14:46",
       "Headline": "මුතූර් මුහුදේ තරුණයන් 3 දෙනෙකු ගිලේ  - දින තුනකදී දිය රකුසාට 8ක් බිළි",
       "News Content": "ත්‍රිකුණාමලය - මුතූර් මුහුදු තීරයේ දිය නෑමට ගිය තරුණයන් තුන්දෙනෙකු දියේ ගිලී ජීවිතක්ෂයට පත්වී තිබෙනවා.\nනිට්ටඹුව - තිහාරිය ප්‍රදේශයේ පදිංචිකරුවන් වන මොවුන් අද පස්වරුවේ මෙම අනතුරට මුහුණ දී ඇති බවයි හිරු ප්‍රාදේශීය වාර්තාකරු සඳහන් කළේ.\nදියේ ගිලූණු තරුණයන්ගේ මළ සිරුරු මුතූර් මූලික රෝහලේ තැන්පත් කර තිබෙනවා.\nමියගිය තරුණයන් 16 සහ 19 හැවිරිදි වියේ පසුවන බවයි පොලිසිය සඳහන් කළේ.\nඒ අනුව ගත් වූ  දින 3 තුළ දියේ ගිලීමෙන් පුද්ගලයින් 8 දෙනෙකු ජීවිතක්ෂයට පත්වී තිබෙනවා.\nඋඩවලව ජලාශයේ දියනෑමට ගිය තරුණයින් දෙදෙනෙකු ඊයේ දියේ ගිලීමෙන් ජීවිතක්ෂයට පත්වුණා.\nමෙලෙස මියගොස් ඇත්තේ කහවත්ත - උඩුහවුපේ ප්‍රදේශයේ පදිංචි 19 හැවිරිදි සිසුන් දෙදෙනෙක්.\nපසුගිය වසරේ උසස් පෙළ විභාගයට පෙනී සිට ඇති මොවුන් ඊයේ පස්වරුවේ ජලාශයේ දිය නෑම සඳහා පැමිණ ඇත්තේ තවත් තරුණයින් තුන්දෙනෙකුද සමඟයි.\nඑමෙන්ම ගම්පොල දුන්හිඳ ප්‍රදේශයෙන් මහවැලි ගඟේ දියනෑමට ගිය 13 හැවිරිදි පාසල් ළමයින් 03 දෙනෙකු ද පෙරේදා දිනයේ දියේ ගිලී මියගියා. මොවුන් ගම්පොල  ප්‍රදේශයේම පදිංචිකරුවන්.",
       "URL": "https://www.hirunews.lk/152702/මුතූර්-මුහුදේ-තරුණයන්-3-දෙනෙකු-ගිලේ-දින-තුනකදී-දිය-රකුසාට-8ක්-බිළි",
       "Category": "Local News",
       "Parent URL": "https://www.hirunews.lk/local-news.php?pageID=4697"
}