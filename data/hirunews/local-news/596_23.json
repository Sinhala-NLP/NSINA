{
       "Source": "hirunews",
       "Timestamp": "Tuesday, 17 January 2023 - 8:22",
       "Headline": "වසන්ත මුදලිගේ රඳවා තබා ගැනීම ශ්‍රී ලංකා රජය වහා අවසන් කළ යුතු බවට ජාත්‍යන්තර සංවිධාන 7කින් නිවේදනයක්",
       "News Content": "2022 අගෝස්තු 18 වැනි දින අත්අඩංගුවට ගනු ලැබූ අන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු වසන්ත මුදලිගේ ශිෂ්‍යයා ව අත්තනෝමතික ලෙස රඳවා තබා ගැනීම ශ්‍රී ලංකා රජය වහා අවසන් කළ යුතු බවට මානව හිමිකම් සංවිධාන 7ක් අද (17) ප්‍රකාශ කළා.\nඑනම්,\nඇම්නෙස්ටි ඉන්ටර්නැෂනල් (ජාත්‍යන්තර ක්ෂමා සංවිධානය)\nමානව හිමිකම් සහ සංවර්ධනය සඳහා වූ ආසියානු සංසදය (FORUM-ASIA)\nCIVICUS\nපෙරටුගාමී ආරක්ෂක සංවිධානය\nහියුමන් රයිට්ස් වොච්\nශ්‍රී ලංකාව පිළිබඳ ජාත්‍යන්තර ක්‍රියාකාරී කණ්ඩායම\nසාමය සහ යුක්තිය සඳහා වූ ශ්‍රී ලංකා ව්‍යාපාරය\nයන සංවිධාන 7 යි.\nඅගෝස්තු 21 වැනි දා සිට 29 හැවිරිදි වසන්ත මුදලිගේ රඳවා තබා ඇත්තේ, ත්‍රස්තවාදය වැළැක්වීමේ පනත (PTA) යටතේ ජනාධිපති රනිල් වික්‍රමසිංහ විසින් අත්සන් කරන ලද නියෝගයකට අනුව යි.\nඑම පනත යනු, අවලංගු කිරීම සඳහා රජය දිගු කලක් තිස්සේ පොරොන්දු වූ කුරිරු නීතියක් බවත් එම සංවිධාන 7 ප්‍රකාශ කරනවා.\nශ්‍රී ලංකා රජය විසින් වසන්ත මුදලිගේ අත් අඩංගුවට ගනු ලැබුවේ, ආර්ථික අර්බුදයක සිට එහි මර්දනයේ කොටසක් ලෙස බවත් මෙම සංවිධාන ප්‍රකාශ කරන අතර, දූෂිත ක්‍රමයට එරෙහි ව නැඟුණු ජන අරගළයට ආණ්ඩුව ප්‍රතිචාර දැක්වූවේ, පොලිසියට හා හමුදාවට පුළුල් බලතල ලබා දෙමින් බව යි මෙම සංවිධාන අවධාරණය කරන්නේ.\nවසන්ත මුදලිගේ සමඟ අන්තර් විශ්වවිද්‍යාලයීය භික්ෂු බල මණ්ඩලයේ කැඳවුම්කරු ගල්වැව සිරිධම්ම හිමි හා ශිෂ්‍ය ක්‍රියාකාරී හෂාන් ජීවන්ත ද අත් අඩංගුවට ගැනුණා.\nමේ අතරින් හෂාන් ජීවන්ත ව නිදොස් කොට නිදහස් කෙරුණු අතර, ගල්වැව සිරිධම්ම හිමියන් ව ඇප මත නිදහස් කෙරුණා.\nනමුත් දින 150කට ආසන්න කාලයක් පුරාවට වසන්ත මුදලිගේ ව තවමත් රඳවා තබාගෙන සිටින්නේ, ඉහත ත්‍රස්ථවාදය වැළැක්වීමේ පනත යටතේ යි.\nමෙහි ඇති විශේෂත්වය වන්නේ, එක ම චෝදනා යටතේ වසන්ත මුදලිගේට ත්‍රස්ථවාදය වැළැක්වීමේ පනත යටතේ හා සිවිල් නීතිය යටතේත් නඩු පවරා තිබීම යි.\nමෙය නීතිය අවභාවිත කිරීමක් බව යි වසන්ත මුදලිගේ වෙනුවෙන් පෙනී සිටි නීතීඥ නුවන් බෝපගේ වරක් හිරි ප්‍රවෘත්ති වෙත අදහස් දක්වමින් සඳහන් කළේ.\nඑම සම්පූර්ණ ලිපිය පහතින්",
       "URL": "https://www.hirunews.lk/325231/වසන්ත-මුදලිගේ-රඳවා-තබා-ගැනීම-ශ්‍රී-ලංකා-රජය-වහා-අවසන්-කළ-යුතු-බවට-ජාත්‍යන්තර-සංවිධාන-7කින්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=596"
}