{
       "Source": "hirunews",
       "Timestamp": "Friday, 01 April 2022 - 9:20",
       "Headline": "දින කිහිපයකින් සාකච්ඡා අරඹන බව අයි.එම්.එෆ්. කියයි (වීඩියෝ)",
       "News Content": "ශ්‍රී ලංකාව සඳහා ක්‍රියාත්මක කළ හැකි ණය වැඩසටහනක් සම්බන්ධයෙන් ඉදිරි දින කිහිපය තුළ දී සාකච්ඡා ආරම්භ කරන බව ජාත්‍යන්තර මූල්‍ය අරමුදල පවසනවා.\nඑහි ප්‍රකාශක ජෙරී රයිස් ප්‍රකාශ කළේ, මුදල් අමාත්‍ය බැසිල් රාජපක්ෂගේ වොෂින්ටන් චාරිකාවේ දී එම සාකච්ඡා අඛන්ඩව ක්‍රියාත්මක කරන බවයි.\nජාත්‍යන්තර මූල්‍ය අරමුදලේ සහ ලෝක බැංකුවේ රැස්වීම්වලට සහභාගිවීම සඳහා මුදල් අමාත්‍යවරයා මෙලෙස ඇමරිකාව බලා පිටත්වීමට නියමිත යි.\nශ්‍රී ලංකාව මෙලෙස මූල්‍ය අරමුදල සමඟ සාකච්ඡාවලට එළඹෙන්නේ මෙරට විදෙස් සංචිතය 2020 ජනවාරියෙන් පසු සියයට 70කින් පමණ පහත වැටීමෙන් අනතුරුව යි.\nඒ තුළින් ඉන්ධන ඇතුළු මෙරට අත්‍යවශ්‍ය භාණ්ඩ ආනයනය ගැටලුකාරී තත්වයකට පත්ව තිබෙනවා.\nමූල්‍ය අරමුදලේ සහාය ලබන මූල්‍ය වැඩසටහනක් කරා යාම පිළිබඳව ලක් රජය සිය අභිලාෂය පළ කර ඇති බවයි අයි.එම්.එෆ්. ප්‍රකාශකයා වැඩිදුරටත් සඳහන් කළේ.\nඑමෙන්ම ලෝක ආර්ථිකය පිළිබඳ සිය නවතම වාර්තාව මේ මස ඉදිරිපත් කරන අතර, එහි දී ශ්‍රී ලංකාව සම්බන්ධයෙන් පුරෝකථනයක් ඉදිරිපත් කරන බවද ඔහු කියා සිටියා.\nමේ වසර තුළ ඩොලර් බිලියන 4ක ණය පියවීම සම්බන්ධයෙන් ලෝක බැංකුවේ සහය ලබාගැනීමට ද ශ්‍රී ලංකාව අපේක්ෂා කරන බව රොයිටර් වාර්තා කළා.\nමේ අතර අයි.එම්.එෆ් වාර්තාව පිළිබඳ පාර්ලිමේන්තු විවාදය අප්‍රේල් 8 වනදා පැවැත්වීමට අද (01) පැවති පාර්ලිමේන්තු කටයුතු පිලිබඳ කාරක සභා රැස්වීමේ දී තීරණය කර තිබෙනවා.",
       "URL": "https://www.hirunews.lk/300918/දින-කිහිපයකින්-සාකච්ඡා-අරඹන-බව-අයි-එම්-එෆ්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1257"
}