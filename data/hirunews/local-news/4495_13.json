{
       "Source": "hirunews",
       "Timestamp": "Sunday, 28 May 2017 - 13:11",
       "Headline": "අයහපත් කාලගුණයෙන් මියගිය සංඛ්‍යාව 146 දක්වා ඉහළ යයි",
       "News Content": "ආපදා තත්ත්වය හේතුවෙන් මියගිය පුද්ගලයින්ගේ සංඛ්‍යාව මේ වනවිට 146 දක්වා ඉහළ ගොස් තිබෙනවා. ආපදා කළමනාකරණ මධ්‍යස්ථානය නිකුත් කළ නවතම නිවේදනයේ දැක්වෙන්නේ පුද්ගලයින් 112 දෙනෙකු තවදුරටත් අතුරුදන්ව සිටින බවයි.\nපවුල් එක්ලක්ෂ 14,124 කට අයත් පුද්ගලයින් හාර ලක්ෂ 42,299 දෙනෙකු ආපදා තත්ත්වය හේතුවෙන් පීඩාවට පත්ව සිටින බව එම නිවේදනයේ සඳහන්.\nවැඩිම මරණ රත්නපුර දිස්ත්‍රික්කයෙන් වාර්තා වී ඇති අතර, එම සංඛ්‍යාව 71 ක්.\nඑමෙන්ම, කළුතර දිස්ත්‍රික්කයෙන් මරණ 43 ක් සහ මාතර දිස්ත්‍රික්කයෙන් මරණ 14 ක් වාර්තා වී තිබෙනවා.\nගාල්ල දිස්ත්‍රික්කයෙන් මරණ 08 ක්ද, හම්බන්තොට දිස්ත්‍රික්කයෙන් මරණ 05 ක්ද, ගම්පහ දිස්ත්‍රික්කයෙන් මරණ 03 ක් සහ කෑගල්ල දිස්ත්‍රික්කයෙන් මරණ 02 වාර්තා වී ඇති බවයි ආපදා කළමනාකරණ මධ්‍යස්ථානය ප්‍රකාශ කළේ.\nඑමෙන්ම, නිවාස 230 ක් සම්පූර්ණයෙන්ම විනාශ වී ඇති අතර, අර්ධ හානියට ලක්වු නිවාස ගණන 1701 ක්.\nආපදා කළමනාකරණ මධ්‍යස්ථානය සඳහන් කළේ පවුල් 24,603 කට අයත් පුද්ගලයින් එක්ලක්ෂ 1638 දෙනෙකු ආරක්ෂිත ස්ථාන 319 ක රඳවා සිටින බවයි.\nඑලෙස වැඩිම පිරිසක් අවතැන් වී සිටින්නේ රත්නපුර දිස්ත්‍රික්කයේ වන අතර, එම සංඛ්‍යාව 33,248 ක් වනවා.\nඑමෙන්ම, මාතර දිස්ත්‍රික්කයේ පුද්ගලයින් 31,479 දෙනෙකු සහ ගම්පහ දිස්ත්‍රික්කයේ පුද්ගලයින් 21,918 දෙනෙකු ආරක්ෂිත ස්ථානවල රඳවා සිටින බවයි ආපදා කළමනාකරණ මධ්‍යස්ථානය කියා සිටියේ.\nමේ අතර කළුතර පනාපිටිය වේල්ල උතුරා යාමට ඉඩකඩ ඇති බැවින් කළුතර, පානදුර, වාද්දුව ප්‍රදේශවල ජනතාවට අවධානයෙන් සිටින ලෙස ආපදා කළමනාකරන මධ්‍යස්ථානය ඉල්ලීමක් කරනවා.\nමේ අතර නිල්වලා ගෙඟ් සහ ගිං ගෙඟ් ජල මට්ටම් අඩුවුවද පහත් බිම්වල අවදානම් තත්ත්වය පහව ගොස් නොමැති බවයි ආපදා කළමනාකරණ මධ්‍යස්ථානයේ වාර්තා උපුටා දක්වමින් රජයේ ප්‍රවෘත්ති දෙපාර්තමේන්තුව නිවේදනයක් නිකුත් කරමින් සඳහන් කළේ.",
       "URL": "https://www.hirunews.lk/162317/අයහපත්-කාලගුණයෙන්-මියගිය-සංඛ්‍යාව-146-දක්වා-ඉහළ-යයි",
       "Category": "Local News",
       "Parent URL": "https://www.hirunews.lk/local-news.php?pageID=4495"
}