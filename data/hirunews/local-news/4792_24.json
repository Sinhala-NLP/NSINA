{
       "Source": "hirunews",
       "Timestamp": "Wednesday, 16 November 2016 - 18:34",
       "Headline": "සැමියාගේ දේහය ඉල්ලූ බිරියන් තුන්දෙනා විසඳුමක් සොයාගනී",
       "News Content": "ගම්පහ අධිකරණයෙන් ඊයේ වාර්තාවූ මියගිය පුද්ගලයෙකුගේ දේහය ඉල්ලා බිරින්දෑවරුන් තුන්දෙනෙකු ඉදිරිපත්වීමේ සිද්ධියට අද විසඳුමක් හිමිවුණා.\nඒ, අදාළ කාන්තාවන් තුන්දෙනා සාකච්ඡා කර දේහය මියගිය පුද්ගලයාගේ මවගේ නිවසේ තැන්පත් කර අවසන් කටයුතු සිදුකිරීමට කැමැත්ත පළ කිරීමත් සමඟයි.\nකිරිඳිවැල ප්‍රදේශයේ සිදුවූ රිය අනතුරකින් මියගිය 44 හැවිරිදි අදාළ පුද්ගලයා කාන්තාවන් තුන්දෙනෙකු සමඟ විවාහ වී සිටි බව හෙළිවුණේ ඔහුගේ දේහය ඉල්ලා ඔවුන් තිදෙනා අධිකරණයට පැමිණීමත් සමඟයි.\nමෙම කාන්තාවන් එහිදී නීත්‍යානුකූල විවාහ සහතික අධිකරණයට ඉදිරිපත් කර තිබීමද විශේෂත්වයක්.\nඑක් අයෙකුට දෙදෙනා බැගින් ඔවුන්ට දරුවන් සයදෙනෙකුද සිටින අතර, එම නිසා දරුවන්ට අගතියක් නොවන පරිදි සාකච්ඡාවෙන් ගැටළුව විසඳාගන්නා ලෙස ගම්පහ අතිරේක මහේස්ත්‍රාත් ලලිත් කන්නන්ගර ඊයේ නියෝග කළා.\nඒ වෙනුවෙන් ඔවුන්ට ගැටළුව විසඳා ගැනීමට දිනක කාලයක් හිමිවුණා.\nපසුව තිදෙනාම සාකච්ඡා කර දේහය රඹුක්කන ප්‍රදේශයේ පිහිටි මියගිය පුද්ගලයාගේ මවගේ නිවසේ තැන්පත් කර තැබීමට කැමැත්ත පළ කර තිබෙනවා.\nඑසේම අවසන් කටයුතු සඳහා යන සියලූ වියදම් ඔහුගේ පළමු විවාහයේ බිරිඳ විසින් සිදු කිරීමට භාරගැනීමද විශේෂත්වයක්.\n1996 වසරේදී සිය පළමු විවාහය සිදුකරගෙන ඇති මෙම පුද්ගලයා 2005 වසරේ අප්‍රේල් සහ ජූනි මාසවලදී අනෙක් විවාහ දෙක සිදුකරගෙන තිබෙනවා.",
       "URL": "https://www.hirunews.lk/147690/සැමියාගේ-දේහය-ඉල්ලූ-බිරියන්-තුන්දෙනා-විසඳුමක්-සොයාගනී",
       "Category": "Local News",
       "Parent URL": "https://www.hirunews.lk/local-news.php?pageID=4792"
}