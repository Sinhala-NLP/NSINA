{
       "Source": "hirunews",
       "Timestamp": "Sunday, 18 October 2020 - 13:21",
       "Headline": "අගමැති, ආණ්ඩුවේ පක්ෂ නායකයින් කැඳවයි",
       "News Content": "ආණ්ඩුවේ සියලු පක්ෂ නායකයින් විශේෂ සාකච්ඡාවක් සඳහා අග්‍රාමාත්‍ය මහින්ද රාජපක්ෂ විසින් කැඳවා තිබෙනවා.\nඅද පස්වරුවේ කොළඹදී මෙම සාකච්ඡාව පැවැත්වෙන බවයි ආණ්ඩුවේ ආරංචි මාර්ග සඳහන් කළේ.\n20 වන ආණ්ඩුක්‍රම ව්‍යවස්ථා සංශෝධනය සම්බන්ධයෙන් මතුව ඇති ප්‍රවණතා සහ එහි පාර්ලිමේන්තු විවාදය සම්බන්ධයෙන් මෙහිදී සාකච්ඡා කිරීමට නියමිත බවයි හිරු ප්‍රවෘත්ති අංශය සිදුකළ විමසීමකදී ශ්‍රී ලංකා නිදහස් පක්ෂ මහ ලේකම්, රාජ්‍ය අමාත්‍ය දයාසිරි ජයසේකර සඳහන් කළේ.\nඑමෙන්ම, ආණ්ඩු පක්ෂයේ පාර්ලිමේන්තු මන්ත්‍රී කණ්ඩායමද හෙට පෙරවරුවේ රැස්වීමට නියමිතයි. 20 වන ආණ්ඩුක්‍රම ව්‍යවස්ථා සංශෝධනය සම්බන්ධයෙන් ඉදිරිපත් වූ පෙත්සම් විභාගයෙන් අනතුරුව එහි රහසිගත මතය පසුගියදා ශ්‍රේෂ්ඨාධිකරණය මගින් කතානායකවරයාට දැනුම් දෙනු ලැබුවා.\nකතානායකවරයා විසින් එළැඹෙන 20 වැනිදා එය පාර්ලිමේන්තුවට දැනුම්දීමට නියමිතයි.\nපෙරේදා දිනයේ පාර්ලිමේන්තුවේ පක්ෂ නායකයින් රැස්වූ අවස්ථාවේ තීරණය කරනු ලැබුවේ 20 වන ව්‍යවස්ථා සංශෝධනය සම්බන්ධයෙන් වන විවාදය 21 සහ 22 යන දෙදින තුළ පැවැත්වීමටයි.",
       "URL": "https://www.hirunews.lk/252788/අගමැති-ආණ්ඩුවේ-පක්ෂ-නායකයින්-කැඳවයි",
       "Category": "Local News",
       "Parent URL": "https://www.hirunews.lk/local-news.php?pageID=2383"
}