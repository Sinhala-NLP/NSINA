{
       "Source": "hirunews",
       "Timestamp": "Sunday, 20 February 2022 - 8:56",
       "Headline": "ප්‍රමිතියකින් තොර බීජ ලබා දී ඇති බවට අනුරපුර ගොවීන්ගෙන් චෝදනා",
       "News Content": "නිසි ප්‍රමිතියෙන් තොර ආනයනික බීජ ලබාදීම හේතුවෙන් මෙවර සිය අස්වනු අඩු වී ඇති බවට අනුරාධපුර දිස්ත්‍රික්කයේ ගොවීන් චෝදනා නගනවා.\nමේ අතර, අනුරාධපුර - ගලෙන්බිඳුනුවැව ප්‍රදේශයේ ගොවීන්ට ප්‍රමිතියකින් තොර කොම්පෝස්ට් පොහොර ලබාදීමේ සිද්ධියක් සම්බන්ධයෙන් ඊයේ (19) උණුසුම් තත්ත්වයක් හටගත්තා.\nගලෙන්බිදුණුවැව - 185 තුලානේ ප්‍රදේශයේ ගොවීන් පෙන්වා දෙන්නේ ගොවි සංවිධාන හරහා රුපියල් 1200ක මුදලකට අදාළ කොම්පෝස්ට් පොහොර මිටියක් ලබා ගන්නා ලෙස සිවලාකුලම ගොවිජන සේවා මධ්‍යස්ථානය තමන් දැනුවත් කළ බවයි.\nකෙසේ වෙතත්, කොම්පෝස්ට් පොහොර මිටිය ලබා නොගතහොත් නියමිත පොහොර සහනාධාරය ලබා නොදෙන බවට එහිදී ගොවි සංවිධාන නියෝජිතයින් ප්‍රකාශ කළ බවයි පොහොර ලබා ගැනීමට පැමිණි ගොවීන් කියා සිටියේ.\nමේ පිළිබඳව විමසීම සඳහා පසුව ඔවුන් සිවලාකුලම ගොවිජන සේවා මධ්‍යස්ථානයට ද ගොස් තිබෙනවා.\nමෙවැනි පොහොර බෙදා දීමක් පිළිබඳව තමන් දැනුවත් නොවූ බවට ගොවිජන සේවා මධ්‍යස්ථානයේ ප්‍රාදේශීය නිලධාරිවරයා ප්‍රකාශ කිරීමත් සමග එහිදී ඔහු සහ ගොවීන් අතර උණුසුම් තත්ත්වයක් ඇතිවුණා.",
       "URL": "https://www.hirunews.lk/297483/ප්‍රමිතියකින්-තොර-බීජ-ලබා-දී-ඇති-බවට-අනුරපුර-ගොවීන්ගෙන්-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=1346"
}