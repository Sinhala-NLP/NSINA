{
       "Source": "hirunews",
       "Timestamp": "Monday, 09 May 2022 - 6:56",
       "Headline": "ගෙවුණු පැය 24 තුළ නීතිවිරෝධී ක්‍රියා සිදුකළ සිව්දෙනකු අත්අඩංගුවට",
       "News Content": "ගෙවුණු පැය 24 තුළ පොලීසිය දිවයින පුරා සිදු කරන ලද මෙහෙයුම්වල දී නීතිවිරෝධී මත්ද්‍රව්‍ය සමග සිව්දෙනෙකු පොලිස් අත් අඩංගුවට ගෙන තිබෙනවා.\nගල්කිස්ස පොලිස් වසමේ ඕඩියන් හන්දිය අසල දී ගල්කිස්ස කොට්ඨාස අපරාධ විමර්ශන අංශයේ නිලධාරින් විසින් ලද තොරතුරකට අනුව වැටලීමක් සිදු කෙරුණා.\nඑහිදී අයිස් මත්ද්‍රව්‍ය ග්‍රෑම් 20ක් සන්තකයේ තබාගෙන සිටි සැකකරුවෙකු අත්අඩංගුවට ගෙන ගල්කිස්ස පොලිස් ස්ථානය වෙත ඉදිරිපත් කර තිබෙනවා.\nඅත්අඩංගුවට ගත් සැකකරු වයස අවුරුදු 42ක් වන අතර, ඔහු බොරැල්ල ප්‍රදේශයේ පදිංචිකරුවෙක්.\nමේ අතර ඊයේ (08) රාත්‍රී කාලයේ දී බොරැල්ල පොලිස් ස්ථානයේ නිලධාරින් විසින් බොරැල්ල පොලිස් වසමේ සින්නදූපත ප්‍රදේශයේ දී ලද තොරතුරක් මත වැටලීමක් සිදුකර හෙරොයින් ග්‍රෑම් 02 මිලිග්‍රෑම් 200 සන්තකයේ තබාගෙන සිටි කාන්තාවක් අත්අඩංගුවට ගැනුණා.\nඅත්අඩංගුවට ගත් සැකකාරිය වයස අවුරුදු 50ක් වූ බොරැල්ල ප්‍රදේශයේ පදිංචිකාරියක්.\nසැකකාරිනිය අද (09) දින මාළිගාකන්ද මහේස්ත්‍රාත් අධිකරණයට ඉදිරිපත් කිරීමට නියමිතයි.\nමේ අතර, තවත් පුද්ගලයෙකු ගෝඩා සමග අත්අඩංගුවට ගෙන තිබෙනවා.\nඒ ඊයේ (08) පස්වරුවේ කටුනායක පොලිස් ස්ථානයේ නිලධාරින් විසින් මහගම ප්‍රදේශයේ දීයි.\nනීතිවිරෝධී මත්පැන් පෙරීමට යොදාගන්නා ගෝඩා ලීටර් 1181 නැතහොත් බැරල් 06ක් මෙහිදී පොලිස් භාරයට ගැනුණා.\nඑමෙන්ම පුලියන්කුලම ප්‍රදේශයේ සේමමඩු රක්ෂිතය තුළ දී මෙරට නිෂ්පාදිත ගිනි අවියක් සමග පුද්ගලයෙකු අත්අඩංගුවට ගැනුණා.\nඊයේ (08) රාත්‍රියේ දී මෙම වැටලීම සිදු කෙරුණු අතර, එහිදී 35 හැවිරිදි අයෙකු පොලිස් අත්අඩංගුවට ගත්තා.\nඔහු අද (09) වව්නියාව මහේස්ත්‍රාත් අධිකරණය වෙත ඉදිරිපත් කිරීමට නියමිතයි.",
       "URL": "https://www.hirunews.lk/303871/ගෙවුණු-පැය-24-තුළ-නීතිවිරෝධී-ක්‍රියා-සිදුකළ-සිව්දෙනකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1182"
}