{
       "Source": "hirunews",
       "Timestamp": "Friday, 31 March 2017 - 13:10",
       "Headline": "තවත් වෛරස් උණක් ගැන සෞඛ්‍ය අංශවලින් අනාවරණයක්",
       "News Content": "ඉන්ෆ්ලූවෙන්සා ඒ.එච්.වන්.එන්.වන් උණ රෝගයට සමගාමීව දිවයින පුරා තවත් වෛරස් උණ රෝගයක් පැතිර යමින් පවතින බව සෞඛ්‍ය අමාත්‍යාංශය පවසනවා.\nඑහි අධ්‍යක්ෂ ජනරාල් විශේෂඥ වෛද්‍ය ජයසුන්දර බණ්ඩාර හිරු ප්‍රවෘත්ති අංශයට සදහන් කළේ උණ, සෙම්ප්‍රතිශ්‍යාව සහ කැස්ස වැළදී ඇති රෝගීන් වහාම වෛද්‍ය උපදෙස් මත ප්‍රතිකාර ලබා ගත යුතු බවයි.\nමෙහිදී කුඩා දරුවන්, ගර්භණී කාන්තාවන්, වයස් ගත පුද්ගලයන් සහ ප්‍රතිශක්තීකරණය අඩු අය වැඩි අවධානයෙන් පසුවිය යුතු බවත් සෞඛ්‍ය අමාත්‍යාංශය අවධාරණය කළා.\nදිවයින පුරා ඉන්ෆ්ලූවෙන්සා ඒ.එච්.වන්.එන්.වන් රෝගය පැතිරයාම හේතුවෙන් මධ්‍යම පළාත තුළ ඉන්ෆ්ලූවෙන්සා රෝගය වැළදුනු පුද්ගලයින් 17 දෙනෙකු මියගොස් තිබෙනවා.\nමේ වනවිට මධ්‍යම පළාතේ මෙම රෝගය වැළදුනු පුද්ගලයින් 204 ක් වාර්තා වන බවයි පළාත් සෞඛ්‍ය සේවා අධ්‍යක්ෂිකා වෛද්‍ය ශාන්ති සමරසිංහ හිරු ප්‍රවෘත්ති අංශයට සදහන් කළේ.\nමේ අතර, දිවයින පුරා ඩෙංගු රෝගීන් 26115 ක් වාර්තා වන බව වසංගත රෝග විද්‍යා ඒකකය පවසනවා.\nඉන් වැඩි ප්‍රමාණයක් බස්නාහිර පළාතෙන් වාර්තා වන අතර, ත්‍රිකුණාමල දිස්ත්‍රික්කයෙන් වාර්තා වන ඩෙංගු රෝගීන් සංඛ්‍යාව 2230 ක්.\nමේ වසරේ ගත වූ කාලසීමාව තුළ ඩෙංගු මරණ 53 ක් වාර්තා වී ඇති ඉන් 21 දෙනෙකු බස්නාහිර පළාතෙන් සහ 17 දෙනෙකු ත්‍රිකුණාමලය දිස්ත්‍රික්කයෙන් වාර්තා වන බවයි වසංගත රෝග විද්‍යා ඒකකය ප්‍රකාශ කළේ.",
       "URL": "https://www.hirunews.lk/158187/තවත්-වෛරස්-උණක්-ගැන-සෞඛ්‍ය-අංශවලින්-අනාවරණයක්",
       "Category": "Local News",
       "Parent URL": "https://www.hirunews.lk/local-news.php?pageID=4585"
}