{
       "Source": "hirunews",
       "Timestamp": "Wednesday, 23 November 2022 - 14:15",
       "Headline": "හිරු මැදිහත් වීමෙන් ගැටලු විසඳුණු පාසල් සිසුන්  (වීඩියෝ)",
       "News Content": "කුරුණෑගලින් ආරම්භ කෙරෙන ලංකා ගමනාගමන මණ්ඩලයට අයත් බහුතරයක් බස් රථවලට සීසන් ටිකට් පත් සහිත පාසල් සිසු සිසුවියන් ඇතුළත් කර නොගැනීම හේතුවෙන් එම සිසුන් දැඩි අපහසුතාවට පත්ව සිටිනවා.\nකෙසේවෙතත් හිරු ප්‍රවෘත්ති අංශයේ සහ පොලීසියේ මැදිහත් වීමෙන් අදාළ පාසල් සිසුන්ගේ ගැටලුවට විසඳුම් ලබාදීමට හැකිවුණා.\nනිකවැරටිය, ගල්ගමුව, පුත්තලම, හලාවත ආදී දුර බැහැර ප්‍රදේශවල පිහිටි පාසල් රැසකට යන පාසල් සිසුන් විශාල පිරිසක් සිය ප්‍රවාහන අවශ්‍යතා සපුරා ගන්නේ කුරුණෑගල බස් නැවතුම් පොළින් ආරම්භ කෙරෙන ලංගම බස් රථ හරහායි.\nකෙසේ වෙතත් ඔවුන් සිය බස් රථවලට නංවා ගැනීමට ඇතැම් ලංගම බස් රථ සේවකයින් මැලිකමක් දක්වන්නේ එම දරුවන් සීසන් ටිකට් පත් මගින් ගමනාගමන අවශ්‍යතා සපුරා ගැනීම හේතුවෙන්.\nපාසල් සිසුන් පවසන්නේ, ඇතැම් අවස්ථාවල තමන්ව බස් රථවලට නංවා ගත්තද එලෙස සිදුකරන්නේ බස් රථය මගීන්ගෙන් පිරීයාමෙන් අනතුරුව බවයි.\nඑම තත්ත්වය හමුවේ පාසල් සිසු සිසුවියන්ට පාපුපරුවේ පවා යාමට සිදුව තිබුණා.\nකෙසේ වෙතත්, මේ සම්බන්ධයෙන් මැදිහත් වූ හිරු ප්‍රවෘත්ති අංශය වයඹ පළාත භාර ජ්‍යෙෂ්ඨ නියෝජ්‍ය පොලිස්පති, ලලිත් පතිනායක මහතා දැනුවත් කිරීමෙන් අනතුරුව ජ්‍යෙෂ්ඨ පොලිස් නිලධාරී උපුල් චන්දන මහතා ප්‍රමුඛ පොලිස් කණ්ඩායමක් යොදවනු ලැබුවේ ගැටලුව විසඳීම සඳහායි.\nඒ අනුව පොලිස් නිලධාරීන් විසින් ලංගම බස් රථ සේවකයින් දැනුවත් කිරීමෙන් අනතුරුව ඊයේ දිනයේ සිට පාසල් සිසුන්ට ගැටලුවකින් තොරව පාසල් යාමට අවස්ථාව සැලසී තිබුණා.",
       "URL": "https://www.hirunews.lk/321084/හිරු-මැදිහත්-වීමෙන්-ගැටලු-විසඳුණු-පාසල්-සිසුන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=714"
}