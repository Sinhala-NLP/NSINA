{
       "Source": "hirunews",
       "Timestamp": "Monday, 25 September 2017 - 9:35",
       "Headline": "update: හිටපු ජ්‍යෙෂ්ඨ නියෝජ්‍ය පොලිස්පති ලලිත් ජයසිංහ අත්ඩංගුවට",
       "News Content": "හිටපු ජ්‍යෙෂ්ඨ නියෝජ්‍ය පොලිස්පති ලලිත් ජයසිංහ පොලිස් විශේෂ විමර්ශණ ඒකකය විසින් අත්ඩංගුවට ගෙන තිබෙනවා.\nවරදකරුවෙකු නිත්‍යානුකූල දඩුවමකින් ආවරණයට ක්‍රියා කිරීම ඔහුට එල්ලවී ඇති චෝදනාවයි.\nලලිත් ජයසිංහ අද පොලිස් විශේෂ විමර්ශණ ඒකකයට කැඳවා තිබුනේ 2015 ජනවාරි මස 5 වනදා කහවත්ත පොලිස් වසමේ දී හිටපු නියෝජ්‍ය අමාත්‍ය ප්‍රේමලාල් ජයසේකර ඇතුලු පිරිසක් විසින් පුද්ගලයෙකුට වෙඩි තබා ඝාතනය කරන ලද බව කියන සිද්ධියට අදාළ විමර්ශණයේදී යම් යම් කරුණු වසන් කිරීම සම්බන්ධයෙන් ප්‍රකාශයක් ලබා ගැනීම සඳහායි.\nලැබී ඇති තොරතුරු අනුව හිටපු නියෝජ්‍ය අමාත්‍ය ප්‍රේමලාල් ජයසේකර හෙවත් චොකා මල්ලිගේ නම බී වාර්තාවට ඇතුලත් නොකරන්නැයි හිටපු නියෝජ්‍ය පොලිස්පතිවරයා පහළ නිලධාරීන්ට බලපෑම් කර ඇති බව ද වාර්තා වනවා.\nපොලිස් විශේෂ විමර්ශන ඒකකයේ අධ්‍යක්ෂ ජ්‍යෙෂ්ඨ පොලිස් අධිකාරී මෙවන් ද සිල්වා කියාසිටියේ අත්අඩංගුවට ගත් සැකකරු අද පැල්මඩුල්ල මහේස්ත්‍රාත් අධිකරණයට ඉදිරිපත් කරන බවයි.\n2015 වසරේ ජනාධිපතිවරණ සමයේ සිදුවූ මෙම වෙඩි තැබීමෙන් එක්සත් ජාතික පක්ෂ ආධාරකරුවෙකු ජීවිතක්ෂයට පත්වූ අතර, සිද්ධිය සම්බන්ධයෙන් හිටපු නියෝජ්‍ය අමාත්‍ය, පාර්ලිමේන්තු මන්ත්‍රී ප්‍රේමලාල් ජයසේකර ඇතුලූ 7 දෙනෙකුට එරෙහිව රත්නපුර මහාධිකරණයේ මේ වනවිට නඩුවක් ද විභාග වනවා.\nඅදාළ සිද්ධිය වන අවස්ථාවේදී සබරගමුව පළාත භාර ජ්‍යෙෂ්ඨ නියෝජ්‍ය පොලිස්පතිවරයා ලෙස කටයුතු කරනු ලැබුවේ ලලිත් ජයසිංහයි.\nමේ අතර විද්‍යා ඝාතන සිද්ධියේ ප්‍රධාන සැකකරුට රැකවරණය ලබාදීමේ චෝදනා මත අත්අඩංගුවට ගෙන රක්ෂිත බන්ධනාගාර ගත කර සිටි හිටපු ජ්‍යෙෂ්ඨ නියෝජ්‍ය පොලිස්පති ලලිත් ජයසිංහ දැඩි ඇප කොන්දේසි මත මුදා හැරුනේ පසුගිය 13 වනදායි.\nඑම සිද්ධියට අදාළව පොලිස් කොමිසමේ අනුමැතිය මත ඔහුගේ සේවය ද පසුගියදා අත්හිටවනු ලැබුවා\nupdate : Monday, 25 September 2017 - 10.47\n-------------------------------------------------------------------\nහිටපු ජ්‍යෙෂ්ඨ නියෝජ්‍ය පොලිස්පති ලලිත් ජයසිංහ පොලිස් විශේෂ විමර්ශණ ඒකකයට කැඳවා තිබෙනවා.\nඒ ඔහුගෙන් ප්‍රකාශයක් ලබා ගැනීම සඳහායි.\n2015 ජනවාරි මස 5 වනදා කහවත්ත පොලිස් වසමේදී හිටපු නියෝජ්‍ය අමාත්‍ය ප්‍රේමලාල් ජයසේකර ඇතුලු පිරිසක් විසින් පුද්ගලයෙකුට වෙඩි තබා ඝාතනය කරන ලද බව කියන සිද්ධියට අදාළ විමර්ශණයේදී යම් යම් කරුණු වසන් කිරීම සම්බන්ධයෙන් මෙම ප්‍රකාශය ලබාගන්නා බවයි පොලිසිය කියාසිටියේ.\nමේ වන විට ඔහුගෙන් අදාළ ප්‍රකාශය ලබා ගනිමින් සිටින බව ද පොලිසිය සඳහන් කළා.\nමේ අතර විද්‍යා ඝාතන සිද්ධියේ ප්‍රධාන සැකකරුට රැකවරණය ලබාදීමේ චෝදනා මත අත්අඩංගුවට ගෙන රක්ෂිත බන්ධනාගාර ගත කර සිටි හිටපු ජ්‍යෙෂ්ඨ නියෝජ්‍ය පොලිස්පති ලලිත් ජයසිංහ දැඩි ඇප කොන්දේසි මත මුදා හැරුනේ පසුගිය 13 වනදායි.\nඑම සිද්ධියට අදාළව පොලිස් කොමිසමේ අනුමැතිය මත ඔහුගේ සේවය ද පසුගියදා අත්හිටවනු ලැබුවා",
       "URL": "https://www.hirunews.lk/171775/update-හිටපු-ජ්‍යෙෂ්ඨ-නියෝජ්‍ය-පොලිස්පති-ලලිත්-ජයසිංහ-අත්ඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4304"
}