{
       "Source": "hirunews",
       "Timestamp": "Sunday, 05 February 2017 - 13:05",
       "Headline": "හිටපු ජනපතිගේ ප්‍රජා අයිතිය අහෝසි කරන්නේ නැහැ - ඇමති රාජිත කියයි",
       "News Content": "හිටපු ජනාධිපති මහින්ද රාජපක්ෂගේ ප්‍රජා අයිතිය අහෝසි කිරිමට රජය කිසිදු තීරණයක් ගෙන නොමැති බව සම කැබිනට් ප්‍රකාශක අමාත්‍ය රාජිත සේනාරත්න පවසනවා.\nරජය එවැනි තීරණයක් ගෙන ඇති බවට පැතිර යන ප්‍රචාර අසත්‍යයක් බවයි අමාත්‍යවරයා කියා සිටියේ.\nසෞඛ්‍ය අමාත්‍යාංශයේ පසුගියදා පැවති රැස්වීමකට එක්වෙමින් අමාත්‍යවරයා මේ බව ප්‍රකාශ කර තිබෙනවා.\nඑහිදී වැඩිදුරටත් අදහස් දැක්වූ සෞඛ්‍ය අමාත්‍යවරයා කියා සිටියේ මහ පරිමාණ වංචා සහ දූෂණ පිළිබඳව පරීක්ෂණ පැවැත්වීම ප්‍රමාදවීම ගැටලූකාරී බවයි.\nවිශේෂයෙන් පසුගිය රජය හා සම්බන්ධ මිග් ප්‍රහාරක යානා ගණුදෙනුව, ඩුබායි බැංකු ගිණුම් පිළිබඳව මෙන්ම තාජුඩීන් ඝාතනය පිළිබඳ පරීක්ෂණය කඩිනමින් අවසන් කළ යුතු බවයි අමාත්‍යවරයා කියා සිටියේ.\nසුළු සිද්ධීන් පිළිබඳ පරීක්ෂණ පැවැත්වීමෙන් රජයට අපවාදයක් එල්ලවිය හැකියි.\nයහපාලනය ආරක්ෂා කරගැනීමේ වගකීම සියල්ලන්ටම පවතින බවත්, එහෙත් ඇතැම් නිලධාරීන් නිසි පරිදි රාජකාරි සිදු නොකරන බවත් සෞඛ්‍ය අමාත්‍ය රාජිත සේනාරත්න වැඩිදුරටත් කියා සිටියා.",
       "URL": "https://www.hirunews.lk/153712/හිටපු-ජනපතිගේ-ප්‍රජා-අයිතිය-අහෝසි-කරන්නේ-නැහැ-ඇමති-රාජිත-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4676"
}