{
       "Source": "hirunews",
       "Timestamp": "Thursday, 06 October 2016 - 19:14",
       "Headline": "හිරු පුවතින් පසු ගම්පහ අනවසර මැණික් කැනීම නවතී",
       "News Content": "ගම්පහ - හද්දුවවත්ත ප්‍රදේශයේ මැණික් කැනීම සඳහා ගොඩ ඉඩමකට ලබාදි තිබූ බලපත්‍රය වහාම ක්‍රියාත්මක වන පරිදි අවලංගු කළ බව ජාතික මැණික් හා ස්වර්ණාභරණ අධිකාරියේ අධ්‍යක්ෂ ජනරාල් නිශාන්ත වික්‍රමසිංහ මහතා පවසනවා.\nඔහු මේ බව සඳහන් කළේ එම බලපත්‍රයට මුවාවී කැලණි ගඟේ සිදුකළ අනවසර මැණික් ගැරීම පිළිබඳව හිරු සි.අයි.ඒ කළ අනාවරණය සම්බන්ධයෙන් අදහස් පළ කරමින්.\nගම්පහ - මීතිරිගල - හද්දුවවත්ත ප්‍ර දේශයේ ගොඩ ඉඩමක මැණික් කැනීම සඳහා ජාතික මැණික් හා ස්වර්ණාභරණ අධිකාරිය අවසර ලබාදී තිබුණා.\nඑහෙත්, එම පතල ඉඩම් හිමියා විසින් පවත්වාගෙන ගොස් තිබුනේ නාම මාත්‍රිකව පමණයි.\nදිනපතා ප්‍රදේශය පුරා ඔත්තුකරුවන් රැසක් ස්ථානගතකර මෙම ජාවාරම්කරු සිදුකළේ කිමිඳුම්කරුවන් 20 දෙනෙකු පමණ යොදවා කැලණි ගඟේ ඇති මැණික් ඉල්ලම් ගොඩගැනීමයි.\nඒ සඳහා යන්ත්‍රසූත්‍රද උපයෝගී කරගත් ආකාරය අප ඊයේ හෙළිකලා.\nපොලිස් නිලධාරීන් අදාළ ස්ථානයට පැමිණෙන බව අපගේ කැමරා කාචවල සටහන් වුවත්, කිසිදු අවස්ථාවක ජාවාරම්කරුවන් නීතියේ රැහැනට කොටුකර ගත් බවක් දැනගන්නට ලැබුණේ නැහැ.\nකෙසේ වෙතත්, හිරු සී.අයි.ඒ කළ හෙළිදරුව්ව පිළිබඳව ජාතික මැණික් හා ස්වර්ණාභරණ අධිකාරියේ අධ්‍යක්ෂ ජනරාල් නිශාන්ත වික්‍රමසිංහ මහතා අදහස් පළ කළා.",
       "URL": "https://www.hirunews.lk/144619/හිරු-පුවතින්-පසු-ගම්පහ-අනවසර-මැණික්-කැනීම-නවතී",
       "Category": "Local News",
       "Parent URL": "https://www.hirunews.lk/local-news.php?pageID=4848"
}