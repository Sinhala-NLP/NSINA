{
       "Source": "hirunews",
       "Timestamp": "Friday, 27 May 2022 - 21:20",
       "Headline": "ශ්‍රී ලංකාව ගැන ඉන්දියාවේ සහ ජපානයේ ධනාත්මක ප්‍රතිචාරය ගැන අගමැතිගෙන් තුති (වීඩියෝ)",
       "News Content": "ශ්‍රී ලංකාවට විදේශ ආධාර ලබාදීමේ පෙරමුණ ගැනීමට එක්සත් ජනපදය, ඉන්දියාව, ජපානය සහ ඕස්ට්‍රේලියාව කළ යෝජනාවට ඉන්දියාව සහ ජපානය වෙතින් ධනාත්මක ප්‍රතිචාරයක් දැක්වීම පිළිබඳව ස්තූතිවන්ත වන බව අග්‍රාමාත්‍ය රනිල් වික්‍රමසිංහ පවසනවා.\nට්විටර් පණිවිඩයක් නිකුත් කරමිනුයි ඔහු මේබව ප්‍රකාශ කර ඇත්තේ.\nවර්තමාන ආර්ථික අර්බුදය සහ මානුෂීය වාතාවරණය සැළකිල්ලට ගෙන ශ්‍රී ලංකාවට සහයවීම සම්බන්ධයෙන් ජපානය සහ ඉන්දියාව එකඟත්වයකට පැමිණ ඇති බව හින්දු පුවත්පත වාර්තා කළා.\nපසුගිය 24 වනදා ටෝකියෝ නුවර පැවති කොඩ් හෙවත් සිව් ඈඳුතු සමුළුවේදී ඉන්දිය අග්‍රාමාත්‍ය නරේන්ද්‍ර මෝදි සහ ජපාන අග්‍රාමාත්‍ය ෆුමියෝ කිෂිඩා මේ සම්බන්ධයෙන් සාකච්ඡා කළ බවයි එහි දැක්වෙන්නේ.\nසමුළුවට ඇමරිකානු ජනාධිපති ජෝ බයිඩ්න් සහ ඕස්ට්‍රේලියාවේ නව අග්‍රාමාත්‍ය ඇන්තනි ඇල්බනීස් ද එක්වුණා.\nසමුළුවෙන් අනතුරුව නිවේදනයක් නිකුත් කළ ජපාන විදේශ අමාත්‍යාංශය ප්‍රකාශ කළේ ගෝලීය සහ කලාපීය වර්ධනයන් සම්බන්ධයෙන් ඉන්දු - ජපාන නායකයන් අදහස් හුවමාරුවක නිරතවූ බවයි.\nශ්‍රී ලංකාවේ ආර්ථික අර්බුදය සම්බන්ධයෙන් මෙන්ම මානුෂීය වාතාවරණය පිළිබඳවද මෙහි දී අවධානය යොමු වූ බව හින්දු පුවත්පත වැඩිදුරටත් සඳහන් කළා.\nඑමඟින් වැඩිදුරටත් සඳහන් කළේ, පසුගිය අඩසිය වසක කාලය තුළ ජපානය, ශ්‍රී ලංකාවට ආධාර ලබාදුන් රටවල් අතර පෙරමුණ ගත් රටක් බවයි.\nආසියාවේ අනාගතය පිළිබඳව ජපාන නිකේ පුවත්පත මගින් සංවිධාන කළ ජාත්‍යන්තර සමුළුව අමතමින් ජනාධිපති ගෝඨාභය රාජපක්ෂ සිදු කළ ප්‍රකාශයද හින්දු පුවත්පත උපුටා දක්වා තිබෙනවා.\nඑහි දී ජනාධිපතිවරයා ප්‍රකාශ කළේ, ජපානය තවදුරටත් ශ්‍රී ලංකාවේ ප්‍රධානතම සංවර්ධන සහකරුවෙකු බවයි.",
       "URL": "https://www.hirunews.lk/305477/ශ්‍රී-ලංකාව-ගැන-ඉන්දියාවේ-සහ-ජපානයේ-ධනාත්මක-ප්‍රතිචාරය-ගැන-අගමැතිගෙන්-තුති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1138"
}