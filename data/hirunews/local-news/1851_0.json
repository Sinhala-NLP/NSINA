{
       "Source": "hirunews",
       "Timestamp": "Wednesday, 30 June 2021 - 12:58",
       "Headline": "සේවකයාගේ පාපොච්චාරණයෙන් පසු  මීගමුවේ කෝටිපති ව්‍යාපාරිකයාගේ දේහය ගොඩගැනේ",
       "News Content": "මීගමුව - බෝලවලාන රෝමානු කතෝලික සුසාන භූමියේ මිහිදන් කර තිබූ පසුගිය වසරේ ඔක්තෝම්බර් 3 වනදා මියගිය කෝටිපති ව්‍යාපාරිකයාගේ සිරුර අද ගොඩගනු ලැබුවා.\nඒ මරණය සැක සහිත බවට පවුලේ ඥාතීන් කළ පැමිණිල්ලකට අනුව ලද අධිකරණ නියෝගය මතයි.\nමීගමුව වැඩබලන මහේස්ත්‍රාත්වරයා ඉදිරියේ ගොඩගත් දේහය ඥාතීන් විසින් හඳුනා ගැනීමෙන් අනතුරුව, වැඩිදුර පරීක්ෂණ සඳහා කොළඹ විශේෂඥ අධිකරණ වෛද්‍ය නිලධාරිවරයා වෙත එවනු ලැබුවා.\nමෙම ව්‍යාපාරිකයාගේ දේහය පිළිබඳ අවසන් කටයුතු පසුගිය ඔක්තෝම්බර් මාසයේදී සිදුකර තිබූ අතර, මරණය සැක සහිත බවට පවුලේ ඥාතීන් මීගමුව පොලීසියට පසුව පැමිණිලි කර තිබුණා.\nඒ අනුව, සිදුකළ දීර්ඝ විමර්ශනයකින් පසු සිද්ධිය සම්බන්ධයෙන් සැක පිට ඔහුගේ බිරිඳ සහ ව්‍යාපාරික ස්ථානයේ සේවකයෙකු පසුගිය 24 වනදා අත්අඩංගුවට ගත්තා.\nඔවුන් අද යළි අධිකරණයට ඉදිරිපත් කිරීමට නියමිතව තිබෙනවා.\nප්‍රශ්න කිරීම් වලදී අදාළ සේවකයා පවසා තිබුණේ කොට්ටයක් යොදා ගෙන හුස්ම සිරකර ව්‍යාපාරිකයා ඝාතනය කළ බවයි.\nඑම අවස්ථාවේ බිරිඳ ඔහුගේ දෙපා සිරකරගෙන සිටි බව ද ඔහු පොලීසියට ප්‍රකාශ කර තිබුණා.\nඒ අනුව පොලීසිය මේ සම්බන්ධයෙන් අධිකරණයට කරුණු වාර්තා කළ අතර, එහිදී නියෝග කෙරුණේ දේහය යළි ගොඩගෙන පශ්චාත් මරණ පරීක්ෂණය පැවැත්වීමටයි.",
       "URL": "https://www.hirunews.lk/275689/සේවකයාගේ-පාපොච්චාරණයෙන්-පසු-මීගමුවේ-කෝටිපති-ව්‍යාපාරිකයාගේ-දේහය-ගොඩගැනේ",
       "Category": "Local News",
       "Parent URL": "https://www.hirunews.lk/local-news.php?pageID=1851"
}