{
       "Source": "hirunews",
       "Timestamp": "Friday, 22 July 2022 - 8:18",
       "Headline": "ජනපති ලේකම් කාර්යාලයේ දේපළවලට සිදුව ඇති හානිය සෙවීමට ස්ථානීය පරීක්ෂණ (වීඩියෝ)",
       "News Content": "ජනාධිපති කාර්යාලයේ දේපල වලට සිදු හානිය පිළිබඳ ස්ථානිය පරික්ෂණ ආරම්භ කර තිබෙනවා.\nපොලිස් අපරාධ පරික්ෂණ නිළධාරින් සහ ස්ථානීය පරික්ෂණ නිළධාරින් විමර්ශණ කටයුතු ආරම්භ කර ඇති බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දුව කියා සිටියේ.\nමීට අදාළව ඇඟිලි සළකුණු වාර්තා ලබාගනිමින් විද්‍යාත්මක සාක්ෂි ලබාගැනීමටද පියවර ගෙන තිබෙනවා.\nඅද අලුයම ත්‍රිවිධ හමුදාව සහ පොලිසිය සහ විශේෂ කාර්ය බලකාය එක්ව සිදු කළ මෙහෙයුමේ දී ජනාධිපති කාර්යාලය සහ එහි ප්‍රධාන දොරටුව ඇතුලු අවට පරිශ්‍රයේ රැඳී සිටි විරෝධතාකරුවන් ඉවත් කරන අවස්ථාවේදී සැකකරුවන් 9 දෙනෙකු අත්අඩංගුවට ගත් බවයි පොලිසිය සඳහන් කළේ.\nඔවුන් කැළණිය, ඇඹිලිපිටිය, ජාඇළ, රත්නපුරය, වැල්ලම්පිටිය, වාද්දුව, නුගේගොඩ යන ප්‍රදේශවල පදිංචි අවුරුදු 26 සහ 58 අතර වයස්වල පසුවන්නන්.\nමෙම සිද්ධියෙදි තුවාල ලැබු 14 දෙනෙකු රෝහල් ගත කර තිබෙනවා.\nකොළඹ මධ්‍යම ජ්‍යෙෂ්ඨ පොලිස් අධිකාරිවරයාගේ අධීක්ෂණය යටතේ විමර්ශන කටයුතු වැඩිදුරටත් සිදු කෙරෙන අතර, ඒ අවට ප්‍රදේශයේ ආරක්ෂාවද තර කර තිබෙනවා.\nමේ අතර අග්‍රාමාත්‍යවරයා ඇතුලු අමාත්‍ය මණ්ඩලය අද පෙරවරුවේ ජනාධීපතිවරයා ඉදිරියේ දිවුරුම්දීමට නියමිතයි.\nරජයේ අභ්‍යන්තර ආරංචි මාර්ග සඳහන් කළේ සභානායක අමාත්‍ය දිනේෂ් ගුණවර්ධන නව රජයේ අග්‍රාමාත්‍ය ධුරයේ දිවුරුම් දෙනු ඇති බවයි.",
       "URL": "https://www.hirunews.lk/310624/ජනපති-ලේකම්-කාර්යාලයේ-දේපළවලට-සිදුව-ඇති-හානිය-සෙවීමට-ස්ථානීය-පරීක්ෂණ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1002"
}