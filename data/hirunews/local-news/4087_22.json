{
       "Source": "hirunews",
       "Timestamp": "Thursday, 08 February 2018 - 16:26",
       "Headline": "උදයංග වීරතුංගගෙන් ෆේස්බුක් පණිවුඩයක්",
       "News Content": "ඩුබායි ගුවන්තොටුපලේදී ජාත්‍යන්තර පොලීසිය විසින් රදවා ගත් තමන්, රතු වරෙන්තුවක් නොමැති නිසා නිදහස් කළ බව රුසියාවේ හිටපු ශ්‍රී ලංකා තානාපති උදයංග වීරතුංග පවසනවා.\nඒ සිය ෆේස්බුක් ගිණුමේ සටහනක් තබමින්.\nජාත්‍යන්තරව තමන්ට කිසිදු චෝදනාවක් නොමැති බව සදහන් කරන ඔහු දැනට ශ්‍රී ලංකාවට පැමිණීමේ අදහසක් නොමැති බව ද එහි දක්වා තිබෙනවා.\nඑසේම වැඩිදුරටත් ඔහු සදහන් කර ඇත්තේ මෙම සිද්ධිය හේතුවෙන් ශ්‍රී ලංකා පොලීසියට එරෙහිව වන්දි නඩුවක් පැවරීමට තමන් සුදුසු අවස්ථාවක් උදා වූ බවයි.\nපසුගිය 4 වනදා ඩුබායි ගුවන්තොටුපලේදී ඔහු අත්අඩංගුවට ගත් බව වාර්තා වුණේ ඇමරිකාව බලා ගමන් කරමින් සිටියදීයි.\nමිග්යානා ගණුදෙනුව සම්බන්ධයෙන් මුදල් විශුද්ධිකරණ පනත යටතේ අක්‍රමිකතාවක් සිදුකිරීමට අදාළව උදයංග වීරතුංගට එරෙහිව පොලිස් මූල්‍ය අපරාධ විමර්ශන කොට්ඨාශය පරීක්ෂණ සිදුකරනවා.\nඔහු අත්අඩංගුවට ගන්නා ලෙස කොටුව මහේස්ත්‍රාත් අධිකරණය මීට පෙර ජාත්‍යන්තර වරෙන්තුවක්ද නිකුත් කළා.\nකෙසේ වෙතත්, ඔහු අත්අඩංගුවට ගත් බවට වාර්තා පළ වූ දිනයේ පොලිස් මූල්‍ය අපරාධ විමර්ශන කොට්ඨාශයේ ජ්‍යෙෂ්ඨ ප්‍රකාශකයෙකු සඳහන් කළේ උදයංග වීරතුංග ශ්‍රී ලංකාවට රැගෙන ඒම සදහා එක්සත් අරාබි එමිර් රාජ්‍ය අතර අදහස් හුවමාරු කරගනිමින් සිටින බවයි.\nඑසේම, හත් දෙනෙකුගෙන් යුත් කණ්ඩායමක් එම කටයුතු සම්බන්ධීකරණය කිරීම සදහා දිවයිනෙන් පිටත්ව යන බව පොලිස් මූලස්ථානය ප්‍රකාශ කළ අතර ඉන් සිව් දෙනෙකු ඊයේ රාත්‍රියේ අබුඩාබිය බලා පිටත්ව ගොස් තිබුණා.\nඅනෙක් තුන්දෙනාට වීසා ගැටලූවක් හේතුවෙන් ඊයේ රාත්‍රියේ දිවයිනෙන් පිටවීමට නොහැකි වූ අතර ඔවුන් අද දහවල් පිටත්ව ගිය බවයි විදේශ කටයුතු අමාත්‍යාංශය ප්‍රකාශ කළේ.\nමේ අතර, තමා නිදහස් වූ බවට උදයංග වීරතුංග සිදුකර ඇති ප්‍රකාශය පිලිබදව අප පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකරගෙන් ද විමසීමක් කළා.\nඔහු කියා සිටියේ ඒ සම්බන්ධයෙන් දැනට තමන්ට ප්‍රකාශයක් කළ නොහැකි බවයි.",
       "URL": "https://www.hirunews.lk/183230/උදයංග-වීරතුංගගෙන්-ෆේස්බුක්-පණිවුඩයක්",
       "Category": "Local News",
       "Parent URL": "https://www.hirunews.lk/local-news.php?pageID=4087"
}