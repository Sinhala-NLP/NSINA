{
       "Source": "hirunews",
       "Timestamp": "Tuesday, 15 August 2023 - 20:37",
       "Headline": "වෛද්‍ය සැපයුම් අංශයේ අකාර්යක්ෂමතා ගැන හෙළිදරව්වක්",
       "News Content": "රට තුළ ප්‍රමාණවත් ඖෂධ නොතිබීමට ප්‍රධානතම හේතුව වෛද්‍ය සැපයුම් අංශයේ අකාර්යක්ෂමතාවය බව ජාතික විගණන කාර්යාලයේ වාර්තාවකින් පෙන්වා දී තිබෙනවා.\nඑමෙන්ම ඖෂධ මිලදී ගැනීමේදී තොග පාලනය පිළිබඳව වෛද්‍ය සැපයුම් අංශය අවධානය යොමු කර නැතැයි ද එම වාර්තාවේ සඳහන්.\nශ්‍රී ලංකාවේ ශක්තිමත් සහ සුවපහසු ජාතික මහජන සෞඛ්‍ය පද්ධතියක් පිහිටුවීමේ තිරසාර සංවර්ධන ඉලක්ක පිළිබඳව ජාතික විගණන කාර්යාලයේ වාර්තාවක් මගින් කරුණු රැසක් අනාවරණය කර තිබෙනවා.\nඑහි දැක්වෙන්නේ 1980 වසරේදී ස්ථාපනය කරන ලද ජාතික සෞඛ්‍ය සභාව සෞඛ්‍ය ගැටලු ඉහළින් සාකච්ඡා කිරීමට වැදගත් වේදිකාවක් වුවද එය 2004 වසරේ සිට රැස්වී නොමැති බවයි.\nජාතික සෞඛ්‍ය සභාව නැවත කඩිනමින් ස්ථාපනය කිරීමට කටයුතු කරන ලෙස ජාතික විගණන කාර්යාලය නිර්දේශ කර තිබෙනවා.\nඑමෙන්ම රට තුළ ප්‍රමාණවත් ඖෂධ තොග නොමැති වීමට ප්‍රධානතම හේතුව වෛද්‍ය සැපයුම් අංශයේ අකාර්යක්ෂමතාවය බවද එම වාර්තාවේ සඳහන්.\nඖෂධ මිලදී ගැනීමේදී තොග පාලනය පිළිබඳව වෛද්‍ය සැපයුම් අංශය සලකා බලා නොමැති බවද එහි සඳහන්.\nසෞඛ්‍ය සේවා අධ්‍යක්ෂ ජනරාල්වරයාගේ සභාපතිත්වයෙන් සෞඛ්‍ය සංවර්ධන කමිටුව වසරකට රැස්වීම් 06ක් පැවැත්වීමට සැලසුම් කර තිබුණත් 2020 වසරේදී කමිටුව රැස්ව ඇත්තේ එක්වරක් පමණයි.\nඑමෙන්ම 2021 වසරේදි කමිටුව රැස්ව ඇත්තේ සිව්වරක් පමණක් බවද එහි සඳහන්.\nමෙම තත්ත්වය හේතුවෙන් සෞඛ්‍ය දෙපාර්තමේන්තුව සහ පළාත් සෞඛ්‍ය දෙපාර්තමේන්තු අතර සම්බන්ධීකරණය දුර්වල වීමටද හේතු වී තිබෙනවා.\n2022 වසරේ අප්‍රෙල් 20 වනවිට රෝහල් 14ක ඉතා අත්‍යවශ්‍ය ඖෂධ වර්ග 15ක් හා අත්‍යාවශ්‍ය ඔෂධ වර්ග 1,205ක තොග නොතිබු බවද විගණන වාර්තාවේ සඳහන්.\nඑමෙන්ම ඉතා අත්‍යාවශ්‍ය ඖෂධ වර්ග 49ක සහ අත්‍යාවශ්‍ය ඖෂධ වර්ග 943ක තොග පැවැතියේ දින 30කටත් අඩු කාලයකට බවද ජාතික විගණන කාර්යාල වාර්තාවේ දැක්වෙනවා.",
       "URL": "https://www.hirunews.lk/344937/වෛද්‍ය-සැපයුම්-අංශයේ-අකාර්යක්ෂමතා-ගැන-හෙළිදරව්වක්",
       "Category": "Local News",
       "Parent URL": "https://www.hirunews.lk/local-news.php?pageID=95"
}