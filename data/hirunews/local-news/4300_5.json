{
       "Source": "hirunews",
       "Timestamp": "Wednesday, 27 September 2017 - 19:43",
       "Headline": "තවත් ජිවිතයක් ජීවත් කළ නලින්දගේ හදවත (ඡායාරූප)",
       "News Content": "මහනුවර මහ රෝහලේ සිදු කළ දෙවන හෘද බද්ධ කිරීමේ සැත්කම ඉතා සාර්ථකව සිදුකළ බව මහනුවර මහ රෝහලේ අධ්‍යක්ෂ වෛද්‍ය සමන් රත්නායක සඳහන් කරනවා\nඅද (27) දින මෙම සැත්කම සිදුකරනු ලැබුවේ කළුතර අලුත්ගම කලුවාමොදර ප්‍ර‍රදේශයේ අවුරුදු දහනමයක් වයසැති සචිනි සෙව්වන්දි නැමැති තරුණියටයි.\nමෙම සැත්කම පසුගිය විසි දෙවන දින සිදු කිරීම සඳහා පොළොන්නරුව ප්‍රදේශයේ රථ වාහන අනතුරකින් මියගිය අයෙකුගේ හදවත ලබාගෙන සිදුකිරීමට සූදානම් වුවත් සැත්කමට භාජනය කිරීමට නියමිතව සිටි තරුණියගේ හදවතේ හා පෙනහැල්ලේ ගැස්ම පරික්ෂා කිරීම සඳහා සුදුසු උපකරණයක් නොමැතිවීම නිසා කල් දැමීමට සිදුවුණා.\nමේ පිළිබඳව අවධානය යොමු කළ අමාත්‍ය රාජිත සේනාරත්න විසින් අවශ්‍යය උපකරණ ලබා දීම අනුව නැවත මහනුවර තලාතුඔය කපුලියද්ද ප්‍රදේශයේ පදිංචි 28 හැවිරිදි නලින්ද සකලසූරිය නැමති තරුණයා රිය අනතුරකට ලක්වීමෙන් මිය යාම නිසා ලබාගත් හදවත බද්ධ කිරීම ඊයේ (26) රාත්‍රියේදි සිදු කළා.\nමහනුවර මහ රෝහලේ අධ්‍යක්ෂ වෛද්‍ය සමන් රත්නායක සඳහන් කලේ මෙම ශල්‍යකර්මය ඉතා සාර්ථකව සිදු කළ බවත් දැනට රෝගී තරුණිය හොද ශරීර සෞඛ්‍යයෙන් සිටින බවයි.\nමහනුවර- හේරත් ඒකනායක",
       "URL": "https://www.hirunews.lk/172002/තවත්-ජිවිතයක්-ජීවත්-කළ-නලින්දගේ-හදවත-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4300"
}