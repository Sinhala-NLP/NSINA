{
       "Source": "hirunews",
       "Timestamp": "Sunday, 05 December 2021 - 11:13",
       "Headline": "ලාංකික කළමනාකරු ඝාතනය කිරීම තරයේ හෙළා දකිනවා - මුස්ලිම් සිවිල් සමාජ කවුන්සිලය",
       "News Content": "ශ්‍රී ලාංකික කළමනාකරුවෙකු අමානුෂික ලෙසින් පුළුස්සා ඝාතනය කිරීමේ සිද්ධිය සම්බන්ධයෙන් පකිස්ථානයේ මුස්ලිම් සිවිල් සමාජ කවුන්සිලය (ACJU, MCSL, NSC, YMMA) විසින් සිය සංවේගය පළ කරමින් ශෝකී පණිවිඩයක් නිකුත් කර තිබෙනවා.\nශ්‍රී ලාංකික සහෝදර ප්‍රියන්ත කුමාර දියවඩන නමැති කළමනාකාරවරයා ඝාතනය කිරීම තරයේ හෙළා දකිමින් මෙම නිවේදනය නිකුත් කර ඇත්තේ, එම කවුන්සිලයේ උප සභාපති හිල්මි අහමඩ් විසින්.\nහෙතෙම සඳහන් කරන්නේ, වියරු වූ අමානුෂිකයින් විසින් සිය විදේශික සහෝදරයාව ඝාතනය කිරීම තමන් දකිනුයේ අතිශය මිලේච්ඡ වූ ද, නින්දිත වූ ද කිසිසේත්ම නො ඉවසිය යුතු පිළිකුල්සහගත අපරාධයක් බවයි.\nආගම, ජාතිය කුමක් වුව ද මෙවැනි සිද්ධීන් සඳහා අධිකරණය විසින් කිසිදු ලිහිල් කිරීමක් සිදු නොවන අතර, සිද්ධි‍යෙන් අනතුරුව පකිස්ථාන අග්‍රාමාත්‍ය ඉම්රාන් ඛාන්ගේ දැඩි පියවර ද උප සභාපතිවරයාගේ ප්‍රශංසාවට ලක් වී තිබෙනවා.\nමේ වනවිටත් මෙම අපරාධයට වගකිව යුතු සැකකරුවන් 100කට අධික පිරිසක් අත් අඩංගුවට ගෙන ඇති බවට තහවුරු කරන ලද වාර්තාවක් තමන් වෙත ලැබී ඇති බවයි හෙතෙම වැඩිදුරටත් ලිපිය මගින් පෙන්වා දී ඇත්තේ.\nමෙම සිද්ධියෙන් පළුදු වීමට ඉඩකඩ පවතින පකිස්ථාන ශ්‍රී ලංකා මිත්‍ර සබඳතා බිඳ නොවැටෙන්නට නම්, පකිස්ථාන රජය විසින් අවංකවම අදාළ අපරාධයට වගකිව යුතු පුද්ගලයින්ට දැඩි දඬුවම් පමුණුවනු ඇති බව ද එම නිවේදනයේ සඳහන් වනවා.\nඑමෙන්ම මෙම සිද්ධියෙන් පීඩාවට සහ අසරණභාවයට පත්ව සිටින ජීවිතක්ෂයට පත් ශ්‍රී ලාංකික සහෝදරයාගේ පවුලේ ඥාාතීන්ට ද සිය බලවත් කනගාටුව ද පළ කරමින් මෙම කවුන්සිලයේ උප සභාපතිවරයා කියා සිටින්නේ, අදාළ පවුල වෙනුවෙන් පකිස්ථාන රජය විසින් වන්දි ගෙවීමට ද සූදානම් බවයි.\nතව ද මෙලෙස කුරිරු අන්දමින් ජීවිතක්ෂයට පත් වූ සහෝදර ශ්‍රී ලාංකිකයාට උතුම් නිර්වාණ සුවය ම සාක්ෂාත් වේවා \" යැයි ද ඔහු නිකුත් කළ ශෝක පණිවිඩයෙහි සඳහන්.",
       "URL": "https://www.hirunews.lk/290065/ලාංකික-කළමනාකරු-ඝාතනය-කිරීම-තරයේ-හෙළා-දකිනවා-මුස්ලිම්-සිවිල්-සමාජ-කවුන්සිලය",
       "Category": "Local News",
       "Parent URL": "https://www.hirunews.lk/local-news.php?pageID=1516"
}