{
       "Source": "hirunews",
       "Timestamp": "Sunday, 08 September 2019 - 19:04",
       "Headline": "බැඳුම්කර වංචාවට අදාළ සියල්ලන්, අධිකරණයට ගෙන එන බවට විපක්ෂ නායකගෙන් ප්‍රතිඥා",
       "News Content": "ජනතාවගේ පසුම්බියට පමණක් නොව විහාරස්ථානවල පිං කැටයට පවා අත තැබීමට වත්මන් ආණ්ඩුව කටයුතු කර ඇති බව ශ්‍රී ලංකා පොදුජන පෙරමුණේ නායක, විපක්ෂ නායක මහින්ද රාජපක්ෂ පවසනවා.\nජාතික නිදහස් පෙරමුණේ තුන්වන ජාතික මහ සමුළුව කොළඹ සුගතදාස ගෟහස්ථ ක්‍රීඩාංගනයේදි අද පැවැත්වුණා.\nඊට එක්වෙමිනුයි විපක්ෂ නායකවරයා මේ බව සඳහන් කළේ.\nඅද පැවති මෙම සමුළුවට විපක්ෂ නායක මහින්ද රාජපක්ෂ, ජනාධිපතිධූර අපේක්ෂක හිටපු ආරක්ෂක ලේකම් ගෝඨාභය රාජපක්ෂ ඇතුලු දේශපාලන නායකයින් රැසක් එක්ව සිටියා.\nඑහිදී ඒකාබද්ධ විපක්ෂය ප්‍රමුඛ ශ්‍රී ලංකා පොදුජන පෙරමුණේ ජනාධිපති අපේක්ෂක ලෙස හිටපු ආරක්ෂක ලේකම් ගෝඨාභය රාජපක්ෂ, අද යළිත් වරක් තහවුරු කරනු ලැබුවා.\nඑමෙන්ම, රට ගොඩනැගීම සඳහා වූ උපාය මාර්ගික යෝජනා 13ක් සහිත යෝජනාවලියක් සම්මත කර එය ජයග්‍රහණයෙන් අනතුරුව ක්‍රියාත්මක කිරිම සදහා ජනාධිපතිධුර අපේක්ෂක හිටපු ආරක්ෂක ලේකම් ගෝඨාභය රාජපක්ෂ වෙත පිලිගැන්විම ද එහිදි සිදු කෙරුනේ ජාතික නිදහස් පෙරමුණේ පක්ෂ නායක පාර්ලිමේන්තු මන්ත්‍රී විමල් විරවංශ විසින්.\nඊට එක්වෙමින් අදහස් දැක්වු විපක්ෂ නායක මහින්ද රාජපක්ෂ වැඩිදුරටත් සඳහන් කළේ මහබැංකු වංචාවට අදාළ සියළුම දෙනා අධිකරණයට ඉදිරිපත් කරන බවයි.\nමේ, එහිදී අදහස් දැක්වූ ජනාධිපතිධූර අපේක්ෂක හිටපු ආරක්ෂක ලේකම් ගෝඨාභය රාජපක්ෂ ප්‍රකාශ කළේ ජාතික නිදහස් පෙරමුණු සමුළුවේදී තමන් පිළිබද විශ්වාසය තබා ගැනීම සම්බන්ධයෙන් සියළු දෙනාට සිය ස්තූතිය පළ කරන බවයි.\nඑමෙන්ම රටේ ජනතාවගේ ආරක්ෂාව සහ අභිවෘද්ධිය වෙනුවෙන් කටයුතු කිරීම සිය වගකීම බව ද ඔහු එහිදී ප්‍රකාශ කළා.",
       "URL": "https://www.hirunews.lk/223865/බැඳුම්කර-වංචාවට-අදාළ-සියල්ලන්-අධිකරණයට-ගෙන-එන-බවට-විපක්ෂ-නායකගෙන්-ප්‍රතිඥා",
       "Category": "Local News",
       "Parent URL": "https://www.hirunews.lk/local-news.php?pageID=3157"
}