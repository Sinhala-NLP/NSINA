{
       "Source": "hirunews",
       "Timestamp": "Friday, 22 July 2022 - 8:08",
       "Headline": "අගමැති ප්‍රමුඛ අමාත්‍ය මණ්ඩලය දිවුරුම් දීම අද (වීඩියෝ)",
       "News Content": "අග්‍රාමාත්‍යවරයා ලෙස සභානායක අමාත්‍ය දිනේෂ් ගුණවර්ධන, අද පෙරවරුවේ ජනාධිපති රනිල් වික්‍රමසිංහ ඉදිරියේදී දිවුරුම් දීමට නියමිතව ඇති බව රජයේ ආරංචි මාර්ග ප්‍රකාශ කළා.\nඑසේම, නව රජයේ අමාත්‍ය මණ්ඩලය දිවුරුම් දීම අද පෙරවරුවේ මල්පාරේ පිහිටි අග්‍රාමාත්‍ය කාර්යාලයේදී සිදුකිරීමට නියමිතයි.\nකෙසේ වෙතත්, නව කැබිනට් මණ්ඩලයට අමාත්‍යවරුන් පත් කිරීමේ දී වෙනස්කම් කිහිපයක් සිදු වනු ඇති බව දේශපාලන ආරංචි මාර්ග ප්‍රකාශ කළා.\nඒ අනුව, විදේශ කටයුතු අමාත්‍ය ධුරය සඳහා නව අමාත්‍යවරයෙකු පත් වනු ඇති බවයි එම ආරංචි මාර්ග සඳහන් කළේ.\nමේ දක්වා මහාචාර්ය ජී.එල්.පීරිස් එම තනතුරේ කටයුතු කළා.\nඑහෙත්, ජනාධිපතිවරයා තේරීම සඳහා පාර්ලිමේන්තුවේ පැවති ඡන්ද විමසීමේදී ඔහු පාර්ලිමේන්තු මන්ත්‍රී ඩලස් අලහප්පෙරුමට සහය පළ කළේ ඊට අදාළ යෝජනාව ද ස්ථිර කරමින්.",
       "URL": "https://www.hirunews.lk/310621/අගමැති-ප්‍රමුඛ-අමාත්‍ය-මණ්ඩලය-දිවුරුම්-දීම-අද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1002"
}