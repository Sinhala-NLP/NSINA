{
       "Source": "hirunews",
       "Timestamp": "Friday, 23 September 2022 - 8:20",
       "Headline": "ලාංකික කතුන් 85ක් ඩුබායි හි කළුවර කාමරයක",
       "News Content": "ශ්‍රී ලාංකික කාන්තාවන් 85 දෙනෙකු ඩුබායි හි රැඳවුම් කඳවුරක කාමරයක් තුළ සිර කරගෙන සිටින පුවතක් හිරු ප්‍රවෘත්ති අංශයට වාර්තා වුණා.\nමේ පිළිබඳ අනාවරණ වුණේ, එලෙස සිර කරගෙන සිටි කාන්තාවක් මෙරටට පැමිණීමෙන් පසුව ඒ සම්බන්ධයෙන් හෙළි කිරීමත් සමඟ යි.\nදඹුලු‍ ඔය ප්‍රදේශයේ පදිංචි ලලිතා පද්මිණී නමැති එම කාන්තාව විදේශගත වී තිබුණේ, දඹුල්ලේ පිහිටි විදේශ රැකියා ආයතනයකින්.\nඇය ඩුබායි හි රැඳවුම් කඳවුරක මාස තුනක කාලයක් ගත කර තිබුණා.\nමේ සම්බන්ධයෙන් විදේශ සේවා නියුක්ති කාර්යාංශයට, දඹුල්ල පොලීසියට සහ විදේශගත කළ රැකියා නියෝජිත ආයතනයට දැනුම් දුන්නද මෙතෙක් තමන්ට කිසිදු සාධාරණයක් ඉටු වී නොමැති බවයි ඇය හිරු ප්‍රවෘත්ති අංශයට කියා සිටියේ.\nඑසේම, දඹුල්ල ප්‍රදේශයේ පිහිටි පෞද්ගලික විදේශ රැකියා ආයතනය මගින්ම ඩුබායි රාජ්‍යය වෙත යැවූ කාන්තාවකගේ සහෝදරියක වන දුලිකා ප්‍රියන්තිද හිරු ප්‍රවෘත්ති අංශයට සඳහන් කළේ, මේ වන විට තම සහෝදරියද ඩුබායි හි පීඩාවට පත්ව සිටින බව යි.",
       "URL": "https://www.hirunews.lk/316083/ලාංකික-කතුන්-85ක්-ඩුබායි-හි-කළුවර-කාමරයක",
       "Category": "Local News",
       "Parent URL": "https://www.hirunews.lk/local-news.php?pageID=850"
}