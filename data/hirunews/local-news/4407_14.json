{
       "Source": "hirunews",
       "Timestamp": "Sunday, 23 July 2017 - 16:58",
       "Headline": "මුහුදේ ගසාගෙන යමින් සිටි තවත් අලි දෙදෙනෙකු බේරා ගැනේ (ඡායාරූප)",
       "News Content": "ඹුහුදේ ගසාගෙන යමින් සිටි තවත් වන අලින් දෙදෙනෙකු නාවික හමුදාව විසින් බේරාගෙන තිබෙනවා.\nනැගෙනහිර නාවික විධානයට අනුයුක්ත නිලධාරීන් පිරිසක් විසින් අද පෙරවරුවේ අලින් දෙදෙනා බේරාගෙන ඇත්තේ ත්‍රිකුණාමලය රවුන්ඩ් දුපත සහ කෙවුලියා තුඩුව අතර මුහුදු ප්‍රදේශයේදීයි.\nමුර සංචාරයේ නිරත යාත්‍රාවක් මගින් අලින් දෙදෙනා පළමුව නිරීක්ෂණය කර තිබෙනවා.\nඅනතුරුව ඒ සම්බන්ධයෙන් ත්‍රිකුණාමලය වනජීවී දෙපාර්තමේන්තු නිලධාරීන් වෙත දැනුම්දී ඔවුන්ගේ සහය ද ඇතිවයි අලි දෙදෙනා බේරා ගැනීමේ මෙහෙයුම් ආරම්භ කර තිබුනේ.\nඊට වේග ප්‍රහාරක යාත්‍රා 3 ක් සහ නාවික හමුදා කිමිදුම් අංශයේ නාවිකයන් කණ්ඩායමක් ද එක්ව තිබෙනවා.\nඒ අනුව දැඩි පරිශ්‍රමයකින් අලි දෙදෙනාට උපද්‍රවයක් නොවන ආකාරයෙන් මුහුදේ සිට නිරුපද්‍රිතව ගොඩබිමට රැගෙන ඒමට පියවර ගෙන තිබෙනවා.\nඅනතුරුව එම අලි දෙදෙනා කෙවුලියා තුඩුව ප්‍රදේශයට මුදාහැර තිබෙනවා.\nනැගෙනහිර නාවික විධානයට අනුයුක්ත නාවික හමුදා නිලධාරීන් පිරිසක් පසුගිය 11 වනදා ද කෝක්කුතුඩුවායි සිට නාවික සැතපුම් 8 ක් දුරකදී මුහුදේ ගසාගෙන යමින් සිටි අලියෙකු බේරාගනු ලැබුවා.",
       "URL": "https://www.hirunews.lk/166577/මුහුදේ-ගසාගෙන-යමින්-සිටි-තවත්-අලි-දෙදෙනෙකු-බේරා-ගැනේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4407"
}