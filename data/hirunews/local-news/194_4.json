{
       "Source": "hirunews",
       "Timestamp": "Tuesday, 11 July 2023 - 12:19",
       "Headline": "මුලතිව් වැසිකිලි වලකින් හමු වූ බෝම්බ",
       "News Content": "මුලතිව් පොලිස්වසමේ අලම්පිල් ප්‍රදේශයේ ගෙවත්තක පැරණි වැසිකිළි වළක සඟවා තිබූ මෝටාර් උණ්ඩ සහ අත්බෝම්බ ඇතුලු පුපුරණ ද්‍රව්‍ය විශාල ප්‍රමාණයක් ඊයේ (10) සවස සොයාගත් බව මුලතිව් පොලිසිය පවසනවා.\nඅදාල ඉඩමේ අයිතිකරු විසින් නැවත පදිංචි වීමෙන් පසුව ඉඩම සංවර්ධනය කිරීමේ අරමුණින් යුතුව සිය ගෙවත්තේ පැවති පැරණි වැසිකිළි වළක කොන්ක්‍රීට් ආවරණයක් ඉවත් කිරීමට යාමේදී මෙම බෝම්බ තොගය දැක ඇති බවත් පසුව ඉඩම් අයිතිකරු විසින් මුලතිව් පොලිසියට මේ පිළිබඳව දැනුවත් කිරීමෙන් පසුව පොලීසිය විසින් මුලතිව් මහේස්ත්‍රාත් අධිකරණයට කල දැනුම්දීමක් මත අධිකරණ නියෝගයක් යටතේ අදාළ ස්ථානයේ කැනීම් සිදුකර තිබෙනවා.\nමෙම කැනීම් කටයුතු සඳහා කිලිනොච්චිය පොලිස් විශේෂ කාර්ය බළකා බෝම්බ නිෂ්ක්‍රීය අංශ නිළධාරීන් හා මුලතිව් පොලිස් නිළධාරීන් සහභාගී වූ අතර එහිදී සිදුකල කැනීම් වලදී වැසිකිළි වලෙහි සඟවා තිබී අත්බෝම්බ 56 ක්, මිලිමීටර 82 වර්ගයේ මෝටාර් උණ්ඩ 49 ක්, මිලිමීටර 60 වර්ගයේ මෝටාර් උණ්ඩයක්, ෆැරා උණ්ඩ 14 ක්,ආර්.පි.ජි උණ්ඩ හයක් සොයාගනු ලැබුවා.\nඅවසන් යුද්දය පැවති සමයේදී කොටි ත්‍රස්ත සංවිධානය විසින් මෙම බෝම්බ තොගය මෙම ස්ථානයේදී වලදමා පලා යන්නට ඇතැයි පොලීසිය සැක පල කරනවා.",
       "URL": "https://www.hirunews.lk/340838/මුලතිව්-වැසිකිලි-වලකින්-හමු-වූ-බෝම්බ",
       "Category": "Local News",
       "Parent URL": "https://www.hirunews.lk/local-news.php?pageID=194"
}