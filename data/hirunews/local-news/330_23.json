{
       "Source": "hirunews",
       "Timestamp": "Saturday, 20 May 2023 - 10:31",
       "Headline": "ශ්‍රී ලංකා ක්‍රිකට් ආයතනයේ නව සභාපතිවරයා ලෙස ෂම්මි සිල්වා පත්වෙයි (වීඩියෝ)",
       "News Content": "ඉදිරි දෙවසරක කාලය සඳහා ශ්‍රී ලංකා ක්‍රිකට් ආයතනයේ මහ පුටුවට නිතරගයෙන් යළි ශම්මි සිල්වා අද තේරී පත්වුණා.\nමෙවර ක්‍රිකට් නිලවරණයේ සියලු නිලතල නිතරගයෙන් තේරී පත්වීමත් කැපී පෙනුණා.\nකෙසේ වෙතත් ක්‍රීඩා අමාත්‍යවරයා විසින් නව ක්‍රීඩා රෙගුලාසිවලට අනුව මෙවර ශ්‍රී ලංකා ක්‍රිකට් නිලවරණය පවත්වන්නට සූදානම් වුවත්, අධිකරණ හමුවේ දෙපාර්ශවයේම එකඟතාව මත පැරණි ක්‍රීඩා රෙගුලාසිවලට අනුව මෙවරත් ශ්‍රී ලංකා ක්‍රිකට් නිලවරණය ක්‍රියාත්මක වුණා.\nශ්‍රී ලංකා ක්‍රිකට් ආයතනයේ 62 වැනි වාර්ෂික මහා සභා රැස්වීම අද උදෑසන 10ට කොළඹදී ආරම්භ වුණේ ශ්‍රී ලංකා ක්‍රිකට් ආයතනයේ සමාජිකයින් වන පළාත්, දිස්ත්‍රික්, පරිපාලිත හා අනුබද්ධ යන සංගම් සහ ක්‍රීඩා සමාජවල සාමාජිකයින්ගේ සහභාගිත්වයෙන්.\nඑහිදී 2023 වසරේ සිට 2025 වසර දක්වා දෙවසරක කාල වකවානුව සඳහා ශ්‍රී ලංකා ක්‍රිකට් ආයතනයේ විධායක කමිටුව තෝරා පත් කර ගැනීමේ නිලවරණය පැවැත්වුණා.\nක්‍රීඩා අමාත්‍යවරයා විසින් නව ක්‍රීඩා රෙගුලාසි හඳුන්වාදීමත් සමඟ ශ්‍රී ලංකා ක්‍රිකට් බලධාරින් සහ ක්‍රීඩා අමාත්‍යංශය අතර සීතල යුද්ධයක් නිර්මාණය වෙද්දී, අවසානයේදී එම ගැටළුව අධිකරණය දක්වා විහිදී ගියා.\nඅධිකරණය ඉදිරියේදී දෙපාර්ශවයේ එකඟතාව මත පැරණි ක්‍රීඩා රෙගුලාසිවලට අනුව මෙවර ශ්‍රී ලංකා ක්‍රිකට් නිලවරණය පවත්වන්නට තීරණය කෙරුණා.\nශ්‍රී ලංකා ක්‍රිකට් ආයතනය වෙනුවෙන් සභාපති , උප සභාපති, ලේකම් ඇතුළු විධායක කමිටු නිලධාරින් 7දෙනෙකු සිය සාමාජික ඡන්දයෙන් තෝරා පත් කර ගැනීම සිදු කිරීම සඳහා සාමාජිකයින් වන පළාත්, දිස්ත්‍රික්, පරිපාලිත හා අනුබද්ධ යන සංගම් සහ ක්‍රීඩා සමාජවල ඡන්ද 147කින් දකුණු පළාත් ක්‍රිකට් සංගමයට හැරුණු කොට අනෙක් සියලු සමාජිකයින් ඡන්දය භාවිතා කරන්නට සුදුසුකම් ලබා තිබුණා.\nක්‍රිකට් මහ පුටුව අල්ලන්නට හිටපු සභාපති ශම්මී සිල්වා පාර්ශ්වය පමණක් මෙවර කඳවුරු බැන්දේ මෙවර ක්‍රිකට් නිලවරණයේ උණුසුම ද මකා දමමින්.\nඒ අනුව සභාපති සටන ඒක පාර්ශ්විය තුන්කොන් සටනක් බවට පත්වෙද්දී, සමන්ත දොඩන්වල සහ ජයන්ත ධර්මදාස යන අය අවසන් මොහොතේදී, ඉන් ඉවත්ව ගියේ සිය පාර්ශ්වයේ ශම්මි සිල්වාට නිතරගයෙන්ම ශ්‍රී ලංකා ක්‍රිකට් මහා පුටුව අඛණ්ඩව 3වැනි හිමිකර දෙමින්.\nශ්‍රී ලංකා ක්‍රිකට් ආයතනයේ උප සභාපති ධුර 02ක් සදහා 05 දෙනෙක් තරග කළා.\nසෙසු සාමාජිකයින් ඉවත්වීමත් සමගින් රවීන් වික්‍රමරත්න මහතාත් ජයන්ත ධර්මදාස මහතාත් ශ්‍රී ලංකා ක්‍රිකට් ආයතනයේ නව උප සභාපතිවරුන් ලෙස තේරී පත්වුණේ ද නිතරගයෙන්.\nලේකම් ධුරය සදහා භාර දුන් නාමයෝජනාව නලීන් අපෝන්සු මහතා ඉවත්කර ගැනීමත් සමග නිතරගයෙන්ම මොහාන් ද සිල්වා මහතා යළි ලේකම්වරයා ලෙස තේරී පත්වුණා.",
       "URL": "https://www.hirunews.lk/335707/ශ්‍රී-ලංකා-ක්‍රිකට්-ආයතනයේ-නව-සභාපතිවරයා-ලෙස-ෂම්මි-සිල්වා-පත්වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=330"
}