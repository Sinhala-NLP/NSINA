{
       "Source": "hirunews",
       "Timestamp": "Tuesday, 28 February 2023 - 21:46",
       "Headline": "ශ්‍රී ලංකාව වෙනුවෙන් අමෙරිකාවේ බලාපොරොත්තුව තානාපතිවරිය පහදයි (වීඩියෝ)",
       "News Content": "වර්තමානයේ ශ්‍රී ලංකාව මුහුණ දෙන ආර්ථික අර්බුදය සමනය කර ගැනීම සඳහා ශක්තිමත් ඉන්දු ශාන්තිකර කලාපයක වැදගත්කම තීරණාත්මක\nබව මෙරට අමෙරිකානු තනාපතිනී ජූලි චන්ග් පවසනවා.\nඇය මේ අදහස් පළ කළේ ඉන්දු ශාන්තිකර කලාපයට පොදු දැක්මක් ග්‍රන්ථය එළිදැක්වීමේ උත්සවයට එක්වෙමින්.\nජෙනරාල් සර් ජොන් කොතලාවල ආරක්ෂක විශ්වවිද්‍යාලය විසින් සංවිධාන කරන ලද ‘ඉන්දු ශාන්තිකර කලාපයට පොදු දැක්මක් - දකුණු ආසියාවට ඇති බලපෑම්‘ කෘතිය එළි දැක්වීම සිදු කෙරුනේ මෙරට අමෙරිකානු තනාපතිනි ජූලි චන්ග්ගේ ප්‍රධානත්වයෙන් .\nකලාපීය විශ්ලේශකයින් සහ එක්සත් ජනපද විශේෂඥයින් විසින් ඉන්දු ශාන්තිකර ක්‍රමෝපාය සම්බන්ධයෙන් ඉදිරිපත් කෙරුණු අදහස් මෙම ග්‍රන්ථයට ඇතුලත් කර තිබෙනවා.\nඑහි දී අමෙරිකානු තනාපතිනි‍ය පැවසුවේ,\n\"ඉන්දු පැසිෆික් කලාපීය ක්‍රමෝපාය සම්බන්ධයෙන් අමෙරිකාවේ අදහස් සහ දැක්ම ශ්‍රී ලංකාව ඇතුළු කලාපීය රටවල් සමඟ බෙදාගන්න කැමතියි. ලෝක ආර්ථික සංවර්ධනයේ විශාල කොටසකට දායක වන ඉන්දු- පැසිෆික් කලාපය, 21 වන සියවසේ භූ දේශපාලනයේ කේන්ද්‍රයයි . වෙනත් කිසිදු කලාපයකට වඩා එය ලෝකයට වැදගත් . එය විශේෂයෙන් ශ්‍රී ලංකාවට වැදගත් වන්නේ අප සැම දන්නා පරිදී ශ්‍රී ලංකාව ලොව කාර්ය බහුලතම නෞකා මාර්ගයක් අසන්නයේ පිහිටා තිබීම නිසයි. ශ්‍රී ලංකාව සහ අමෙරිකාව අතර සබඳතාව ඉතා පුළුල් සහ ගැඹුරු වන අතර , එහි හදවත වන්නේ ජනතා ප්‍රගතිය සහ සහයෝගීතාව උදෙසා වන අපේ කැපවීමයි. නෞකා ගමනාගමනයේ නිදහස තුළින් කොළඹ වරාය, කලාපයේ වඩාත් කාර්යබහුල වරායක් බවට පත්ව තිබෙනවා.\nඒ නිසයි ඉන්දු පැසිෆික් කලාපයේ නිදහස් නෞකා ගමනාගනය ප්‍රවර්ධනය කිරීම සඳහා උත්සාහයක නිරත වන්නේ. විවෘත ඉන්දු පැසිෆික් කලාපයක් ශ්‍රී ලංකාවට සෘජුවම බලපාන බව කිව හැකියි. අමෙරිකාව තනි රටක් ලෙස ශ්‍රී ලංකාවේ විශාලතම අපනයන වෙළඳපොළ වනවා ශ්‍රී ලංකාවේ ඩොලර් බිලියන 11ක් වන වාර්ෂික අපනයන ආදායමින් ඩොලර් බිලියන 2.8ක් හිමිවන්නේ අමෙරිකාවට සිදු කරන අපනයන හරහායි.\nජාත්‍යන්තර මූල්‍ය අරමුදල වෙතින් මූල්‍ය සහායක් අපේක්ෂා කරන මේ මොහොතේ. ශ්‍රී ලංකාවේ අනාගතය උදෙසා අයෝජනය කළ ප්‍රධාන රටවල් සියල්ල වෙතින් නිශ්චිත සහ විශ්වාසනීය මූල්‍ය සහතික කඩිනමින් ලැබෙනු ඇතැයි අමෙරිකාව අපේක්ෂා කරනවා ශ්‍රී ලංකාවට නැවතත් ආර්ථිකමය වශයෙන් ප්‍රකෘතිමත් වීමේ මාවතට අවතීර්ණ වීමට එය උපකාරී වනු ඇති.\"\nයනුවෙන්.",
       "URL": "https://www.hirunews.lk/328624/ශ්‍රී-ලංකාව-වෙනුවෙන්-අමෙරිකාවේ-බලාපොරොත්තුව-තානාපතිවරිය-පහදයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=506"
}