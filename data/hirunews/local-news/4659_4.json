{
       "Source": "hirunews",
       "Timestamp": "Thursday, 16 February 2017 - 12:55",
       "Headline": "සයිටම් අර්බුදය ගැන කියන්න අන්තරේ අද ජනපති හමුවෙයි",
       "News Content": "සයිටම් ගැටළුව සම්බන්ධයෙන් ජනාධිපති මෛත්‍රිපාල සිරිසේන සහ අන්තර් විශ්වවිද්‍යාලයීය ශිෂ්‍ය බල මණ්ඩලය අතර සාකච්ඡාවක් අද දහවල් ජනාධිපති ලේකම් කාර්යාලයේදී පැවැත්වෙනවා.\nඑහිදී මාළඹේ පෞද්ගලික වෛද්‍ය විද්‍යාලය පිළිබඳව විශ්වවිද්‍යාල ශිෂ්‍යයන් දරනු ලබන ස්ථාවරය පිළිබඳව ජනාධිපතිවරයා දැනුවත් කරන බවයි අන්තර් විශ්වවිද්‍යාලයීය ශිෂ්‍ය බල මණ්ඩලය සඳහන් කළේ.\nමෙම හමුවට සිසුන්ගේ පාර්ශවය නියෝජනය කරමින් ශිෂ්‍ය බල මණ්ඩලයට අමතරව වෛද්‍ය පීඨ ශිෂ්‍ය ක්‍රියාකාරී කමිටුව මෙන්ම අන්තර් විශ්වවිද්‍යාලයීය භික්ෂු බල මණ්ඩලයද එක්වීමට නියමිතයි.\nසයිටම් ගැටළුවට සියලූ පාර්ශවයන් සමඟ සාකච්ඡා කර සාධාරණ විසඳුමක් ලබාදෙන බව ජනාධිපති මෛත්‍රිපාල සිරිසේන මීට පෙර ප්‍රකාශ කළා.\nඒ අනුව මෙම ගැටළුව පිළිබඳව රජයේ වෛද්‍ය නිලධාරීන්ගේ සංගමය සමඟ පසුගිය සෙනසුරාදා ජනාධිපතිවරයා සාකච්ජා කළ අතර එහිදී මෙම ගැටළුකාරී තත්ත්වය නිරාකරණය කිරීම සඳහා රජයට උපදෙස් දීමට විද්වත් කමිටුවක් පත් කරන බවයි ජනාධිපතිවරයා ප්‍රකාශ කළේ.\nඉදිරි දින කිහිපය තුළ ද සයිටම් ගැටළුව පිළිබඳව තවත් පාර්ශව කිහිපයක් සමඟ ජනාධිපති මෛත්‍රීපාල සිරිසේන සාකච්ඡා පැවැත්වීමට නියමිත බවයි ජනාධිපති මාධ්‍ය අංශය සඳහන් කළේ.",
       "URL": "https://www.hirunews.lk/154624/සයිටම්-අර්බුදය-ගැන-කියන්න-අන්තරේ-අද-ජනපති-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4659"
}