{
       "Source": "hirunews",
       "Timestamp": "Wednesday, 09 June 2021 - 19:36",
       "Headline": "ගෝල 5 - 0 ක් ලෙස ප්‍රබල දකුණු කොරියානු කණ්ඩායම ශ්‍රී ලංකාවට එරෙහිව ජය අත් කර ගනී",
       "News Content": "ලෝක කුසලාන පාපන්දු තරගාවලියට සුදුසුකම් ලැබීමේ දෙවැනි වටයේ තරඟයක් ශ්‍රී ලංකාව සහ දකුණු කොරියාව අතර අද පැවැත් වුනා.\nඒ දකුණු කොරියාවේ ගොයන්ග් හි දී.\nශ්‍රී ලංකා කණ්ඩායමක් ලෝක කුසලාන සුදුසුකම් ලැබීමේ තරගයකට එක්වන්නේ වසර එක හමාරක කාලයකින් පසුවයි.\nතරඟයේ මුල සිටම ඉතා ආක්‍රමණ ශීලි ක්‍රීඩා විලාශයක් දියත් කල ශ්‍රී ලංකා පාපන්දු කණ්ඩායම ලෝක පාපන්දු ශ්‍රේණිගත කිරීම් වල 39 වන ස්ථානයේ පසුවන දකුණු කොරියාවට දැඩි පීඩනයක් එල්ල කළා.\nකෙසේ වෙතත් තරගයේ පලමු භාගය නිමා වන විට පාලනය අතට ගත් ප්‍රභල දකුණු කොරියානු කණ්ඩායම ගෝල 3 - 0 ක් ලෙස ඉදිරියෙන් සිටියා.\nලොව ප්‍රමුක පෙළේ ක්‍රීඩා සමාජ රැසක ක්‍රීඩා කරන පුළුල් අද්දැකීම් සහිත ක්‍රීඩකයින් හමුවේ ශ්‍රී ලංකා කණ්ඩායම දැක්වූ දස්කම් ඉහල මට්ටමක තිබුනා.\nතරගයේ දෙවන භාගයේ දී ශ්‍රී ලංකා කණ්ඩායම සිය පීඩනය දැඩි කලද දකුණු කොරියානු කණ්ඩායම  සිය පළපුරුද්ද සහ අත්දැකීම් මනා ලෙස ප්‍රයෝජනයට ගනිමින් තරගයේ දෙවන භාගය නිමාවන වන විට තවත් ගෝල 2ක් ලබා ගත්තා.\nශ්‍රී ලංකා කණ්ඩායමටද ගෝල රැස් කිරීමට තිබු අවස්ථා කිහිපයක්ම මේ තරගයේදී මගහැරී ගියා.\nමෑත කාළීන ජාත්‍යන්තර තරගාවලියකදී ප්‍රදර්ශනය නොකළ මට්ටමේ ඉහල දක්ෂතා ප්‍රකට කල ශ්‍රී ලංකා කණ්ඩායම පසුගිය සෙනසුරාදා ලෙබනනයට එරෙහි තරගය නිමා කලේ ගෝල 3ට 2ක් ලෙස පරාජය වෙමින් වුවද එහිදී ප්‍රතිවාදීන්ට ප්‍රබල අභියෝගයක් එල්ල කළා.",
       "URL": "https://www.hirunews.lk/273862/ගෝල-5-0-ක්-ලෙස-ප්‍රබල-දකුණු-කොරියානු-කණ්ඩායම-ශ්‍රී-ලංකාවට-එරෙහිව-ජය-අත්-කර-ගනී",
       "Category": "Local News",
       "Parent URL": "https://www.hirunews.lk/local-news.php?pageID=1895"
}