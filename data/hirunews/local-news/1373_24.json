{
       "Source": "hirunews",
       "Timestamp": "Saturday, 05 February 2022 - 19:36",
       "Headline": "යූ ටියුබයෙන් පාර සොයා ගෙන තහනම් ඇල්ලකට ගිය තවත් 3 දෙනෙකු දියේ ගිලී මරුට  (වීඩියෝ)",
       "News Content": "මීට පෙර සිදුවූ අනතුරු හේතුවෙන් දියනෑම තහනම් කර ඇති වැල්ලවාය - ඇල්ලවල දිය ඇල්ලේ නෑමට ගිය පුද්ගලයින් තුන්දෙනෙකු අද දියේ ගිලී ජිවිතක්ෂයට පත්වුණා.\nමාතර සිට පැමිණි 6 දෙනෙකුගෙන් යුත් පිරිසක් අතර සිටි මෙම තුන්දෙනා දියේ ගිලී අනතුරට පත්ව ඇති අතර, ඔවුන්ගේ සිරුරු ප්‍රදේශවාසීන් සහ පොලිසිය එක්ව ගොඩගෙන තිබෙනවා.\nඔවුන් වයස අවුරුදු 50 ඉක්මවූ වයස් සීමාවල පසුවන අතර පිරිස බීමතින් සිට ඇති බවට ද පොලීසිය සැක කරනවා.\nදියනෑමට පැමිණි පිරිසේ සිටි අයෙකු අදහස් පල කරමින් කියා සිටියේ යූ ටියුබ් සමාජ මාධ්‍ය ඔස්සේ පළවූ තොරතුරු අනුව මාර්ගය සොයා ගෙන මෙම ස්ථානයට පැමිණි බවයි.\nමීට පෙර පසුගිය වසරේ ඔක්තෝම්බර් 20 වනදා පියෙකු තම දියණිය සහ පුතු සමග දියේ ගිලී ජිවිතක්ෂයට පත්වූ වැල්ලවාය - ඇල්ලවල දිය ඇල්ලේ දියනෑම එම සිද්ධියෙන් පසු තහනම් කෙරුණා.\nකෙසේ වෙතත්, ඊට අදාළ පුවරු ද ප්‍රදර්ශනය කර තිබියදී එම නියෝග කඩ කිරීම හේතුවෙන් මෙවැනි අනතුරු සිදුවන බවයි වැල්ලවාය ප්‍රාදේශීය ලේකම් චන්දන රත්නායක සඳහන් කළේ.\nමේ අතර, වැල්ලවත්ත රාමක්‍රිෂ්ණ ශාලාව ආසන්න මුහුදු වෙරළේ ස්ථාන දෙකක තිබී නාඳුනන පිරිමි මළ සිරුරු දෙකක් අද සොයා ගත්තා.",
       "URL": "https://www.hirunews.lk/296256/යූ-ටියුබයෙන්-පාර-සොයා-ගෙන-තහනම්-ඇල්ලකට-ගිය-තවත්-3-දෙනෙකු-දියේ-ගිලී-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1373"
}