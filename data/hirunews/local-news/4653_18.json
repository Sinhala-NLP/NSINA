{
       "Source": "hirunews",
       "Timestamp": "Sunday, 19 February 2017 - 18:43",
       "Headline": "කටුකුරුන්ද යාත්‍රා අනතුරෙන් 11 ක් මරුට - තවත් 32 ක්  රෝහලේ",
       "News Content": "කළුතර - කටුකුරුන්ද මුහුදේ සිදුවූ යාත්‍රා අනතුරෙන් මියගිය පුද්ගලයින්ගේ සංඛ්‍යාව 11 දක්වා ඉහළ ගොස් තිබෙනවා.\nදියේ ගිලී අනතුරට ලක්වූ තවත් පුද්ගලයින් 32 දෙනෙකු බේරුවල සහ නාගොඩ යන රෝහල්වල ප්‍රතිකාර ලබන බවයි පොලිසිය සදහන් කළේ.\nඅද පෙරවරු 11.30ට පමණ මෙම අනතුර සිදුවුණේ කළුතර - කටුකුරුන්ද වෙරළ තීරයේ සිට කිලෝමීටර් 3 ක් පමණ ගැඹුරු මුහුදේදීයි.\nබේරුවල - ශාන්ත ලාසරස් දේවස්ථානයේ වාර්ෂික මංගල්‍ය නිමිත්තෙන් පැවති බෝට්ටු පෙරහැරකට එක්වූ බහුදින යාත්‍රාවක් මෙලෙස අනතුරට පත්වූ අතර, ඒ වනවිට එම යාත්‍රාවේ පුද්ගලයින් 30 ත් 40 ත් අතර සංඛ්‍යාවක් සිටි බව මෙම පෙරහැරට එක්වූ බහුදින ධීවර යාත්‍රා හිමියෙකු හිරු ප්‍රවෘත්ති අංශයට සදහන් කළා.\nපොලිස් මාධ්‍ය ප්‍රකාශක කාර්යාලය සදහන් කළේ අදාළ ආගමික උත්සවය අවසානයේ බෝට්ටු පෙළ නැවත හරවාගෙන යාමට කටයුතු කිරීමේදී මෙම අනතුර සිදුව ඇති බවයි.\nඅනතුරෙන් මියගිය පුද්ගලයින් 8 දෙනෙකුගේ සිරුරු නාගොඩ රෝහලට රැගෙනවිත් තිබෙනවා.\nඉන් 6 දෙනෙකු කාන්තාවන් වන අතර එකම පවුලේ පියෙකු සහ අවුරුදු 12 ක පුතෙකු ද වනවා.\nසිද්ධියෙන් තුවාල ලැබූ 6 දෙනෙකු ද නාගොඩ රෝහලේ ප්‍රතිකාර ලබන අතර දෙදෙනෙකු ප්‍රතිකාර ලබන්නේ එහි දැඩි සත්කාර ඒකකයේයි.\nඑමෙන්ම මියගිය තුන්දෙනෙකුගේ සිරුරු බේරුවල රෝහලේ තැන්පත් කර තිබෙනවා.\nසිද්ධිය වාර්තා වීමෙන් අනතුරුව කළුතර - නාගොඩ රෝහලට අනතුරට ලක්වූවන්ගේ ඥාතීන් ද පැමිණියා.\nප්‍රමාණය ඉක්මවා අදාළ යාත්‍රාවේ මගීන් රැගෙන යාම මෙම අනතුරට හේතුවන්නට ඇති බවට සැක කරන බවයි හිරු ප්‍රවෘත්ති අංශය සමඟ දුරකථන සංවාදයකට එක්වූ ධීවර දෙපාර්තමේන්තුවේ කළුතර දිස්ත්‍රික් සහකාර අධ්‍යක්ෂ නුවන් ගුණවර්ධන කියා සිටියේ.\nසිද්ධිය වාර්තාවීමෙන් පසු ශ්‍රී ලංකා නාවික හමුදාවේ හදිසි ප්‍රතිචාර සහ ගලවා ගැනීමේ බලගනයේ යාත්‍රා 8 ක් සමග නැවියන් 20 දෙනෙකු මුදා ගැනීමේ මෙහෙයුම් සදහා යොමු කෙරුණා.\nපසුව කිමිදුම්කරුවන් 11 දෙනෙකු සමග ඩෝරා යාත්‍රා 4 ක් ද මෙහෙයුම් කටයුතු සදහා එක් කෙරුණු අතර නාවික හමුදාවේ සහයට ගුවන් හමුදා බෙල් 212 හෙලිකොප්ටර් යානයක්ද පැමිණියා.",
       "URL": "https://www.hirunews.lk/154897/කටුකුරුන්ද-යාත්‍රා-අනතුරෙන්-11-ක්-මරුට-තවත්-32-රෝහලේ",
       "Category": "Local News",
       "Parent URL": "https://www.hirunews.lk/local-news.php?pageID=4653"
}