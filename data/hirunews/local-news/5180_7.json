{
       "Source": "hirunews",
       "Timestamp": "Saturday, 06 February 2016 - 12:50",
       "Headline": "ඉන්දු ලංකා ගිවිසුමට ඇති විරෝධතා සලකා බලන්න සූදානම්",
       "News Content": "නිළ සංචාරයක් සඳහා ශ්‍රී ලංකාවට පැමිණ සිටින ඉන්දීය විදේශ ඇමතිනී සුෂ්මා ස්වරාජ් අද දහවල් හිටපු ජනාධිපතිනී චන්ද්‍රකා බණ්ඩාරනායක කුමාරණතුංග හමුවී සාකච්ඡා කිරීමට නියමිතයි.\nශ්‍රී ලංකාවේ ඉන්දීය මහකොමසාරිස් කාර්යාලය සඳහන් කළේ එහිදී දෙරටට වැදගත් වන කරුණු කිහිපයක් සම්බන්ධයෙන් අවධානය යොමු කරනු ඇති බවයි.\nඊට අමතරව ඉන්දීය විදේශ අමාත්‍යවරිය අද සවස මෙරට දේශපාලන නියෝජිතයන් කිහිප දෙනෙකු ද හමුවනවා.\nසිය ශ්‍රී ලංකා සංචාරය නිමා කරමින් අද සවස ඇය ඉන්දියාව බලා පිටත්වනු ඇති.\nමේ අතර ඉන්දීය විදේශ අමාත්‍යවරිය අද උදෑසන බණ්ඩාරනායක ජාත්‍යන්තර සම්මන්ත්‍රණ ශාලාවේ පැවැති ඉන්දීය ප්‍රදර්ශනයකට එක්වුණා.\nඑම ප්‍රදර්ශනය නම් කර තිබුණේ ‘‘ඩිජිටල් ඉන්දියාවේ නැගිටීම’’ ලෙසයි.\nඉන්දු - ශ්‍රී ලංකා ඒකාබද්ධ කොමිසමේ 9 වන සැසි වාරයට ඉන්දීය විදේශ කටයුතු ඇමතිනී සුෂ්මා ස්වරාජ් ඊයේ සහභාගි වුණා.\nඑහිදී ඇය සදහන් කර ඇත්තේ යෝජිත ආර්ථික සහ තාක්ෂණික සහයෝගීතා ගිවිසුම සම්බන්ධයෙන් ශ්‍රී ලංකා පාර්ශවයෙන් ප්‍රකාශිත කරුණු පිළිබදව අවධානය යොමු කිරීමට සූදානම් බවයි.\n2013 වසරෙන් පසු ඉන්දු - ශ්‍රී ලංකා ඒකාබද්ධ කොමිසම ප්‍රථමවරට රැස්වූයේ ඊයේ දිනයේදියි.\nයෝජිත ඉන්දු - ශ්‍රී ලංකා ආර්ථික සහ තාක්ෂණික සහයෝගීතා ගිවිසුම සම්බන්ධයෙන් කරුණු පැහැදිලි කිරීමේ වැඩමුළුවක් මේ මාසය තුළ කොළඹ දී පැවැත්වීමට ද ඉන්දීය විදේශ කටයුතු ඇමතිනිය යෝජනා කළා.\nයෝජිත ගිවිසුම මගින් මෙරට වෘත්තිකයන්ගේ රැකියා අවදානමට ලක්වන බවට චෝදනා එල්ල වීම ඊට හේතුවයි.",
       "URL": "https://www.hirunews.lk/125601/ඉන්දු-ලංකා-ගිවිසුමට-ඇති-විරෝධතා-සලකා-බලන්න-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=5180"
}