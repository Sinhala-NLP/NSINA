{
       "Source": "hirunews",
       "Timestamp": "Friday, 05 January 2018 - 7:42",
       "Headline": "බ්‍රිතාන්‍ය ජාතිකයෙකු අභිරහස් ලෙස මියයාමේ සිද්ධියේ විමර්ශන CID යට",
       "News Content": "මාලිඟාවත්ත - අරලිය උයන ක්‍රීඩාංගනයේ තිබී 37 හැවිරිදි බ්‍රිතාන්‍ය ජාතිකයෙකුගේ සිරුරක් හමුවීමේ සිද්ධියේ ඉදිරියේ විමර්ශන කටයුතු කොළඹ අපරාධ කොට්ඨාශයට භාරදී තිබෙනවා.\nමේ අතර, සිද්ධිය සම්බන්ධයෙන් සැකපිට අත්අඩංගුවට ගත් ත්‍රීරෝද රථ රියදුරා සහ අනෙක් පුද්ගලයා මේ මස 16 වනදා දක්වා රක්ෂිත බන්ධනාගාරගත කිරීමට කොළඹ මහේස්ත්‍රාත් අධිකරණය ඊයේ නියෝග කළා.\nමෙහිදී පොලිසිය අධිකරණයට කරුණු දක්වමින් කියා සිටියේ මියගිය බ්‍රිතාන්‍ය ජාතිකයාගේ පශ්චාත් මරණ පරීක්ෂණ වාර්තාව මෙතෙක් තමන්ට ලැබී නොමැති බවයි.\nසැකකරුවන් ලබන 16 වනදා හඳුනා ගැනීමේ පෙරට්ටුවකට ඉදිරිපත් කිරීමට ද අධිකරණය නියෝග කළා.\nමේ අතර, කොළඹ - නාගලගම් විථියේ පසුගියදා සිදුවු වෙඩි තැබීමට අදාළව අත්අඩංගුවට ගත් කාන්තාවන් දෙදෙනෙකු මේ මස 09 වනදා දක්වා රක්ෂිත බන්ධනාගාරගත කර තිබෙනවා.\nඒ, ඔවුන් කොළඹ අතිරේක මහේස්ත්‍රාත් බුද්ධික ශ්‍රී රාගල හමුවට ඉදිරිපත් කිරීමෙන් අනතුරුවයි.\nමෙලෙස රක්ෂිත බන්ධනාගාරගත කර ඇත්තේ ගැටුමට මැදිහත් වූ පාතාල කණ්ඩායම් සාමාජිකයෙකු වන වැල්ලම්පිටියේ චුට්ටේගේ බිරිඳ සහ සහෝදරියක්.\nඅපරාධයක් සිදුකිරීමට ආධාර අනුබලදීම ඔවුන්ට එරෙහිව එල්ල වන චෝදනාවයි.\nමත්ද්‍රව්‍ය ජාවාරමක් සම්බන්ධයෙන් ඇතිවු කතාබහක් දුරදිගයාම හේතුවෙන් මෙම වෙඩි තැබීම සිදුවී ඇති අතර, ඉන් පුද්ගලයින් 04 දෙනෙකු බරපතල තුවාල ලැබුවා.",
       "URL": "https://www.hirunews.lk/180202/බ්‍රිතාන්‍ය-ජාතිකයෙකු-අභිරහස්-ලෙස-මියයාමේ-සිද්ධියේ-විමර්ශන-cid-යට",
       "Category": "Local News",
       "Parent URL": "https://www.hirunews.lk/local-news.php?pageID=4141"
}