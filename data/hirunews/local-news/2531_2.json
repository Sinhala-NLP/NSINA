{
       "Source": "hirunews",
       "Timestamp": "Sunday, 09 August 2020 - 12:54",
       "Headline": "විසිවනදා අභිනව පාර්ලිමේන්තුව රැස්වීම සෞඛ්‍යාරක්ෂිත ක්‍රමවේද යටතේ  (වීඩියෝ)",
       "News Content": "සෞඛ්‍ය ආරක්ෂිත ක්‍රමවේද අනුව නව පාර්ලිමේන්තුවේ මන්ත්‍රීවරුන් සඳහා අසුන් පැනවීම මේ වනවිට ආරම්භ කර ඇති බව නියෝජ්‍ය මහ ලේකම් නීල් ඉද්දවල සඳහන් කළා.\nඔහු කියා සිටියේ සමාජ දුරස්ථභාවය තබාගනිමින් වඩාත් සෞඛ්‍යාරක්ෂිතව සභා ගර්භය තුළ කටයුතු කිරීමට අවශ්‍ය පහසුකම් මෙලෙස සූදානම් කරන බවයි.\nමෙවර පාර්ලිමේන්තුවේ අසුන් පැනවීමේදී විපක්ෂයේ පසුපස පෙළ ආසන විස්සකට ආසන්න ප්‍රමාණයක් ආණ්ඩු පක්ෂයේ මන්ත්‍රීවරුන් සඳහා වෙන් කිරීමට සිදුවනු ඇති.\nඊට හේතුවී ඇත්තේ ආණ්ඩුව තුනෙන් දෙකක බහුතර බලයක් ලබාගෙන තිබීම හේතුවෙන් ආණ්ඩු පක්ෂයේ අසුන් ප්‍රමාණවත් නොවීමයි.\nමේ අතර පාර්ලිමේන්තුව ආරම්භ වන දිනයේ එය නැරඹීමට පැමිණෙන අමුත්තන්ගේ සංඛ්‍යාව සීමා කිරීමටද පියවර ගෙන තිබෙනවා.\nපාර්ලිමේන්තු සංකීර්ණය තුළදී ඊට ඇතුලූවන සියලූම පාර්ශව සෞඛ්‍ය මාර්ගෝපදේශ සහ නිරෝධායන නීතිරීති අඛන්ඩව අනුගමනය කළ යුතුයි.\nපාර්ලිමේන්තු මන්ත්‍රිවරුන් සඳහා සභා ගර්භය තුළදී පැළඳීමට මුහුණු ආවරණ ලබාදීම සඳහාද තීරණය කර ඇතැයි පාර්ලිමේන්තුවේ ආරංචි මාර්ග සඳහන් කළා.\nසභා ගර්භය තුළදී සියලූම මන්ත්‍රීවරුන් මුඛ ආවරණ පැළඳ සිටීම අනිවාර්ය වන අතර, ඔවුන් පාර්ලිමේන්තුව ඇමතීමේදී ද ඒවා පහත හෙළීම සිදු නොකළ යුතු බවටයි දැනුම්දී ඇත්තේ.",
       "URL": "https://www.hirunews.lk/247425/විසිවනදා-අභිනව-පාර්ලිමේන්තුව-රැස්වීම-සෞඛ්‍යාරක්ෂිත-ක්‍රමවේද-යටතේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2531"
}