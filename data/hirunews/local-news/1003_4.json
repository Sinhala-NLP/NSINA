{
       "Source": "hirunews",
       "Timestamp": "Thursday, 21 July 2022 - 21:36",
       "Headline": "අගමැතිගේ ඉල්ලා අස්වීමෙන් පසු ඉතාලි ජනපති පාර්ලිමේන්තුව විසුරුවයි",
       "News Content": "ඉතාලි අග්‍රාමාත්‍ය මාරියෝ ඩ්‍රාගිගේ ඉල්ලා අස්වීමෙන් පසු ඉතාලි ජනාධිපතිවරයා පාර්ලිමේන්තුව විසුරුවා හැර තිබෙනවා.\nඒ කඩිනම් මැතිවරණයකට මග සකස් කරමින්.\nමැතිවරණයක් සඳහා මෙතෙක් දින නියම කර නොමැති නමුත් ජනාධිපති සර්ජියෝ මැටරෙල්ලා පැවසුවේ එය දින 70 ක් ඇතුළත පැවැත්විය යුතු බවයි.\nඅගමැති මාරියෝ ඩ්‍රාගිගේ සභාගය බිඳ වැටීමෙන් පසු තමා පාර්ලිමේන්තුව විසුරුවා හැර ඇති බවයි ඉතාලියේ ජනාධිපතිවරයා ප්‍රකාශ කළේ.\nඉතාලියේ ජනතාව ඉහළ උද්ධමනය සමඟ ගැටළු රැසකට මුහුණ දී ඇති අවස්ථාවකයි මෙම දේශපාලන අර්බුදය හටගෙන ඇත්තේ.\nපාර්ලිමේන්තුවේ පස් අවුරුදු ධූර කාලය අවසන් වීමට නියමිතව තිබුණේ 2023 මාර්තු මාසයේදී යි.\nඉතාලි අග්‍රාමාත්‍ය Mario Draghi සිය ධුරයෙන් ඉල්ලා අස් වුණේ පෙරේදා පැවති විශ්වාසභංග විවාදයේ දී ඔහුට සහාය දැක්වීම රජයේ පක්ෂ තුනක් ප්‍රතික්ෂේප කිරීමෙන් පසුවයි.\nඔහු සිය ඉල්ලා අස්වීමේ ලිපිය ජනාධිපති Sergio Mattarella වෙත යොමුකර ඇති බවයි විදෙස් මාධ්‍ය වාර්තා කළේ.\nකෙසේ වෙතත්, ඉතාලි ජනාධිපතිවරයා පවසා තිබුණේ නව රජයක් පත් කරනතුරු මාරියෝ ඩ්‍රාගී අග්‍රාමාත්‍ය ධුරයේ රැදී සිටිය යුතු බවටයි.\n74 හැවිරිදි අගමැතිවරය ඉතාලියේ ජනප්‍රිය චරිතයක්.\nයුරෝපීය මහ බැංකුවේ ප්‍රධානියා ලෙස යුරෝපා කලාපීය අර්බුදය හසුරුවා ගැනීම සඳහා ඔහු සුපර් මාරියෝ ලෙසින් ද නම් කර තිබුණා.",
       "URL": "https://www.hirunews.lk/310604/අගමැතිගේ-ඉල්ලා-අස්වීමෙන්-පසු-ඉතාලි-ජනපති-පාර්ලිමේන්තුව-විසුරුවයි",
       "Category": "Local News",
       "Parent URL": "https://www.hirunews.lk/local-news.php?pageID=1003"
}