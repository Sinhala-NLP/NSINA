{
       "Source": "hirunews",
       "Timestamp": "Monday, 05 July 2021 - 12:59",
       "Headline": "පරිපූරක හා අතුරු වෛද්‍ය වර්ජනයෙන් රෝහල් කටයුතුවලට බාධා (වීඩියෝ)",
       "News Content": "මහජන සෞඛ්‍ය පරීක්ෂකවරුන්, රසායනාගාර සේවකයින්, ඖෂධ සංයෝජකයින් ඇතුළු සෞඛ්‍ය සේවයට අයත් වෘත්තීය සමිති 14ක් අද ආරම්භ කළ අඛන්ඩ වර්ජනය  හේතුවෙන් දිවයින පුරා රෝහල්වල දෛනික කටයුතු අඩාල වී තිබෙනවා.\nමේ හේතුවෙන් සායනික කටයුතු ඇතුළු ප්‍රතිකාර සඳහා රෝහල්වලට පැමිණි රෝගීන් දැඩි දුෂ්කරතාවයන්ට පත්ව සිටින බවයි හිරු වාර්තාකරුවන් සඳහන් කළේ.\nහෙද සේවයට පමණක් සුවිශේෂ වරප්‍රසාද ලබාදීම ඇතුළු තවත් ඉල්ලීම් 14ක් මුල් කර ගනිමිනුයි ඔවුන් අද උදෑසන 7.30 සිට මෙම අඛණ්ඩ වර්ජනය ආරම්භ කළේ.\nඉල්ලීම් කිහිපයක් මුල් කර ගනිමින් හෙද කාර්ය මණ්ඩලය ද පසුගිය දින 2ක් තුළ අසනීප නිවාඩු වාර්තා කර වර්ජනයක් ආරම්භ කළ අතර ඒ හේතුවෙන් ද අපහසුතාවට පත්වූයේ ප්‍රතිකාර සඳහා රෝහල්වලට පැමිණි රෝගීන්.\nකෙසේ වෙතත්, මෙම වැඩවර්ජනය හේතුවෙන් අද දිනයේදීත් අපහසුතාවට පත්වූයේ ප්‍රතිකාර සඳහා රෝහල් වෙත පැමිණි රෝගීන්.\nමේ අතර, රෝහල්වල කණිෂ්ඨ කාර්ය මණ්ඩලයට ලබාදෙන බවට පොරොන්දු වූ රුපියල් 7500ක දීමනාව මෙතෙක් ලබානොදීමට විරෝධය පළ කරමින් හෝමාගම මූලික රෝහලේ කණිෂ්ඨ කාර්ය මණ්ඩලය අද නිහඬ විරෝධතාවක නිරත වූ බවයි අප වාර්තාකරු සඳහන් කළේ.",
       "URL": "https://www.hirunews.lk/276132/පරිපූරක-හා-අතුරු-වෛද්‍ය-වර්ජනයෙන්-රෝහල්-කටයුතුවලට-බාධා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1840"
}