{
       "Source": "hirunews",
       "Timestamp": "Wednesday, 29 November 2017 - 12:10",
       "Headline": "සිව් වසරකට පෙර ළිඳකට දමා බිළිඳා ඝාතනය කළ මුත්තණුවන්, බිළිඳාගේ මවත් දූෂණය කළ බවට හෙළිවෙයි",
       "News Content": "මහියංගනය, සොරබොර, ගුරුමඩ ප්‍රදේශයේ වගා ළිඳක වසර 04කට පෙර මිය ගිය බිළිදාගේ සිරුරේ කොටස් සොයා මේ වනවිට මහියංගණය පොලිසිය විසින් විමර්ශන කටයුතු සිදුකරනවා.\nමුත්තණුවන් විසින් මෙම මාස හයක් වයසැති සිය මුණුබුරා ළිඳකට දමා ඝාතනය කර තිබුණා.\nසැකකරු 54 වන වියෙහි පසුවන පුද්ගලයෙක්.\nමේ අතර පොලිසිය සිදුකළ විමර්ශන කටයුතු වලදී අනාවරනය වුණේ එම බිළිඳාගේ මවද සැකකරු විසින් දූෂණය කර ඇති බවයි.\nඅදාළ කාන්තාවද මේ පිළිබඳව පාපොච්චාරණය කර තිබෙනවා.\nඒ වනවිට ඇය 16 වැනි වියෙහි පසුවී ඇති අතර මේ වනවිට ඇය දෙවැනි විවාහයක් සිදුකරගත් දෙදරු මවක් වනවා.\nසැකකරු විසින් ඝාතනය කර ඇත්තේ ඇයගේ පළමු විවාහයේ දරුවායි.\nදරුවා බිහිවී මාසයක් පමණ වනවිට සිය සැමියා ඇය හැර දමා ගොස් තිබෙනවා.\nමෙම ළිඳ පරීක්ෂා කර ඇත්තේ මහියංගනය දිසා අධිකරණයෙන් ලබාදුන් නියෝගයකට අනුවයි.\n2013 වසරේදී නිවස ආසන්නයේ තිබූ වගා ළිඳකට දමා මෙම සයමස් වියැති බිළිදා ඝාතනය කර ඇති බවට තොරතුරු හෙළිදරව් වී තිබුණා.\nබිළිදාගේ සිරුරෙහි කොටස් සොයා එම ළිද පරීක්ෂා කළ ද ඉන් කිසිවක් හමුවී නොමැති බව ද වාර්තා වනවා.\nසිද්ධිය සම්බන්ධයෙන් බිළිදාගේ මුත්තණුවන් අත්අඩංගුවට ගෙන ඇති අතර පසුව ඔහු පොලීසිය හමුවේ පාපොච්චාරණය කර ඇත්තේ සිද්ධියට පසු දින ළිදේ පාවෙමින් තිබූ බිළිදාගේ සිරුර ගොඩගෙන මහවැලි ගඟට විසි කර දැමූ බවයි.\nදැනට පදිංචිව සිටින බදුල්ල, තැන්නේ පංගුව ප්‍රදේශයේ සිට පරීක්ෂණ කටයුතු සඳහා මෙම පිරිස ගුරුමඩ ප්‍රදේශයේ පදිංචිව සිටි නිවසට පොලිසියේ ආරක්ෂාව යටතේ රැගෙනවිත් තිබුණා.\nදරුවාගේ අතුරුදන්වීමට පුද්ගලයන් කිහිපදෙනෙකු හසුකිරීම සඳහා සැකකරු විසින් ජාතික පොලිස් කොමිෂන් සභාවට පෙත්සමක්ද ඉදිරිපත් කර තිබෙනවා.",
       "URL": "https://www.hirunews.lk/177196/සිව්-වසරකට-පෙර-ළිඳකට-දමා-බිළිඳා-ඝාතනය-කළ-මුත්තණුවන්-බිළිඳාගේ-මවත්-දූෂණය-බවට-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4196"
}