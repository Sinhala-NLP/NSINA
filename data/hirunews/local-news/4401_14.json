{
       "Source": "hirunews",
       "Timestamp": "Wednesday, 26 July 2017 - 19:25",
       "Headline": "අගමැතිට 40ක් එන්න උදව් වූ දේ හෙළිවෙයි (ඡායාරූප)",
       "News Content": "සියලූ දෙයට ඉදිරියට යාමේ හැකියාව තමන්ට ලැබුනේ බුද්ධ ධර්මයේ පිහිට මත බව අග්‍රාමාත්‍ය රනිල් වික්‍රමසිංහ පවසනවා.\nඔහු මේ බව කියා සිටියේ සිය පාර්ලිමේන්තු දිවියට වසර 40 ක් සැපිරීම නිමිත්තෙන් පසුගිය දා  කොළොන්නාව පුරාණ රජමහා විහාරයේ පැවති ආගමික වැඩසටහනට සහභාගි වෙමින්.\nඑහි දී වැඩිදුරටත් අදහස් දැක්වූ අග්‍රාමාත්‍ය රනිල් වික්‍රමසිංහ\n\"කොටිකාවත්ත පුරාණ රජමහා විහාරයේදී අද සංවිධාන කර තිබෙන බෝධි පූජා පිංකම වෙනුවෙන් කොළොන්නාවේ ධම්මික නායක ස්වාමීන් වහන්සේ ඇතුළු සියළු දෙනාට මම ස්තුති වන්ත වෙනවා. එකල කොටිකාවත්ත සද්ධාතිස්ස නායක ස්වාමීන් වහන්සේ හමුවීම සඳහා මෙම විහාරස්ථානයට මා මීට පෙරත් කිහිප අවස්ථාවකම පැමිණ තිබෙනවා. ඒවගේම මෙම විහාරස්ථානය මේ වන විට දියුණු වී ඇති ආකාරයටම තවදුරටත් දියුණු වේයැයි අපි බලාපොරොත්තු වෙනවා. මාගේ පාර්ලිමේන්තු ජීවිතයට වසර 40ක් සපිරෙන මේ මොහොතේ මෙම බෝධි පූජා පිංකම සඳහා වැඩම කරවීම පිළිබදව කොළොන්නාව ඇතුළු අවට ප්‍රදේශයන්හි සියළුම නායක ස්වාමීන් වහන්සේලාට ද මම ස්තුති වන්ත වෙනවා. \"\n\"මෙම තනතුරු මම විශේෂයෙන් බලාපොරොත්තු වූ දේවල් නොවෙයි. දේශපාලන ජීවිතයේ මෙතෙක් දුර ඉදිරියට පැමිණීමට හැකිවේ යැයි මා සිතුවේ නැහැ. වසර 40ක් දේශපාලනයේ රැදී සිටීම ඉතා අසීරු කටයුත්තක්. ඒ තුල ජය පරාජය ආදි සියළු දේ තිබෙනවා. නමුත් නිසි අවබෝධයකින් සහ විග්‍රහයකින් යුතුව සියලූ දෙයට ඉදිරියට යාමේ හැකියාව මට ලැබුනේ බුද්ධ ධර්මයේ පිහිට මතයි. බුදුරජාණන් වහන්සේගේ දේශනා සහ ධම්ම පදය පරිශීලනය දේශපාලන දිවියේ මෙතරම් දුර පැමිණීමට අවශ්‍ය ගැඹුරු වැටහීම මට ලබා දුන්නා. එය පිනක් සහ වාසනාවක් ලෙස මා සලකනවා. \"\n\"මගේ මිත්තණිය හෙලේනා විජේවර්ධන ළමාතැනීගේ කාලයේ ආරම්භ කළ මෙම විහාරස්ථානයේ ඇති පැරණි බිතුසිතුවම් අප සංස්කෘතික ත්‍රිකෝණයේ ව්‍යාපෘති හරහා දැන් නැවතත් ප්‍රතිසංස්කරණය කිරීම ආරම්භ කර තිබෙනවා. ඒ සඳහා ආධාර ලබාදීමට අප සූදානම්. අවුරුදු 100 ඉක්මවූ, ප්‍රතිසංස්කරණය කළ යුතු මෙවැනි පැරණි විහාරස්ථාන ගණනාවක් තිබෙනවා. අප ඒ විහාරස්ථාන ආරක්ෂා කරනවා.  ඒවගේම අප මේ වන විට තවත් වැඩකටයුත්තක් ආරම්භ කර තිබෙනවා.\"\n\"ඒ බුදුරජාණන් වහන්සේ උපත ලැබූ ලූම්බිණිය, බුදුන් වහන්සේ ජීවත්වූ කපිලවස්තු පුරය ආදි නගරයන්හි පුරා විද්‍යා කටයුතු සදහා අවශ්‍ය ආධාර ලබාදීමයි. ඒ සදහා අවශ්‍ය ආධාර උපකාර නේපාල රජයට ලබාදීමට අප අවස්ථා කීහිපයකදීම සාකච්ඡා කර තිබෙනවා. මෙම නගරවල පුරා විද්‍යා කටයුතු සදහා ආධාර අවශ්‍ය බව මහාචාර්ය රොබින් කොලින්හැම් මහතා ද පවසා තිබෙනවා. ජනාධිපති මෛත්‍රීපාල සිරිසේන මහතාගේ සහ මගේ එකගත්වය මත මෙරටට පැමිණි නේපාල ස්වදේශ කටයුතු ඇමතිවරයා සහ නේපාල තානාපතිවරයාත් සමඟ සාකච්ඡා කරමින් ලූම්බිණිය සහ කපිලවස්තුපුරයට අවශ්‍ය පුරා විද්‍යා වැඩකටයුතු සදහා ආධාර ලබාදීමට අප තීරණය කර තිබෙනවා. මේ පිළිබදව නේපාල අගමැතිතුමාට ද දැනුම් දී තිබෙනවා.  \"\n\"මේ ආකාරයට මායාවතී විහාරයේත් සංවර්ධන වැඩ කටයුතු අවසන් වී තිබෙනවා. ඒ හරහා ගෞතම බුදුන් වහන්සේගේ උපතත් මහාවංශයේ සත්‍යතාවත් ඔප්පු වී තිබෙනවා.  මෙම වැඩකටයුතු සදහා ආධාර උපකාර මෙන්ම විශේෂඥ දැනුමද අවශ්‍යයි. එමනිසා මේ සියළු දේ වෙනුවෙන් ශ්‍රී ලංකා රජයෙන් මූලික වශයෙන් ඩොලර් මිලියනයක මුදලක් නේපාල රජයට ලබාදීමට අපි එකඟ වී සිටිනවා. ඒවගේම සංස්කෘතික ත්‍රිකෝණයේ ව්‍යාපෘති හරහා ශ්‍රී ලංකාවේ පුරා විද්‍යා නිලධාරීන්ටත් එම සංවර්ධන වැඩකටයුතුවල සේවය කිරීමේ හැකියාව ලැබී තිබෙනවා.\"",
       "URL": "https://www.hirunews.lk/166853/අගමැතිට-40ක්-එන්න-උදව්-වූ-දේ-හෙළිවෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4401"
}