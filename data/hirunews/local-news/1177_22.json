{
       "Source": "hirunews",
       "Timestamp": "Tuesday, 10 May 2022 - 22:51",
       "Headline": "පැය 24ක් යන්නට මත්තෙන් යළි ප්‍රතිනිර්මාණය වන අරගලයේ බිම (වීඩියෝ)",
       "News Content": "පහරදීමෙන් විනාශ කෙරුණු ගාලු මුවදොර අරගල භූමිය මේ වනවිටත් යළි ප්‍රතිනිර්මාණය කිරීමට අරගලයේ නිරත පිරිස් කටයුතු කරමින් සිටිනවා.\nඑවන් පසුබිමක ප්‍රහාරය හෙළා දකිමින් වෘත්තිය සමිති කිහිපයක් අඛණ්ඩ වැඩ වර්ජනයක් ප්‍රකාශයට පත් කර තිබෙනවා.\nගාලු මුවදොර අරගලයේ නිරතව සිටි තරුණ තරුණයින්ට ශ්‍රී ලංකා පොදුජන පෙරමුණු ආධාරකරුවන් විසින් පහරදී අරගල භූමියේ අටවා තිබූ තාවකාලික කූඩාරම් විනාශ කිරීමට කටයුතු කර තිබුණා.\nඊයේ මධ්‍යම රාත්‍රියේ සිට ක්‍රියාත්මක වන පරිදි ලබන බදාදා දක්වා මුළු දිවයිනටම බලපැවැත්වෙන පරිදි ක්‍රියාත්මක කර ඇති ඇඳිරිනීති තත්ත්වය ද නොතකමින් ඊයේ රාත්‍රිය පුරාත් විශාල ජනතාවක් එම අරගල භූමියට පැමිණ සහය පළ කළා.\nගාලු මුවදොර අරගල භූමිය පැය 24ක් යන්නටත් මත්තෙන් යළි ප්‍රතිනිර්මාණය කිරීමට අරගලයේ නිරත පිරිස් මේ වන විට කටයුතු කරමින් සිටිනවා.\nගාලුමුවදොර නිර්පාක්ෂිකලසාමකාමී විරෝධතාව අද ක්‍රියාත්මක වන්නේ අඛණ්ඩ 32 වැනි දිනටයි.\nමේ අතර ගාලු මුවදොර පහරදීම සම්බන්ධයෙන් පොලිස් ස්ථානීය අපරාධ පරීක්ෂණ අංශය පැමිණ පොලිස් පරීක්ෂණ ආරම්භ කරනු ලැබුවා.\nමෙහිදී ගිනි ගැනීමට ලක්වු ස්ථාන මෙන්ම පහරදීමට ලක්වු ස්ථාන ද පොලිසිය විසින් පරීක්ෂා කර තොරතුරු ලබා ගත්තා.\nමේ අතර ගාලුමුවදොර ජනාධිපති ලේකම් කාර්යාලයේ ප්‍රවේශ මාර්ගයේ පවතින බාධක ඉවත් කිරීමේ හදිසි නියෝගයක් නිකුත් කරන ලෙස ඉල්ලා පොලිසිය විසින් කරනු ලැබූ ඉල්ලීම සලකා බැලීම ලබන 12 වනදා දක්වා කල් තැබීමට කොළඹ මහේස්ත්‍රාත් අධිකරණය නියම කළා.\nඑම ඉල්ලීම අද කොළඹ ප්‍රධාන මහේස්ත්‍රාත් අධිකරණයේ දී සලකා බැලීමට නියමිතව තිබුණද ප්‍රධාන මහේස්ත්‍රාත්වරයා නියෝග කළේ එම ඉල්ලීම සලකා බැලීම ලබන 12 වනදා දක්වා කල් තබන බවයි.\nඉකුත් සිකුරාදා කොටුව පොලිසිය අධිකරණය හමුවේ වාර්තාවක් ගොනු කළේ ගාලු මුවදොර ක්‍රියාත්මක \"ගෝඨා ගෝ ගම\" අරගල ක්‍රියාමාර්ගය හේතුවෙන් ජනාධිපති ලේකම් කාර්යාල ප්‍රවේශ මාර්ගයේ'බාධා මතු වී තිබෙන බව පවසමිනුයි.\nහදිසි අවශ්‍යතාවයක් සේ සලකා එම බාධක ඉවත් කිරීමේ නියෝගයක් නිකුත් කරන ලෙස පොලිසිය විසින් අධිකරණය හමුවේ ඉල්ලීමක් කර තිබුණා.\nමේ අතර වෘත්තීය සමිති කිහිපයක් අරගලකරුවන්ට පහරදීමට විරෝධය පළ කරමින් කොළඹ කොටුව දුම්රියපොළ ඉදිරිපිට සිට විරෝධය දක්වා නැවත පාගමනින් ගාලුමුවදොර අරගල භූමියට පැමිණියා.\nමේ අතර වෘත්තීය සමිති හා බහු ජන සංවිධාන එකමුතුව ඇතුළු සංවිධාන කිහිපයක් මෙම ප්‍රහාරයන් හෙලා දකිමින් සහ ඔවුන්ගේ ඉදිරි ක්‍රියාමාර්ග සම්බන්ධයෙන් දැනුවත් කිරීම සඳහා ප්‍රවෘත්ති සාකච්ඡාවන් කැඳවා තිබුණා.",
       "URL": "https://www.hirunews.lk/304033/පැය-24ක්-යන්නට-මත්තෙන්-යළි-ප්‍රතිනිර්මාණය-වන-අරගලයේ-බිම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1177"
}