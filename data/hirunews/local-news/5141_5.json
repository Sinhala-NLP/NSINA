{
       "Source": "hirunews",
       "Timestamp": "Saturday, 05 March 2016 - 18:38",
       "Headline": "වී මිලත් උසාවි යයි",
       "News Content": "රුපියල් 350 ට පොහොර ලබාදෙන ලෙස සහ වී වලට සහතික මිලක් ලබා දෙන ලෙස ඉල්ලා ප්‍රදේශ කිහිපයක ගොවීන් අදත් (05) විරෝධතාවල නිරත වුණා.\nපොළොන්නරුව කදුරුවෙලදී විරෝධතාවක් සංවිධාන කර තිබුණේ සමස්ත ලංකා ගොවි ජන සම්මේලනයයි.\nඔවුන් අද පෙරවරුවේ කදුරුවෙල මධ්‍යම බස් නැවතුම් පොළ අසල සිට කදුරුවෙල මුස්ලිම් පල්ලිය අසලට පාගමනින් පැමිණ නැවත බස් නැවතුම් පොළ වෙත ගොස් විරෝධතාවයේ නිරත වුණා.\nමේ හේතුවෙන් මඩකලපුව - පොළොන්නරුව ප්‍රධාන මාර්ගය පැයක පමණ කාලයක් අවහිර වී තිබූ බවයි ප්‍රදේශයේ හිරු ප්‍රවෘත්ති වාර්තාකරු ප්‍රකාශ කළේ.\nපසුව මාර්ගය අවහිර නොකරන ලෙසට පොලිසිය ලබාගත් අධිකරණ නියෝගයක් සම්බන්ධයෙන් දැනුවත් කිරීමෙන් පසු ඔවුන් විසිර ගියා.\nඑහිදී ගොවි සංවිධාන නියෝජිතයන් කියා සිටියේ වී සඳහා සහතික මිලක් ලබාගැනීමට අධිකරණයේ පිහිට පතන බවයි.\nමේ අතර, සමස්ත ලංකා ගොවි ජන සම්මේලනය සහ මිනිපේ වම් ඉවුර කලූ ගග ඒකාබද්ධ ගොවි පදනම එක්ව විල්ගමුව ප්‍රදේශයේ දී විරෝධතාවක් සංවිධාන කර තිබුණා.\nමිනි පෙටිටියක් රැගත් ගොවින් විල්ගමුව මන්සන්ධියේ සිට බස් නැවතුම් පොල දක්වා පාගමනින් පැමිණ විල්ගමුව බස් නැවතුම් පොළ ඉදිරිපිට දි විරෝධතාවයේ නිරත වුණා.\nමේ අතර වීරකැටිය කොටබෝව ප්‍රදේශයේ දීද ගොවීන් පිරිසක් පොල් ගසා විරෝධතාවයේ නිරත වූ බවයි ප්‍රදේශයේ හිරු වාර්තා කරු ප්‍රකාශ කළේ.\nකෙසේ වෙතත් කෘෂිකර්ම අමාත්‍ය දුමින්ද දිසානායක සහ ගොවීන් පිරිසක් අතර පොහොර සහනාධාරය සම්බන්ධයෙන් මතුව ඇති ගැටලූ පිළිබද සාකච්ඡාවක් මේ වනවිට පොළොන්නරුවේදී පැවැත්වෙනවා.",
       "URL": "https://www.hirunews.lk/127861/වී-මිලත්-උසාවි-යයි",
       "Category": "Local News",
       "Parent URL": "https://www.hirunews.lk/local-news.php?pageID=5141"
}