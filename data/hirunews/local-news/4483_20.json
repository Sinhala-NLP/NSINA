{
       "Source": "hirunews",
       "Timestamp": "Monday, 05 June 2017 - 13:03",
       "Headline": "Update - මට්ටක්කුලියේ වෙඩි තැබීම, පාතාල ක්‍රියාකාරකමක් බවට සැක",
       "News Content": "මට්ටක්කුලිය - ජුබිලි පාර ප්‍රදේශයේ අද පෙරවරුවේ සිදුවූ වෙඩි තැබීම පාතාල ක්‍රියාකාරකමක් බවට පොලීසිය සැක පළ කරනවා.\nත්‍රිරෝද රථයකින් යමින් සිටි පුද්ගලයෙකුට යතුරුපැදියකින් පැමිණි නාඳුනන පුද්ගලයන් දෙදෙනෙකු මෙලෙස වෙඩි තබා පළා ගොස් තිබුණා.\nවෙඩි වැදීමෙන් මිය ගියේ මට්ටක්කුලිය - සමිට්පුර ප්‍රදේශයේ පදිංචි ගයාන් ජීවන්ත හෙවත් ඉසුරු නැමැති දෙදරු පියෙක්.\nසිද්ධිය වන අවස්ථාවේ දී මිය ගිය පුද්ගලයාගේ බිරිඳ සහ දරුවෙකු ද ත්‍රිරෝද රථයේ ගමන් කරමින් සිටි නමුත්, වෙඩි තැබීමෙන් ඔවුන්ට හානියක් සිදුව නැහැ.\nපළා ගිය සැකකරුවන් අත්අඩංගුවට ගැනීම සඳහා මට්ටමක්කුලිය පොලීසිය සහ විශේෂ පොලිස් කණ්ඩායමක් පරීක්ෂණ ආරම්භ කර ඇති බවයි පොලිස් මාධ්‍ය ප්‍රකාශක, නියෝජ්‍ය පොලිස්පති ප්‍රියන්ත ජයකොඩි කියා සිටියේ.\nUpdate :- Monday, June 5, 2017 2.37pm\n-------------------------------------------------\nමට්ටක්කුලිය - ජුබිලි පාර ප්‍රදේශයේදී අද සිදුවූ වෙඩි තැබීමකින් පුද්ගලයෙකු ජීවිතක්ෂයට පත්ව තිබෙනවා.\nත්‍රිරෝද රථයකින් යමින් සිටියදී යතුරුපැදියකින් පැමිණි දෙදෙනෙකු මොහුට මෙම වෙඩි ප්‍රහාරය එල්ල කර ඇති බවයි පොලීසිය සඳහන් කළේ.\nමියගිය පුද්ගලයා මට්ටක්කුලිය, සමිත්පුර ප්‍රදේශයේ පදිංචි ගයාන් ජීවන්ත නොහොත් ඉසුරු නමැති 24 හැවිරිදි දෙදරු පියෙකු බව සඳහන්.\nවෙඩි තැබීම සිදුවන අවස්ථාවේදී මියගිය පුද්ගලයාගේ බිරිඳ සහ දරුවෙකුද ත්‍රිරෝද රථය තුළ සිට ඇති බවට වාර්තාවනවා.\nවෙඩි වැදීමෙන් බරපතල තුවාල ලැබූ පුද්ගලයා කොළඹ ජාතික රෝහලට ඇතුලත් කිරීමේදී මියගොස් ඇති බවයි පොලිසිය පැවසුවේ.\nමේ අතර පසුගිය වසරේදී එම ප්‍රදේශයේම සිදුවූ වෙඩි තැබීමකින් පුද්ගලයින් 05 දෙනෙක් මිය ගියා.",
       "URL": "https://www.hirunews.lk/162873/update-මට්ටක්කුලියේ-වෙඩි-තැබීම-පාතාල-ක්‍රියාකාරකමක්-බවට-සැක",
       "Category": "Local News",
       "Parent URL": "https://www.hirunews.lk/local-news.php?pageID=4483"
}