{
       "Source": "hirunews",
       "Timestamp": "Thursday, 07 April 2022 - 22:36",
       "Headline": "අත්‍යවශ්‍ය ඖෂධ 140ක හිඟයක් (වීඩියෝ)",
       "News Content": "ජීවිතාරක්ෂක ඖෂධ ඇතුළු අත්‍යවශ්‍ය ඖෂධ වර්ග 140ක පමණ හිඟයක් මේ වනවිට රට තුළ මතුව ඇති බව ඖෂධ නිෂ්පාදන සැපයීම් නියාමන රාජ්‍ය අමාත්‍යාංශය පවසනවා.\nමෙම ඖෂධ හිඟයට වහා විසඳුම් ලබාදෙන ලෙස ඉල්ලා වෛද්‍යවරුන් ඇතුළු රෝහල් කාර්ය මණ්ඩල විවිධ ප්‍රදේශවලදී විරෝධතාවලට එක්වුණා.\nමතුව ඇති ඩොලර් අර්බුදයත් සමඟ ඖෂධ ආනයනය සඳහා ණයවර ලිපි නිකුත් කිරීමට පසුගිය කාලය පුරා නොහැකිවීම හේතුවෙන් රට තුළ දැඩි ඖෂධ හිඟයක් මතුව ඇති බවයි වෛද්‍යවරුන් පවසන්නේ.\nඒ අනුව ශල්‍ය කර්ම සඳහා අවශ්‍ය උපකරණ ඇතුළු අත්‍යවශ්‍ය ඖෂධ රෝහල්වලට නිසි ලෙස ලබාදෙන ලෙස බලකරමින් වෛද්‍යවරුන් ඇතුළු සෞඛ්‍ය සේවකයින් රෝහල් අසලදී විරෝධතාවල නිරත වුණා.\nමේ අතර, මහරගම අපේක්ෂා රෝහල ඇතුළු දිවයිනේ රෝහල් රැසක රෝගී ජීවිත දැඩි අවදානමකට ලක්ව ඇති බවයි සමස්ත ලංකා රජයේ වෛද්‍ය නිලධාරීන්ගේ සංගමය පවසන්නේ.\nරට තුළ මතුව ඇති ඖෂධ අර්බුදය හමුවේ අත්‍යවශ්‍යම ශල්‍යකර්ම පමණක් සිදු කිරීමට රෝහල් අධ්‍යක්ෂකවරුන්ට උපදෙස් ලබාදී ඇති බව ඖෂධ නිෂ්පාදන සැපයීම් සහ නියාමන රාජ්‍ය අමාත්‍යාංශයේ ලේකම්වරයා පවසනවා.",
       "URL": "https://www.hirunews.lk/301450/අත්‍යවශ්‍ය-ඖෂධ-140ක-හිඟයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1244"
}