{
       "Source": "hirunews",
       "Timestamp": "Thursday, 22 March 2018 - 13:18",
       "Headline": "පොරොන්දු ඉටුකරන කාලසීමාව ගැන ශ්‍රී ලංකාවෙන් ප්‍රශ්න කරයි",
       "News Content": "ජගත් මානව හිමිකම් මණ්ඩලය ලබාදුන් පොරොන්දු ඉටු කිරීම සඳහා ශ්‍රී ලංකාව නිශ්චිත කාල සීමාවක් ඇතුලත් වැඩපිළිවෙලක් සකස් කළ යුතු බව ජර්මනිය සහ ස්විට්සර්ලන්තය ප්‍රකාශ කළා.\nමානව හිමිකම් මහකොමසාරිස් සෙයිද් රාද් අල් හුසේන් කුමරු ඉදිරිපත් කළ මානව හිමිකම් වාර්තාව පිළිබඳ ජගත් මානව හිමිකම් මණ්ඩලයේ ඊයේ (21) පැවති වාචික දේශණයට එක්වෙමිනුයි එම රටවල නියෝජිතයින් මේ බව සඳහන් කළේ.\nජගත් මානව හිමිකම් මණ්ඩලයේ සාමාජිකයින් පශ්චාත් යුද ගැටළු සම්බන්ධයෙන් ශ්‍රී ලංකාව තුල දක්නට ලැබෙන මන්දගාමී ප්‍රගතිය පිළිබඳව මහා බ්‍රිතාන්‍ය, යුරෝපා සංගමය ඇතුළු රටවල්  මෙහිදී කණස්සල්ල පළ කර තිබෙනවා.\nඇතැම් අන්තවාදී කණ්ඩායම් මුස්ලිම් ප්‍රජාවට එරෙහිව සිදුකරන ලද ප්‍රචණ්ඩ ක්‍රියාවන් හෙලා දකින බවයි ස්විස්ටර්ලන්ත නියෝජිතයා ප්‍රකාශ කළේ.\nමෙහිදී ජර්මනිය සඳහන් කළේ 2015 සිට, යුක්තිය, සංහිදියාව සහ මානව හිමිකම් නැංවීම වෙනුවෙන් ශ්‍රී ලංකාව දරණ ප්‍රයත්නයට තම රට සහය ලබා දී ඇති බවයි.\nරැස්වීමේ සහ අදහස් ප්‍රකාශ කිරීමේ නිදහස සම්බන්ධයෙන් සැලකිය යුතු ප්‍රගතියක් සිදුව තිබෙනවා.\nඅතුරුදන්වූවන් පිළිබඳ කාර්යාලය පිහිටුවීම වැදගත් පියවරක්.\nකෙසේ වෙතත් ත්‍රස්තවාදය වැලැක්වීමේ පණත ඉවත් නොකිරීම සම්බන්ධයෙන් කණස්සල්ල පළ කරන  බව ජර්මනිය සඳහන් කළා.\nශ්‍රී ලංකාවට එල්ල වී ඇති මානව හිමිකම් කඩවීමේ චෝදනා සම්බන්ධයෙන් 2015 වසරේදී ඇමරිකාව ඉදිරිපත් කළ යෝජනාවට ශ්‍රී ලංකාව සමඟ සම අනුග්‍රහය දැක්වූ රටවල් කිහිපයක්ද ඊයේ (21) ඒකාබද්ධ ප්‍රකාශයක් නිකුත් කළා.\nඑක්සත් ජනපදය, මහා බ්‍රිතාන්‍ය, මැසඩෝනියාව සහ මොන්ටි නීග්‍රෝ යන රටවල් විසින් නිකුත් කළ එම ඒකාබද්ධ ප්‍රකාශයෙන් දක්වා ඇත්තේ ශ්‍රී ලංකාවේ මන්දගාමි ප්‍රගතිය සම්බන්ධයෙන් කණස්සල්ල පළ කරන බවයි.",
       "URL": "https://www.hirunews.lk/186570/පොරොන්දු-ඉටුකරන-කාලසීමාව-ගැන-ශ්‍රී-ලංකාවෙන්-ප්‍රශ්න-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4026"
}