{
       "Source": "hirunews",
       "Timestamp": "Thursday, 27 April 2017 - 12:48",
       "Headline": "ධීවර ගැටළු විසදීමට ඒකාබද්ධ වැඩපිළිවෙලක්",
       "News Content": "ඉන්දු - ශ්‍රී ලංකා ධීවර ගැටළුව විසදීම සඳහා ඉන්දීය මධ්‍යම රජය සහ ප්‍රාන්ත රාජ්‍යයන් ඒකාබද්ධ වැඩපිළිවෙලක් ආරම්භ කර ඇති බව ඉන්දීය විදේශ ඇමතිනී සුෂ්මා ස්වරාජ් පවසනවා.\nඇය මේ බව සදහන් කළේ අග්‍රාමාත්‍ය රනිල් වික්‍රමසිංහ සමඟ ඊයේ පැවැති සාකච්ඡාවේදීයි.\nඒ අනුව ශ්‍රී ලංකා මුහුදු සීමාවට ඉන්දීය ධීවරයන් පැමිණීම වළක්වාලීම පිළිබඳව විශේෂ අවදානයක් යොමු කර ඇති බවයි ඉන්දීය විදේශ ඇමතිනිය ප්‍රකාශ කළේ.\nමතභේදයට තුඩු දී ඇති බොටම් ට්‍රෝලිං යාත්‍රා අලූතින් ලියාපදිංචිය ක්‍රමානුකූලව අත්හිටුවීමට පියවර ගෙන ඇති බව ද ඇය ශ්‍රී ලංකා අග්‍රාමාත්‍යවරයා වෙත ප්‍රකාශ කර තිබෙනවා.\nමේ අතර, ශ්‍රී ලංකාව සහ ඉන්දියාව අතර අත්සන් තැබුණු අවබෝධතා ගිවිසුම දෙරටේ මිත්‍රත්වය, සුහදත්වය සහ සහෝදරත්වය පාදක කර ගනිමින් දෙරටේම ජනතාව වෙත අන්‍යෝන්‍ය වශයෙන් සමබර ප්‍රතිලාභ ලැබීම අරමුණු කර ගත් ලියවිල්ලක් බවයි ඉන්දීය විදේශ ඇමතිනී සුෂ්මා ස්වරාජ් වැඩිදුරටත් සදහන් කළේ.\nමෙහිදී අග්‍රාමාත්‍ය රනිල් වික්‍රමසිංහ සඳහන් කර ඇත්තේ රාජ්‍ය, පෞද්ගලික ව්‍යවසාය, ආයෝජන මෙන්ම අධ්‍යාපන, සංස්කෘතික, සමාජීය ආදී විවිධ ක්ෂේත්‍රවලින් ඉන්දු - ශ්‍රී ලංකා සබදතා තවදුරටත් වර්ධනය කළ යුතු බවයි.\nමේ අතර, අග්‍රාමාත්‍ය රනිල් වික්‍රමසිංහ සහ ඉන්දීය ස්වදේශ කටයුතු අමාත්‍ය රාජ්නාත් සිං ද හමුවී සාකච්ඡා පවත්වා තිබෙනවා.",
       "URL": "https://www.hirunews.lk/160091/ධීවර-ගැටළු-විසදීමට-ඒකාබද්ධ-වැඩපිළිවෙලක්",
       "Category": "Local News",
       "Parent URL": "https://www.hirunews.lk/local-news.php?pageID=4544"
}