{
       "Source": "hirunews",
       "Timestamp": "Wednesday, 23 September 2020 - 12:45",
       "Headline": "බස් ප්‍රමුඛතා මංතීරුව සාර්ථකයි - පොලීසිය (වීඩියෝ)",
       "News Content": "පෙර දිනවලට සාපේක්ෂව අද ක්‍රියාත්මක කළ බස් ප්‍රමුඛතා මංතීරුවේ රථවාහන ධාවනය සාර්ථක බව පොලිසිය ප්‍රකාශ කළා.\nඅද බස් ප්‍රමුඛතා මංතීරුව වෙන් කර තිබුණේ මගී ප්‍රවාහන බස්රථ, පාසල් සේවා බස් සහ වෑන් රථ, කාර්යාල සේවා බස් රථ මෙන්ම, වෑන් රථවලට පමණක් ගමන් කිරීම සඳහායි.\nහයිලෙවල් මාර්ගයේ නුගේගොඩ - අනුලා විද්‍යාලය අසල සිට පිත්තල හන්දිය දක්වාත්, බේස්ලයින් මාර්ගයේ කැළණි පාලම සිට හයිලෙවල් බේස්ලයින් හන්දිය දක්වාත්, ගාලු පාරේ වැල්ලවත්ත - විලියම් හන්දියේ සිට ගාලුමුවදොර වටරවුම දක්වාත්, පාර්ලිමේන්තු මාර්ගයේ පොල්දූව හන්දියේ සිට ලිබර්ටි වටරවුම දක්වාත් මංතීරු නීතිය ක්‍රියාත්මක කර තිබුණා.\nපෙරවරු 6 සිට පෙරවරු 9 දක්වාත්, පස්වරු 4 සිට රාත්‍රි 8 දක්වාත්, කොළඹ සහ තදාසන්න ප්‍රධාන මාර්ග 4 ක් කේන්ද්‍ර කර ගනිමින් මංතීරු නීතිය යළි ක්‍රියාත්මක කරනු ලැබුවේ පසුගිය 14 වනදා සිටයි.",
       "URL": "https://www.hirunews.lk/250891/බස්-ප්‍රමුඛතා-මංතීරුව-සාර්ථකයි-පොලීසිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2436"
}