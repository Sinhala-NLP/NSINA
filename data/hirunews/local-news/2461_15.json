{
       "Source": "hirunews",
       "Timestamp": "Friday, 11 September 2020 - 16:31",
       "Headline": "ගිනිගත් නෞකාවෙන් ඉන්ධන සාම්පල ලබාගැනීමට සහ කාර්ය මණ්ඩලයෙන් ප්‍රකාශ ලබා ගැනීමට අධිකරණයෙන් අවසර (වීඩියෝ)",
       "News Content": "පරීක්ෂණ සඳහා නිව් ඩයමන්ඩ් නෞකාවේ ඉන්ධන සාම්පල ලබා ගන්නා ලෙස අධිකරණය අද සමුද්‍රීය පරිසර ආරක්ෂණ අධිකාරියට නියෝග කළා.\nඑසේම, එහි කපිතාන් ඇතුළු කාර්ය මණ්ඩල සාමාජිකයන්ගෙන් ප්‍රකාශ සටහන් කර ගැනීමට කොළඹ ප්‍රධාන මහේස්ත්‍රාත් ලංකා ජයරත්න අපරාධ පරීක්ෂණ දෙපාර්තමේන්තුවට අවසර ද ලබා දුන්නා.\nඒ ඊට අදාළව අපරාධ පරීක්ෂණ දෙපාර්තමේන්තුව සහ නීතිපතිවරයා වෙනුවෙන් නියෝජ්‍ය සොලිසිටර් ජෙනරාල් දිලීප පීරිස් කළ කරුණු දැක්වීම් සැලකිල්ලට ගනිමින්.\nමේ අතර, ගිනි ගැනීමට ලක්වූ එම්.ටී. නිව් ඩයමන්ඩ් නෞකාව අවට මුහුදෙන් මතුවූ තෙල් පැල්ලම් පිළිබඳ සොයාබැලීමට නාවික හමුදාවේ කිමිදුම්කරුවන් කණ්ඩායමක් අද යෙදවූ බව නාවික හමුදා මාධ්‍ය ප්‍රකාශක කපිතාන් ඉන්දික ද සිල්වා ප්‍රකාශ කළා.\nඔහු කියා සිටියේ නෞකාවේ ගිනි ගැනීමට ලක්වූ කොටසේ තිබූ යම් ඉන්ධන ප්‍රමාණයක් මෙලෙස මුහුදට එක්වී ඇත්දැයි සොයාබැලීම සඳහා ඔවුන් විමර්ශන සිදුකිරීමට නියමිත බවයි.\nගිනිගැනීමට ලක්වූ එම්.ටී. නිව් ඩයමන්ඩ් නෞකාව මේ වනවිට ශ්‍රී ලංකාවේ නැගෙනහිර පිහිටි කල්මුණේ නගරයට නාවික සැතපුම් 50ක්, දුරින් ස්ථානගතව පවතිනවා.",
       "URL": "https://www.hirunews.lk/249976/ගිනිගත්-නෞකාවෙන්-ඉන්ධන-සාම්පල-ලබාගැනීමට-සහ-කාර්ය-මණ්ඩලයෙන්-ප්‍රකාශ-ලබා-ගැනීමට-අධිකරණයෙන්-අවසර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2461"
}