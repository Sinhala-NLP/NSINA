{
       "Source": "hirunews",
       "Timestamp": "Monday, 25 July 2022 - 12:48",
       "Headline": "2022 ලෝක ශූරතා මලල ක්‍රීඩා තරගාවලියේ ජය සත්කාරක ඇමරිකාවට",
       "News Content": "දින 10 පුරා අමෙරිකාවේ ඔරිගන් ප්‍රාන්තය උණුසුම් කරමින් පැවති 2022 ලෝක ශූරතා මලල ක්‍රීඩා තරගාවලියේ අවසානය අද සනිටුවහන් වුණා.\nඅවසන් දිනයේ කාගේත් වැඩි අවධානය මීටර් 400 සහය ඉසව්වන්ගේ අවසන් තරගයන් කෙරෙහි යොමු වුණා.\nඑහිදී පිරිමි මීටර් 400 සහය දිවීමේ ආධිපත්‍ය තමන් සතු කර ගැනීමට ප්‍රභල අමෙරිකානු කණ්ඩායමට හැකියාව ලැබුණා.\nඒ තරගය විනාඩි 2යි තත්ත්පර 56යි දශම 17කින් අවසන් කර රන් පදක්කම දිනා ගනිමින්.\nකරට කර තියුණු අවසානයකින් පසු රිදී පදක්කම ජැමෙයිකාවටත් ලෝකඩ පදක්කම බෙල්ජියමටත් හිමි වුණා.\nඅවසන් දිනයේ ක්‍රියාත්මක වූ කාන්තා මීටර් 400 සහාය දිවීමේ ඉසව්වේ රන් පදක්කම ද ප්‍රභල අමෙරිකානුවන් සතු වුණා.\nඒ තරගය විනාඩි 3යි තත්ත්පර 17යි දශම79කින් අවසන් කරමින්.\nජැමෙයිකාව රිදී පදක්කමත් මහා බ්‍රිතාන්‍ය ලෝකඩ පදක්කමත් දිනා ගත්තා.\nඅද උදෑසන ක්‍රියාත්මක වූ කාන්තා මීටර් 100 කඩුලු පැනීමේ ඉසව්වේ දී නව ලෝක වාර්තාවක් සමඟින් රන් පදක්කම දිනා ගැනීමට නයිජීරියාවේ ටෝබි අමුසන්ට හැකි වුණා.\nඇය මෙම නව ලෝක වාර්තාව පිහිටුවේ තත්ත්පර 12යි දශම06 කින් තරගය අවසන් කරමින්.\nඅමුසන් මෙම තරග ඉසව්වේ අවසන් පූර්ව වටයේදී ද මෙම ඉසව්වේ ලෝක වාර්තාව අලුත් කිරීමට සමත් වුණා.\nරිදී පදක්කම ජැමෙයිකාවේ බ්‍රිටනි ඇන්ඩර්සන් දිනා ගනිද්දී ලෝකඩ පදක්කම පෝටෝ රිකෝ රාජ්‍යයේ ජැස්මින් කොමාචෝ දිනා ගත්තා.\nමේ අතර පිරිමි රිටි පැනීමේ ලෝක වාර්තාව නැවතත් අලුත් කිරීමට ස්වීඩනයේ මොන්ඩෝ ඩුප්ලැන්ටිස්ට අද හැකි වුණා.\nඒ මීටර් 6යි දශම 21ක උසක් වාර්තා කරමින්.\nරිදී පදක්කම ඇමෙරිකාවේ ක්‍රිස්ටෝපර් නිල්සන් සහ ලෝකඩ පදක්කම පිලිපීනයේ අර්නස්ට් ජෝන් දිනා ගත්තා.\nඒ අනුව මෙවර ලෝක ශූරතා මලල ක්‍රීඩා තරගාවලිය අවසන් වුනේ සමස්ත පදක්කම් 33ක් දිනා ගත් සත්කාරක අමෙරිකාවට ජය හිමි කර දෙමින්.\nඅමෙරිකාව රන් 13ක් රිදී 09ක් සහ ලෝකඩ පදක්කම් 11 ක් තම නම ඉදිරියේ ලියා ගැනීමට සමත්වුණා.\nපදක්කම් සටහනේ දෙවැනි ස්ථානය සමස්ත පදක්කම් 10කට හිමිකම් කියූ ඉතියෝපියාවත් පදක්කම් 10ක් දිනා ගත් ජැමෙයිකාවට තුන්වැනි ස්ථානය හිමි\nවුණා.",
       "URL": "https://www.hirunews.lk/310905/2022-ලෝක-ශූරතා-මලල-ක්‍රීඩා-තරගාවලියේ-ජය-සත්කාරක-ඇමරිකාවට",
       "Category": "Local News",
       "Parent URL": "https://www.hirunews.lk/local-news.php?pageID=994"
}