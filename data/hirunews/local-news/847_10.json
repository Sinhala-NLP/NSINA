{
       "Source": "hirunews",
       "Timestamp": "Saturday, 24 September 2022 - 14:59",
       "Headline": "ජනපතිගේ අධි ආරක්ෂක කලාප ගැසට්ටුවට නීතිඥ සංගමයෙන් සැර ප්‍රතිචාරයක් (වීඩියෝ)",
       "News Content": "කොළඹ දිස්ත්‍රික්කයේ ප්‍රදේශ කිහිපයක් අධි ආරක්‍ෂිත කලාප ලෙස ප්‍රකාශයට පත් කරමින් ජනාධිපතිවරයාගේ අත්සනින් යුතුව ඊයේ (23) නිකුත් කරන ලද අති විශේෂ ගැසට් පත්‍රය සම්බන්ධයෙන් තම ස්ථාවරය ප්‍රකාශයට පත් කරමින් ශ්‍රී ලංකා නීතිඥ සංගමය පවසන්නේ, ජනතාවගේ මූලික අයිතිවාසිකම් සුරක්ෂිත කිරීම සඳහා සුදුසු නීතිමය ක්‍රියාමාර්ග ගැනීමට තම සංගමය කටයුතු කරන බවයි.\nනිල රහස් පනතේ 2 වැනි වගන්තියේ ප්‍රතිපාදනවලට ආවරණය වෙමින් නිකුත් කරන ලද අදාල ගැසට් නිවේදනය හරහා ජනතාවගේ, අදහස් ප්‍රකාශ කිරීමේ නිදහස, සාමකාමීව රැස්වීමේ නිදහස හා යාම් ඊම් නිදහස සහ විරෝධය පෑමේ නිදහස ඇතුලත් අයිතිවාසිකම් කඩවන බව කියන එම සංගමය වැඩි දුරටත් කියා සිටින්නේ මේ හරහා අදාල නියෝග කඩ කරන පුද්ගලයන් රඳවා තබා ගැනීම වැනි නීතිමය ප්‍රතිපාදන ඇතුලත් වන බවයි.\nඅදාල ගැසට් නිවේදනය උල්ලංගණය කළ අයෙකු අත්අඩංගුවට පත් වුවහොත් අදාල තැනැත්තාට මහාධිකරණයකින් හැර ඇප ලබා නො දිය හැකි බවට එහි සඳහන් වුවත්, නිල රහස් පනතේ එවැනි ප්‍රතිපාදන කිසිවක් නොමැති බවත්, එම පනතේ 22 වැනි වගන්තිය මඟින් සැකකරුවෙකු ඇප මත මුදා හැරීමට මහේස්ත්‍රාත්වරයෙකුට බලය පවරා ඇති බවත් ශ්‍රී ලංකා නීතිඥ සංගමය වැඩිදුරටත් ප්‍රකාශ කරනවා.\nඒ අනුව, කිසිදු සාධාරණ හෝ නෛතික පදනමකින් තොරව පුරවැසියාගේ නිදහස සැලකිය යුතු ලෙස කප්පාදු කිරීමට මෙමගින් උත්සහ දරා ඇති බව ද අදාල සංගමය චෝදනා කරනවා.\nඊයේ(23) පස්වරුවේ ජනාධිපතිවරයාගේ අත්සනින් යුතුව නිකුත් කරන ලද ගැසට් නිවේදනය අනුව පාර්ලිමේන්තු සංකීර්ණය, ශ්‍රේෂ්ඨාධිකරණය, මහාධිකරණය, කොළඹ මහේස්ත්‍රාත් අධිකරණ, ජනාධිපති ලේකම් කාර්යාලය, ජනාධිපති මන්දිරය, අරලියගහ මන්දිරය, අග්‍රාමාත්‍ය කාර්යාලය, ශ්‍රී ලංකා යුද හමුදාව, නාවික හමුදාව, ගුවන් හමුදාව සහ පොලිස් මූලස්ථානය යන ස්ථාන අධික ආරක්ෂක කලාප ලෙස නම් කළ අතර පොලිස්පතිවරයාගේ හෝ ජ්‍යෙෂ්ඨ නියෝජ්‍ය පොලිස්පතිවරයෙකුගේ අවසරයකින් තොරව එවැනි අධිආරක්ෂිත කලාප තුළ පිහිටි මාර්ගයක, භූමියක, වෙරළ තීරයක හෝ වෙනත් විවෘත ප්‍රදේශයක මහජන රැස්වීම් හෝ පෙළපාලි පැවැත්වීම තහනම් කොට තිබෙනවා.\nමේ අතර මෙම ගැසට් නිවේදනය හරහා ආරක්ෂක අමාත්‍යාංශයේ ලේකම්වරයා හෝ ඔහු විසින් පත් කරන ලද නිසි බලධාරියෙකු විසින් නිකුත් කරන ලද බලපත්‍රයක් යටතේ වාහන නැවැත්වීම සඳහා වෙන් කර නො මැති නම් එම කලාපය තුළ වාහන ගාල් කිරීම ද එය තහනම් කර තිබෙනවා.\nඅදාල ගැසට් නිවේදනය සම්බන්ධයෙන් අමරතුංග එදිරිව සිරිමල් සහ තවත් අය (1993) 1 SLR 264 යන ‘ජනඝෝෂා’ නඩුවේ තීන්දුව ජනාධිපතිවරයා ඇතුළු බලධාරීන්ට දිගින් දිගටම සිහිපත් කරන බව කියන ශ්‍රී ලංකා නීතිඥ සංගමය වැඩිදුරටත් කියා සිටින්නේ,\n\"අද නීත්‍යානුකූල විසම්මුතියේ සාමකාමී ප්‍රකාශනය මැඩලීමේ ප්‍රතිඵලය විය හැක්කේ, නො වැලැක්විය හැකි ලෙස, වෙනත් දවසක ප්‍රචණ්ඩත්වයේ ව්‍යසනකාරී පිපිරීමක් පමණි.\"\nයනුවෙන්.\nජනාධිපති මන්දිරය, අරලියගහ මන්දිරය, ත්‍රිවිධ හමුදා මූලස්ථාන, පාර්ලිමේන්තු සංකීර්ණය ඇතුළු ප්‍රදේශ රැසක් අධි ආරක්ෂක කළාප ලෙස ප්‍රකාශයට පත් කළා. ඊට අදාළ අති විශේෂ ගැසට් නිවේදනය ඊයේ නිකුත් කෙරුණේ ජනාධිපතිවරයාගේ අත්සනින් යුතුවයි.\nමෙම ගැසට් නිවේදනය අනුව පාර්ලිමේන්තු සංකීර්ණය, උපරිමාධිකරණ සංකීර්ණය, නීතිපති දෙපාර්තමේන්තුව, ජනාධිපති ලේකම් කාර්යාලය, ජනාධිපති මන්දිරය, නාවික හමුදා සහ පොලිස් මූලස්ථානය, ආරක්ෂක අමාත්‍යාංශය සහ යුද හමුදා මූලස්ථානය, ගුවන් හමුදා මූලස්ථානය, ආරක්ෂක ලේකම් හා ත්‍රිවිධ හමුදාපතිවරුන්ගේ නිල නිවාස ප්‍රදේශය, අරලියගහ මන්දිරය, අග්‍රාමාත්‍ය ලේකම් කාර්යාලය පිහිටි ප්‍රදේශ අධි ආරක්ෂක කලාප ලෙස නම් කර තිබෙනවා.\nඒ අනුව එම කළාප තුළ ඇතැම් කටයුතු පාලනය කිරීම සඳහා ආරක්ෂක අමාත්‍යාංශ ලේකම්වරයාට විධි විධාන සැලැස්විය හැකියි.\nපොලිස්පතිවරයාගේ හෝ බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පතිවරයාගේ පූර්ව ලිඛිත අවසරය ලබාගෙන මිස මෙම කලාපවල පිහිටි මාර්ගවල, පිට්ටනියක, වෙරළක හෝ එළිමහන් ස්ථානවල කුමන හෝ ප්‍රසිද්ධ රැස්වීමක් පැවැත්වීමට අවසර නැහැ.",
       "URL": "https://www.hirunews.lk/316198/ජනපතිගේ-අධි-ආරක්ෂක-කලාප-ගැසට්ටුවට-නීතිඥ-සංගමයෙන්-සැර-ප්‍රතිචාරයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=847"
}