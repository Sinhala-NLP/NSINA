{
       "Source": "hirunews",
       "Timestamp": "Friday, 19 March 2021 - 19:08",
       "Headline": "ගුරු සංගම් දෙකක්, අධ්‍යාපන අමාත්‍යාංශය ඉදිරිපිටදී ගැටෙයි (වීඩියෝ)",
       "News Content": "සේවා ව්‍යවස්ථාව උල්ලංඝනය කරමින් විදුහල්පති සේවයට බඳවා ගැනීමට කටයුතු කෙරෙන කැබිනට් පත්‍රය අහෝසි කරන ලෙස ඉල්ලමින් අධ්‍යාපනය සුරැකීමේ වෘත්තිය සමිති එකමුතුව අද අධ්‍යාපන අමාත්‍යාංශය ඉදිරිපිටදී විරෝධතාවයක් සංවිධානය කර තිබුණා.\nඒ අතරතුර ශ්‍රී ලංකා පොදුජන අධ්‍යාපන සේවා සංගමය ද එම ස්ථානයේ විරෝධතාවයක් සංවිධාන කර තිබූ අතර, ඔවුන් ප්‍රකාශ කළේ කැබිනට් තීන්දුව පරිදි කඩිනමින් විදුහල්පති සේවයට බඳවා ගැනීම් සිදුකරන ලෙසටයි.\nපසුව වෘත්තීය සමිති අතර උණුසුම් තත්ත්වයක් ද හට ගත්තා.\nපසුගිය 01 වන දින නිකුත් කෙරුණු කැබිනට් තීරණයේ සඳහන් වූයේ තරග විභාග පැවැත්වීමකින් තොරව විදුහල්පති සේවයට 4600 දෙනෙකු බඳවා ගැනීමට කටයුතු කරන බවටයි.\nකොරෝනා වෛරස තත්ත්වය හමුවේ පවතින අයහපත් පරිසරය ඊට හේතුව ලෙස දක්වා තිබුණා.\nකෙසේ වෙතත්, අධ්‍යාපනය සුරැකීමේ වෘත්තිය සමිති එකමුතුව ප්‍රකාශ කරන්නේ ආණ්ඩුව සාමාන්‍ය පෙළ සහ උසස් පෙළ විභාග කොරෝනා වෛරස තත්ත්වය හමුවේ පැවැත්වීමට කටයුතු කළ බවයි.\nදෙපාර්ශවය අතර ඇති වූ උණුසුම් තත්ත්වය අතරතුර එක් අයෙකු තුවාල ලබා කොළඹ ජාතික රෝහලට ඇතුළත් කෙරුණා.\nසිද්ධිය පාලනය කිරීම සඳහා පොලීසිය ද කැඳවා තිබූ අතර විරෝධතාවය නිසා ඉසුරුපාය අවට මාර්ගවල දැඩි රථවාහන තදබදයක් ද හට ගත්තා.",
       "URL": "https://www.hirunews.lk/265901/ගුරු-සංගම්-දෙකක්-අධ්‍යාපන-අමාත්‍යාංශය-ඉදිරිපිටදී-ගැටෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2077"
}