{
       "Source": "hirunews",
       "Timestamp": "Wednesday, 21 April 2021 - 17:21",
       "Headline": "වරාය නගර පනත් කෙටුම්පතට එරෙහි පෙත්සම් සලකා බැලීම හෙට දක්වා කල් යයි  (වීඩියෝ)",
       "News Content": "කොළඹ වරාය නගර ආර්ථික කොමිෂන් සභා පනත් කෙටුම්පතට එරෙහිව ඉදිරිපත් වී ඇති පෙත්සම් සලකා බැලීම තුන්වන දිනටත් ශ්‍රේෂ්ඨාධිකරණයේදී අද සිදුවුණා.\nඒ, අගවිනිසුරු ජයන්ත ජයසූරිය ප්‍රමුඛ පංච පුද්ගල විනිසුරු මඩුල්ල හමුවේයි.\nඅතරමැදි පෙත්සම්වලට අදාළව කරුණු දැක්වීම අද සිදුවූ අතර පෙත්සම් යළි හෙට පෙරවරු 9.30 ට සලකා බැලීමට නියමිතයි.\nමෙහිදී අතරමැදි පෙත්සමක් ඉදිරිපත් කළ ජනාධිපති ලේකම් ආචාර්ය පී. බී. ජයසුන්දර වෙනුවෙන් පෙනී සිටි ජනාධිපති නීතිඥ රොමේෂ් ද සිල්වා මුලින්ම අධිකරණය හමුවේ කරුණු ඉදිරිපත් කළා.\nකොළඹ වරාය නගර ආර්ථික කලාප සංකල්පයට එක්සත් ජාතික පක්ෂය, සමගි ජන බලවේගය ඇතුළු පාර්ශව විරුද්ධත්වය පළ කර නොමැති බව ප්‍රකාශ කල ඔහු මෙම පනත් කෙටුම්පත පිළිබඳව පවතින වැරදි වටහා ගැනීම් හේතුවෙන් නොසන්සුන්කාරී තත්ත්වයක් උද්ගතව තිබෙන බව පැවසුවා.\nමෙම ක්‍රියාවලියේ පවතින වරද කුමක් දැයි ප්‍රශ්න කළ ජනාධිපති නීතිඥ රොමේෂ් ද සිල්වා වරාය නගර කලාපයේ කටයුතුවලට අවසන් වශයෙන් ජනාධිපතිවරයා වගකීමට බැඳී සිටින බව පෙන්වා දුන්නා.\nමෙහිදී අගවිනිසුරුවරයා මතු කළ ප්‍රශ්ණයකට පිළිතුරු දුන් ජනාධිපති නීතිඥවරයා යෝජිත කොමිසමේ සාමාජිකයන්ගේ සුදුසුකම් සම්බන්ධයෙන් ගැටලු‍වක් පවතී නම් ඕනෑම අයෙකුට මූලික අයිතිවාසිකම් පෙත්සම් ඉදිරිපත් කිරිමට හැකියාව පවතින බව ද සඳහන් කළා.\nමේ අතර, වරාය නගරය සම්බන්ධයෙන් ඉදිරිපත් කර තිබෙන පනත් කෙටුම්පත වෙනුවට උපරිම ප්‍රතිලාභ ශ්‍රී ලංකාවට අත්වන අයුරින් නව පනත් කෙටුම්පතක් සකස් කරන ලෙස පූජ්‍ය ඇල්ලේ ගුණවංශ හිමියන් ජනාධිපතිවරයාගෙන් ඉල්ලීමක් කරනවා.\nනිවේදනයක් නිකුත් කරමින් උන්වහන්සේ සඳහන් කළේ වරාය ව්‍යාපෘතිය හෙලා දැකීමක් නොකරන අතර, නව කෙටුම්පතක් සකස් කිරීමේදී දේශහිතෛශී උගතුන්ගේ සහභාගිත්වය ලබා ගත යුතු බවයි.\nඋන්වහන්සේ අදාළ කෙටුම්පතට සංශෝධන 11 ක් ද යෝජනා කර තිබෙනවා.\nඑහි එක් කරුණක දැක්වෙන්නේ වරාය නගරය තුල ඇති රැකියා අවස්ථාවලින් අවම වශයෙන් සියයට 70 ක් ශ්‍රී ලංකා පුරවැසියන්ට ලබාදිය යුතු බවයි.",
       "URL": "https://www.hirunews.lk/269096/වරාය-නගර-පනත්-කෙටුම්පතට-එරෙහි-පෙත්සම්-සලකා-බැලීම-හෙට-දක්වා-කල්-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2005"
}