{
       "Source": "hirunews",
       "Timestamp": "Thursday, 27 January 2022 - 14:25",
       "Headline": "වන්දි ඉල්ලමින් ගොවීන් අරගලයේ (වීඩියෝ)",
       "News Content": "වී වගාවට පමණක් නොව කාබනික පොහොර භාවිතයෙන් සිදුකළ වෙනත් වගාවන්ටත් වන්දි ලබාදෙන ලෙස එම ගොවීන් රජයෙන් ඉල්ලා සිටිනවා.\nඑලෙස බඩඉරිඟු ඇතුළු ගොඩ භෝග වගාවන්ට වන්දි ඉල්ලා මහවැලි සී කලාපයේ ගොවීන් පිරිසක් අරම්භ කළ උපවාසය අද (27) තෙවැනි දිනටත් ක්‍රියාත්මක වනවා.\nකාබනික පොහොර භාවිතයෙන් සිදුකළ ගොවිතැනින් අස්වැන්න අඩු වී ඇති බව පවසමින් ඊට සාධාරණ වන්දි ඉල්ලා ගොවීන් පසුගිය දිනවල විරෝධතාවල නිරත\nවුණා.\nඒ අනුව මෙවර මහ කන්නයේ වී අස්වැන්නේ අඩුවීමක් සිදු වුවහොත් වී කිලෝග්‍රෑමයක් සඳහා රුපියල් 25 බැගින් වන්දි මුදලක් ගෙවීමට කැබිනට් අනුමැතිය\nහිමි වූ බව කෘෂිකර්ම අමාත්‍ය මහින්දානන්ද අලුත්ගමගේ පසුගිය දිනවල සඳහන් කළා.\nකෙසේ වෙතත් හානි සිදු වූ තම වගාවන්ට රජය ලබාදීමට තීරණය කර ඇති වන්දි මුදල් ප්‍රමාණවත් නොවන බව මින්නේරිය, LB 9 ප්‍රදේශයේ ගොවීන් පවසනවා.\nමේ අතර රජයෙන් ලබාදුන් උපදෙස් මත කාබනික පොහොර භාවිතයෙන් සිදුකළ ගොවිතැනට හානි සිදුව ඇති බව කන්දකැටිය, තලාකුඹුර ප්‍රදේශයේ ගොවීන්\nපවසනවා.\nඔවුන් මේ වන විට වගාවන්ට අවශ්‍ය ජලය නොමැතිකමින්ද පීඩා විඳිනවා.\nමේ අතර සිදු වූ වගා හානිවලට නිසි වන්දියක් ලබා දෙන ලෙස රජයට බල කරමින් මහවැලි සී කලාපයේ දෙහිඅත්තකණ්ඩිය ගොවි සංවිධාන කිහිපයක් එක්ව\nආරම්භ කළ උපවාසය අද දෙවන දිනටත් ක්‍රියාත්මකයි.\nඔවුන් ඉල්ලා සිටින්නේ ඉරිගු ඇතුළු ගොඩ බෝග වගාවන්ටද සිදුව ඇති හානිය සලකා වන්දි ලබාදෙන ලෙසයි.\nරසායනික පොහොර නොමැතිකමින් තම වගාවන්ගෙන්ද අපේක්ෂා කළ අස්වනු නොලැබෙන බව ගිරාඳුරුකෝට්ටේ ප්‍රදේශයේ බඩඉරිඟු ගොවීන් පවසනවා.\nඔවුන් චෝදනා කරන්නේ තම වගාවන්ට රසායනික පොහොර භාවිතයට අවසර ලබා නොදුන්නත් මහ පරිමාණ සමාගම්වලට ඒ සඳහා අවසර ලබා දී ඇති බවයි.\nමේ අතර ප්‍රවෘත්ති සාකච්ඡාවක් පවත්වමින් ගොඩකවෙල ප්‍රදේශයේ ගොඩ භෝග හා එළවළු ගොවීන් ඉල්ලා සිටින්නේ පොහොර අර්බුදයෙන් වගා හානි සිදුව ඇති තම වගාවන්ට ද සාධාරණ වන්දියක් ලබාදෙන ලෙසයි.",
       "URL": "https://www.hirunews.lk/295349/වන්දි-ඉල්ලමින්-ගොවීන්-අරගලයේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1394"
}