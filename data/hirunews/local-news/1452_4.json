{
       "Source": "hirunews",
       "Timestamp": "Monday, 03 January 2022 - 16:16",
       "Headline": "නව බස් ගාස්තු වැඩිවීම ගැන ගමනාගමන මණ්ඩලයෙන් විශේෂ නිවේදනයක් (ඡායාරූප)",
       "News Content": "2021 වසරේ දෙසැම්බර් මස 29 වැනි දින ප්‍රකාශයට පත් කරන ලද 17.44%ක අගයකින් මගී ප්‍රවාහන බස් රථවල ප්‍රවේශ පත්‍ර ගාස්තු වැඩි කිරීම මෙම වසරේ (2022) ජනවාරි මස 05 වැනි දින සිට ක්‍රියාත්මක වන බව ජාතික ගමනාගමන කොමිෂන් සභාව නිවේදනයක් නිකුත් කරමින් සඳහන් කරනවා.\nඒ අනුව එළඹෙන ජනවාරි මස 05 වැනි දින සිට ශ්‍රී ලංකා ගමනාගමන මණ්ඩලයේ සහ මගී සේවා අවසර පත්‍ර යටතේ ධාවනය වන පෞද්ගලික බස් රථ සඳහා ක්‍රියාත්මක විය යුත්තේ සාමාන්‍ය සේවා ( ආසනගත) ගාස්තු අවස්ථා 350 සඳහා වන ගාස්තු ලැයිස්තුව බස් මගීන්, බස් හිමිකරුවන්, බස් සේවක කණ්ඩායම්, බලධාරින් සහ අනෙකුත් සියලුම මහනජතාවගේ අවධානය සඳහා ජාතික ගමනාගමන මණ්ඩලය විසින් මෙම විශේෂ නිවේදනය නිකුත් කරනු ලැබුවා.\nඅන්තර් පළාත් මාර්ගයන්හි ධාවනය වන සාමාන්‍ය (ආසනගත) , අර්ධ සුඛෝපභෝගී, සුඛෝපභෝගී,අධි සුඛෝපභෝගී සහ අධිවේගී මාර්ග , අධි සුඛෝපභෝගී බස් රථ සේවාවල (ශ්‍රී ලංගම සහ මගී සේවා අවසර පත්‍ර ධාවනය වන පෞද්ගලික) සම්පූර්ණ නව බස් ගාස්තු පහත සඳහන් නව ගාස්තු සටහන යටතේ ජනතාවගේ දැනගැනීම පිණිස නිකුත් කර ඇති බවයි ජාතික ගමනාගමන කොමිෂන් සභාව එම නිවේදනය මගින් වැඩිදුරටත් සඳහන් කළේ.\nඒ අනුව මෙම නව බස් ගාස්තු සංශෝධනය පිළිබඳ වැඩිදුර තොරතුරු දැන ගැනීමට ප්‍රවාහන අමාත්‍යාංශයේ නිල වෙබ් අඩවිය වන www.transport.gov.lk ද, වාහන නියාමන, බස් රථ ප්‍රවාහන සේවා හා දුම් රිය මැදිරි හා මෝටර් රථ කර්මාන්ත රාජ්‍ය අමාත්‍යාංශයේ නිල වෙබ් අඩවිය වන www.ntc.gov.lk ද, ජාතික ගමනාගමන කොමිෂන් සභාවේ නිල මුහුණුපොත වන (Facebook-National Transport Commission) යන පිටුව ද, එම කොමිෂන් සභාවේ ක්ෂණික දූරකථන ඇමතුම් අංකය වන 1955 ඔස්සේ ද ජනතාවට මේ සම්බන්ධයෙන් වැඩි විස්තර ලබාගත හැකියි.\nඑමෙන්ම, ශ්‍රී ලංකා ගමනාගමන මණ්ඩලයේ නිල වෙබ් අඩවිය වන www.sltb.lk සහ මාකුඹුර බහුවිධ ප්‍රවාහන හුවමාරු මණ්ඩලයේ නිල වෙබ් අඩවිය වන www.mmck.lk වෙතින් සහ දිවයිනේ ප්‍රධාන බස් නැවතුම්පළවල් තුළ ඇති දැන්වීම් පුවරුව මගින් ද මේ පිළිබඳ ව තවදුරටත් දැනුවත් විය හැකි බව ද මෙම නිවේදනයේ සඳහන්.",
       "URL": "https://www.hirunews.lk/292913/නව-බස්-ගාස්තු-වැඩිවීම-ගැන-ගමනාගමන-මණ්ඩලයෙන්-විශේෂ-නිවේදනයක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1452"
}