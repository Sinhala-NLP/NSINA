{
       "Source": "hirunews",
       "Timestamp": "Sunday, 05 February 2017 - 18:28",
       "Headline": "රන්ජන් රාමනායකට එරෙහිව ක්‍රියාමාර්ග ගැනීම පරිපාලන නිලධාරීන් කල් දමයි",
       "News Content": "අල්ලස් කොමිසමේ විමර්ශනයෙන් පසු රන්ජන් රාමනායක නියෝජ්‍ය අමාත්‍යවරයාගේ ක්‍රියාකලාපය සම්බන්ධයෙන් ගන්නා ඉදිරි ක්‍රියාමාර්ගය තීරණය කරන බව ශ්‍රී ලංකා පරිපාලන සේවා සංගමය ප්‍රකාශ කළා.\nනියෝජ්‍ය අමාත්‍යවරයා විසින් දිවුලපිටිය - ප්‍රාදේශීය ලේකම්වරියට බැන වැදීම පිළිබඳ පසුගිය දා රැස්වූ එම සංගමයේ විධායක සභාව ගත් තීරණය දැනුම් දීම සඳහා අද කැදවා තිබූ මාධ්‍ය හමුවකට එක්වෙමිනුයි එම සංගමයේ සභාපති රංජිත් ආරියරත්න මේ බව කියා සිටියේ.\nකාලසීමාව ඉක්මවා දිවුලපිටිය ප්‍රාදේශීය ලේකම්වරිය අදාළ තනතුරේ කටයුතු කළ බවට රන්ජන් රාමනායක නියෝජ්‍ය අමාත්‍යවරයා එල්ල කරන චෝදනාව ද අසත්‍යයක් බවයි ඔහු කියා සිටියේ.\nගම්පහ - දිවුලපිටිය - දූනගහ ප්‍රදේශයේ සිදුකෙරෙන පස් කැපීමක් සම්බන්ධයෙන් සොයා බැලීමට ගිය අවස්ථාවේදී දිවුලපිටිය ප්‍රාදේශීය ලේකම්වරියට නියෝජ්‍ය අමාත්‍ය රන්ජන් රාමනායක දුරකථනයෙන් බැන වැදුණේ පසුගිය 26 වන දායි.\nමෙම සිද්ධිය පිළිබඳ ජනාධිපතිවරයා ද තම සංගමය වෙත කණගාටුව පළ කළ බවයි අද පැවැති මාධ්‍ය හමුවේදී ශ්‍රී ලංකා පරිපාලන සේවා සංගමයේ සභාපති රංජිත් ආරියරත්න කියා සිටියේ.\nමේ අතර, ජාතික නිදහස් පෙරමුණ සහ සමෘද්ධි සංවර්ධන නිලධාරීන්ගේ සංගමය අද පැවැත්වූ මාධ්‍ය හමුවේදී නියෝජ්‍ය අමාත්‍ය රන්ජන් රාමනායකගේ ක්‍රියා කලාපය විවේචනයට ලක් කළා.",
       "URL": "https://www.hirunews.lk/153732/රන්ජන්-රාමනායකට-එරෙහිව-ක්‍රියාමාර්ග-ගැනීම-පරිපාලන-නිලධාරීන්-කල්-දමයි",
       "Category": "Local News",
       "Parent URL": "https://www.hirunews.lk/local-news.php?pageID=4675"
}