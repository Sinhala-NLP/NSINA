{
       "Source": "hirunews",
       "Timestamp": "Wednesday, 22 December 2021 - 16:45",
       "Headline": "අද සවස 6 සිට රාත්‍රී 9.30 දක්වා දිවයිනේ විවිධ ප්‍රදේශවල විදුලි බිඳවැටීම් (වීඩියෝ)",
       "News Content": "අද සවස 6 සිට රාත්‍රී 9.30 දක්වා අතර කාලය තුල දිවයිනේ විවිධ ප්‍රදේශවලට විදුලිය බිඳවැටීම් සිදුවිය හැකි බව ලංකා විදුලිබල මණ්ඩලය පවසනවා.\nකෙසේවෙතත් මෙලෙස විදුලිය බිඳවැටෙන ප්‍රදේශ නිශ්චිත වශයෙන් සඳහන් කිරීමට අපහසු බවයි ඔවුන් දන්වන්නේ.\nමෙම කාලසීමාව තුලදී රට පුරා විදුලි ඉල්ලුම ඉහළම තත්වයට පැමිණෙන බැවින් එම කාලය තුල අවශ්‍ය ධාරිතාව සපුරා ගැනීමට විදුලිබල මණ්ඩලයට හැකියාවක් නොමැති අතර නොරොච්චෝල බලාගාරයේ සිදුවූ බිඳවැටීමක් මීට හේතුවී තිබෙනවා.\nලංකා විදුලි බල මණ්ඩලයේ සාමාන්‍යාධිකාරී එම්.ආර්. රණතුංග පැවසුවේ 3 වැනි ජනන යන්ත්‍රය කාර්මික දෝෂයකට ලක්වීමෙන් මෙම තත්ත්වය හටගත් බවයි.\nමේවන විට සමස්ත පද්ධතියෙන් මෙගාවොට් 600ක් පද්ධතියට අහිමිවී ඇති බවත් බිඳවැටී ඇති නොරොච්චෝල විදුලි බලාගාරයේ එක් පද්ධතියක් යථා තත්වයට පත් කිරීම සඳහා මේවන විට සියලු කටයුතු ක්‍රියාත්මක වන බවත් විදුලිබල මණ්ඩල ප්‍රකාශකයෙකු සඳහන් කළා.\nඑම උත්සාහය සාර්ථක වුවහොත් හෙට දිනය තුල විදුලි ඉල්ලුමේ උපරිමය සපුරා ගැනීමට හැකි බවයි ඔහු වැඩිදුරටත් කියාසිටියේ.\nකෙසේවෙතත් යම් හෙයකින් එම පද්ධතිය නැවත පණ ගැන්වීමේ උත්සාහය අසාර්ථක වුවහොත් නැවතත් විදුලිය කප්පාදු කිරීම් සිදුකළ යුතු බවට ඔහු සඳහන් කළා.\nඑමෙන්ම අදාළ ප්‍රකාශකයා වැඩිදුරටත් කියාසිටියේ නොරොච්චෝල විදුලි බලාගාරය අඛණ්ඩව උපරිම ධාරිතාවයෙන් ක්‍රියාත්මක කිරීම සහ නිසි කළට අවශ්‍ය නඩත්තු කටයුතු සිදු කිරීමට නොහැකි වීම වරින්වර සිදුවන මෙම බිඳවැටීම්වලට හේතුවී ඇති බවයි.\n2014 වසරෙන් පසු මෙරට ඉහළ ගිය විදුලි ඉල්ලුමට සරිලන කිසිදු බලාගාර පද්ධතියක් ජාතික විදුලිබල පද්ධතියට එක්වී නොමැති බවත් මේ හේතුවෙන් ඉදිරියේදී මෙවැනි විදුලිය බිඳවැටීම් තවදුරටත් සිදුවිය හැකි බවටත් ඔහු ඳහන් කළා.\nමේ අතර, ගාල්ල ඇතුලු ප්‍රදේශ කිහිපයකට ඊයේ විදුලිබලය ඇණහිටීමක් සිදුවූ බව හිරු වාර්තාකරුවන් ප්‍රකාශ කළේ.\nමීට පෙර ද නොරොච්චෝලේ විදුලි බලාගාරයේ ජනන යන්ත්‍ර අක්‍රියවීම හේතුවෙන් අවස්ථා කිහිපයකදී දිවයින පුරා විදුලි කප්පාදුවක් සිදුවුණා.\nමේ අතරල කෙරවලපිටිය යුගදනවි බලාගාරයේ නිරීක්ෂණයට එක්වූ සමඟි ජන බලවේගයේ පාර්ලිමේන්තු මන්ත්‍රීවරුන් පිරිසක් සඳහන් කළේ, එල්. එන්. ජී සැපයුම, අමෙරිකානු සමාගමකට ලබාදීමෙන් මෙරට ආර්ථිකය සහ ජාතික ආරක්ෂාව අවදානමකට ලක් කිරීමට රජය කටයුතු කරමින් සිටින බවයි.\nසමඟි ජනබලවේගයේ පාර්ලිමෙන්තු මන්ත්‍රීවරුන් පිරිසක් යුගදනවි බලාගාරය නිරීක්ෂණය කිරීම සඳහා එම බලාගාරය වෙත පැමිණියේ අද පෙරවරුවේයි.\nඅනතුරුව මාධ්‍ය වෙත ඔවුන් අදහස් දැක්වුවා.\nමේ අතර, කැප්පෙටිපොලල විදුරුපොල ගම්මානයට අධි වෝල්ටීයතාවයකින් විදුලිය ලැබීම හේතුවෙන් නිවාස කිහිපයක විදුලි උපකරණ විනාශ වී ඇති බව ගම්වාසීන් පවසනවා.\nඊයේ දහවල් එලෙස අධි වොල්ටියතාවයකින් විදුලිය ලැබීම නිසා රුපවාහිනී යන්ත්‍ර, ගුවන් විදුලි යන්ත්‍ර, ශීතකරණ ඇතුළු විදුලි උපකරණ රැසක් විනශ වී තිබෙනවා.\nමෙම ජනතාව පෙන්වා දෙන්නේ, මේ පිළිබදව වැලිමඩ ප්‍රාදේශීය විදුලි අධිකාරී කාර්යාලයට දැනුම් දුන්නද මෙතෙක් සහනදායි පිළිතුරක් නොලැබුණ බවයි.\nවිදුලි පරිභෝජනය වෙනුවෙන් මාසිකව බිල් පතක් ගෙවන පාරිභෝකයන් වෙනුවෙන් නිසි ප්‍රමිතියකින් සහ ආරක්ෂා සහිතව විදුලිය බලය සැපයීම ලංකා විදුලිබල මණ්ඩලය සතු වගකීමක්.",
       "URL": "https://www.hirunews.lk/291836/අද-සවස-6-සිට-රාත්‍රී-9-30-දක්වා-දිවයිනේ-විවිධ-ප්‍රදේශවල-විදුලි-බිඳවැටීම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1476"
}