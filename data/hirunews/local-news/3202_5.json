{
       "Source": "hirunews",
       "Timestamp": "Tuesday, 13 August 2019 - 7:31",
       "Headline": "වසර 35කට පසු සේනානායක සමුද්‍රය අඩි 25ට බසී",
       "News Content": "දිවයිනේ නිරිතදිග කොටසෙහි වැසි සහ සුළං තත්ත්වයෙහි තරමක වැඩිවීමක් අපේක්ෂා කරන බව කාලගුණ විද්‍යා දෙපාර්තමේන්තුව පවසනවා.\nඒ අනුව දකුණු පළාතේ සුළෙඟ් වේගය පැයට කිලෝමීටර් 70 දක්වාත්, බස්නාහිර, සබරගමුව, මධ්‍යම සහ වයඹ පළාත්වල සුළෙඟ් වේගය පැයට කිලෝමීටර් 60 දක්වාත් ක්ෂණිකව ඉහළ යා හැකි බවයි එම දෙපාර්තමේන්තුව සඳහන් කළේ.\nමීට අමතරව එම පළාත්වලට ඇතැම් අවස්ථාවලදී මිලිමීටර් 100 ඉක්ම වූ තද වර්ෂාපතනයක් ද ඇති විය හැකි බව ද කාලගුණ විද්‍යා දෙපාර්තමේන්තුව කියා සිටියා.\nඊයේ දිනයේදී මධ්‍යම කඳුකරයට ඇද හැලූණු අධික වර්ෂාපතනයත් සමඟ ලක්ෂපාන ජලාශයේ වාන් දොරටු දෙකක්, කැනියොන් සහ ඉහළ කොත්මලේ ජලාශවල ද වාන් දොරටුව බැගින් විවෘත කිරීමටයි පියවර ගනු ලැබුවේ.\nමේ අතර, වසර 35කට පසු ඉඟිනියාගල සේනානායක සමුද්‍රයේ ජල මට්ටම පළමු වරට අඩි 25 දක්වා අඩු වී තිබෙනවා.\nඑය අක්කර අඩිවලින් ගණනය කිරීමේදී ජලාශයේ ජල ධාරිතාව අක්කර අඩි 12,500 දක්වා අඩි වී ඇති බවයි වාරිමාර්ග දෙපාර්තමේන්තුව සඳහන් කළේ.\nඉඟිනියාගල - සේනානායක සමුද්‍රයේ මුළු ජල ධාරිතාව අක්කර අඩි හත්ලක්ෂ 70,000ක්.  කෙසේ වෙතත්, ප්‍රදේශයට පවතින වියළි කාලගුණයත් සමඟ මේ වන විට එහි ජලය ප්‍රයෝජනයට ගත හැක්කේ පානීය අවශ්‍යතා සඳහා පමණක් බවයි ප්‍රදේශයේ හිරු වාර්තාකරු වසන්ත චන්ද්‍රපාල සඳහන් කළේ.",
       "URL": "https://www.hirunews.lk/222103/වසර-35කට-පසු-සේනානායක-සමුද්‍රය-අඩි-25ට-බසී",
       "Category": "Local News",
       "Parent URL": "https://www.hirunews.lk/local-news.php?pageID=3202"
}