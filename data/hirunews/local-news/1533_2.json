{
       "Source": "hirunews",
       "Timestamp": "Sunday, 28 November 2021 - 6:53",
       "Headline": "ඉහළ ගිය මාඔයෙහි ජල මට්ටම ගැන අනතුරු ඇඟවීමක් !",
       "News Content": "මාඔය ජලාශයේ ජල මට්ටම අධික වර්ෂාව හේතුවෙන් ඉහළ ගොස් තිබෙනවා.\nඒ හේතුවෙන් ගංවතුර තත්ත්වයක් ඇති විය හැකි අතර, පහත් බිම්වල වෙසෙන ජනතාවට ඒ පිළිබඳව අවධානයෙන් යුතුව සිටින ලෙසයි ආපදා හා කළමනාකරණ මධ්‍යස්ථානය විසින් දැනුම් දෙනු ලබන්නේ.\nමේ අතර, ඒ අනුව ගිරිඋල්ල ප්‍රාදේශීය ලේකම් කොට්ඨාසයේ මරදගොල්ල, නාඋල්ල, දිවුලදෙණිය සහ වැලිහිඳ යන ග්‍රාම නිලධාරී කොට්ඨාසවල පහත්බිම්වල සුළු ගං වතුර තත්ත්වයක් ඇතිවිය හැකියි.\nඊට අමතරව මීගමුව - කුරුණෑගල මාර්ගය ගිරිඋල්ල නගරය ආසන්නයෙන් ජලයෙන් යටවීමේ අවදානමක් ද පවතිනවා.\nඅලව්ව, මීරිගම, පන්නල, වෙන්නප්පුව, මීගමුව, කටාන සහ දංකොටුව යන ප්‍රාදේශීය ලේකම් කොට්ඨාසවල පහත්බිම් ද ජලයෙන් යටවීමේ අවදානමක් පවතින බවයි වාරිමාර්ග දෙපාර්තමේන්තුව වැඩිදුරටත් සඳහන් කළේ.\nමේ අතර දිස්ත්‍රික්ක 8කට නායයාමේ අනතුරු ඇඟවීම් නිකුත් කිරීමට ජාතික ගොඩනැගිලි පර්යේෂණ සංවිධානය පියවර ගෙන තිබෙනවා.\nඒ අනුව කොළඹ, කළුතර, මහනුවර, කෑගල්ල, කුරුණෑගල, මාතලේ සහ නුවරඑළිය යන දිස්ත්‍රික්කවලට මෙලෙස නාය යෑමේ අනතුරු ඇඟවීම් නිකුත් කරන බවයි එම සංවිධානය වැඩිදුරටත් සඳහන් කළේ.",
       "URL": "https://www.hirunews.lk/289396/ඉහළ-ගිය-මාඔයෙහි-ජල-මට්ටම-ගැන-අනතුරු-ඇඟවීමක්",
       "Category": "Local News",
       "Parent URL": "https://www.hirunews.lk/local-news.php?pageID=1533"
}