{
       "Source": "hirunews",
       "Timestamp": "Friday, 29 January 2016 - 20:47",
       "Headline": "බඩ මැද නැවතුණු වාහනය, වරාය සේවකයාගේ ගිනස් වාර්තාව වළකයි",
       "News Content": "ටොන් 1 යි දශම 5 ක් බරැති වාහන 10 ක් උදරය මතින් ධාවනය කර ගිනස් වාර්තාවක් තැබීමට උත්සාහ කළ කොළඹ වරායේ සේවකයෙකු අද උදෑසන හදිසියේ රෝහල් ගත කෙරුණා.\nඒ, උදරය මතින් ධාවනය වෙමින් තිබූ තුන්වන වාහනය එක්වරම නැවතීම හේතුවෙන්.\nමෙලෙස ගිනස් වාර්තාවක් තැබීමේ උත්සාහයක නිරත වුණේ ගිනස් වාර්තා කිහිපයකට හිමිකම් කියන හඟුරන්කෙත - කිතුල්පේ ප්‍රදේශයේ පදිංචි 30 හැවිරිදි ජනක කාංචන මුදන්නායකයි.\nජයබහලූ පර්යන්තයේ යන්ත්‍ර නඩත්තු අංශයේ සේවකයෙකු වන ඔහු මෙම ගිනස් වාර්තාව තබන අයුරු දැකබලා ගැනීමට වරාය අමාත්‍ය අර්ජුණ රණතුංගද සහ ක්‍රීඩා අමාත්‍ය දයාසිරි ජයසේකරද මෝදර මහපොළ අභ්‍යාස ආයතනය වෙත පැමිණ සිටියා.\nකෙසේ වෙතත්, වාහන දෙකක් උදරය මතින් ධාවනය කිරීමෙන් පසු තුන්වන වාහනය ගමන් කිරීමට යාමේදී එය එක්වරම ඔහුගේ උදරය මත එය නතර වූ බවයි එම ස්ථානයේ සිටි වරාය සේවකයෙකු හිරු ප්‍රවෘත්ති අංශයට සඳහන් කළේ.\nසුළු වේලාවක් ගිලන් රථයට වී ප්‍රථමාධාර ලැබූ ජනක යළි ඉන් බැස ආවේ තම උත්සාහය අත්හැරීමට කිසිවිටෙකත් සූදානම් නොමැති බව පවසමින්.\nඑහෙත් වාර්තාවකට වඩා ධෛර්යසම්පන්න තරුණයෙකුගේ ජීවිතයේ වටිනාකම තේරුම් ගත් බලධාරීන් ජනකගේ ඉල්ලීමට එකඟ වූයේ නැහැ.\nදකුණු අත මතින් වාහන 32 ක් ධාවනය කිරීමේ ගිනස් වාර්තාවටද ජනක කාංචන මුදන්නායක හිමිකම් කියනවා.\nඑසේම ඇඟිලි තුඩු මගින් භාණ්ඩ පිරවූ දුම්රිය මැදිරි 03 ක් තල්ලූ කිරීමේ ගිනස් වාර්තාවටද හිමිකම් කියන්නේ ඔහුයි.",
       "URL": "https://www.hirunews.lk/125034/බඩ-මැද-නැවතුණු-වාහනය-වරාය-සේවකයාගේ-ගිනස්-වාර්තාව-වළකයි",
       "Category": "Local News",
       "Parent URL": "https://www.hirunews.lk/local-news.php?pageID=5190"
}