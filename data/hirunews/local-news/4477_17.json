{
       "Source": "hirunews",
       "Timestamp": "Friday, 09 June 2017 - 12:45",
       "Headline": "ඇමති ජෝන්ගේ ක්‍රියා කලාපය ඒකාබද්ධ විපක්ෂය හෙළා දකී",
       "News Content": "අමාත්‍ය ජෝන් අමරතුංග හිරු ප්‍රාදේශීය මාධ්‍යවේදී බෙනට් ෆර්ඩිනැන්ඩස්ට පරුෂ වචනයෙන් බැන තර්ජනය කිරීමේ සිද්ධිය දැඩි ලෙස හෙළා දකින බව ඒකාබද්ධ විපක්ෂය පවසනවා.\nබලයට පත්වූ පසු ප්‍රසිද්ධියේ යහපාලනය උල්ලංඝනය කරන මෙවැනි ඇමතිවරුන්ට එරෙහිව කඩිනමින් පියවර ගත යුතු බවයි ඒකාබද්ධ විපක්ෂයේ කැඳවුම්කරු පාර්ලිමේන්තු මන්ත්‍රී ප්‍රසන්න රණතුංග නිවේදනයක් නිකුත් කරමින් කියා සිටියේ.\nඑමෙන්ම, රාජපක්ෂ පාලන සමයේ මාධ්‍ය නිදහස කඩවීම සම්බන්ධයෙන් චෝදනා එල්ල වූ අවස්ථාවන්වලදී ඒ පිළිබඳව උද්ඝෝෂණ සිදුකළ සිවිල් සංවිධාන නියෝජිතයන් මෙවැනි සිදුවීම් හමුවේ නිහඬ පිලිවෙතක් අනුගමනය කිරීම ගැටලූ සහගත බව ද ඒකාබද්ධ විපක්ෂය නිකුත් කළ නිවේදනයේ දැක්වෙනවා.\nජෝන් අමරතුංග අමාත්‍යවරයාට අයත් කදානේ පිහිටි පක්ෂ කාර්යාලයේ ඊයේ උදෑසන වත්තල - බෝපිටිය ප්‍රදේශයට කසල බැහැර කිරීම සම්බන්ධයෙන් මතුව ඇති ගැටලූව පිළිබද සාකච්ඡාවක් පැවැත්වුණා.\nඑම අවස්ථාවට ප්‍රදේශවාසීන් මෙන්ම මාධ්‍යවේදීන් ද පැමිණ සිටි අතර, සාකච්ඡාව අවසන් වී පිටතට පැමිණි අවස්ථාවේ දී හිරු මාධ්‍යවේදි බෙනට් ෆර්ඩිනැන්ඩස් අමාත්‍යවරයාගෙන් කසල ගැටලූව සම්බන්ධයෙන් තවදුරටත් ප්‍රශ්න කළා.\nඑහිදී අමාත්‍ය ජෝන් අමරතුංග හිරු මාධ්‍යවේදියාට බැණ වැදී පහරදීමට තැත් කළා.\nමෙලෙස අමාත්‍ය ජෝන් අමරතුංග මාධ්‍යවේදියෙකුට බැණ වැදීම සම්බන්ධයෙන් මහර ප්‍රදේශයේ ඊයේ පැවති ආගමික උත්සවයකින් අනතුරුව මාධ්‍යවේදින් අමාත්‍ය ෆීල්ඞ් මාර්ෂල් සරත් ෆොන්සේකාගෙන් ද කරුණු විමසා සිටියා.\nඔහු කියා සිටියේ මාධ්‍යවේදීන්ට සහ ජනතාවට  ඕනෑම ගැටලූවක් සම්බන්ධයෙන් දේශපාලනඥයින්ගෙන් ප්‍රශ්න කිරීමේ අයිතියක් පවතින බවයි.",
       "URL": "https://www.hirunews.lk/163173/ඇමති-ජෝන්ගේ-ක්‍රියා-කලාපය-ඒකාබද්ධ-විපක්ෂය-හෙළා-දකී",
       "Category": "Local News",
       "Parent URL": "https://www.hirunews.lk/local-news.php?pageID=4477"
}