{
       "Source": "hirunews",
       "Timestamp": "Wednesday, 13 February 2019 - 15:41",
       "Headline": "එජාප මන්ත්‍රී චමින්ද විජේසිරිට ඇප",
       "News Content": "පොලිස් කොස්තාපල්වරයෙකුට පහරදීමේ සිද්ධිය සම්බන්ධයෙන් අධිකරණයට ඉදිරිපත්වූ එක්සත් ජාතික පක්ෂ බදුල්ල දිස්ත්‍රික් පාර්ලිමේන්තු මන්ත්‍රී චමින්ද විජේසිරි අද ඇප මත මුදාහැරුණා.\nඒ, බණ්ඩාරවෙල මහේස්ත්‍රාත් කීර්ති කුඹුරේහේන හමුවට ඉදිරිපත් කිරීමෙන් අනතුරුවයි.\nඑහිදී මහේස්ත්‍රාත්වරයා නියෝග කළේ රුපියල් ලක්ෂ 5 ක ශරීර ඇප සහ රුපියල් දසදහසක මුදල් ඇප මත මන්ත්‍රීවරයා මුදාහැරීමටයි.\nඑසේම සෑම ඉරිදා දිනකම බණ්ඩාරවෙල පොලීසිය හමුවේ පෙනී සිටින ලෙසටද ඔහුට නියෝග කර තිබෙනවා.\nපහරදීම සම්බන්ධයෙන් චෝදනා එල්ලවූ මන්ත්‍රීවරයාගේ ආරක්ෂක නිලධාරියාද රුපියල් ලක්ෂ 5 ක ශරීර ඇප සහ රුපියල් දස දහසක මුදල් ඇපයක් මත මුදාහැරීමටයි අධිකරණය අද නියෝග කළේ.\nසිද්ධිය සම්බන්ධයෙන් මන්ත්‍රීවරයාගේ රියදුරා මීට පෙර අත්අඩංගුවට ගත් අතර, ඔහු අධිකරණයට ඉදිරිපත් කිරීමෙන් අනතුරුව මේ මස 18 වනදා දක්වා රක්ෂිත බන්ධනාගාර ගතකර සිටිනවා.\nචමින්ද විජේසිරි මන්ත්‍රීවරයා පසුගිය ඉරිදා බණ්ඩාරවෙල තැපැල් කාර්යාලය ඉදිරිපිටදී පහරදී තිබුණේ, පොලිස් මත්ද්‍රව්‍ය නාශක කාර්යාංශයේ නියෝජ්‍ය පොලිස්පති එස්.සී. මැදවත්තගේ රාජකාරි නිල රථයේ ගමන් ගත් පොලිස් කොස්තාපල්වරයෙකුටයි.",
       "URL": "https://www.hirunews.lk/210337/එජාප-මන්ත්‍රී-චමින්ද-විජේසිරිට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=3504"
}