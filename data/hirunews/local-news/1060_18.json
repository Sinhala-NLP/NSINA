{
       "Source": "hirunews",
       "Timestamp": "Wednesday, 29 June 2022 - 13:08",
       "Headline": "අයි.ඕ.සීය ඉන්ධන බෙදා හැරීම ඉහළ දමයි",
       "News Content": "මෙරට තුල දැනට මතුව ඇති ඉන්ධන අර්බුදය සමඟ මුදල් ගෙවීමේ පදනම මත ඉන්දියාවෙන් ඉන්ධන නෞකා 04ක් කඩිනමින් ලබා ගැනීමට ලක් රජය තීරණය කර තිබෙනවා.\nඒ අනුව, ඉන්ධන ටොන් 40,000 බැගින් අඩංගු නෞකා හතරක් ලබා ගැනීමට නියමිත යි.\nනවදිල්ලියේ ශ්‍රී ලංකා මහකොමසාරිස් මිලින්ද මොරගොඩ ප්‍රධාන මෙරට දූත පිරිසක් ඉන්දීය ඛනිජ තෙල් අමාත්‍යවරයා සමග සිදු කළ සාකච්ඡාවක ප්‍රතිඵලයක් අනුවයි මුදල් ගෙවීමේ පදනම මත මෙම නෞකා හතර ලබා ගැනීමට තීරණය කර ඇත්තේ.\nමීට පෙර ඉන්දියාව විසින් ණය ප්‍රතිපාදන යටතේ මෙරටට ඩීසල් සහ පෙට්‍රල් නෞකා ලබා දීමට පියවර ගෙන තිබුණා.\nඉන්දියන් ඔයිල් සමාගම ඊයේ දිනයේදි සිය පිරවුම්හල් මගින් පෙට්‍රල් නිකුත් කිරීමට පියවර ගෙන තිබුනේ සීමා සහිතව යි.\nඒ අනුව, ඇතැම් ඉන්ධන පිරවුම්හල් අසල දිගු පෝලිම් දක්නට ලැබුනු අතර ඔවුන්ට ටෝකන් පත්‍ර ලබා දීමටද පියවර ගෙන තිබුණා.\nකෙසේ වෙතත්, පෞද්ගලික ටැංකි රථ රියදුරන්ගේ සංගමයේ ලේකම්, ශාන්ත සිල්වා ප්‍රකාශ කළේ, ඊයේ දිනට සාපේක්ෂව අද දින වැඩි ඉන්ධන ප්‍රමාණයක් වෙළද පොලට නිකුත් කිරීමට ඉන්දියන් ඔයිල් සමාගම දැනුම් දී ඇති බවයි.\nඒ අනුව, අවශ්‍ය ප්‍රමාණයට ටැංකිරථ යොදවා ඇති බව ඔහු වැඩිදුරටත් කියා සිටියා.\nමේ අතර, අද දින කොළඹ ඇතුළු තදාසන්න නගර පාලු ස්වාභාවයක් ගෙන තිබුනා. ශ්‍රී ලංගම බස්රථ ධාවනය කෙරුණද ඇතැම් මාර්ගවල පෞද්ගලික බස්රථ ධාවනයේ ඉවත්ව තිබුනේ ඩීසල් නොමැති බවට පවසමින්.\nමේ හේතුව නිසා දුම්රිය පෙර දිනවලට සාපේක්ෂව අද දිනයේදි දැඩි තදබදයක් දක්නට ලැබුණා.\nඑහෙත්, ඉන්ධන නොමැතිවීම හේතුවෙන් ප්‍රධාන මාර්ගයේ සහ මුහුදුබඩ මාර්ගයේ අද දින දුම්රිය ගමන් වාර 5ක් පමණ අවලංගු කර තිබුණා.\nඑමෙන්ම, අලුත්ගම දර්ගා නගරයේ කුලී පදනම මත පෝලිමේ රැදි සිටි 58 හැවිරිදි පුද්ගලයෙකු ඊයේ රාත්‍රියේ රිය අනතුරකින් ජිවිතක්ෂයට පත්ව තිබෙනවා.\nඔහු ප්‍රධාන මාර්ගය හරහා පාර මාරුවීමට යාමේදි ලොරි රථයක ගැටීමෙන් මෙලෙස මියගොස් ඇති බවයි හිරු වාර්තාකරු කියා සිටියේ.\nමේ අතර, අද දිනයේදීත් ඇතැම් රෝහල් ඇතුළු තවත් අත්‍යවශ්‍ය ක්ෂත්‍ර කිහිපයකට බාධා එල්ල වී තිබුනේ ඉන්ධන අර්බුදය සමඟ ඇතිවු ගැටලු හේතුවෙන්.\nපොලොන්නරුවේ සිට මඩකලපුව රෝහල වෙත දෛනිකව පැමිණෙන හෙද හෙදියන් ඇතුළු කාර්ය මණ්ඩලය අපහසුතාවයට පත්වුණේ බස්රථ නොමැති වීම හේතුවෙන්.\nඒ අනුව,ඔවුන් රෝහලට පැමිණෙන අවස්ථාවේ අත්සන් කිරීමේ නාම ලේඛණය ඉවත් කිරීමට පියවර ගෙන තිබු බවට රෝහල් කාර්ය මණ්ඩලය චෝදනා කළා.\nඅත්‍යවශ්‍ය සේවා සදහා නිසි පරිදි ඉන්ධන බෙදාහැරීමේ වැඩපිලිවෙලක් ප්‍රායෝගිකව ක්‍රියාත්මක නොවීම හේතුවෙන් බහලුම් ප්‍රවාහන කටයුතු සියයට 70කින් අත්හිටුවීමට සිදුව ඇති බවයි සමස්ත ලංකා බහලුම් ප්‍රවාහන රථ හිමියන්ගේ සංගමයේ සභාපති සනත් මංජුල කියා සිටියේ.\nඑමෙන්ම මතුව ඇති ඉන්ධන අර්බුදයත් සමග ඌව වෙල්ලස්ස විශ්ව විද්‍යාලයේ භෞතික අධ්‍යන කටයුතු නැවත දැනුම් දෙන තුරු තාවකාලිකව අත්හිටුවීමට එහි පාලනාධිකාරිය පියවර ගෙන තිබෙනවා.",
       "URL": "https://www.hirunews.lk/308490/අයි-ඕ-සීය-ඉන්ධන-බෙදා-හැරීම-ඉහළ-දමයි",
       "Category": "Local News",
       "Parent URL": "https://www.hirunews.lk/local-news.php?pageID=1060"
}