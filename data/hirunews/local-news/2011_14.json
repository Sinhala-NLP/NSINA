{
       "Source": "hirunews",
       "Timestamp": "Monday, 19 April 2021 - 7:27",
       "Headline": "ආණ්ඩුවේ පක්ෂ නායකයින් අගමැති හමුවට",
       "News Content": "ආණ්ඩුව නියෝජනය කරන පක්ෂවල නායකයින්ගේ රැස්වීමක් අද (19) අරලියගහ මන්දිරයේදී පැවැත්වෙනවා.\nඒ, අග්‍රාමාත්‍ය මහින්ද රාජපක්ෂගේ ප්‍රධානත්වයෙන්.\nඑහිදී පාර්ලිමේන්තුවට ඉදිරිපත් කර ඇති කොළඹ වරාය නගර ආර්ථික කලාප විශේෂ කොමිෂන් සභා පනත් කෙටුම්පත සම්බන්ධයෙන් ඇතිව තිබෙන ආන්දෝලනය සම්බන්ධයෙන් විශේෂ අවධානයක් යොමු කරනු ඇති බවයි වාර්තා වන්නේ.\nඑමෙන්ම පළාත් සභා සංශෝධන පනත සංශෝධනය කිරීමට ඉදිරිපත් කොට ඇති යෝජිත පනතේ ඇතැම් වගන්ති සම්බන්ධයෙන් මතුව ඇති ගැටළුව පිළිබඳවද මෙහිදී සාකච්ඡා කෙරෙනු ඇති බව රජයේ ආරංචි මාර්ග සඳහන් කළා.\nදැනටමත් මෙම පනතේ ඇතැම් වගන්තිවලට ආණ්ඩු පක්ෂයේ ඇතැම් හවුල්කාර පක්ෂවල විරෝධය එල්ලවී තිබෙනවා.\nඊට අමතරව මැයි දිනය සම්බන්ධයෙන්ද අද පැවැත්වෙන සාකච්ඡාවේදී අවධානය යොමු කරනු ඇති.",
       "URL": "https://www.hirunews.lk/268835/ආණ්ඩුවේ-පක්ෂ-නායකයින්-අගමැති-හමුවට",
       "Category": "Local News",
       "Parent URL": "https://www.hirunews.lk/local-news.php?pageID=2011"
}