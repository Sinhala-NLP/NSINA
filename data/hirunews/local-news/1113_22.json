{
       "Source": "hirunews",
       "Timestamp": "Tuesday, 07 June 2022 - 9:40",
       "Headline": "‍යූරියා ගේන්න ඉන්දියාවෙන් ඩොලර් මිලියන 55ක ණයක්",
       "News Content": "මහ කන්නය සඳහා අවශ්‍ය කරන යූරියා පොහොර ආනයනය කිරීම සඳහා අවශ්‍ය මුදල් ඉන්දියානු ණයක් ලෙස ලබා ගැනීම සඳහා කැබිනට් අනුමැතිය හිමිව තිබෙනවා.\nඒ අනුව ඉන්දීය අපනයන - ආනයන බැංකුව හරහා ඒ සඳහා අවශ්‍ය කරන අමෙරිකානු ඩොලර් මිලියන 55ක මුදලක් ලබා ගැනීමට නියමිතයි.\nඒ සඳහා මේ වන විට ඉන්දීය රජය එකඟතාවය පළ කර තිබෙන බව කැබිනට් තීරණ දැනුම් දීමේ දී වාර්තා වුණා.\nණය ලබා ගැනීම සඳහා අවශ්‍ය ගිවිසුම් අතසන් කිරීමේ කටයුතු ඉදිරියේ දී, මුදල්, ආර්ථික ස්ථායිකරණ සහ ජාතික ප්‍රතිපත්ති අමාත්‍ය, අග්‍රාමාත්‍ය රනිල් වික්‍රමසිංහ විසින් අත්සන් කිරීමට නියමිතයි.\nමේ අතර, 2022-23 මහ කන්නය සඳහා අවශ්‍ය පොහොර සම්පාදනය කිරීම සඳහා යෝජනාවක් සම්මත වී තිබෙනවා.\nඒ අනුව වගා කිරීමට නියමිත හෙක්ටයාර 800,000ක් සඳහා වී වගා කිරීමට අවශ්‍ය යූරියා පොහොර ඇතුළු සෙසු පොහොර වර්ග සම්පාදනය කරගැනීම යි මෙම වැඩසටහනේ අරමුණ වන්නේ.\nයූරියා මෙට්‍රික් ටොන් 150,000ක් මියුරේට් ඔෆ් පොටෑෂ් මෙට්‍රික් ටොන් 45,000ක්, ට්‍රිපල් සුපර් පොස්පේට් මෙට්‍රික් ටොන් 36,000ක් මහ කන්නය සඳහා අවශ්‍ය වනු ඇති.\nමේ සඳහා සීමාසහිත ලංකා පොහොර සමාගම මඟින් ආනයනය කර ගොවීන් වෙත බෙදා හැරීම සඳහා අමාත්‍යවරයා විසින් ඉදිරිපත් කළ යෝජනාවට අමාත්‍ය මණ්ඩල අනුමැතිය හිමි වුණා.",
       "URL": "https://www.hirunews.lk/306435/‍යූරියා-ගේන්න-ඉන්දියාවෙන්-ඩොලර්-මිලියන-55ක-ණයක්",
       "Category": "Local News",
       "Parent URL": "https://www.hirunews.lk/local-news.php?pageID=1113"
}