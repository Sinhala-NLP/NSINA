{
       "Source": "hirunews",
       "Timestamp": "Monday, 17 July 2023 - 21:15",
       "Headline": "අගමැති මෝදිගේ ප්‍රංශ සංචාරය වැදගත් වන්නේ ඇයි?",
       "News Content": "යුරෝපාකරයේ ඉන්දියාවේ ප්‍රධනාතම සහ සමීපතම හවුල්කරුවා කවුරුන්ද යන පැනයට දෙවරක් නොසිතාම දිය හැකි පිළිතුර ප්‍රංශය බවයි.\nඑම සබඳතාවයේ කූඨප්‍රාප්තිය සනිටුහන් කරමින්, දෙරට අතර උපායමාර්ගික හවුල්කාරීත්වයේ රජත ජයන්තිය සැමරෙන මේ වසරේ ප්‍රංශය සිය කැලන්ඩර්යේ වැදගත්ම දිනය වන බැස්ටීල් දින ජාතික සැමරුමේ ප්‍රධාන ආරාධිතයා ලෙස ඇරයුම් ලැබුවේ ඉන්දීය අග්‍රාමාත්‍ය නරේන්ද්‍ර මෝදියි.\nපැරිසියට පැමිණි ඉන්දීය රාජ්‍ය නායකයාට රතු පලස් එළූ ප්‍රංශුවන් පුරවැසියෙකුට පිරිනමන ඉහළම ගෞරව සම්මානය වන ග්‍රෑන්ඩ් ක්‍රොස් ඔෆ් ලීජන් ඔනර් සම්මානය නරේන්ද්‍ර මෝදිට පිරිනැමුවා.\nඑම සම්මානය හිමි වූ පළමු ඉන්දීය අග්‍රාමාත්‍යවරයා ලෙසයි මෝදි ඉතිහාසයට එක්වන්නේ.\nප්‍රංශ ජනාධිපති මැක්‍රොන් සහ ඉන්දීය අගමැති මෝදි අතර පැවති ද්විපාර්ශ්වික සාකච්ඡාවලින් අනතුරුව, ආරක්ෂක සහ න්‍යෂ්ටික බලශක්ති ක්ෂේත්‍රයේ පුලුල් සහයෝගිතා වැඩසටහන් සහ ඉන්දු පැසිෆික් කලාපයේ සහයෝගීතාවයෙන් කටයුතු කිරීම සඳහා මාර්ග සිතියමක් ඇති කරගැනීම ඇතුළුව දෙරට අතර ශක්තිමත් හවුල්කාරිත්වය ඉදිරියට ගෙන යාමේ තීරණ රැසක් ඉන්දියාව සහ ප්‍රංශය සිකුරාදා (ජුලි 14) නිවේදනය කළා.\nආරක්‍ෂාව, අභ්‍යවකාශය, සෞඛ්‍යය සහ අධ්‍යාපනය ඇතුළු ද්විපාර්ශ්වික සබඳතාවයේ සෑම අංශයක්ම පාහේ ආවරණය වන පරිදි අගමැති මෝදි, ප්‍රංශ ජනාධිපති එමානුවෙල් මැක්‍රොන් සමඟ ද්විපාර්ශ්වික සාකච්ඡා පැවැත්වූවා.\nඑහිදී අගමැති මෝදි සහ ජනාධිපති මැක්‍රොන් 'ප්‍රංශය සහ ඉන්දියාව අතර උපායමාර්ගික හවුල්කාරිත්වයේ 25 වැනි සංවත්සරය: ඉන්දු-ප්‍රංශ සබඳතා සියවසක් කරා' යන ඒකාබද්ධ ප්‍රකාශය හෙවත් Horizon 2047 සම්මත කර ගත්තා.\nමෙම ප්‍රකාශය, ඉන්දියාවේ නිදහසේ වසර 100ක්, අප දෙරට අතර රාජ්‍ය තාන්ත්‍රික සබඳතාවලට වසර 100ක් සහ ඉන්දු-ප්‍රංශ උපායමාර්ගික හවුල්කාරිත්වයේ වසර 50ක් සනිටුහන් කරන වසර වන 2047 දක්වා ප්‍රංශ-ඉන්දියාව ද්විපාර්ශ්වික සබඳතාව සඳහා සියලු ක්ෂේත්‍රවල ගමන් මග සකසයි.\n2030 වන විට ප්‍රංශයට ඉන්දියානු සිසුන් 30,000ක් පිළිගැනීමේ නව ඉලක්කයක් සමඟින් ශිෂ්‍ය සංචලනයේ වැදගත් නිවේදන ප්‍රකාශයට පත් කෙරුණා.\nප්‍රංශයේ විශ්ව විද්‍යාලයක අධ්‍යාපනය ලැබූ ශාස්ත්‍රපති උපාධියක් ඇති ඉන්දියානු සිසුන් සඳහා වසර පහක කෙටි කාලීන ෂෙන්ගන් වීසා (Schengen Visa) බලපත්‍රයක් නිකුත් කරන බව දෙරට නිවේදනය කළා.\nඉන්දියාවේ ප්‍රංශ විශ්ව විද්‍යාල ශාඛා ජාලයේ සම්පත් සැලකිය යුතු ලෙස වැඩි කරන බවයි ප්‍රංශය නිවේදනය කළේ.\nඉන්දීය ගුවන් හමුදාවට රෆාල් ප්‍රහාරක ජෙට් යානා 36 නියමිත කාලය තුළ ලබා දීම සහ ස්කෝපීන් (Scorpene) සබ්මැරීන හයක් තැනීමේ P75 වැඩසටහනේ සාර්ථකත්වයෙන් පසුව, ප්‍රහාරක ජෙට් යානා සහ සබ්මැරීන පිළිබඳ සහයෝගිතාව අඛණ්ඩව පවත්වාගෙන යන බව දෙරට නිවේදනය කළා.\nඒ අනුව සැලකිය යුතු තීරණයක් ලෙස, ඉන්දියාව සහ ප්‍රංශය ප්‍රහාරක ගුවන් යානා එන්ජිමක් ඒකාබද්ධව සංවර්ධනය කිරීමට සහය දක්වමින් උසස් ගගනගාමී තාක්‍ෂණයන්හි ඔවුන්ගේ ආරක්ෂක සහයෝගීතාව පුළුල් කිරීමට එකඟතාවකට පැමිණියා.\nප්‍රංශයේ Safran සහ ඉන්දියාවේ Defense Research and Development Organisation (DRDO) අතර මෙම වසර අවසන් වීමට පෙර මෙම ව්‍යාපෘතිය පිළිබඳ මාර්ග සිතියමක් සකස් කිරීමට නියමිතයි.\nSafran Helicopter Engine සමග හින්දුස්ථාන් ඒරොනටික්ස් ලිමිටඩ් අතර හෙලිකොප්ටර් එන්ජින් සංවර්ධනය කිරීමේ සහයෝගීතාවයකට ද දෙරටේ නායකයින් එකඟතාවකට එළැඹුණා.\nඑමෙන්ම ප්‍රංශයේ නේවල් ගෘප් සහ ඉන්දියාවේ මැස්ගොන් ඩොක්යාර්ඩ් අතර P75 වැඩසටහන යටතේ තවත් ස්කෝපීන් සබ්මැරීන 3ක් නිපදවීමේ අවබෝධතා ගිවිසුමකට එළැඹීමද මෝදිගේ පැරිස් සංචාරය අතර වාර්තා වූ සහයෝගීතාවේ සංධිස්ථානයක්.\nප්‍රංශයේ CNES සහ ඉන්දියානු අභ්‍යවකාශ පර්යේෂණ සංවිධානය (ISRO) අතර ඇති ගිවිසුම් කිහිපයක් හරහා විශේෂයෙන් නැවත භාවිතා කළ හැකි දියත් කිරීම් සම්බන්ධයෙන්; ඒකාබද්ධ පෘථිවි නිරීක්ෂණ චන්ද්‍රිකාව වන TRISHNA අවසන් කිරීම; ඉන්දියන් සාගරයේ සමුද්‍ර නිරීක්ෂණ චන්ද්‍රිකා සමූහයේ පළමු අදියර සහ කක්ෂයේ ඇති ඉන්දු-ප්‍රංශ චන්ද්‍රිකා ගැටීමේ අවදානමට එරෙහිව ආරක්ෂා කිරීම ඇතුලු විද්‍යාත්මක සහ වාණිජ හවුල්කාරිත්වය වැඩි දියුණු වෙමින් පවතිනවා.\nසිවිල් න්‍යෂ්ටික බලශක්තිය සම්බන්ධයෙන් ගත් කළ ප්‍රංශය සහ ඉන්දියාව ජයිතාපූර්හි 6-EPR බලාගාර ව්‍යාපෘතියේ ප්‍රගතිය සම්බන්ධයෙන් සිය ප්‍රසාදය පල කළා.\nකුඩා මොඩියුලර් ප්‍රතික්‍රියාකාරක (SMRs) සහ උසස් මොඩියුලර් ප්‍රතික්‍රියාකාරක (AMRs) පිළිබඳ අභිලාෂකාමී සහයෝගීතා වැඩසටහනක් දියත් කිරීමට ඔවුන් තීරණය කර ඇත්තේ එම ප්‍රගතිය සැලකිල්ලට ගනිමින්.\nකලාපය සඳහා වන විස්තීරණ උපායමාර්ගයේ සියලුම අංග ආවරණය කරමින් ඉන්දු-පැසිෆික් කලාපයේ ඒකාබද්ධ ක්‍රියාමාර්ග සඳහා දෙරට විසින් මාර්ග සිතියමක් අනුමත කර ගනු ලැබුවා.\nඉන්දු-පැසිෆික් කලාපයේ රටවල තිරසාර සංවර්ධන ව්‍යාපෘති සඳහා ඒකාබද්ධ මූල්‍යකරණයට හැකිවන ඉන්දු-ප්‍රංශ සංවර්ධන අරමුදලක් පිහිටුවීමට ද දෙරටේ නායකයින් තීරණය කර තිබෙනවා.\nත්‍රස්තවාදයට එරෙහි සටනේදී ප්‍රංශයේ GIGN සහ ඉන්දියාවේ ජාතික ආරක්ෂක බලකාය අතර සහයෝගීතාව ශක්තිමත් කිරීමට දෙරට එකඟ වුණා.\nඅති නවීන ඩිජිටල් තාක්‍ෂණය, විශේෂයෙන්ම සුපිරි පරිගණකකරණය, වලාකුළු පරිගණකකරණය, කෘතිම බුද්ධිය සහ ක්වොන්ටම් පරිගණකකරණය පිළිබඳ සහයෝගීතාව ශක්තිමත් කිරීමට දෙරට එකඟ වුණා.\nසුපිරි පරිගණක සැපයීම සඳහා ඉන්දියාව සහ Atos අතර ගිවිසුමක් ද නිවේදනය කළා.\nප්‍රංශය සහ ඉන්දියාව අතර සංචරණය පුළුල් කිරීමට සහ ඉන්දීය සිවිල් ගුවන් සේවා වෙළඳපොළේ වර්ධනයට සහය දැක්වීම සඳහා දෙරට සිවිල් ගුවන් සේවා ක්ෂේත්‍රයේ තාක්ෂණික සහ ආරක්ෂණ ගිවිසුම් අත්සන් කළා.\nප්ලාස්ටික් නිෂ්පාදනවල සමස්ත ජීවන චක්‍රය පුරාම ප්ලාස්ටික් දූෂණයට තිත තැබීම සඳහා ජාත්‍යන්තර ගිවිසුමක් සම්මත කර ගැනීම සඳහා ඉන්දියාව සහ ප්‍රංශය සිය කැපවීම ප්‍රකාශ කළා.\nනිල් ආර්ථිකය සම්බන්ධයෙන්, සමුද්‍ර සූරාකෑම වැළැක්වීම සඳහා වන ප්‍රංශ පර්යේෂණ ආයතනය සහ සාගර පර්යේෂණ සඳහා ඉන්දියාවේ ජාතික සාගර තාක්ෂණ ආයතනය (NIOT) අතර හවුල්කාරිත්වයක් දියත් කෙරුණා.\nබලශක්ති සංක්‍රාන්තිය සඳහා මූල්‍යකරණය කිරීම සඳහා, යුරෝපීය සංගමය සහ ජර්මනියේ KFW සමඟ එක්ව ඉන්දියාවේ ප්‍රමුඛතම තිරසාර නගර වැඩසටහන \"CITIIS 2.0\" හි දෙවන අදියර සඳහා ප්‍රංශ සංවර්ධන ඒජන්සිය වෙතින් ඉන්දීය රුපියල් කෝටි 923 ක මූල්‍යකරණයක් නිවේදනය කෙරුණා.\nකලාපයේ බලශක්ති කාර්යක්ෂමතාව, පිරිසිදු බලශක්තිය සහ ස්වභාවික සම්පත් ප්‍රශස්ත කිරීම ප්‍රවර්ධනය කරන සමාගම්වල ආයෝජනය කරන දකුණු ආසියා වර්ධන අරමුදල (SAGF III) සඳහා Proparco වෙතින් රුපියල් කෝටි 246ක්(USD මිලියන 30) ලබා දෙන බව ද මෙහිදී සඳහන් වුණා.\nප්‍රංශ භාෂාව කතා නොකරන ඉන්දියානු සිසුන් ප්‍රංශ උසස් අධ්‍යාපන පද්ධතියට ඒකාබද්ධ කිරීමට පහසුකම් සැලසීම සඳහා ජාත්‍යන්තර පන්ති නිර්මාණය කිරීම පිළිබඳවද නිවේදනය කෙරුණා.\nඒ සඳහා Institut Polytechnique de Paris (IPP) සහ IIT Delhi සහ IIT Madras අතර අවබෝධතා ගිවිසුම් දෙකක් අත්සන් තැබුවා.\nරාජ්‍ය තාන්ත්‍රිකා සබඳතා පුලුල් කිරීමක් ලෙස Marseille හි ඉන්දීය කොන්සල් ජනරාල් කාර්යාලයක් සහ හයිද්‍රාබාද්හි ප්‍රංශ කාර්යාංශයක් නුදුරේදීම විවෘත කෙරෙනු ඇති.\nනව දිල්ලියේ ප්‍රධාන නව ජාතික කෞතුකාගාරයක් පිහිටුවීම සඳහා ඉන්දියාවේ හවුල්කරුවා ලෙස ප්‍රංශය තෝරා ගෙන ඇති බවද මෙහිදී නිවේදනය කෙරුණා.\nප්‍රංශය, ඉන්දියාවේ පැරණිතම උපායමාර්ගික හවුල්කරුවා වන අතර,ප්‍රංශය සහ ඉන්දියාව අතර හොඳ හිත කිසිදිනෙක පලුදු නොවුණු තරම්.\nඉන්දියාව 1998 දී පළමු න්‍යෂ්ටික අත්හදා බැලීම සිදුකළ අවස්ථාවේ බටහිර රටවල් සියල්ල ඉන්දියාවට සම්බාධක පනවද්දී ප්‍රංශය කිසිදු පැකිලීමකින් තොරව ඉන්දියාව සමග සිට ගත්තා.\nඑවන් ගැඹුරු අන්‍යොන්‍ය සම්බන්ධතාවක ඉදිරි සියවසක් පිළිබඳ පිඹුරුපත් සැකසූ මෝදි සහ මැක්‍රොන් ගෝලීය වේදිකාවේ නව තලයකට දෙරට අතර සබඳතාවය ඔසවා තැබූ බව අවිවාදිතයි.\nදෙරටම ඔවුන්ගේ උපායමාර්ගික ස්වයං පාලනය, ස්වාධීන විදේශ ප්‍රතිපත්ති අගය කරන අතර බහු ධ්‍රැවීය ලෝකයක් පිළිබඳ විශ්වාස කරනවා.",
       "URL": "https://www.hirunews.lk/341548/අගමැති-මෝදිගේ-ප්‍රංශ-සංචාරය-වැදගත්-වන්නේ-ඇයි",
       "Category": "Local News",
       "Parent URL": "https://www.hirunews.lk/local-news.php?pageID=176"
}