{
       "Source": "hirunews",
       "Timestamp": "Tuesday, 31 October 2017 - 12:51",
       "Headline": "රජයේ වෛද්‍යවරුන් ගැන, සයිටම් සතුටෙන් - රජයේ වෛද්‍ය නිලධාරීන්ට ලාල්කාන්තගෙන් පිළිතුරු",
       "News Content": "මාළඹේ පෞද්ගලික වෛද්‍ය විද්‍යාලය සම්බන්ධයෙන් රජයේ වෛද්‍ය නිලධාරීන්ගේ සංගමයේ ස්ථාවරය සයිටම් අරගල සටන අඩපණ කිරීමට බල නොපාන බව ජනතා විමුක්ති පෙරමුණේ දේශපාලන මණ්ඩල සභික කේ.ඞී. ලාල්කාන්ත ප්‍රකාශ කළා.\nඒ, රජයේ වෛද්‍ය නිලධාරීන්ගේ සංගමයේ ලේකම් වෛද්‍ය හරිත අලූත්ගේ කොළඹ ඊයේ පැවැති මාධ්‍ය හමුවකට එක්වෙමින් සිදුකළ චෝදනාව පිළිබඳව හිරු ප්‍රවෘත්ති අංශය විමසූ අවස්ථාවේදියි.\nපසුගිය ඉරිදා රජය විසින් සයිටම් ආයතනය අහෝසි කර, ලාභ නොලබන ආයතනයක් බවට ස්ථාපිත කළ යුතු බවට යෝජනාවලියක් ඉදිරිපත් කළා.\nකෙසේ වෙතත්, එදින සියලූම වෛද්‍ය පීඨවල දෙම්ව්පියන්ගේ සහභාගීත්වයෙන් නුගේගොඩ පැවැති වෛද්‍ය පීඨ ශිෂ්‍ය දෙමාපිය ජාතික සම්මේලනයේදී ජනතා විමුක්ති පෙරමුණේ දේශපාලන මණ්ඩල සභික කේ.ඞී. ලාල්කාන්ත රජය ඉදිරිපත් කළ විසඳුම් යෝජනාවලිය ඉරා දමමින් අදහස් පළ කළා.\nමේ අතර, සයිටම් ආයතනයේ සභාපති වෛද්‍ය නෙවිල් ප්‍රනාන්දු මහතා නිවේදනයක් නිකුත් කරමින් සදහන් කරන්නේ රජය ඉදිරිපත් කළ අවසන් විසදුම රජයේ වෛද්‍ය නිලධාරීන්ගේ සංගමය පිළිගැනීම පිළිබද තමන් සතුටට පත්වන බවයි.\nනිවේදනයක් නිකුත් කරමින් මාළඹේ සයිටම් ආයතනයේ සභාපති වෛද්‍ය නෙවිල් ප්‍රනාන්දු මහතා පවසන්නේ සයිටම් ගැටළුව සම්බන්ධයෙන් රජය විසින් ලබාදුන් විසදුම රජයේ වෛද්‍ය නිලධාරීන්ගේ සංගමය පිළිගැනීම සම්බන්ධයෙන් තමන් සතුටට පත්වන බවයි.\nනිවේදනය මගින් සභාපතිවරයා රජයේ වෛද්‍ය නිලධාරීන්ගේ සංගමයෙන් වැඩිදුරටත් ඉල්ලා සිටින්නේ රාජ්‍ය වෛද්‍ය පීඨ සිසුන් නැවත අධ්‍යයන කටයුතු සදහා යොමුකරන ලෙසයි.\nඑමෙන්ම සිසුන්ගේ අනාගත අභිවෘද්ධිය සදහා සියලුදෙනා එක්ව කටයුතු කළ යුතු බවට සදහන් කරන වෛද්‍ය නෙවිල් ප්‍රනාන්දු මහතා ශ්‍රී ලංකාව තුළ අධ්‍යාපනය ලැබීමට ඇති නිදහස ස්ථාපනය කිරීමට හැකිවීම පිළිබදව සතුටු වන බවද පවසනවා.\nමේ අතර රක්ෂිත බන්ධනාගාර ගතකර සිටි අන්තර් විශ්වවිද්‍යාලීය ශිෂ්‍යබල මණ්ඩලයේ කැදවුම්කරු ළහිරු වීරසේකර සහ අන්තර් විශ්වවිද්‍යාලීය භික්ෂුබල මණ්ඩලයේ කැදවුම්කරු පූජ්‍ය ටැම්පිටියේ සුගතානන්ද හිමියන් අද රුපියල් ලක්ෂ 2 බැගින් වූ ශරීර ඇප දෙකක් මත මුදා හැරුණා.\nඒ ඔවුන් කොටුව මහේස්ත්‍රාත් ලංකා ජයරත්න මෙනෙවිය හමුවට ඉදිරිපත් කිරීමෙන් අනතුරුවයි.\nමේ අතර සයිටම් විරෝධී සිසුජන ව්‍යාපාරයේ සිසුන් පිරිසක් කඩවත බෝධිය අසල විරෝධතා අට්ටාලයක් සෑදිමට යෑමේදී පොලීසිය සමග උණුසුම්කාරී තත්ත්වයක් ඇතිවුණා.\nමේ අතර අද පස්වරුවේ සයිටම් විරෝධී සිසුජන ව්‍යාපාරය කැදවා තිබූ ප්‍රවෘත්ති සාකච්ඡාවේදීද රජය ලබාදුන් අවසන් විසදුම් මාලාව සම්බන්ධයෙන් රජයේ වෛද්‍ය නිලධාරීන්ගේ සංගමයේ ස්ථාවරය පිළිබද අදහස් පලවුනා.",
       "URL": "https://www.hirunews.lk/174883/රජයේ-වෛද්‍යවරුන්-ගැන-සයිටම්-සතුටෙන්-වෛද්‍ය-නිලධාරීන්ට-ලාල්කාන්තගෙන්-පිළිතුරු",
       "Category": "Local News",
       "Parent URL": "https://www.hirunews.lk/local-news.php?pageID=4243"
}