{
       "Source": "hirunews",
       "Timestamp": "Sunday, 05 November 2017 - 7:55",
       "Headline": "අමතර බඳුන්වලට ඉන්ධන ලබාගැනීමෙන් වළකින ලෙස ඛනිජ තෙල් අමාත්‍යාංශයෙන් ඉල්ලීමක්",
       "News Content": "තම ඉන්ධන අවශ්‍යතාවට අමතරව පිරවුම්හල්වලින් අමතර බඳුන්වලට ඉන්ධන ලබාගැනීමෙන් වළකින ලෙස ඛනිජ තෙල් සම්පත් සංවර්ධන අමාත්‍යාංශය පාරිභෝගික ජනතාවගෙන් ඉල්ලීමක් කරනවා.\nඑම අමාත්‍යාංශයේ ජ්‍යෙෂ්ඨ ප්‍රකාශකයෙකු සඳහන් කළේ ප්‍රමාණවත් පරිදි ඉන්ධන තොග, පිරවුම්හල් වෙත යොමුකර ඇති අතර, තවදුරටත් අද දිනය තුළ අඛණ්ඩව බෙදාහැරීම් කටයුතු සිදුවන බවයි.\nඑම නිසා ඉන්ධන හිඟයක් පිළිබඳ අනවශ්‍ය බියක් ඇති කර නොගත යුතුයි.\nඉන්ධන තොග ප්‍රමාණවත් පරිදි පවතින බැවින් තම රථවාහනවලට අවශ්‍ය ඉන්ධන ප්‍රමාණය පමණක් ලබාගන්නා ලෙසද ඛනිජ තෙල් සම්පත් සංවර්ධන අමාත්‍යාංශය වැඩිදුරටත් ඉල්ලා සිටියා.\nපෙරේදා දිනය වනවිට පෙට්‍රල් හිඟයක් පිළිබඳ පැතිර ගිය රාවයත් සමග බොහෝ ඉන්ධන පිරවුම්හල් අසළ පෝලිම් දක්නට ලැබුණා.\nඇතැම් පිරවුම්හල් අසළ ඊයේ රාත්‍රිය වනවිටත් එම තත්ත්වය පැවති බවයි අප වාර්තාකරුවන් සඳහන් කළේ.\nඛනිජ තෙල් සම්පත් සංවර්ධන අමාත්‍යාංශය කියා සිටියේ ලබන අඟහරුවාදා වනවිට ඉන්ධන නැවක් මෙරටට ළඟාවීමට නියමිත බවයි.\nඒ වනතුරු ප්‍රමාණවත් ඉන්ධන සංචිත පවතින බවද අමාත්‍යාංශය ප්‍රකාශ කළා.\nඊයේ පස්වරුව වනවිට බෙදාහැරීම් ජාලය ප්‍රශස්ත මට්ටමක පවත්වාගෙන යාමට පියවර ගත් බවයි ඛනිජ තෙල් නීතිගත සංස්ථාව සඳහන් කළේ.",
       "URL": "https://www.hirunews.lk/175284/අමතර-බඳුන්වලට-ඉන්ධන-ලබාගැනීමෙන්-වළකින-ලෙස-ඛනිජ-තෙල්-අමාත්‍යාංශයෙන්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=4234"
}