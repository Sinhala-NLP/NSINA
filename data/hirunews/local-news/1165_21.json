{
       "Source": "hirunews",
       "Timestamp": "Monday, 16 May 2022 - 10:42",
       "Headline": "ස්වාධීන මන්ත්‍රී කණ්ඩායම සහ අග්‍රාමාත්‍යවරයා අතර සාකච්ඡා ඇරඹෙයි (වීඩියෝ)",
       "News Content": "අද පෙරවරුවේ පැවැත්වීමට නියමිතව තිබූ ශ්‍රී ලංකා නිදහස් පක්ෂයේ මධ්‍යම කාරක සභා රැස්වීම අවලංගු කර ඇති බව වාර්තා වනවා.\nමෙම මධ්‍යම කාරක සභා රැස්වීම ඊයේ සවස 3 ට පැවැත්වීමට කලින් සැලසුම් කර තිබුණද එය ඊයේ දිනයේ දී කල් දැමුණේ අද පෙරවරු 10.00 ට රැස්වීමේ බලාපොරොත්තුවෙන්.\nමෙම මධ්‍යම කාරක සභා රැස්වීමේ දී මේ වන විට ආණ්ඩුව සහයෝගය දීමට ගෙන ඇති තීරණය සම්බන්ධයෙන් දීර්ඝව සාකච්ඡා කිරීමට නියමිතව තිබුණා.\nමෙහිදී නව රජයේ අමාත්‍ය ධූර ලබා ගන්නේ ද එසේත් නොමැතිනම් අමාත්‍ය ධූර ලබා නොගෙන ආණ්ඩුවට සහයෝගය ලබා දෙන්නේ ද යන්න පිළිබඳව සාකච්ඡා කිරීමට නියමිතව තිබූ බවයි වාර්තා වන්නේ.\nකෙසේ වෙතත් මේ අතර වාරයේ අග්‍රාමාත්‍ය රනිල් වික්‍රමසිංහ ශ්‍රී ලංකා නිදහස් පක්ෂ කණ්ඩායමට ඔහු සමග සාකච්ඡාවකට ආරාධනා කර තිබුණා.\nඅද පෙරවරුවේ පැවැත්වෙන මෙම සාකච්ඡාව සඳහා ශ්‍රී ලංකා නිදහස් පක්ෂයේ මන්ත්‍රීවරුන් ති දෙනෙකු එක් වී ඇති බවයි දේශපාලන ආරංචි මාර්ග සඳහන් කරන්නේ.\nපක්ෂයේ මධ්‍යම කාරක සභා රැස්වීමත් අවලංගු කර මෙලෙස අග්‍රාමාත්‍යවරයා සමඟ පැවැත්වෙන සාකච්ඡාව සඳහා දයාසිරි ජයසේකර, දුෂ්මන්ත මිත්‍රපාල සහ රංජිත් සියඹලාපිටිය යන පාර්ලිමේන්තු මන්ත්‍රීවරුන් එක්වී ඇති බවයි වාර්තා වන්නේ.\nමේ අතර ස්වාධීන පක්ෂ කණ්ඩායම සහ අග්‍රාමාත්‍ය රනිල් වික්‍රමසිංහ අතර සාකච්ඡාව මේ මොහොතේ දී පැවැත්වෙන බව වාර්තා වනවා.\nඑම සාකච්ඡාව සඳහා පාර්ලිමේන්තු මන්ත්‍රීවරුන් වන උදය ගම්මන්පිල. පූජ්‍ය අතුරලියා රතන හිමි, වාසුදේව නානායක්කාර ඇතුළු පිරිසක් එක් වී ඇති බවයි වාර්තා වන්නේ.",
       "URL": "https://www.hirunews.lk/304475/ස්වාධීන-මන්ත්‍රී-කණ්ඩායම-සහ-අග්‍රාමාත්‍යවරයා-අතර-සාකච්ඡා-ඇරඹෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1165"
}