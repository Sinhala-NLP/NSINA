{
       "Source": "hirunews",
       "Timestamp": "Thursday, 22 July 2021 - 20:03",
       "Headline": "මුදල් සංශෝධන පනත් කෙටුම්පතට එරෙහිව ජ.වි.පෙ. ශ්‍රේෂ්ඨාධිකරණයට",
       "News Content": "මුදල් අමාත්‍යවරයා විසින් පාර්ලිමේන්තු අනුමැතිය සඳහා ඉදිරිපත් කර ඇති මුදල් සංශෝධන පනත් කෙටුම්පත ආණ්ඩුක්‍රම ව්‍යවස්ථාවට පටහැනි බවට තීන්දු කරන ලෙස ඉල්ලා ජනතා විමුක්ති පෙරමුණේ හිටපු පාර්ලිමේන්තු මන්ත්‍රී සුනිල් හඳුන්නෙත්ති ශ්‍රේෂ්ඨාධිකරණයට පෙත්සමක් ගොනු කර තිබෙනවා.\nමෙම පනත නීතියක් බවට පත් වීමට නම් පාර්ලිමේන්තුවේ තුනෙන් දෙකක බහුතරයකින් සහ ජනමත විචාරණයකින් සම්මත විය යුතු බවට නියෝගයක් නිකුත් කරන ලෙසයි මෙම පෙත්සමෙන් ඉල්ලා ඇත්තේ.\nපෙත්සමේ වග උත්තරකරුවන් ලෙස පාර්ලිමේන්තු මහ ලේකම්වරයා සහ නීතිපතිවරයා නම් කර තිබෙනවා.\nමුදල් සංශෝධන පනත් කෙටුම්පත මුදල් ඇමතිවරයා විසින් පසුගියදා පාර්ලිමේන්තුවට ඉදිරිපත් කළ බව පවසන පෙත්සම්කරු කියා සිටියේ පනත් කෙටුම්පත තුළින් නීති විරෝධී ලෙස උපයාගත්  මුදල් නීත්‍යානුකූල කර ගැනීමට අවසර සලසා දී ඇති බවයි.",
       "URL": "https://www.hirunews.lk/277731/මුදල්-සංශෝධන-පනත්-කෙටුම්පතට-එරෙහිව-ජ-වි-පෙ-ශ්‍රේෂ්ඨාධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=1802"
}