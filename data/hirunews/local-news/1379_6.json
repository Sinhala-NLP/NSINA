{
       "Source": "hirunews",
       "Timestamp": "Thursday, 03 February 2022 - 11:41",
       "Headline": "ජාත්‍යන්තර මුහුදේ හෙරොයින් ජාවාරම - පානදුරේ වෙඩි තැබීමේ සුළමුලත් එළියට",
       "News Content": "ශ්‍රී ලංකාවට කිලෝමීටර් 2000 ක් පමණ ජාත්‍යන්තර මුහුදේ හෙරොයින් මත්කුඩු ප්‍රවාහනය කරමින් සිටිය දී පසුගිය 26 වනදා අත්අඩංගුවට ගත් පුද්ගලයින් 9 දෙනා සහිත බහුදින ධීවර යාත්‍රාව අද (03) කොළඹ වරාය වෙත රැගෙන ආවා.\nවිමර්ශනවල දී අනාවරණය වී ඇත්තේ සැකකරුවන් විසින් මෙම පිරිස අත්අඩංගුවට ගැනීමට පෙර රුපියල් කෝටි 200කට අධික වටිනාකමකින් යුත් හෙරොයින් කිලෝ 200කට ආසන්න ප්‍රමාණයක් මුහුදට දමා ඇති බවටයි.\nනාවික හමුදාව මෙම පිරිස අත්අඩංගුවට ගන්නා අවස්ථාවේ ඔවුන් ළඟ හෙරොයින් මත්කුඩු ග්‍රෑම් 250ක ප්‍රමාණයක් සහ චන්ද්‍රිකා දුරකථනයක් තිබී ඇති බව සඳහන්.\nනාවික හමුදාව, පොලීසිය සහ බුද්ධි අංශ ඒකාබද්ධව මෙම මෙහෙයුම සිදුකර තිබුණේ සති දෙකක පමණ කාලයක් සිදු කළ නිරීක්ෂණවලින් පසුවයි.\nමේ අතර, පානදුර මූලික රෝහල ඉදිරිපිටදී වෙඩි තබා ඝාතනය කිරීමට උත්සාහ කළ පානදුර කේතුමතී කාන්තා රෝහලේ ගිලන්රථ රියදුරා කළුතර අපරාධ විමර්ශන කොට්ඨාසය මගින් අත්අඩංගුවට ගෙන තිබෙනවා.\nඒ දීර්ඝ කාලයක් තිස්සේ තමන් ගිලන් රථයෙන් හෙරොයින් මත්කුඩු ප්‍රවාහනය කළ බවට පාපොච්චාරණය කිරීම හේතුවෙන්.\nරෝගී කාන්තාවක් රැගෙන පානදුර මූලික රෝහල වෙත පැමිණෙමින් සිටියදී පසුගිය මස 27 වනදා දහවල් යතුරුපැදි දෙකකින් පැමිණි පුද්ගලයින් 4 දෙනෙකු මොහුට වෙඩි තැබූ අතර, එය ව්‍යර්ථ වුණේ ගිනි අවියේ උණ්ඩ ක්‍රියාත්මක නොවීම හේතුවෙන්.\nසිද්ධිය සම්බන්ධයෙන් පසුව යතුරුපැදිකරුවන්ට නවාතැන් පහසුකම් දුන් පානදුර - අරුක්ගොඩ ප්‍රදේශයේ පදිංචි පුද්ගලයෙකු අත්අඩංගුවට ගැනුණු අතර ඔහුගෙන් කළ ප්‍රශ්න කිරීම්වල දී වෙඩි තැබීම සඳහා යතුරුපැදියක පැමිණි පුද්ගලයෙකු ද ඊයේ (02) පොලිස් භාරයට ගැණුනා.\nපසුගිය වසරේ පෙබරවාරි 25 වනදා දක්ෂිණ අධිවේගී මාර්ගයේදී මේ වනවිට විදේශ රටකට පලා ගොස් සිටින මත්ද්‍රව්‍ය ජාවාරම්කරුවෙකු වන පානදුර - සලිඳු නමැත්තාට අයත් මත්කුඩු කිලෝ 45 ක් සමඟ යුද හමුදා කෝප්‍රල්වරයෙකු හා හිටපු කෝප්‍රල්වරයෙකු අත්අඩංගුවට ගැණුනා.\nමීට අදාළ ඔත්තුව මෙම ගිලන් රථ රියදුරා ලබාදුන් බවට සැක කරමින් පානදුරේ සලිඳු නමැත්තා ලබාදුන් කොන්ත්‍රාත්තුවට අනුව යතුරුපැදියෙන් පැමිණි පුද්ගලයින් ඔහුට වෙඩි තැබීම සිදුකර ඇති බවයි මූලික පරීක්ෂණවල දී අනාවරණ වී ඇත්තේ.\nඅත්අඩංගුවට ගත් ගිලන් රථ රියදුරාගෙන් කළ ප්‍රශ්න කිරීම්වල දී ඔහු ප්‍රකාශ කර ඇත්තේ අවස්ථා 8ක දී පමණ පානදුර සලිඳු නමැත්තාගේ මත්කුඩු කිලෝග්‍රෑම් විශාල ප්‍රමාණයක් දිවයිනේ විවිධ ප්‍රදේශවලට රෝගීන් රැගෙන යන අවස්ථාවේ ගිලන් රථයෙන් ප්‍රවාහනය කළ බවයි.\nකෙසේ වෙතත්, මොහුට වෙඩි තැබීම සඳහා යතුරුපැදි දෙකෙන් පැමිණි ඉතිරි සැකකරුවන් සොයා කළුතර අපරාධ විමර්ශන කොට්ඨාසය විමර්ශන සිදු කරනවා.",
       "URL": "https://www.hirunews.lk/296042/ජාත්‍යන්තර-මුහුදේ-හෙරොයින්-ජාවාරම-පානදුරේ-වෙඩි-තැබීමේ-සුළමුලත්-එළියට",
       "Category": "Local News",
       "Parent URL": "https://www.hirunews.lk/local-news.php?pageID=1379"
}