{
       "Source": "hirunews",
       "Timestamp": "Friday, 26 August 2016 - 12:09",
       "Headline": "රටින් පිටවීම තහනම් කළ පස් දෙනාගෙන් සුලෙයිමාන් ඝාතනය ගැන ප්‍රකාශ ලබා ගැනේ",
       "News Content": "බම්බලපිටියේ කෝටිපති ව්‍යාපාරික මොහොමඩ් සුලෙයිමාන් ඝාතනය කිරීමේ සිද්ධිය සම්බන්ධයෙන් රටින් පිටවීමට තහනම් කළ පුද්ගලයින් පස් දෙනා ප්‍රකාශයක් ලබා ගැනීම සඳහා කොළඹ අපරාධ කොට්ඨාශය වෙත කැඳවා තිබෙනවා.\nඒ අනුව අද (26) දිනයේදී ඔවුන් ප්‍රකාශ ලබාදීම සඳහා පැමිණෙනු ඇති බවයි පොලිස් ආරංචි මාර්ග සඳහන් කළේ.\nමොවුන් ඝාතනයට ලක්වු මොහොමඩ් සුලෙයිමාන්ගේ මවගේ පාර්ශවයේ ඥාතීන් වන බවයි වාර්තා වන්නේ.\nව්‍යාපාරික මොහොමඩ් සුලෙයිමාන්ගේ මළ සිරුර සොයාගත් මාවනැල්ල - හෙම්මාතගම - රුකුලගම අවට ප්‍රදේශවල සී.සී.ටී.වී. දර්ශන කොළඹ අපරාධ කොට්ඨාශය වෙත ලැබී ඇති අතර, මේ වනවිට ඒවා පරීක්ෂා කිරීමේ කටයුතුද ආරම්භ වී ඇති බව සඳහන්.\nකෝටිපති ව්‍යාපාරික මොහොමඩ් සුලෙයිමාන් පැහැර ගැනීමට ලක්වූයේ පසුගිය 21 වන ඉරිදා රාත්‍රියේයි.\nඔහු මංගල සාදයකට සහභාගි වී සිය මෝටර් රථයෙන් නිවස අසලට පැමිණ බිරිද නිවසෙහි ගේට්ටුව විවෘත කරන තෙක් රැදී සිටි අවස්ථාවේදී තවත් මෝටර් රථයකින් පැමිණි කණ්ඩායමක් මෙම පැහැර ගැනීම සිදුකර තිබුණා.\nපැහැරගෙන ගෙන ගොස් පැය 04 ක් කාලයක් ඇතුළතදී හිසට පහරදී ඔහුව ඝාතනය කර ඇති බවට ඊයේ සිදුකෙරුණු පශ්චාත් මරණ පරීක්ෂණයේදී හෙළි වුණා.\nපැහැර ගැනීමට ලක්වූ දිනයේ රාත්‍රී 9 ට පමණ පෙර ආහාර ගෙන ඇති බවත් ආහාර ගෙන පැය හතරක පමණ කාලය ඇතුළත මෙම ඝාතනය සිදුව ඇති බවට ද පශ්චාත් මරණ පරීක්ෂණයේදී කරුණු අනාවරණ වුණා.\nඝාතනයට ලක්වූ කෝටිපති රෙදිපිළි ව්‍යාපාරික මොහොමඩ් සුලෙයිමාන්ගේ අවසන් කටයුතු ඊයේ මාලිගාවත්ත - මුස්ලිම් දේවස්ථාන පොදු සුසාන භූමියේදී සිදු කෙරුණා.",
       "URL": "https://www.hirunews.lk/141511/රටින්-පිටවීම-තහනම්-කළ-පස්-දෙනාගෙන්-සුලෙයිමාන්-ඝාතනය-ගැන-ප්‍රකාශ-ලබා-ගැනේ",
       "Category": "Local News",
       "Parent URL": "https://www.hirunews.lk/local-news.php?pageID=4907"
}