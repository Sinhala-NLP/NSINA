{
       "Source": "hirunews",
       "Timestamp": "Saturday, 20 November 2021 - 18:56",
       "Headline": "සය නිවුන් දරුවන්ගෙන් තුන්දෙනෙකු ගෙදර යයි (වීඩියෝ)",
       "News Content": "මෙරට උපත ලද පළමු සය නිවුන් දරුවන්ගෙන් තුන්දෙනෙකු අද රෝහලෙන් නික්ම නිවසට පිටත්ව ගියා.\nඒ, මාසයක කාලයක් රෝහල තුළ වෛද්‍යවරුන්ගේ අධීක්ෂණය යටතේ පසුවීමෙන් අනතුරුවයි.\nපසුගිය මස 21 වනදා අලුයම කොළඹ නයින්වේල්ස් පෞද්ගලික රෝහලේ මෙම සය නිවුන් දරු උපත සිදුවූ  අතර, එම සිසේරියන් සැත්කම සඳහා ප්‍රධානත්වය ගත්තේ ප්‍රසව හා නාරි විශේෂඥ වෛද්‍ය මහාචාර්ය ටිරාන් ඩයස්.\nමසක කාලයක් වෛද්‍යවරුන්ගේ සෙනෙහස රැකවරණය යටතේ සිටි මෙම ගැහැණු දරුවන් තුන්දෙනා සහ පිරිමි දරුවන් තුන්දෙනා අතරින් උපත් පිළිවෙල අනුව පළවන, තුන්වන සහ පස්වන දරුවායි අද නිවසට පිටත් කර යැවුණේ.\nඒ වෙනුවෙන් රෝහලේ කෙටි උත්සවයක් සංවිධාන කර තිබු අතර, ඊට අග්‍රාමාත්‍ය ආර්යා ශිරන්ති රාජපක්ෂ ද එක්ව සිටියා.\nඅද පෙරවරුවේ නිවසට රැගෙන යාමට පෙර දරුවන් මාධ්‍ය වෙත ද ඉදිරිපත් කළා.\nඑම අවස්ථාවට විශේෂඥ වෛද්‍ය නලින් ගමඇතිගේ ද එක්ව සිටියා.\nමෙම දරුවන්ගේ මව්පියන් වන්නේ කොළඹ අයි.ඩී.එච්. ප්‍රදේශයේ පදිංචි 31 හැවිරිදි දිලිනි වාසනා සහ ප්‍රභාත් උදයංගයි.\nරෝහලේ සිටින දරුවන් තුන්දෙනා තවදුරටත් වෛද්‍ය අධීක්ෂණය යටතේ නිරෝගී සුවයෙන් පසුවනවා.\nඅනෙක් දරුවන් තුන්දෙනා නිවසට රැගෙන ගිය අවස්ථාවේදීද පුංචි උත්සවයක් සංවිධාන කර තිබුණා.",
       "URL": "https://www.hirunews.lk/288650/සය-නිවුන්-දරුවන්ගෙන්-තුන්දෙනෙකු-ගෙදර-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1549"
}