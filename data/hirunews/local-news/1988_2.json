{
       "Source": "hirunews",
       "Timestamp": "Thursday, 29 April 2021 - 15:00",
       "Headline": "අර්ජුන් මහේන්ද්‍රන් නොමැතිව බැඳුම්කර නඩුව ඉදිරියට",
       "News Content": "බැදුම්කර සාපරාධි සාවද්‍ය පරිහරණය සිදුකළේ යැයි චෝදනා කරමින් ගොනුකර ඇති නඩුවකට අදාළව හිටපු මහබැංකු අධිපති අර්ජුන් මහේන්ද්‍රන් සහ පර්පෙචුවල් ටේ‍රෂරීස් ආයතනයේ අධ්‍යක්ෂවරයෙකු වන අජාන් ගාර්දිය පුංචිහේවා නොමැතිව නඩුව පවත්වාගෙන යාමට නීතිපතිවරයාට අවසර හිමිව තිබෙනවා.\nඒ ඊට අදාල නඩුව අමල් රණරාජා, නාමල් බලල්ලේ සහ ආදිත්‍ය පටබැඳිගේ යන කොළඹ ත්‍රිපුද්ගල විශේෂ මහාධිකරණ විනිසුරු මඩුල්ල හමුවේ අද කැඳවූ අවස්ථාවේදීයි.\n2016 වසරේ මාර්තු මස 31 වනදා මහබැංකුව විසින් සිදුකළ බැඳුම්කර වෙන්දේසියේදී රුපියල් බිලියන 15 වටිනා බැඳුම්කර සාවද්‍ය පරිහරණය සිදුකළේ යැයි චෝදනා කරමින් හිටපු මුදල් අමාත්‍ය රවී කරුණානායක ඇතුළු විත්තිකරුවන් 10 දෙනෙකුට එරෙහිව මෙම නඩුව ගොනුකර තිබුණා.\nනඩුවේ 3 වන විත්තිකරු වශයෙන් නම් කර ඇති හිටපු මහබැංකු අධිපති අර්ජුන් මහේන්ද්‍රන් සහ 9 වන විත්තිකරු වශයෙන් නම් කර ඇති අජාන් ගාර්දිය පුංචිහේවා මේ වනවිට අධිකරණය මඟහැර විදෙස් ගතව සිටිනවා.\nඒ හේතුවෙන් අපරාධ නඩු විධාන සංග්‍රහයේ 458 වන වගන්තිය යටතේ ඔවුන් නොමැතිව නඩු විභාගය පවත්වාගෙන යෑමට නීතිපති දෙපාර්තමේන්තුව අධිකරණයෙන් අවසර ඉල්ලා සිටියා.\nඒ අනුවයි මෙම අවසරය හිමිව ඇත්තේ.",
       "URL": "https://www.hirunews.lk/269893/අර්ජුන්-මහේන්ද්‍රන්-නොමැතිව-බැඳුම්කර-නඩුව-ඉදිරියට",
       "Category": "Local News",
       "Parent URL": "https://www.hirunews.lk/local-news.php?pageID=1988"
}