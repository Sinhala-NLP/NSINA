{
       "Source": "hirunews",
       "Timestamp": "Wednesday, 31 March 2021 - 8:15",
       "Headline": "දංකොටුවේ බවුසර් දෙකකින් සොයාගත් පොල්තෙල් රස පරීක්ෂකට",
       "News Content": "දංකොටුව නගරයට ආසන්න තෙල් මෝලක තිබී පොලීසිය සොයාගත් බවුසර් රථ දෙකෙහි අඩංගු පොල්තෙල් සම්පල අද රජයේ රස පරීක්ෂකවරයාට, රේගු දෙපාර්තමේන්තුවට සහ ශ්‍රී ලංකා ප්‍රමිති ආයතනයට භාරදීමට නියමිතයි.\nඊයේ සොයා ගත් මෙම බවුසර දෙකෙහි ආනයනික පිරිපහදු නොකළ පොල්තෙල් පවතින බවට මේ වනවිට හෙලිව තිබෙනවා.\nවිමර්ශන සිදුකරන දංකොටුව පොලීසියේ උසස් නිලධාරියෙකු සඳහන් කළේ පසුගියදා පිළිකා කාරක අඩංගු පොල්තෙල් ගෙන්වූ සමාගම් තුනෙන් එක් සමාගමක් විසින් මලයාසියාවේ සිට මෙරටට මෙම පොල්තෙල් ගෙන්වා ඇති බවයි.\nපසුගියදා පිළිකාකාරක අඩංගු බවට හෙළිවූ බවුසර 13 න් බහුතරයක්ම මෙම පොල්තෙල් ගෙන්වූ සමාගමට අයත් බවට හෙලි වුණා.\nමෙම රථවලට මුද්‍රා තබා ඇති අතර, ඒවා දංකොටුව ප්‍රදේශයට රැගෙනවිත් ඇත්තේ සැඟවීමටද යන්න සම්බන්ධයෙන් ද පොලීසිය විමර්ශන පවත්වනවා.\nකෙසේ වෙතත් සෞඛ්‍ය අමාත්‍යාංශයේ ආහාර ආරක්ෂක ඒකකයේ අධ්‍යක්ෂ වෛද්‍ය තිලක් සිරිවර්ධන කියා සිටියේ පසුගිය වසරේ අගභාගයත් මේ වසරේ මුල් භාගයත් අතර කාලය තුළ ඇෆ්ලටොක්සීන් පිළිකාකාරක අඩංගු පොල්තෙල් කන්ටේනර් 95ක් පමණ හමුවී ඇති බවයි.",
       "URL": "https://www.hirunews.lk/267064/දංකොටුවේ-බවුසර්-දෙකකින්-සොයාගත්-පොල්තෙල්-රස-පරීක්ෂකට",
       "Category": "Local News",
       "Parent URL": "https://www.hirunews.lk/local-news.php?pageID=2051"
}