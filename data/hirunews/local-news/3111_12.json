{
       "Source": "hirunews",
       "Timestamp": "Sunday, 06 October 2019 - 19:31",
       "Headline": "ගෝඨාභයට, බස්නාහිර ආණ්ඩුකාර මුසම්මිල්ගේ සහයත් - අතාවුල්ලාත් එක්වෙයි",
       "News Content": "ශ්‍රී ලංකා පොදුජන පෙරමුණේ ජනාධිපති අපේක්ෂක ගෝඨාභය රාජපක්ෂ සිය නාම යෝජනා පත්‍රයට අද පෙරවරුවේ අත්සන් තැබුවා.\nඒ, මිරිහානේ පිහිටි ඔහුගේ නිවසේදියි. මෙම අවස්ථාවට මහා සංඝරත්නය මෙන්ම විපක්ෂ නායක මහින්ද රාජපක්ෂ, හිටපු කථානායක චමල් රාජපක්ෂ, ශ්‍රී ලංකා පොදුජන පෙරමුණේ ජාතික සංවිධායක බැසිල් රාජපක්ෂ ඇතුළු දේශපාලන නියෝජිතයින් මෙන්ම ඥාතීන් ද එක්ව සිටියා.\nබස්නාහිර පළාත් ආණ්ඩුකාර ඒ.ජේ.එම්. මුසම්මිල් ද එක්ව සිටීම විශේෂත්වයක්.\nගෝඨාභය රාජපක්ෂ සිය නාම යෝජනා පත්‍රයට අත්සන් තැබීමට පෙර ආගමික වතාවත් පෙරවරු 9.30ට පමණ ආරම්භ කෙරුණා.\nගෝඨාභය රාජපක්ෂ සිය නාම යෝජනා පත්‍රයට පෙරවරු 9.40ට අත්සන් තැබුවේ මහා සංඝරත්නයේ සෙත් පිරිත් සජ්ඣායනා මධ්‍යයේයි.\nනාම යෝජනා පත්‍රයට අත්සන් තැබූ ගෝඨාභය රාජපක්ෂට සුබ පැතීමට බොහෝ පිරිසක් එක්ව සිටියා.\nඑමෙන්ම, ජාතික කොංග්‍රසයේ නායක හිටපු පාර්ලිමේන්තු මන්ත්‍රී ඒ.එල්.එම්. අතාවුල්ලා ඇතුළු එම කොංග්‍රසයේ විධායක සභාවේ නිලධාරීන් පිරිසක් ද ගෝඨාභය රාජපක්ෂ හමුවී සහය පළ කර තිබෙනවා.\nමේ අතර, ශ්‍රී ලංකා පොදුජන පෙරමුණේ හෝමාගම මැතිවරණ මෙහෙයුම් කාර්යාලය විවෘත කිරීම විපක්ෂ නායක මහින්ද රාජපක්ෂගේ ප්‍රධානත්වයෙන් අද සිදුකෙරුණා.\nමෙම අවස්ථාවට ශ්‍රී ලංකා නිදහස් පක්ෂ මධ්‍යම කාරක සභික - බස්නාහිර පළාත් හිටපු ප්‍රධාන අමාත්‍ය, මධ්‍යම පරිසර අධිකාරියේ සභාපති ඉසුරු දේවප්‍රිය ද එක්ව සිටියා.\nඑමෙන්ම, ශ්‍රී ලංකා පොදුජන පෙරමුණේ ගාල්ල දිස්ත්‍රික් මෙහෙයුම් කාර්යාලය විවෘත කිරීමේ උත්සවය ගාල්ලේ දී අද පස්වරුවේ විපක්ෂ නායක මහින්ද රාජපක්ෂගේ ප්‍රධානත්වයෙන් පැවති අතර, ඉන් අනතුරුව මකුළුව ප්‍රදේශයේ සංවිධාන කර තිබූ ජන හමුවකට නිදහස් පක්ෂයේ පාර්ලිමේන්තු මන්ත්‍රී නිශාන්ත මුතුහෙට්ටිගම ද එක්ව සිටියා.",
       "URL": "https://www.hirunews.lk/225717/ගෝඨාභයට-බස්නාහිර-ආණ්ඩුකාර-මුසම්මිල්ගේ-සහයත්-අතාවුල්ලාත්-එක්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=3111"
}