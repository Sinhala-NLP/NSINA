{
       "Source": "hirunews",
       "Timestamp": "Wednesday, 18 October 2017 - 13:11",
       "Headline": "කොළඹ විශ්වවිද්‍යාල ගැටුම ගැන පාලනාධිකාරියෙන් පරීක්ෂණයක්",
       "News Content": "කොළඹ විශ්වවිද්‍යාලයේ ශාස්ත්‍ර පීඨයේ සිසුන් දෙපිරිසක් අතර ඇති වූ ගැටුම සම්බන්ධයෙන් විමර්ශන කිරීම සදහා ආචාර්යවරුන් තුන්දෙනෙකුගෙන් සමන්විත කණ්ඩායමක් විශ්වවිද්‍යාල පාලනාධිකාරිය විසින් පත් කර තිබෙනවා.\nඑමෙන්ම, ඊයේ (17) රාත්‍රියේ සිට ශාස්ත්‍ර පීඨයේ සිසුන්ට නේවාසිකාගාර වෙත යාම ද තහනම් කර ඇති බවයි විශ්වවිද්‍යාල පාලනාධිකාරිය සදහන් කළේ.\nගැටුම පාලනය කිරීම සදහා කොළඹ විශ්වවිද්‍යාලයේ ශාස්ත්‍ර පීඨය දින නියමයක් නොමැතිව වසා දැමීමට පාලනාධිකාරිය ඊයේ පියවර ගත්තා.\nඊයේ මෙම ගැටුම හට ගෙන තිබුණේ කලා පීඨයේ එක්සත් ශිෂ්‍ය සංවිධානයට අයත් පළමු වසර සිසුන් පිරිසක් සහ එහි පොදු ශිෂ්‍ය එකමුතුව නියෝජනය කරන තෙවන වසරේ සිසුන් පිරිසක් අතරයි.\nගැටුමෙන් තුවාල ලැබූ සිසුන් දෙදෙනෙකු රාත්‍රියේම කොළඹ ජාතික රෝහලට ඇතුළත් කළ අතර, ඔවුන්ගේ තත්වය බරපතල නොවන බවයි රෝහල් ප්‍රකාශකයෙකු හිරු ප්‍රවෘත්ති අංශයට සදහන් කළේ.\nකෙසේ වෙතත්, කොළඹ විශ්වවිද්‍යාලයේ උපකුලපති මහාචාර්ය ලක්ෂ්මන් දිසානායක හිරු ප්‍රවෘත්ති අංශයට සදහන් කළේ ගැටුම ඇති වීමට හේතුව සොයා බලා ඊට සම්බන්ධවූ සිසුන්ට විනය ක්‍රියාමාර්ග ගැනීමට කටයුතු කරන බවයි.",
       "URL": "https://www.hirunews.lk/173819/කොළඹ-විශ්වවිද්‍යාල-ගැටුම-ගැන-පාලනාධිකාරියෙන්-පරීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=4265"
}