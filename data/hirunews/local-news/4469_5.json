{
       "Source": "hirunews",
       "Timestamp": "Thursday, 15 June 2017 - 11:47",
       "Headline": "තනි දළයාගේ පහරින් \"යාල රජු\" තිලක් මිය යයි",
       "News Content": "යාල ජාතික වනෝද්‍යානයේ සිටි විශාලම ඇතා වූ තිලක් නැමති හස්තියා ඊයේ(14)  සවස යාල වනෝද්‍යානයේ  තනි දළයා ලෙස හැඳින්වෙන් ඇතා පහර දීමෙන් මිය ගොස් තිබෙනවා.\nඇතුන් දෙදෙනා අතර ඇති වූ ගැටුමකින් මෙම හස්තියා මියගොස් ඇති අතර ඇතාගේ උදර ප්‍රදේශයට තනි දළයා පහර දීමෙන් ඇති වූ තුවාලයක් හේතුවෙන් ඇතා මියගොස් ඇති බව පශු වෛද්‍ය ආනන්ද ධර්මකීර්ති මහතා පැවවුවා.\nයාල වනෝද්‍යානයේ සිටි මෙම තිලක් නැමති හස්තියාට වයස අවුරුදු 50ක් පමණ වන අතර වයස්ගතව පසුවීම නිසා දුර්වල තත්වයේ සිටි බැවින්  අනෙක් ඇතාගේ පහරකෑමට ලක් වී ඇති බවයි වනජීවී නිලධාරීන් ප්‍රකාශ කර සිටියේ.\nමෙහිදී  දී ඇතාගේ පශ්චාත් මරණ කටයුතු 14 වනදා  සවස ලුණුගම්වෙහෙර වනජීවී කාර්යාලයේ වනජීවී පශු වෛද්‍ය ආනන්ද ධර්මකීර්තිගේ ප්‍රධානත්වයෙන් සිදු කෙරුනා.\nබොහොමයක් වන අලින් මෙන්ම ඇතුන් අතර ඔවුනොවුන් අතර ගැටුම් ඇතිවීමට බලපාන හේතුන් කීපයක් තිබෙනවා.\nඒ අතර ගැහැණු සතුන් අතර ප්‍රමුඛයා වී එහි ලිංගික හැසිරීම් ඔහුට පමණක් සිමා කර ගැනීම සදහා අනෙක් අලියාට පහරදී එළවීම අනෙකුත් සතුන් මෙන් වන අලින් අතරද දක්නට ලැබෙන දෙයක් බවයි වනජීවී පශු වෛද්‍ය වරුන්ගේ සංගමයේ සභාපති  පශු වෛද්‍ය විජිත  පෙරේරා පවසා සිටියේ.\nඑමෙන්ම ඒ සදහා එම සතුන් අතර ශක්ති වන්තම සතා හට එම ගැහැණු සතුන් හිමි කර ගැනීම සදහා මේ ආකාරයෙන් ඇතුන් අතරද ගැටුම් ඇතිවන බවයි ඔහු පැවසුවේ.\nරුහුණේ දක්නට ලැබෙන්නේ රුහුණු ගැටවු නමැති කුරු අලින් වන අතර ඇතුන් ඒ ආකාරයෙන් ශ්‍රී ලංකාවේ වෙනත් ප්‍රදේශයන් තුල දක්නට ලැබෙන ඇතුන් ට වඩා කුඩා වනවා.\nදුටු ගැමුණු රජතුමා ලග සිටි කඩොල් ඇතාද එවැනි කුරු ඇතෙකු බවයි ඉතිහාස ගත තොරතුරු වලින් අනාවරණය වන්නේ.\nනමුත් එම පරපුරේ ඇතුන් මේ වන විට රුහුණේ දක්නට ලැබෙන්නේ දහ දෙනෙකුට වඩා අඩු ප්‍රමාණයක්.\nඒ අතර යාල ගැමුණු හා තිලක් මෙන්ම කපිල ඇතුන් ජනප්‍රිය ඇතුන්.\nමේ ආකාරයෙන් විවිධ හේතුන් නිසා ඇතුන් මියයාම නිසා කඩොල් පරපුරේ ඇතුන්ගේ අවසානයක් රුහුණේ දක්නට ලැබෙනවා.\n2011 ශ්‍රී ලංකා වනජීවී දෙපාර්තමේන්තුව මගින් සිදුකරන ලද සංගණනයට අනුව ලංකාවේ සමස්ත ඇතුන්ගේ ග්‍රහණය 120 ක් පමණ වනවා.\nමේ දක්වා ඉන් ඇතුන් කීපදෙනෙකුම මියගොස් තිබෙන අතර රුහුණේ දක්නට ලැබෙන්නේ ඇතුන් 10 කට අඩු ප්‍රමාණයක්.\nවිඩීයෝ- රාහුල් සමන්ත",
       "URL": "https://www.hirunews.lk/163614/තනි-දළයාගේ-පහරින්-යාල-රජු-තිලක්-මිය-යයි",
       "Category": "Local News",
       "Parent URL": "https://www.hirunews.lk/local-news.php?pageID=4469"
}