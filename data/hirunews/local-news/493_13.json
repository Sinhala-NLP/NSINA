{
       "Source": "hirunews",
       "Timestamp": "Monday, 06 March 2023 - 19:30",
       "Headline": "පිංවත්තේදී ව්‍යාපාරිකයා වෙඩි තබා ඝාතනය කිරීමේ සිද්ධියට ඇල්ලූ දෙදෙනා රිමාන්ඩ්",
       "News Content": "පානදුර - පිංවත්ත, ටි. ඩීමන් සිල්වා මාවතේදී ව්‍යාපාරිකයෙකු වෙඩි තබා ඝාතනය කිරීමේ සිද්ධිය සම්බන්ධයෙන් අත්අඩංගුවට ගත් සැකකරුවන් දෙදෙනා ලබන 10 වනදා දක්වා රක්ෂිත බන්ධනාගාරගත කිරීමට පානදුර මහේස්ත්‍රාත් අධිකරණය අද නියෝග කළා.\nරුපියල් ලක්ෂ 30 ක කොන්ත්‍රාත්තුවක් මත මෙම ඝාතනය සිදුකර ඇති බවටයි සැකකරුවන් පොලිසිය හමුවේ පාපොච්ඡාරණය කර ඇත්තේ.\nඊයේ කළුතර අපරාධ දිසාවේ ස්ථානාධිපති තිලංග සංජීව ඇතුළු පොලිස් කණ්ඩායමක් විසින් මෙලෙස අත්අඩංගුවට ගනු ලැබුවේ අදාළ වෙඩිතැබීම සිදුකළ පුද්ගලයා සහ යතුරුපැදියේ ඔහු රැගෙන පැමිණි පුද්ගලයායි. 34 සහ 40 යන වයස්වල පසුවන ඔවුන් ගාල්ල - තෙලිකඩ ප්‍රදේශයේ පදිංචිකරුවන් වනවා.\nපසුගිය මස 28 වනදා උදෑසන සිය සුඛෝපභෝගි මෝටර් රථයෙන් ටි. ඩීමන් සිල්වා මාවතේ අලුතෙන් ඉදිකෙරෙන තෙමහල් ගොඩනැගිල්ල වෙත පැමිණෙමින් සිටියදී යතුරුපැදියෙන් පැමිණි මෙම සැකකරුවන් දෙදෙනා වෙඩි තැබීම සිදුකර පළාගොස් තිබුණා.\nකෙසේ වෙතත් ප්‍රශ්නකිරීම්වලදී අනාවරණ වී ඇත්තේ ඝාතනය සැළසුම්කිරීම සඳහා වෙඩික්කරු පසුගිය 21 වනදාද පිංවත්ත ප්‍රදේශයට පැමිණ ඇති බවයි.\n57 හැවිරිදි එක්දරු පියෙකු මෙම ව්‍යාපාරිකයා බිරිඳගෙන් වෙන්වීම සඳහා මහර මහේස්ත්‍රාත් අධිකරණයේ නඩුවක්ද මේ වන විට පවරා තිබෙනවා.\nවෙඩි තැබීම සිදුවන අවස්ථාවේ ඔහු කළුතර ප්‍රදේශයේ ප්‍රසිද්ධ විදුහලක ගුරුවරියක් සමඟ ප්‍රේම සබඳතාවක් පවත්වමින් සිටියා.\nඑම කාන්තාව අදාළ ව්‍යාපාරිකයාගේ බිරිඳගේ ඥාතියෙකු වන අතර විවාහයේ දෙවන මනමාලියද වනවා.\nටි. ඩිමන් සිල්වා මාවතේ අලුතෙන් ඉදිකෙරෙන නිවස එම ව්‍යාපාරිකයා විසින් ඉදිකෙරෙමින් ඇත්තේ බිරිඳගෙන් දික්කසාද වීමෙන් පසු අදාළ කාන්තාව සමඟ එහි පදිංචි වීම සඳහායි.\nඒ අනුව දේපළ ලබාගැනීමේ අරමුණෙන් මෙම ඝාතනය සැළසුම්කර ඇති බවට මේ වන විට අනාවරණ වී තිබෙනවා.\nඒ සඳහා රුපියල් ලක්ෂ 30 ක මුදලක් ලබාදීමට ඝාතනය සැළසුම්කළ පුද්ගලයින් එකඟතාවය පළකර ඇති අතර පළමුව ඉන් ලක්ෂ 10 ක් ඔවුන් විසින් වෙඩික්කරුට ලබාදී තිබෙනවා.\nයතුරුපැදිකරු යුධ හමුදාවේ හිටපු සෙබළෙකු වන බවයි මේ වන විට අනාවරණය වී ඇත්තේ. වෙඩික්කරු මීට පෙරද පුද්ගල ඝාතනයන් සඳහා සම්බන්ධ වී ඇත්ද යන්න සෙවීම සඳහා විමර්ශන සිදුකරන බව කළුතර අපරාධ දිසාව සඳහන් කළා.",
       "URL": "https://www.hirunews.lk/329177/පිංවත්තේදී-ව්‍යාපාරිකයා-වෙඩි-තබා-ඝාතනය-කිරීමේ-සිද්ධියට-ඇල්ලූ-දෙදෙනා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=493"
}