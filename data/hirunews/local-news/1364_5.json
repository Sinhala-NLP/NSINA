{
       "Source": "hirunews",
       "Timestamp": "Thursday, 10 February 2022 - 17:45",
       "Headline": "වනඅලියෙකුට හිංසා කළ පුද්ගලයෙකුට රුපියල් ලක්ෂ 2 දඩයක් (වීඩියෝ)",
       "News Content": "මාර්ගයේ ගමන් ගත් වනඅලියෙකුට හිංසා කිරිමේ සිද්ධියක් සම්බන්ධයෙන් චෝදනා එල්ල වු පුද්ගලයෙකුට රුපියල් ලක්ෂ 2 ක දඩ මුදලක් නියම කිරිමට අද (10) අධිකරණය පියවර ගත්තා.\nඒ කැකිරාව මහේස්ත්‍රාත් අධිකරණයේ දී පැවැති නඩු විභාගයකින් අනතුරුවයි.\nත්‍රිකුණාමලය - හබරණ ප්‍රධාන මාර්ගයේදි පසුගිය වසරේ දෙසැම්බර් මස 25 වනදා මෙම පුද්ගලයා කැබ් රථයකින් ගමන් ගන්නා අවස්ථාවේදි ඔහු විසින් මාර්ගයේ ගමන් ගත් වනඅලියෙකු පසුපස ලුහුබැඳ ගොස් හිංසා කර තිබුණා.\nජිප් රථයේ නලාව හඬවමින් අලි පැටවා බිය කරමින් ඔහු අලි පැටවා පීඩාවට පත් කරන ආකාරය සඳහන් වීඩියෝවක් ටික්ටොක් සමාජ මාධ්‍යයේ සැරිසැරූ අතර හිටපු ක්‍රිකට් නායක මහේල ජයවර්ධන ද ඒ පිලිබඳව බලධාරින්ගේ අවධානය යොමුකර තිබුණා.\nඅනතුරුවයි වනජීවී දෙපාර්තමේන්තුව එම පුද්ගලයාට එරෙහිව නඩු පැවරීමට කටයුතු කළේ.",
       "URL": "https://www.hirunews.lk/296680/වනඅලියෙකුට-හිංසා-කළ-පුද්ගලයෙකුට-රුපියල්-ලක්ෂ-2-දඩයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1364"
}