{
       "Source": "hirunews",
       "Timestamp": "Monday, 19 December 2016 - 12:19",
       "Headline": "වැසි නොමැතිකමින් මහ කන්නයේ වී වගාවට බලපෑම් - වවුනියාවේ අක්කර 9000 ක් විනාශවීමේ අවදානමක",
       "News Content": "ප්‍රමාණවත් වැසි නොලැබීම නිසා මහ කන්නයේ වී වගාවට බලපෑම් එල්ල වී තිබෙනවා.\nඉදිරි සති දෙක තුළ වැසි නොලැබුණහොත් දැනට වගා කර ඇති වව්නියාවේ කුඹුරු හෙක්ටයාර් 9000 ක් පමණ විනාශ වීමේ අවදානමකට ලක්ව ඇති බවයි ඊයේ පැවති මාධ්‍ය හමුවකට එක්වෙමින් වව්නියාව දිස්ත්‍රික් ලේකම් රෝහණ පුෂ්පකුමාර ප්‍රකාශ කළේ.\nප්‍රමාණවත් වැසි නොලැබීම හේතුවෙන් මහ කන්නයේ වී වගා කර ඇති තෙත් සහ වියළි කලාපවලට ජලය මුදා හැරීම ද මේ වනවිට සීමා කර තිබෙනවා.\nඒ අනුව, මහවැලි සහ වාරිමාර්ග දෙපාර්තමේන්තුවට අයත් ජලාශ මගින් අලූතින් වගා කෙරෙන කුඹුරු සදහා ජලය ලබා නොදෙන බවයි කෘෂිකර්ම අමාත්‍යාංශයේ ලේකම් බී විජයරත්න ප්‍රකාශ කළේ.\nඉදිරියේදී  ඊසාන දිග මෝසම ආරම්භ වුවත් එමඟින් ප්‍රමාණවත් වර්ෂාවක්  අපේක්ෂා නොකරන බව කාලගුණ විද්‍යා දෙපාර්තමේන්තුව සඳහන් කළා.\nපවතින තත්ත්වය හමුවේ වෙළඳපොලේ සහල් මිල සීග්‍ර ලෙස ඉහළ ගොස් තිබෙනවා.\nඊට පිළියමක් ලෙස අද සිට වී අලෙවි මණ්ඩලය සතු ආරක්ෂිත තොග මෙටි‍්‍රක් ටොන් එක්ලක්ෂ පනස් දහසක් මුදාහැරිමට කටයුතු කර ඇති බවයි එහි සාමාන්‍යාධිකාරී සමන් පාලිත ප්‍රකාශ කළේ.\nඑසේම සහල් මිල තවදුරටත් ඉහළ යාම වළක්වාගැනීම සඳහා සහල් මෙටි‍්‍රක් ටොන් දස දහසක් ඉන්දියාවෙන් ආනයනය කිරීමට තීරණය කර තිබෙනවා.",
       "URL": "https://www.hirunews.lk/150068/වැසි-නොමැතිකමින්-මහ-කන්නයේ-වී-වගාවට-බලපෑම්-වවුනියාවේ-අක්කර-9000-ක්-විනාශවීමේ-අවදානමක",
       "Category": "Local News",
       "Parent URL": "https://www.hirunews.lk/local-news.php?pageID=4747"
}