{
       "Source": "hirunews",
       "Timestamp": "Tuesday, 27 December 2022 - 16:03",
       "Headline": "ජනවාරියේ විදුලි ගාස්තුව ඉහළ දැමීම අනිවාර්යයි - විදුලිබල ඇමතිගෙන් ප්‍රකාශයක්",
       "News Content": "ජනවාරි මාසයේ දී අනිවාර්යයෙන් විදුලි ගාස්තු ඉහළ දමන බව විදුලිබල හා බලශක්ති අමාත්‍ය කංචන විජේසේකර අද (27) ප්‍රකාශ කළා.\nඊට අදාළ යෝජනාව ලබන මස 2 වැනිදා කැබිනට් මණ්ඩලයට ඉදිරිපත් කරන අතර නව ගාස්තුව ජනවාරි මාසයේ බිලට එක් කිරීමට අපේක්ෂා කරන බවයි කොළඹ පැවති මාධ්‍ය හමුවකට එක්වෙමින් ඔහු කියා සිටියේ.\nකර්මාන්තශාලාවලට සහ අඩු ආදායම්ලාභීන්ට නව ගාස්තු සංශෝධනයෙන් සහනයක් ලබාදීමට අවධානය යොමුව ඇති බව ද අමාත්‍යවරයා පැවසුවා.\nඑසේම, ඉදිරි මාස තුන තුළ, පූජනීය ස්ථානවලට කිලෝවොට් 5ක සූර්ය පැනයක් නොමිලේ ලබාදීමට කටයුතු කරන බව ද ඔහු ප්‍රකාශ කර තිබෙනවා.\nමෙම මාධ්‍ය හමුවට එක්ව සිටි විදුලිබල මණ්ඩලයේ සාමාන්‍යාධිකාරි රොහාන් සෙනෙවිරත්න කියා සිටියේ 60%ත් 65%ත් අතර අගයකින් විදුලි ගාස්තුව ඉහළ යනු ඇති බවයි.\nඑසේ කළහොත් ලබන වසරේ විදුලි කප්පාදුවක් සිදුකිරීමේ අවශ්‍යතාවයක් නොමැති බව ද ඔහු පැවසුවා.\nමෙහිදී අමාත්‍ය කංචන විජේසේකර කියා සිටියේ ලබන මස 5, 9, සහ 16 යන දිනයන්හි දී ගල් අඟුරු නැව් 3ක් දිවයිනට ළගාවීමට නියමිත බවයි.\nඑමෙන්ම, නව ගල් අගුරු ටෙන්ඩරය සදහා නිතීපතිවරයාගේ අනුමැතිය ලැබුණු බවත් ඒ අනුව අවම ලංසුව ඉදිරිපත් කළ ඉන්දුනිසියානු සමාගමට එය ලබාදීමට පියවර ගන්නා බව අමාත්‍යවරයා පැවසුවා.",
       "URL": "https://www.hirunews.lk/323679/ජනවාරියේ-විදුලි-ගාස්තුව-ඉහළ-දැමීම-අනිවාර්යයි-විදුලිබල-ඇමතිගෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=640"
}