{
       "Source": "hirunews",
       "Timestamp": "Tuesday, 21 September 2021 - 12:54",
       "Headline": "අර්බුදවලට විසඳුම් දෙන්නැයි ලිට්රෝ සේවකයින් ඉල්ලයි",
       "News Content": "ලාෆ්ස් ගෑස් මිල ඉහළ නැංවීමට අවසර ලබාදුන්න ද රජය සතු ලිට්රෝ ගෑස් පැරණි මිලට ම අලෙවි කිරීමට සිදුවීම හේතුවෙන් ලිට්රෝ සමාගම අර්බුදයකට මුහුණ දෙන බව වාර්තා වෙනවා.\nමෙරට ගෑස් වෙළඳපොළෙන් 80% ක ප්‍රතිශතයක් හිමි ලිට්රෝ ගෑස් සිලින්ඩරයක් මේ වනවිට අලෙවි කරනු ලබන්නේ රුපියල් 847ක පාඩුවක් සහිතව යි.\nඒ අනුව දිනක දී ගෑස් අලෙවියෙන් ලිට්රෝ සමාගමට රුපියල් මිලියන 80ක පාඩුවක් සිදුවන අතර, මාසික පාඩුව රුපියල් බිලියන 2.2ක් පමණ වනවා.\nලිට්රෝ සමාගම මෙම තත්ත්වයට මුහුණ දෙන්නේ, ගෝලීය වසංගතය හමුවේ වූව ද මහා භාණ්ඩාගාරයට හෝ එහි පාර්ශවකරුවන් වන ශ්‍රී ලංකා රක්ෂණ සංස්ථාව ඇතුළු අනෙකුත් රාජ්‍ය ආයතනවලට බරක් නො වී සිටියදී යි.\nලිට්රෝ ගෘහස්ථ ගෑස් සිලින්ඩරයක මිල මේ වනවිට රුපියල් 1,493ක් ලෙස සටහන් වන නමුදු, ලාෆ්ස් ගෑස් සිලින්ඩරයක මිල පසුගිය අගෝස්තු 13 වැනි දා සිට රුපියල් 363කින් ඉහළ නැංවීමට පාරිභෝගික කටයුතු අධිකාරියේ අනුමැතිය හිමි වුණා.\nලිට්රෝ බංකරින් පහසුකම මඟින් මසකට එල්.පී. ගෑස් මෙටි්‍රක් ටොන් 35,000ක් හසුරුවන අතර, එහි ඍජු ව සේවයේ නිරත සංඛ්‍යාව 225කට අධිකයි.\nලිට්රෝ සහ ලාෆ්ස් සමාගම්වලට අමතර ව රජය මඟින් සියොලිට් නැමැති නව ගෑස් සමාගමක් පිහිටුවීම ද ප්‍රශ්නකාරී වී තිබෙනවා.\nඑමඟින් ලාෆ්ස් බංකරින් පහසුකම හරහා පමණක් එල්.පී. ගෑස් මිල දී ගැනීමට නියමිත බවයි වාර්තා වන්නේ.\nඑසේ වුවහොත් කෙරවලපිටියේ ලිට්රෝ ගෑස් සංචිතවල සිට හම්බන්තොට දක්වා මුහුදු මාර්ගයෙන් ගෑස් ප්‍රවාහනය කිරීමට සිදුවනු ඇති.\nමෙම ගැටලු සම්බන්ධයෙන් රජයේ අවධානය යොමුවීම සඳහා ලිට්රෝ සුරැකීමේ ජාතික එකමුතුව නමින් සංවිධානයක් ද පිහිටුවා ගෙන තිබෙනවා.\nලිට්රෝ සමාගම අද මුහුණදෙන අර්බුදය පිළිබඳ පැහැදිලි කරමින් එම සංවිධානයේ සභාපති නලින් සමන්ත කියා සිටියේ මෙම ගැටලුවලට බලධාරීන් විසඳුම් ලබාදිය යුතු ව ඇති බවයි.",
       "URL": "https://www.hirunews.lk/282816/අර්බුදවලට-විසඳුම්-දෙන්නැයි-ලිට්රෝ-සේවකයින්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1678"
}