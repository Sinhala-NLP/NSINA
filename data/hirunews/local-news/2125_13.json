{
       "Source": "hirunews",
       "Timestamp": "Thursday, 25 February 2021 - 13:07",
       "Headline": "නෙදර්ලන්ත දුම්රිය ප්‍රවේශපත්‍ර කඩදාසි නවතී",
       "News Content": "දුම්රිය ප්‍රවේශපත්‍ර සඳහා යොදා ගන්නා ඝණකම් කඩදාසි ලබාදෙන නෙදර්ලන්ත සමාගම එම කඩදාසි සැපයීම අත්හිටුවා තිබෙනවා.\nශ්‍රී ලංකාව පමණක් එම කඩදාසි ඇණවුම් කිරීම නිසා නිෂ්පාදන පිරිවැය අධික වීම හේතුවෙන් එලෙස කඩදාසි ලබාදීම අදාල සමාගම විසින් ප්‍රතික්ෂේප කළ බවයි දුම්රිය සමාන්‍යාධිකාරි ඩිලන්ත ප්‍රනාන්දු සඳහන් කළේ.\nමෙම තත්ත්වය මත දුම්රිය දෙපාර්තමේන්තුව ජපානයේ කඩදාසි මුද්‍රණය කරන සමාගමක් හරහා දුම්රිය ප්‍රවේශපත්‍ර සඳහා යොදා ගන්නා එම ගණකම් කඩදාසි මිලියන 30 ක් ගෙන්වීමට කටයුතු කර තිබෙනවා.\nවසරකට දුම්රිය ප්‍රවේශපත්‍ර මිලියන 60 ක් මුද්‍රණය කෙරෙන බැවින් මාස 6 ක කාලයක් සඳහායි ජපානයෙන් මෙම කඩදාසි ඇණවුම් කර ඇත්තේ.\nදුම්රිය ප්‍රවේශපත්‍ර සඳහා යොදා ගන්නා ගණකම් කඩදාසිය මෙරට නිෂ්පාදනය කිරීම පිලිබඳ සොයා බැලීමට වාලච්චේන කඩදාසි කර්මාන්තශාලාව වෙත සාම්පල් ද ඉදිරිපත් කර තිබෙනවා.\nකෙසේ වෙතත්, ඒ සඳහා ඔවුන් මාස 6 ක කාලයක් ඉල්ලා ඇති බවයි දුම්රිය සාමාන්‍යාධිකාරිවරයා වැඩිදුරටත් සඳහන් කළේ.\nදුම්රිය ප්‍රවේශපත්‍රයක් සඳහා රුපියල් 2 යි ශත 50 ක මුදලක් වැය වන අතර, ඉදිරියේදී ඉලෙට්‍රොනික ප්‍රවේශපත්‍ර හඳුන්වා දීමට දුම්රිය දෙපාර්තමේන්තුව සැලසුම් කරනවා.\nඒ සඳහා වන කැබිනට් යෝජනාවට අනුමැතිය හිමිවී ඇති බවයි දුම්රිය සාමාන්‍යාධිකාරි ඩිලන්ත ප්‍රනාන්දු වැඩිදුරටත් සඳහන් කළේ. කෙසේ වෙතත්, ඉදිරි මාස 6 ඇතුළත මුදල් අමාත්‍යාංශය මගින් ඊට අදාළ ඉදිරි පියවර නොගතහොත් දුම්රිය ප්‍රවේශපත්‍ර නිකුත් කිරීමේ ගැටලුවක් මතුවන බවද සාමාන්‍යාධිකාරිවරයා වැඩිදුරටත් සඳහන් කළා.",
       "URL": "https://www.hirunews.lk/263641/නෙදර්ලන්ත-දුම්රිය-ප්‍රවේශපත්‍ර-කඩදාසි-නවතී",
       "Category": "Local News",
       "Parent URL": "https://www.hirunews.lk/local-news.php?pageID=2125"
}