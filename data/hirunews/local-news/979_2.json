{
       "Source": "hirunews",
       "Timestamp": "Sunday, 31 July 2022 - 6:25",
       "Headline": "වෙරළබඩ පොලිස් වසමේ මනුෂ්‍ය ඝාතනයක් - ඝාතනය පාතාල ගැටුමක් බවත් අනාවරණය වෙයි (ඡායාරූප)",
       "News Content": "කොටුව - වෙරළබඩ පොලිස් වසමේ විවේකානන්ද කන්ද මාර්ගයේදී සිදුවූ ඝාතනය පාතාල ගැටුමක් බවට තොරතුරු ලැබී ඇති බව විමර්ශන කණ්ඩායම් පවසනවා.\nඒ අනුව වැඩිදුර විමර්ශන කොළඹ අපරාධ කොට්ඨාසය සහ බස්නාහිර උතුර අපරාධ කොට්ඨාසය මගින් මෙහෙයවන බවයි වාර්තාවන්නේ.\nඊයේ රාත්‍රියේ වෙරළබඩ පොලිස් වසමේ විවේකානන්ද කන්ද මාර්ගයේදී මාර්ගයේ ගමන් කරමින් සිටි පුද්ගලයෙකුට යතුරුපැදියකින් පැමිණි නාඳුනන පුද්ගලයන් දෙදෙනෙකු විසින් මෙම වෙඩි තැබීම සිදුකර පළාගොස් තිබුණා.\nවෙඩි වැදුනු පුද්ගලයා ජීවිතක්ෂයට පත්ව තිබුණේ කොළඹ ජාතික රෝහලට ඇතුළත් කිරීමෙන් අනතුරුවයි.\nමෙලෙස මියගියේ 51 හැවිරිදි කොටහේන ප්‍රදේශයේ පදිංචිකරුවෙක්.\nඑමෙන්ම ගල්කිස්ස පොලිස් බල ප්‍රදේශය තුළදී ඝාතනයක් සිදුකර ඩුබායි වෙත පලායාමට උත්සහ කිරීමේ චෝදනාව යටතේ යුවළක් සැකපිට කටුනායක ගුවන් තොටුපල පොලිසිය විසින් ඊයේ රාත්‍රියේ අත්අඩංගුවට ගත්තා.\n'හිරු' ගුවන් තොටුපල වාර්තාකරු සඳහන් කළේ මෙම 31 හැවිරිදි පිරිමි පුද්ගලයා සහ 19 හැවිරිදි කාන්තාවට එරෙහිව ආගමන විගමන දෙපාර්තමේන්තුව විසින් තාවකාලික ගුවන් තහනමක් පනවා තිබූ බවයි.\nඒ අනුව ඊයේ රාත්‍රියේ 8.35 ට ඩුබායි බලා පිටත්ව යන එමිරේට්ස් ගුවන් සේවයට අයත් යානයකට පිවිසීම සඳහා මෙම යුවළ කටුනායක ගුවන් තොටුපල වෙත පැමිණි අවස්ථාවේ මෙලෙස අත්අඩංගුවට ගෙන තිබෙනවා.",
       "URL": "https://www.hirunews.lk/311441/වෙරළබඩ-පොලිස්-වසමේ-මනුෂ්‍ය-ඝාතනයක්-ඝාතනය-පාතාල-ගැටුමක්-බවත්-අනාවරණය-වෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=979"
}