{
       "Source": "hirunews",
       "Timestamp": "Monday, 25 January 2021 - 12:41",
       "Headline": "සමගි ජනබලවේගයේ පළමු කෘත්‍යාධිකාරි මණ්ඩලය රැස්වේ (වීඩියෝ)",
       "News Content": "සමගි ජනබලවේගයේ පළමු කෘත්‍යාධිකාරි මණ්ඩල රැස්වීම මේ වනවිට ඇතුල්කෝට්ටේ පිහිටි සිය පක්ෂ කාර්යාලයේදී ආරම්භ වී තිබෙනවා.\nපක්ෂයේ ජාතික සංවිධායක පාර්ලිමේන්තු මන්ත්‍රී තිස්ස අත්තනායක හිරු ප්‍රවෘත්ති අංශයට කියා සිටියේ රැස්වීම පක්ෂ නායක, විපක්ෂ නායක සජිත් ප්‍රේමදාසගේ ප්‍රධානත්වයෙන් ආරම්භ වූ බවයි.\nමෙහිදී පක්ෂයේ නව සංවිධායකවරුන් සඳහා කෘත්‍යාධිකාරි මණ්ඩලයේ අනුමැතිය ලබාගැනීමට නියමිතයි.\nඒ අනුව නව ආසන සංවිධායකවරුන් 110 දෙනෙකුට අනුමැතිය ලබා ගන්නා බවයි පක්ෂයේ ජාතික සංවිධායකවරයා වැඩිදුරටත් සඳහන් කළේ.\nනව සාමාජිකයින් බඳවා ගැනීම මෙන්ම, විපක්ෂයේ ඉදිරි කාර්ය භාරය සම්බන්ධයෙන් ද මෙහිදී සාකච්ඡා කිරීමට නියමිතයි.\nසමගි ජනබලවේගය මූලිකත්වයෙන් ගොඩනගන නව සන්ධානයක් සම්බන්ධයෙන් මෙම කෘත්‍යාධිකාරි මණ්ඩල රැස්වීමේදී අවධානය යොමුවන බවයි පක්ෂයේ ජාතික සංවිධායක පාර්ලිමේන්තු මන්ත්‍රී තිස්ස අත්තනායක වැඩිදුරටත් සඳහන් කළේ.\nමේ අතර මුළු රටේම මංමුලා වූ ජනතාවගේ අයිතිවාසිකම් වෙනුවෙන් පෙනී සිටින වීරයා සමගි ජනබලවේගය බව විපක්ෂ නායක සජිත් ප්‍රේමදාස පවසනවා.\nඔහු මේ බව සඳහන් කළේ විපක්ෂ නායක ජංගම සේවය තවත් වැඩසටහනකට එක්වෙමින්.",
       "URL": "https://www.hirunews.lk/260653/සමගි-ජනබලවේගයේ-පළමු-කෘත්‍යාධිකාරි-මණ්ඩලය-රැස්වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2190"
}