{
       "Source": "hirunews",
       "Timestamp": "Wednesday, 06 June 2018 - 16:08",
       "Headline": "ටෙලි නිර්මාණ අලෙවි කිරීමේදී රඳවා ගැනීමේදී බද්ද අය නොකිරීමට ජනපතිගෙන් උපදෙස්",
       "News Content": "ටෙලි නාට්‍ය නිර්මාණ අලෙවි කිරීමේ දී 14% ක රඳවා ගැනීමේ බද්ද අය නොකරන ලෙස අදාළ ආයතන වෙත දැනුම් දෙන්නැයි ජනාධිපති මෛත්‍රීපාල සිරිසේන මුදල් අමාත්‍ය මංගල සමරවීරට උපදෙස් ලබාදී තිබෙනවා.\nනව බදු ප්‍රතිපත්තියේ කරුණු වැරදි ලෙසට අර්ථකථනය කිරීම හේතුවෙන් ටෙලි නාට්‍ය නිර්මාණ අලෙවි කිරීමේ දී 14% ක බදු මුදලක් අය කෙරෙන බවයි ජනාධිපතිවරයා පෙන්වා දී ඇත්තේ.\nඑම තත්වය නිවැරදි කර එම රඳවා ගැනීමේ බද්ද අය නොකිරීමට කටයුතු කරන ලෙසට අදාළ ආයතනවලට ලිඛිතව දැනුම්දීමට කටයුතු කරන ලෙසට ජනාධිපතිවරයා මුදල් අමාත්‍යවරයා වෙත උපදෙස් දී තිබෙනවා.\nටෙලි නාට්‍ය ඇතුලු අනෙක් කලා ක්ෂේත්‍ර නියෝජනය කරන සංගම්වල නියෝජිතයන් ඇතුලු කලාකරුවන් පිරිසක් සමග අද පැවති හමුවකදී ජනාධිපතිවරයා මේ බව කියාසිටියා.\nඑමෙන්ම නව බදු ප්‍රතිපත්තිය හේතුවෙන් දේශීය සිනමාව සහ ටෙලිනාට්‍ය කලාව ඇතුලු අනෙකුත් කලා ක්ෂේත්‍රවල ඉදිරි ගමනට යම් බාධාවන් එල්ල වී ඇත්නම් අදාළ ආයතන සමග සාකච්ඡා කර ඊට සාධාරණ විසඳුම් ලබාදීමට ඉදිරියේදී කටයුතු කරන බව ද ජනාධිපතිවරයා ප්‍රකාශ කළා.\nරජයේ නව බදු ප්‍රතිපත්තිය හේතුවෙන් නිර්මාණකරණයේ යෙදීමේ දී තමන්ට මුහුණදීමට සිදුව ඇති ගැටලු පිළිබඳ මෙහිදී කලාකරුවන් ජනාධිපතිවරයා දැනුවත් කර තිබෙනවා.\nඉදිරියේදී මුදල් අමාත්‍යවරයා සමග සාකච්ඡා කර නව බදු ප්‍රතිපත්තියට ද ගැටලුවක් ඇති නොවන අයුරින් එම ගැටලු සඳහා සාධාරණ විසඳුම් ලබාදීමට කටයුතු කරන බවයි ජනාධිපතිවරයා කියාසිටියේ.",
       "URL": "https://www.hirunews.lk/192451/ටෙලි-නිර්මාණ-අලෙවි-කිරීමේදී-රඳවා-ගැනීමේදී-බද්ද-අය-නොකිරීමට-ජනපතිගෙන්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=3908"
}