{
       "Source": "hirunews",
       "Timestamp": "Thursday, 14 July 2022 - 19:01",
       "Headline": "ජනපතිගේ  ඉල්ලා අස්වීමේ ලිපිය කතානායකට (වීඩියෝ)",
       "News Content": "ජනාධිපති ගෝඨාභය රාජපක්ෂ සිය ඉල්ලා අස්වීමේ ලිපිය කතානායකවරයා වෙත යොමු කර ඇතැයි විශ්වසනීය ආරංචි මාර්ග පවසනවා.\nඔහු සිංගප්පූරුවට ළගාවීමෙන් අනතුරුව ඉල්ලා අස්වීමේ ලිපිය යොමු කරන බවටයි ප්‍රකාශකර තිබුණේ.\nකථානායකවරයා මීට පෙර ප්‍රකාශ කළේ 13 වැනිදා රාත්‍රී 12ට පෙර අදාල ඉල්ලා අස්වීමේ ලිපිය ලබාදෙන බවට ජනාධිපතිවරයා තමන්ට පැවසූ බවයි.\nජනාධිපති ගෝඨාභය රාජපක්ෂල ජනාධිපති ආර්යාව සහ ආරක්ෂක නිලධාරීන් දෙදෙනෙකු ඊයේ අලුයම මාලදිවයින බලා පිටත්ව ගොස් තිබුණේ ශ්‍රී ලංකා ගුවන් හමුදාවට අයත් ඇන්ටනෝව් 32 වර්ගයේ ගුවන් යානයකින්.\nජනාධිපතිවරයා ඇතුළු පිරිස මාලදිවයිනෙන් සිංගප්පූරුව බලා යාමට බලාපොරොත්තුවෙන් සිටින බවට විදෙස් මාධ්‍ය වාර්තා කර තිබූනද, ඊයේ දිනය තුලදී එම කාර්යය සාර්ථක කරගැනිමට හැකිවී නැහැ.\nමාලදිවයිනේ සිට සිංගප්පූරුව බලා ගුවන් යානා දෙකක් ඊයේ රාත්‍රියේ ගුවන් ගත වී තිබුණත් ගෝඨාභය රාජපක්ෂ ඇතුළු පිරිස ඒවායෙහි ගමන් කර තිබුණේ නැහැ.\nඔහු සිංගප්පූරුවට ගොඩබැසීමෙන් පසුව සිය ඉල්ලා අස්වීමේ ලිපිය කථානායකවරයාට ලැබීමට සලස්වන බවද මීට පෙර වාර්තා වුණා.\nමේ අතර ශ්‍රී ලංකා ජනාධිපති ගෝඨාභය රාජපක්ෂට සිංගප්පූරුවට ඇතුලු වීමට අවස්ථාව ලබාදී ඇත්තේ පෞද්ගලික සංචාරයක් සඳහා බව එරට විදේශ අමාත්‍යංශය පවසනවා.\nඔහු සරණාගත භාවය ඉල්ලා නොමැති අතර වෙනත් කිසිදු ආරක්ෂාවක් ද ලබාදී නොමැති බවයි එම අමාත්‍යංශය නිවේදනය කර ඇත්තේ.\nසාමාන්‍යයෙන් සිංගප්පූරුව සරණාගත ඉල්ලීම්වලට අවස්ථාව ලබා නොදෙන රටක් ලෙසට සැලකෙනවා.\nශ්‍රී ලංකා ජනාධිපතිවරයා රැගත් ගුවන් යානය අද පස්වරුවේ මාලදිවයිනේ සිට සිංගප්පූරුවට ළඟා වූණා.\nගෝඨාභය රාජපක්ෂ, ඔහුගේ බිරිඳ සහ ඔවුන්ගේ ආරක්ෂකයින් දෙදෙනෙක් සෞදියා ගුවන් සේවයේ යානයේ සිටි බවයි ගුවන් තොටුපල නිලධාරියෙක් විදෙස් මාධ්‍ය වෙත ප්‍රකාශ කර ඇත්තේ.\nඑමෙන්ම ඔහු මාලදිවයිනට යාම සම්බන්ධයෙන් මාලදිවයිනේ හිටපු ජනාධිපති මොහොමඩ් නෂීඩ් විසින් සාකච්ඡා කර ඇති බව ද එම වාර්තා පවසනවා.",
       "URL": "https://www.hirunews.lk/309987/ජනපතිගේ-ඉල්ලා-අස්වීමේ-ලිපිය-කතානායකට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1021"
}