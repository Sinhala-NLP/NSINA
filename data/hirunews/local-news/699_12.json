{
       "Source": "hirunews",
       "Timestamp": "Tuesday, 29 November 2022 - 20:44",
       "Headline": "පාසල් සිසුන් දැනුවත් කිරීම සඳහා මාර්ග ආරක්ෂණ ඒකකයක් ස්ථාපිත කෙරේ",
       "News Content": "කොළඹ මහ නගර සභාව හා මාර්ග ආරක්ෂාව පිළිබඳ ජාතික සභාව එක්ව පාසල් සිසුන් දැනුවත් කිරීම සඳහා මාර්ග ආරක්ෂණ ඒකකයක් අද (29) විහාරමහාදේවි උද්‍යානය තුළ ස්ථාපිත කළා.\nඑහිදී පාසල් සිසුන් දැනුවත් කිරීම හා එම මාර්ග ආරක්ෂා ඒකකය වෙත පාපැදි ලබා දීමක් ප්‍රවාහන රාජ්‍ය අමාත්‍ය ලසන්ත අලගියවන්නගේ සහ කොළඹ නගරාධිපතිනි රෝසි සේනානායකගේ ප්‍රධානත්වයෙන් සිදු වුණා.\nමාර්ග නීති රීති පිළිබඳව දරුවන්ට දැනුම ලබා දීමේ අරමුණින් ස්ථාපිත කරන ලද මෙම උද්‍යානයේ දී පාසල් සිසුන් සඳහා ප්‍රායෝගික පුහුණුවක් ලබා දුන්නා.\nකොළඹ නගර සීමාව තුළ පමණක් නොව දිවයින පුරාම සිටින පාසල් දරුවන් සඳහා මෙම ඒකකයේ මාර්ග නීති රීති පිළිබඳ ප්‍රායෝගික පුහුණුවට සහභාගී විය හැකියි.\nඑක් කණ්ඩායමක් සඳහා පුහුණු කාලය පැය දෙකක්.\nපුහුණු කාලයෙන් පසුව සහතික පත්‍රයක් ද එම ප්‍රායෝගික පුහුණුව අවසන් කළ සිසු දරුවන් හට පිරිනමනු ලබනවා.\nඑමෙන්ම කොළඹ නගරයේ අධ්‍යාපන චාරිකාවල නියැලෙන පිට පළාත්වල පාසල් දරුවන් හට ද මෙම මාර්ග ආරක්ෂණ ඒකකයේ ප්‍රායෝගික පුහුණුව සඳහා සහභාගී විය හැකියි.\nමේ සඳහා කොළඹ මහ නගර සභාවේ අනුමැතිය ලබා ගත යුතුයි.\n‍\nමෙම අවස්ථාවට සහභාගී වූ ලසන්ත අලගියවන්න ප්‍රකාශ කළේ මාර්ග නීති රීති පිළිබඳව පාසල් සිසුන් දැනුවත් කිරීම තුළින් මාර්ග අනතුරු අවම කිරීමට හැකි බවත්, රිය පැදවීම සඳහා රියදුරු බලපත් ලබා ගැනීමෙන් පසු මෙම දරුවන් එම මාර්ග නීති රීති අනුගමනය කරනු ඇති බවට තමා අපේක්ෂා කරන බවයි.\nඑමෙන්ම බීමත් රියදුරන් විසින් සිදුකරනු ලබනු මාර්ග අනතුරු අවම කිරීම සඳහා මත් ද්‍රව්‍ය භාවිතා කර රිය පදවන රියදුරන් පරීක්ෂාව සඳහා උපකරණ කට්ටල 5000ක් මේ වන විටත් රථ වාහන පොලිස් නිළධාරීන් වෙත ලබා දීමට කටයුතු කර ඇති බවත්, ඒ මඟින් මත්පැන්වලට අමතරව වෙනත් මත්ද්‍රව්‍ය භාවිතා කළ රියදුරන් හඳුනා ගැනීමට හැකි බවත් අමාත්‍යවරයා පැවසුවා.",
       "URL": "https://www.hirunews.lk/321595/පාසල්-සිසුන්-දැනුවත්-කිරීම-සඳහා-මාර්ග-ආරක්ෂණ-ඒකකයක්-ස්ථාපිත-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=699"
}