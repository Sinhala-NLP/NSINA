{
       "Source": "hirunews",
       "Timestamp": "Monday, 11 January 2021 - 8:16",
       "Headline": "පාර්ලිමේන්තු සභා ගර්භය විෂබීජහරණයට - සභානායක කාර්ය මණ්ඩලයේ කිහිප දෙනෙකුත් ආශ්‍රිතයින් ලෙස හඳුනාගනී",
       "News Content": "නව කොරෝනා ආසාදිතයින් 540 ක් හමුවීමත් සමඟ මෙරට සමස්ත ආසාදිතයින් ගණන 48,380 දෙනෙකු දක්වා ඉහළ ගියා.\nඒ අනුව, මිනුවන්ගොඩ බ්‍රැන්ඩික්ස්, පෑලියගොඩ මත්ස්‍ය වෙළඳපොල සහ බන්ධනාගාර ආශ්‍රිත කොරෝනා පොකුරෙන් වාර්තා වන ආසාදිතයින් සංඛ්‍යාව 44,618 ක් බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඊයේ වාර්තා වූ ආසාදිතයින් අතර එක්සත් අරාබි එමීර් රාජ්‍යයේ සිට දිවයිනට පැමිණි පුද්ගලයින් 04 දෙනෙකුද වනවා.\nමේ වනවිට දිවයිනේ රෝහල් කිහිපයක කොරෝනා ආසාදිතයින් 6,823 දෙනෙකු ප්‍රතිකාර ලබන අතර, සුවය ලැබූ ආසාදිතයින් සංඛ්‍යාව 41,325 ක් දක්වා ඉහළ ගියේ තවත් ආසාදිතයින් 487 දෙනෙකු සුවය ලබා ඊයේ රෝහල්වලින් පිටත්ව යාමත් සමඟයි.\nමේ අතර, තවත් කොරෝනා මරණ 03 ක් ඊයේ දිනයේදී වාර්තා වීමත් සමඟ මෙරට සමස්ත කොරෝනා මරණ සංඛ්‍යාව 232 දක්වා ඉහළ ගියා.\nරජයේ ප්‍රවෘත්ති දෙපාර්තමේන්තුව නිවේදනය කළේ 62 හැවිරිදි මීගමුව බන්ධනාගාරයේ රැඳවියෙක් මුල්ලේරියාව මූලික රෝහලේදී මියගොස් ඇති බවයි.\nකොවිඩ් නියුමෝනියාව ඔහුගේ මරණයට හේතුව ලෙස දැක්වෙනවා.\nපිඹුර මූලික රෝහලේ ප්‍රතිකාර ලබමින් සිටි කොළඹ 14 ප්‍රදේශයේ පදිංචි 80 හැවිරිදි කාන්තාවක්ද මියගොස් ඇත්තේ පිලිකා රෝගී තත්ත්වය සහ කොවිඩ් නියුමෝනියාව හේතුවෙන්.\nඑමෙන්ම, රත්නපුර ප්‍රදේශයේ පදිංචි 64 හැවිරිදි පිරිමි පුද්ගලයෙක්ද කොවිඩ් නියුමෝනියාව සහ හෘද රෝගී තත්ත්වයක් හේතුවෙන් මියගොස් ඇති බව රජයේ ප්‍රවෘත්ති දෙපාර්තමේන්තුව නිකුත් කළ නිවේදනයේ සඳහන්.\nඑමෙන්ම, පොලොන්නරුව - ගල්ලෑල්ල කොරෝනා ප්‍රතිකාර මධ්‍යස්ථානයෙන් පසුගිය 31 වැනිදා අලුයම පළාගිය රැඳවියන් පස්දෙනාගෙන් මෙතෙක් අත්අඩංගුවට ගැනීමට නොහැකි වූ තුන් දෙනාගෙන් තවත් එක් අයෙකු ඊයේ සොයා ගත්තා.\nඒ, නාරම්මල - බෝගහපිටිය ප්‍රදේශයේදීයි.\nමේ අතර, ශ්‍රී ලංකා මුස්ලිම් කොංග්‍රසයේ නායක, පාර්ලිමේන්තු මන්ත්‍රී රවුෆ් හකීම්ට කොරෝනා ආසාදනය වී ඇති බව තහවුරු වීමත් සමඟ ඔහුගේ ආශ්‍රිතයින් ලෙස සැලකෙන ආණ්ඩු පක්ෂයේ සහ විපක්ෂයේ මන්ත්‍රීවරුන් 15 දෙනෙකු නිරෝධායනයට යොමුකර තිබෙනවා.\nඔවුන් සියලුදෙනාට පී.සී.ආර් පරීක්ෂණ සිදුකර ගන්නා ලෙසට දැනුම් දී තිබෙනවා.\nමෙලෙස නිරෝධායනයට යොමු කර ඇත්තේ පසුගිය 05 වැනිදා පාර්ලිමේන්තු සැසිවාරයට සහභාගි වූ සමගි ජනබලවේගයේ මන්ත්‍රී ගයන්ත කරුණාතිලක, තලතා අතුකෝරල, දෙමළ ජාතික සන්ධානයේ මන්ත්‍රී එම්.ඒ. සුමන්දිරම්, සහ තවත් පාර්ලිමේන්තු මන්ත්‍රීවරුන් වන එස්. රාසමානික්කම්, ෆයිසාල් කාසිම්, එම්.එම්. හාරිස්, එම්.එස්. තවුෆික් සහ නසීර් අහමඩ් ඇතුළු මන්ත්‍රීවරුන්.\nඑසේම, පාර්ලිමේන්තු සභා ගර්භයද ඊයේ (10) දිනයේදී විෂබීජහරණයට ලක් කෙරුණා.\nඑමෙන්ම, අග්‍රාමාත්‍යවරයාගේ දේශපාලන කටයුතු සම්බන්ධීකරණ ලේකම් කුමාරසිරි හෙට්ටිගේටද කොරෝනා වෛරසය ආසාදනය වී තිබෙනවා.\nඔහු පසුගිය 08 වැනි සිකුරාදා පාර්ලිමේන්තු සංකීර්ණයට පැමිණ ඇති බව පාර්ලිමේන්තුවේ සන්නිවේදන දෙපාර්තමේන්තුව නිකුත් කළ නිවේදනයක සඳහන්.\nඒ අනුව ඔහුගේ සමීප ආශ්‍රිතයින් ලෙස සභානායක කාර්ය මණ්ඩලයේ කිහිප දෙනෙකු හඳුනාගෙන තිබෙනවා.\nමේ අතර, ඇමරිකාවේ ශ්‍රී ලංකා තානාපති රවිනාත ආරියසිංහ සහ කාර්ය මණ්ඩලයේ සිව්දෙනෙකු කොරෝනා ආසාදිත බවට තහවුරු වී තිබෙනවා.\nඔවුන් මේ වනවිට ස්වයං නිරෝධායනයට ලක්වී ඇති බව සඳහන්.\nකෙසේ වෙතත්, ඇමරිකාවේ වොෂිංටන් හි පිහිටි ශ්‍රි ලංකා තානාපති කාර්යාලය අද යළි විවෘත කරන බව එමඟින් නිවේදනය කළා.",
       "URL": "https://www.hirunews.lk/259380/පාර්ලිමේන්තු-සභා-ගර්භය-විෂබීජහරණයට-සභානායක-කාර්ය-මණ්ඩලයේ-කිහිප-දෙනෙකුත්-ආශ්‍රිතයින්-ලෙස-හඳුනාගනී",
       "Category": "Local News",
       "Parent URL": "https://www.hirunews.lk/local-news.php?pageID=2219"
}