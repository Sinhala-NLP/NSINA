{
       "Source": "hirunews",
       "Timestamp": "Friday, 07 January 2022 - 7:29",
       "Headline": "ඔමික්‍රොන් සුළු කොට නො තකන්න - ලෝක සෞඛ්‍ය සංවිධානයෙන් ප්‍රකාශයක්",
       "News Content": "ඔමික්‍රොන් කොරෝනා ප්‍රභේදයේ බලපෑම සුළු කොට නො සළකන්නැ යි ලෝක සෞඛ්‍ය සංවිධානය අනතුරු ඇඟවීමක් සිදු කළා.\nමේ අතර මෙරට ජනගහණයෙන් 28%කට මේ වනවිට බූස්ටර් හෙවත් වර්ධක එන්නත් මාත්‍රා ලබා දී තිබෙනවා.\nලෝක සෞඛ්‍ය සංවිධානයේ ප්‍රධානී ටෙඩ්‍රොස් ඇඩනම් ගෙබි්‍රයේසස් ප්‍රකාශ කළේ, ඔමික්‍රොන් කොරෝනා ප්‍රභේදයෙන් සුළු බලපෑමක් ඇතිවන බව සැළකීම අනතුරුදායක බව යි.\nඑමඟින් ලොව පුරා පුද්ගලයින් මියයන බව ඊයේ පැවති මාධ්‍ය හමුවේදී ඔහු සඳහන් කළා.\nමෑතක දී සිදු කළ අධ්‍යයන මඟින් ප්‍රකාශ වූයේ, ඔමික්‍රොන් ආසාදනයෙන් පුද්ගලයෙකු අසාධ්‍ය තත්ත්වයට පත්වීමේ අවස්ථා අවම බවයි.\nකෙසේ නමුත් ලෝක සෞඛ්‍ය සංවිධානයේ ප්‍රධානියා කියා සිටියේ, ඔමික්‍රොන් ප්‍රභේදය හේතුවෙන් ලොව පුරා කොරෝනා ආසාදනය කැපී පෙනෙන ලෙස ඉහළ ගොස් ඇති අතර, එය, එම රටවල සෞඛ්‍ය පද්ධති කෙරෙහි දැඩි බලපෑමක් එල්ල කර ඇති බවයි.\nපසුගිය සඳු දා ඇමරිකා එක්සත් ජනපදයෙන් මිලියනයක දෛනික ආසාදිතයන් වාර්තා වූයේ ද ඔමික්‍රොන් ප්‍රභේදය හේතුවෙන්.\nගත වූ සතිය තුළ ලොව පුරා කොරෝනා ආසාදනය 71%කින් ඉහළ ගොස් ඇති අතර, ඇමරිකා එක්සත් ජනපදයේ එය සියයට සියයක වර්ධනයක්.\nඑහි දී ලොව පුරා අසාධ්‍ය තත්ත්වයට පත් වූ කොරෝනා ආසාදිතයන්ගෙන් 90%ක්ම එන්නත්කරණය නො ලැබූවන් බව ලෝක සෞඛ්‍ය සංවිධානයේ ප්‍රධානියා පෙන්වා දුන්නා.\nඑන්නත්කරණය ලැබූවන් සඳහා ඔමික්‍රොන් ප්‍රභේදය, ඩෙල්ටා ප්‍රභේදයට වඩා සුළු ආබාධ පෙන්නුම් කළ ද එමඟින් එය, දුර්වල ප්‍රභේදයක් ලෙස සැළකිය නො හැකි බවයි ඔහු අවධාරණය කළේ.\nඅනෙකුත් කොරෝනා ප්‍රභේදයන් මෙන්ම ඔමික්‍රොන් මගින්ද පුද්ගලයන් රෝහල් ගතකිරීම සහ මරණයට පත්වීම සිදු වනවා.\nමේ නිසා කොරෝනා සුනාමියක් කඩිනමින් පැමිණීම වළක්වා ගත යුතු බව ඔහු කියා සිටියා.\nමේ අතර බූස්ටර් එන්නත ලබාදීම වඩා වේගවත් කිරීම සඳහා මෙරට සියලු පළාත් පාලන ආයතන එන්නත්කරණ මධ්‍යස්ථාන බවට පත් කිරීමට සැලසුම් කෙරෙන බව සෞඛ්‍ය අමාත්‍ය කෙහෙළිය රඹුක්වැල්ල පවසනවා.\nසෞඛ්‍ය අමාත්‍ය කෙහෙලිය රඹුක්වැල්ල ඊයේ සෞඛ්‍ය අමාත්‍යාංශයේ පැවති විශේෂ සාකච්ඡාවක දී සඳහන් කළේ, ප්‍රාදේශීය සෞඛ්‍ය වෛද්‍ය නිලධාරී කාර්යාල මගින් බූස්ටර් එන්නත ලබාදීම තවත් කඩිනම් කරන ලෙස, තමන් උපදෙස් ලබාදුන් බවයි.\nඒ සඳහා සෑම කොට්ඨාසයකට ම මධ්‍යස්ථාන කිහිපයක් එක් කෙරෙනවා.\nමේ වනවිට මෙරට බූස්ටර් එන්නත ලබාගෙන ඇති ප්‍රතිශතය ජනගහනයෙන් 28%කට අධිකයි.\nඊයේ දිනයේදීත් තවත් කොරෝනා ආසාදිතයින් 584 දෙනෙකු වාර්තා වීමත් සමඟ සමස්ත කොරෝනා ආසාදිතයින් සංඛ්‍යාව 590,063ක් දක්වා ඉහළ ගියා.",
       "URL": "https://www.hirunews.lk/293246/ඔමික්‍රොන්-සුළු-කොට-නො-තකන්න-ලෝක-සෞඛ්‍ය-සංවිධානයෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=1443"
}