{
       "Source": "hirunews",
       "Timestamp": "Saturday, 22 August 2020 - 16:39",
       "Headline": "පෙම්වතියගේ ගෙල කපා මරා දමා පෙම්වතා වස පානය කර රෝහලේ  (ඡායාරූප)",
       "News Content": "ප්‍රේම සම්බන්ධතාවයක් මත ඇතිවු ආරවුලක් මුල් කරගනිමින් තරුණයෙකු විසින් තම පෙම්වතියගේ ගෙල තියුණු ආයුධයකින් කපා ඝාතනය කර තිබෙනවා.\nසැකකරු ද වස පානය කර ලඳු කැලෑවක වැටී සිටියදී ප්‍රදේශවාසීන් විසින් හලාවත මහරෝහලට ඇතුළත් කිරීමටයි කටයුතු කර ඇත්තේ.\nමෙසේ ඝාතනයට ලක්ව  ඇත්තේ මාදම්පේ  දුම්මලසුරිය ප්‍රදේශයේ පදිංචිව සිටි 22 හැවිරිදි කොහු ආශ්‍රීත කර්මාන්ත ශාලාවක සේවය කළ ගිණුම් ලිපිකාරිණියක්.\nඝාතනයට ලක්වු තරුණිය හා ඝාතනය සිදුකල සැකකාර තරුණයා අතර කලක් තිස්සේ පැවති ප්‍රේම සම්බන්ධතාවයට තරුණියගේ පාර්ශවයෙන් විරෝධතාවය එල්ල වී තිබෙනවා.\nඑවන් පසුබිමක තරුණිය ප්‍රේම සබදතාවය නවතා දැමීම මුල්කරගෙන කෝප වු සැකකාර තරුණයා මෙලෙස ඇය ඝාතනය සිදුකර ඇති බව සඳහන්.\nඝාතනයට ලක්වු තරුණිය, සිය මාමා සමග ඔහුගේ යතුරු පැදියෙන් සේවයට ගමන් කරමින් සිටියදීයි මෙලෙස ඝාතනයට ලක්වී ඇත්තේ.\nබරපතල තුවාල ලැබූ තරුණිය හලාවත මහ රෝහලට ඇතුලත් කරන විටත් ජීවිතක්ෂයට පත්ව සිටි බව සඳහන්.\nසැකකරු ද දුම්මලසුරිය ප්‍රදේශයේ පදිංචි කරුවකු වන අතර වෘත්තියෙන් හකුරු නිශ්පාදනයේ නිරත වන  පුද්ගලයෙක්.\nසිද්ධිය සම්බන්ධයෙන් හලාවත වැඩ බලන මහේස්ත්‍රාත්වරයා විසින් මහෙස්ත්‍රාත් පරික්ෂණය සිදුකල අතර රෝහල් ගත කර ඇති සැකකරුට පොලිස් ආරක්ෂාව යටතේ ප්‍රථිකාර ලබා දෙන ලෙස නියෝග කර තිබෙනවා.\nමාදම්පේ පොලිසියයි විමර්ශණ මෙහෙයවන්නේ.",
       "URL": "https://www.hirunews.lk/248386/පෙම්වතියගේ-ගෙල-කපා-මරා-දමා-පෙම්වතා-වස-පානය-කර-රෝහලේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2505"
}