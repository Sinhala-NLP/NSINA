{
       "Source": "hirunews",
       "Timestamp": "Tuesday, 12 January 2016 - 7:54",
       "Headline": "ඇඹිලිපිටිය සිද්ධියේ සාක්ෂි සටහන් කර ගැනීම තවදුරටත්",
       "News Content": "ඇඹිලිපිටිය මහඇල ප්‍රදේශයේ නිවසක පැවති සාදයකදී පොලීසිය සමඟ ඇති වූ ගැටුමකින් පසු තරුණයෙකු මිය යාමේ සිද්ධිය සම්බන්ධයෙන් තවදුරටත් සාක්ෂි සටහන් කර ගන්නා බව ශ්‍රී ලංකා මානව හිමිකම් කොමිසම් සභාව පවසනවා.\nඑහි ජ්‍යෙෂ්ඨ නිලධාරියෙකු හිරු ප්‍රවෘත්ති අංශයට කියා සිටියේ ඒ අනුව ඉදිරි දින කිහිපය තුළ දී අදාළ සිද්ධිය සම්බන්ධයෙන් යම් තීරණයකට පැමිණීමේ හැකියාව පවතින බවයි.\nමේ අතර, ඇඹිලිපිටිය ප්‍රදේශයට ගොස් සිටි ශ්‍රී ලංකා මානව හිමිකම් කොමිසමේ නිලධාරීන්ගේ වාර්තාව මේ සතිය තුළ දී කොමිසම වෙත ලැබෙන බව ඔහු තවදුරටත් සදහන් කළා. මේ අතර, ජාතික පොලිස් කොමිසම මගින් ද සිද්ධිය පිළිබඳව පරීක්ෂණයක් පවත්වනු ලබනවා.\nමිය ගිය තරුණයාගේ අවසන් කටයුතු පෙරේදා දිනයේදී සිදුකෙරුණා. පසුගිය 4 වන දා රාත්‍රියේ මෙම ගැටුම සිදුවූ අතර, සිද්ධියෙන් මිය ගියේ ඇඹිලිපිටිය ප්‍රදේශයේම පදිංචි 29 හැවිරිදි සුමිත් ප්‍රසන්න ජයවර්ධන නමැති එක්දරු පියෙක්.\nතරුණයාගේ මරණයට විරෝධය පළකරමින් ඇඹිලිපිටිය නගරයේ නොසන්සුන්කාරි තත්ත්වයක් හට ගැනුණා.\nමෙම සිද්ධිය මුල් කරගෙන ඇඹිලිපිටිය පොලිස් ස්ථානයේ ස්ථානාධිපතිවරයා ඇතුළු 21 දෙනෙකුට තාවකාලික පදනම මත ස්ථාන මාරු ලබාදුන්නා.\nඅදාළ සාදයේදී පොලිසියට පහරදුන් පුද්ගලයන් 5 දෙනෙකු හඳුනා ගෙන තිබෙනවා.\nගැටුම සම්බන්ධයෙන් පුද්ගලයන් 8 දෙනෙකු අත්අඩංගුවට ගැණුනු අතර ඉන් 6 දෙනෙකු ඇඹිලිපිටිය මහේස්ත්‍රාත් අධිකරණයේදී ඊයේ හඳුනාගැනීමේ පෙරට්ටුවකට ඉදිරිපත් කෙරුණා.\nඑහිදී මෙම සැකකරුවන් හඳුනාගෙන ඇති බවයි ඇඹිලිපිටිය පොලිසිය සදහන් කළේ.\nමේ අතර, පොලීසියට අදාළ වත්මන් වර්ධනයන් පිළිබදව පොලිස්පතිවරයා සහ නියෝජ්‍ය පොලිස්පතිවරුන් සමඟ නීතිය, සාමය සහ දක්ෂිණ සංවර්ධන අමාත්‍ය සාගල රත්නායක ඊයේ විශේෂ සාකච්ඡාවක්  පවත්වා තිබෙනවා.",
       "URL": "https://www.hirunews.lk/123836/ඇඹිලිපිටිය-සිද්ධියේ-සාක්ෂි-සටහන්-කර-ගැනීම-තවදුරටත්",
       "Category": "Local News",
       "Parent URL": "https://www.hirunews.lk/local-news.php?pageID=5213"
}