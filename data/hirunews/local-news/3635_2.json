{
       "Source": "hirunews",
       "Timestamp": "Sunday, 25 November 2018 - 15:04",
       "Headline": "පොලිස්පතිගෙන් සී.අයි.ඩී.ය ප්‍රශ්න කරයි",
       "News Content": "ජනාධිපති මෛත්‍රීපාල සිරිසේන සහ හිටපු ආරක්ෂක ලේකම් ගෝඨාභය රාජපක්ෂ ඝාතනයට තැත් කිරීමේ කුමන්ත්‍රණ සිද්ධියට අදාළව පොලිස්පති පූජිත් ජයසුන්දරගෙන් අපරාධ පරීක්ෂණ දෙපාර්තමේන්තුව ප්‍රකාශයක් සටහන් කරගෙන තිබෙනවා.\nඑම දෙපාර්තමේන්තුවේ ප්‍රකාශකයෙකු සඳහන් කළේ අද (25) උදෑසන පොලිස්පතිවරයා කැදවා පැය 4කට ආසන්න කාලයක ප්‍රකාශයක් සටහන් කර ගත් බවයි.\nඑමෙන්ම, තවදුරටත් පොලිස්පතිවරයාගෙන් ප්‍රකාශ සටහන් කර ගැනීමට නියමිත බවයි අපරාධ පරීක්ෂණ දෙපාර්තමේන්තුවේ ජ්‍යෙෂ්ඨ ප්‍රකාශකයෙකු හිරු ප්‍රවෘත්ති අංශයට සඳහන් කළේ.\nජනාධිපතිවරයා සහ හිටපු ආරක්ෂක ලේකම්වරයා ඝාතනය කිරීමට තැත් කිරීමේ කුමන්ත්‍රණය කළා යැයි සිද්ධියක් සම්බන්ධයෙන් දූෂණ විරෝධී බලකායේ මෙහෙයුම් අධ්‍යක්ෂ නාමල් කුමාර අපරාධ පරීක්ෂණ දෙපාර්තමේන්තුවට පැමිණිල්ලක් සිදුකර තිබුණා.\nඊට අදාළව හඬ පට කිහිපයක් ද ලබාදීමටයි ඔහු මීට පෙර කටයුතු කරනු ලැබුවේ.\nසිද්ධිය සම්බන්ධයෙන් චෝදනා එල්ල වූ ත්‍රස්ත විමර්ශන කොට්ඨාශය භාරව සිටි නියෝජ්‍ය පොලිස්පති නාලක ද සිල්වා මේ වන විට අත්අඩංගුවට ගෙන රක්ෂිත බන්ධනාගාරගතව පසු වනවා.\nපොලිස්පතිවරයාගෙන් ප්‍රකාශයක් සටහන් කරගෙන ඇත්තේ නාමල් කුමාර විසින් ඉදිරිපත් කරන චෝදනාවලට අදාළවයි.",
       "URL": "https://www.hirunews.lk/204889/පොලිස්පතිගෙන්-සී-අයි-ඩී-ය-ප්‍රශ්න-කරයි",
       "Category": "Local News",
       "Parent URL": "https://www.hirunews.lk/local-news.php?pageID=3635"
}