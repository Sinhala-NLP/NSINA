{
       "Source": "hirunews",
       "Timestamp": "Saturday, 14 November 2020 - 7:49",
       "Headline": "20ට සහය දුන් මන්ත්‍රීවරුන්ට විපක්ෂයේ වෙනම අසුන්",
       "News Content": "20 වන ව්‍යවස්ථා සංශෝධනයට සහය පළ කළ සමගි ජන බලවේගයේ මන්ත්‍රීවරුන් 8 දෙනාට විපක්ෂයේ වෙනම පිරිසක් ලෙස ආසන පැනවීමට සිදුවනු ඇතැයි වාර්තා වනවා.\nඊට හේතු වී ඇත්තේ ආණ්ඩු පාර්ශවයේ අසුන් පැනවීමට ඉඩකඩ ප්‍රමාණවත් නොවීමයි.\nපසුගිය දා පාර්ලිමේන්තුවේදී සම්මත වූ 20 වන ව්‍යවස්ථා සංශෝධනයට සමගි ජනබලවේගය නියෝජනය කරන මන්ත්‍රීවරුන් 8 දෙනෙකු සහය පළ කළා.\nපසුව රැස්වූ සමගි ජන බලවේගයේ පාර්ලිමේන්තු මන්ත්‍රී කණ්ඩායම තීරණය කරනු ලැබුවේ ඔවුන් එහි පාර්ශවයක් ලෙස පිළිනොගැනීමටයි.\nඒ අනුව කථානායකවරයාගෙන් සමගි ජන බලවේගය ලිඛිතව ඉල්ලා සිටියේ එම මන්ත්‍රීවරුන් 8 දෙනාට ආණ්ඩු පාර්ශවයේ අසුන් පනවන ලෙසටයි.\nකෙසේ වෙතත්, තුනෙන් දෙකක බහුතර මන්ත්‍රී ආසන සංඛ්‍යාවක් පවතින බැවින් මේ වන විටත් ආණ්ඩුවේ මන්ත්‍රීවරුන්ගෙන් 30 දෙනෙකුට පමණ අසුන් පනවා ඇත්තේ විපක්ෂයේ පාර්ශවයේයි.\nස්ථාවර නියෝගයන්ට අනුව පාර්ලිමේන්තුවේ අසුන් පැනවීම සම්බන්ධයෙන් පූර්ණ බලය කථානායකවරයාට හිමි වන අතර, කථානායකවරයා එය තීරණය කිරීමෙන් පසු මහලේකම්වරයා මගින් වේත්‍රධාරීවරයාට දැනුම් දෙනු ලබනවා.\nඉන් පසුවයි ආසන පැනවීම සිදුවන්නේ. හිරු ප්‍රවෘත්ති අංශය සිදුකළ  විමසීමකදී පාර්ලිමේන්තු වේත්‍රධාරී නරේන්ද්‍ර ප්‍රනාන්දු කියා සිටියේ අදාළ මන්ත්‍රීවරුන්ට ජ්‍යෙෂ්ඨත්වය අනුව විපක්ෂයේ වෙනම අසුන් පැනවීම සිදු කිරීමට නියමිත අතර, එය එළඹෙන සතියේදී බොහෝදුරට තීරණය කරනු ඇති බවයි.",
       "URL": "https://www.hirunews.lk/254676/20ට-සහය-දුන්-මන්ත්‍රීවරුන්ට-විපක්ෂයේ-වෙනම-අසුන්",
       "Category": "Local News",
       "Parent URL": "https://www.hirunews.lk/local-news.php?pageID=2334"
}