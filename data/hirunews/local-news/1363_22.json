{
       "Source": "hirunews",
       "Timestamp": "Thursday, 10 February 2022 - 20:54",
       "Headline": "හිඟ ඩොලරයෙන් හිරවුණු බහාලුම් (වීඩියෝ)",
       "News Content": "ඩොලර් අර්බුදය හේතුවෙන් කර්මාන්ත සඳහා අවශ්‍ය අමුද්‍රව්‍ය සහිත බහාලුම් රැසක් කොළඹ වරායේ සිරවී තිබෙනවා.\nමේ අතර මේ වන විට යකඩ මෙට්‍රික් ටොන් එකක මිල රුපියල් 240,000ක් දක්වා ඉහළ ගොස් ඇති බවයි යකඩ ආනයනකරුවන් සහ යකඩ ආශ්‍රිත\nකර්මාන්තකරුවන් පවසන්නේ.\nමේ හේතුවෙන් යකඩ ආශ්‍රිත කර්මාන්තවල නිරත පිරිස් දැඩි පීඩාවකටයි පත්ව ඇත්තේ.\nලෝක වෙළදපොළේ මිල ඉහළ යාම හා ඩොලර් අර්බුදය ප්‍රධාන වශයෙන් යකඩ මිල ඉහළ යාමට හේතු වී තිබෙනවා.\nඒ අනුව වෙළෙඳපොලේ යකඩ මෙට්‍රික් ටොන් එකක මිල රුපියල් 240,000ක්.\nමෙරට ප්‍රධාන පෙළේ යකඩ නිෂ්පාදන සමාගමක් වන මෙල්වා සමාගමේ කළමනාකාර අධ්‍යක්ෂ ආනන්ද පුල්ලේ මහතා සඳහන් කළේ, වෙළදුන් විසින් අනවශ්‍ය පරිදි මිල ඉහළ නැංවීම ද යකඩ මිල ඉහළ යාමට හේතු වී ඇති බවයි.\nමේ අතර ඩොලර් අර්බුදය හේතුවෙන් කර්මාන්ත සඳහා අවශ්‍ය අමුද්‍රව්‍ය අඩංගු කන්ටේනර් තොගයක් ද වරාය තුළ ගොඩ ගැසී ඇති බව වාර්තා වනවා.\nමේ සම්බන්ධයෙන් අප කර්මාන්ත අමාත්‍යාංශ ලේකම් විශ්‍රාමික ජෙනරාල් දයා රත්නායකගෙන් විමසීමක් කළ අතර ඔහු සඳහන් කළේ මුදල් අමාත්‍යාංශය සහ මහ බැංකුව සමග මේ සම්බන්ධයෙන් සාකච්ඡා සිදු කරන බවයි.\nමේ අතර ආනයනික සිමෙන්ති කොට්ටයක මිල ද යම්කිසි අයුරකින් වෙනස් වීමකට ලක් වීමේ ප්‍රවණතාවක් දක්නට ලැබෙනවා.\nඒ අනුව පසුගිය දෙවැනිදා සිට ආනයනික සිමෙන්ති කොට්ටයක් අලෙවි කෙරෙන්නේ රුපියල් 1575ක මිලකටයි.\nකෙසේ වෙතත් ඉන්සී සිමෙන්ති සමාගම පවසන්නේ සිය නිෂ්පාදනවල මිල ඉහළ දැමීමක් සිදු නොකරන බවයි.\nසිමෙන්ති ආනයනකරුවන් පෙන්වා දෙන්නේ සිමෙන්ති මිල ඉහළ යාමට වෙළඳපොලේ පවතින සිමෙන්ති හිඟය මෙන්ම රජයේ ඇතැම් දැඩි තීරණ ද බලපා ඇති බවයි.",
       "URL": "https://www.hirunews.lk/296696/හිඟ-ඩොලරයෙන්-හිරවුණු-බහාලුම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1363"
}