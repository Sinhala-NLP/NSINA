{
       "Source": "hirunews",
       "Timestamp": "Monday, 18 December 2017 - 13:34",
       "Headline": "පැහැර ගැනීමට හේතුව හෙළිවේ",
       "News Content": "හොරණ ප්‍රාදේශීය සභාව සඳහා ශ්‍රී ලංකා නිදහස් පක්ෂයෙන් ඉදිරිපත් කිරීමට නියමිතව තිබූ නාමයෝජනා පත්‍ර ඊයේ කිසියම් පිරිසක් විසින් පැහැරගෙන යාමේ සිද්ධියට හේතුව නාමයෝජනා පත්‍රයේ ඇතුළත් වූ නම් පිළිබඳ ආරවුලක් බවට අනාවරණ වී තිබෙනවා.\nපොලීසිය ප්‍රකාශ කළේ මේ සම්බන්ධයෙන් පොලිස් මැතිවරණ පැමිණිලි ඒකකයට ද පැමිණිල්ලක් ඉදිරිපත්ව ඇති බවයි.\nබස්නාහිර පළාත් සභාවේ හිටපු මන්ත්‍රී අර්නි කිතුල්ගොඩගේ හොරණ - පොකුණුවිට ප්‍රදේශයේ පිහිටි නිවසකින් ඊයේ මෙම සිද්ධිය වාර්තාවී තිබුණා.\nඑහිදී සැකකරුවන් විසින් පැමිණිලිකරුට පහරදී අදාළ නාමයෝජනා ලැයිස්තුව සහ ජංගම දුරකථනය පැහැරගෙන ගොස් ඇති බවයි පොලීසිය සඳහන් කළේ.\nසිද්ධියට සම්බන්ධ සැකකරුවන් මේ වනවිට අනාවරණ වී ඇති අතර, ඔවුන් අත්අඩංගුවට ගැනීම සඳහා පරීක්ෂණ මෙහෙයවන බව හොරණ පොලීිසියේ උසස් නිලධාරියෙකු හිරු ප්‍රවෘත්ති අංශයට සඳහන් කළා.\nමේ අතර තවත් පළාත් පාලන ආයතන 248ක් සදහා නාම යෝජනා කැඳවීම අද ආරම්භ වුණා.\nඒ අනුව මහ නගර සභා 17ක්, නගර සභා 23ක් සහ ප්‍රාදේශීය සභා 208ක් සඳහා නාම යෝජනා ලබාදීම මෙහිදී සිදුවනු ඇති.\nඑය ලබන 21 වන දා දහවල් 12 න් අවසන් වීමට නියමිතයි.\nපළාත් පාලන ආයතන 93ක් සදහා පළමු අදියරේ නාම යෝජනා කැඳවීම පසුගිය බ්‍රහස්පතින්දා අවසන් වූ අතර එහිදී පිළිගත් දේශපාලන පක්ෂවලින් නාමයෝජනා පත්‍ර 466ක් සහ ස්වාධීන කණ්ඩායම් වලින් නාමයෝජනා පත්‍ර 57ක් භාර දී තිබුණා.\nමේ අතර එක්සත් ජනතා නිදහස් සන්ධානය කොළඹ මහ නගර සභාව සඳහා අද පෙරවරුවේ ඇප මුදල් තැන්පත් කළා.\nඑමෙන්ම මාතර මහ නගර සභාව,මාතර ප්‍රාදේශීය සභාව මෙන්ම පිටබැද්දර සහ කොටපොළ ප්‍රාදේශීය සභා සඳහාද එක්සත් ජනතා නිදහස් සන්ධානය අද පෙරවරුවේ ඇප මුදල් තැන්පත් කිරීම සිදුකළා.\nඑමෙන්ම ජනතා විමුක්ති පෙරමුණද කොටපොළ, පිටබැද්දර සහ තිහගොඩ යන ප්‍රාදේශීය සභා සඳහා ඇප මුදල් තැන්පත් කර තිබෙනවා.",
       "URL": "https://www.hirunews.lk/178679/පැහැර-ගැනීමට-හේතුව-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=4167"
}