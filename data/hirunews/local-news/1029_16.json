{
       "Source": "hirunews",
       "Timestamp": "Monday, 11 July 2022 - 12:42",
       "Headline": "වඩමාරච්චි සිසුවෙක්ගෙන් ඉන්ධන ගැටලු නැති මෝටර් පාපැදියක්!",
       "News Content": "යාපනය වඩමාරච්චි හාට්ලි ජාතික පාසලේ සිසුවෙකු විසින් ඉන්ධන නොමැතිව ගමන් කළ හැකි මෝටරයකින් ක්‍රියා කරනු ලබන පාපැදියක් නිර්මාණය කොට තිබෙනවා.\nසෙල්වචන්ද්‍රන් සිරිමන් නමැති මෙම සිසුවා විසින් නිර්මාණය කොට ඇති මෙම මෝටර් පාපැදියේ, පැඩලය ක්‍රියාත්මක කිරීමත් සමගම මෝටරය ක්‍රියාත්මක වී පාපැදියට ඉදිරියට ගමන් කිරීම සඳහා විදුලි බලය මෝටරය ඔස්සේ නිපදවෙන අතර ඉන් පසුව පාපැදියේ පැඩලය ක්‍රියාත්මක කිරීම අවශ්‍ය නොවන ආකාරයෙනුයි මෙම මෝටර් පාපැදිය ඔහු නිර්මාණය කොට ඇත්තේ.\nඅදාළ නව නිපැයුම සිරිමන් සිසුවා විසින් සිය විදුහලේ විදුහල්පතිවරයා ආචාර්ය මණ්ඩලය හා තවත් ආරාධිතයන් කිහිප දෙනකු ඉදිරියේ පසුගිය දා ප්‍රදර්ශනය කළ අතර එම අවස්ථාවට ඔහුගේ පාසල් මිතුරන් විශාල පිරිසක් ද රැස්ව සිටියා.\nඅදාළ අවස්ථාවේ දී විද්‍යාලයේ විදුහල්පති තම්බයියා කලෙයිචෙල්වන් විසින් සිසුවාගේ නව නිර්මාණය ඇගයීමට ලක් කළ අතර, සෙල්වචන්ද්‍රන් සිරිමන් ශිෂ්‍යයා කියා සිටියේ පාසල් යළි ආරම්භ වූ පසුව තමන් අලුතින් නිපදවන ලද මෝටරයක් සහිත පාපැදියෙන් පාසලට පැමිණෙන බවයි.",
       "URL": "https://www.hirunews.lk/309689/වඩමාරච්චි-සිසුවෙක්ගෙන්-ඉන්ධන-ගැටලු-නැති-මෝටර්-පාපැදියක්",
       "Category": "Local News",
       "Parent URL": "https://www.hirunews.lk/local-news.php?pageID=1029"
}