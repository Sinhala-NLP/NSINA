{
       "Source": "hirunews",
       "Timestamp": "Tuesday, 15 September 2020 - 15:38",
       "Headline": "විදුලිය නොමැතිව අඳුරේම දිවිගෙවන රිදිමාලියද්ද ජනතාව (වීඩියෝ)",
       "News Content": "ලෝකයම සංවර්ධනය වෙමින් තිබෙන පසුබිමක තවමත් විදුලිය නොමැතිව අඳුරේම දිවිගෙවන ගම්මානයක් පිළිබඳව අපට රිදිමාලියද්ද - කලුකැලේ ප්‍රදේශයෙන්  වාර්තා වුණා.\nඅද රතු මිනිත්තුව දිගහැරෙන්නේ ඒ පිළිබඳවයි.\nමේ රිදිමාලියද්ද ප්‍රාදේශීය ලේකම් කොට්ඨාශයේ - දික්යාය ග්‍රාම සේවා වසමේ පිහිටි කලුකැලේ ගම්මානයයි.\nඉතා සුන්දර පරිසරයක පිහිටි මේ දුෂ්කර ගම්මානයේ පවුල් සියයකට ආසන්න ප්‍රමාණයක් ජීවත් වනවා.\nභෝග වගාව, සත්ත්ව පාලනය, කෘෂි සහ හේන් ගොවිතැන සිය ජීවනෝපාය කරගත් මෙම ගම්වැසියන්  විදුලිය මෙන්ම  ගමනාගමන පහසුකම් නොමැතිව සිය ජීවිකාව ගෙන යන්නේ දුෂ්කරතා රැසක් මධ්‍යයේයි.\nගම්මානයට අමුත්තෙක් පැමිණි බව පැවසීමට මෙම ගම්වැසියන් තවමත් පැරණි සන්නිවේදන ක්‍රම භාවිතා කරනවා.\nතොරතුරු දැන ගැනීමේ අයිතිය පවා අහිමි වූ මේ ගම්වැසියන්ගේ දරුවන් සිය අධ්‍යාපන කටයුතුවල නිරත වන්නේ කුප්පි ලාම්පු එළියෙන් ලැබෙන ආලෝකයෙන්.\nවිදුලිය බලය ලබාගැනීමට අවශ්‍ය සියලු කටයුතු නිම කර මෙම ගම්වැසියන් තවමත් බලා සිටින්නේ  තම ගම්මානයට කවදා හෝ විදුලිබලය ලැබේවී යන බලාපොරොත්තුවෙන්.\nකලුකැලේ ගම්වැසියන් චෝදනා කරන්නේ වසර 15ක සිට බලධාරීන් කොතෙක් දැනුවත් කළ ද මෙතෙක් එයට ප්‍රතිචාර ලැබී නොමැති බවයි.\nබලධාරීන් මේ සම්බන්ධයෙන් නිසි ක්‍රියාමාර්ග ගන්නා තෙක් රතු මිනිත්තුව අවධානයෙන්.",
       "URL": "https://www.hirunews.lk/250284/විදුලිය-නොමැතිව-අඳුරේම-දිවිගෙවන-රිදිමාලියද්ද-ජනතාව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2453"
}