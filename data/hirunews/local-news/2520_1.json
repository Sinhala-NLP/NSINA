{
       "Source": "hirunews",
       "Timestamp": "Saturday, 15 August 2020 - 13:04",
       "Headline": "නව පාර්ලිමේන්තුවේ සභා නායක ධුරයට දිනේෂ් සහ, ප්‍රධාන සංවිධායක ධුරයට ජොන්ස්ටන් යෝජනා වෙයි - විපක්ෂයටත් නම් 04ක් (වීඩියෝ)",
       "News Content": "පාර්ලිමේන්තුවේ සභානායක ධුරය යළිත් වතාවක් විදේශ අමාත්‍ය දිනේෂ් ගුණවර්ධනට ලබාදීම සම්බන්ධයෙන් යෝජනාවී ඇති බව වාර්තාවනවා.\nආණ්ඩු පක්ෂයට සමීප ආරංචි මාර්ග සඳහන් කළේ ආණ්ඩු පක්ෂයේ ප්‍රධාන සංවිධායක ධුරය මහාමාර්ග අමාත්‍ය ජොන්ස්ටන් ප්‍රනාන්දුට ලබාදීම සම්බන්ධයෙන්ද අවධානය යොමුවී ඇති බවයි.\nමීට පෙරද ඔවුන් එම තනතුරුවල කටයුතු කරනු ලැබුවා.\nකෙසේ වෙතත් මෙම පත්වීම් සම්බන්ධයෙන් මෙතෙක් අවසන් තීරණයක් ගෙන නොමැති බවයි වාර්තාවන්නේ.\nමේ අතර, විපක්ෂයේ ප්‍රධාන සංවිධායක ධුරය සඳහා සමගි ජන බලවේගයේ 4 දෙනෙකුගේ නම් යෝජනාව වී තිබෙනවා.\nඑම පක්ෂයට සමීප ආරංචි මාර්ග සදහන් කළේ පාර්ලිමේන්තු මන්ත්‍රීවරුන් වන කබීර් හෂීම්, ලක්ෂ්මන් කිරිඇල්ල, පාඨලී චම්පික රණවක සහ ආචාර්ය හර්ෂ ද සිල්වා ඊට යෝජනා වී ඇති බවයි.\nමේ අතර, නව කථානායකවරයා ලෙස පාර්ලිමේන්තු මන්ත්‍රී මහින්ද යාපා අබේවර්ධන බොහෝ දුරට පත් කරනු ඇති බවටයි දේශපාලන ආරංචි මාර්ග සඳහන් කළේ.\nමේ අතර, අලුතින් තේරී පත්වූ පාර්ලිමේන්තු මන්ත්‍රීවරුන්ගේ පෞද්ගලික තොරතුරු හා දත්ත ඔන්ලයින් හෙවත් මාර්ග ගත ක්‍රමය ඔස්සේ ලබාදීමට තිබූ කාලය අද දිනයෙන් අවසන් වන බව පාර්ලිමේන්තු මහලේකම් ධම්මික දසනායක පවසනවා.\nඅදාළ තොරතුරු ලබාදීම සඳහා මන්ත්‍රීවරුන් දැඩි උද්යෝගයක් දක්වන බවයි ඔහු පෙන්වා දෙන්නේ.\nඊයේ දිනය වන විට මන්ත්‍රීවරුන් 175කට වැඩි පිරිසක් තම පෞද්ගලික තොරතුරු ලබාදී මාර්ගගත ක්‍රමය ඔස්සේ ලියාපදිංචි වී ඇති බව සඳහන්.\nනව පාර්ලිමේන්තුවේ මංගල සභා වාරය ලබන 20 වනදා උදෑසන 9.30 ට ආරම්භවීමට නියමිතයි.",
       "URL": "https://www.hirunews.lk/247847/නව-පාර්ලිමේන්තුවේ-සභා-නායක-ධුරයට-දිනේෂ්-සහ-ප්‍රධාන-සංවිධායක-ධුරයට-ජොන්ස්ටන්-යෝජනා-වෙයි-විපක්ෂයටත්-නම්-04ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2520"
}