{
       "Source": "hirunews",
       "Timestamp": "Wednesday, 23 September 2020 - 18:57",
       "Headline": "නිවාස සංවර්ධන අධිකාරියේ, නාරාහේන්පිට කාර්යාලය ජනපතිගේ හදිසි නිරීක්ෂණයට (වීඩියෝ සහ ඡායාරූප)",
       "News Content": "නිවාස සංවර්ධන අධිකාරියට අයත් නාරාහේන්පිට කාර්යාලය ජනාධිපති ගෝඨාභය රාජපක්ෂගේ හදිසි නිරීක්ෂණයට ලක් වී තිබෙනවා.\nසේවා ලාභියෙකු කළ පැමිණිල්ලකට අනුවයි ජනාධිපතිවරයා අද (23) පස්වරුවේ  කාර්යාලය වෙත පැමිණ ඇත්තේ.\nරාජකාරි අවශ්‍යතාවක් සඳහා අවස්ථා ගණනාවක දී පැමිණිය ද එය ඉටු කිරීමට නිලධාරීන් අපොහොසත්ව ඇති අතර කාර්ය මණ්ඩලය ප්‍රමාණවත් නොවන බව පවසමින් සේවා ඉටු නොකරන බවයි අදාළ පැමිණිලිකාරිය ජනාධිපතිවරයාට සඳහන් කර ඇත්තේ.\nකාර්යාලය අධීක්ෂණය කිරීමේදී එහි ප්‍රමාණවත් සේවක පිරිසක් සිටින බව ගෝඨාභය රාජපක්ෂ  මහතාට නිරීක්ෂණය වී තිබෙනවා.\nසේවා ලබා ගැනීමට පැමිණි අබාධිත පුද්ගලයෙකු දැඩි අපහසුතාවට පත්වී සිටිනු දුටු ජනාධිපතිවරයා ඔහුගේ අවශ්‍යතාව සහ තොරතුරු විමසා බැලූ බවයි ජනාධිපති මාධ්‍ය අංශය කියාසිටියේ.\nඅනතුරුව නිවාස සංවර්ධන අධිකාරියේ නාරාහේන්පිට කාර්යාලයේ කාර්ය මණ්ඩලය හමු වූ ජනාධිපතිවරයා අවධාරණය කර ඇත්තේ මහජන අවශ්‍යතා කාර්යක්ෂමව හා නොපිරිහෙලා ඉටු කිරීම රාජ්‍ය සේවකයන්ගේ මූලික වගකීම බවයි.",
       "URL": "https://www.hirunews.lk/250927/නිවාස-සංවර්ධන-අධිකාරියේ-නාරාහේන්පිට-කාර්යාලය-ජනපතිගේ-හදිසි-නිරීක්ෂණයට-වීඩියෝ-සහ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2434"
}