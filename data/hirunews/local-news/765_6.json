{
       "Source": "hirunews",
       "Timestamp": "Monday, 31 October 2022 - 19:39",
       "Headline": "පාන් ගෙඩියක මිල රුපිල් 10කින් පහතට (වීඩියෝ)",
       "News Content": "අද මධ්‍යම රාත්‍රියේ සිට ග්‍රෑම් 450 ක බරකින් යුක්ත පාන් ගෙඩියක මිල රුපියල් 10 කින් පහත දමා තිබෙනවා.\nකොළඹ අද පැවති මාධ්‍ය හමුවක දී සමස්ථ ලංකා බේකරි හිමියන්ගේ සංගමයේ සභාපති එන්.කේ. ජයවර්ධන කියා සිටියේ සෙසු බේකරි නිෂ්පාදනවල මිලද රුපියල් 10 කින් අඩුකරන බවයි\nමෙම වසරේ පාන් ගෙඩියක මිල අවස්ථා 05 කදී ඉහළ දැමුණු අතර තිරිඟු පිටි මිල රුපියල් 270 දක්වා ඉහළයාම හමුවේ රුපියල් 190ක් දක්වා පාන් ගෙඩියක මිල පසුගිය ජූලි මාසයේ දී ඉහළ දැමුණා.\nකෙසේ වෙතත් මේ මාසයේ පිටකොටුව තොග වෙළඳපලේ තිරිඟු පිටි කිලෝවක මිල රුපියල් 250 දක්වා පහත දැමීමටයි අත්‍යාවශ්‍ය ද්‍රව්‍ය ආනයනකරුවන්ගේ සංගමය පියවර ගනු ලැබුවේ.\nකෙසේ නමුත් මෙම වසරේදී කිසිදු අවස්ථාවක පාන් ගෙඩියක මිල අඩු නොවූ අතර මෙලෙස රුපියල් 10 කින් පාන් ගෙඩියක මිල අඩු කිරීමට පියවර ගත්තේ මෙම වසරේ පළමු වරටයි.\nකෙසේ වෙතත් රුපියල් 10 කින් පාන් මිල අඩු කිරීම කිසිසේත් ප්‍රමාණවත් නොවන බවයි පාරිභෝගකයින් චෝදනා කරන්නේ.\nමේ අතර, වෙළඳ අමාත්‍ය නලීන් ප්‍රනාන්දු සහ ආනයනික, දේශීය කිරිපිටි සැපයුම්කරුවන් අතර සාකච්චාවක් අද පැවැත්වුණා.\nපවතින ඩොලර් හිඟය හේතුවෙන් කිරිපිටි ආයනයන පහළ ගොස් ඇති බවත්, ඒවා වෙළඳපළේ බහුල කිරීම සඳහා මහබැංකුව හරහා ඩොලර් ලබාදීමට කටයුතු කරන බවයි එහිදී අමාත්‍යවරයා සඳහන් කර ඇත්තේ.\nඑසේ නොමැති වුවහොත් විවෘත ගිණුම් ක්‍රමය යටතේ කිරිපිටි ආනයනයට අවස්ථාව ලබා දෙන බවද වෙළද අමාත්‍යවරයා කිරිපිටි සමාගම් වෙත දැනුම්දී තිබෙනවා.",
       "URL": "https://www.hirunews.lk/319330/පාන්-ගෙඩියක-මිල-රුපිල්-10කින්-පහතට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=765"
}