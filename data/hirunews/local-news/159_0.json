{
       "Source": "hirunews",
       "Timestamp": "Sunday, 23 July 2023 - 15:47",
       "Headline": "ඉන්ධන සඳහා උපරිම සිල්ලර මිලක් (වීඩියෝ)",
       "News Content": "රජය විසින් සියලු සමාගම්වල ඉන්ධන මිල ගණන් මිල සූත්‍රය යටතට ගෙන උපරිම සිල්ලර මිලක් පමණක් නියම කරන බව බලශක්ති රාජ්‍ය අමාත්‍ය ඩී.වී චානක පවසනවා.\nඅගෝස්තු මාසයේ සිට එය ක්‍රියාත්මක කිරීමට අපේක්ෂා කරන බවයි ජනාධිපති මාධ්‍ය කේනද්‍රයේ අද පැවති මාධ්‍ය හමුවේදී සඳහන් කළේ.\nමෙරට ඉන්ධන වෙළඳපොළට ඇතුළුවීමට විදේශීය සමාගම් තුනකට අවසර ලබාදෙමින් පසුගියදා ගිවිසුම් අත්සන් කළ අතර චීනයේ සයිනොපෙක් සමාගම සමඟ ඇතිකර ගත් ගිවිසුමට අනුව පළමු තොග ඇණවුම ලබන මස මුල් සතියේදී මෙරටට ලඟාවීමට නියමිතයි.\nමෙම වැඩපිළිවෙල හරහා ඉදිරියේදී මාසිකව රටින් පිටට ගිය ඩොලර් සියයට 45 කින් අඩුකර ගැනීමට අපේක්ෂා කරන බව බලශක්ති රාජ්‍ය අමාත්‍ය ඩී.වී චානක සඳහන් කළා.\nරජය මගින් ඉන්ධන සඳහා උපරිම මිලක් නියම කිරීමෙන් සමාගම් අතර ඇතිවන තරඟකාරිත්වය හරහා පාරිභෝගික ජනතාවට අඩු මිලට ඉන්ධන ලබාදිය හැකි බවද එහිදී රාජ්‍ය අමාත්‍යවරයා කියා සිටියා.\nමේ අතර ඛණිජ තෙල් නීතිගත සංස්ථාව සතුව මේ වන විට ප්‍රමාණවත් තරම් ඉන්ධන තොග පවතින බව විදුලිබල හා බලශක්ති අමාත්‍ය කංචන විජේසේකර ප්‍රකාශ කළා.\nසිය ට්විටර් ගිනුමේ සටහනක් තබමින් විෂයභාර කියා සිටියේ අද පෙරවරුව වන විට ඛණිජ තෙල් නීතිගත සංස්ථාව සතුව ඩීසල් මෙටි්‍රක් ටොන් එක් ලක්ෂ 33,936 ක් සහ සුපර් ඩීසල් මෙටි්‍රක් ටොන් 6,192ක් පවතින බවයි.\nඑමෙන්ම ඔක්ටේන් 92 වර්ගයේ පෙට්‍රල් මෙටි්‍රක් ටොන් 35,402 ක් සහ ඔක්ටේන් 95 වර්ගයේ පෙට්‍රල් මෙටි්‍රක් ටොන් 5,367ක් රජය සතු බවද අමාත්‍ය කංචන විජේසේකර නිකුත් කළ ටිව්ටර් පණිඩුවයේ සඳහන්.",
       "URL": "https://www.hirunews.lk/342243/ඉන්ධන-සඳහා-උපරිම-සිල්ලර-මිලක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=159"
}