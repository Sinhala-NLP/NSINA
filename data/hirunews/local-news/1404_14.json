{
       "Source": "hirunews",
       "Timestamp": "Sunday, 23 January 2022 - 18:52",
       "Headline": "කියුබානු විප්ලවය ආපසු හැරවීමට දරන උත්සාහයන්ට විරුද්ධයි - අමාත්‍ය දිනේෂ් ගුණවර්ධන",
       "News Content": "කියුබානු විප්ලවය ආපසු හැරවීමට, අධිරාජ්‍යවාදීන් සහ යටත්විජිතවාදීන් දැරූ උත්සාහයන්ට එරෙහිව ශ්‍රී ලංකා - කියුබා මිත්‍ර සංගමය අඛණ්ඩව පෙනී සිටි බව, එම සංගමයේ සභාපති, අමාත්‍ය දිනේෂ් ගුණවර්ධන පවසනවා.\nඔහු කියා සිටියේ, රාජ්‍ය නායකයන් හරහාත්, වෙනත් මහජන සංවිධාන හරහාත්, පාර්ලිමේන්තු මන්ත්‍රීවරුන් හරහාත්, ජාත්‍යන්තර මට්ටමින්ද කියුබානු ජනතාව වෙනුවෙන් පෙනී සිටි බවයි.\nඇමරිකා එක්සත් ජනපදය ඇතුළු බටහිර රටවල් කියුබාවට ආර්ථික තහංචි පැනවීමට එරෙහිවද සංගමය කටයුතු කළ බවද සඳහන් කළා.\nඅමාත්‍ය දිනේෂ් ගුණවර්ධන මෙම කරුණු අනාවරණ කළේ, කියුබානු විප්ලවයේ 63 වන සංවත්සරය නිමිත්තෙන්, කොළඹ ජාතික පුස්තකාල ශ්‍රවණාගාරයේදී පැවති, ශ්‍රී ලංකා - කියුබානු මිත්‍ර සංගමයේ විශේෂ රැස්වීමේදීයි.\nකියුබානු විප්ලවය,කියුබාවට පමණක් නොව ලොව පුරා රටවල, නිදහස, ස්වාධීනත්වය අගයන සියලු ජනතාවට විප්ලවීය ධෛර්යය ලබාදුන් බවද ඔහු පැවසුවා.\nමෙම අවස්ථාවට එක්වූ , ශ්‍රී ලංකාවේ කියුබා තානාපති, Marcelo Gonzalez Garrido සඳහන් කළේ, කොවිඩ් වෛරසයට එරෙහිව එන්නත් කිහිපයක් ම නිපදවීමට කියුබාව සමත් වී ඇති බවයි.\nවෛද්‍යවරුන්ගේ හමුදාවක් කියුබාව සතු බවත්, සෞඛ්‍ය වෙළෙඳ භාණ්ඩයක් නොවිය යුතු බව කියුබාවේ ප්‍රතිපත්තිය බවත් ඔහු පැවසුවා.",
       "URL": "https://www.hirunews.lk/294900/කියුබානු-විප්ලවය-ආපසු-හැරවීමට-දරන-උත්සාහයන්ට-විරුද්ධයි-අමාත්‍ය-දිනේෂ්-ගුණවර්ධන",
       "Category": "Local News",
       "Parent URL": "https://www.hirunews.lk/local-news.php?pageID=1404"
}