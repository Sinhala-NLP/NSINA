{
       "Source": "hirunews",
       "Timestamp": "Monday, 09 May 2022 - 8:02",
       "Headline": "නීතිඥ සංගම් යෝජනාවලියට ජනපතිගෙන් ප්‍රතිචාර",
       "News Content": "පවතින දේශපාලන සහ ආර්ථික අස්ථාවරභාවයෙන් මිදීම සඳහා ශ්‍රී ලංකා නීතිඥ සංගමය ඉදිරිපත් කර ඇති යෝජනා සම්බන්ධයෙන් ආණ්ඩුක්‍රම ව්‍යවස්ථාවට අනුකූලව කටයුතු කිරීම පිළිබදව සලකා බලන බව ජනාධිපති ගෝඨාභය රාජපක්ෂ පවසනවා.\nශ්‍රී ලංකා නීතිඥ සංගමය සමග ඊයේ කොටුව ජනාධිපති මන්දිරයේ පැවති සාකච්ඡාවේදී ජනාධිපතිවරයා මේ බව සදහන් කළ බවයි ජනාධිපති මාධ්‍ය අංශය නිවේදනය කළේ.\nවත්මන් තත්ත්වය පාදක කර ගනිමින් ශ්‍රී ලංකා නීතිඥ සංගමයේ විධායක සභාව විසින් ඒකමතිකව සම්මත කර ගත් යෝජනා 13ක් ඉදිරියට ක්‍රියාත්මක කරන ආකාරය සම්බන්ධයෙන් එහිදී සාකච්ඡා කර තිබෙනවා.\nමේ අතර, ශ්‍රී ලංකා නීතිඥ සංගමය ද නිවේදනයක් නිකුත් කරමින් සදහන් කළේ ජනාධිපති ගෝඨාභය රාජපක්ෂ ඊයේ පෙරවරුවේත් අග්‍රාමාත්‍ය මහින්ද රාජපක්ෂ ඊයේ පස්වරුවේත් හමු වූ බවයි.\nදේශපාලන ස්ථාවරභාවය ප්‍රතිස්ථාපනය කිරීමේ හදිසි අවශ්‍යතාව පිළිබදව නීතිඥ සංගමය එහිදී ජනාධිපතිවරයාගේ සහ අග්‍රාමාත්‍යවරයාගේ අවධානයට යොමු කර තිබෙනවා.\nඑමෙන්ම ජාතික ඒකාබද්ධතා රජයක් පිහිටුවීම ඇතුළු ශ්‍රී ලංකා නීතිඥ සංගමයේ යෝජනා පිළිබදව පැහැදිලි කළ බවත් ශ්‍රී ලංකා නීතිඥ සංගමය නිකුත් කළ නිවේදනයේ දැක්වෙනවා.\nඊයේ පෙරවරුවේ ශ්‍රී ලංකා නීතිඥ සංගමය ජනාධිපතිවරයා හමුවීමට පෙර ස්වාධීන මන්ත්‍රී කණ්ඩායමේ නියෝජිතයන් මෙන්ම සමගි ජන බලවේගයේ නියෝජිතයන් ද හමුවී සාකච්ඡා සිදුකළා.\nශ්‍රී ලංකා නීතිඥ සංගමය විසින් ඉදිරිපත් කර ඇති යෝජනා මේ වන විටත් ලංකා වාණිජ මණ්ඩලය විසින් අනුමත කර ඇති බවයි ශ්‍රී ලංකා නීතිඥ සංගමය සදහන් කළේ.\nඊට අමතරව එම යෝජනා ඒකාබද්ධ වාණිජ මණ්ඩලය, ශ්‍රී ලංකා වරලත් ගණකාධිකාරීවරුන්ගේ ආයතනය, වෘත්තික සංගම් සංවිධානය සහ ශ්‍රී ලංකා වෛද්‍ය සංගමය වෙත ද ඉදිරිපත් කර තිබෙනවා.",
       "URL": "https://www.hirunews.lk/303881/නීතිඥ-සංගම්-යෝජනාවලියට-ජනපතිගෙන්-ප්‍රතිචාර",
       "Category": "Local News",
       "Parent URL": "https://www.hirunews.lk/local-news.php?pageID=1182"
}