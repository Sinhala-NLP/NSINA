{
       "Source": "hirunews",
       "Timestamp": "Monday, 01 October 2018 - 13:00",
       "Headline": "රුපියල් සීයකට හල්දුම්මුල්ලේ පුද්ගල ඝාතනයක්",
       "News Content": "හල්දුම්මුල්ල - මුරුතහින්න - නිකපොත ප්‍රදේශයේදී සිදුවූ ඝාතනය රුපියල් 100ක මුදල් ගැටළුවක් මත සිදුව ඇති බව සිදුකළ පොලිස් පරීක්ෂණවලදී අනාවරණ වී තිබෙනවා.\nනිකපොත ප්‍රදේශයේ අවමංගල නිවසකදී ඊයේ (01) රාත්‍රියේ ඇතිවූ බහින්බස්වීමක් හේතුවෙන් මෙලෙස ඝාතනයට ලක්වුණේ 38 හැවිරිදි හම්බන්තොට - සමගිපුර ප්‍රදේශයේ පදිංචිකරුවෙක්.\nමොහු අදාළ නිවසේ සූදු ක්‍රීඩාවේ යෙදෙමින් සිටියදී තවත් පුද්ගලයෙකු සමඟ මෙලෙස බහින්බස්වීමක් සිදුව ඇති අතර, පසුව ඔහු මුගුරකින් පහරදී මෙම පුද්ගලයාව ඝාතනය කර තිබෙනවා.\nසැකකරු පසුව අත්අඩංගුවට ගත් බවයි හල්දුම්මුල්ල පොලීසිය සඳහන් කළේ.\nඑමෙන්ම කොළඹ - මීගමුව මාර්ගයේ කටුනායක ප්‍රදේශයේ රේස් බයි රේස් ආයතනයක් තුළදී සිදුකළ පහරදීමකින්ද පුද්ගලයෙකු ජීවිතක්ෂයට පත්වුණා.\nඊයේ රාත්‍රියේ මෙලෙස ජීවිතක්ෂයට පත්ව ඇත්තේ කටුනායක ප්‍රදේශයේම පදිංචි 30 හැවිරිදි පුද්ගලයෙක්.\nමුදලට ඔට්ටු ඇල්ලීම මත  ඇතිවූ ආරවුලක් හේතුවෙන් මෙම ඝාතනය සිදුව ඇති අතර, ඝාතනය සිදුකළ පුද්ගලයා පොලීසිය අත්අඩංගුවට ගෙන තිබෙනවා.\nඑමෙන්ම දියවන්නා ඔයේ පාවෙමින් තිබියදී ඊයේ (30) පස්වරුවේ පුද්ගල මළ සිරුරක් සොයාගෙන ඇති අතර, මළසිරුරේ අනන්‍යතාව මෙතෙක් තහවුරු වී නැහැ.\nපොලීසිය සඳහන් කළේ මළ සිරුර මේ වනවිට කොළඹ ජාතික රෝහලේ මෘතශරීරාගාරයේ තැන්පත් කර ඇති බවයි.",
       "URL": "https://www.hirunews.lk/201136/රුපියල්-සීයකට-හල්දුම්මුල්ලේ-පුද්ගල-ඝාතනයක්",
       "Category": "Local News",
       "Parent URL": "https://www.hirunews.lk/local-news.php?pageID=3721"
}