{
       "Source": "hirunews",
       "Timestamp": "Thursday, 18 July 2019 - 15:59",
       "Headline": "ජාතික පොලිස් කොමිසමේ ලේකම් අත්අඩංගුවට",
       "News Content": "ඇවන්ගාඩ් පාවෙන අවි ගබඩාවේ සිද්ධියට අදාළව චෝදනා එල්ලව සිටි ජාතික පොලිස් කොමිසමේ ලේකම් සමන් දිසානායක අපරාධ පරීක්ෂණ දෙපාර්තමේන්තුව විසින් අද පස්වරුවේ අත්අඩංගුවට ගත්තා.\nකිසියම් රෝගී තත්ත්වයක් හේතුවෙන් කොමිසමේ ලේකම්වරයා ශ්‍රී ජයවර්ධනපුර රෝහලට ඇතුළත් වී සිටි අවස්ථාවේදී මෙලෙස අත්අඩංගුවට ගත් බවයි පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර සදහන් කළේ.\nඇවන්ගාඩ් සමාගමට පාවෙන අවි ගබඩාවක් පවත්වාගෙන යාමට අවසර ලබාදීමේ සිද්ධිය සම්බන්ධයෙන් තමා අත්අඩංගුවට ගැනිම වලක්වාලන ලෙස ජාතික පොලිස් කොමිසමේ ලේකම් සමන් දිසානායක ගොනුකළ අපේක්ෂිත ඇප අයදුම ද, කොළඹ කොටුව මහේස්ත්‍රාත්වරයා ඊයේ ප්‍රතික්ෂේප කළා.\nඑසේම, ඇවන්ගාඩ් සිද්ධියට අදාළව ජාතික පොලිස් කොමිසමේ ලේකම් සමන් දිසානායක සහ ආරක්ෂක අමාත්‍යාංශයේ හිටපු ජ්‍යෙෂ්ඨ අතිරේක ලේකම්වරියක වන දමයන්ති ජයරත්න අත්අඩංගුවට ගැනීමට ප්‍රමාණවත් කරුණු පවතින බව දන්වමින් නීතිපතිවරයා, වැඩබලන පොලිස්පතිවරයා වෙත ඊයේ කරුණු පැහැදිළි කිරීමක් ද සිදුකර තිබුණා.\nනීතිපතිවරයාගේ සම්බන්ධීකරණ නිලධාරිනී රජයේ අධිනීතීඥ නිෂාරා ජයරත්න සඳහන් කළේ මීට පෙර ඔවුන් අත්අඩංගුවට ගන්නා ලෙස කළ දැනුම්දීම සම්බන්ධයෙන් වැඩබලන පොලිස්පතිවරයා පසුගිය 11 වනදා කළ ඉල්ලීමකට අනුව නීතිපතිවරයා මෙම පැහැදිළි කිරීම සිදුකළ බවයි.\nඒ අනුව ඇවන්ගාඩ් පාවෙන අවි ගබඩාව සම්බන්ධයෙන් ගාල්ල මහේස්ත්‍රාත් අධිකරණයේ පවතින නඩුවට අදාළව සමන් දිසානායක සහ දමයන්ති ජයරත්න අත්අඩංගුවට ගෙන හෙට දිනට පෙර වාර්තා කරන ලෙසයි නීතිපතිවරයා වැඩබලන පොලිස්පතිවරයාට උපදෙස් ලබාදී තිබුණේ.",
       "URL": "https://www.hirunews.lk/220563/ජාතික-පොලිස්-කොමිසමේ-ලේකම්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3241"
}