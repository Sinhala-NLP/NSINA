{
       "Source": "hirunews",
       "Timestamp": "Sunday, 01 August 2021 - 13:18",
       "Headline": "හිෂාලිනිගේ මරණය ගැන අදත් ප්‍රකාශ කිහිපයක් සටහන් කර ගැනේ (වීඩියෝ)",
       "News Content": "පාර්ලිමේන්තු මන්ත්‍රී රිෂාඩ් බදියුදීන්ගේ නිවසේ මෙහෙකාර සේවයේ යෙදී සිටියදී හිෂාලිනී ජූඩ් දැරිය පිලිස්සී මියයාමේ සිද්ධිය සම්බන්ධයෙන් අද දිනයේදීත් කිහිපදෙනෙකුගෙන් ප්‍රකාශ සටහන් කර ගැනීමට නියමිතයි.\nඒ අනුව, විශේෂ පොලිස් කණ්ඩායම් අද කටුනායක සහ කොළඹ - තුම්මුල්ල යන ප්‍රදේශ වෙත ගොස් අදාළ ප්‍රකාශ සටහන් කර ගැනීමට අපේක්ෂා කරනවා.\nඅධිකරණ නියෝග මත දැරියගේ ගොඩගත් දේහය පිළිබඳ දෙවන පශ්චාත් මරණ පරීක්ෂණය ඊයේ පේරාදෙණිය ශික්ෂණ රෝහලේදී සිදුකෙරුණා. සිරුරේ විවිධ කොටස් වලින් ලබා ගත් සාම්පල රසායනාගාර පරීක්ෂණයක් සඳහා යොමු කිරීමටයි එහිදී තීරණය කෙරුණේ.\nඑම වාර්තාව මත පදනම්ව ඉදිරි ක්‍රියාමාර්ග ගනු ඇති බව පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ කියා සිටියා.\nමේ අතර, හිෂාලිනි දැරියට සාධාරණය ඉටු කරදෙන ලෙස ඉල්ලා රත්තොට - රිවස්ටන් මාර්ගයේ මැදවත්ත ප්‍රදේශයේදී වතු කම්කරුවන් පිරිසක් අද පෙරවරුවේ විරෝධතාවක නිරත වුණා.",
       "URL": "https://www.hirunews.lk/278566/හිෂාලිනිගේ-මරණය-ගැන-අදත්-ප්‍රකාශ-කිහිපයක්-සටහන්-කර-ගැනේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1782"
}