{
       "Source": "hirunews",
       "Timestamp": "Tuesday, 19 September 2023 - 6:46",
       "Headline": "දකුණු කොරියාවෙන් ශ්‍රී ලාංකික තරුණ තරුණියන්ට රැකියා",
       "News Content": "ශ්‍රී ලංකාවට පිරිනමන රැකියා කාණ්ඩ සංඛ්‍යාව ඉහළ නැංවීමේ අරමුණින් දකුණු කොරියාවේ ශ්‍රී ලාංකික තරුණ තරුණියන් සඳහා රැකියා අවස්ථා පුළුල් කිරීමට දකුණු කොරියානු ජනාධිපතිවරයා සැලසුම් කර තිබෙනවා.\nඅමෙරිකාවේ නිව්යෝර්ක් නුවර පැවැත්වෙන එක්සත් ජාතීන්ගේ 78 වැනි මහා මණ්ඩල සැසිවාරයට සමගාමීව ජනාධිපති රනිල් වික්‍රමසිංහ සහ දකුණු කොරියානු ජනාධිපති යුන් සුක් යෝල් අතර නිල හමුවක් නිව්යෝර්ක්හි එක්සත් ජාතීන් සඳහා වන දකුණු කොරියානු නිත්‍ය නේවාසික දූත මණ්ඩල කාර්යාලයේදී සිදුවුණා.\nශ්‍රී ලංකාව සහ දකුණු කොරියාව අතර වෙළෙඳ සහ ආයෝජන සබඳතා වැඩි කර ගැනීම පිළිබඳව ද නායකයින්ගේ විශේෂ අවධානය යොමුව ඇති අතර, දෙරට අතර අත්සන් තැබීමට නියමිත වෙළෙඳ ගිවිසුමට කඩිනමින් එළැඹීමේ අවශ්‍යතාවය ජනාධිපති රනිල් වික්‍රමසිංහ මෙහිදී පෙන්වා දී තිබෙනවා.\nදකුණු කොරියානු ජනාධිපතිවරයා මෙහිදී පවසා ඇත්තේ ශ්‍රී ලංකාවට අදාළව මේ වන විට දකුණු කොරියාව ලබා දී ඇති රැකියා කාණ්ඩ ප්‍රමාණය වැඩි කිරීමට අපේක්ෂා කරන බවත්, ඒ තුළින් ඉදිරියේදී ශ්‍රී ලාංකික තරුණ තරුණියන්ට දකුණු කොරියාවේ වැඩි රැකියා අවස්ථා ප්‍රමාණයක් උදාවනු ඇති බවයි.\nදේශගුණික විපර්යාස අවම කර ගැනීම සඳහා ජනාධිපති රනිල් වික්‍රමසිංහගේ කැපවීම අගය කළ දකුණු කොරියානු ජනාධිපතිවරයා දේශගුණික විපර්යාස අවම කර ගැනීමට අදාළ ගිවිසුමකට කඩිනමින් දෙරට අතර අත්සන් තැබීමට අපේක්ෂා කරන බවත් සඳහන් කළා.\nනුදුරේදීම දකුණු කොරියාවේ නිල සංචාරයකට එක්වන ලෙසට මෙහිදී දකුණු කොරියානු ජනාධිපති යුන් සුක් යෝල් ජනාධිපති රනිල් වික්‍රමසිංහට ආරාධනයක් ද සිදු කර තිබෙනවා.",
       "URL": "https://www.hirunews.lk/348698/දකුණු-කොරියාවෙන්-ශ්‍රී-ලාංකික-තරුණ-තරුණියන්ට-රැකියා",
       "Category": "Local News",
       "Parent URL": "https://www.hirunews.lk/local-news.php?pageID=21"
}