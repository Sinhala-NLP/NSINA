{
       "Source": "hirunews",
       "Timestamp": "Tuesday, 05 January 2021 - 11:50",
       "Headline": "කොවිඩ් එන්නත් නිෂ්පාදකයින් සමඟ ගිවිසුම් ගතවීමට කැබිනට් අනුමැතිය",
       "News Content": "කොවැක්ස් පහසුකම යටතේ කොරෝනා එන්නත් ලබාගැනීම සඳහා ගිවිසුම් ගතවීමට අමාත්‍ය මණ්ඩල අනුමැතිය හිමිව තිබෙනවා.\nකොවිඩ් 19 වෛරසය සඳහා සුරක්ෂිත සහ ඵලදායි එන්නතක් නිෂ්පාදනය කළ පසු එකී එන්නත සමාන වශයෙන් රටවල් අතර බෙදාහැරීම තහවුරු කිරීම සඳහා රජයන් සහ අදාළ නිෂ්පාදකයින් ඒකාබද්ධ කරනු ලබන ගෝලීය ප්‍රවේශය කොවැක්ස් පහසුකම වශයෙන් හැඳින්වෙනවා.\nඒ අනුව ශ්‍රී ලංකාව දැනටමත් මෙම කොවැක්ස් ක්‍රියාවලියට ඇතුළත් වී ඇති අතර මෙම පහසුකම මඟින් කොවිඩ් 19 එන්නත් මාත්‍රා ලබා ගැනීම පිණිස වන නිල සංවර්ධන සහාය සඳහා ශ්‍රී ලංකාව සුදුසුකම් සපුරා ඇති බව ලෝක සෞඛ්‍ය සංවිධානය ඇතුළත්ව ජී.ඒ.වී.අයි සංවිධානය තහවුරු කර තිබෙනවා.\nනීතිපතිවරයා විසින් ලබාදුන් උපදෙස් අනුගමනය කරමින් කොවැක්ස් සඳහා වන එන්නත් ඉල්ලීමේ අයදුම්පත ඉදිරිපත් කිරීමටත් කොවැක්ස් පහසුකම් මගින් එන්නත් වෙන් කර දෙනු ලබන අවස්ථාවේදී අදාළ නිෂ්පාදකයා සමඟ ගිවිසුමකට එළඹීමටත් මෙලෙස අනුමැතිය හිමිව තිබෙනවා.",
       "URL": "https://www.hirunews.lk/258844/කොවිඩ්-එන්නත්-නිෂ්පාදකයින්-සමඟ-ගිවිසුම්-ගතවීමට-කැබිනට්-අනුමැතිය",
       "Category": "Local News",
       "Parent URL": "https://www.hirunews.lk/local-news.php?pageID=2232"
}