{
       "Source": "hirunews",
       "Timestamp": "Monday, 12 February 2018 - 12:45",
       "Headline": "පශ්චාත් මැතිවරණ සමයේ ප්‍රචණ්ඩ ක්‍රියා 40ක්",
       "News Content": "පශ්චාත් මැතිවරණ කාලසීමාව තුළ ප්‍රචන්ඩ ක්‍රියා 40 ක් පමණ වාර්තාවී ඇති බව පැෆ්රල් සංවිධානය ප්‍රකාශ කළා.\nඑහි විධායක අධ්‍යක්‍ෂ රෝහණ හෙට්ටිආරච්චි  කියා සිටියේ මීට පෙර පැවති මැතිවරණ හා සැසඳීමේදී පශ්චාත් මැතිවරණ ප්‍රචණ්ඩ ක්‍රියාවල අඩුවක් දක්නට ලැබෙන බවයි.\nමේ අතර ශ්‍රී ලංකා නිදහස් පක්ෂ නාවලපිටිය ආසන සංවිධායක එච්.ඒ. රණසිංහගේ නිවසට ඊයේ රාත්‍රියේ කිසියම් පිරිසක් ප්‍රහාරයක් එල්ල කර තිබෙනවා.\nමේ හේතුවෙන් නිවසට සහ එහි තිබූ මෝටර් රථ 2 කට අලාභහානි සිදුව ඇති බවයි පොලීසිය සඳහන් කළේ.\nසිද්ධියෙන් තුවාල ලැබූ තම පුතුන් දෙදෙනාද ගම්පොල ශික්ෂණ රෝහලට ඇතුළත් කළ බව එච්.ඒ. රණසිංහ හිරු ප්‍රවෘත්ති අංශයට කියා සිටියා.\nසිද්ධිය සම්බන්ධයෙන් සැකපිට පුද්ගලයෙකු ගම්පොල පොලීසිය අත්අඩංගුවට ගෙන ඇති අතර, ඔහු අද ගම්පොල මහේස්ත්‍රාත් අධිකරණයට ඉදිරිපත් කිරීමට නියමිතයි.\nඑමෙන්ම පුත්තලම ප්‍රදේශයේ නිවසකට අලි වෙඩිල්ලක් එල්ල කළ පුද්ගලයෙකු සහ මැතිවරණයේ ජය සමරමින් සිටි දෙදෙනෙකුට පහරදුන් තවත් පුද්ගලයෙකු සොයා පොලීසිය විමර්ශනයක් ආරම්භ කර තිබෙනවා.\nපුලියන්කුලම - අලූත්ගම ප්‍රදේශයේ නිවසකට ඊයේ රාත්‍රියේ අලි වෙඩිල්ලක් එල්ල කළ බවට නිවසේ හිමිකාරිය සාලියවැව පොලීසියට පැමිණිල්ලක්ද  කර ඇති බවයි වාර්තාවන්නේ.\nමේ අතර දඹුල්ල ප්‍රදේශයේදී එක්සත් ජාතික පක්ෂ සහ ශ්‍රී ලංකා පොදුජන පෙරමුණේ ආධාරකරුවන් දෙපිරිසක් අතර ඇතිවූ ගැටුමකින් පුද්ගලයින් 4 දෙනෙකු තුවාල ලබා තිබෙනවා. තුවාල ලැබූ පුද්ගලයින් අතරින් දෙදෙනෙකු මේ වනවිටත් සීගිරිය ග්‍රාමීය රෝහලේ ප්‍රතිකාර ලබන බවයි පොලීසිය සඳහන් කළේ.\nපොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර කියා සිටියේ මැතිවරණ කාලසීමාවේදී සහ පශ්චාත් මැතිවරණ කාලසීමාවේදී පුද්ගලයින් එකසිය හැට දෙදෙනෙකු අත්අඩංගුවට ගෙන ඇති බවයි.\nඉන් 37 දෙනෙකු මැතිවරණයට ඉදිරිපත් වූ අපේක්ෂකයින් බවද පොලිස් මූලස්ථානයේ අද පැවති මාධ්‍ය හමුවකට එක්වෙමින් ඔහු කියා සිටියා.",
       "URL": "https://www.hirunews.lk/183470/පශ්චාත්-මැතිවරණ-සමයේ-ප්‍රචණ්ඩ-ක්‍රියා-40ක්",
       "Category": "Local News",
       "Parent URL": "https://www.hirunews.lk/local-news.php?pageID=4083"
}