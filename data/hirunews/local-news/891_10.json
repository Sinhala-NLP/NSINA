{
       "Source": "hirunews",
       "Timestamp": "Monday, 05 September 2022 - 7:45",
       "Headline": "පුවත්පත් අලෙවිය අඩුවෙයි - පිට පළාත් මුද්‍රණයත් සීමා කරයි (වීඩියෝ)",
       "News Content": "පිට පළාත් වල පුවත්පත් අලෙවිය අඩු වී ඇති බව පුවත්පත් සමාගම් පවසනවා.\nකෙසේවෙතත් තවමත් කොළඹ, ගම්පහ සහ කළුතර දිස්ත්‍රික්කවල පුවත්පත් අලෙවිය සාපේක්ෂව ඉහළ මට්ටමක පවතින බවයි එම සමාගම් පෙන්වා දෙන්නේ.\nඩොලර් අර්බුදය හා රටේ පවතින ආර්ථික අර්බුදය හමුවේ පුවත්පත් මුද්‍රණ කඩදාසි ආනයනය සදහා ණයවර ලිපි විවෘත කිරීම ගැටලු‍වක් වී ඇති අතර මීට පෙර ආනයනය කළ කඩදාසි භාවිත කරමිනුයි ඇතැම් සමාගම් පුවත්පත් මුද්‍රණය කරනු ලබන්නේ.\nලේක්හවුස් සමාගමේ සභාපති හා ජනමාධ්‍ය අමාත්‍යාංශයේ ලේකම් අනූෂ පැල්පිටගෙන් හිරු ප්‍රවෘත්ති අංශය කළ විමසීමක දී ඔහු කියා සිටියේ එම සමාගමට තවත් මාස පහක කාලයකට පුවත්පත් මුද්‍රණයට අවශ්‍ය කඩදාසි පවතින බවයි.\nඑහෙත් ඇතැම් සමාගම් මේ වනවිට පුවත්පත් මුද්‍රණ කඩදාසි නොමැතිව කළු‍කඩ හරහා එම කඩදාසි මිලදී ගැනීමට පෙළඹී තිබෙනවා.\nඑම තත්ත්වය හමුවේ අධික මිල ගණන් යටතේ කඩදාසි මිලට ගන්නා බවයි එම සමාගම් සදහන් කළේ.\nදැනටමත් පුවත්පතක් මුද්‍රණයට අධික පිරිවැයක් දරන අතර ඉන්ධන මිල ඉහළ යාම හේතුවෙන් ප්‍රවාහන වියදම් ද අධික වී ඇති බව ඔවුන් පෙන්වා දෙනවා.\nමීට පෙර පුවත්පත් මුද්‍රණ කිහිපයක් ප්‍රකාශයට පත් කළ ද පවතින තත්ත්වය හමුවේ කොළඹ සහ පිටපළාත් වලට එකම මුද්‍රණය බෙදාහැරීමටයි පුවත්පත් සමාගම් කටයුතු කර ඇත්තේ.\nරුපියල් 30ක්ව පැවති දිනපතා පුවත්පතක මිල පසුගිය ජුනි මාසයේදී රුපියල් 50ක් දක්වා, රුපියල් විස්සකින් ඉහළ දැමුවා.\nඉරිදා පුවත්පතක මිල ඉහළ දැමුණේ රුපියල් 150ක් ලෙසයි.\nඅද වන විට යලිත් පුවත්පත් මිල ගණන් ඉහළ දැමිය යුතු තත්ත්වයක් පැවතිය ද ජනතාවගේ ජීවන වියදම ඉහළ යාම හමුවේ පුවත්පත් මිලට ගෙන කියැවීම ජනතාවගේ අවශ්‍යතා අතර ප්‍රමුඛ නොවන බවයි පුවත්පත් සමාගම් පෙන්වා දෙන්නේ.\nමෙම තත්ත්වය හමුවේ සමස්ත පුවත්පත් කර්මාන්තයම දැඩි අර්බුදයකට මුහුණ දී සිටින බව එම සමාගම් පවසනවා.",
       "URL": "https://www.hirunews.lk/314572/පුවත්පත්-අලෙවිය-අඩුවෙයි-පිට-පළාත්-මුද්‍රණයත්-සීමා-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=891"
}