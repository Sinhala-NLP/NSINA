{
       "Source": "hirunews",
       "Timestamp": "Sunday, 08 May 2016 - 13:03",
       "Headline": "ජනපති ලන්ඩනයේ දුෂණ විරෝධී සමුළුවට",
       "News Content": "බ්‍රිතාන්‍යයේ පැවැත්වෙන දුෂණ විරෝධී ජාත්‍යන්තර සමුළුවකට සහභාගි වීම සදහා ජනාධිපති මෛත්‍රීපාල සිරිසේන ලබන 11 වනදා ලන්ඩනය බලා නික්මෙනවා.\nජනාධිපතිවරයාට මෙම සමුළුවට සහභාගි වන ලෙස බ්‍රිතාන්‍ය අගමැති ඩේවිඞ් කැමරන් ආරාධනා කර ඇත්තේ පසුගිය වසරේ මෝල්ටාවේ පැවැති පොදුරාජ්‍ය මණ්ඩලීය රාජ්‍ය නායක සමුළුවේදීයි.\nසමුළුව සංවිධාන කිරීම සදහා පැරිසියේ පිහිටුවා ඇති ආර්ථික සහයෝගිතාව සහ සංවර්ධනය සදහා වන ආයතනය ද එක්වනවා.\nසමුළුව සදහා ජී - 20 කණ්ඩායමේ රටවල් ඇතුලූ ලොව රටවල් 40 ක් පමණ සහභාගි වීමට නියමිතයි.\nලන්ඩන් සංචාරයෙන් අනතුරුව නැවත ශ්‍රී ලංකාවට පැමිණීමට පෙර ජනාධිපති මෛත්‍රීපාල සිරිසේන මැයි 13 වනදා සහ 14 වනදා ඉන්දියාවේ සංචාරයක නිරත වනවා.\nඅග්‍රාමාත්‍ය නරේන්ද්‍ර මෝදිගේ භාරතීය ජනතා පක්ෂය සංවිධාන කරන කුම්භ මේලා සැණකෙළියට ද ජනාධිපතිවරයා සහභාගි වන අතර සාංචි විහාර පරිශ්‍රයේ අනගාරික ධර්මපාල පිලිරුවක් ද විවෘත කිරීමට නියමිතයි.\nඉන්දීය සංචාරයේදී ජනාධිපතිවරයා ඉන්දීය අග්‍රාමාත්‍ය නරේන්ද්‍ර මෝදි සමගද ද්වීපාර්ශවික සාකච්ඡාවක නිරත වනු ඇති.\nමේ අතර එක්සත් ජාතීන්ගේ සංවිධානයේ පැවැත්වෙන ජාත්‍යන්තර සාම සමුළුවකදී ශ්‍රී ලංකාව නියෝජනය කිරීම සදහා හිටපු ජනාධිපතිනි චන්ද්‍රිකා බණ්ඩාරනායක කුමාරණතුංග නිව්යෝක් බලා යාමට නියමිතයි.\nඑක්සත් ජාතීන්ගේ මහා සභාව මගින් ලබන 10 වනදා සහ 11 වනදා මෙම ඉහළ පෙලේ සංවාදය සංවිධාන කර ඇත්තේ අවදානමට මුහුණ දෙන ලෝකයේ සාමය සදහා නව කැපවීම යනුවෙන්. හිටපු ජනාධිපතිනි චන්ද්‍රිකා කුමාරණතුංග මෙරට ජාතික එකමුතුභාවය සහ සංහිඳියාව පිළිබද කාර්යාලයේ සභාපතිනිය ද වනවා.\nහිටපු ජනාධිපතිනිය ජගත් සංවිධාන සමුළුවේදී අදහස් දක්වනු ඇත්තේ නවමු සහයෝගිතාවන් සහ ප්‍රතිචාර පිළිබඳ උදාහරණ සපයමින්.",
       "URL": "https://www.hirunews.lk/132680/ජනපති-ලන්ඩනයේ-දුෂණ-විරෝධී-සමුළුවට",
       "Category": "Local News",
       "Parent URL": "https://www.hirunews.lk/local-news.php?pageID=5055"
}