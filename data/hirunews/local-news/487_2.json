{
       "Source": "hirunews",
       "Timestamp": "Thursday, 09 March 2023 - 18:57",
       "Headline": "තම කාර්යාලයට එල්ල වූ ප්‍රහාරයකින් තලේබාන් ආණ්ඩුකාරවරයෙක් ජීවිතක්ෂයට (ඡායාරූප)",
       "News Content": "ඇෆ්ගනිස්ථානයේ උතුරු බාල්ක් පළාතේ තලේබාන් ආණ්ඩුකාරවරයාගේ කාර්යාලයට එල්ල වූ ප්‍රහාරයකින් ආණ්ඩුකාරවරයා ජීවිතක්ෂයට පත්ව තිබෙන බව විදෙස් මාධ්‍ය වාර්තා කරනවා.\nමෙලෙස ජීවිතක්ෂයට පත්ව ඇත්තේ මොහොමඩ් ඩාවුඩ් මුසම්මිල් නම් තුරු බාල්ක් පළාතේ තලේබාන් ආණ්ඩුකාරවරයා වන අතර 2021 වසරේ දී තලේබාන් සංවිධානය ඇෆගනිස්ථානයේ නැවත බලය අල්ලා ගැනීමෙන් පසු ඝාතනයට ලක් වූ ජ්‍යෙෂ්ඨතම නිලධාරියා යි.\nBBC පුවත් සේවය සඳහන් කරන්නේ අදාල ප්‍රහාරයට හේතුව තවම අපහැදිලි බවත් ප්‍රහාරයේ වගකීම මෙතෙක් කිසිදු පාර්ෂවයකින් බාර ගෙන නොමැති බවයි.\nඑහෙත් තලේබාන් ප්‍රකාශක ශබිහුල්ලා මුජාහිඩ් ට්විටර් පණිවුඩයක් නිකුත් කරමින් කියා සිටියේ, ආණ්ඩුකාරවරයා ඉස්ලාම් සතුරන් විසින් සිදු කරන ලද පිපිරීමකින් දිවි පිදූ බවයි.\nනැගෙනනහිර පළාතේ නන්ගර්හාර් ප්‍රාන්තයේ ආණ්ඩුකාරවරයා ලෙස කටයුතු කළ මුසම්මිල් පසුගිය ඔක්තෝම්බර්යේ දී බල්ක්හි ආණ්ඩුකාර ධුරය සඳහා පත්කර යැවීමට තලේබාන් පාලනය කටයුතු කළා.\nඅදාල ප්‍රහාරය සම්බන්ධයෙන් නිවේදනයක් කරමින් බල්ක් පොලිස් මාධ්‍ය ප්‍රකාශක මොහොමඩ් අසීෆ් වසිරි පවසා ඇත්තේ, අද (09) උදෑසන 9 ට පමණ ආණ්ඩුකාර කාර්යාලයේ දෙවන මහල තුළ මෙම පිපිරීම සිදුව ඇති බවයි.\nබල්ක් පොලීසිය වැඩිදුරටත් පවසන්නේ, ප්‍රහාරයෙන් අවම වශයෙන් තවත් එක් අයෙකු ද මිය ගොස් ඇති බව යි.\nප්‍රහාරය සම්බන්ධයෙන් පළ වූ තහවුරු නොකළ වාර්තා පවසන්නේ මෙය මරාගෙන මැරෙන බෝම්බ ප්‍රහාරයක් බවයි.",
       "URL": "https://www.hirunews.lk/329473/තම-කාර්යාලයට-එල්ල-වූ-ප්‍රහාරයකින්-තලේබාන්-ආණ්ඩුකාරවරයෙක්-ජීවිතක්ෂයට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=487"
}