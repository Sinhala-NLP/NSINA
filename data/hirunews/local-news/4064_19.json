{
       "Source": "hirunews",
       "Timestamp": "Sunday, 25 February 2018 - 12:35",
       "Headline": "අද සිදුකළ නව කැබිනට් සංශෝධනය (ඡායාරූප)",
       "News Content": "දිනෙන් දින කල් ගිය අමාත්‍ය මණ්ඩල සංශෝධනය අද (25) පෙරවරුවේ සිදුකෙරුණා.\nඑහිදී කැබිනට් අමාත්‍යවරුන් 06 දෙනෙක්, රාජ්‍ය අමාත්‍යවරුන් තුන්දෙනෙක් සහ නියෝජ්‍ය අමාත්‍යවරයෙකු ජනාධිපති මෛත්‍රීපාල සිරිසේන ඉදිරියේ දිවුරුම් දුන් අතර, මෙය වත්මන් රජයේ දෙවන අමාත්‍ය මණ්ඩල සංශෝධනය ද වනවා.\nඒ අනුව අග්‍රාමාත්‍ය රනිල් වික්‍රමසිංහ නීතිය හා සාමය පිළිබඳ අමාත්‍ය ධුරයේ දිවුරුම් දුන් අතර, එම අමාත්‍යාංශය මීට පෙර හිමිව තිබුණේ අමාත්‍ය සාගල රත්නායකටයි.\nඅමාත්‍ය සාගල රත්නායක දැනට දරණ දක්ෂිණ සංවර්ධන අමාත්‍ය ධුරයට අමතරව තරුණ කටයුතු අමාත්‍යවරයා ලෙස අද දිවුරුම් දුන්නා.\nතරුණ කටයුතු විෂය මීට පෙර පැවතියේ අග්‍රාමාත්‍ය රනිල් වික්‍රමසිංහ යටතේ පවතින ජාතික ප්‍රතිපත්ති හා ආර්ථික කටයුතු අමාත්‍යාංශය යටතේයි.\nඋසස් අධ්‍යාපන හා මහාමාර්ග අමාත්‍ය ධුරය දැරූ ලක්ෂ්මන් කිරිඇල්ල, එම අමාත්‍ය ධුරයෙන් ඉවත් කර ඇති අතර, අද ඔහු දිවුරුම් දුන්නේ රාජ්‍ය ව්‍යවසාය සහ මහනුවර සංවර්ධන අමාත්‍යවරයා ලෙසයි.\nපෙර කැබිනට් මණ්ඩලයේ රාජ්‍ය ව්‍යවසාය සංවර්ධන අමාත්‍ය ධුරය දැරූ කබීර් හෂීම්, උසස් අධ්‍යාපන, මහාමාර්ග අමාත්‍යවරයා ලෙස දිවුරුම් දුන්නා.\nතිරසර සංවර්ධන හා වනජීවි අමාත්‍ය ධුරය ගාමිණී ජයවික්‍රම පෙරේරාගෙන් ඉවත් කර ඇති අතර, කම්කරු සහ වෘත්තීය සමිති සබඳතා රාජ්‍ය අමාත්‍යවරයා ලෙස කටයුතු කළ රවීන්ද්‍ර සමරවීර අද එම අමාත්‍ය ධූරයේ දිවුරුම් දෙනු ලැබුවා.\nපියසේන ගමගේ දක්ෂිණ සංවර්ධන අමාත්‍ය ධුරයට අමතරව තරුණ කටයුතු රාජ්‍ය අමාත්‍ය ධුරයේ අද දිවුරුම් දුන් අතර විදුලිබල හා පුනර්ජනනීය බලශක්ති නියෝජ්‍ය අමාත්‍ය ධුරය දැරූ අජිත් පී. පෙරේරා අද දිවුරුම් දුන්නේ බන්ධනාගාර ප්‍රතිසංස්කරණ, මත්ද්‍රව්‍ය නිවාරණ හා ප්‍රජා විශෝධන රාජ්‍ය අමාත්‍ය ධුරයේයි.\nජාතික ප්‍රතිපත්ති හා ආර්ථික කටයුතු නියෝජ්‍ය අමාත්‍යවරයා ලෙස කටයුතු කළ ආචාර්ය හර්ෂ ද සිල්වා එම විෂයන් සඳහාම රාජ්‍ය අමාත්‍යවරයා ලෙස ජනාධිපතිවරයා ඉදිරියේ අද දිවුරුම් දෙනු ලැබුවා.\nනිමල් ලන්සා ඉවත්වීමෙන් පුරප්පාඩුව පැවති ස්වදේශ කටයුතු නියෝජ්‍ය අමාත්‍ය ධුරයේ අද දිවුරුම් දුන්නේ එක්සත් ජාතික පක්ෂ කුරුණෑගල දිස්ත්‍රික් පාර්ලිමේන්තු මන්ත්‍රී ජේ.සී. අලවතුවලයි.\nඅද සිදුකෙරුණු අමාත්‍ය සංශෝධනයත් සමඟ රජයේ කැබිනට් අමාත්‍යවරුන් සංඛ්‍යාව 47 දක්වා ඉහළ ගොස් තිබෙනවා.\nරාජ්‍ය අමාත්‍යවරුන් සංඛ්‍යාව 24 දක්වා ඉහළ යන අතර, 21ක් වූ නියෝජ්‍ය අමාත්‍ය ධූර සංඛ්‍යාවේ වෙනසක් සිදුව නැහැ.",
       "URL": "https://www.hirunews.lk/184471/අද-සිදුකළ-නව-කැබිනට්-සංශෝධනය-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4064"
}