{
       "Source": "hirunews",
       "Timestamp": "Friday, 18 September 2020 - 17:24",
       "Headline": "අධික වර්ෂාවත් සමග හැටන් කොළඹ ප්‍රධාන මාර්ගයට ගසක් කඩා වැටෙයි (ඡායාරූප)",
       "News Content": "ගිනිගත්හේන නගරය ආසන්නයේදී හැටන් කොළඹ ප්‍රධාන මාර්ගයට ගසක් කඩා වැටීමෙන් එම මාර්ගයේ ගමනාගමනයට බාධා මතුවී තිබෙනවා.\nකෙසේවෙතත් අප වාර්තාකරුවන් සඳහන් කළේ මාර්ග සංවර්ධන අධිකාරියේ නිලධාරීන් සහ පොලිසිය එක්ව කඩා වැටුනු ගස කපා ඉවත් කර ඇති බවයි.\nමධ්‍යම කඳුකරයට පවතින අයහපත් කාලගුණික තත්වයත් සමග ගස කඩා වැටී ඇති අතර මේ හේතුවෙන් පස්වරු 3.30 සිට 4.30 දක්වා කාලය තුල ගමනාගමනයට බාධා මතුවී තිබුනා.\nමේ අතර තවදුරටත් පවතින අධික වර්ෂාව හමුවේ හැටන් කොළඹ සහ හැටන් නුවරඑළිය ප්‍රධාන මාර්ගවලට පස් කඳු සහ ගස් කඩා වැටීමේ අවධානමක් පවතින බැවින් එම මාර්ගවල රිය ධාවනයේදී සැලකිලිමත් වන ලෙසටයි පොලිසිය රියදුරන්ට දැනුම්දෙන්නේ.\nමේ අතර අධික වර්ෂාවත් සමග අද පස්වරුවේ කැනියොන් සහ ලක්ෂපාන ජලාශවල එක් වාන් දොරටුව බැගින් විවෘත කර ඇති බවයි අප වාර්තාකරු කියාසිටියේ.",
       "URL": "https://www.hirunews.lk/250538/අධික-වර්ෂාවත්-සමග-හැටන්-කොළඹ-ප්‍රධාන-මාර්ගයට-ගසක්-කඩා-වැටෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2445"
}