{
       "Source": "hirunews",
       "Timestamp": "Tuesday, 15 August 2023 - 8:31",
       "Headline": "කොළඹ ජාතික රෝහලේ ශල්‍යාගාර ඇතුළු අංශ කිහිපයක විදුලිය බිද වැටේ",
       "News Content": "කොළඹ ජාතික රෝහලේ ඇතැම් ශල්‍යාගාර, දැඩි සත්කාර ඒකක සහ ශල්‍ය වාට්ටු ඇතුළු තවත් ඒකක ගණනාවකට විසංධි වූ විදුලි සැපයුම මේ වන විට යථා තත්ත්වයට පත් කර ඇති බව රෝහල් අධ්‍යක්ෂක වෛද්‍ය කුමාර වික්‍රමසිංහ පවසනවා.\nඊයේ (14) විදුලිය විසංධි වීම හේතුවෙන් A,B,D යන ශල්‍යාගාරවල කටයුතුවලට බාධා එල්ල වූ බවයි වාර්තා වුණේ.\nමේ නිසා ඇතැම් ශල්‍යකර්ම නතර කිරීමට සිදු වූ අතර විදුලි පංදම් ආධාරයෙන් ඇතැම් ශල්‍යකර්ම සිදු කර තිබුණා.\nමීට අමතරව ජල සැපයුම සහ දුරකථන පද්ධතියද අක්‍රීය වුණා.\nමේ සම්බන්ධයෙන් අප රෝහල් අධ්‍යක්ෂකවරයාගෙන් තවදුරටත් කළ විමසීමකදී ඔහු කියා සිටියේ භූගත විදුලි රැහැනක සිදු වූ බිදවැටීමක් මෙම තත්ත්වයට හේතු වූ බවයි.\nපසුව විදුලි බල මණ්ඩලයේ සේවකයින් පැමිණ එය අළුත්වැඩියා කළ බවද කොළඹ ජාතික රෝහලේ අධ්‍යක්ෂක වෛද්‍ය කුමාර වික්‍රමසිංහ සඳහන් කළා.\nමේ අතර හපුතලේ ප්‍රාදේශීය රෝහලේ මෘත ශරීරාගාරය සහ හෙද නේවාසිකාගාරය අබලං වීම හේතුවෙන් ජනතාව දැඩි අපහසුතාවයට පත්ව සිටිනවා.\nමරණ පරීක්ෂණ සිදු කිරීමට මළ සිරුරු දියතලාව රෝහල වෙත මාරු කර යැවීම නිසා තමන් දුෂ්කරතාවට පත්ව සිටින බවයි ඔවුන් කියා සිටියේ.",
       "URL": "https://www.hirunews.lk/344865/කොළඹ-ජාතික-රෝහලේ-ශල්‍යාගාර-ඇතුළු-අංශ-කිහිපයක-විදුලිය-බිද-වැටේ",
       "Category": "Local News",
       "Parent URL": "https://www.hirunews.lk/local-news.php?pageID=97"
}