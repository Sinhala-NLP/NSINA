{
       "Source": "hirunews",
       "Timestamp": "Sunday, 03 July 2022 - 10:41",
       "Headline": "ගිං ගඟ අවට පහත් බිම් ප්‍රදේශවලට සුළු ගංවතුර අවදානමක් (වීඩියෝ)",
       "News Content": "පැවති අධික වැසි සමඟ ගිං, කළු, මහවැලි යන ගංඟාවල ජල මට්ටම් ඉහළ යමින් පවතින බව වාරිමාර්ග දෙපාර්තමේන්තු ප්‍රකාශ කළා.\nමේ හේතුවෙන් එම ගංඟා ආශ්‍රිත පහත්බිම්වල වෙසෙන ජනතාවට අවධානයෙන් පසුවන ලෙසයි එම දෙපාර්තමේන්තුව ඉල්ලා සිටින්නේ.\nගිං ගඟේ ජල මට්ටම ඉහළ යාම හේතුවෙන් වැලිවිටිය - දිවිතුර, බද්දේගම, කොටපොළ, හික්කඩුව, නියාගම, නෙළුව, තවලම, අක්මීමන, නාගොඩ, ඇල්පිටිය, බෝපේ පෝද්දල සහ ගාල්ල ප්‍රාදේශීය ලේකම් කොට්ඨාසවලට අයත් පහත් බිම් ප්‍රදේශවලට සුළු ගං වතුර තත්වයක් ඇතිවිය හැකි බව ද වාරිමාර්ග දෙපාර්තමේන්තුව ප්‍රකාශ කළා.\nඅධික වැසි හේතුවෙන් කළු ගඟ - රත්නපුර ප්‍රදේශයෙන් ද, මහවැලි ගඟ - නාවලපිටිය ප්‍රදේශයෙන්ද, ජල මට්ටම ඉහළ යමින් පවතිනවා.\nමේ අතර මධ්‍යම කඳුකරයේ ජලපෝෂක ප්‍රදේශවලට ඊයේ රාත්‍රියේ අධික වැසි ලැබීම හේතුවෙන් කැනියොන් ජලාශයේ වාන් දොරටු දෙකක් අඩි තුන බැගින් විවෘත කෙරුණා.\nඑමෙන්ම විමලසුරේන්ද්‍ර ජලාශයේ වාන් දොරටු අද උදෑසන සිට විවෘත කර තිබෙනවා.\nලක්ෂපාන ජලාශයේ ද වාන් දොරටු 3 ක් මේ වනවිට විවෘත කර ඇති බවයි වාර්තාවන්නේ.\nපවතින අධික වර්ෂාවත් සමඟ ගිනිගත්හේන - නෝට්න්බි්‍රජ් හරහා මස්කෙළිය ප්‍රධාන මාර්ගයට විශාල පස්කන්දක් සහ ගල් කිහිපයක් පෙරළීම හේතුවෙන් එම මාර්ගයේ ගමනාගමන කටයුතු අද උදෑසන සිට සම්පූර්ණයෙන් ඇණහිටියා.\nඑමෙන්ම එම මාර්ගයේ මාවුස්සාකැලේ වත්ත ප්‍රදේශයෙන් පස් සහ ගල් පෙරළීම හේතුවෙන් මාර්ගයේ ගමන් ගන්නා වාහන හැටන් - නෝවුඩ් මාර්ගය හරහා ධාවනය කරවන ලෙස නෝට්න්බි්‍රජ් පොලිසිය රියදුරන්ගෙන් ඉල්ලා සිටිනවා.\nගාල්ල, සමුද්‍ර මාවත, ගාල්ල වරාය පොලිසිය, ගාල්ල - මාතර ප්‍රධාන මාර්ගයේ දෙවට සහ ගාල්ල - කොළඹ ප්‍රධාන මාර්ගයේ අකුරල සිට ගොඩගම දක්වා වූ ප්‍රදේශයට ඊයේ පස්වරුවේ මුහුදු රළ ගලා ඒම නිසා ගමනාගමනයට බාධා එල්ලවුණා. මෙම තත්වය හමුවේ ගාල්ල ධීවර වරායේ නැංගුරම් ලා තිබූ බහුදින යාත්‍රා 60කට පමණ අලාභහානි සිදුව ඇති බවයි ගාල්ල - ධීවර වරායේ සභාපති පී.බී. ගාමිණී සඳහන් කළේ.\nඩෙවෝන් ඇළට ජලය ගලාබසිනා ඇළ මාර්ගයක් පිටාර ගැලීමෙන් හැටන් - කොටගල - කොමර්ෂල් ප්‍රදේශයේ සාමදානපුරම් ජනපදයේ නිවාස කිහිපයක් ජලයෙන් යටවී ඇති බවයි අප වාර්තාකරු ප්‍රකාශ කළේ.\nඅධික වර්ෂාවත් සමඟ හැටන් - රොසැල්ල වතුයායේ හයිඩ්‍රිර් කොටසේ වතු නිවාස පෙළක් ජලයෙන් යටව තිබෙනවා.\nමේ අතර අද පෙරවරු හයෙන් අවසන් වූ ගතවූ පැය විසි හතර තුළ වැඩිම වර්ෂාපතනය මාතර දිස්ත්‍රික්කයේ කොටපොල ප්‍රදේශයෙන් වාර්තාවනවා.\nඑය සටහන් වන්නේ මිලිමීටර 156.5 ක් ලෙසයි.\nඊට අමතරව දෙණියායට මිලිමීටර 127 ක වර්ෂාපතනයක් සහ ගාල්ල - නෙළුවට මිලිමීටර 118 ක වර්ෂාපතනයක් ඇදහැලී තිබෙනවා.\nපුත්තලම සිට කොළඹ ගාල්ල සහ හම්බන්තොට හරහා පොතුවිල් දක්වා වන වෙරළට ඔබ්බෙන් වන මුහුදු ප්‍රදේශවල රළ තවදුරටත් රළුවිය හැකි බව කාලගුණ විද්‍යා දෙපාර්තමේන්තුව සඳහන් කළා.\nමේ අතර මාතර - ගන්දර - තලල්ල - සීතගල්ල ස්වභාවික මුහුදු තටාකයේ ඊයේ දියනෑමට ගොස් මුහුදේ ගිලී අතුරුදන්වූ රුහුණු විශ්වවිද්‍යාලයේ ඉංජිනේරු පීඨයේ පළමු වසර සිසුවාගේ සිරුර මෙතෙක් සොයාගෙන නැහැ.\nඑසේම ගාලු පාරේ අම්බලන්ගොඩ - උස්මුදුනාව මංසන්ධියේ සිට හික්කඩුව - කුමාරකන්ද මංසන්ධිය දක්වා වූ කොටස තවදුරටත් තාවකාලිකව වසා දමා තිබෙනවා.",
       "URL": "https://www.hirunews.lk/308897/ගිං-ගඟ-අවට-පහත්-බිම්-ප්‍රදේශවලට-සුළු-ගංවතුර-අවදානමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1050"
}