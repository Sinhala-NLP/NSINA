{
       "Source": "hirunews",
       "Timestamp": "Thursday, 09 June 2022 - 6:23",
       "Headline": "ලංවිම වර්ජනය තාවකාලික ව නැවතෙයි - ගල් අඟුරු බලාගාර පූර්ණ ධාරිතාවෙන්",
       "News Content": "මේ අතර විදුලිබල පනතට ගෙන එන සංශෝධනවලට විරෝධය පළ කරමින් ලංකා විදුලිබල මණ්ඩලයේ ඉංජිනේරු සංගමය ආරම්භ කළ වර්ජනය තාවකාලිකව අත්හිටුවූ බවයි විදුලි ඉංජිනේරුවන්ගේ සංගමය ප්‍රකාශ කළේ.\nඅද අළුයම සිට කොළඹ, ගම්පහ සහ මහනුවර දිස්ත්‍රික්වල ප්‍රදේශ රැසක මෙලෙස විදුලිය බිද වැටීම් වාර්තා වන බවයි හිරු ප්‍රාදේශීය වාර්තාකරුවන් සදහන් කළේ.\nඑහෙත් එම විදුලි බිද වැටීම් වලට හේතුව කුමක්ද යන්න සම්බන්ධයෙන් විදුලිබල මණ්ඩලය මෙතෙක් නිල ප්‍රකාශයක් සිදු කර නැහැ.\nමේ අතර ජනාධිපතිවරයා කරනු ලැබූ ඉල්ලීමකට අනුව විදුලිබල මණ්ඩලයේ ඉංජිනේරු සංගමය ඊයේ මධ්‍යම රාත්‍රියේ සිට ආරම්භ කළ වර්ජනය තාවකාලිකව අත්හිටවූ බව එම සංගමයේ සභාපති අනිල් රංජිත් ඉඳුවර ප්‍රකාශ කළා.\nඔහු කියා සිටියේ ජනාධිපතිවරයා ඊයේ රාත්‍රියේ දුරකතනයෙන් තම සංගමය අමතා කරනු ලැබූ ඉල්ලීමකට අනුව වර්ජනය අත්හිටවූ බවයි.\nකෙසේ වෙතත්, විදුලි ඉංජිනේරුවන්ගේ සංගමය ඊයේ රාත්‍රි ආරම්භ කරනු ලැබූ වර්ජනයට ලංකා විදුලිබල මණ්ඩලයේ ස්වාධීන ඉංජිනේරු සංගමය සහ ලංකා විදුලිබල මණ්ඩලීය තාක්ෂණික ඉංජිනේරු හා අධිකාරී සංගමය සහය දැක්වූයේ නැහැ.\nමේ අතර, විදුලිබල පනත සංශෝධනය කිරීමේ පනත් කෙටුම්පත අද අනිවාර්යයෙන්ම පාර්ලිමේන්තුවට ඉදිරිපත් කරන බවයි විදුලිබල හා බලශක්ති අමාත්‍ය කංචන විජේසේකර ඊයේ පාර්ලිමේන්තුවේදී අවධාරණය කළේ.\nඑමෙන්ම විදුලිබල සැපයුම සහ රෝහල් සේවා අත්‍යාවශ්‍ය සේවා ලෙස ප්‍රකාශයට පත් කර තිබෙනවා.\n1979 අංක 61 දරණ අත්‍යාවශ්‍ය මහජන සේවා පනතේ දෙවැනි වගන්තියෙන් තමා වෙත පැවරී ඇති බලතල අනුව ජනාධිපති ගෝඨාභය රාජපක්ෂ විසින් අති විශේෂ ගැසට් පත්‍රයකින් ඊයේ පස්වරුවේ මේ බව නිවේදනය කරනු ලැබුවා.\nරජයේ සංස්ථා, දෙපාර්තමේන්තු, පලාත් පාලන ආයතන හෝ සමූපකාර සමිති විසින් සැපයෙන විදුලි සම්පාදනය හා රෝහල් සේවා සාමාන්‍ය ජන ජිවිතය පවත්වාගෙන යාමට අත්‍යාවශ්‍ය බව ඉන් නම් කර තිබෙනවා.\nරෝහල් සාත්තු නිවාස, බෙහෙත් ශාලා සහ වෙනස් සමාන ආයතන ආදියෙහි රෝගීන්ට සැපයෙන සියලු ප්‍රතිකාර හා සේවා රෝහල් සේවාවට අයත් වනවා.\nමේ අතර, ලක්ෂපාන, නව ලක්ෂපාන, පොල්පිටිය, විමලසුරේන්ද්‍ර සහ කැණියොන් යන ජලවිදුලි බලාගාර 05ම මේ වනවිට ක්‍රියාවිරහිත වී ඇති බව වාර්තා වනවා.\nමේ හේතුවෙන් එම බලාගාර වලින් උත්පාදනය කෙරෙන මෙගාවොට් 300ක ධාරිතාවය ජාතික විදුලිබල පද්ධතියට අහිමි වී ඇති බවද සදහන්.\nනමුත් සියලු ම ගල් අඟුරු බලාගාර පූර්ණ ධාරිතාවය ජනනය කර ජාතික විදුලිබල පද්ධතියට සම්බන්ධ වෙමින් පවතින බව යි සඳහන් වන්නේ.\nඑම නිවේදනය පහළින්",
       "URL": "https://www.hirunews.lk/306618/ලංවිම-වර්ජනය-තාවකාලික-ව-නැවතෙයි-ගල්-අඟුරු-බලාගාර-පූර්ණ-ධාරිතාවෙන්",
       "Category": "Local News",
       "Parent URL": "https://www.hirunews.lk/local-news.php?pageID=1109"
}