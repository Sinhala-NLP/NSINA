{
       "Source": "hirunews",
       "Timestamp": "Wednesday, 13 July 2022 - 17:08",
       "Headline": "සාමය පවත්වාගෙන යාමට සහය දෙන්නැයි ආරක්ෂක මාණ්ඩලික ප්‍රධානී ඉල්ලයි (වීඩියෝ)",
       "News Content": "මීළඟ ජනාධිපතිවරයා පත්වන තෙක් රටේ සාමය සහ ආරක්ෂාව පවත්වාගෙන යාමට ත්‍රිවිද හමුදාවට සහ පොලිසියට සහයෝගය ලබාදෙන ලෙසට ආරක්ෂක මාණ්ඩලික ප්‍රධානී ජෙනරාල් ශවේන්ද්‍ර සිල්වා ඉල්ලීමක් කරනවා.\nවිශේෂ ප්‍රකාශයක් සිදු කරමින් ඔහු කියාසිටියේ පොලිසිය සහ ත්‍රිවිද හමුදාව මේ දක්වා පවතින ව්‍යවස්ථාවට අනුව කටයුතු කළ බවයි.\nඑමෙන්ම ජනාධිපතිවරයාගේ ඉල්ලා අස්වීම සිදුවන බවට කතානායකවරයා තමන්ට දැනුම්දුන් බව ද ශවේන්ද්‍ර සිල්වා ප්‍රකාශ කළා.\nජනපතිගේ ඉල්ලා අස්වීමත් සමග ඉදිරියේදී පත්වීමට නියමිත ජනාධිපතිවරයා පත්වන තෙක් වන කාලසීමාව තුල ගනු ලබන ක්‍රියාමාර්ග සම්බන්ධයෙන් ද කතානායකවරයා සමග සාකච්ඡා කළ බවයි ආරක්ෂක මාණ්ඩලික ප්‍රධානියා කියාසිටියේ.\nඑහිදී ත්‍රිවිද හමුදාපතිවරුන් මෙන්ම පොලිස්පතිවරයා ද කතානායකවරයාගෙන් ඉල්ලා ඇත්තේ පක්ෂ නායක රැස්වීමක් කැඳවා ඉදිරි ජනපති පත් කරගන්නා තෙක් කාලසීමාව තුල ගනු ලබන ක්‍රියාමාර්ග පිළිබඳ තමන්ට දැනුම්දෙන ලෙසටයි.\nඅදාළ පක්ෂ නායක රැස්වීම අද පස්වරු 5ට පැවැත්වීමට නියමිතයි. එහිදී ගනු ලබන තීරණ ජනතාව වෙත දැනුම්දෙනු ඇති බවයි ඔහු කියාසිටියේ.\nමෙහිදී අදාළ තීරණ දැනුම්දීමෙන් අනතුරුව ජනපති පත්වන තෙක් රටේ සාමය පවත්වාගෙන යාම සඳහා සහයෝගය ලබාදෙන ලෙසට ආරක්ෂක මාණ්ඩලික ප්‍රධානියා ඉල්ලීමක් කරනවා.\nරාජ්‍ය හෝ පෞද්ගලික දේපළ විනාශ නොකර සාමය පවත්වාගෙන යාමට සහය වන ලෙසටයි ඔහු දැනුම්දෙන්නේ.",
       "URL": "https://www.hirunews.lk/309898/සාමය-පවත්වාගෙන-යාමට-සහය-දෙන්නැයි-ආරක්ෂක-මාණ්ඩලික-ප්‍රධානී-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1024"
}