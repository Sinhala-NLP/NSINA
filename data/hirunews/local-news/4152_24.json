{
       "Source": "hirunews",
       "Timestamp": "Thursday, 28 December 2017 - 13:00",
       "Headline": "සන්ධාන සම්මුතිය එළිදකී - සෝමවීර චන්ද්‍රසිරිත් ජනපති සමඟ",
       "News Content": "එක්සත් ජනතා නිදහස් සන්ධානයේ පක්ෂ අතර පොදු එකඟතාව සන්ධානගතවීම සනිටුහන්වීම අද ජනාධිපති මෛත්‍රීපාල සිරිසේනගේ ප්‍රධානත්වයෙන් සිදු  කෙරුණා.\nඒ, බණ්ඩාරනායක අනුස්මරණ සම්මන්ත්‍රණ ශාලාවේදියි.\nනිදහසේ සම්මුතිය යන මැයින් සන්ධානයේ සියලූ පක්ෂ පොදු එකඟතාවකට පැමිණීම මෙහිදී සිදු කෙරුණා.\nඑහිිදී සන්ධානයේ සියලු පක්ෂ ප්‍රතිඥාවක් සහ දිවුරුම් දීම සිදුකරනු ලැබුවේ ද එක්සත් ජනතා නිදහස් සන්ධාන මහලේකම්, අමාත්‍ය මහින්ද අමරවීර විසින්.\nඋත්සව  සභාව ඇමතූ ජනාධිපති මෛත්‍රීපාල සිරිසේන සඳහන් කළේ පවිත්‍ර දේශපාලනයක් වෙනුවෙන් සියලූ දෙනා කැප කිරීම් කළ යුතු කාලය එළඹ ඇති බවයි.\nමෙහිදී ජනාධිපතිවරයා භගවත් ගීතාවේ උදාහරණයක් ද ගෙන දක්වමින් කියා සිටියේ තමන්ගේ කඩුවෙන් කැපී යන්නේ ඥාතියෙක් ද, හිතවතෙක් ද යන්න කිව නොහැකි බවයි.\nපක්ෂ, පාට හෝ පුද්ගලයා අනුව නොව පිරිසිදු දේශපාලනය වෙනුවෙන් එය තීරණය වන බවයි ජනාධිපති මෛත්‍රීපාල සිරිසේන මෙහිදී වැඩිදුරටත් සඳහන් කළේ.\nමෙම අවස්ථාවට ශ්‍රී ලංකා නිදහස් පක්ෂය ප්‍රමුඛ එක්සත් ජනතා නිදහස් සන්ධානයට අමතරව දේශපාලන පක්ෂ 31ක නියෝජිතයින් එක්ව සිටියා.\nමහජන එක්සත් පෙරමුණේ උප සභාපති සෝමවීර චන්ද්‍රසිරි ද මෙම උත්සවයට එක්ව සිටි අතර එහිදී ඔහු ජනපතිට සහය පල කිරීමට තීරණය කර තිබෙනවා.\nඊට අමතරව රාජ්‍ය ඇමතිනී ශ්‍රියානි විජේවික්‍රම, ජාතික නිදහස් පෙරමුණේ හිටපු නියෝජ්‍ය නායක වීරකුමාර දිසානායක, හිටපු ජාතික සංවිධායක පියසිරි විජේනායක සහ ප්‍රජාතන්ත්‍රවාදී ජනතා කොංග්‍රසයේ නායක, හිටපු පාර්ලිමේන්තු මන්ත්‍රී ප්‍රභා ගනේෂන් ද එක්ව සිටියා.\nඑමෙන්ම, ලංකා කම්කරු කොංග්‍රසයේ මහලේකම් හිටපු අමාත්‍ය ආරුමුගම් තොණ්ඩමන්, පක්ෂයේ නායක, හිටපු අමාත්‍ය මුත්තුසිවලිංගම්, ඊ.පී.ඩී.පී. සංවිධානයේ නායක, පාර්ලිමේන්තු මන්ත්‍රී ඩග්ලස් දේවානන්දා ද  මෙම උත්සවයට සහභාගි වුණා.",
       "URL": "https://www.hirunews.lk/179548/සන්ධාන-සම්මුතිය-එළිදකී-සෝමවීර-චන්ද්‍රසිරිත්-ජනපති-සමඟ",
       "Category": "Local News",
       "Parent URL": "https://www.hirunews.lk/local-news.php?pageID=4152"
}