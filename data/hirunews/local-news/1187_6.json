{
       "Source": "hirunews",
       "Timestamp": "Friday, 06 May 2022 - 20:20",
       "Headline": "පොලිසිය කළ ඉල්ලීමක් සලකා බැලීමෙන් කොළඹ අතිරේක මහේස්ත්‍රාත් හර්ෂණ කැකුණවෙල ඉවත් වෙයි",
       "News Content": "ගාලු‍ මුවදොර පැවැත්වෙන විරෝධතාව හේතුවෙන් ජනාධිපති ලේකම් කාර්යාලයේ ප්‍රවේශ මාර්ගය ආශ්‍රිතව ඇති වී තිබෙන බාධා ඉවත් කිරීමේ නියෝගයක් නිකුත් කරන ලෙස ඉල්ලා පොලිසිය විසින් කරන ලද ඉල්ලීම සලකා බැලීමෙන් කොළඹ අතිරේක මහේස්ත්‍රාත් හර්ෂණ කැකුණවෙල ඉවත් වුණා.\nමෙම ඉල්ලීම අද දහවල් සලකා බැලුණු අවස්ථාවේ කොළඹ කොටුව පොලිසිය වෙනුවෙන් පෙනී සිටි රජයේ නීතිඥ ශවේන්ද්‍ර වික්‍රම කරුණු දක්වමින් කියා සිටියේ මෙම විරෝධතාව හා සම්බන්ධ නඩු දෙකක් මේ වනවිට කොළඹ මහේස්ත්‍රාත් අධිකරණය හමුවේ විභාග වන බවයි.\nඑබැවින් මෙම ඉල්ලීම සලකා බැලීමට සූදානම් නම් ඒ පිළිබඳව කරුණු ඉදිරිපත් කිරීමට තමන් පියවර ගන්නා බව රජයේ නීතිඥවරයා සඳහන් කළා. මෙහිදී විරෝධතාවයේ නියුතු පුද්ගලයින් වෙනුවෙන් පෙනී සිටි ශ්‍රී ලංකා නීතිඥ සංගමයේ සභාපති, ජනාධිපති නීතිඥ සාලිය පීරිස් විරෝධය පළ කළා.\nදෙපාර්ශවය විසින් ඉදිරිපත් කළ කරුණු සලකා බැලූ අතිරේක මහේස්ත්‍රාත් හර්ෂණ කැකුණවෙල මෙම ඉල්ලීම සලකා බැලීමෙන් ඉවත් වන බව ප්‍රකාශ කළ අතර, එය වෙනත් මහේස්ත්‍රාත්වරයෙකු හමුවට යොමු කරන බව සඳහන් කළා.\nඅනතුරුව පොලිසියේ ඉල්ලීම අතිරේක මහේස්ත්‍රාත් ශිලනි පෙරේරා ඉදිරියේ කැඳවූ අතර ඇය එහිදී දෙපාර්ශවයේ නීතිඥවරුන්ගෙන් විමසා සිටියේ මෙම ඉල්ලීම තමන් ඉදිරියේ සලකා බැලීමට එකඟතාවක් තිබේද යන්නයි.\nමෙය හදිසි අවශ්‍යතාවක් මත ඉදිරිපත් කරන ඉල්ලීමක් බැවින් එය අද දිනයේ සලකා බලන ලෙසයි එහිදී රජයේ නීතිඥයා ඉල්ලා සිටියේ.\nඑහෙත් විරෝධතාකරුවන් වෙනුවෙන් පෙනී සිටි නීතිඥ මණ්ඩලය කියා සිටියේ මෙම ඉල්ලීමට අදාළව, පොලිසිය සංයුක්ත තැටි ගණනාවක් අධිකරණයට ඉදිරිපත් කර ඇති බැවින් ඒවා තමන්ට නිරීක්ෂණය කළ යුතු බවයි.\nඑබැවින් මෙම පැමිණිල්ල කොළඹ ප්‍රධාන මහේස්ත්‍රාත්වරයා ඉදිරියේ වෙනත් දිනයක කැඳවන ලෙස ඔවුන් ඉල්ලා සිටි අතර, රජයේ නීතිඥවරයාගේ එකඟතාවය මත ලබන අඟහරුවාදා කැඳවන බවයි අතිරේක මහේස්ත්‍රාත් ශිලනි පෙරේරා දැනුම් දුන්නේ.\nමේ අතර, ගාලු මුවදොර දී ආරම්භ කළ අරගලය අද 28 වන දිනටත් ක්‍රියාත්මකයි.",
       "URL": "https://www.hirunews.lk/303689/පොලිසිය-කළ-ඉල්ලීමක්-සලකා-බැලීමෙන්-කොළඹ-අතිරේක-මහේස්ත්‍රාත්-හර්ෂණ-කැකුණවෙල-ඉවත්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1187"
}