{
       "Source": "hirunews",
       "Timestamp": "Saturday, 30 January 2021 - 16:35",
       "Headline": "කොරෝනා එන්නත් ලබාගන්න ලොව පුරා සටනක්",
       "News Content": "යුරෝපය වෙත සිදුකෙරෙන සිය කොරෝනා එන්නත් අපනයනයන් සීමා කිරීමට සිදුව ඇති බව අමෙරිකානු මොඩර්නා සමාගම ප්‍රකාශයට පත් කිරීමත් සමඟ යුරෝපාකරයේ කොරෝනා එන්නත් හිඟය තවදුරටත් උත්සන්න විය හැකි බව වාර්තා වනවා.\nමොඩර්නා සමාගම ප්‍රකාශ කළේ සිය එන්නත් නිෂ්පාදන අමුද්‍රව්‍ය සැපයුම්කරුවන්ට ප්‍රමාණවත් ඉල්ලුමක් සපුරාලිය නොහැකි වී ඇති බවයි.\nසාමාන්‍ය තත්ත්වයන් යටතේ එන්නතක් පුළුල් භාවිතයට නිකුත් කිරීම සඳහා වසර 03 ක් හෝ 04 ක් ගතවනවා.\nඑහෙත් කඩිනමින් ඒවා නිෂ්පාදනය කිරීමේදී මෙවැනි හිඟයක් මතුවිය හැකියි.\nමොඩර්නා සමාගම සිදුකළ දැනුම්දීමකට අනුව ඉතාලිය, ප්‍රංශය සහ ස්විට්සර්ලන්තය තමන්ට ලැබෙන එන්නත් ප්‍රමාණය 20% කින් පමණ අඩුවන බව ප්‍රකාශ කළා.\nඋතුරු අයර්ලන්තය වෙත සිදුකෙරෙන කොරෝනා එන්නත් සඳහා පැනවූ අපනයන සීමාවන් ඉවත් කිරීමට යුරෝපා සංගමය තීරණය කර තිබෙනවා.\nයුරෝපා කොමිසම මගින් අදාළ සීමාවන් පනවා තිබුණේ බ්‍රික්සිට් එකඟතාවද අභිබවා යමින්.\nඑහෙත් ඒ පිළිබඳව නැවත සලකා බලන ලෙස බි්‍රතාන්‍ය අගමැති බොරිස් ජොන්සන් යුරෝපා සංගමයෙන් ඉල්ලීමක් කර තිබුණා.\nයුරෝපා සංගමයේ නිෂ්පාදිත කොරෝනා වෛරස් එන්නත් බි්‍රතාන්‍යය වෙත අපනයනය කිරීම සීමා කිරීමට තීරණය කෙරුණේ දෙපාර්ශවය අතර රාජ්‍යතාන්ත්‍රික උණුසුමක් ඇතිකරමින්.\nඊට පෙර බ්‍රිතාන්‍යයේ ඔක්ස්ෆර්ඩ් සරසවි - ඇස්ට්‍රාසෙනෙකා කොරෝනා එන්නත් යුරෝපා සංගමයේ රටවලට සැපයීම සීමා කිරීමට සිදුවිය හැකි බව ඇස්ට්‍රාසෙනෙකා සමාගම ප්‍රකාශ කළා.\nයුරෝපා සංගමයේ නිෂ්පාදනාගාරයක ගැටළුවක් හේතුවෙන් මේ වසරේ මුල් කාර්තුවේ සැපයිය හැකි කොරෝනා එන්නත් ප්‍රමාණය 60% කින් පමණ අඩුවිය හැකි බවයි ඇස්ට්‍රාසෙනෙකා සමාගම කියා සිටියේ.\nඔක්ස්ෆර්ඩ් සරසවි - ඇස්ට්‍රාසෙනෙකා එන්නත ඉන්දියාවේ පූනේ හි පිහිටි සීරම් ආයතනයේද  කොවිෂීල්ඩ් නමින් නිෂ්පාදනය කෙරෙනවා.\nලොව විශාලතම එන්නත් නිෂ්පාදකයා වන සීරම් ආයතනයේ නිෂ්පාදිත කොරෝනා එන්නත් පනස් පන් ලක්ෂයක් මේ වනවිට අසල්වැසි රටවලට ලබාදී ඇති අතර, දකුණු අප්‍රිකාවටද එන්නත් මාත්‍රා මිලියනයක් ලබන 01 වැනිදා ලඟාවීමට නියමිතයි.",
       "URL": "https://www.hirunews.lk/261158/කොරෝනා-එන්නත්-ලබාගන්න-ලොව-පුරා-සටනක්",
       "Category": "Local News",
       "Parent URL": "https://www.hirunews.lk/local-news.php?pageID=2180"
}