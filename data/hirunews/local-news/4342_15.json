{
       "Source": "hirunews",
       "Timestamp": "Friday, 01 September 2017 - 19:41",
       "Headline": "කලාපීය ආරක්ෂාවේ වැදගත්කම ගැන ජනපතිගෙන් පැහැදිලි කිරීමක්",
       "News Content": "කලාපයේ සාමයට සහ සුරක්ෂිතතාවයට මෙන්ම ස්ථාවරත්වයට ඉන්දියානු සාගරයේ ආරක්ෂාව ඍජුවම සම්බන්ධ බව ජනාධිපති මෛත්‍රීපාල සිරිසේන පවසනවා.\nකොළඹ පැවැත්වෙන දෙවන ඉන්දියානු සාගර සම්මේලනයට සහභාගි වන එහි උප සභාපතිනි ඉන්දියානු විදේශ කටයුතු ඇමතිනි සුෂ්මා ස්වරාජ් ජනාධිපති නිල නිවසේදී අද හමුවූ අවස්ථාවේදීයි ජනාධිපතිවරයා මේ බව කියා සිටියේ.\nඉන්දියානු සාගර කලාපයේ රටවල ප්‍රධාන ආර්ථික සම්පතක් වන මුහුදේ ආරක්ෂාව තහවුරු කර ගැනීම සඳහා ප්‍රමුඛ අවධානයකින් කටයුතු කිරීමේ අවශ්‍යතාවයද මෙහිදී ජනාධිපතිවරයා අවධාරණය කළ බවයි ජනාධිපති මාධ්‍ය අංශය සඳහන් කළේ.\nඉන්දියාව සහ ශ්‍රී ලංකා අතර පවතින ශක්තිමත් සම්බන්ධතාවය තවදුරටත් ඉහළ නැංවීමට ලක් රජය ගන්නා පියවර පිළිබඳව මෙහිදී ඉන්දීය විදේශ ඇමතිනිය සිය ප්‍රසාදය පළ කර තිබෙනවා.\nඑමෙන්ම, දෙරටේ ජනතාවගේ යහපත උදෙසා යෝජිත නව ද්විපාර්ශවික ආර්ථික යෝජනා ක්‍රම වේගවත් කිරීම කෙරෙහි ඉන්දියාව කැපවීමෙන් කටයුතු කරන බවද මෙහිදී ඇය ප්‍රකාශ කළ බවයි ජනාධිපති මාධ්‍ය අංශය නිවේදනය කළේ.\nමේ අතර, ඉන්දීය විදේශ ඇමතිනි සුෂ්මා ස්වරාජ් ඊයේ අරලිය ගහ මන්දීරයේදී අග්‍රාමාත්‍ය රනිල් වික්‍රමසිංහ ද හමුවුණා.",
       "URL": "https://www.hirunews.lk/169955/කලාපීය-ආරක්ෂාවේ-වැදගත්කම-ගැන-ජනපතිගෙන්-පැහැදිලි-කිරීමක්",
       "Category": "Local News",
       "Parent URL": "https://www.hirunews.lk/local-news.php?pageID=4342"
}