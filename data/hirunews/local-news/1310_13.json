{
       "Source": "hirunews",
       "Timestamp": "Sunday, 06 March 2022 - 14:15",
       "Headline": "රුසියාව පොහොර අපනයනය නවතයි - ලෝක වෙළඳපොලේ පොහොර මිල ඉහළ යාමේ අවදානමක්",
       "News Content": "පොහොර අපනයනය නතර කිරීමට රුසියාව තීරණය කිරීමත් සමඟ ලෝක වෙළඳපොලේ පොහොර මිල කැපී පෙනෙන ලෙස ඉහළ යාමේ අවදානමක් මතුව තිබෙනවා.\nඑය, ලොව පුරා ආහාර කාණ්ඩයේ උද්ධමනය ඉහළ නැංවීමටද හේතුවනු ඇති බවයි වෙළඳපොල විශ්ලේෂකයන් පෙන්වා දෙන්නේ.\nයුක්රේන ආක්‍රමණය හමුවේ බටහිර රටවල සම්බාධක මුහුණදෙන රුසියාව පොහොර, අපනයනය කපා හැරීමට තීරණය කර ඇත්තේ ඒ සඳහා පවතින බාධක සැළකිල්ලට ගනිමින්.\nරුසියාව සියලු වර්ගවල භෝග පෝෂක අඩු මිලට ලොව පුරා බෙදාහරින සැපයුම්කරුවෙකු ලෙසයි සැළකෙන්නේ.\nවිශේෂයෙන් රුසියාවේ එම තීරණය එරට පොහොර මත යැපෙන දකුණු ඇමරිකානු සෝයා බෝංචි, කෝපි සහ සීනි නිෂ්පාදන රටවලට ගැටළුකාරී තත්වයක් වනු ඇති.\nරුසියාවට පොහොර අපනයනය අත්හිටුවීම තුලින් ගෝලීයව විශාල පොහොර හිඟයක් මතුවනු ඇති බවයි විදෙස් වාර්තා පෙන්වා දෙන්නේ.\nකර්මාන්ත හා වෙළඳ කටයුතු රුසියාව තුළ සහ ඉන් පිටත සාමාන්‍ය සේවා නැවත ආරම්භ කරන තෙක් පොහොර අපනයනය අත්හිටුවීමට නිර්දේශ කර ඇති බවයි රුසියානු බලධාරීන් ප්‍රකාශ කර ඇත්තේ.\nමෙම තීරණයත් සමග පොහොර මිල ඉහළ යනු ඇති අතර එය ලොව පුරා ගොවීන්ට ගැටළුවක් විය හැකි බවටයි වාර්තා පළවන්නේ.\nපොටෑෂ් සහ නයිට්‍රජන් වැනි පොහොර බොහෝ දුරට රුසියාවේ සිට දුම්රිය සහ නැව් මගින් ප්‍රවාහනය කරනු ලබනවා.\nරුසියාව යුක්රේනය ආක්‍රමණය කිරීමෙන් පසු යුරෝපා සංගමය මෙන්ම බටහිර රටවල් පැනවු සම්බාධක හමුවේ විදේශීය නැව් සමාගම් එම කලාපයෙන් ඉවත් වී තිබෙනවා.\nමේ හේතුවෙන්  ලෝකයේ විශාලතම බහාලුම් නෞකා ක්‍රියාකරුවන් ඇතුළු විශාල නැව් සමාගම් කිහිපයක් රුසියානු වරායන් වෙත සේවා තාවකාලිකව අත්හිටුවා ඇති බවයි විදෙස් මාධ්‍ය වාර්තා කළේ.\nපොහොර බෙදා හැරීම ඇනහිටීම හේතුවෙන්, යුරෝපයේ සහ වෙනත් රටවල ගොවීන්ට ගිවිසුම්ගත පොහොර ප්‍රමාණය ලබා ගත නොහැකි තත්වයක් මතුවෙමින් පවතිනවා.\nඇමරිකා එක්සත් ජනපද භූ විද්‍යා සමීක්ෂණයට අනුව 2017 දී පොටෑෂ් වෙළඳපොලෙන් 18%ක් සපයනු ලැබුවේ රුසියාව විසින්.\nඅනෙකුත් පොහොර අතර, ඇමෝනියා අපනයනයෙන් 20%ක් සහ යූරියාවලින් 15% ක් ද වන බවයි විදෙස් වාර්තා පවසන්නේ.\nපසුගිය වසර තුළ පොහොර මිල ඉහළ ගොස් ඇති අතර නිදසුනක් වශයෙන්, බඩ ඉරිඟු සඳහා භාවිතා කරන ප්‍රධාන පොහොරක් වන නිර්ජලීය ඇමෝනියා සඳහා මිල පසුගිය මාසයේදී ටොන් එකකට ඩොලර් 1,492ක් ලෙසටයි වාර්තා වුයේ.\nතවදුරටත් මිල ඉහළ යාම ගොවීන් මත පීඩනයක් ගොඩනැගෙන අතර, ඔවුන් දැනටමත් ඉන්ධන, වල් නාශක රසායනික ද්‍රව්‍ය, බෝග බීජ සහ ශ්‍රමය සඳහා සැලකිය යුතු ලෙස ඉහළ මිලක් ගෙවමින් සිටින බවටයි විචාරකයන් පෙන්වා දෙන්නේ.",
       "URL": "https://www.hirunews.lk/298792/රුසියාව-පොහොර-අපනයනය-නවතයි-ලෝක-වෙළඳපොලේ-පොහොර-මිල-ඉහළ-යාමේ-අවදානමක්",
       "Category": "Local News",
       "Parent URL": "https://www.hirunews.lk/local-news.php?pageID=1310"
}