{
       "Source": "hirunews",
       "Timestamp": "Friday, 18 November 2022 - 7:19",
       "Headline": "ජාතික ජල සම්පාදන මණ්ඩලයේ පී.වී.සී බට වංචාවක්",
       "News Content": "ජාතික ජල සම්පාදන මණ්ඩලයේ පොළොන්නරුව කාර්යාලයට අයත් පී.වී.සී. බට එහි ප්‍රධාන කළමනාකරු විසින් පුද්ගලික පරිහරණය සඳහා යොදාගැනීමේ සිද්ධියක් සම්බන්ධයෙන් බකමූණ පොලිසිය විමර්ශනයක් ආරම්භ කර තිබෙනවා.\nඒ රත්මලාන ජල සම්පාදන ප්‍රධාන කාර්යාලයේ විමර්ශන නිලධාරින් ඊයේ සිදු කළ වැටලීමකින් අනතුරුව බකමූණ පොලිසියට කළ පැමිණිල්ලක් අනුවයි.\nජලසම්පාදන මණ්ඩලයේ පොළොන්නරුව කාර්යාලයේ ප්‍රධාන කළමනාකරුට අයත් බකමූණ -නිකපිටිය ගඟේ යාය ප්‍රදේශයේ ඉඩමක වගාවන් සඳහා ජලය ලබා ගැනීමට මෙම පී.වී.සී බට යොදාගෙන ඇති බවට ජලසම්පාදන මණ්ඩලයේ ප්‍රධාන කාර්යාලයට ලද පැමිණිල්ලක් අනුව ඊයේ (17) විමර්ශන නිලධාරින් අදාළ වගා භූමිය නිරීක්ෂණයට පැමිණ තිබුණා.\nඑහිදී එම පී.වී.සී. බටවල සංකේත සහ අක්ෂර පරීක්ෂාවේදී අනාවරණ වී ඇත්තේ ඒවා ජලසම්පාදන මණ්ඩලයට අයත් බවටයි.\nඑමෙන්ම අදාළ ප්‍රධාන කළමනාකරුගේ නිවස අවට පරීක්ෂා කිරීමේ දී සිමෙන්ති කොට්ට 05ක් සොයාගෙන ඇති අතර ඒවා සහ වගා භූමියෙන් කපා ඉවත් කරගත් ජල සම්පාදන මණ්ඩලයට අයත් පී.වී.සී. බට වැඩිදුර විමර්ශන සඳහා බකමූණ පොලිසියට භාර දී තිබෙනවා.",
       "URL": "https://www.hirunews.lk/320660/ජාතික-ජල-සම්පාදන-මණ්ඩලයේ-පී-වී-සී-බට-වංචාවක්",
       "Category": "Local News",
       "Parent URL": "https://www.hirunews.lk/local-news.php?pageID=726"
}