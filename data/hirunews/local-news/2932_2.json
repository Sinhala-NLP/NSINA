{
       "Source": "hirunews",
       "Timestamp": "Monday, 27 January 2020 - 13:05",
       "Headline": "කොරෝනා තවදුරටත් ව්‍යාප්ත වෙයි - මරණ 80ක්, 324කට බරපතලයි - චීන අගමැති වූහාන්හි සංචාරයක",
       "News Content": "කොරෝනා වෛරසය තවදුරටත් චීනය තුල ව්‍යාප්ත වෙමින් පවතින බවට විදෙස් වාර්තා ප්‍රකාශ කළා.\nකෙසේ වෙතත් වෛරසය දරුණු ලෙස පැතිර යන වූහාන් නගරයට අද (27) චීන අග්‍රාමාත්‍ය ලී කෙකියෑන් ගොස් තිබෙනවා.\nමුඛ ආවරණ පැළඳ ආරක්ෂිත නිල් පැහැති ප්ලාස්ටික් ඇඳුම් කට්ටලයකින් සැරසී චීන අග්‍රාමාත්‍යවරයා වූහාන් වෙත ගොස් සිටින බවයි විදෙස් මාධ්‍ය වාර්තා කර ඇත්තේ.\nඔහු කොරෝනා වෛරසය ආසාදිත රෝගින්ද හමුවී ඔවුන්ගේ සුවදුක් විමසීමට නියමිතයි.\nවෛරසය ව්‍යාප්තිය මර්දනය සඳහා අග්‍රාමාත්‍යවරයා ක්‍රියාකාරී කමිටුවක්ද පත් කර තිබෙනවා.\nවිදෙස් වාර්තා තවදුරටත් සඳහන් කළේ වූහාන් නගරයේ පමණක් මිලියන 11ක ජනතාවක් නිරෝධායන තත්ත්වයේ පසුවන බවයි.\nකොරෝනා වෛරසයෙන් මේ වනවිට චීනයේ පුද්ගලයන් 80 දෙනෙකු මියගොස් ඇති අතර, තවත් 2744 ක වැඩි පිරිසකට වෛරසය ආසාදනය වී තිබෙනවා.\nඉන් 324 කගේ තත්ත්වය බරපතල බවයි විදෙස් වාර්තා පෙන්වා දෙන්නේ.\nමියගිය අයගෙන් වැඩි පිරිසක් වැඩිහිටි පුද්ගලයන් සහ පූර්ව ශ්වසන ආබාධ සහිත වූවන් බවයි අනාවරණය වී ඇත්තේ.\nතායිලන්තය, ඇමරිකාව, ඕස්ට්‍රේලියාව, දකුණු කොරියාව, සිංගප්පූරුව ඇතුළු විදෙස් රටවල් රැසකින් කොරෝනා වෛරසය වැලදී ඇති බවට තහවුරු වූ සිද්ධීන් 42ක් වාර්තා වී තිබෙනවා.\nදකුණු කොරියාවේ කොරෝනා ආසාධිත වූ බවට තහවුරු වූ පුද්ගලයන් 04 දෙනෙකු සිටින බව එරට වාර්තා අද අනාවරණය කළා.\nමේ අතර කොරෝනා වෛරසයේ පූර්ව රෝග ලක්ෂණ පහළවීමට පෙර පුද්ගලයෙකුගෙන් තවත් පුද්ගලයෙකුට වෛරසය බෝවන බවටයි චීන නිලධාරීන් අනාවරණ කර ඇත්තේ.\nමේ හේතුවෙන් වෛරසය පැතිරයාමේ අවදානම ඉහළ බවයි ඔවුන් කියා සිටියේ.\nඑමෙන්ම චීනයේ කොරෝනා වෛරසය පවතින නගරවලට පනවා ඇති සංචාරක තහනම තවදුරටත් දීර්ඝ කර තිබෙනවා.\nවිදෙස් වාර්තා සඳහන් කළේ ලූනා නව වසර වෙනුවෙන් ලබාදී තිබූ නිවාඩු කාලයද දීර්ඝ කිරීමට එරට බලධාරින් පියවර ගෙන ඇති බවයි.\nපවතින තත්ත්වය හමුවේ චීනයේ පැවැත්විමට නියමිතව තිබූ ජාත්‍යන්තර තරඟ දෙකක සත්කාරකත්වය චීනයට අහිමිවී තිබෙනවා.\nපෙබරවාරි මාසයේ පැවැත්වීමට නියමිත වූ ආසියානු ගෘහස්ථ මළල ක්‍රීඩා තරඟයේ සහ මාර්තු මස 13 සිට 15 දක්වා පැවැත්වීමට නියමිතව තිබූ ලෝක ගෘහස්ථ මළල ක්‍රීඩා තරඟයේ සත්කාරකත්වයයි මෙලෙස අහිමිවී ඇත්තේ.\nමේ අතර කොරෝනා වෛරසය මර්දනයට චීනය, යුආන් බිලියන 11.21 ක මුදලක් වෙන් කර ඇති බව එරට මුදල් අමාත්‍යාංශය ප්‍රකාශ කළා.\nවෛද්‍ය ප්‍රතිකාර, වෛද්‍ය උපකරණ හා වසංගත පාලන ද්‍රව්‍ය ප්‍රසම්පාදනය සඳහා එම මුදල් යොදවා ඇති බව සඳහන්.",
       "URL": "https://www.hirunews.lk/233166/කොරෝනා-තවදුරටත්-ව්‍යාප්ත-වෙයි-මරණ-80ක්-324කට-බරපතලයි-චීන-අගමැති-වූහාන්හි-සංචාරයක",
       "Category": "Local News",
       "Parent URL": "https://www.hirunews.lk/local-news.php?pageID=2932"
}