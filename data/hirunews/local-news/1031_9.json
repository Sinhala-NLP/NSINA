{
       "Source": "hirunews",
       "Timestamp": "Sunday, 10 July 2022 - 18:18",
       "Headline": "ශ්‍රී ලංකාවේ වත්මන් තත්ත්වය ගැන අවධානයෙන් පසුවන බව ඇමරිකා තානාපතිනිය කියයි",
       "News Content": "ශ්‍රී ලංකාවේ පවතින වත්මන් දේශපාලන තත්ත්වය සම්බන්ධයෙන් සමීපව නිරීක්ෂණය කරමින් පවතින බව මෙරට ඇමරිකා තානාපතිනි ජුලි චන්ග් පවසනවා.\nනිවේදනයක් නිකුත් කරමින් ඇය සඳහන් කළේ මෙය ශ්‍රී ලංකාවේ සැලකිය යුතු සිදුවීමක් වන බවයි.\nසියලු පක්ෂ සහයෝගයෙන් සාමය සහ ප්‍රජාතන්ත්‍රවාදය ආරක්ෂා කරමින් බලය පැවරීමට කටයුතු කළ යුතු බව ද ඇය අවධාරණය කරනවා.\nසාමකාමී විරෝධතාකරුවන්ට එරෙහි සියලු ප්‍රචණ්ඩත්වයන් ඇමරිකා තානාපති කාර්යාලය හෙළා දකින බව ද තානාපතිවරිය සඳහන් කර තිබෙනවා. එමෙන්ම මෙම සිදුවීම්වලදී දේපළ හානි කිරීම් මෙන්ම පහරදීම් සම්බන්ධයෙන් විධිමත් විමර්ශණයක් සිදුකරන ලෙසට ඉල්ලා සිටින බවයි ඇය ප්‍රකාශකර ඇත්තේ.\nමේ අතර ශ්‍රී ලංකාවේ ඇතිව තිබෙන ගැටළුකාරී තත්ත්වයට දීර්ඝකාලීන විසඳුමක් කඩිනමින් සොයාගැනීම කළ යුතුව ඇතැයි ඇමරිකානු රාජ්‍ය දෙපාර්තමේන්තුව සඳහන් කර තිබෙනවා.\nඑම දෙපාර්තමේන්තු ආරංචි මාර්ග උපුටා දක්වමින් එන්.ඩී.ටී.වී. පුවත් සේවය වාර්තා කළේ ආර්ථික ස්ථායිතාව ඇති කිරීමට මෙන්ම ජනතාව ඉල්ලා සිටින වෙනස්කම් සිදු කිරීමට ශ්‍රී ලංකාවේ නායකයන් කටයුතු කරනු දැකීම සිය අපේක්ෂාව බව ඇමරිකානු රාජ්‍ය දෙපාර්තමේන්තුව ප්‍රකාශ කර ඇති බවයි.",
       "URL": "https://www.hirunews.lk/309627/ශ්‍රී-ලංකාවේ-වත්මන්-තත්ත්වය-ගැන-අවධානයෙන්-පසුවන-බව-ඇමරිකා-තානාපතිනිය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1031"
}