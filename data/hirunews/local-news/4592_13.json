{
       "Source": "hirunews",
       "Timestamp": "Tuesday, 28 March 2017 - 12:45",
       "Headline": "විනිසුරු රාමනාදන් කන්නන්ගේ පත්වීම ගැන, තීන්දුවකට විනිසුරුවන් රැස්වෙයි",
       "News Content": "මඩකලපුව නීතිඥ සංගමයේ සාමාජිකයෙකු වන රාමනාදන් කන්නන් මහාධිකරණ විනිසුරුවරයෙකු ලෙස පත් කිරීම සඳහා ලබාදුන් නිර්දේශය තවදුරටත් නීතිය හමුවේ වලංගු සහ බලසහිත නිර්දේශයක් නොවන බවට අධිකරණ සේවා කොමිසම් සභාව තීරණය කර ඇතැයි වාර්තා වනවා.\nපසුගිය පෙබරවාරි 23 වනදා රැස්වූ එම කොමිසම් සභාව මෙම තීරණය ගෙන ඇති අතර ඒ අනුව එය ජනාධිපතිවරයා වෙත යවා ඇති බව සඳහන්.\nරාමනාදන් කන්නන් මහාධිකරණ විනිසුරුවරයෙකු ලෙස ඝෘජුව පත් කිරීමේදී අනුගමනය කරනු ලැබූ වැරදි ක්‍රමවේදය, නීතිඥ සංගමයේ නිල නාමය පුද්ගලයන් කිහිප දෙනෙකුගේ අවශ්‍යතාවයන් සඳහා ව්‍යාජ ලෙස යොදා ගැනීම ඇතුළු කරුණු කිහිපයක් මත අදාල පත්වීම නිවැරදි නොවන බවට අධිකරණ සේවා සංගමය පසුගියදා අධිකරණ සේවා කොමිසමට පෙන්වා දී තිබුණා.\nඒ අනුව අධිකරණ සේවා කොමිසම් සභාව පසුගියදා රැස්වී අදාල තීරණය ගෙන ඇති බවයි වාර්තා වන්නේ.\nකෙසේ වෙතත් රාමනාදන් කන්නන් විනිසුරු ධූරයෙන් ඉවත් නොකොට තවදුරටත් එහි සේවය කිරීමට අවස්ථාව ලබාදී ඇති බැවින් මේ සම්බන්ධයෙන් තිරණයක් ගැනීම සඳහා විශේෂ මහා සභා රැස්වීමක් පැවැත්වීමට අධිකරණ සේවා සංගමය තීරණය කර තිබෙනවා.\nඒ අනුව දිවයිනේ සියලු පහල අධිකරණවල විනිශ්චකාරවරුන් රැස්කර එම විශේෂ මහා සභා රැස්වීම ලබන අප්‍රේල් මස 01 වැනිදා පස්වරු 2කට කොළඹ දිසා අධිකරණයේදී පැවැත්වීමට තිරණය කර ඇති බවයි අධිකරණ සේවා සංගමයේ නිලධාරියෙකු ප්‍රකාශ කළේ.",
       "URL": "https://www.hirunews.lk/157914/විනිසුරු-රාමනාදන්-කන්නන්ගේ-පත්වීම-ගැන-තීන්දුවකට-විනිසුරුවන්-රැස්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4592"
}