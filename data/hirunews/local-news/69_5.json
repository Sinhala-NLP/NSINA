{
       "Source": "hirunews",
       "Timestamp": "Sunday, 27 August 2023 - 16:09",
       "Headline": "සභාපතිගේ  දියණියට අඩන්තේට්ටම් කළ  පුද්ගලයෙකු අත්අඩංගුවට",
       "News Content": "පාලින්දනුවර ප්‍රාදේශීය සභාවේ හිටපු  සභාපතිවරයාගේ දියණියට අඩන්තේට්ටම් කළ පුද්ගලයෙකු බදුරලිය පොලිසිය විසින් අත්අඩංගුවට ගෙන තිබෙනවා.\nබදුරලිය මහජන ක්‍රීඩාංගණයේ පැවති සංගීත ප්‍රසංගයක් අතරතුරදී මෙම පුද්ගලයා දියණියට අඩන්තේට්ටම් කර ඇති බව පොලිසිය පවසනවා.\nඑම සිදුවීමෙන් පසු සභාපති වරයා අඩන්තේට්ටම් කළ පුද්ගලයා සොයා බදුරලිය වතුරාන පාරේ ලිපිනයකට ගොස් ආරවුලක් ඇති වී ඇති බවද අනාවරණය වෙනවා.එම ගැටුමෙන් තුවාල ලැබූ අත්අඩංගුවට ගෙන සිටින පුද්ගලයා සහ හිටපු සභාපතිවරයාගේ පුත්‍රයා ප්‍රතිකාර සඳහා  බදුරලිය රෝහලට ඇතුළත් කර ඇති අතර නිවසට පැමිණ තර්ජනය කිරීම සම්බන්ධයෙන් සභාපතිවරයාට එරෙහිව බදුරලිය  පොලිසියේ පැමිණිල්ලක්ද යොදා තිබෙන බව වාර්තා වෙනවා.\nමෙම සිදුවීමේදී සභාපතිවරයා වෙඩි තැබීමක්සිදු කළ බවට පැමිණිලි පාර්ශවය පැවසුවද එම සම්බන්ධයෙන් කිසිදු තොරතුරක් අනාවරණය නොවුණු බව  පොලීසිය පවසනවා.\nමෙම  සම්බන්ධයෙන් ඉදිරි විමර්ෂන බදුරලිය පොලිසිය  විසින් සිදුකරන බව වැඩිදුරටත් පොලිසිය අනාවරණය කරනවා.",
       "URL": "https://www.hirunews.lk/346285/සභාපතිගේ-දියණියට-අඩන්තේට්ටම්-කළ-පුද්ගලයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=69"
}