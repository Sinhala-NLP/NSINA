{
       "Source": "hirunews",
       "Timestamp": "Sunday, 01 September 2019 - 13:06",
       "Headline": "බෝරා ගෝලීය සම්මේලනය කොළඹදී ඇරඹේ",
       "News Content": "ලොව පුරා රටවල් හතළිහක, විසි එක්දහසක පිරිසක් සහභාගිවන බෝරා ගෝලීය සම්මේලනය කොළඹදී මේ වනවිට ආරම්භ වී තිබෙනවා.\nඑය අද සිට එළඹෙන 10 වනදා දක්වා පැවැත්වීමට නියමිතයි.\nමෙම සමුළුවට සහභාගිවීම සඳහා බෝරාවරුන්ගේ ජීවමාන ආගමික නායකයා වන 53 වන සෙයියද්නාතුමා වන මුෆාද්දල් සෙයිෆුද්දීන් පසුගිය 28 වනදා දිවයිනට පැමිණියා.\nලෝකය පුරා බෝරාවරුන් ලක්ෂ 12 කට ආසන්න පිරිසක් ජීවත් වන අතර, ඉන් වැඩිම පිරිසක් ජීවත්වන්නේ ඉන්දියාවේයි.\nශ්‍රී ලංකාවේ සිටින බෝරා ජන කොටස  2600 කට අධිකයි.\nඑමෙන්ම පාස්කු ඉරිදා ප්‍රහාරයෙන් පසු මෙරට පැවැත්වෙන විශාලතම ජාත්‍යන්තර සම්මේලනය මෙයයි.\nමේ අතර හිජ්රි ලෙස හැඳින්වෙන ඉස්ලාමීය නව වසර ඊයේ ඉර බැස යාමත් සමඟ උදාවුණා.\nමෙය 1441 වන හිජ්රි වසර වන අතර, එය ආරම්භ වන්නේ ඉස්ලාමයේ පළමු මාසය වන මුහර්රම් මාසයේ 1 වනදා වන අද දිනයෙන්.\nඉස්ලාමීය චන්ද්‍ර දින දර්ශනය අනුව මහම්මත්තුමා සහ ඔහුගේ අනුගාමිකයන් මක්කම සිට මදීනා නගරය වෙත සංක්‍රමණය වූ ක්‍රිස්තු වර්ෂ 622 සිට මෙම ගණනය කිරීම ආරම්භ වුණා.\nමැදපෙරදිග රටවල් මෙන්ම ශ්‍රී ලංකාවේද  මුස්ලිම් ජනතාව මෙම නව වසර උදාව පිළිගනිමින් සුබපැතුම් එක්කරනු ලබනවා.",
       "URL": "https://www.hirunews.lk/223373/බෝරා-ගෝලීය-සම්මේලනය-කොළඹදී-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=3169"
}