{
       "Source": "hirunews",
       "Timestamp": "Saturday, 22 October 2022 - 8:21",
       "Headline": "නිවසක තාප්පයක් කඩා වැටී පුද්ගලයෙකු මරුට",
       "News Content": "ග්‍රෑන්ඩ්පාස් ශාන්ත ජෝශප් වීදියේ නිවසක තාප්පයක් කඩා වැටීමෙන් පුද්ගලයෙකු මියගොස් තිබෙනවා.\nඊයේ රාත්‍රී සිදුවූ අනතුරින් මෙලෙස මියගොස් ඇත්තේ ග්‍රෑන්ඩ්පාස් ප්‍රදේශයේම පදිංචි 55 හැවිරිදි පුද්ගලයෙක්.\nඔහු තාප්පය කඩා වැටුණු නිවසට පැමිණ ඇත්තේ එහි පදිංචිව සිටින වයස්ගත පුද්ගලයෙකුට උපස්ථාන කිරීම සඳහායි.\nරාත්‍රී කාලයේ නිවසින් පිටත පිහිටි වැසිකිළිය වෙත ගොස් සිටියදී නිවසේ ආරක්ෂාවට ඉදිකර තිබූ මායිම් තාප්පය කඩා වැටීමෙන් මෙම අනතුර සිදුව ඇති බවට විමර්ශනයේදී අනාවරණ වී තිබෙනවා.\nපොලිසිය සහ ප්‍රදේශවාසීන් වහාම ක්‍රියාත්මක වී තාප්පයට යටවී සිටි පුද්ගලයා කොළඹ ජාතික රෝහල වෙත රැගෙන ගොස් ඇති අතර එහිදී ඔහු මරණයට පත්ව ඇති බවයි පොලිසිය කියාසිටියේ.\nමෘත ශරීරය එම රෝහලේම මෘත ශරීරාගාරයේ තැන්පත් කර ඇති අතර ග්‍රෑන්ඩ්පාස් පොලිසිය පරීක්ෂණ සිදුකරනවා.",
       "URL": "https://www.hirunews.lk/318515/නිවසක-තාප්පයක්-කඩා-වැටී-පුද්ගලයෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=786"
}