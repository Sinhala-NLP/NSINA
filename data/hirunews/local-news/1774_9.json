{
       "Source": "hirunews",
       "Timestamp": "Thursday, 05 August 2021 - 8:27",
       "Headline": "පොල්තෙල්වල වාර්තා අධිකරණයට ඉදිරිපත් කරන්නැයි පොල් සංවර්ධන මණ්ඩලයට නියෝග",
       "News Content": "විස සංඝටක සහිත පොල්තෙල් වෙළඳපොලේ ඇත්දැයි අනාවරණ කරගැනීම සඳහා පොල් සංවර්ධන අධිකාරිය විසින් සාම්පල ලබාගනිමින් සිදුකළ පරීක්ෂණවල රසායනික වාර්තා අධිකරණයට ඉදිරිපත් කරන ලෙසට අභියාචනාධිකරණය නියෝග කර තිබෙනවා.\nපසුගිය දිනවල වෙළඳපොලේ පිළිකාකාරක අඩංගු විෂ සංඝටක සහිත පොල්තෙල් වෙළඳපොලේ පවතින බවට වාර්තා පළව තිබුණා. ඒ  අනුව සමාජයේ ඒ පිළිබඳව දැඩි කථාබහක්ද ඇතිවූ අතර, එහිදී පොල් සංවර්ධන අධිකාරිය විසින් දිවයිනේ  සියලුම දිස්ත්‍රික්ක ආවරණය වන පරිදි පරික්ෂණ සඳහා පොල්තෙල් සාම්පල් 125 ක් ලබාගෙන තිබුණා.\nඑහිදී එම සාම්පල් 125 සම්බන්ධයෙන් රසායනික වාර්තා ලබාගැනීමටයි පොල් සංවර්ධන අධිකාරිය කටයුතු කළේ.\nඑම රසායනික වාර්තාවලට අනුව සාම්පල්වල විස සංඝටක නොමැති බවට පොල් සංවර්ධන අධිකාරිය ප්‍රකාශ කර තිබුණා.\nඑහෙත් අදාළ පොල්තෙල් සාම්පල්වල විෂ සංඝටක පවතින බවට වාර්තාවී ඇති බවත්, ඒවා සඟවා තැබීමට පොල් සංවර්ධන අධිකාරිය කටයුතු කර ඇති බවත් අධිකරණයට ජනාධිපති නීතීඥ විජේදාස රාජපක්ෂ විසින් කරුණු වාර්තාකර තිබුණේ මීට පෙරයි.\nඒ අනුවයි එම කරුණු සළකා බලමින් අභියාචනාධිකරණ විනිසුරු මඩුල්ල එම පොල්තෙල් සාම්පලවල රසායනික වාර්තා ලබන 23 වනදා අධිකරණයට ඉදිරිපත් කරන ලෙසට නියෝග කළේ.",
       "URL": "https://www.hirunews.lk/278899/පොල්තෙල්වල-වාර්තා-අධිකරණයට-ඉදිරිපත්-කරන්නැයි-පොල්-සංවර්ධන-මණ්ඩලයට-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=1774"
}