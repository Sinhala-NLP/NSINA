{
       "Source": "hirunews",
       "Timestamp": "Monday, 05 June 2017 - 13:18",
       "Headline": "වියලි කාලගුණයෙන් 121,000 ක් පීඩා",
       "News Content": "උතුර පළාතේ ප්‍රදේශ කිහිපයකට මේ වනවිට බලපා ඇති වියලි කාලගුණ තත්ත්වය හේතුවෙන් පවුල් 33 000 කට අයත් පුද්ගලයින් එක්ලක්ෂ 21 000 ක් පීඩාවට පත්ව සිටිනවා.\nවිශේෂයෙන් යාපනය දිස්ත්‍රික්කයේ කයිට්ස්, මරදන්කේනි, කෙරෙයිනගර්, සංදිලිපායි, සංගත්තානෙයි, සහ වේලනයි යන ප්‍රදේශවලට වියලි කාලගුණයෙන් දැඩි බලපෑම් එල්ලවී ඇති බවයි දිස්ත්‍රික් ලේකම් නාගලිංගම් වේදනායගම් කියා සිටියේ.\nඑම ප්‍රදේශවල ජනතාවට අවශ්‍ය පානීය ජලය ලබාදීම ආපදා කළමනාකරණ අමාත්‍යාංශය හරහා මේ වනවිට සිදුකරන බව ද ඔහු කියා සිටියා.\nකෙසේ වෙතත් පුංකුඩිතිව් සහ මන්ඩතිව් යන ප්‍රදේශවල ජනතාව තමන්ට ජලය ලැබෙනතුරු මාර්ග අසළ දිනය පුරා රැඳී සිටින බවයි හිරු වාර්තාකරුවන් සඳහන් කළේ.\nමේ අතර පසුගිය දිනවල නන්දිකඩාල් කලපුව හා ඊට සම්බන්ධ වට්ටුවාගල් කලපුවේ විවිධ වර්ගවලට අයත් මසුන් මියයෑමට හේතුව එම ප්‍රදේශයට බලපා ඇති වියලි කාලගුණය බව ධීවර හා ජලජ සම්පත් අමාත්‍යාංශය පවසනවා.\nනාරා ආයතනය මගින්  සිදුකළ පරීක්ෂණයේදී අනාවරණ වී ඇත්තේ  වියලි කාලගුණයත් සමග කළපුව සහ මුහුද අතර සම්බන්ධතාව බිදී මෝය කට වැලි වැටියකින් හරස්වී ඇති බවයි.\nඑම නිසා කලපුවේ ජලය අඩුවීම, ජලයේ උෂ්ණත්වය ඉහළයාම නිසා එහි ඔක්සිජන් ප්‍රමාණය පහත වැටීම සහ පසුගිය දිනවල එක්වරම ඇද හැලූනු වර්ෂාව නිසා විශාල බැහැර අපද්‍රව්‍ය ප්‍රමාණයක් කළපුවට එක්වීම මීට හේතු වී ඇති බවද සඳහන්.",
       "URL": "https://www.hirunews.lk/162875/වියලි-කාලගුණයෙන්-121000-ක්-පීඩා",
       "Category": "Local News",
       "Parent URL": "https://www.hirunews.lk/local-news.php?pageID=4483"
}