{
       "Source": "hirunews",
       "Timestamp": "Tuesday, 28 March 2023 - 13:08",
       "Headline": "එක්කෝටි පනස් ලක්ෂයක් පමණ වටිනා වියළි මුහුදු කූඩැල්ලන් සමග සැකකරුවන් තිදෙනෙකු අත්අඩංගුවට",
       "News Content": "නීතිවිරෝධී ලෙස ඉන්දියාවේ සිට ශ්‍රී ලංකාවට ප්‍රවාහනය කිරීමට නියමිතව තිබූ වියළි මුහුදු කූඩැල්ලන් 1200Kg ක් සමග සැකකරුවන් තිදෙනෙකු තමිල්නාඩු පොලීසිය විසින් පසුගිය දා (26) අත්අඩංගුවට ගෙන තිබෙනවා.\nමෙම සැකකරුවන් අතරින් දෙදෙනෙකු තලෙයිමන්නාරමේ පදිංචිකරුවන් වන අතර අනෙක් පුද්ගලයා රාමනාතන්පුරම් ධීවර වරායේ බෝට්ටුකරුවකු බවට පොලිසිය හඳුනාගෙන තිබෙනවා.\nසොබාදහම සංරක්ෂණය සඳහා වූ ජාත්‍යන්තර සංගමය (IUCN) මුහුදු කූඩැල්ලන් වඳවීමේ තර්ජනයට ලක්ව ඇති විශේෂයක් ලෙස වර්ගීකරණය කර ඇති අතර, ඒ සමගම ඉන්දියාවද මුහුදු කූඩැල්ලන් ඇල්ලීම, ප්‍රවාහනය හා අලෙවි කිරීම සම්බන්ධයෙන් මෙතෙක් පැවති නීති රීති දැඩි කොට තිබෙනවා.\nඅත්අඩංගුවට ගත් මෙම වියළි මුහුදු කූඩැල්ලන්ගේ වටිනාකාම ලංකාවේ මුදලින් රුපියල් එක්කෝටි පනස් ලක්ෂයක් පමණ වන බව සඳහන්.\nමෙම සැකකරුවන් තිදෙනා තමිල්නාඩු අධිකරණයක් වෙත ඉදිරිපත් කිරීමට තමිල්නාඩු වෙරළබඩ පොලීසිය පියවර ගෙන තිබෙනවා.",
       "URL": "https://www.hirunews.lk/331145/එක්කෝටි-පනස්-ලක්ෂයක්-පමණ-වටිනා-වියළි-මුහුදු-කූඩැල්ලන්-සමග-සැකකරුවන්-තිදෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=449"
}