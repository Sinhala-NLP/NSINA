{
       "Source": "hirunews",
       "Timestamp": "Friday, 04 February 2022 - 14:08",
       "Headline": "විදුලි කප්පාදුව වැරදි පූර්වාදර්ශයක්  (වීඩියෝ)",
       "News Content": "ජාතික විදුලි ඉල්ලු‍ම අඩු මට්ටමක පැවති ඊයේ (03) රාත්‍රියේ සිදුකළ විදුලි කප්පාදුව කඩාකප්පල්කාරී ක්‍රියාවක් විය හැකි බව මහජන උපයෝගිතා කොමිසමේ සභාපති ජනක රත්නායක පවසනවා.\nඔහු සඳහන් කළේ නොදන්වා සිදුකළ විදුලිය විසන්ධි කිරීමට එරෙහිව අවශ්‍ය නෛතික ක්‍රියාමාර්ග අද (04) සිටම ආරම්භ කරන බවයි.\nගතවූ දිනය තුළ ජාතික විදුලි ඉල්ලු‍ම මෙගාවොට් 2276.6ක් වූ බව විදුලිබල මණ්ඩලය පවසනවා.\nඒ, විදුලි උත්පාදනයට අවශ්‍ය ඉන්ධන අවසන් වීමෙන් බලාගාර දෙකක් අක්‍රීය වී මෙගාවොට් 340ක් ජාතික පද්ධතියට අහිමිව තිබූ පසුබිමකයි.\nමෙගාවොට් 280ක ධාරිතාවක් එක්කරන කැලණිතිස්ස බලාගාර සංකීර්ණය සහ මෙගාවොට් 60ක විදුලි ධාරිතාවක් සපයන කොළඹ වරායේ බත්තල බලාගාරය මෙලෙස අක්‍රීයව පවතිනවා.\nඒ අනුව දිවයිනේ ප්‍රදේශ කිහිපයකටම ඊයේ රාත්‍රී කාලයේ අවස්ථා කිහිපයක දී විදුලිය බිඳවැටීම් සිදු වුණා.\nහිරු ප්‍රවෘත්ති කළ විමසීමකදී විදුලිබල මණ්ඩලයේ මාධ්‍ය ප්‍රකාශකවරයා සඳහන් කළේ බලාගාර අක්‍රිය වීමත් සමග විදුලි උත්පාදනය අඩුවීම හේතුවෙන් මෙම තත්ත්වය උද්ගත වු බවයි.\nකෙසේ වෙතත් විදුලි කප්පාදුවක් සඳහා ඊයේ දිනයට අදාළව විදුලිබල මණ්ඩලය මහජන උපයෝගිතා කොමිසමෙන් අවසර ඉල්ලා තීබුණේ නැහැ.\nඑවැනි තත්ත්වයක් තුළ මණ්ඩලය විදුලි බිඳවැටීමක් සිදුකළහොත් විදුලිබල පනතේ ප්‍රතිපාදන අනුව අවශ්‍ය නීතිමය ක්‍රියාමාර්ග ගන්නා බවට මහජන උපයෝගිතා කොමිසමේ සභාපති ජනක රත්නායක ඊයේ (03) මාධ්‍ය වෙත ප්‍රකාශ කළා.\nඒ අනුව, හිරු ප්‍රවෘත්ති අංශය ඊයේ සිදු වූ විදුලි කප්පාදුව සම්බන්ධයෙන් ඔහුගෙන් විමසා සිටියා.\nඑහිදී ඔහු කියා සිටියේ ඊයේ සිදුකළ විදුලි කප්පාදුව වැරදි පූර්වාදර්ශයක් බවයි.\nඒ සම්බන්ධයෙන් නීතිමය ක්‍රියාමාර්ග ගැනීම සඳහා කටයුතු ආරම්භ කළ බව ද ඔහු ප්‍රකාශ කළා.",
       "URL": "https://www.hirunews.lk/296146/විදුලි-කප්පාදුව-වැරදි-පූර්වාදර්ශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1376"
}