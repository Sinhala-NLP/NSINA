{
       "Source": "hirunews",
       "Timestamp": "Monday, 25 January 2021 - 12:58",
       "Headline": "බස්නාහිර කොරෝනා අවදානම යළි ඉහළට - රෝහල් පිරීයාමට ආසන්නයි - වෛද්‍යවරුන් අනතුරු අඟවයි (වීඩියෝ)",
       "News Content": "ශ්‍රී ලංකා පොදුජන පෙරමුණ නියෝජනය කරන මහනුවර දිස්ත්‍රික් පාර්ලිමේන්තු මන්ත්‍රී වසන්ත යාපා බණ්ඩාරට කොරෝනා වෛරසය ආසාදනය වී තිබෙනවා.\nහිරු ප්‍රවෘත්ති අංශය කළ විමසීමකදී මන්ත්‍රීවරයා මේ බව තහවුරු කළා.\nමීට පෙර අමාත්‍යවරුන් වන වාසුදේව නානායක්කාර, පවිත්‍රා වන්නිආරච්චි, රාජ්‍ය අමාත්‍යවරුන් වන දයාසිරි ජයසේකර, පියල් නිශාන්ත සහ පාර්ලිමේන්තු මන්ත්‍රී රවුෆ් හකීම්ටද කොරෝනා වෛරසය ආසාදනය වී ඇති බව තහවුරු වුණා.\nඔවුන් අතුරෙන් රාජ්‍ය අමාත්‍ය දයාසිරි ජයසේකර සහ අමාත්‍ය වාසුදේව නානායක්කාර මේ වනවිට සුවය ලබා නිවසට ගොස් තිබෙනවා.\nමේ අතර, රජයේ වෛද්‍ය නිලධාරීන්ගේ සංගමය ප්‍රකාශ කළේ බස්නාහිර පළාතේ කොරෝනා අවදානම යළි ඉහළ ගොස් ඇති බවයි.\nඑසේම, දිනක් තුළදී කොළඹ දිස්ත්‍රික්කයෙන් හඳුනාගත් වැඩිම කොරෝනා ආසාදිතයින් සංඛ්‍යාව ඊයේ දිනයේදී හඳුනා ගැනුණා.\nඑම සංඛ්‍යාව 480 ක්. කොළඹ මහ නගර සභා සීමාවෙන් කොරෝනා ආසාදිතයින් දෙසිය තිස් දෙදෙනෙකු ඊයේ හඳුනාගෙන තිබූ අතර, වැල්ලම්පිටිය සහ ගල්කිස්ස ප්‍රදේශවලින් ආසාදිතයින් 29 දෙනා බැගින් වාර්තා වී තිබුණා.\nරජයේ වෛද්‍ය නිලධාරීන්ගේ සංගමයේ සංස්කාරක වෛද්‍ය හරිත අලුත්ගේ මාධ්‍ය වෙත අදහස් දක්වමින් කියා සිටියේ මේ වනවිට කොරෝනා ආසාදිතයින් සඳහා රෝහල්වල වෙන්කර ඇති ඇඳන් සංඛ්‍යාව උපරිම මට්ටමට ළඟාවෙමින් පවතින බවයි.\nපවතින තත්ත්වය හමුවේ උත්සව සඳහා සීමා පැනවීම ඇතුළු උපක්‍රමශීලි ක්‍රියාමාර්ගවලට යොමුවිය යුතු බවයි රජයේ වෛද්‍ය නිලධාරීන්ගේ සංගමයේ සංස්කාරක වෛද්‍ය හරිත අලුත්ගේ තවදුරටත් කියා සිටියේ.\nඑසේම, ඊයේ මෙරටින් වාර්තා වූ කොරෝනා ආසාදිතයින් 843 දෙනා අතරින් 86 දෙනෙකු ගම්පහ දිස්ත්‍රික්කයෙන්, හැත්තෑ දෙදෙනෙකු කළුතර දිස්ත්‍රික්කයෙන් සහ 40 දෙනෙකු ගාල්ල දිස්ත්‍රික්කයෙන් හඳුනාගෙන තිබෙනවා.\nබැඩ්මින්ටන් හිටපු ජාතික ශූර නිලූක කරුණාරත්නට කොරෝනා වෛරසය ආසාදනය වී ඇති බව අද වාර්තා වුණා.\nඔහු මීට පෙර කොරෝනා ආසාදිතයකු ලෙස හඳුනාගත් ක්‍රිකට් ක්‍රීඩක චාමික කරුණාරත්නගේ සොහොයුරායි.\nමේ අතර, හම්බන්තොට දිස්ත්‍රික්කයේ අම්බලන්තොට ප්‍රාදේශීය ලේකම් කොට්ඨාශයට අයත් අංක 140 - බෝලාන දකුණ ග්‍රාම නිලධාරී වසමේ මැලේ-කොලණිය ගම්මානය සහ පූජාපිටිය සෞඛ්‍ය වෛද්‍ය නිලධාරී කොට්ඨාශයේ පල්ලියකොටුව සහ ගල්හින්න ග්‍රාම නිලධාරී වසම් අද උදෑසන හයේ සිට හුදෙකලා කර තිබෙනවා.\nකොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානයේ ප්‍රධානී යුද හමුදාපති ජෙනරාල් ශවේන්ද්‍ර සිල්වා කියා සිටියේ කල්මුණේ උතුර ග්‍රාම නිලධාරී කොට්ඨාශයේ වසම් 06 ක් සහ කල්මුණේ දකුණ ග්‍රාම නිලධාරී කොට්ඨාශයේ වසම් 04 ක් අද උදෑසන හයේ සිට හුදෙකලා බවින් ඉවත් කළ බවයි.\nමාස කිහිපයකට පසු බස්නාහිර පළාතේ පාසල් නව වසරේ පළමු වාරය සඳහා අද විවෘත කෙරුණා.\nඒ සාමාන්‍ය පෙළ සිසුන් සඳහා පමණයි. දිවයිනේ සෙසු පළාත්වල පාසල් යම් යම් සීමා කිරීම් වලට යටත්ව විවෘත වුවද, කොරෝනා ව්‍යාප්තියේ දෙවන රැල්ල හේතුවෙන් බස්නාහිර පළාතේ පාසල් විවෘත කෙරුණේ නැහැ.\nහුදකලා ප්‍රදේශවල පවතින පාසල් හැර අනෙකුත් ප්‍රදේශවල පාසල් 11 වන ශ්‍රේණිය සඳහා අද විවෘත වුවද, ගුරු සංගම් ප්‍රකාශ කළේ සිසුන්ගේ පැමිණීම අඩු මට්ටමක පැවති බවයි.",
       "URL": "https://www.hirunews.lk/260655/බස්නාහිර-කොරෝනා-අවදානම-යළි-ඉහළට-රෝහල්-පිරීයාමට-ආසන්නයි-වෛද්‍යවරුන්-අනතුරු-අඟවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2190"
}