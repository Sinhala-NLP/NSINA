{
       "Source": "hirunews",
       "Timestamp": "Saturday, 05 November 2022 - 14:27",
       "Headline": "එංගලන්තයට එරෙහිව පැතුම්ගෙන් අර්ධ ශතකයක් - 20-20 ක්‍රිකට් දිවියේ ලකුණු 1000 සීමාවත් ඉක්මවයි",
       "News Content": "පන්දුවාර 20-20 ලෝක කුසලාන ක්‍රිකට් තරගාවලියේ එංගලන්ත කණ්ඩායම හා ශ්‍රී ලංකා කණ්ඩායම අතර මේ වනවිට (05) පැවැත්වෙමින් තිබෙන තරගයේ දී අර්ධ ශතකය ලබා ගැනීමට පැතුම් නිස්සංක සමත් වුණා.\nඒ ඔහුගේ 09 වැනි අර්ධ ශතකයයි.\nපැතුම් සිය 09 වැනි අර්ධ ශතකය ලබා ගැනීමට වැය කළේ පන්දු 34ක් පමණයි.\nඑහිදී විශිෂ්ට හයේ පහරවල් 05ක් සහ එක් හතරේ පහරක් තම ලකුණු 50 වෙනුවෙන් පැතුම් ඉදිරියෙන් ලියාගැනීමටත් ඔහු සමත් වුණා.\nඑමෙන්ම පැතුම් නිස්සංක සිය 20-20 ක්‍රිකට් ජීවිතයේ ලකුණු 1000 (1005) සීමාව ද අද පසුකර ගියා.\nපැතුම් නිස්සංකට පෙර පන්දුවාර 20-20 ක්‍රිකට් පිටියේ ලකුණු 1000 සීමාව මීට පෙර පසුකළ ශ්‍රී ලංකා කණ්ඩායමේ ක්‍රීඩකයින් ලෙස ටී.එම්. ඩිල්ෂාන්, කුසල් පෙරේරා,මහේල ජයවර්ධන,කුමාර් සංගක්කාර, දසුන් ශානක, ඇන්ජිලෝ මැතිව්ස්, දිනේෂ් චන්දිමාල්, කුසල් මෙන්ඩිස් සහ තිසර පෙරේරා යි.\nඑම ලැයිස්තුවේ 10 වැනි තැන ද අද පැතුමට හිමිවුණා.\nකාසියේ වාසිය දිනූ නායක දසුන් ශානක තීරණය කළේ පළමුව පන්දුවට පහරදීමටයි.\nඒ අනුව ආරම්භ පිතිකරුවන් ලෙස පිටියට පිවිසියේ පැතුම් සමගින් කුසල් මෙන්ඩිසුයි.\nවේගවත් ලකුණු රැස් කිරීමක නිරතව සිටි කුසල් මෙන්ඩිස් දැවී ගියේ වෝක්ස්ගේ පන්දුවක් හමුවෙයි.\nඒ වනවිට කුසල් ලකුණු 18ක් රැස් කරගෙන සිටියා.\nඉන් අනතුරුව පිටියට පිවිසි ධනංජය ද සිල්වා ලබා ගත්තේ ලකුණු 09ක් පමණයි.\nසෑම් කරන්ගේ පන්දුවක් හමුවේ ධනංජය දැවී ගියා.\nමේ වනවිට පිටියෙ පැතුම් සමග රැඳී සිටින්නේ භානුක රාජපක්ෂයි.\nශ්‍රී ලංකා කණ්ඩායමේ දැන් ලකුණු පුවරුව දිස්වන්නේ පන්දුවාර 14ක් අවසානයේ කඩුලු 03ක් බිඳ වැටී ලකුණු 89ක් ලෙසයි.\nතරගය පැවැත්වෙන්නේ ඔස්ට්‍රෙලියාවේ සිඩ්නි ක්‍රීඩාංගණයේයි.",
       "URL": "https://www.hirunews.lk/319689/එංගලන්තයට-එරෙහිව-පැතුම්ගෙන්-අර්ධ-ශතකයක්-20-20-ක්‍රිකට්-දිවියේ-ලකුණු-1000-සීමාවත්-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=755"
}