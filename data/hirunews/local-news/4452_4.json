{
       "Source": "hirunews",
       "Timestamp": "Monday, 26 June 2017 - 7:55",
       "Headline": "සයිටම් ගැන රජයේ නිවේදනය පිළිබඳ සාකච්ඡාවකට රජයේ වෛද්‍ය නිලධාරීන් හදිසියේ රැස්වෙයි",
       "News Content": "රජයේ වෛද්‍ය නිලධාරීන්ගේ සංගමයේ විශේෂ මධ්‍යම කාරක සභා රැස්වීමක් අද පැවැත්වෙනවා.\nඒ, මාළඹේ පෞද්ගලික වෛද්‍ය විද්‍යාලය සම්බන්ධයෙන් ජනාධිපති ලේකම් කාර්යාලය ඊයේ නිකුත් කළ නිවේදනය පිළිබදව සාකච්ඡා කිරීම සඳහායි.\nමාළඹේ පෞද්ගලික වෛද්‍ය විද්‍යාලය සම්බන්ධයෙන් රජය පනවා ඇති කොන්දේසි සපුරන තෙක් එම ආයතනයට සිසුන් බඳවා ගැනීම සහ උපාධි පිරිනැමීම නතර කර ඇති බව ජනාධිපති ලේකම් කාර්යාලය පවසනවා.\nජනාධිපති මෛත්‍රිපාල සිරිසේනගේ උපදෙස් මත ජනාධිපති ලේකම්වරයා විසින් ඊයේ නිකුත් කළ නිවේදනයේ දැක්වුණේ සයිටම් ආයතනය සම්බන්ධයෙන් රජය පනවා ඇති කොන්දේසි ඇතුළත් ගැසට් නිවේදනය ඉදිරියේදී නිකුත් කරන බවයි.\nමාළඹේ පෞද්ගලික වෛද්‍ය විද්‍යාලය සඳහා රජය විසින් ප්‍රකාශයට පත් කර ඇති කොන්දේසි මාලාව හෙට පැවැත්වෙන අමාත්‍ය මණ්ඩලය වෙත ඉදිරිපත් කිරීමටද නියමිත බවයි වාර්තාවන්නේ.",
       "URL": "https://www.hirunews.lk/164408/සයිටම්-ගැන-රජයේ-නිවේදනය-පිළිබඳ-සාකච්ඡාවකට-වෛද්‍ය-නිලධාරීන්-හදිසියේ-රැස්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4452"
}