{
       "Source": "hirunews",
       "Timestamp": "Friday, 30 December 2022 - 8:05",
       "Headline": "වසර 04ක් සැඟවුණු, දැරියකගේ මරණයේ අභිරහස හෙළි වෙයි",
       "News Content": "අනතුරක් සිදු කර වයස අවුරුදු දෙකක පමණ දැරියක මිය ගිය පසු එය වසං කර සැඟ ව සිටි පියෙකු සහ දියණියක වසර 04කට පසු අත්අඩංගුවට ගත් පුවතක් බදුල්ලෙන් වාර්තා වනවා.\nබදුල්ල - මුතුමාල ගම්මානයේ පදිංචි අදාළ කුඩා දැරිය අනතුරට ලක්ව මිය ගොස් තිබුණේ 2018 වසරේ මැයි 11 වනදායී.\nතේ දළු නෙලීමට සැකකරුවන්ගේ නිවසට තම මව සමඟ පැමිණ සිටි මෙම දරුවා අත්අඩංගුවට ගත් කාන්තාව විසින් පැදවූ ත්‍රීරෝද රථයකට යට වී මියගොස් තිබුණා.\nපසුව ඇය සහ ඇයගේ පියා එක්ව දැරියගේ සිරුර මාර්ගයට ගෙනවිත් දමා ඇත්තේ දළු ප්‍රවාහනය කළ වෙනත් වාහනයකට යට වී දැරිය මිය ගිය බව පවසමින්.\nඅදාළ ලොරි රථයේ රියදුරු සිද්ධිය සම්බන්ධයෙන් අත්අඩංගුවට ගෙන පසු ව ඇප ලබාදී තිබුණේ ලොරියක ගැටී දැරිය මිය ගොස් නොමැති බවට ලද අධිකරණ වෛද්‍ය වාර්තා සමඟයි.\nරස පරීක්ෂක වාර්තාව අනුව දක්වා ඇත්තේ අනතුර උස් වාහනයක ගැටී සිදුවී නොමැති බවයි.\nඒ අනුව අනතුර වසං කළ මෙම සිද්ධියට අදාළ විමර්ශන පසුගිය වසරේ දෙසැම්බර් මාසයේ බදුල්ල කොට්ඨාශ අපරාධ විමර්ශන අංශයට පැවරෙන අතර, ඒ අනුව සිදුකළ පරීක්ෂණ අනුවයි සැකකාර පියා සහ දියණිය පිළිබඳ කරුණු අනාවරණ වන්නේ.\nඒ අනුව දැනට අවුරුදු 78ක් වන සැකකරු සහ 43 හැවිරිදි ඔහුගේ දියණිය බදුල්ල - මුතුමාල ගම්මානයේදීම පොලිසිය අත්අඩංගුවට ගෙන තිබෙනවා.\nඅධිකරණයට ඉදිරිපත් කිරීමෙන් පසු ඔවුන් රක්ෂිත බන්ධනාගාරගත කළ බව යි පොලිසිය සඳහන් කළේ.",
       "URL": "https://www.hirunews.lk/323855/වසර-04ක්-සැඟවුණු-දැරියකගේ-මරණයේ-අභිරහස-හෙළි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=635"
}