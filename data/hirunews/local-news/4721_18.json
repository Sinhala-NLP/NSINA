{
       "Source": "hirunews",
       "Timestamp": "Friday, 06 January 2017 - 12:15",
       "Headline": "ඉන්දීය ධීවරයින් නිදහස් කරන්නැයි චින්නම්මාත් ඉල්ලයි",
       "News Content": "තමිල්නාඩුවේ හිටපු මහඇමතිනි ජයලලිතා ජයරාම්ගේ මරණයෙන් පසු ඇගේ ඒ.අයි.ඒ.ඩී.එම්.කේ පක්ෂයේ මහලේකම් ධුරයට පත් වූ ශෂිකලා නටරාජන් හෙවත් චින්නම්මා මෙරට අත්අඩංගුවේ පසුවන තමිල්නාඩු ධීවරයන් නිදහස් කරන ලෙස සිය ප්‍රථම ප්‍රකාශය නිකුත් කර තිබෙනවා.\nනිවේදනයක් නිකුත් කරමින් ඇය සදහන් කළේ තෛපොංගල් උත්සවයට පෙර ඔවුන් නිදහස් කිරීමට ලක් රජය පියවර ගනු ඇතැයි තමන් විශ්වාස කරන බවයි.\nසුහදතාව පළ කිරීමේ පියවරක් ලෙස එලෙස ඔවුන් නිදහස් කරන ලෙසයි ශෂිකලා ලක් රජයෙන් ඉල්ලා සිටියේ.\nඑමෙන්ම නරේන්ද්‍ර මෝදි රජය ශ්‍රී ලංකාවේ අත්අඩංගුවේ පසුවන තමිල්නාඩු ධීවරයින් නිදහස් කර ගැනීම සදහා කටයුතු කළ යුතු බව ද ඇය අවධාරණය කළා. ඇය සදහන් කරන පරිදි තමිල්නාඩු ධීවරයින් 61 දෙනෙකු සහ ධීවර යාත්‍රා 116 ක් මේ වනවිට ශ්‍රී ලංකාවේ අත්අඩංගුවේ පසුවනවා.\nජයලලිතා ජයරාම් මෙන්ම ශෂිකලා නටරාජන් ද කියා සිටියේ කච්චතිව් දුපත ශ්‍රී ලංකාවට පැවරීම ඉන්දීය ධීවරයින් මුහුණදෙන ගැටලූවලට ප්‍රධාන හේතුව බවයි.\nශෂිකලා නටරාජන් හෙවත් චින්නම්මා තමිල්නාඩුවේ මහඇමතිනිය නොවුව ද ප්‍රාන්ත රජයේ කටයුතු සියල්ලක්ම පාහේ සිදුවන්නේ ඇගේ අධීක්ෂණයෙන්.\nපක්ෂ මහලේකම් ධුරයට පත්වූ අවස්ථාවේදී ඇය සදහන් කළේ තමා ජයලලිතාගේ ප්‍රතිපත්ති කිසිදු වෙනසකින් තොරව ඒ ආකාරයෙන්ම ක්‍රියාත්මක කරන බවයි.",
       "URL": "https://www.hirunews.lk/151431/ඉන්දීය-ධීවරයින්-නිදහස්-කරන්නැයි-චින්නම්මාත්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4721"
}