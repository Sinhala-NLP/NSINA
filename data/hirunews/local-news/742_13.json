{
       "Source": "hirunews",
       "Timestamp": "Friday, 11 November 2022 - 11:22",
       "Headline": "සපුගස්කන්දට 53යි - දින 53ක් තෙල් නැවක් මහ මුහුදේ! ප්‍රමාද ගාස්තුත් ඩොලර් හැත්තෑ නව ලක්ෂය ඉක්මවයි",
       "News Content": "සපුගස්කන්ද තෙල් පිරිපහදුවේ පිරිපහදු කටයුතු සඳහා ආනයනය කොට ගොඩබෑමකින් තොරව කොළඹ පිටත වරාය ආසන්නයේ නැංගුරම්ලා ඇති බොරතෙල් නෞකාවට අදට (11) දින 53ක් සපිරෙන බව ඛනිජ තෙල් වෘත්තීය සමිති පෙන්වා දෙනවා.\nඑම කරුණ ඉදිරිපත් කරන ඛනිජ තෙල් වෘත්තීය සමිති කියා සිටින්නේ, සපුගස්කන්ද තෙල් පිරිපහදුවට ද මේ වසරට අවුරුදු 53ක් සම්පූර්ණ වී ඇති බවත් එම වසර 53ක කාලයට ම මේ ආකාරයෙන් බොරතෙල් නෞකාවක් ගොඩබෑමකින් තොරව තබන ප්‍රථම අවස්ථාව මෙය බව‍යි.\nකෙසේ නමුත් මෙම නෞකාව වෙනුවෙන් ප්‍රමාද ගාස්තු වශයෙන් ඩොලර් හැත්තෑ නව ලක්ෂයකට අධික මුදලක් අමතර මුදල් වශයෙන් ලංකා ඛනිජ තෙල් නීතිගත සංස්ථාවට ගෙවීමට සිදුව ඇතැයි ද ඛනිජ තෙල් වෘත්තීය සමිති පෙන්වා දෙනවා.\nමෙලෙස ගොඩ බෑමකින් තොරව, නැඟුරම් ලා ඇත්තේ ‘එක්පෝ’ නම් රුසියන් සමාගමකට අයත් බොරතෙල් නෞකාව වන අතර එම නෞකාවේ බොරතෙල් මෙට්‍රික් ටොන් 99,000ක් අන්තර්ගත වන බව ද එම සමිති පවසනවා.\nඉකුත් සැප්තැම්බර් 20 වන දින මෙරට වරාය ආසන්නයට සේන්දු වී තිබුණා.",
       "URL": "https://www.hirunews.lk/320136/සපුගස්කන්දට-53යි-දින-53ක්-තෙල්-නැවක්-මහ-මුහුදේ-ප්‍රමාද-ගාස්තුත්-ඩොලර්-හැත්තෑ-නව-ලක්ෂය-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=742"
}