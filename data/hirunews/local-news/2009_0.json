{
       "Source": "hirunews",
       "Timestamp": "Tuesday, 20 April 2021 - 7:56",
       "Headline": "වරාය නගර පනත් කෙටුම්පතට එරෙහි පෙත්සම් වැඩිදුර සලකා බැලීම අද",
       "News Content": "කොළඹ වරාය නගරය ආර්ථික කොමිෂන් සභා පනත් කෙටුම්පත අභියෝගයට ලක් කරමින් ගොනුකර ඇති පෙත්සම් වැඩිදුර සලකා බැලීම අද පෙරවරු 10ට ආරම්භ කෙරෙනවා.\nමෙම පෙත්සම් සලකා බැලීම ඊයේ ආරම්භ කෙරුණේ අගවිනිසුරු ජයන්ත ජයසූරිය, බුවනෙක අලු‍විහාරේ, ප්‍රියන්ත ජයවර්ධන, මුර්දු ප්‍රනාන්දු සහ ජනක් ද සිල්වා යන පංච පුද්ගල ශ්‍රේෂ්ඨාධිකරණ විනිසුරු මඩුල්ලක් හමුවේයි.\nසමගි ජන බලවේගයේ මහලේකම් පාර්ලිමේන්තු මන්ත්‍රී රංජිත් මද්දුමබණ්ඩාර, එක්සත් ජාතික පක්ෂය, ජනතා විමුක්ති පෙරමුණේ හිටපු පාර්ලිමේන්තු මන්ත්‍රී වසන්ත සමරසිංහ, ඇතුළු පිරිසක් මෙම පනත් කෙටුම්පතට එරෙහිව පෙත්සම් ඉදිරිපත් කර තිබුණා.\nඑසේම අදාළ පෙත්සම් වලට මැදිහත් වී කරුණු දැක්වීමට අවසර ඉල්ලා අමාත්‍ය මහාචාර්ය ජී.එල්.පීරිස්, ශ්‍රී ලංකා පොදුජන පෙරමුණේ ලේකම් පාර්ලිමේන්තු මන්ත්‍රී සාගර කාරියවසම්, ශ්‍රී ලංකා පොදුජන පෙරමුණේ නීතිඥ සංගමය, ඇතුළු පිරිසක් අතරමැදි පෙත්සම් ඉදිරිපත් කිරීමටයි පියවර ගෙන තිබුණේ.\nඅදාල පනත් කෙටුම්පතේ අන්තර්ගත ඇතැම් වගන්ති තුළින් මෙරට ආණ්ඩුක්‍රම ව්‍යවස්ථාව උල්ලංඝනය වන බව පෙත්සම්කරුවන් පෙන්වා දී තිබෙනවා.\nඒ නිසා එම වගන්ති සම්මත කිරීමට අවශ්‍ය නම් ඒවා පාර්ලිමේන්තුවේ තුනෙන් දෙකක බහුතර ඡන්දයකින් සහ ජනමත විචාරණයකින් සම්මත විය යුතු බවට නියෝගයක් ලබාදෙන ලෙසයි පෙත්සම්කරුවන් ශ්‍රේෂ්ඨාධිකරණයෙන් ඉල්ලා තිබුණේ.",
       "URL": "https://www.hirunews.lk/268944/වරාය-නගර-පනත්-කෙටුම්පතට-එරෙහි-පෙත්සම්-වැඩිදුර-සලකා-බැලීම-අද",
       "Category": "Local News",
       "Parent URL": "https://www.hirunews.lk/local-news.php?pageID=2009"
}