{
       "Source": "hirunews",
       "Timestamp": "Tuesday, 06 July 2021 - 15:54",
       "Headline": "පරිපූරක - අතුරු වෛද්‍ය වර්ජනයත් අවසන් (වීඩියෝ)",
       "News Content": "ඉල්ලීම් 14ක් මුල් කරගනිමින් පරිපූරක සහ අතුරු වෛද්‍ය ශ්‍රේණිවලට අයත් වෘත්තිය සමිති 14ක් එක්ව ආරම්භ කළ වර්ජනය අද පස්වරුවේ අවසන් කෙරුණා.\nඒ, සෞඛ්‍ය ඇමතිනී පවිත්‍රාදේවි වන්නිආරච්චි විසින් අද දහවල් ලබාදුන් ලිඛිත පොරොන්දුවක් මතයි.\nඊයේ ආරම්භ කළ මෙම වැඩ වර්ජනය අදත් ක්‍රියාත්මක වූ අතර කොළඹ ජාතික රෝහල ඇතුළු ඇතැම් රෝහල්වල කටයුතු පවත්වාගෙන යාම සඳහා හමුදා සාමාජිකයින් ද යොදවා තිබුණා.\nකෙසේ වෙතත්, රෝහල් වෙත ප්‍රතිකාර ගැනීමට පැමිණි රෝගීන් මෙම වර්ජනය හේතුවෙන් පත්වුණේ දැඩි අපහසුතාවකටයි.\nපරිපූරක වෛද්‍ය වෘත්තියවේදීන්ගේ ඒකාබද්ධ බලමණ්ඩලයේ සභාපති රවී කුමුදේශ් කියා සිටියේ අමාත්‍ය මණ්ඩලය විසින් හෙද සේවාව සඳහා ලබාදුන් සහනවලට සමාන ආකාරයට පරිපූරක සහ අතුරු වෛද්‍ය සේවාවලට අයත් පිරිස් වලට ද එම සහනයන් ලැබෙන පරිදි ලබන සඳුදා අමාත්‍ය මණ්ඩල කැබිනට් පත්‍රිකාවක් ඉදිරිපත් කරන බවට සෞඛ්‍ය අමාත්‍යවරිය පොරොන්දු වූ බවයි.\nකෙසේ වෙතත්, ජනාධිපතිවරයාගේ ප්‍රධානත්වයෙන් පසුගිය දා පැවති සාකච්ඡාවේදී හෙද වෘත්තියට අදාළව ලබාදෙන බවට පොරොන්දු වූ ඉල්ලීම් දෙක ඊයේ අමාත්‍ය මණ්ඩලයට ඉදිරිපත් කර නොමැති බවට රජයේ හෙද නිලධාරීන්ගේ සංගමයේ සභාපති සමන් රත්නප්‍රිය චෝදනා කළා.\nඑහෙත්  රාජ්‍ය සේවා එක්සත් හෙද සංගමයේ සභාපති, පූජ්‍ය මුරුත්තෙට්ටුවේ ආනන්ද හිමියන් කියා සිටියේ තම ඉල්ලීම් ඉටු කිරීමට දැනටමත් පියවර ගෙන ඇති බවයි.",
       "URL": "https://www.hirunews.lk/276243/පරිපූරක-අතුරු-වෛද්‍ය-වර්ජනයත්-අවසන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1838"
}