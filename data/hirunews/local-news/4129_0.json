{
       "Source": "hirunews",
       "Timestamp": "Friday, 12 January 2018 - 19:01",
       "Headline": "පෙම්වතිය දුෂණය කළ පෙම්වතාට ලැබුනු දඬුවම",
       "News Content": "හම්බන්තොට - තිස්සමහාරාම - ගෝනගමුව ප්‍රදේශයේ දී 14 හැවිරිදි දැරියක් අපයෝජනයකට ලක් කිරීමේ සිද්ධිය සම්බන්ධයෙන් අත්අඩංගුවට ගත් ඇයගේ පෙම්වතා ඇතුළු තරුණයන් තුන්දෙනා ලබන 23 වන දා දක්වා රක්ෂිත බන්ධනාගාර ගත කර තිබෙනවා.\nමෙම කරුණු අනාවරණ වුණේ දැරිය ගෙළ වැළලාගෙන සිය දිවි හානි කර ගැනීමට උත්සාහ කරමින් සිටියදී සොහොයුරා මුදාගෙන හම්බන්තොට මහරෝහලට ඇතුළත් කිරීමෙන් පසුවයි.\nසිය දිවි හානි කර ගැනීමට ප්‍රථම දැරිය විසින් ලියූ ලිපියක් ද හමුවී ඇති අතර, එහි අත්අඩංගුවට ගත් තරුණයන් තුන්දෙනා සම්බන්ධයෙන් කරුණු සඳහන් කර ඇති බවයි පොලීසිය සඳහන් කළේ.\nපසුව මෙම තරුණයන් තුන්දෙනා යාල රක්ෂිත ප්‍රදේශයේ සැඟව සිටියදී ප්‍රදේශවාසීන් විසින් ඊයේ අලුයම අල්ලා ගත්තා.\nඑහිදී ඔවුන් තුන්දෙනාට ප්‍රදේශවාසීන් පහර දුන් බවයි හිරු වාර්තාකරු සඳහන් කළේ.\nප්‍රදේශවාසීන්ගේ පහරකෑමට ලක්වූ මෙම තරුණයින් තුන්දෙනා බන්ධනාගාර නිලධාරීන්ගේ ආරක්ෂාව යටතේ දෙබරවැව මූලික රෝහලේ ප්‍රතිකාර ලබනවා.\nසැකකාර පෙම්වතා 23 හැවිරිදි වියේ පසුවන අතර අනෙක් තරුණයන් 18 හැවිරිදි සහ 20 හැවිරිදි වියේ පසුවනවා.\nදැරියගේ ඥාතීන් ප්‍රකාශ කළේ සිද්ධිය සම්බන්ධයෙන් නිසි පරීක්ෂණයක් පොලීසිය සිදුකළ යුතු බවයි.\nමේ අතර, ගාල්ල - කළුවැල්ල ප්‍රදේශයේදී පාසල් සිසුන් දෙදෙනෙකු අපයෝජනය කර එහි පටිගත කළ දර්ශන අන්තර්ජාල සේවා වෙත අලෙවි කළ බවට චෝදනා එල්ල වූ තරුණයන් දෙදෙනෙකු ලබන 17 වන දා දක්වා රක්ෂිත බන්ධනාගාර ගත කර තිබෙනවා.\nඒ, ගාල්ල මහේස්ත්‍රාත් අධිකරණයට ඉදිරිපත් කිරීමෙන් අනතුරුවයි.\nපසුගිය දිනක ගාල්ල - චීන කොරටුව ප්‍රදේශයේ විහාරස්ථානයක පවත්වාගෙන යන උපකාරක පන්තියක කටයුත්තක් සඳහා මුදල් එකතු කරමින් සිටි ඔවුන් දෙදෙනාට, මුදල් ප්‍රදානයක් සිදුකරන බව පවසමින් සැකකරුවන් මෙම අපයෝජනය සිදුකර ඇත්තේ එක් සැකකරුවෙකුගේ නිවසකදියි.\nඅනතුරුව එහි දර්ශන අන්තර්ජාලය ඔස්සේ ප්‍රචාරය වී ඇති අතර ඒවා නැරඹූ පුද්ගලයෙකු පාසල් සිසුවෙකුගේ ඥාතීන් දැනුම්වත් කර තිබෙනවා.\nඥාතීන් පොලීසියට කළ පැමිණිල්ලකට අනුවයි ගාල්ල - රිච්මන්ඩ්කන්ද ප්‍රදේශයේදී සැකකරුවන් දෙදෙනා අත්අඩංගුවට ගෙන ඇත්තේ.\nඅපයෝජනයට ලක්වූ බව කියන පාසල් සිසුන් දෙදෙනා 15 හැවිරිදි සහ 17 හැවිරිදි වියේ පසුවන අතර සැකකරුවන්ගේ වයස අවුරුදු 25ක් සහ 26ක්.",
       "URL": "https://www.hirunews.lk/180897/පෙම්වතිය-දුෂණය-කළ-පෙම්වතාට-ලැබුනු-දඬුවම",
       "Category": "Local News",
       "Parent URL": "https://www.hirunews.lk/local-news.php?pageID=4129"
}