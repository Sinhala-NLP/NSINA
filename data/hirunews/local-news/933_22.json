{
       "Source": "hirunews",
       "Timestamp": "Wednesday, 17 August 2022 - 16:05",
       "Headline": "විදුලිසැර වැදීමට සලස්වා වන අලියෙකු ඝාතනය කළ කාන්තාවක් අත්අඩංගුවට",
       "News Content": "විදුලිසැර වැදීමට සලස්වා වන අලියෙකු ඝාතනය කළ කාන්තාවක් පොලිස් අත්අඩංගුවට ගෙන තිබෙනවා.\nමියගොස් සිටි වන අලියාගේ සිරුර අද (17) පෙරවරුවේ වනජීවී නිලධාරීන් විසින් සොයගෙන තිබුණේ වව්නියාව ගනේෂපුරම් ප්‍රදේශයේ වතු යායක තිබියදීයි.\nඊයේ රාත්‍රී පෞද්ගලික ඉඩමකට පැමිණ ඇති වන අලියා විදුලිසැර වැදීමෙන් මියගොස් ඇති අතර අද උදෑසන වන අලියා වැටී සිටිනු දුටු ප්‍රදේශවාසියෙකු ඒ පිළිබඳ වව්නියාව වනජීවී නිලධාරීන් දැනුවත් කර තිබුණා.\nනිලධාරීන් එම ස්ථානයට ගොස් සිදු කළ පරීක්ෂාවේදී හෙළිවී ඇත්තේ වන අලියාට විදුලිසැර වැදී මියගොස් ඇති බවයි.\nවිදුලිය ලබාගැනීමට යොදාගත් රැහැන් සැකකරුවන් විසින් සඟවා තිබූ බව ද හෙළිවී තිබෙනවා.\nවනජීවී නිලධාරීන් සිදු කළ මූලික විමර්ශනවලදී වන අලියා මියගොස් සිටි ඉඩමේ හිමිකාර 45 හැවිරිදි කාන්තාව අත්අඩංගුවට ගනු ලැබුවා.\nමියගොස් ඇති වන අලියා අඩි 8ක් පමණ උසැති සත්ත්වයෙක් වන අතර වයස අවුරුදු 25ක් පමණ වන බවටයි අනාවරණ වී ඇත්තේ.\nසිද්ධියට අදාළව අත්අඩංගුවට ගත් සැකකාර කාන්තාව වව්නියාව මහේස්ත්‍රාත් හමුවට ඉදිරිපත් කිරීමට නියමිතයි.",
       "URL": "https://www.hirunews.lk/313015/විදුලිසැර-වැදීමට-සලස්වා-වන-අලියෙකු-ඝාතනය-කළ-කාන්තාවක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=933"
}