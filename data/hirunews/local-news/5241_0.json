{
       "Source": "hirunews",
       "Timestamp": "Monday, 21 December 2015 - 9:25",
       "Headline": "උත්සව සමයට විශේෂ මගී ප්‍රවාහන සේවා",
       "News Content": "උත්සව සමයත් සමඟ විශේෂ ප්‍රවාහන සේවාවක් යෙදවීමට දුම්රිය දෙපාර්තමේන්තුව සහ ලංකා ගමනාගමන මණ්ඩලය තීරණය කර තිබෙනවා.\nලංකා ගමනා ගමන මණ්ඩලයේ   ධාවන අංශයේ නියෝජ්‍ය සාමාන්‍යාධිකාරී රාජා ගුණතිලක මහතා  පැවසුවේ දෛනික බස් රථ වලට අමතරව තවත් බස් රථ 200 ක් ධාවනයට එක් කරන බවයි.\nමගී අවශ්‍යතා පරිදි  ඌව පළාතෙන් අමතර බස් රථ සංඛ්‍යාවක් කොළඹට ගෙන්වා ගැනෙන බව ගුණතිලක මහතා සදහන් කලා.\nකොළඹ මධ්‍යම බස් ඩිපෝවේ බස් රථ එක් කිරීමටද ලංකා ගමනා ගමන මණ්ඩලය සැළැසුම් කර තිබෙනවා.\nමේ අතර ධාවන අංශයේ නියෝජ්‍ය සාමාන්‍යාධිකාරීවරයා පැවසුවේ උත්සව සමයේදී අධිවේගි මාර්ගවලද අතිරේක ගමන්වාර ක්‍රියාත්මක බවයි.\nමීගමුව පිටකොටුව මාර්ගයේ අද සිට  අතිරේක ලංගම බස් රථ 5 ක් ධාවනයට එක්වනවා.\nමෙම විශේෂ බස් සේවාව ලබන පළමුවනදා තෙක් ක්‍රියාත්මක බව ලංකා ගමනා ගමන මණ්ඩලය ප්‍රකාශ කලා.\nදුම්රිය සාමාන්‍යාධිකාරී විජය සමරසිංහ හිරු ප්‍රවෘත්ති අංශයට සඳහන් කළේ කොළඹ කොටුවේ සිට අමතර දුම්රිය කිහිපයක් යෙදවීමට කටයුතු කර ඇති බවයි.\nඑමෙන්ම මගී ජනතාවගේ අවශ්‍යතා මත පෞද්ගලික බස් රථද යෙදවීමට හැකියාව පවතින බවයි සමස්ත ලංකා පෞද්ගලික බස් සමාගම් සම්මේලනයේ ප්‍රධාන ලේකම් අංජන ප්‍රියන්ජිත් හිරු ප්‍රවෘත්ති අංශයට සඳහන් කළේ.",
       "URL": "https://www.hirunews.lk/122488/උත්සව-සමයට-විශේෂ-මගී-ප්‍රවාහන-සේවා",
       "Category": "Local News",
       "Parent URL": "https://www.hirunews.lk/local-news.php?pageID=5241"
}