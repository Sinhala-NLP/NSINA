{
       "Source": "hirunews",
       "Timestamp": "Monday, 08 May 2023 - 8:01",
       "Headline": "තිරිඟු පිටි සහ සීනි මිල ඉහළට (වීඩියෝ)",
       "News Content": "තිරිඟු පිටි කිලෝවක මිල රුපියල් 10 කින් සහ සීනි කිලෝවක මිල රුපියල් 25 කින් ඉහළ ගොස් ඇති බව අත්‍යවශ්‍ය ආහාර ආනයනකරුවන්ගේ සංගමය පවසනවා.\nතිරිඟු පිටි සඳහා ලබාදී තිබූ තීරුබදු සහනය ඉවත් කිරීම සහ අනෙකුත් පිරිවැය ඉහළ යාම හේතුවෙන් මෙලෙස තිරිඟු පිටි කිලෝවක මිල රුපියල් 10 කින් ඉහළ ගොස් ඇති බව සඳහන්.\nඑමෙන්ම තීරුබදු සහන යටතේ ඉන්දියාවෙන් සීනි ආනයනය කිරීමේ කාලසීමාවද අවසන් වී තිබෙනවා.\nඒ හේතුවෙන් වෙනත් රටවලින් සීනි ආනයනය කෙරෙන අතර, කිලෝවක මිල රුපියල් 25 කින් පමණ ඉහළ ගොස් ඇති බවයි අත්‍යවශ්‍ය ආහාර ආනයනකරුවන්ගේ සංගමයේ මාධ්‍ය ප්‍රකාශක නිහාල් සෙනෙවිරත්න කියා සිටියේ.\nකෙසේ වෙතත් මුදල් රාජ්‍ය අමාත්‍ය රංජිත් සියඹලාපිටිය ඊයේ(07) ප්‍රකාශ කළේ තිරිඟු පිටි සඳහා ලබාදී තිබූ රුපියල් තුනක රේගු බදු සහනය ඉවත් කරන බවයි.\nඑමඟින් මිල ඉහළ දැමීමක් සිදු නොවන බවයි රාජ්‍ය අමාත්‍යවරයා ප්‍රකාශ කළේ.\nඑහෙත් පසුගිය සතියේ වෙළඳපොලේ රුපියල් 190 ත් 200 ත් අතර මිලක පැවති තිරිඟු පිටි කිලෝවක මිල, අද වනවිට රුපියල් 240 ත් 290 ත් දක්වා ඉහළ ගොස් ඇති බවයි අප වාර්තාකරුවන් සඳහන් කළේ.\nඑමෙන්ම සුදු සීනි කිලෝවක මිලද පසුගිය සතියේ පැවතුණේ රුපියල් 190 ත් 210 ත් අතර මිලකයි.\nඑහෙත් අද වනවිට සතොස සහ සුපිරි වෙළඳසැල් ජාලයන්හි සුදු සීනි මිල ගණන්ද රුපියල් 245 ක් දක්වා ඉහළ දමා තිබෙනවා.\nමේ අතර කීරි සම්බා සඳහා පනවා ඇති උපරිම සිල්ලර මිල වෙනස් කර ඇති බවට පළවන වාර්තා අසත්‍යය බව පාරිභෝගික කටයුතු පිළිබඳ අධිකාරිය පවසනවා.\nපසුගිය වසරේ මැයි 2 වනදා සිට බලපැවැත්වෙන පරිදි කීරි සම්බා සඳහා පනවා ඇති උපරිම සිල්ලර මිල රුපියල් 260 ක් බවයි එම අධිකාරිය නිවේදනයක් නිකුත් කරමින් සඳහන් කළේ.\nඋපරිම සිල්ලර මිලට වැඩියෙන් සහල් අලෙවි කරන වෙළඳුන්ට එරෙහිව අඛන්ඩව වැටලීම් සිදුකරන බවද එම නිවේදනයේ සඳහන්.\nමේ අතර අද දිවයින පුරා සංකේත වර්ජනයක නිරතවන බව සමස්ත ලංකා පාරිභෝගික විමර්ශන නිලධාරීන්ගේ සංගමය ප්‍රකාශ කළා.\nඒ, නාරම්මල ප්‍රදේශයේ සත්ත්ව ගොවිපොලක වැටලීමක් සඳහා ගිය පාරිභෝගික කටයුතු පිළිබඳ අධිකාරියේ කුරුණෑගල දිස්ත්‍රික් කාර්යාලයේ නිලධාරින් පිරිසකට පහරදීමේ සිද්ධියට විරෝධය පළ කරමින්.\nඊට සමගාමීව අද පාරිභෝගික කටයුතු පිළිබඳ අධිකාරිය ඉදිරිපිට අද විරෝධතාවකද නිරතවනවා.\nඑමෙන්ම පාරිභෝගික අධිකාරියේ අනුරාධපුර දිස්ත්‍රික් කාර්යාලයේද අද කළු කොඩි ඔසවා එහි නිලධාරීන් ක්‍ෂේත්‍ර රාජකාරිවලින් බැහැරව සිය විරෝධය පළ කළා.",
       "URL": "https://www.hirunews.lk/334559/තිරිඟු-පිටි-සහ-සීනි-මිල-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=361"
}