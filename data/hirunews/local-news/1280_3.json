{
       "Source": "hirunews",
       "Timestamp": "Monday, 21 March 2022 - 19:56",
       "Headline": "අදත් තැන තැන ඉන්ධන පෝලිම් (වීඩියෝ)",
       "News Content": "විදුලි ගාස්තු වැඩි කිරීමේ යෝජනාවලට විදුලි බිල නො සිතූ අයුරින් ඉහළ යා හැකි බව රාජ්‍ය අමාත්‍ය දයාසිරි ජයසේකර ප්‍රකාශ කළා.\nඑය ජනතාවට දැරිය නො හැකි තත්ත්වයක් බවයි ඔහු වැඩිදුරටත් සදහන් කළේ.\nලංකා විදුලි සේවක සංගමයේ ප්‍රධාන ලේකම් රංජන් ජයලාල්ද අද මාධ්‍ය වෙත අදහස් දක්වමින් ප්‍රකාශ කළේ විදුලි බිල වැඩිකිරීම පිළිබදව මේ වන විට විදුලි බල මණ්ඩලයේ සාකච්ඡා කෙරෙමින් පවතින බවයි.\nමේ අතර, ඉන්ධන පෝලිම්වල රැඳී සිටියදී සිදුවූ තුන්වැනි මරණයත් අද පෙරවරුවේ මීරිගම ප්‍රදේශයෙන් වාර්තා වුණා.\nමෙලෙස මියගොස් තිබුණේ ඉන්ධන ලබාගැනීම සඳහා මීරිගම සමූපකාර පිරවුම්හලට පැමිණි 76 හැවිරිදි මීරිගම - නාවාන ප්‍රදේශයේ පදිංචිකරුවෙක්.\nමියගිය පුද්ගලයා ඔහු විසින් රැගෙන ආ බුූලි වලට ඉන්ධන පුරවා ගැනීමෙන් පසු පැටවීමට යාමේදි පිරවුම්හලේ දී ඇද වැටී ඇති අතර, ඔහු මීරිගම මුලික රෝහලට ඇතුළත් කිරීමෙන් පසු මිය ගොස් තිබෙනවා.\nමේ අතර, නිට්ටඹුව - හොරගොල්ල ඉන්ධන පිරවුම්හළේ පෝලිමේ රැඳී සිටි 29 හැවිරිදි යතුරුපැදිකරුවෙකු ජීවිතක්ෂයට පත් කළ සැකකාර ත්‍රීරෝද රථ රියදුරු ඇඳුම් බෑගයක්ද රැගෙන ප්‍රදේශයෙන් පලායමින් සිටිය දී නිට්ටඹුව නගරයට ආසන්නයේදී අද අත්අඩංගුවට ගැනුණා.\nසැකකරු නිට්ටඹුව ප්‍රදේශයේ පදිංචි 38 හැවිරිදි අයෙක්.\nමේ අතර ඉන්දීය ණය ආධාර යටතේ ශ්‍රී ලංකාවට ලැබෙන ඩීසල් මෙටි‍්‍රක් ටොන් 35,000ක් රැගත් පළමු නෞකාව ඊයේ රාත්‍රියේ කොළඹ වරායට පැමිණි අතර තවත් ඩීසල් මෙටි‍්‍රක් ටොන් 20,000ක් රැගත් නෞකාවක් ඉදිරි දින දෙක ඇතුළත ගොඩබෑමට නියමිත බවයි වාර්තා වන්නේ.\nපවතින ඉන්ධන අර්බුදය සදහා කඩිනම් විසදුම් සොයාගෙන ඇති බව වරාය හා නාවික කටයුතු අමාත්‍ය රෝහිත අබේගුණවර්ධණ ප්‍රකාශ කළා.\nඒ, ශ්‍රී ලංකා වරාය අධිකාරියේ වෘත්තිය සමිති සංවිධානය කර තිබු උත්සවයකට අද එක්වෙමින්.\nමේ අතර, පෙට්‍රල් තොග බවුසර් රථ යොදා ගනිමින් කොළඹ හා ඒ ආශ්‍රිත ප්‍රදේශවලට ඉන්ධන ප්‍රවාහනය කිරීමට කටයුතු යොදා තිබුණ ද ප්‍රදේශ රැසක පෙට්‍රල් හිඟයක් පවතින බවයි අප වාර්තාකරුවන් ප්‍රකාශ කළේ.\nඑහිදී ඇතැම් ඉන්ධන පිරවුම්හල් වසා දමා තිබුණේ ඉන්ධන තොග නොලැබීම හේතුවෙන්.\nදිවයිනේ ප්‍රදේශ රැසක ඉන්ධන පිරවුම්හල් ආශ්‍රිතව අදත් දිගු පෝලිම් දක්නට ලැබුණා.\nමේ අතර, ලෝක වෙළඳපොලේ ඛනිජ තෙල් මිල තවදුරටත් ඉහළ යෑමක් අද දක්නට ලැබුණු අතර, බ්‍රෙන්ට් වර්ගයේ බොරතෙල් බැරලයක මිල ඩොලර් 3යි ශත 76කින් ඉහළ ගොස් සටහන් වූයේ ඩොලර් 111යි ශත 70ක් ලෙසයි.\nඇමරිකානු ඩබ්ලිව්.ටී.අයි. තෙල් බැරලයක මිල ඩොලර් 108යි ශත 70 දක්වා ඩොලර් 4කට ආසන්න ප්‍රමාණයකින් ඉහළ ගොස් තිබෙනවා.",
       "URL": "https://www.hirunews.lk/300031/අදත්-තැන-තැන-ඉන්ධන-පෝලිම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1280"
}