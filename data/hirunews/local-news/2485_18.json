{
       "Source": "hirunews",
       "Timestamp": "Tuesday, 01 September 2020 - 6:25",
       "Headline": "උතුම් බිනර පුන් පොහෝ දිනය අදයි",
       "News Content": "ශාසනික සහ සංස්කෘතික සිදුවීම් ගණනාවක් සිදුවූ බිනර පුන් පොහෝ දිනය අදට (01) යෙදී තිබෙනවා.\nභික්ෂුණි ශාසනය ආරම්භවීම සිදුවුනේ අද වැනි බිනර පුන් පොහෝ දිනක වීම විශේෂත්වයක්.\nඑමෙන්ම කාන්තාවන්ට පැවිද්ද ලබාදෙමින් මහා ප්‍රජාපතී ගෝතමිය ඇතුළු කාන්තාවන් පන්සියයක් සසුනට එක්වූයේ ද බිනර පෝය දිනකයි.\nතපස්සු භල්ලුක වෙළෙඳ දෙබෑයන් විසින් ලොව්තුරා බුදු පියාණන් වහන්සේගේ කේශ ධාතු තැන්පත් කරන ලද ගිරිහඬු සෑය ඉදිකිරීමේ කටයුතු ද, බුදුන් වහන්සේගේ ලලාඨ ධාතු තැන්පත් කර ඇති සේරුවාවිල මංගල මහා සෑය ඉදිකිරීමේ කටයුතු ආරම්භ කිරීම වැනි කරුණු හේතුවෙන් සියලු බෞද්ධ ජනතාවට මෙම බිනර පොහෝ දිනය වැදගත් වනවා.\nවස් සමයේ අතරමැදි පොහොය ලෙසද මෙම බිනර පොහොය සැලකෙනවා.",
       "URL": "https://www.hirunews.lk/249112/උතුම්-බිනර-පුන්-පොහෝ-දිනය-අදයි",
       "Category": "Local News",
       "Parent URL": "https://www.hirunews.lk/local-news.php?pageID=2485"
}