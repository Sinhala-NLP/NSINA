{
       "Source": "hirunews",
       "Timestamp": "Tuesday, 11 April 2023 - 9:29",
       "Headline": "පළාත් පාලන සීමා නිර්ණ කමිටු වාර්තාව අගමැතිට භාර දෙයි",
       "News Content": "Updated - 2023.04.11 - 2.37PM\nසීමා නිර්ණ ජාතික කමිටුවේ දෙවන වෙළුම අද පළාත් සභා හා පළාත් පාලන විෂය භාර අග්‍රාමාත්‍ය දිනේෂ් ගුණවර්ධණ වෙත අද භාරදෙනු ලැබුවා.\nඅග්‍රාමාත්‍ය කාර්යාලයේදි එය භාරදෙනු ලැබුවේ එම කමිටුවේ සභාපති මහින්ද දේශප්‍රිය විසින්.\nමැතිවරණ කොමිෂන් සභාවේ හිටපු සභාපති මහින්ද දේශප්‍රියගේ සහභාපතිත්වයෙන් යුත් සීමා නිර්ණ ජාතික කමිටුවට සමාජිකයන් හතර දෙනෙකු ඇතුලත්.\nදැනට පවතින 8000ක් පමණ වන පළාත් පාලන ආයතන සභික සංඛ්‍යාව අඩුකිරීම වෙනුවෙන් කොට්ඨාශ සංඛ්‍යාව අඩුකිරීම සදහා සීමා නිර්ණය කිරීම මෙම කමිටුව මගින් සිදුකෙරෙන අතර එහි කටයුතු මේ වසරේ පෙබරවාරි මස 28 වැනිදාට පෙර අවසන් කිරීමටයි නියමිතව තිබුන ද පැවති තත්ත්වයන් මත එය නියමිත කාලයට අවසන් කිරීමට හැකිවුයේ නැහැ.\nකෙසේ වෙතත්, අප්‍රේල් මස 30 වනදා මෙහි කමිටුවේ කාලය අවසන් වීමට නියමිතයි.\nසීමා නිර්ණ ජාතික කමිටුවේ දෙවන වෙළුම අග්‍රාමාත්‍යවරයා වෙත භාර දීමෙන් අනතුරුව මාධ්‍ය වෙත අදහස් දැක්වූ එහි සභාපති මහින්ද දේශප්‍රිය කියා සිටියේ කොට්ඨාශ වලට අයත් වන ග්‍රාම නිලධාරී වසම් සම්බන්ධයෙන් විස්තර මෙම වෙළුමෙහි අන්තර්ගත බවයි.\nමේ අතර, පළාත් පාලන ඡන්ද විමසීම තවදුරටත් කල් දමන්නේද යන්න සාකච්ඡා කිරීම සඳහා මැතිවරණ කොමිසම මේ වනවිට රැස්වී තිබෙනවා.\nමේ සම්බන්ධයෙන් කොමිසමේ සාමාජිකයන් ඊයේ අග්‍රාමාත්‍ය දිනේෂ් ගුණවර්ධන සමගද සාකච්ඡා කරනු ලැබුවා.\nඑසේම මැතිවරණ කොමිසම නියම කරගත් පරිදි අප්‍රේල් මස 25 වැනිදා පළාත් පාලන ජන්ද විමසීම පැවැත්විය නොහැකි බව පැෆ්රල් සංවිධානය පවසනවා.\nඑහි විධායක අධ්‍යක්ෂ රෝහණ හෙට්ටිආරච්චි මේ බව කියා සිටියේ කොළඹ අද (11) පැවති මාධ්‍ය හමුවකට එක්වෙමින්.\n.........................................................................................................................................................................................\nසීමා නිර්ණ කමිටු වාර්තාව භාර දෙයි\nසීමා නිර්ණ කමිටුවේ වාර්තාව එහි සභාපති මහින්ද දේශප්‍රිය විසින් අද (11) දින අග්‍රාමාත්‍ය දිනේෂ් ගුණවර්ධන හට භාර දීමට නියමිත බව අග්‍රාමාත්‍ය මාධ්‍ය ඒකකය ප්‍රකාශ කර තිබෙනවා.\nඑම කමිටුවේ සභාපති මහින්ද දේශප්‍රිය මීට පෙර ප්‍රකාශ කර තිබුණේ, අදාළ කමිටු වාර්තාව සකස් කිරීමෙන් අනතුරුව එය භාරදීම සඳහා දිනයක් ලබාදෙන ලෙස මීට පෙර සීමා නිර්ණ කමිටුවේ සභාපතිවරයා ලෙස තමන් ඉල්ලීම් කර තිබූ බවයි.\nමෙමගින් අට දහසකට අධික වන පළාත් පාලන ආයතන සභික සංඛ්‍යාව නව සීමා නිර්ණය හරහා හාරදහසේ සීමාවට රැගෙන ඒමට කටයුතු කර ඇති බව සඳහන්.",
       "URL": "https://www.hirunews.lk/332251/පළාත්-පාලන-සීමා-නිර්ණ-කමිටු-වාර්තාව-අගමැතිට-භාර-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=421"
}