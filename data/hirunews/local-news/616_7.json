{
       "Source": "hirunews",
       "Timestamp": "Sunday, 08 January 2023 - 10:04",
       "Headline": "කුරුණෑගල දළඳා මාළිගාවේ පත්තිරිප්පුව කඩා ඉවත් කෙරේ (වීඩියෝ)",
       "News Content": "කුරුණෑගල - පොතුහැර - වදාකඩ ප්‍රදේශයේ ඉදිකරමින් පවතින ව්‍යාජ දළඳා මාලිගාවේ පත්තිරිප්පුවේ ආකෘතිය කඩා ඉවත් කිරීමට පියවර ගෙන තිබෙනවා.\nඅප වාර්තාකරු සඳහන් කළේ අදාළ ඉදිකිරීම සිදු කරන පිරිස විසින්ම එය ඉවත්කරමින් සිටින බවයි.\nකුරුණෑගල - පොතුහැර - වදාකඩ ප්‍රදේශයේ ඉදිකරමින් පවතින ව්‍යාජ දළඳා මාලිගාව සම්බන්ධයෙන් මේ වනවිට මතුව ඇත්තේ දැඩි කථාබහක්.\nපසුගියදා මල්වතු අස්ගිරි මහ නාහිමිවරුන් සහ දියවඩන නිලමේවරයා විසින් මෙම ව්‍යාජ දළදා මාළිගාව සම්බන්ධයෙන් පියවර ගන්නැයි ජනාධිපතිවරයා වෙත ලිපියක් යොමු කරමින් ඉල්ලා සිටියා.\nපසුව ජනක සේනාධිපති නැමැත්තෙකු විසින් පවත්වාගෙන යන මෙම ස්ථානය සම්බන්ධයෙන් වහාම පරීක්ෂණයක් ආරම්භ කළ අතර, පොලිස්පතිවරයාගේ නියෝග මත අපරාධ පරීක්ෂණ දෙපාර්තමේන්තුවේ විශේෂ කණ්ඩායමක් ද ඊයේ එම ස්ථානයට පිටත්ව ගියා.\nඑමෙන්ම, මෙම ව්‍යාජ දළඳා මාලිගාව සම්බන්ධයෙන් පුරාවිද්‍යා පනත අනුව කටයුතු කිරීමට බලාපොරොත්තු වන බවයි බුද්ධ ශාසන, ආගමික හා සංස්කෘතික කටයුතු අමාත්‍යාංශය මීට පෙර සඳහන් කළේ.\nමහනුවර ශ්‍රී දළඳා මාලිගාවට සමාන අංග කිහිපයක් සහිත එම ස්ථානයේ පත්තිරිප්පුවට සමාන ආකාරයේ ගොඩනැගිල්ලක් නිර්මාණය කිරීමෙන් එය දළඳා මාලිගාවේ අනුරුවක් ලෙස නිර්මාණය කිරීමට උත්සාහ දරා ඇති බව පැහැදිලි වනවා.\nඑමෙන්ම, ගොඩනැගිල්ල අභ්‍යන්තරයට ඇතුළුවන දොරටුව ද නිර්මාණය කර ඇත්තේ ශ්‍රී දළඳා මාලිගාවේ ද්වාරයට සමාන ආකාරයෙන් වන අතර අභ්‍යන්තරයේ ඇති චෛත්‍යයද ඊට සමාන ආකාරයෙන්ම ඉදිකර තිබුණා.\nසුරකිමු දළඳා සංවිධානයේ නියෝජිතයන් පිරිසක් මෙම ව්‍යාජ දළඳා මාලිගාව යැයි කියන ස්ථානය පිළිබඳ මල්වතු - අස්ගිරි මහ නාහිමිවරුන් දැනුවත් කිරීමට කටයුතු කළා.\nඑමෙන්ම, හිටපු අමාත්‍ය මර්වින් සිල්වා ඊයේ පෙරවරුවේ කුරුණෑගල පිහිටි ව්‍යාජ දළඳා මාලිගාව පවතින ස්ථානයට පැමිණි එහි ගොඩනැගිල්ල නිරීක්ෂණය කළා.",
       "URL": "https://www.hirunews.lk/324533/කුරුණෑගල-දළඳා-මාළිගාවේ-පත්තිරිප්පුව-කඩා-ඉවත්-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=616"
}