{
       "Source": "hirunews",
       "Timestamp": "Saturday, 03 October 2020 - 14:16",
       "Headline": "ඇසේ සුද ඉවත් කර ගැනීමට රෝහලට එන රෝගීන් දැඩි අපහසුතාවක (වීඩියෝ)",
       "News Content": "ඇසේ සුද ඉවත් කර ගැනීම සඳහා කළුතර නාගොඩ රෝහලට පැමිණෙන රෝගීන් මේ වනවිට දැඩි අපහසුතාවට පත්වන බව වාර්තා වනවා.\nඒ, එම ශල්‍යකර්මයට අදාළ උපකරණ සහ ඖෂධ කිහිපයක් රෝහල තුළ නොමැති වීම හේතුවෙන්.\nකළුතර, මතුගම, අගලවත්ත, බේරුවල, අලුත්ගම ආදී ප්‍රදේශ ගණනාවක රෝගීන්ට ඇසේ සුද ඉවත් කර ගැනීමේ ශල්‍ය කර්මය සිදුකර ගැනීම සඳහා ඇති එකම රෝහල කළුතර නාගොඩ රෝහලයි.\nකෙසේ වෙතත් එම ශල්‍ය කර්මය සිදුකිරීම සඳහා අත්‍යාවශ්‍ය උපකරණ කිහිපයක් රෝහල සතුව නොමැති වීම හේතුවෙන් දිගු කාලයක් පොරොත්තු ලේඛනයේ සිට ශල්‍ය කර්මය සඳහා පැමිණෙන රෝගීන් දැඩි අපහසුතාවකට පත්ව සිටිනවා.\nඅදාළ උපකරණ ලබා දීමට නොහැකි වූ රෝගීන්ට ටිකට් කපාගෙන රෝහලෙන් පිටවී යාමට නොහැකි තත්ත්වයක්ද උදා වී තිබෙනවා.\nඇසේ සුද ඉවත් කිරීමේ ශල්‍ය කර්මය සඳහා අවශ්‍ය උපකරණ නොමැති වීම ඇතුළු රෝගීන් මුහුණ දෙන මෙම ගැටලු සම්බන්ධයෙන් අප කළුතර නාගොඩ රෝහලේ සහකාර අධ්‍යක්ෂවරියගෙන් කළ විමසුමකදී ඇය පැවසුවේ, ඒ පිළිබඳව ලිඛිත පැමිණිල්ලක් කරන්නේ නම් පරීක්ෂණයක් පැවැත්විය හැකි බවයි.",
       "URL": "https://www.hirunews.lk/251718/ඇසේ-සුද-ඉවත්-කර-ගැනීමට-රෝහලට-එන-රෝගීන්-දැඩි-අපහසුතාවක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2413"
}