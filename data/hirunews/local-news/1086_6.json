{
       "Source": "hirunews",
       "Timestamp": "Saturday, 18 June 2022 - 13:04",
       "Headline": "මන්දපෝෂණයකට අත වනන ආහාර අර්බුදය (වීඩියෝ)",
       "News Content": "පවතින ආර්ථික අර්බුදය හමුවේ ආහාර අර්බුදයක අවදානම ද මතුවෙමින් තිබෙන බව නොරහසක්.\nඑම තත්ත්වය හේතුවෙන් ජනතාවගේ පෝෂණ අවශ්‍යතාව මුහුණ දෙන්නේ දැඩි අභියෝගයකටයි.\nමේ ආහාර අර්බුදය හමුවේ හීන වන දෛනික ප්‍රෝටීන් අවශ්‍යතාව පිළිබඳව කළ විමසීමක්.\nඑදත් අදත් අපේ බත් පතේ පරිප්පු අනිවාර්ය අංගයක්.\nඒ සාධාරණ මුදලකට, ප්‍රෝටීන් බහුල, මෙන්ම රසවත් ආහාරයක් බවට පරිප්පු පත්ව ඇති නිසයි.\nපරිප්පු සමඟ බත්පතට බිත්තර හෝ කුකුළු මස් එකතු වූයේ අනිකුත් ආහාරවලට වඩා එහි මිලට සාපේක්ෂව පවතින ඉහළ ගුණාත්මක බව නිසයි.\nනමුත් වර්තමානයේ වෙළෙඳපොළේ එළවළු මෙන්ම මාළු මිල අධික ලෙස ඉහළ යාම හමුවේ කුකුළු මස් හා බිත්තර සඳහා හොඳ වෙළෙඳපොළක් නිර්මාණය වී තිබුණ ද මේ වන විට බිත්තර මෙන්ම කුකුළු මස් මිලද අහස උසට නැග තිබෙනවා.\nඒ අනුව කුකුලු මස් කිලෝවක් රුපියල් 1200 ක් පමණ වන අතර බිත්තරයක් රුපියල් 42 ක් තරම් මිල ඉහළ ගොස් තිබෙනවා.\nලංකාවේ දෛනික බිත්තර පරිභෝජනය ලක්ෂ 65 - 70 ක් පමණ වනවා.\nකුකුළු මස් පරිභෝජනය දෛනිකව මෙට්‍රික් ටොන් 500 ක් වන අතර මාසිකව මෙට්‍රික් ටොන් 18,000 ක් පමණ රටට අවශ්‍යයයි.\nරට මුහුණ දී ඇති දැඩි ආර්ථික අර්බුදය හමුවේ බිත්තර නිෂ්පාදනය ඇතුළු එම කර්මාන්තය පත්ව ඇද්තේද දැඩි අර්බුදයකටයි.\nසත්ව පාලනය ඇතුළු ඒ ආශ්‍රිත කර්මාන්තවලට දැඩි පීඩනයක් එල්ල වී ඇත්තේ සත්ව ආහාර හිඟය හේතුවෙන්.\nරට තුළ සත්ත්ව ආහාර නිෂ්පාදනය සීමාවීමත් සමඟ එය දැඩිව බලපෑම් එල්ල කරන්නේ ආහාර අර්බුදයටයි.\nමෙරට ආහාර ද්‍රව්‍ය මිල ශීඝ්‍ර ලෙස ඉහළ යාමත් සමඟ ගර්භනී මව්වරුන්ගේ සහ කුඩා දරුවන්ගේ පෝෂණය සම්බන්ධයෙන්ද උද්ගත වෙමින් ඇත්තේ දැඩි ගැටලුකාරී තත්ත්වයක්.\nප්‍රෝටීන ඌණතාවය ශරීරයේ සියලුම ඉන්ද්‍රියන් කෙරෙහි අහිතකර ලෙස බලපාන අතර ගුණාත්මක බවින් ඉහළ අහාර තම ආහාරවේලට එකතු කරගැනීම සෞඛ්‍යසම්පන්න දිවිපෙවතක් සඳහා අනිවාර්ය සාධකයක්.\nආහාර අර්බුදයකට අතවනමින් සිටින අවධියක ශරීරයට අවශ්‍ය ප්‍රෝටීන අවශ්‍යතාව සපුරාලන ආහාර නිෂ්පාදනය කෙරෙහි වැඩි අවදානයක් යොමු කළ යුතු කාලය ඒ අනුව එළැඹ තිබෙනවා.\nඑවැනි සත්ත්ව පාලන කර්මාන්තවලට හා භෝග වගාවන්ට සහාය දීම බලධාරීන්ගේ ද වගකීමක්.",
       "URL": "https://www.hirunews.lk/307470/මන්දපෝෂණයකට-අත-වනන-ආහාර-අර්බුදය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1086"
}