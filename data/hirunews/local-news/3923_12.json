{
       "Source": "hirunews",
       "Timestamp": "Monday, 28 May 2018 - 12:52",
       "Headline": "රන්ජන් ද සිල්වාට වෙඩි තැබීමට තුන්දෙනෙකු පැමිණි බවට අනාවරණ වෙයි",
       "News Content": "ක්‍රිකට් ක්‍රීඩක ධනංජය ද සිල්වාගේ පියා වන නාගරික මන්ත්‍රී රංජන් ද සිල්වාට වෙඩි තැබීම සඳහා පුද්ගලයින් තුන්දෙනෙකු පැමිණ ඇති බවට සිදුකළ මූලික පොලිස් පරීක්ෂණවලදී හෙළිවී තිබෙනවා.\nසිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුව මේ වන විට විමර්ශණයක් ආරම්භ කර ඇති අතර, පොලිස් කණ්ඩායම් 4ක් අංශ කිහිපයක් ඔස්සේ පරීක්ෂණ සිදු කරන බවයි පොලීසිය කියා සිටියේ.\nරත්මලාන ප්‍රදේශයේ සිය නිවස ඉදිරිපිටදී තවත් දෙදෙනෙකු සමඟ කතා කරමින් සිටියදී ඔහු මෙලෙස වෙඩි ප්‍රහාරයට ලක්ව මිය ගියේ පසුගිය 24 වන දායි. වෙඩි තැබීමෙන් අනතුරුව නාගරික මන්ත්‍රීවරයාගේ පපු ප්‍රදේශයට තියුණු ආයුධයකින් තුන් වරක් පහර දී ඇති බවට පශ්චාත් මරණ පරීක්ෂණයේදී හෙළි වී ඇති බව පොලීසිය කියා සිටියා.\nඑමෙන්ම ඝාතකයන්ගේ ඉලක්කය වී ඇත්තේ ඔහුගේ වැඩිමහල් පුත්‍රයා නොව ඝාතනයට ලක්වූ රංජන් ද සිල්වාම බවයි පරීක්ෂණවලදී අනාවරණ වී ඇත්තේ.\nඝාතනය සම්බන්ධයෙන් පවුලේ ඥාතීන් චෝදනා කළේ ප්‍රදේශයේ පාතාල කල්ලි නායකයෙකු සහ මත්ද්‍රව්‍ය ජාවාරම්කරුවෙකු වන අමල් සිංහාරා හෙවත් කුඩු අංජු නැමැත්තාටයි.\nඝාතනය සඳහා  පැමිණි පුද්ගලයින් පිළිබදව සී.සී.ටී.වී. දර්ශන ඔස්සේ තොරතුරු රැසක් අනාවරණ වී තිබෙනවා.\nඝාතනයට ලක්වූ රංජන් ද සිල්වාගේ දේහය පිළිබද අවසන් කටයුතු අද පස්වරු 4ට ගල්කිස්ස පොදු සුසාන භූමියේදී සිදුකිරීමට නියමිතයි.",
       "URL": "https://www.hirunews.lk/191746/රන්ජන්-ද-සිල්වාට-වෙඩි-තැබීමට-තුන්දෙනෙකු-පැමිණි-බවට-අනාවරණ-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=3923"
}