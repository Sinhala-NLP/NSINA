{
       "Source": "hirunews",
       "Timestamp": "Wednesday, 21 March 2018 - 16:23",
       "Headline": "ජල ගැටලුවට විසඳුමක් ඉල්ලා ආරච්චිකට්ටුවේ විරෝධතාවක් (ඡායාරූප)",
       "News Content": "තම ජල ගැටලුවලට විසඳුම් ලබාදෙන්නැයි ඉල්ලා ආරච්චිකට්ටුව වරන්කට්ටුව ප්‍රදේශවාසීන් පිරිසක් අද විරෝධතාවක නිරතවුනා.\nඅප වාර්තාකරු සඳහන් කළේ අද දහවල් ආරච්චිකට්ටුව ප්‍රාදේශීය ලේකම් කාර්යාලය ඉදිරිපිට මෙම විරෝධතාව පැවති බවයි.\nමේ හේතුවෙන් හලාවත පුත්තලම මාර්ගය අවහිර වී තිබු අතර වාහන ගමනාගමනයට ද බාධා එල්ලවී තිබුනා.\nජල යෝජනා ක්‍රමයක් වෙනුවෙන් ඉදි කළ ළිඳක ජලය පානයට නුසුදුසු තත්වයේ පැවතීම හේතුවෙන් නව ජල පිරිපහදුවක් සඳහා ළිඳක් ඉදි කිරීමේ ගැටලුවක් විරෝධතාවට මුල්වී ඇතැයි සඳහන්.\nඑම ළිඳ ඉදි කිරීමට ප්‍රදේශවාසීන් කිහිප දෙදෙනෙකු විරුද්ධ වීම ඊට හේතුවයි.\nවිරෝධතාවට එක්ව සිටි පිරිස සිය ඉල්ලීම් ඇතුලත් ලිපියක් ආරච්චිකට්ටුව ප්‍රාදේශීය ලේකම්වරයාට භාරදී තිබෙනවා.\nඔහු සඳහන් කර ඇත්තේ නල ළිඳක් කැණීමට අවමර ලබාදීම වෙනුවෙන් තමන්ට බලයක් නොමැති බවයි.\nවිසඳුමක් ලැබෙන තෙක් බවුසර් මගින් ජලය ලබාදීමට හැකියාව පවතින බව ද ඔහු ප්‍රකාශකර තිබෙනවා.\nඅනතුරුව ජල සම්පාදන මණ්ඩලයේ ප්‍රාදේශීය කළමණාකාරිනියක් පැමිණ විරෝධතාකරුවන් සමග සාකච්ඡා කර ඇති අතර ජල පෝෂකය පිහිටි ප්‍රදේශය අවට පිරිස් සමග සාකච්ඡා කර විසඳුමක් ලබාදෙන බවයි ඇය කියාසිටියේ.\nඡායාරූප - පුත්තලම ජූඩ් සමන්ත",
       "URL": "https://www.hirunews.lk/186495/ජල-ගැටලුවට-විසඳුමක්-ඉල්ලා-ආරච්චිකට්ටුවේ-විරෝධතාවක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4027"
}