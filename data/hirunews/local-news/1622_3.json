{
       "Source": "hirunews",
       "Timestamp": "Sunday, 17 October 2021 - 19:52",
       "Headline": "කෘෂි ඇමති මහින්දානන්දට, විපක්ෂයෙන් විශ්වාසභංගයක් (වීඩියෝ)",
       "News Content": "කෘෂිකර්ම අමාත්‍ය මහින්දානන්ද අලුත්ගමගේට එරෙහිව විශ්වාසභංග යෝජනාවක් ගෙන ඒමට සමගි ජනබලවේගය තීරණය කර තිබෙනවා.\nපොහොර ගැටළුව විසදීමට කෘෂිකර්ම අමාත්‍ය මහින්දානන්ද අලුත්ගමගේ කටයුතු නොකිරීම සම්බන්ධයෙන් ඔහුට එරෙහිව විශ්වාසභංග යෝජනාවක් ගෙන ඒමට කටයුතු කරන බවයි සමගි ජන බලවේගයේ ජාතික සංවිධායක තිස්ස අත්තනායක මහනුවර - ගලගෙදර දී අද මාධ්‍ය වෙත අදහස් දක්වමින් සඳහන් කළේ.\nමේ අතර, අදත් පොහොර ගැටළුව මුල් කර ගනිමින් ප්‍රදේශ රැසක ගොවි විරෝධතා පැවැත්වුණා.\nගොවි ජනතාව චෝදනා කළේ තමන්ට මහ කන්නයේ වී වගාව සඳහා පොහොර නොලැබීම හේතුවෙන් දැඩි අපහසුතාවට පත්ව ඇති බවයි.\nප්‍රදේශ රැසක අද දිනයේදීත් ගොවි විරෝධතා පැවති අතර එහිදී ගොවීන් මෙලෙස අදහස් දක්වා සිටියා.\nකෙසේ වෙතත්, මේ මස අවසන් වීමට පෙර, අනුරාධපුර දිස්ත්‍රික්කයේ සියළු ගොවිජන සේවා මධ්‍යස්ථාන වෙත අවශ්‍ය පොහොර ලබාදීමට කටයුතු කරන බව කෘෂිකර්ම අමාත්‍ය මහින්දානන්ද අලුත්ගමගේ ප්‍රකාශ කළා.\nඒ පොහොර ගැටලුව සම්බන්ධයෙන් අමාත්‍ය එස්.එම්. චන්ද්‍රසේනගේ නිවසේ ඊයේ පැවති සාකච්ජාවකට එක්වෙමින්.\nඅදාල සාකච්ඡාව සඳහා අනුරාධපුර දිස්ත්‍රික්කයේ පොදුජන පෙරමුණ නියෝජනය කරන සියළු ප්‍රාදේශීය සභා මන්ත්‍රීවරුන් එක්ව සිටියා.",
       "URL": "https://www.hirunews.lk/285283/කෘෂි-ඇමති-මහින්දානන්දට-විපක්ෂයෙන්-විශ්වාසභංගයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1622"
}