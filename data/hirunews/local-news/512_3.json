{
       "Source": "hirunews",
       "Timestamp": "Sunday, 26 February 2023 - 13:48",
       "Headline": "කාන්තා ලෝක කුසලානයේ ත්‍යාග මුදල ඩොලර් මිලියනයක් - දකුණු අප්‍රිකාව පළමු වරට අවසන් සටනකට",
       "News Content": "පන්දු වාර විස්ස කාන්තා ලෝක කුසලාන තරගාවලියේ ශූරතාව ජයග්‍රහණය කරන කණ්ඩායමට ඇමරිකානු ඩොලර් මිලියනයක් පිරිනැමීමට නියමිතයි.\nඅනුශූරතාව දිනාගන්නා කණ්ඩායමට හිමිවන මුදල ඩොලර් ලක්ෂ 5 ක්.\nසත්කාරක දකුණු අප්‍රිකාව සහ ඔස්ට්‍රෙලියානු ක්‍රීඩිකාවන් මෙරට වේලාවෙන් අද (26) පස්වරු 6.30 ට අවසන් මහා තරගය සඳහා කේප් ටවුන් හිදී තරග වැදීමට නියමිතයි.\n2009 වසරේ ඇරඹි කාන්තා පන්දු වාර විස්ස ලෝක කුසලාන තරගාවලි ඉතිහාසයේ එහි ශූරතාව පස් වතාවක් ලබාගැනීමට ඔස්ට්‍රෙලියාව සමත්ව තිබෙනවා.\nඑංගලන්තය පළමු ලෝක කුසලාන තරගාවලියේ ජයග්‍රාහකයින් බවට පත්වූ අතර, 2016 වසරේ පැවති පන්දු වාර විස්ස ලෝක කුසලානයේ ශූරතාව බටහිර ඉන්දීය කොදෙව් කණ්ඩායම ජයග්‍රහණය කළා.\nසත්කාරක දකුණු අප්‍රිකානු කණ්ඩායම පන්දු වාර විස්ස කාන්තා ලෝක කුසලාන තරගාවලියක අවසන් මහා තරගයකට සහභාගි වන්නේ පළමු වරටයි.",
       "URL": "https://www.hirunews.lk/328367/කාන්තා-ලෝක-කුසලානයේ-ත්‍යාග-මුදල-ඩොලර්-මිලියනයක්-දකුණු-අප්‍රිකාව-පළමු-වරට-අවසන්-සටනකට",
       "Category": "Local News",
       "Parent URL": "https://www.hirunews.lk/local-news.php?pageID=512"
}