{
       "Source": "hirunews",
       "Timestamp": "Wednesday, 13 October 2021 - 7:45",
       "Headline": "විසඳුම් ගැන කතා කරන්න ගුරු - විදුහල්පති සංගම් අද රැස්වෙයි",
       "News Content": "ගුරු විදුහල්පති වැටුප් විෂමතා ගැටලුව සම්බන්ධයෙන් රජයේ පාර්ශවයෙන් ලබාදුන් විසඳුම් සහ ඉදිරි ක්‍රියාමාර්ග සම්බන්ධයෙන් සාකච්ඡා කිරීම සදහා ගුරු - විදුහල්පති වෘත්තීය සමිති අද රැස්වනවා.\nඒ සදහා වර්ජනයේ නිරත වෘත්තීය සමිති 31ක් එක්වන අතර එම සාකච්ඡාව පෙරවරු 10ටයි පැවැත්වීමට නියමිතව ඇත්තේ.\nවැටුප් ගැටලුවක් මුල් කර ගනිමින් මාස 3කට අධික කාලයක් ඔන්ලයින් පන්ති වර්ජනයේ නිරත ගුරු - විදුහල්පති වෘත්තීය සමිති ඊයේ දහවල් අග්‍රාමාත්‍ය මහින්ද රාජපක්ෂ සමඟ අරලියගහ මන්දිරයේදී සාකච්ඡාවක් පවත්වනු ලැබුවා.\nඑහිදී වැටුප් විෂමතාව අදියර දෙකකින් මුළුමනින්ම විසදීමට කටයුතු කරන බව අග්‍රාමාත්‍ය මහින්ද රාජපක්ෂ වෘත්තීය සමිති වෙත  දැනුම් දී තිබෙනවා.\nවැටුප් විෂමතා ගැටලුව සම්බන්ධයෙන් සොයා බැලීමට පත් කළ අමාත්‍ය කමිටුව යෝජනා කළ විසදුමට අනුව විෂමතා දුරලීම සදහා ගුරු විදුහල්පතිවරුන්ගේ වැටුපට එකතු කළ යුතු මුදල තුනකට බෙදා ඉන් එක් කොටසක් 2022 ජනවාරියේදී ලබාදීමටත්, ඉතිරි කොටස් දෙක 2023 ජනවාරියේදී එකවර ලබාදීමටත් රජයේ පාර්ශවයේ අවසන් විසඳුම ලෙස යෝජනා කර තිබුණා.\nඑහෙත් වෘත්තීය සමිති ඉල්ලා ඇත්තේ, එකවර එම විෂමතාව දුරලීමට පියවර ගන්නා ලෙසටයි.\nකෙසේ වෙතත් රටේ පවතින තත්ත්වය හමුවේ ඊට එකවර විසදුම් ලබාදිය නොහැකි බව රජයේ පාර්ශවයෙන් දැනුම් දී තිබෙනවා.",
       "URL": "https://www.hirunews.lk/284842/විසඳුම්-ගැන-කතා-කරන්න-ගුරු-විදුහල්පති-සංගම්-අද-රැස්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1632"
}