{
       "Source": "hirunews",
       "Timestamp": "Saturday, 10 September 2022 - 19:18",
       "Headline": "මහ රැජිනගේ අභාවයත් සමග බ්‍රිතාන්‍යයේ රාජකීය අනුප්‍රාප්තික අනුපිළිවෙල වෙනස් වෙන හැටි",
       "News Content": "දෙවන එලිසබෙත් රැජිනගේ අභාවයෙන් පසු ඇයගේ වැඩිමහල් පුත් චාල්ස් කුමරු රජු බවට පත් වුණා. ඔහු තෙවන චාල්ස් රජු ලෙස හැඳින්වෙනවා.\n1685න් පසු කිරීටය දැරූ පළමු චාල්ස් ඔහු වන අතර පසුගිය 8 වන දා අභාවප්‍රාප්ත වූ රැජින, බ්‍රිතාන්‍ය ඉතිහාසයේ දීර්ඝතම කලක් රජකම් කළ රාජකීයයා යි.\nරැජින සහ එඩින්බරෝහි ආදිපාද ෆිලිප් කුමරු..\nවසර 70ක් රජකම් කළ රැජින එක්සත් රාජධානියේ දීර්ඝතම කාලයක් කිරුළ දැරූ රාජකීයයා වන අතර පසුගිය 8 වන දින අභාවප්‍රාප්ත වන විට ඇය 96 වන වියේ පසු වුණා.\n1926 දී උපත ලද එලිසබෙත් කුමරිය, 1952 දී ඇගේ පියා වූ හයවන ජෝර්ජ් රජුගේ අභාවයෙන් පසු රැජින බවට පත් වුණා. 1947 දී ඇය එඩින්බරෝ ආදිපාදවරයා වන ෆිලිප් සමග විවාහවූ අතර, මෙම යුවළ චාල්ස්, ඈන්, ඇන්ඩෘ සහ එඩ්වඩ් නම් දරුවන් සිව්දෙනෙකු ලැබුවා.\nඩෙන්මාර්කයේ සහ ග්‍රීසියේ හිටපු කුමරෙකු වන ෆිලිප් 1921 දී උපත ලැබූ අතර, දෙවන ලෝක යුද්ධයේ දී රාජකීය නාවික හමුදාවේ සේවය කර තිබෙනවා. සියලු බ්‍රිතාන්‍ය රජුන් හා රැජිණියන්ගේ සහකරුවන් හා සහකාරියන් අතරින් දීර්ඝතම කලක් වල්ලභ කුමරු තනතුරේ සිටි තැනැත්තා ද ඔහු වන අතර, 2017 දී රාජකීය වගකීම්වලින් විශ්‍රාම ගත්තේ 22,000කට වැඩි ඒකපුද්ගල ක්‍රියාකාරකම් ප්‍රමාණයක් සම්පූර්ණ කරමින්.\nඔහු 2021 අප්‍රේල් 9 වන දා මියගියා.\nතෙවන චාල්ස් රජු\nඋපත: 1948\nඔහුගේ මව වන දෙවන එලිසබෙත් මහා රැජින අභාවයට පත්වූ මොහොතේ සිට චාල්ස් කුමරු රජු බවට පත් වනවා.\nවේල්සයේ හිටපු කුමරා 1981 ජූලි 29 වන දා ඩයනා ස්පෙන්සර් ආර්යාව සමග විවාහවූ අතර, ඇය වේල්ස් කුමරිය බවට පත් වුණා. මෙම යුවළ විලියම් සහ හැරී නම් පුතුන් දෙදෙනෙකු ලැබූවා. පසුකලෙක ඔවුන් වෙන්වූ අතර ඔවුන්ගේ විවාහය 1996 දී අවලංගු කෙරුණා. 1997 අගෝස්තු 31 වන දා පැරිසියේ දී සිදුවූ රිය අනතුරකින් ඩයනා කුමරිය මියගියා.\nචාල්ස් කුමරු 2005 අප්‍රේල් 9 වන දා කැමිලා පාකර් බෝල්ස් සමග විවාහ වුණා. රැජින මියයාමට පෙර ප්‍රකාශ කර තිබුණේ, තම පුත්‍රයා රජ වූ විට කෝන්වෝල්හි ආදිපාදවරිය වූ කැමිලා, 'රජ මෙහෙසිය' ලෙස හැඳින්වීමට අවශ්‍ය බවයි.\nබ්‍රිතාන්‍ය රජ පරම්පරාවේ අනුප්‍රාප්තික අනුපිළිවෙල\n1. විලියම් කුමරු, කෝන්වෝල් සහ කේම්බ්‍රිජ්හි ආදිපාද\nඋපත: 1982\nවිලියම් කුමරු වත්මන් තෙවන චාල්ස් රජුගේ සහ වේල්ස් කුමරිය වන ඩයනාගේ වැඩිමහල් පුත්‍රයා වන අතර දැනට සිංහාසනය සඳහා අනුප්‍රාප්තික අනුපිළිවෙලේ පළමු ස්ථානයේ පසුවනවා.\nමව මියයන විට ආදිපාදවරයා 15-හැවිරිදි වියෙහි යි පසුවූයේ. ඔහු ශාන්ත ඇන්ඩෘස් විශ්වවිද්‍යාලයයේ ඉගෙනුම ලැබූ අතර, ඔහුගේ බිරිඳ කේට් මිඩ්ල්ටන් ඔහුට හමුවූයේ එහිදී යි. මෙම යුවළ 2011 දී විවාහ දිවියට එළඹුණා.\nවිලියම් කුමරුගේ 21 වන උපන්දිනයේ දී ඔහු රාජ්‍ය උපදේශකයෙකු ලෙස පත්කරනු ලැබුවා. නිල අවස්ථාවන්හි දී රැජින වෙනුවෙන් පෙනී සිටීමට එමගින් ඔහුට බලතල හිමිවුණා. 2013 ජූලි මාසයේ දී ඔහුට සහ බිරිඳට ඔවුන්ගේ පළමු දරුවා වූ ජෝර්ජ් කුමරු ලැබුණු අතර ඔවුන්ගේ දෙවැන්නිය වූ චාලට් කුමරිය 2015 වසරේදී දී ද, තෙවැන්නා වූ ලුවී 2018 වසරේදී ද බිහිවුණා.\nයුධ හමුදාවේ, රාජකීය නාවික හමුදාවේ, සහ රාජකීය ගුවන් හමුදාවේ පුහුණුව ලැබූ විලියම් කුමරු, අනතුරුව උතුරු වේල්සයේ ඇන්ගල්සීහි පිහිටි රාජකීය ගුවන් හමුදා නිම්නයේ ගුවන් හමුදා සෙවීම් සහ ගලවාගැනීම් ගුවන් නියමුවෙකු ලෙස තෙවසරක් සේවය කරනු ලැබුවා. ඔහු තම රාජකීය රාජකාරීන්ට අමතරව, නැගෙනහිර ඇන්ග්ලියානු ගුවන් ගිලන්රථ සේවය සඳහා සහාය නියමුවෙකු ලෙස වසර දෙකක් අර්ධකාලීනව සේවය කර තිබෙනවා. රැජින සහ එඩින්බරෝ ආදිපාදවරයා වෙනුවෙන් රාජකීය රාජකාරි වැඩි ප්‍රමාණයක් භාරගැනීම සඳහායි 2017 ජූලි මාසයේ දී ඔහු ඉන් ඉවත් වුයේ.\nසිංහාසනයේ උරුමක්කාරයා ලෙස ඔහුගේ ප්‍රධාන රාජකාරිය වන්නේ රජුගේ රාජකීය වගකීම්වලට සහායවීම යි.\n2. කෝන්වෝල් සහ කේම්බ්‍රිජ්හි ජෝර්ජ් කුමරු\nඋපත: 2013\nකෝන්වෝල් සහ කේම්බ්‍රිජ්හි ජෝර්ජ් කුමරු 2013 ජූලි 22 වන දා ලන්ඩනයේ ශාන්ත මරියා රෝහලේ දී උපත ලැබුවා. විලියම් කුමරු ද පුත්‍රයාගේ උපත සිදුවන අවස්ථාව සඳහා සහභාගීව සිටියා. ජෝර්ජ් කුමරු ඔහුගේ පියාට පසු සිංහාසනයට උරුමකම් කියන අතර ඔහු අනුප්‍රාප්තික අනුපිළිවෙලේ දෙවැනියායි.\n3. කෝන්වෝල් සහ කේම්බ්‍රිජ්හි චාලට් කුමරිය\nඋපත: 2015\nකෝන්වෝල් සහ කේම්බ්‍රිජ්හි ආදිපාදවරිය 2015 මැයි 2 වන දා නැවතත් ශාන්ත මරියා රෝහලේ දී ඇගේ දෙවැනි දරුවා ලෙස දැරියක් බිහිකළා. ආදිපාදවරයා ද දරුවාගේ උපත සඳහා පැමිණ සිටි අතර ඔවුන් දැරියට චාලට් එලිසබෙත් ඩයනා යන නම තැබූවා.\nඇය සිංහාසනය සඳහා අනුප්‍රාප්තික අනුපිළිවෙලේ තුන්වැන්නා වන අතර, ඇයගේ පියාට සහ වැඩිමහල් සොහොයුරාට පසුව සිටිනවා. ඇය කෝන්වෝල් සහ කේම්බ්‍රිජ්හි රාජකීය චාලට් කුමරිය ලෙසටයි හැඳින්වෙන්නේ.\n4. කෝන්වෝල් සහ කේම්බ්‍රිජ්හි ලුවී කුමරු\nඋපත: 2018\nකෝන්වෝල් සහ කේම්බ්‍රිජ් ආදිපාදවරිය 2018 අප්‍රේල් 23 වන දා ලන්ඩනයේ ශාන්ත මරියා රෝහලේ දී ඇගේ තෙවන දරු ප්‍රසුතිය සිදු කළා. සිංහාසනය සඳහා අනුප්‍රාප්තික අනුපිළිවෙලේ සිව්වන ස්ථානයේ පසුවන ලුවී ආතර් චාල්ස්ගේ උපත සඳහා ආදිපාදවරයා ද පැමිණ සිටියා.\n5. හැරී කුමරු, සසෙක්ස්හි ආදිපාද\nඋපත: 1984\nහැරී කුමරු සැන්ඩ්හර්ස්ට් රාජකීය හමුදා ඇකඩමියේ පුහුණුව ලැබූවකු වන අතර, හෙලිකොප්ටර් නියමුවෙකු ලෙස සේවය කරමින් හමුදාවේ ලුතිනන්වරයෙකු බවට පත් වුණා.\nසන්නද්ධ හමුදාවේ ගතකළ වසර 10 තුළ කැප්ටන් වේල්ස් ලෙස ප්‍රසිද්ධියට පත්වූ ඔහු, 2012 සිට 2013 දක්වා අපාචේ හෙලිකොප්ටරයක සහායක නියමුවෙකු සහ තුවක්කුකරුවෙකු ලෙස දෙවරක් ඇෆ්ගනිස්ථානයේ ක්‍රියාකාරී සේවයේ යෙදී තිබෙනවා. 2015 වසරේ ඔහු හමුදාවෙන් ඉවත්වූ අතර මේ වන විට අප්‍රිකාවේ සංරක්ෂණ කටයුතු ද, තුවාල ලැබූ ත්‍රිවිධ හමුදා සාමාජිකයින් සඳහා 'ඉන්වික්සස් ගේම්ස්' සංවිධානය කිරීම ද ඇතුළු පුණ්‍ය කටයුතු කෙරෙහි අවධානය යොමුකරමින් කටයුතු කරනවා.\nඔහු සිය 21 වැනි උපන්දිනයේ සිට රාජ්‍ය උපදේශකයෙකු ලෙස කටයුතුකර ඇති අතර, නිල රාජකාරි සඳහා රැජින වෙනුවෙන් පෙනී සිටියා.\nහැරී කුමරු 2018 මැයි 19 වන දා වින්ඩ්සර් මාළිගාවේ දී එක්සත් ජනපද නිළි මේගන් මාක්ල් සමග විවාහ වුණා. 2020 ජනවාරි මාසයේ දී රාජකීය යුවළ කියා සිටියේ, ඔවුන් \"ජ්‍යෙෂ්ඨ\" රාජකීයයන් ලෙස තම තනතුරුවලින් ඉවත්ව, එක්සත් රාජධානිය සහ උතුරු ඇමරිකාව අතර සිය කාලය ගත කරන බවයි. \"මූල්‍යමය වශයෙන් ස්වාධීනවීම සඳහා වැඩ කිරීමට\" තමන් අදහස් කරන බව ද ඔවුන් සඳහන් කළා.\nඉන් වසරකට පසුව, මෙම යුවළ නැවත රාජකීය රාජකාරිවලට නොපැමිණි අතර, ඔවුන්ගේ ගෞරවනීය හමුදා පත්වීම් සහ රාජකීය අනුග්‍රහය ද අත්හරින බවටයි බකිංහැම් මාළිගය තහවුරු කළේ.\n6. ආචි හැරිසන් මවුන්ට්බැටන්-වින්ඩ්සර්\nඋපත: 2019\nසසෙක්ස් ආදිපාද යුවළගේ පළමු දරුවා වන ආචි හැරිසන් මවුන්ට්බැටන්-වින්ඩ්සර් 2019 මැයි 6 වන දා උපත ලැබුවා. ඔහුගේ උපත සඳහා ආදිපාදවරයා ද පැමිණ සිටියා. කෙසේවෙතත් තම පළමු දරුවා සඳහා රාජකීය පදවි නාමය භාවිතා නොකිරීමටයි යුවල තීරණය කළේ.\nදරුවාගේ නම ප්‍රසිද්ධියට පත්කළ විට BBC ලෝක සේවයේ රාජකීය වාර්තාකරු ජොනී ඩයිමන්ඩ් පැවසුවේ, මෙම තීරණය දරුවා චාරිත්‍රානුකූල රාජකීයයෙකු ලෙස ඇතිදැඩි කිරීමට යුවළට අවශ්‍ය නොවන බවට වන ප්‍රබල ඇඟවීමක් බවයි.\n7. ලිලිබට් ඩයනා මවුන්ට්බැටන්-වින්ඩ්සර්\nඋපත: 2021\n2021 ජූනි 4 වන දා කැලිෆෝනියාවේ සැන්ටා බාබරාහි දී සසෙක්ස්හි ආදිපාදවරිය ඇගේ දෙවන දරුවා බිහිකළා. 'ලිලී' ලෙස හැඳින්වෙන ලිලිබට් ඩයනා මවුන්ට්බැටන්-වින්ඩ්සර් රැජිණගේ 11 වැනි මී මුණුබුරා වනවා. රාජකීය පවුල රැජින ඇමතීමට භාවිතා කරන 'ලිලී' යන සුරතල් නාමයෙනුයි ඇයව නම් කෙරුණේ. 1997 වසරේ දී, හැරී කුමරුට අවුරුදු 12ක්ව සිටියදී රිය අනතුරකින් මියගිය ඔහුගේ මවට ගෞරවයක් ලෙස දියණියට 'ඩයනා' යන නම ද ලබා දුන්නා.\n8. යෝක්හි ආදිපාද ඇන්ඩෘ\nඋපත: 1960\nසිංහාසනය සඳහා අනුප්‍රාප්තික අනුපිළිවෙලේ අටවැනියා වන ඇන්ඩෘ කුමරු රැජිනගේ සහ එඩින්බරෝ ආදිපාදවරයාගේ තුන්වන දරුවායි. වසර 103ක ඉතිහාසයක් තුල, සිහසුන දරමින් සිටි රජෙකු හෝ රැජිණක ලද පළමු දරුවා ඔහුයි.\n1986 දී, සාරා ෆර්ගියුසන් සමග විවාහ වීමෙන් ඔහු යෝර්ක්හි ආදිපාදවරයා ලෙස නම්කරනු ලැබූ අතර ෆර්ගියුසන් යෝර්ක්හි ආදිපාදවරිය බවට පත්වුණා. ඔවුන් දියණියන් දෙදෙනෙක් (බියට්‍රිස්, 1988 දී සහ ඉයුජීනි, 1990 දී) ලැබුවා. ආදිපාදවරයා සහ ආදිපාදවරිය නීත්‍යානුකූලව වෙන්වීමට සැරසෙන බව 1992 මාර්තු මාසයේ දී ප්‍රකාශයට පත් කෙරුණු අතර 1996 වසරේ දී ඔවුන් දික්කසාද වුණා.\nආදිපාදවරයා වසර 22ක් රාජකීය නාවික හමුදාවේ සේවය කළ අතර, 1982 දී ෆෝක්ලන්ඩ් යුද්ධයේ දී ක්‍රියාකාරී සේවයේ යෙදී තිබෙනවා. රාජකීය කටයුතුවලට අමතරව, ඔහු 2011 දක්වා රජය සඳහා විශේෂ වෙළඳ නියෝජිතයෙකු ලෙස ද සේවය කළා.\nලිංගික ජාවාරම් සහ කුමන්ත්‍රණ චෝදනා සම්බන්ධයෙන් නඩු විභාගයක් බලාපොරොත්තුවෙන් සිටියදී සියදිවි නසාගත් එක්සත් ජනපද මූල්‍යකරුවෙකු වන ජෙෆ්රි එප්ස්ටයින් සමග වූ ඔහුගේ සබඳකම් පිළිබඳව BBCය සමග පැවැත්වූ සම්මුඛ සාකච්ඡාවකින් පසු ඇන්ඩෘ කුමරු 2019 දී රාජකීය රාජකාරිවලින් ඉවත් වුණා.\nපෙබරවාරි මාසයේ දී, එප්ස්ටයින්ගේ වින්දිතයෙකු විසින් එක්සත් ජනපදයේ දී ඔහුට එරෙහිව ගොනුකරන ලද සිවිල් ලිංගික අතවර නඩුවක් සමථයකට පත්කිරීම සඳහා, හෙළි නොකළ මුදලක් ගෙවීමට ඔහු එකඟ වුණා. නමුත් ඔහු එහි වගකීම පිළිනොගත් අතර අදාළ චෝදනා නැවත නැවතත් ප්‍රතික්ෂේප කළා.\n9. බියට්‍රිස් කුමරිය\nඋපත: 1988\nබියට්‍රිස් කුමරිය, ඇන්ඩෘ කුමරුගේ සහ යෝර්ක්හි ආදිපාදවරිය වන සාරාගේ වැඩිමහල් දියණිය යි. ඇයගේ සම්පූර්ණ පදවි නාමය වන්නේ යෝර්ක්හි රාජකීය බියට්‍රිස් කුමරිය යි. ඇයට නිල වාසගමක් නැති නමුත් 'යෝර්ක්' යන නාමය භාවිතා කරනවා.\n2020 ජූලි මාසයේ දී ඇය මහා පරිමාණ දේපොළ අධිපතියෙකු වන එඩුවාඩෝ මපෙල්ලි මොස්සි සමග වින්ඩ්සර් මාළිගාවේ රෝයල් ලොජ්හි පිහිටි සියලු සාන්තුවරුන්ගේ රාජකීය දේවස්ථානයේ දී විවාහ වූණා. මෙම යුවළ මැයි මාසයේ දී විවාහවීමට නියමිතව තිබූ නමුත් කොරෝනා වෛරසය ඔවුන්ගේ සැලසුම් ප්‍රමාද කළා.\n10.සියෙනා එළිසබෙත් මපෙල්ලි මොස්සි\nඋපත: 2021\n2021 සැප්තැම්බර් මාසයේ දී බියට්‍රිස් කුමරියට සියෙනා එලිසබෙත් නම් දැරියක ලැබුණා. සිංහාසනය සඳහා අනුප්‍රාප්තික අනුපිළිවෙලේ 10 වැනි ස්ථානයේ පසුවන ඇය රැජිනගේ 12 වැනි මී මුණුබුරා ද වනවා. බියට්‍රිස් කුමරිය, මපෙල්ලි මොස්සි ඩාරා හුවාං සමග පෙර පැවැති සබඳතාවයෙන් ලද ක්‍රිස්ටෝපර් වුල්ෆ්ගේ ('වුල්ෆි' ලෙස හැඳින්වෙන) සුළු මව ද වනවා.\n11. ඉයුජිනී කුමරිය\nඋපත: 1990\nඉයුජිනි කුමරිය ඇන්ඩෘ කුමරුගේ සහ යෝර්ක්හි ආදිපාදවරිය වන සාරාගේ බාල දියණිය යි. ඇයගේ සම්පූර්ණ පදවි නාමය යෝර්ක්හි රාජකීය ඉයුජීනි කුමරිය වන අතර ඇය සිංහාසනය සඳහා අනුප්‍රාප්තික අනුපිළිවෙලේ 11 වැනි ස්ථානයේ පසු වනවා.\nඇයගේ සොහොයුරිය වන බියට්‍රිස් කුමරිය මෙන්ම ඇයට ද නිල වාසගමක් නැතත්, 'යෝර්ක්' යන නාමය භාවිතා කරනවා. ඇය 2018 වසරේ ඔක්තෝබර් මස 12 වන දා වින්ඩ්සර් මාළිගයේ දී ඇගේ දිගුකාලීන පෙම්වතා වන ජැක් බෲක්ස්බෑන්ක් සමග විවාහ වුණා.\n12. ඔගස්ට් ෆිලිප් හෝක් බෲක්ස්බෑන්ක්\nඋපත: 2021\nඉයුජීනි කුමරිය සහ ජැක් බෲක්ස්බෑන්ක්ගේ පුත්‍ර ඔගස්ට්, 2021 පෙබරවාරි 9 වන දා, රැජිනගේ නවවැනි මී මුණුපුරා ලෙස උපත ලැබුවා.\n13.වෙසෙක්ස්හි අර්ල්වරයා\nඋපත: 1964\n1999 දී සොෆී රයිස්-ජෝන්ස් සමග විවාහවූ විට එඩ්වර්ඩ් කුමරුට වෙසෙක්ස්හි අර්ල් සහ සෙවර්න්හි වයිකවුන්ට් යන පදවි නාමයන් හිමිවුණා. 2003 දී මෙම යුවළට ලුයීස් ආර්යාව උපත ලද අතර, 2007 වසරේදී ඔවුන්ට ජේම්ස්, සෙවර්න්හි වයිකවුන්ට් යන නම් තැබූ දරුවා උපත ලැබුවා.\nරාජකීය මැරීන් බලකායේ කෙටි කලක් සේවය කිරීමෙන් පසු, කුමාරයා ඔහුගේම රූපවාහිනී නිෂ්පාදන සමාගමක් පිහිටුවා ගත්තා. ඔහු මේ වනවිට රැජිනගේ නිල රාජකාරි සඳහා සහාය වන අතර පුණ්‍යායතන සඳහා මහජන සම්බන්ධිකරණ කටයුතු සිදුකරනු ලබනවා. ඔහු සිංහාසනය සඳහා අනුප්‍රාප්තික අනුපිළිවෙලේ 13 වැනියායි.\n14. ජේම්ස්, සෙවර්න්හි වයිකවුන්ට්\nඋපත: 2007\nවයිකවුන්ට් සෙවර්න් යනු වෙසෙක්ස්හි අර්ල්වරයාගේ සහ සිටුවරියගේ බාල දරුවා යි. මෙම යුවළ තම දරුවන් කුමරා හෝ කුමරිය ලෙස හඳුන්වනවා වෙනුවට අර්ල්වරයෙකුගේ පුතුන් හෝ දියණියන් ලෙස \"අනුග්‍රාහක\" පදවි නාමයන් ලබාදීමට තීරණය කළා. මෙම තීරණය ගෙන ඇත්තේ රාජකීය තනතුරුවල බරින් මිදීමට බවයි සැලකෙන්නේ.\n15. ලුයීස් ආර්යාව\nඋපත: 2003\n2003 දී උපත ලද ලුයීස් වින්ඩ්සර් ආර්යාව වෙසෙක්ස්හි අර්ල්වරයාගේ සහ සිටුවරියගේ වැඩිමල් දරුවායි. කෙසේ වෙතත්, ඇය අනුප්‍රාප්තික අනුපිළිවෙලේ දී තම බාල සොහොයුරාට වඩා පහළින් සිටින්නේ, බාල පුතෙකුට වැඩිමහල් දියණියක් පසුකර අනුප්‍රාප්තිය ලබාගත හැකි ක්‍රමය ඉවත්කරමින් නීතියක් බලාත්මක වීමට පෙර ඇය උපත ලද බැවින්.\n16. රාජකීය ඈන් කුමරිය\nඋපත: 1950\nඈන් රාජකීය කුමරිය, රැජිනගේ දෙවන දරුවා සහ එකම දියණිය යි. ඇය, උපතේ දී සිංහාසනය සඳහා අනුප්‍රාප්තික අනුපිළිවෙලේ තෙවැන්නිය වූ නමුත් දැන් මේ වන විට 16 වැනි ස්ථානයේ සිටිනවා. ඇයට 'රාජකීය කුමරිය' යන පදවි නාමය ලැබුණේ 1987 ජුනි මාසයේ දීයි.\nඈන් කුමරිය දෙවරක් විවාහ වී තිබෙනවා. ඇයගේ පළමු සැමියා වන කපිතාන් මාර්ක් ෆිලිප්ස් ඇගේ දරුවන් දෙදෙනා වන පීටර් සහ සාරාගේ පියා වන අතර, ඇගේ දෙවැනි සැමියා වූයේ වයිස් අද්මිරාල් ටිමති ලෝරන්ස්.\nමවුන්ට්බැටන්-වින්ඩ්සර් යන වාසගම නිල ලේඛනයක දී භාවිතා කළ පළමු රාජකීයයා ද ඈන් කුමරිය යි. කුමරිය කැප්ටන් ෆිලිප්ස් සමග විවාහවීමේ දී විවාහ ලේඛනයට එම නම භාවිතා කළා. ඇය 1976 මොන්ට්‍රියල් ඔලිම්පික් උළෙලේ දී මහා බ්‍රිතාන්‍යය වෙනුවෙන් අශ්වාරෝහක ඉසව් සඳහා තරග කළ අතර, 1970 සිට ඇය සභාපතිව සිටින සේව් ද චිල්ඩ්රන් ඇතුළු පුණ්‍යායතන ගණනාවකට සම්බන්ධවී සිටිනවා.\n17. පීටර් ෆිලිප්ස්\nඋපත: 1977\nපීටර් ෆිලිප්ස් රැජිනගේ මුණුබුරන් අතරින් වැඩිමලා යි. ඔහු 2008 දී කැනේඩියානු ජාතික ඕටම් කෙලී සමග විවාහවූ අතර, ඔවුන්ට 2010 දී සවෑනා සහ 2012 දී අයිලා දියණියන් ලැබුණා.\nරාජකීය කුමරියගේ දරුවන්ට රාජකීය තනතුරු නැහැ. මන්ද යත් ඔවුන් කාන්තා පරම්පරාවෙන් පැවත එන බැවින්. මාර්ක් ෆිලිප්ස් විවාහ වූ විට අර්ල්වරයක් ප්‍රදානය කෙරුණු නමුත් ඔහු එය ප්‍රතික්ෂේප කළ බවින් ඔහුගේ දරුවන්ට අනුග්‍රාහක පදවි නාමයන් හිමිවුයේ නැහැ.\nපීටර් ෆිලිප්ස් සහ ඔහුගේ බිරිඳ 2020 පෙබරවාරි මාසයේ දී දික්කසාද වන බව ද නිවේදනය කළා.\n18. සවෑනා ෆිලිප්ස්\nඋපත: 2010\n2010 දී උපත ලද සවෑනා, පීටර් සහ ඔටම් ෆිලිප්ස්ගේ වැඩිමහල් දියණිය වන අතර රැජිනගේ පළමු මී මුණුබුරා ද වුණා.\n19. අයිලා ෆිලිප්ස්\nඋපත: 2012\n2012 වසරේ දී උපත ලද අයිලා පීටර් සහ ඔටම් ෆිලිප්ස්ගේ බාල දියණිය යි.\n20. සාරා ටින්ඩල්\nඋපත: 1981\nසිය මව සහ පියා අනුගමනය කරමින් ඉතා සාර්ථක අශ්වාරෝහක තත්ත්වයක් අත්කරගත් සාරා ටින්ඩල් 2012 ලන්ඩන් ඔලිම්පික් උළෙලේ දී රිදී පදක්කමක් ද දිනාගත්තා. 2011 වසරේදී ඇය එංගලන්තයේ හිටපු රග්බි ක්‍රීඩක මයික් ටින්ඩල් සමග විවාහවූ අතර මෙම යුවළගේ පළමු දරුවා වන මියා ග්‍රේස් 2014 දී උපත ලැබුවා.\nරාජකීය කුමරියගේ දරුවන් කාන්තා පරපුරෙන් පැවත එන බැවින් ඔවුන්ට රාජකීය පදවි නාමයක් හිමි වන්නේ නැහැ. නමුත් ඇය සිංහාසනය සඳහා අනුප්‍රාප්තික අනුපිළිවෙලේ 20 වැනි ස්ථානයේ සිටිනවා. ඔවුන්ගේ පියා වන මාර්ක් ෆිලිප්ස් ඈන් කුමරිය සමග විවාහවූ විට අර්ල්වරයක් ප්‍රදානය කෙරුණු නමුත් ඔහු එය ප්‍රතික්ෂේප කළ බැවින් ඔවුන්ට අනුග්‍රාහක පදවි නාමයන් හිමිවුයේ නැහැ.\n21. මියා ග්‍රේස් ටින්ඩල්\nඋපත: 2014\nරැජිනගේ මිණිබිරිය වන සාරා ටින්ඩල් 2014 ජනවාරි මාසයේ දී ඇගේ පළමු දරුවා වන මියා ග්‍රේස් බිහිකළා.\n22. ලීනා එලිසබෙත් ටින්ඩල්\nඋපත: 2018\nසාරා ටින්ඩල් යුවළගේ දෙවන දරුවා 2018 ජුනි 18 වන දින ග්ලොස්ටෂයහි ස්ට්‍රෞඩ් මාතෘ ඒකකයේ දී උපත ලැබුවා. ලීනා ඇගේ මී මිත්තණිය වූ එලිසබෙත්ට ගෞරවයක් ලෙසටයි එම නමින් නම් කෙරුණේ. ඇයගේ සහෝදරියට මෙන් ලීනා එලිසබෙත්ට ද රාජකීය පදවි නාමයක් නොමැති අතර, ඇය ටින්ඩල් මෙනවිය ලෙස හැඳින් වෙනවා.\n23. ලූකස් ෆිලිප් ටින්ඩල්\nඋපත: 2021\nසාරා සහ මයික් ටින්ඩල්ගේ තෙවන දරුවා ද, වන රැජිනගේ 10 වැනි මී මුණුපුරා ද වන පුත්‍රයා 2021 මාර්තු 21 දා උපත ලැබුවා. ඔහු සිංහාසනය සඳහා අනුප්‍රාප්තික අනුපිළිවෙලේ 23 වැන්නායි.",
       "URL": "https://www.hirunews.lk/315080/මහ-රැජිනගේ-අභාවයත්-සමග-බ්‍රිතාන්‍යයේ-රාජකීය-අනුප්‍රාප්තික-අනුපිළිවෙල-වෙනස්-වෙන-හැටි",
       "Category": "Local News",
       "Parent URL": "https://www.hirunews.lk/local-news.php?pageID=877"
}