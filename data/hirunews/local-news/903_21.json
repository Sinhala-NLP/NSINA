{
       "Source": "hirunews",
       "Timestamp": "Monday, 29 August 2022 - 22:10",
       "Headline": "නාසා නව සඳ රොකට්ටුව දියත් කිරීම අත්හිටුවයි",
       "News Content": "නාසා ආයතනය විසින් අද දින දියත් කිරීමට සැලසුම් කර තිබූ සිය විශාල නව සඳ රොකට්ටුව - අභ්‍යවකාශ ගත කිරීම අත්හිටුවා තිබෙනවා.\nඒ මීටර 100ක් උස මෙම රොකට්ටුවේ එන්ජිමක් මූලික දහනයේදී නියමිත උෂ්ණත්වයට ළඟා නොවීමේ සිසිලන පද්ධතියක මතු වූ දෝෂයක් හේතුවෙන්.\nමෙම දෝෂය නිවැරදි කර ගැනීමට නාසා ඉංජිනේරුවන් කටයුතු කළ ද එම උත්සාහයන් මෙතෙක් සාර්ථක වී නැහැ.\nමීට පෙර රොකට්ටුවේ ඉහළ ඉරිතැලීමක් ලෙස පෙනුනු යමක් පිලිබඳව ඔවුන් කලින් කනස්සල්ලට පත්ව සිටි නමුත් අවසානයේ එය රොකට්ටු බඳෙහි හිම ගොඩ නැගීම පමණක් බව සොයා ගැනුනා.\nSLS Artemis I යනු නාසා ආයතනය විසින් මෙතෙක් නිපදවා ඇති විශාලතම රොකට්ටුවයි.\nඑය ගගනගාමීන් නැවත සඳ වෙත යැවීම සඳහා භාවිතා කරනු ඇති.\nඅදට යෙදී තිබුණු නාසා හි ආටෙමිස් වැඩසටහනේ මංගල ගුවන් ගමන තුළදී ගගනගාමින් කිසිවකුත් එක්ව නොසිටි අතර එය පෙරහුරු ගමනක් ලෙසටයි සැලසුම් කර තිබුණේ.\nකෙසේ නමුත් අනාගතයේ දී මේ හරහා වඩාත් සංකීර්ණ මෙහෙයුම් සැලසුම් කර ඇති අතර එමඟින් මිනිසුන් සති ගණනක් සඳ මතුපිට ජීවත් වනු ඇති.\nකෙසේ වෙතත් මෙම යාන්ත්‍රික දෝෂ හේතුවෙන් වසර 50කට පසු පෘථිවි වාසීන් විසින් සැකැසූ ප්‍රබලම රොකට්ටුව අහස ට විදිනු දැකීමට වෙරළ තීරයේ සහ මුහුදු මාර්ගවල රැස්ව සිටි ලක්ෂ සංඛ්‍යාත ප්‍රේක්ෂකයින්ගේ බලාපොරොත්තු සුන් වී ගියා.\nනමුත් අභ්‍යවකාශගාමියෙකු ද වන නාසා පරිපාලක බිල් නෙල්සන්, පැවසුවේ \"එය නිවැරදි වන තුරු අපි රොකට්ටුව දියත් නොකරන බවයි.\nකෙසේ වෙතත් උද්ගත වූ එන්ජිමේ ගැටළුව විසඳා ගැනීමට හැකි නම් ලබන සිකුරාදා නැවත වතාවක් මෙම රොකට්ටුව දියත් කිරීම සම්බන්ධයෙන් අවධානය යොමු කරන බව ඔහු වැඩිදුරටත් කියා සිටියා.\nමෙහිදී උද්ගත වූ තත්ත්වය සම්බන්ධයෙන් අදහස් දැක්වූ බිල් නෙල්සන් කියා සිටියේ මෙම වැඩපිළිවෙළ ඉතා සංකීර්ණ බවත් එමෙන්ම මෙම රොකට්ටුව මෙතෙක් තනන ලද විශාලතම රොකට්ටුව බවත් එබැවින් ඒ තුළ කිසිදු අඩුපාඩුවක් ඇති වීමට කිසිදු ඉඩක් නොතබන බවත් ය.\n\"මෙය ඉතා සංකීර්ණ පද්ධතියක් එහි සෑම දෙයක්ම 100% ක් සාර්ථකව ක්‍රියාත්මක විය යුතුයි\" ඔහු වැඩිදුරටත් කියා සිටියා.\nදියත් කිරීමට නියමිත මෙම අභ්‍යවකාශ යානය සති හයකට පසු නැවත ගමනේ දී පැසිෆික් සාගරයට කඩා වැටීමට පෙර සඳ වටා විශාල චාපයක් ලෙසින් කක්ෂගත වීමටද නියමිතයි.\nආටෙමිස් වැඩපිළිවෙළේ අත්හදා බැලීම් සාර්ථක වුවහොත් වසර 2024 සිට සිදුකෙරෙන චන්ද්‍ර ගමන් සඳහා අභ්‍යවකාශගාමින් මෙම රොකට්ටුව ට ගොඩ වනු ඇති.",
       "URL": "https://www.hirunews.lk/314079/නාසා-නව-සඳ-රොකට්ටුව-දියත්-කිරීම-අත්හිටුවයි",
       "Category": "Local News",
       "Parent URL": "https://www.hirunews.lk/local-news.php?pageID=903"
}