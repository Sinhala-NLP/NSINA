{
       "Source": "hirunews",
       "Timestamp": "Friday, 05 July 2019 - 20:12",
       "Headline": "අක්මීමණ පාසලකදී පුද්ගලයෙකුට වෙඩි තැබු හමුදා සෙබලා බූස්සට",
       "News Content": "අක්මීමනදී වෙඩි තැබූ සෙබලා, බූස්ස කඳවුරට\nගාල්ල - අක්මීමන - මානවිල උපනන්ද කනිෂ්ඨ විද්‍යාලයේ වෙඩි තැබීමේ සිද්ධියට අදාළව අත්අඩංගුවට ගත් පාසලේ ආරක්ෂාවට සිටි යුද හමුදා සෙබලා ගාල්ල අතිරේක මහේස්ත්‍රාත් පවිත්‍රා පතිරණ වෙත ඉදිරිපත් කිරීමෙන් අනතුරුව බූස්ස - 581 බලසේනා මූලස්ථානාධිපති වෙත භාරකර තිබෙනවා.\nහදිසි අවස්ථා රෙගුලාසි අනුව, නීතිපති උපදෙස් ලැබෙන තෙක් ඔහු රඳවා තබා ගැනීමටයි නියෝග කර ඇත්තේ.\nමහේස්ත්‍රාත්වරිය එහිදී අක්මීමන පොලීසියට නියෝග කළේ වහාම නීතිපති උපදෙස් ලබාගැනීමට කටයුතු කරන ලෙසයි.\nමෙලෙස රඳවා තැබීමට නියෝග කරනු ලැබුවේ ගාල්ල - කොටුව, ගැමුණුහේවා බලඇණියට අනුයුක්තව සේවය කළ බඩතුරුගේ හිමාල් ඉන්දික නමැති සෙබලෙක්.\nසිද්ධිය සම්බන්ධයෙන් සහකාර පොලිස් අධිකාරිවරයෙකුගේ අධීක්ෂණය යටතේ විමර්ශනයක් ද සිදුකෙරෙනවා.\nඑමෙන්ම, යුද හමුදා පොලීසිය මගින් ද තවත් පරීක්ෂණයක් ක්‍රියාත්මකයි.\nමේ අතර, වෙඩි වැදී ජීවිතක්ෂයට පත්වූ තිදරු පියාගේ දේහය ඊයේ පස්වරුවේ ඔහුගේ නිවස වෙත රැගෙන එනු ලැබුවා.\nසිද්ධියෙන් මියගිය හිටපු නාවික හමුදා සෙබල ප්‍රියන්ත උදය කුමාරගේ අවසන් කටයුතු හෙට(06) පිලාන - නාගහවත්ත ප්‍රදේශයේදී සිදුකිරීමට නියමිතයි.",
       "URL": "https://www.hirunews.lk/219731/අක්මීමණ-පාසලකදී-පුද්ගලයෙකුට-වෙඩි-තැබු-හමුදා-සෙබලා-බූස්සට",
       "Category": "Local News",
       "Parent URL": "https://www.hirunews.lk/local-news.php?pageID=3264"
}