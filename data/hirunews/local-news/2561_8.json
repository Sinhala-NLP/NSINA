{
       "Source": "hirunews",
       "Timestamp": "Saturday, 25 July 2020 - 13:23",
       "Headline": "රනිල් ගැන තීරණයක් ගැනීමට සැරසෙයි (වීඩියෝ)",
       "News Content": "යහපාලන රජය සමයේ පොලිස් මූල්‍ය අපරාධ කොට්ඨාසය පිහිටුවීමේ ක්‍රමවේදය සම්බන්ධයෙන් සොයාබැලීමේදී එවක අග්‍රාමාත්‍ය රනිල් වික්‍රමසිංහ මහතා වග උත්තරකරුවෙකු ලෙස නම්කළ යුතු බව දේශපාලන පළිගැනීම් පිළිබඳ සොයාබලන ජනාධිපති කොමිසමේ සභාපතිවරයා සඳහන් කරනවා.\nදේශපාලන පළිගැනීම් පිළිබඳ සොයාබලන ජනාධිපති කොමිසම හමුවේ ඊයේ සාක්ෂි ලබාදුන්නේ දිවිනැගුම දෙපාර්තමේන්තුවේ හිටපු අධ්‍යක්ෂක ජනරාල් කිත්සිරි රණවකයි.\nඒ, දිවිනැගුම දෙපාර්තමේන්තුවට අදාළ සිද්ධීන් 2ක් සම්බන්ධයෙන්.\nදිවිනැගුම දෙපාර්තමේන්තුවේ GI බට තොගයක් පළාත් පාලන ආයතනවලට බෙදාදීම සහ එවක ජනාධිපතිවරයාගේ රුව සහිත ලිත් මුද්‍රණය අමාත්‍ය බැසිල් රාජපක්ෂ මහතාගේ නියෝග මත සිදුකළ බව පවසන්නැයි තමාට බලපෑම් එල්ලවූ බව ජනාධිපති කොමිසම හමුවේ සාක්ෂි ලබාදෙමින් දිවි නැගුම දෙපාර්තමේන්තුවේ හිටපු අධ්‍යක්ෂ ජනරාල්වරයා ප්‍රකාශ කළා.\nකොමිසම කළ විමසීමකදී සාක්ෂිකරු පැවසුවේ පොලිස් පරික්ෂක සජින් රත්නායක, සහකාර පොලිස් අධිකාරී සමරනායක, පොලිස් සැරයන් SAS ගුණවර්ධන සහ කොස්තාපල් ජානක යන අය තමාට එලෙස බලපෑම් කළ බවයි.\nවැඩිදුරටත් සාක්ෂි ලබාදෙමින් ඔහු සඳහන් කළේ හිටපු අමාත්‍ය බැසිල් රාජපක්ෂ මහතා අත්අඩංගුවට ගෙන රක්ෂිත බන්ධනාගාර ගතකොට ඒ ගැන විශාල ප්‍රචාරයක් ලබාදීමට යහපාලන ආණ්ඩුවට දැඩි අවශ්‍යතාවක් පැවති බවයි.\nඑමෙන්ම FCID විමර්ශන පදනම්වී තිබුණේ දූෂණ විරෝධී කමිටුව නම් වූ දේශපාලන කමිටුවක් හරහා ලැබුණු  පැමිණිලි මත බවද සාක්ෂිකරු ප්‍රකාශ කළා.\nඒ අනුව කොමිසමේ සභාපති විනිසුරුවරයා පැවසුවේ එම කරුණු පිළිබඳව සැලකිල්ලට ගැනීමේදී එවක අග්‍රාමාත්‍ය රනිල් වික්‍රමසිංහ මහතාද සිද්ධියට අදාළව වගඋත්තරකරුවෙකු ලෙස නම්කළ යුතු බවයි.\n2015 අප්‍රේල් 22 වැනිදා බැසිල් රාජපක්ෂ මහතා සහ තමා ඇතුළු පිරිස අත්අඩංගුවට ගැනීම සැලසුම් සහගතව සිදුකළ ක්‍රියාවක් බව දිවි නැගුම හිටපු අධ්‍යක්ෂ ජනරාල්වරයා කොමිසම හමුවේ ප්‍රකාශ කළා.\nඑදින තමන් ඇතුළු පිරිස අත්අඩංගුවට ගෙන කඩුවෙල අධිකරණයට රැගෙන යනවිටත් කඩුවෙල හිටපු මහේස්ත්‍රාත් ධම්මික හේමපාල මහතා උසාවි සංකීර්ණයේ රැඳී සිටි බව සාක්ෂිකරු පැවසුවා.\nඑමෙන්ම ඒ වන විට බන්ධනාගාර බස් රථයක් අධිකරණ භූමියේ නවතා තිබූ බවත්, ජනමාධ්‍ය විශාල වශයෙන් එහි රැස්ව සිටි බවත් සාක්ෂිකරු ප්‍රකාශ කළා.\nමෙහිදී ජනාධිපති කොමිසම එහි පොලිස් ඒකකයට නියෝග කළේ එලෙස බස් රථයක් නවතා තැබීම සම්බන්ධයෙන් වහාම පරීක්ෂණයක් ආරම්භ කර කරුණු වාර්තා කරන ලෙසටයි.",
       "URL": "https://www.hirunews.lk/246363/රනිල්-ගැන-තීරණයක්-ගැනීමට-සැරසෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2561"
}