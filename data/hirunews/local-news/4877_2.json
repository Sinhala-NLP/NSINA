{
       "Source": "hirunews",
       "Timestamp": "Friday, 16 September 2016 - 14:25",
       "Headline": "බඳගිරියේ තරුණයා සැඟවී යැයි පවුලේ අයට චෝදනා - ඥාතීන්ගෙනුත් ප්‍රකාශ ලබාගනී",
       "News Content": "හම්බන්තොට - බඳගිරිය ප්‍රදේශයෙන් අතුරුදන්වී පසුව දික්වැල්ලේ විහාරස්ථානයක සිට හමුවූ තරුණයා සඟවා සිටි බවට ඔහුගේ පවුලේ අයට එරෙහිව චෝදනා ගොනු කරන බව පොලීසිය ප්‍රකාශ කළා.\nඅතුරුදන්ව සිටි තරුණයා දික්වැල්ල - දීඝවාලූකාරාම රජමහා විහාරස්ථානයේ හිමිනමක මාර්ගයෙන් පොලිස් මූලස්ථානය වෙත භාරවීමෙන් පසු ඊයේ රාත්‍රියේ දීර්ඝ ලෙස ප්‍රශ්න කර තිබෙනවා.\nඑහිදී ඔහු ප්‍රකාශ කර ඇත්තේ තමාට සැඟවී සිටීම සඳහා තම සොහොයුරන් දෙදෙනා ද සහය වූ බවයි.\nබෙලිඅත්තේ සහ වීරකැටිය ප්‍රදේශයේ පිහිටි ඥාතීන්ගේ නිවෙස්වල තමා සැඟවී සිටි බවත්, මෙම තරුණයා හෙළිදරව් කර තිබෙනවා.\nඒ අනුව ඔහුගේ පවුලේ ඥාතීන්ගෙන් ප්‍රකාශ ලබාගැනීමට පියවර ගන්නා බව පරීක්ෂණ සිදුකරන උසස් පොලිස් නිලධාරියෙකු හිරු ප්‍රවෘත්ති අංශයට සඳහන් කළා.\nතංගල්ල කොට්ඨාශ අපරාධ විමර්ශන අංශය මේ පිළිබඳ පරීක්ෂණ සිදුකරනු ලබනවා.\nඅතුරුදන් ව සිට අත්අඩංගුවට ගත් බඳගිරියේ ජී.ජී. ගයාෂාන් නැමැති තරුණයා ලබන 21 වනදා දක්වා රක්ෂිත බන්ධනාගාර ගතකිරීමට හම්බන්තොට දිසා විනිසුරු මංජුල කරුණාරත්න අද නියෝග කළා.\nඔහු හම්බන්තොට දිසා විනිසුරුවරයා වෙත ඉදිරිපත් කර ඇත්තේ අද අලූයම 2.30ට පමණයි.\nඅත්අඩංගුවේ සිටියදී පලායාම සහ වී සොරකම් චෝදනා මොහුට එරෙහිව එල්ලවී ඇති බවයි පොලීසිය සඳහන් කළේ.\nමෙම තරුණයා ඇතුලූ අදාළ සොරකමට සම්බන්ධ සැකකරුවන් අත්අඩංගුවට ගැනීමේදී පොලිසිය නිසි පරිදි රාජකාරිය ඉටු නොකර ඇති බව පවසමින් හම්බන්තොට පොලිස් ස්ථානයේ නිලධාරීන් 04 දෙනෙකු ඊයේ වැඩතහනමකටද ලක්කළා.\nමෙලෙස වැඩතහනමට ලක්වූවන් අතර, හම්බන්තොට පොලීසියේ සැරයන්වරුන් තුන්දෙනෙකු සහ පොලිස් කොස්තාපල්වරයෙකු වනවා.",
       "URL": "https://www.hirunews.lk/143122/බඳගිරියේ-තරුණයා-සැඟවී-යැයි-පවුලේ-අයට-චෝදනා-ඥාතීන්ගෙනුත්-ප්‍රකාශ-ලබාගනී",
       "Category": "Local News",
       "Parent URL": "https://www.hirunews.lk/local-news.php?pageID=4877"
}