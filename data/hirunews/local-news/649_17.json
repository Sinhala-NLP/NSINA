{
       "Source": "hirunews",
       "Timestamp": "Thursday, 22 December 2022 - 23:29",
       "Headline": "නෙට්ෆ්ලික්ස් කතා මාලාවකට තේමා වූ ඝාතකයෙක් ට නිදහස",
       "News Content": "හැත්තෑව දශකයේ ආසියාව පුරා සිදුවූ මිනිස් ඝාතන රැසකට වගකිව යුතු චාල්ස් සෝබ්රාජ් නිදහස් කරන ලෙස නේපාලයේ ශ්‍රේෂ්ඨාධිකරණය නියෝග කර තිබෙනවා.\nනෙට්ෆ්ලිකස් කතා මාලාවක් වන ”ද සර්පන්ට්” හෙවත් සර්පයා කතා මාලාවට පාදක වී ඇත්තේ ද ඔහුගේ මෙම බිහිසුණු ඝාතන මාලාවයි.\nඋතුරු ඇමරිකානු සංචාරකයින් දෙදෙනෙකු ඝාතනය කිරීම සම්බන්ධයෙන් 2003 වසරේ සිට නේපාලයේ සිරගතව සිටින 78 හැවිරිදි සෝබ්රාජ් සෞඛ්‍ය හේතූන් මත නිදහස් කළ යුතු බව එරට ශේෂ්ඨාධිකරණය තීන්දු කර තිබෙනවා.\n”‍ඔහුව දිගින් දිගටම බන්ධනාගාරයේ තබා ගැනීම මානව හිමිකම්වලට අනුකූල නොවන බවයි නේපාල ශ්‍රේෂ්ඨාධිකරණය සදහන් කර ඇත්තේ. පීඩාකාරී ළමා කාලයකින් සහ සුළු අපරාධ සඳහා ප්‍රංශයේ සිරගත කිරීම් කිහිපයකට පසු, සෝබ්රාජ් 1970 වසරේ මුල් භාගයේදී ලොව පුරා සංචාරය කිරීමට පටන් ගත් අතර එහිදී අපරාධ ගණනාවකට සම්බන්ධ වී තිබුණා.\nඝාතන 20 ක් පමණ සම්බන්ධයෙන් ඔහුට ‍චෝදනා එල්ල වූ අතර ඝාතනය කළ තැනැත්තන් ගෙල සිර කර, පහර දී හෝ පුළුස්සා දමා තිබූ බව සදහන්. ඔහු බොහෝ විට සිය මීළඟ ගමනාන්තය වෙත ගමන් කිරීමට ඝාතනය කළ පිරිමි අයගේ ගමන් බලපත්‍ර භාවිතා කර තිබුණා.\n1976 දී ප්‍රංශ සංචාරකයෙකු දිල්ලි හෝටලයකදී වස පානය කිරීමෙන් මිය යාමෙන් පසු ඔහුව ඉන්දියාවේදී අත්අඩංගුවට ගත් අතර මිනීමැරුම් චෝදනාවකට වසර 12 ක සිරදඬුවම් නියම කෙරුණා.\nසෝබ්රාජ් අවසානයේ වසර 21 ක් ඉන්දියාවේ සිරගතව සිටි අතර, 1986 දී ඉන් පලාගිය ද යළි අල්ලා ගනු ලැබුවා.\n1997 දී නිදහස් කරන ලද සෝබ්රාජ් පැරිසියට ගිය අතර 2003 දී නේපාලයේ නැවත අත්අඩංගුවට පත්ව ජීවිතාන්තය දක්වා සිරගත කෙරුණේ 1975 දී සිදුකරන ලද මිනීමැරුම්වලට අදාළවයි.\nපසුව 2008 දී සිරගෙදරදී, සෝබ්රාජ් ඔහුට වඩා අවුරුදු 44 ක කනිෂ්ඨ සහ ඔහුගේ නේපාල නීතිඥයාගේ දියණිය වන නිහිතා බිස්වාස් සමඟ විවාහ වුණා.",
       "URL": "https://www.hirunews.lk/323331/නෙට්ෆ්ලික්ස්-කතා-මාලාවකට-තේමා-වූ-ඝාතකයෙක්-ට-නිදහස",
       "Category": "Local News",
       "Parent URL": "https://www.hirunews.lk/local-news.php?pageID=649"
}