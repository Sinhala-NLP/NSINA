{
       "Source": "hirunews",
       "Timestamp": "Friday, 08 April 2022 - 13:32",
       "Headline": "විශ්වාසභංගයක්? (වීඩියෝ)",
       "News Content": "ආණ්ඩුවට එරෙහි විශ්වාසභංග යෝජනාවක් ගෙන එන බව සමගි ජනබලවේගය පවසනවා.\nඒ අනුව එම විශ්වාසභංග යෝජනාවට අත්සන් ලබාගැනීම මේ වනවිට ආරම්භ කර ඇති බවයි එම පක්ෂයේ ජ්‍යෙෂ්ඨ මන්ත්‍රීවරයෙකු හිරු ප්‍රවෘත්ති අංශයට කියා සිටියේ.\nවිපක්ෂ නායක සජිත් ප්‍රේමදාස ද අද (08) පාර්ලිමේන්තුවේදී කියා සිටියේ ආණ්ඩුව ජනමතයට සවන් නොදෙන්නේ නම් විශ්වාසභංගයකට ප්‍රවේශවීමට සිදුවන බවයි.\nඒ අනුව, ආණ්ඩුවට පාර්ලිමේන්තුවේ 113 ක බහුතරය නොමැති බවට පෙන්වීම තම අරමුණ බවයි අදාළ ජ්‍යෙෂ්ඨ මන්ත්‍රීවරයා වැඩිදුරටත් සඳහන් කළේ.\nමේ අතර, පවතින අර්බුදයට ආණ්ඩුවට විධිමත් සැලැස්මක් සහිත වැඩපිළිවෙලක් නොමැති බව ජාතික ජන බලවේගයේ නායක පාර්ලිමේන්තු මන්ත්‍රී අනුර කුමාර දිසානායක පවසනවා.\nඔහු මේ බව කියා සිටියේ අද විශේෂ ප්‍රකාශයක් සිදුකරමින්.\nඑසේම, සර්ව පාක්ෂික අන්තර්කාලීන ආණ්ඩුවක් ස්ථාපිත කරන ලෙස ඉල්ලමින් හිටපු ජනාධිපති මෛත්‍රීපාල සිරිසේන ඇතුලු 4 දෙනෙකුගේ අත්සනින් යුතු ලිපියක් ජනාධිපති ගෝඨාභය රාජපක්ෂ වෙත යොමුකර තිබෙනවා.\nඑම ලිපියට පාර්ලිමේන්තුවේ ස්වාධීන වූ හවුල්කාර පක්ෂ 10 නියෝජනය කරමින් පාර්ලිමේන්තු මන්ත්‍රී වාසුදේව නානායක්කාර, ශ්‍රී ලංකා පොදුජන පෙරමුණේ සිට පාර්ලිමේන්තුවේදී ස්වාධීන වූ මන්ත්‍රීවරුන් වන අනුර ප්‍රියදර්ශන යාපා මෙන්ම, විජේදාස රාජපක්ෂ අත්සන් කර තිබුණා.\nකරුණු 11 කින් යුත් එම ලිපිය මගින් ඔවුන් පෙන්වා දී ඇත්තේ මහජන අසහනය දුරුකර ජන ජීවිතය යථා තත්ත්වයට පත් කර තමන් කැමති ආණ්ඩුවක් පත් කිරීමට අවස්ථාව ලබාදීම සඳහා අවශ්‍ය පරිසරයක් නිර්මාණය කළ යුතු බවයි.\nඑහි මතු දැක්වෙන කරුණු වැඩිදුරටත් ඇතුළත් වුණා.",
       "URL": "https://www.hirunews.lk/301485/විශ්වාසභංගයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1242"
}