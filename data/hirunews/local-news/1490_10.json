{
       "Source": "hirunews",
       "Timestamp": "Thursday, 16 December 2021 - 12:27",
       "Headline": "අලි නඩුවෙන් හිටපු මහේස්ත්‍රාත් තිලිණ ගමගේ නිදොස් කොට නිදහස් කරයි",
       "News Content": "බලපත්‍ර නොමැතිව අලි පැටවකු සන්තකයේ තබා ගැනීම සම්බන්ධයෙන් චෝදනා ලබා සිටි, වැඩ තහනමට ලක්වූ හිටපු මහේස්ත්‍රාත් තිලිණ ගමගේ එම චෝදනා වලින් නිදොස් කොට නිදහස් කරන ලෙසට කොළඹ මහාධිකරණ විනිසුරු දමිත් තොටවත්ත අද(16)දින නියෝග කළා.\nතීරණය දැනුම් දෙමින් මහාධිකරණ විනිසුරුවරයා කියා සිටියේ, විත්තිකාර තිලිණ ගමගේට එරෙහි චෝදනා සාධාරණ සැකයකින් තොරව ඔප්පු කිරීමට පැමිණිල්ල අසමත් වී ඇති බවයි.\nඒ අනුව, ඔහු නිදොස් කොට නිදහස් කිරීමට අධිකරණය නියම කළා.\nකෙසේ වෙතත් මෙම නඩුවේ සෙසු විත්තිකරුවන් වන වනජීවි සංරක්ෂණ දෙපාර්තමේන්තුවේ හිටපු සහකාර අධ්‍යක්ෂවරයෙකු වන උපාලි පත්මසිරි, එම දෙපාර්තමේන්තුවේ අලි ඇතුන් ලියපදිංචි කිරීමේ ලේඛනය භාරව කටයුතු කළ ලිපිකාරිණිය වන ප්‍රියංකා සංජීවනි සහ අදාළ අලි පැටවාගේ මුල් අයිතිකරු වන චන්ද්‍රරත්න යටවර නිදහස් නොකිරීමට  තීන්දු කර තිබෙනවා.\nඔවුන්ට විත්ති වාචික ඉදිරිපත් කරන ලෙසයි, විනිසුරුවරයා නියෝග කළේ.\nමෙම නඩුව ලබන වසරේ ජනවාරි මස 21 වනදා යළි කැඳවීමට නියමිතයි.\nබලපත්‍ර නොමැතිව සකුරා නමැති අලි පැටවකු සන්තයේ තබා ගැනීම තුලින් පොදු දේපල පනත හා වන සත්ත්ව හා වෘක්ෂලතා ආඥා පනත යටතේ වරදක් සිදුකළේ යැයි, චෝදනා කරමින් ඉකුත් යහපාලන රජය සමයේ වැඩ තහනමට ලක්ව සිටින හිටපු මහේස්ත්‍රාත් තිලිණ ගමගේ ඇතුළු විත්තිකරුවන් 4 දෙනෙකුට එරෙහිව නීතිපතිවරයා මෙම නඩුව පවරා තිබුණා.",
       "URL": "https://www.hirunews.lk/291212/අලි-නඩුවෙන්-හිටපු-මහේස්ත්‍රාත්-තිලිණ-ගමගේ-නිදොස්-කොට-නිදහස්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1490"
}