{
       "Source": "hirunews",
       "Timestamp": "Friday, 28 January 2022 - 16:07",
       "Headline": "උසස් පෙළ විභාගය සති 20 කින් කල් දමන්න නාගානන්ද උසාවි යයි (වීඩියෝ)",
       "News Content": "ලබන මස 7 වනදා ආරම්භ වන උසස් පෙළ විභාගයේ කාලසටහන ක්‍රියාත්මක කිරීම අත්හිටුවීමේ නියෝගයක් නිකුත් කරන ලෙස ඉල්ලා අද අභියාචනාධිකරණයට රිට් පෙත්සමක් ගොනු කෙරුණා.\nඒ විනිවිද පෙරමුණේ ලේකම් නාගානන්ද කොඩිතුවක්කු විසින්.\nඑහි වගඋත්තරකරුවන් ලෙස අධ්‍යාපන අමාත්‍යවරයා, විභාග කොමසාරිස් ජනරාල්වරයා, ජාතික අධ්‍යාපන ආයතනයේ අධ්‍යක්ෂවරයා නම් කර තිබෙනවා.\nපෙත්සම්කරු කියා සිටින්නේ කොවිඩ් වසංගතය හේතුවෙන් රට පුරා පාසල් සැලකිය යුතු කාලයක් වසා තිබූ අතර ඒ හේතුවෙන් සිසූන්ගේ අධ්‍යාපන කටයුතු වලට විශාල පාඩුවක් සිදු වූ බවයි.\nවිෂය නිර්දේශ හා නිසි පරිදි සම්පූර්ණ කර ගැනීමට නොහැකි වූ බව ද ඔහු පෙන්වා දුන්නා.\nමේ නිසා උසස් පෙළ විභාගය පැවැත්වීමට පෙර සිසුන්ට සති 20 ක කාලයක් ලබාදිය යුතු බව ජාතික අධ්‍යාපන ආයතනය රජය වෙත නිර්දේශ කර තිබුණ ද එය අධ්‍යාපන අමාත්‍යාංශය සහ එහි ලේකම්වරයා ප්‍රතික්ෂේප කර ඇති බව නාගානන්ද කොඩිතුවක්කු පෙත්සමින් පෙන්වා දුන්නා.\nඒ අනුව විභාග කොමසාරිස් ජනරාල්වරයා නිකුත් කර ඇති කාල සටහන බල රහිත කර විභාගය පැවැත්වීමට පෙර සිසුන්ට සති 20 ක කාලයක් ලබාදීමේ නියෝගයක් නිකුත් කරන ලෙසයි එමගින් ඉල්ලා ඇත්තේ.",
       "URL": "https://www.hirunews.lk/295475/උසස්-පෙළ-විභාගය-සති-20-කින්-කල්-දමන්න-නාගානන්ද-උසාවි-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1391"
}