{
       "Source": "hirunews",
       "Timestamp": "Saturday, 11 January 2020 - 12:51",
       "Headline": "අසර්බයිජාන් හිදී මියගිය ශ්‍රී ලංකික සිසුවියන්ගේ දේහයන් කඩිනමින් දිවයිනට",
       "News Content": "අසර්බයිජාන් රාජ්‍යයේ මහල් නිවාසයක හට ගත් ගින්නකින් ජීවිතක්ෂයට පත්වූ ශ්‍රී ලාංකික ශිෂ්‍යාවන් 3 දෙනාගේ සිරුරු මෙරටට ගෙන්වා ගැනීමට විදේශ සබඳතා අමාත්‍යාංශය මේ වන විට අවශ්‍ය පහසුකම් සලසා තිබෙනවා.\nලබන බදාදා පමණ වන විට දේහයන් මෙරටට රැගෙන ආ හැකි බවයි එම අමාත්‍යාංශය පවුලේ ඥාතීන් වෙත දැනුම් දී ඇත්තේ.\nගින්නෙන් ජීවිතක්ෂයට පත් වූ අවුරුදුු 21 සහ 23ක් වයස්වල පසුවන දෙදෙනා එකම පවුලේ සහෝදරියන් වන අතර ඔවුන් අසර්බයිජාන් වෙත පිටත්ව ගොස් ඇත්තේ 2019 වසරේ ජුලි මස 16 වන දායි.\nඒ, එරට බටහිර කැස්පියන් විශ්වවිද්‍යාලයේ තොරතුරු තාක්ෂණ සහ විලාසිතා නිර්මාණකරණ පාඨමාලාවක් හැදැරීම සඳහායි.\nඔවුන්ගේ හදිසි වියෝව දැන ගැනීමෙන් පසු එම ශිෂ්‍යාවන්ගේ පිළියන්දල - බෝකුන්දර නිවසේ සිටි නැන්දණිය ද හදිසි හෘදයාබාධයකින් ජීවිතක්ෂයට පත්ව තිබෙනවා.\nආසියානු මහද්වීපයට අයත් ඉරානයට ආසන්න බකු අගනුවර බෙයිල් ජනාවාසයෙහි මහල් නිවාසයක පෙරේදා හට ගත් ගින්නකින් ශ්‍රී ලාංකික ශිෂ්‍යාවන් 3 දෙනෙකු ජීවිතක්ෂයට පත්වුණා.\nමෙලෙස ජීවිතක්ෂයට පත්වූ සිසුවියන් තුන් දෙනා අතර සිටින 25 හැවිරිදි සිසුවිය කැළණිය ප්‍රදේශයේ පදිංචිකාරිණියක්.\nවිදුලි කාන්දුවක් හේතුවෙන් මෙම ගින්න හටගෙන ඇති අතර සිද්ධිය සම්බන්ධයෙන් එරට විදේශ අමාත්‍යාංශය පරීක්ෂණයක් ද ආරම්භ කර තිබෙනවා.",
       "URL": "https://www.hirunews.lk/232054/අසර්බයිජාන්-හිදී-මියගිය-ශ්‍රී-ලංකික-සිසුවියන්ගේ-දේහයන්-කඩිනමින්-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=2958"
}