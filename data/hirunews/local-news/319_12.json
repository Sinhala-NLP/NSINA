{
       "Source": "hirunews",
       "Timestamp": "Wednesday, 24 May 2023 - 20:10",
       "Headline": "දේවගැති ජෙරම් ට එරෙහි පෙත්සම ට අධිකරණයෙන් ලැබුණු නියෝගය",
       "News Content": "දේවගැති ජෙරම් ප්‍රනාන්දු සිදුකළ ආන්දෝලනාත්මක ප්‍රකාශය සම්බන්ධයෙන් අපරාධ පරීක්ෂණ දෙපාර්තමේන්තුව විසින් පරීක්ෂණයක් ආරම්භ කර ඇති බව\nනීතිපතිවරයා අද ශ්‍රේෂ්ඨාධිකරණයට දැනුම් දුන්නා.\nඒ දේවගැතිවරයාගේ ආන්දෝලනාත්මක ප්‍රකාශයට එරෙහිව පූජ්‍ය ඇල්ලේ ගුණවංශ හිමියන් ඇතුළු පාර්ශ්ව කිහිපයක් ගොනුකළ පෙත්සම කැඳවූ අවස්ථාවේදී.\nදේවගැති ජෙරම් ප්‍රනාන්දු බුදු දහමට නිගාවන ආකාරයෙන් සිදුකළ ප්‍රකාශයට අදාළව ඔහු අත්අඩංගුවට ගෙන නීතිය ක්‍රියාත්මක කරන ලෙස ඉල්ලමින් පූජ්‍ය ඇල්ලේ ගුණවංශ හිමියන් ඇතුළු පිරිසක් විසින් මෙම පෙත්සම ගොනු කර තිබුණා.\nපෙත්සම කැඳවුණේ, ප්‍රීති පද්මන් සූරසේන හා අර්ජුන් ඔබේසේකර යන මහත්වරුන්ගෙන් සමන්විත ශ්‍රේෂ්ඨාධිකරණ විනිසුරු මඬුල්ල ඉදිරියේයි.\nඑහිදී පෙත්සම්කාර පාර්ශ්වය වෙනුවෙන් පෙනී සිටි ජනාධිපති නීතිඥ සංජීව ජයවර්ධන මහතා, දේවගැති ජෙරම් ප්‍රනාන්දු විසින් ආගම් අතර නොසන්සුන්තාවක් නිර්මාණය වන ආකාරයේ ප්‍රකාශයක් සිදු කර තිබෙන බවට අධිකරණය හමුවේ චෝදනා කළා.\nඑම ප්‍රකාශය තුළින් අදාළ දේවගැතිවරයා බෞද්ධ, හින්දු සහ ඉස්ලාම් ආගමික විශ්වාසයන්ට බරපතල අපහාසයක් සිදු කර ඇති බවයි ජනාධිපති නීතිඥවරයා\nපෙන්වා දුන්නේ.\nමෙම ප්‍රකාශය සම්බන්ධයෙන් කාදිනල් හිමිපාණන් ඇතුළු ආගමික නායකයින් ද දැඩි විරෝධය පළ කර තිබෙන බවත් ඔහු සඳහන් කළා.\nඑමෙන්ම එම ප්‍රකාශය පිළිබඳ ආරක්ෂක මණ්ඩල රැස්වීමේ දී ද අවධානය යොමු වී ඇති අතර ජනාධිපතිවරයා මෙන්ම මහජන ආරක්ෂක අමාත්‍යවරයා ඒ පිළිබඳ අවධානය යොමු කර ඇතත්, මේ දක්වා ඵලදායි පරීක්ෂණයක් ආරම්භ කර නොමැති බවටයි ජනාධිපති නීතිඥවරයා චෝදනා කළේ.\nමෙම දේවගැතිවරයා පිටුපස විශාල දේශපාලන හස්තයන් පවතින බැවින් එම පරීක්ෂණ යටපත් වීමේ අවදානමක් පවතින බවත් ඔහු අත්අඩංගුවට ගෙන නීතිය ක්‍රියාත්මක කිරීමට වගඋත්තරකරුවන් කටයුතු කළ යුතු බවත් ජනාධිපති නීතිඥවරයා වැඩිදුරටත් පෙන්වා දුන්නා.\nඑම නිසා සාධාරණ පරීක්ෂණයක් ඉල්ලා පෙත්සම්කරුවන් ශ්‍රේෂ්ඨාධිකරණය හමුවට පැමිණි බවයි ජනාධිපති නීතිඥවරයා කියා සිටියේ.\nමෙහිදී නීතිපතිවරයා වෙනුවෙන් පෙනී සිටි අතිරේක සොලිසිටර් ජනරාල් ප්‍රියන්තනාවාන මහතා අධිකරණය හමුවේ කරුණු දක්වමින් පැවසුවේ මෙම කරුණට අදාළව අපරාධ පරීක්ෂණ දෙපාර්තමේන්තුව වෙත පැමිණිලි ගණනාවක් ලැබී තිබෙන බවයි.\nඒ අනුව අදාළ දේවගැතිවරයාගේ ප්‍රකාශය සම්බන්ධයෙන් අපරාධ පරීක්ෂණ දෙපාර්තමේන්තුවේ අධ්‍යක්ෂවරයා විසින් කොටුව මහේස්ත්‍රාත් අධිකරණයට කරුණු වාර්තා කර දැනටමත් විමර්ශනයක් ආරම්භ කර තිබෙන බව ඔහු දැනුම්දුන්නා.\nඅතිරේක සොලිසිටර් ජනරාල්වරයා පැවසුවේ සිවිල් හා දේශපාලන අයිතිවාසිකම් පිළිබඳ සම්මුති පනත සහ දණ්ඩ නීති සංග්‍රහය යටතේ අදාළ විමර්ශන සිදුකරන බවයි.\nකෙසේ වෙතත් මෙම සිද්ධිය සම්බන්ධයෙන් සාධාරණ පරීක්ෂණයක් පවත්වන බවට වගඋත්තරකරුවන් අධිකරණයට ප්‍රතිඥාවක් ලබා දිය යුතු බව පෙත්සම්කාර පාර්ශ්වය වෙනුවෙන් පෙනී සිටි ජනාධිපති නීතිඥ සංජීව ජයවර්ධන මහතා අධිකරණය හමුවේ අවධාරණය කළා.\nඊට ප්‍රතිචාර දක්වමින් අතිරේක සොලිසිටර් ජනරාල්වරයා කියා සිටියේ මෙම කරුණ සම්බන්ධයෙන් දැනටමත් විමර්ශනයක් ආරම්භ කර පවත්වාගෙන යන බවයි.\nඒ අනුව අදාළ කරුණු සටහන් කරගත් ශ්‍රේෂ්ඨාධිකරණ විනිසුරු මඬුල්ල මෙම පෙත්සම යළි ජුලි මස 28 වනදා කැඳවන ලෙස නියෝග කළා.\nපූජ්‍ය ඇල්ලේ ගුණවංශ හිමියන් ඇතුළු 6 දෙනෙකු විසින් ඉදිරිපත් කර ඇති අදාළ පෙත්සමේ වගඋත්තරකරුවන් ලෙස නම්කර තිබෙන්නේ පොලිස්පතිවරයා, අපරාධ පරීක්ෂණ දෙපාර්තමේන්තුව භාර නියෝජ්‍ය පොලිස්පතිවරයා ඇතුළු පාර්ශ්ව කිහිපයක්.",
       "URL": "https://www.hirunews.lk/336125/දේවගැති-ජෙරම්-ට-එරෙහි-පෙත්සම-ට-අධිකරණයෙන්-ලැබුණු-නියෝගය",
       "Category": "Local News",
       "Parent URL": "https://www.hirunews.lk/local-news.php?pageID=319"
}