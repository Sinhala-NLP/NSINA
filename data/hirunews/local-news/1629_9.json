{
       "Source": "hirunews",
       "Timestamp": "Thursday, 14 October 2021 - 13:42",
       "Headline": "රිෂාඩ් බදියුදීන් ඇපමත නිදහස් (වීඩියෝ)",
       "News Content": "මාස 6 කට ආසන්න කාලයක් රක්ෂිත බන්ධනාගාර ගතකර සිටි පාර්ලිමේන්තු මන්ත්‍රී රිෂාඩ් බදියුදීන් අද ඇප මත මුදා හැරීමට අධිකරණය නියෝග කළා.\nත්‍රස්තවාදය වැළැක්වීමේ පනත යටතේ අත්අඩංගුවට ගෙන රක්ෂිත බන්ධනාගාර ගත කර සිටි ඔහුට නිවසේ සිටි මෙහෙකාර දැරිය පිළිස්සී මියයාමේ සිද්ධියටද චෝදනා එල්ල වුණා.\nඒ අනුවයි, නඩු දෙකකට අදාළව ඔහු රක්ෂිත බන්ධනාගාර ගත කර තිබුණේ.\nඔහුගේ නිවසේ සේවය කළ හිෂාලිනි නමැති 16 හැවිරිදි දැරිය පිලිස්සී මියයාමේ සිද්ධියට අදාළව නඩුව අද දින කොළඹ අතිරේක මහේස්ත්‍රාත් රජින්ද්‍රා ජයසූරිය ඉදිරියේ කැඳවනු ලැබුවා.\nඑහිදී පැමිණිල්ල වෙනුවෙන් පෙනී සිටි රජයේ නීතිඥවරයා අධිකරණයට දන්වා සිටියේ මෙම සිද්ධියට අදාළව විමර්ශන කටයුතු බොහෝදුරට අවසන් වී ඇති හෙයින් සැකකරු ඇප මත මුදා හැරීම සම්බන්ධයෙන් විරුද්ධත්වයක් නොදක්වන බවයි.\nඒ අනුව, රිෂාඩ් බදියුදීන් මන්ත්‍රීවරයා රුපියල් ලක්ෂ 10 බැගින් වූ ශරීර ඇප දෙකක් මත මුදා හැරීමට නියෝග කළ මහේස්ත්‍රාත්වරිය සැකකරුට විදෙස් ගමන් තහනම් කළා. වැඩිදුර නඩු විභාගය ලබන වසරේ පෙබරවාරි මස 18 වනදා කැඳවීමටයි මහේස්ත්‍රාත්වරිය නියෝග කළේ.\nපාස්කු ප්‍රහාරයට අදාළව ද පාර්ලිමේන්තු මන්ත්‍රී රිෂාඩ් බදියුදීන්ට චෝදනා එල්ල වී ඇති අතර, ඒ අනුව, ත්‍රස්තවාදය වැළැක්වීමේ පනත යටතේ පසුගිය අප්‍රේල් මස 24 වනදා ඔහු අත්අඩංගුවට ගෙන මේ දක්වා රක්ෂිත බන්ධනාගාර ගත කර සිටියා.\nඊට අදාළ නඩුව අද කොටුව මහේස්ත්‍රාත් ප්‍රියන්ත ලියනගේ හමුවේ කැඳවූ අතර එහිදී ද මන්ත්‍රීවරයා ඇප මත මුදා හැරීමටයි නියෝග කළේ.\nඒ අනුව, රුපියල් ලක්ෂ 50 ක ශරීර ඇප මත දෙකක් මත ඔහු මුදා හැරුණු අතර, සති දෙකකට වරක් අපරාධ පරීක්ෂණ දෙපාර්තමේන්තුව හමුවේ පෙනී සිටින ලෙසට ද නියෝග කෙරුණා",
       "URL": "https://www.hirunews.lk/284975/රිෂාඩ්-බදියුදීන්-ඇපමත-නිදහස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1629"
}