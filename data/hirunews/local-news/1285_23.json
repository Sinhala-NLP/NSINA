{
       "Source": "hirunews",
       "Timestamp": "Friday, 18 March 2022 - 17:58",
       "Headline": "විභාග දින නියමයක් නොමැතිව කල් දැමේ  (වීඩියෝ)",
       "News Content": "ලබන සතියේ පැවැත්වීමට නියමිත පාසල් වාර විභාග සඳහා අවශ්‍ය ප්‍රශ්න පත්තර මුද්‍රණය කිරීමට නියමිත වේලාවට භාර නොදීම හේතුවෙන්, ඉදිරියේදී කලට වේලාවට වාර විභාග පැවැත්වීමේ හැකියාවක් නොමැති බව ලංකා ගුරු සංගමයේ ලේකම් ජෝශප් ස්ටාලින් පවසනවා.\nඅද උදෑසන පැවති මාධ්‍ය හමුවකදී අදහස් දක්වමින් ජෝසෆ් ස්ටාලින් කියා සිටියේ මේ වන විට මුද්‍රණ ක්ෂේත්‍රය තුළ මතුව ඇති අර්බුදය හේතුවෙන් මෙරට පාසල් සහ උසස් අධ්‍යාපනය ලබන දරු දැරියන්ගේ අධ්‍යාපන කටයුතු වලට බරපතල ගැටලු සහගත තත්ත්වයක් මතුකර ඇති බවයි.\nමේ වන විට පාසල් පෙළ පොත් මුද්‍රණය බරපතල ගැටලු සහගත තත්ත්වයකට පත්ව ඇති අතර අප්‍රේල් මාසයෙන් පසුව ආරම්භ කිරීමට නියමිත නව පාසල් වාරය සඳහා අවශ්‍ය කරන පාසල් පෙළපොත් තවමත් මුද්‍රණය කර අවසන් නොමැති බවයි ඔහු අවධාරණය කරන්නේ.\nකොරෝනා වෛරස වසංගතය හේතුවෙන් වසර දෙකකට ආසන්න කාලයක් විධිමත් අධ්‍යාපනයක් නො ලැබූ දරු දැරියන් මේ වසරේ ජනවාරි මාසයේ සිට නැවත ක්‍රමවත් ලෙස පාසල් පැමිණීමට පටන් ගත්ත ද ඒ වෙනුවෙන් අවශ්‍ය කරන යටිතල පහසුකම් හෝ සලසා දීමට අධ්‍යාපන අමාත්‍යාංශය මේ දක්වා අපොහොසත් වී ඇති බවට ඔහු චෝදනා කරනවා.\nලංකා ගුරු සංගමයේ ලේකම්වරයා වැඩිදුරටත් පවසා සිටින්නේ මෙවර අයවැයෙන් රුපියල් මිලියන 4000 අධ්‍යාපනය සඳහා වෙන්කර තිබුණ ද අද වන විට දෙමව්පියන්ට නැවතත් පාසල් පෙළ පොත් මිලදී ගැනීමට සිදුව ඇති බවයි.",
       "URL": "https://www.hirunews.lk/299790/විභාග-දින-නියමයක්-නොමැතිව-කල්-දැමේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1285"
}