{
       "Source": "hirunews",
       "Timestamp": "Sunday, 25 June 2023 - 16:08",
       "Headline": "යාපනයේ බාලිකා පාසල් සඳහා වට්ස්ඇප් සමූහ නිර්මාණය කිරීමට දැනුම් දෙයි",
       "News Content": "යාපනයේ බාලිකා විද්‍යාල සියල්ලකම ශිෂ්‍යාවන්ගේ හා දෙමව්පියන්ගේ දුරකතන අංක ලබා ගෙන වහාම එම පාසල් සදහා වට්ස්ඇප් සමූහයන් නිර්මාණය කරන ලෙසට යාපනය නියෝජ්‍ය පොලිස්පති මංජුල සෙනරත් සියළුම පොලිස් ස්ථානවලට දැනුම් දී තිබෙනවා.\nඑම දැනුම් දීම යාපනයේ අධ්‍යාපන බලධාරීන් වෙතද විදුහල්පතිවරුන් වෙතද මේ වන විට දැනුම් දී ඇති බව සඳහන්.\nමෙම වට්ස් ඇප් සමූහයන් පන්තිබාර ගුරුවරු ලවා මෙහෙයවිය යුතු බවත් ඒ ඒ බාලිකා පාසල් අයත් පොලිස් ස්ථාන මගින් නිරන්තරයෙන් එම පාසල් හා වට්ස්ඇප් සමූහ සමග සම්බන්ධකම් පවත්වා ශිෂ්‍යාවන්ගේ ආරක්ෂාව සම්බන්ධයෙන් කටයුතු කල යුතු බව නියෝජ්‍ය පොලිස්පත්වරයා දැනුම් දී  තිබෙනවා.\nයාපනයේ බාලිකා පාසල් කීපයකම ශිෂ්‍යාවන්ට බාහිර පුද්ගලයින්ගෙන් සිදුව ඇති අසාධාරණකම් හා අකටයුතු සිදුවීම් රැසකින් පසුව නියෝජ්‍ය පොලිස්පතිවරයා මෙම තීරණය ගෙන තිබෙනවා.\nමෙම ක්‍රමවේදයට අනුවම යාපනයේ බාලිකා පාසල් වල ශිෂ්‍යාවන් පාසලට පැමිණෙන ආකාරය ගැන අවධානය යොමු කොට එම ශිෂ්‍යාවන් රැගෙන එන රියදුරන්ගේ විස්තරද සටහන් කර ගන්නා ලෙස සියළුම පොලිස් ස්ථාන වලට දැනුම් දී තිබෙන බව සඳහන්.\nශිෂ්‍යාවන් පාසලට නොපැමිණෙන්නේ නම් ඒ  පිළිබඳවද  පාසල නිමවී නිවසට යාමට ප්‍රමාද වන්නේ නම් ඒ  පිළිබඳවද තොරතුරු සටහන් විය යුතු බව නියෝජ්‍ය පොලිස්පතිවරයා විසින් පෙන්වා දී ඇති බවයි වාර්තා වෙන්නේ.",
       "URL": "https://www.hirunews.lk/339024/යාපනයේ-බාලිකා-පාසල්-සඳහා-වට්ස්ඇප්-සමූහ-නිර්මාණය-කිරීමට-දැනුම්-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=238"
}