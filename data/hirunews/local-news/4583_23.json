{
       "Source": "hirunews",
       "Timestamp": "Saturday, 01 April 2017 - 13:27",
       "Headline": "වෙළෙදුන්ගේ විරෝධය නිසා ජාතික රෝහල ඉදිරිපිට වෙළඳ සංකීර්ණය ඉවත් කිරීම නවතී",
       "News Content": "කොළඹ ජාතික රෝහල ඉදිරිපිට පිහිටා ඇති ස්වයං රැකියා වෙළඳ සංකීර්ණය ඉවත් කිරීම තාවකාලිකව නතර කර තිබෙනවා.\nඒ, පළාත් සභා සහ පළාත්පාලන අමාත්‍ය ෆයිසර් මුස්තාෆා, මැදිහත්වීමෙන් අනතුරුවයි.\nඅමාත්‍යවරයා නාගරික කොමසාරිස්වරයා අමතා වෙළඳ සංකීර්ණය ඉවත් කිරීම තාවකාලිකව නවත්වන ලෙසට දැනුම් දී තිබෙනවා.\nවෙළඳ සංකීර්ණය ඉවත් කිරීමට කොළඹ මහනගර සභාව තීරණය කර තිබූ අතර, වෙළඳුන් ඊට විරෝධය දක්වමින් ඉන් ඉවත්වීම ප්‍රතික්ෂේප කළා.\nහිරු ප්‍රවෘත්ති අංශය කළ විමසීමකදී කොළඹ මහ නගර සභාවේ නාගරික කොමසාරිස් වී.කේ.ඒ. අනුර කියා සිටියේ ඇළ මාර්ග ප්‍රතිසංස්කරණ කිරීම සඳහා එම ගොඩනැගිල්ල ඉවත් කිරීමට සිදුව ඇති බවයි.\nඑහෙත් නගර සභාවට බදු ගෙවන වෙළඳසැල් සඳහා විකල්ප ස්ථාන ලබාදී ඇති බව ද ඔහු සදහන් කළා.\nකෙසේ නමුත්, පසුව මෙම වෙළඳ සංකීර්ණය ඉවත් කර ගැනීමේ කටයුතු තාවකාලිකව අත්හිටුවනු ලැබුවා.\nඒ අනුව තම විරෝධතාව ද අවසන් කළ බවයි ලංකා ස්වයං රැකියා වෘත්තිකයින්ගේ ජාතික සම්මේලනයේ සභාපති සුනිල් ජයවර්ධන ප්‍රකාශ කළේ.\nමීට පෙරද මෙම ස්වයං රැකියා වෙළඳ සංකීර්ණය මෙම ස්ථානයෙන් ඉවත් කිරීමට කොළඹ මහ නගර සභාව තීරණය කළ අතර එම අවස්ථාවේදීද එය තාවකාලිකව නතර කෙරුණේ අමාත්‍ය ෆයිසර් මුස්තාෆා මැදිහත්වීමෙන් අනතුරුවයි.\nමේ අතර, බදුල්ල - මහියංගනය මාර්ගයේ මිගහකිවුල ගම්මානයේ පිහිටි පෞද්ගලික ඉඩමකට කුණු බැහැර කිරීමේ සූදානමක් සම්බන්ධයෙන් ප්‍රදේශවාසීන් විරෝධතාවක නිරත වුණා.\nබදුල්ල නගරයේ කුණු කසල මෙලෙස අදාල ඉඩම වෙත බැහැර කිරීමට මීගහකිවුල ප්‍රදේශීය සභාව ඊයේ දිනයේ තීරණය කර ඇති බවයි ගම්වාසීන් කියා සිටියේ.",
       "URL": "https://www.hirunews.lk/158261/වෙළෙදුන්ගේ-විරෝධය-නිසා-ජාතික-රෝහල-ඉදිරිපිට-වෙළඳ-සංකීර්ණය-ඉවත්-කිරීම-නවතී",
       "Category": "Local News",
       "Parent URL": "https://www.hirunews.lk/local-news.php?pageID=4583"
}