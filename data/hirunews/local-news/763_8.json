{
       "Source": "hirunews",
       "Timestamp": "Tuesday, 01 November 2022 - 17:57",
       "Headline": "නිව් ෆෝට්‍රෙස් ගිවිසුම කැබිනට් මණ්ඩලයට හා හැටි පළමු වතාවට ඩලස් හෙළි කරයි",
       "News Content": "ඊයේ රාත්‍රියේ විකාශය වූ හිරු ටීවී සලකුණ වැඩසටහනට එක්වූ හිටපු විදුලිබල හා බලශක්ති අමාත්‍ය වරයෙකු වන ඩලස් අලහප්පෙරුම ආන්දෝලනයට තුඩුදුන්දුන් නිව් ෆෝට්‍රෙස් එල්.එන්.ජී ගිවිිසුම කැබිනට් මණ්ඩලයට ඉදිරිපත් කෙරුණු ආකාරය පිළිබඳව හෙළිදරව් කිරීමක් සිදුකළා.\nමෙහිදී අදහස් දැක්වූ හිටපු අමාත්‍යවරයා සඳහන් කළේ හදිසි කැබිනට් පත්‍රිකාවක් ලෙස ඉදිරිපත් කළ පිටු 38 කින් සමන්විත මෙම ගිවිසුමට අදාළ කැබිනට් පත්‍රිකාව විෂය භාර අමාත්‍යවරයා ලෙස තමා කිසි දිනක දැක තිබුණේ නැති බවයි.\nඑම කැබිනට් පත්‍රිකාව එවකට අග්‍රාමාත්‍යවරයා වූ මහින්ද රාජපක්ෂ විසින් මුදල් අමාත්‍යවරයා ලෙස කැබිනට් මණ්ඩලයට හදිසියේ ඉදිරිපත් කළ බවත් එයට ඒ මොහොතේම අනුමැතිය අවශ්‍ය බව ජනාධිපති ගෝඨාභය රාජපක්ෂ පවසා සිටි බවත් හිටපු අමාත්‍ය ඩලස් අලහප්පෙරුම මෙහිදී සඳහන් කළා.\nඒ අවස්ථාවේදී ජනාධිපතිවරයා ගේ ප්‍රකාශයට විරෝධය දැක්වූ විෂය භාර අමාත්‍යවරයා වූ ඩලස් අලහප්පෙරුම පවසා ඇත්තේ මෙම කැබිනට් පත්‍රිකාව අතිශයින් තාක්ෂණානුකූල කැබිනට් පත්‍රිකාවක් වන බැවින් එය අධ්‍යයනය කර ඒ පිළිබඳව මතය ප්‍රකාශ කිරීම සඳහා තමන්ට සති දෙකක කාලයක් ලබාදෙන ලෙසයි.\nකෙසේ වෙතත් එහි දී අමාත්‍යවරයාගේ එම ඉල්ලීමට ජනාධිපතිවරයාගේ ප්‍රසාදය පළ නොවූ අතර ම ඒ සඳහා එතරම් කාලයක් ලබාදිය නොහැකි බවත් අද රාත්‍රී 10ට පෙර ඒ සඳහා වන අමාත්‍යවරයාගේ නිරීක්ෂණ ලබා දෙන ලෙසත් ඔහු සඳහන් කළ බවයි හිටපු අමාත්‍යවරයා ඊයේ පැවතී රූපවාහිනී වැඩසටහනේ දී ප්‍රකාශ කර සිටියේ.\nඑහිදී තමා ජනාධිපතිවරයාට සෘජුවම පවසා සිටියේ \"මෙම කැබිනට් පත්‍රිකාව Too Technical බවයි\". තමා එම වචනය ම භාවිත කළ බවත් බැවින් ඒ සඳහා කාලය අවශ්‍ය බවත් කියා සිටි බවයි. එහිදී ජනාධිපතිවරයා කැබිනට් ලේකම්වරයා වන ඩොනල්ඩ් ප්‍රනාන්දු අමතා ඔහුගෙන් විමසා සිටියේ ඩොනල්ඩ් මේ ගිවිසුම අත්සන් කරන්න අර සුද්දා හෙට එනවා නේද කියායි. එහිදී කැබිනට් ලේකම්වරයා නෑ ඔවුන් පැමිණෙන්නේ අනිද්දා යනුවෙන් ප්‍රතිචාර දැක්වූ බවත් අමාත්‍යවරයා පවසා සිටියා.\nකෙසේ වෙතත් හදිසියේ ඉදිරිපත් කෙරුණු එම කැබිනට් පත්‍රිකාව තමා සමීපව නිරීක්ෂණය කිරීමේ දී ඒ සඳහා නීතිපතිවරයාගේ අනුමැතිය හිමිව තිබූ බව තමාට දැක ගන්නට ලැබුණු බවත්, කැබිනට් පත්‍රිකාවකට නීතිපතිවරයාගේ අනුමැතිය ලබා ගැනීම සඳහා අවම තරමින් සති දෙකක කාලයක් හෝ වැයවන වන බවත්, එසේ නම් මෙම කැබිනට් පත්‍රිකාව රහසිගතව සකස් කළ කැබිනට් පත්‍රිකාවක් විය හැකියි බවටත්, තමාට ඒත්තු ගිය බව ඔහු මෙහිදී වැඩිදුරටත් සඳහන් කළා.\nනීතිපතිවරයාගේ නිරීක්ෂණ පවා ලබාගත් කැබිනට් පත්‍රිකාවක් හදිසියේ මෙතැන ඉදිරිපත් වෙනවා. ඒ වගේම ඒ කැබිනට් පත්‍රිකාවට සම්බන්ධ වන ගිවිසුම් අත්සන් කිරීම සඳහා හෙට සුද්දකු මෙතැනට එන බවට ප්‍රකාශ කෙරුණා. නමුත් විෂය භාර අමාත්‍යවරයා ලෙස මා මේ කිසි දෙයක් දන්නෙ නැහැ. ඒක නිසා මට මේ සම්බන්ධයෙන් නිරීක්ෂණ ලබා දිය නොහැකි බව එතැනදී තමා පැහැදිලිවම කැබිනට් මණ්ඩලය ඉදිරියේ ජනාධිපතිවරයාට පවසා සිටි බව හිටපු විදුලිබල අමාත්‍යවරයා සලකුන වැඩසටහන තුල දී හෙළි කර සිටියා.\nමෙහිදී තමන්ට සහාය පළ කරමින් අදහස් පළ කළ එවකට බලශක්ති අමාත්‍යවරයා වූ උදය ගම්මන්පිල, මෙම කාරණයේදී ඛනිජ තෙල් නීතිගත සංස්ථාවට ද යම්කිසි වැඩ කොටසක් පැවරෙන බවත්, තමා ද ඒ පිළිබඳව දැනුවත් නොමැති බවත්, ඒ සඳහා නිරීක්ෂණය ඉදිරිපත් කිරීම සඳහා ද යම්කිසි කාලයක් අවශ්‍ය බවත් සඳහන් කළ බවයි ඔහු කියා සිටියේ.\nමෙහිදී වැඩිදුරටත් අදහස් දැක්වූ හිටපු අමාත්‍යවරයා මෙලෙස ද පවසා සිටියා... \"ඇත්තටම ඒක මගේ ජීවිතයේ මම Shock වෙච්ච තැනක්. මම ඇත්තටම ගෙදර ආවෙ හෙට උදේ මගේ Resignation එක දෙනවා කියලා හිතාගෙන. මට මතකයි ඊට දින කිහිපයකට පස්සේ පාර්ලිමේන්තුවෙදි මාව මුණ ගැසුනු කෙහෙලිය රඹුක්වැල්ල ඇමතිතුමා මගෙන් ඇහුවා මචං මම හිතුවේ ඒ වෙලාවේ උඹ Resignation දෙන්න හදනවා කියලයි\".\nකෙසේ වෙතත් මෙම කැබිනට් මණ්ඩල සාකච්ඡාවෙන් අනතුරුව තමා සිය අමාත්‍යංශ ලේකම්වරිය ද ඇතුලු විදුලිබල මණ්ඩලයේ සියලුම ඉහළ පෙළේ නිලධාරීන් කැඳවා ගෙන මෙම කැබිනට් පත්‍රිකාව සම්බන්ධයෙන් ඔවුන්ගේ තොරතුරු ලබා ගැනීමෙන් අනතුරුව මෙම පියවර කෙතරම් රටට අයහපත් ප්‍රතිඵල ගෙන දෙන්නේද යන නිරීක්ෂණය ලබාදුන් බවත් ඉන් සති දෙකකට හෝ තුනකට පසුව තමන් විදුලිබල අමාත්‍යධුරයෙන් ඉවත් කළ බවත් හිටපු අමාත්‍යවරයා මෙහිදී වැඩිදුරටත් අදහස් දක්වමින් කියා සිටියා.\nඑමෙන්ම තමා ඉවත් කිරීමෙන් දින කිහිපයකට පසු නව විදුලිබල අමාත්‍යවරයා ලෙස වැඩ භාර ගත් ගාමිණී ලොකුගේ ගේ අමාත්‍යධූරය යටතේ ගුවන්තොටුපල පරිශ්‍රයේදී මහ රෑ 12 ට අදාල නිව් ෆෝට්‍රස් ගිවිසුම සඳහා අත්සන් තැබූ බවත් ඔහු මෙහිදී කියා සිටියා.\nඑබැවින් අදාළ නිව් ෆෝට්‍රස් ගිවිසුම තමා අමාත්‍ය ධූරය දැරූ කාල සීමාවේ අත්සන් නොතැබු බවත් ඒ සඳහා තමන්ට කිසිදු වගකීමක් ගත නොහැකි බවත් සඳහන් කළ හිටපු අමාත්‍ය ඩලස් අලහප්පෙරුම වැඩිදුරටත් පවසා සිටියේ මෙම ගිවිසුම අත්සන් කිරීම සහ එය සකස් කිරීම පසුපස කිසියම් අදිසි හස්තයක් ක්‍රියාත්මක වූ බවයි.\nඑම අදිසි හස්තය ජනාධිපතිවරයා පවා පාලනය කළ හැකි තරම් බරපතළ බලයක් සහිත අදිසි හස්තයක් බවත් ඔහු වැඩිදුරටත් කියා සිටියා.\nකෙසේ වෙතත් තමා සතුව පැහැදිලි තොරතුරු සාක්ෂි නොමැති හෙයින් මේ ගිවිසුම් පසුපස සිටි පුද්ගලයින් නම් වශයෙන් හෙළි කිරීමට හැකියාවක් නොමැති බවයි ඔහු වැඩිදුරටත් කියා සිටියේ.",
       "URL": "https://www.hirunews.lk/319399/නිව්-ෆෝට්‍රෙස්-ගිවිසුම-කැබිනට්-මණ්ඩලයට-හා-හැටි-පළමු-වතාවට-ඩලස්-හෙළි-කරයි",
       "Category": "Local News",
       "Parent URL": "https://www.hirunews.lk/local-news.php?pageID=763"
}