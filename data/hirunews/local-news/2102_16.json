{
       "Source": "hirunews",
       "Timestamp": "Monday, 08 March 2021 - 13:25",
       "Headline": "කොවිෂීල්ඩ් එන්නත ලබා ගැනීමෙන් වඳභාවය ඇතිවන බවට පැතිර යන ප්‍රචාරවල ඇත්ත නැත්ත (වීඩියෝ)",
       "News Content": "ශ්‍රී ලංකාව තුල මේ වන විට භාවිත කෙරෙන ඔක්ස්ෆර්ඩ් ඇස්ට්‍රාසෙනෙකා කොවිෂීල්ඩ් එන්නත ලබා ගැනීමෙන් වඳභාවය ඇතිවන බවට පැතිර යන ප්‍රචාරවල කිසිදු සත්‍යතාවක් නොමැති බව ශ්‍රී ජයවර්ධනපුර විශ්ව විද්‍යාලයේ ප්‍රතිශක්ති විද්‍යා අනුක වෛද්‍ය අධ්‍යයන අංශයේ මහාචාර්ය නිලීකා මලවිගේ පවසනවා.\nඇය පෙන්වා දෙන්නේ සංකුලතා ඇති ඖෂධ ලියාපදිංචි කිරීමට කිසිදු රටක් කටයුතු නොකරන බවයි.\nකොළඹ සහ ගම්පහ දිස්ත්‍රික්ක වල වයස අවුරුදු 60 ට වැඩි පුද්ගලයන් සඳහා  ප්‍රමුඛත්වය ලබා දෙමින් කොරෝනා එන්නත් ලබාදීම අද ආරම්භ කෙරුනා.\nඒ, ඊයේ කොවැක්ස් පහසුකම යටතේ නොමිලේ ලැබුනු දෙලක්ෂ 64000ක් වන එන්නත් මාත්‍රා භාවිතයට ගනිමින්.\nමෙරට තුල හදිසි භාවිතය සදහා ඔක්ස්ෆර්ඩ් ඇස්ට්‍රාසෙනිකා කොවිෂිල්ඩ් එන්නතට අනුමැතිය ලැබිමෙන් අනතුරුව පසුගිය ජනවාරි 29 වනදා සිට මේ දක්වා එන්නත්කරණයට ලක් කර ඇති පුද්ගලයින් සංඛ්‍යාව හත්ලක්ෂ 29562ක්.\nමේ අතර, ඉන්දියාවේ සීරම් ආයතනයෙන් ඇනවුම් කළ කොවිෂීල්ඩ් එන්නත් මාත්‍රා මිලියන 05 න් මිලියනයක් මෙරටට පැමිණිමේ ප්‍රමාදයක් සිදුව වන බවට එම ආයතනය කළ දැනුම්දීමත් සමඟ දෙවන මාත්‍රාව ලබාදීමට එය බලපෑ හැකි බවට ඊයේ වාර්තා පළවුණා.\nමේ අතර බදුල්ල පළාත්බද මහ රෝහලේ පිළිකා රෝගී ප්‍රතිකාර ඒකකයෙන් මේ වනවිට කොරෝනා ආසාදිත මරණ තුනක් වාර්තාවී ඇති බව බදුල්ල පරිපාලන මහජන සෞඛ්‍ය පරීක්ෂක පියල්  පද්ම ප්‍රකාශ කළා.\nඊයේ දිනයේ මෙරටින් වාර්තාවූ කොරෝනා ආසාදිතයන් 359 දෙනාගෙන් වැඩිම ආසාදිතයන් සංඛ්‍යාවක් එනම්, 77 දෙනෙකු වාර්තාවී ඇත්තේ ගම්පහ දිස්ත්‍රික්කයෙන්.\nකොළඹ දිස්ත්‍රික්කයෙන් ආසාදිතයන් 74 දෙනෙකු වාර්තාවී ඇති අතර, තලංගම ප්‍රදේශයෙන් 21 දෙනෙකු සහ පිළියන්දලින් 11 දෙනෙකු වාර්තාවී තිබෙනවා.\nමේ වනවිට රෝගීන් සංඛ්‍යාත්මකව අඩු වුවද අහඹු ලෙස සිදුකරන කොරෝනා පරීක්ෂණ තවදුරටත් පුළුල් කළ යුතු බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ පෙන්වා දෙනවා.",
       "URL": "https://www.hirunews.lk/264695/කොවිෂීල්ඩ්-එන්නත-ලබා-ගැනීමෙන්-වඳභාවය-ඇතිවන-බවට-පැතිර-යන-ප්‍රචාරවල-ඇත්ත-නැත්ත-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2102"
}