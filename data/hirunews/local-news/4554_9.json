{
       "Source": "hirunews",
       "Timestamp": "Friday, 21 April 2017 - 8:06",
       "Headline": "වියළි කැස්බෑ කිලෝග්‍රෑම් 13 ක් සමග සැකකරුවන් 6 දෙනෙකු ත්‍රිකුණාමලයේදී අත්අඩංගුවට",
       "News Content": "ත්‍රිකුණාමලය - කොඩ්ඩියාර් ධීවර වරායේ නැංගුරම්ලා තිබූ බහුදින ධීවර යාත්‍රාවක තිබී වියළි කැස්බෑ මස් කිලෝග්‍රෑම් 13 යි දශම 2 ක් සොයා ගෙන තිබෙනවා.\nකොඩ්ඩියාර් ධීවර වරායට අනුයුක්ත වෙරළාරක්ෂක දෙපාර්තමේන්තුවේ නාවිකයන් පිරිසක් සිදුකළ සෝදිසි කිරීමකදී මෙම වියළි කැස්බෑ මස් තොගය සමග පුද්ගලයන් 6 දෙනෙකු ද අත්අඩංගුවට ගත් බවයි නාවික හමුදාව ප්‍රකාශ කළේ.\nසැකකරුවන්, කැස්බෑ මස් තොගය සහ අනෙකුත් ආම්පන්න නීතිමය කටයුතු සදහා ත්‍රිකුණාමලය සහකාර ධීවර අධ්‍යක්ෂ කාර්යාලය වෙත භාර දී තිබෙනවා.\nවදවීමේ තර්ජනයට ලක්ව ඇති ජීවීන්ගේ වෙළදාම් පිළිබද අන්තර්ජාතික ප්‍රඥප්තියට අනුව කැස්බෑවන් ඇල්ලීම, මැරීම සහ වෙනත් පරිභෝජනයන් සදහා යෙදවීම තහනම් වන අතර ශ්‍රී ලංකාව 1979 වසරේදී එම ප්‍රඥප්තියට එක්වුණා.",
       "URL": "https://www.hirunews.lk/159627/වියළි-කැස්බෑ-කිලෝග්‍රෑම්-13-ක්-සමග-සැකකරුවන්-6-දෙනෙකු-ත්‍රිකුණාමලයේදී-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4554"
}