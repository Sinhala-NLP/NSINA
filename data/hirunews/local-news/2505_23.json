{
       "Source": "hirunews",
       "Timestamp": "Saturday, 22 August 2020 - 12:37",
       "Headline": "අලව්වේ සහ ඇල්ලේ මාරක රිය අනතුරු - අටදෙනෙකු ජීවිතක්ෂයට (වීඩියෝ)",
       "News Content": "දිවයිනේ ප්‍රදේශ දෙකක අද පෙරවරුවේ  සිදුවූ රිය අනතුරුවලින් පුද්ගලයින් අටදෙනෙකු ජීවිතක්ෂයට පත්වුණා.\nඅද අලූයම 4.05 ට පමණ කොළඹ - කුරුණෑගල මාර්ගයේ අලව්ව - වළකුඹුර ප්‍රදේශයේදී එක් රිය අනතුරක් සිදුවූ අතර, එහිදී  පුද්ගලයින් පස්දෙනෙකු ජීවිතක්ෂයට පත්වුණේ ටිපර් රථයක් සහ මෝටර් රථයක් මුහුණට මුහුණ ගැටීමෙන්.\nසිද්ධියෙන් මෝටර් රථයේ ගමන් ගත් සියලූදෙනාම මියගිය බවයි පොලීසිය සඳහන් කළේ.\nඔවුන් වරකාපොල ප්‍රදේශයේ  අවමංගල්‍ය උත්සවයකට සහභාගි වී නැවත කුරුණෑගල බලා පැමිණෙමින් සිටියදියි අනතුරට මුහුණ දී ඇත්තේ.\nමියගිය පස්දෙනා පෞද්ගලික ඉදිකිරීම් සමාගමක සේවය කරන්නන් වන අතර, මෝටර් රථයේ රියදුරුගේ අපරික්ෂාකාරී රිය ධාවනය අනතුරට හේතුුව ලෙස සැළකෙනවා.\nමේ අතර ඇල්ල - වැල්ලවාය මාර්ගයේ රාවණා ඇල්ල ආසන්නයේදී වෑන් රථයක් ප්‍රපාතයකට පෙරළීමෙන් තවත් රිය අනතුරක්  අද උදෑසන සිදුවුණා.\nඑහිදී පුද්ගලයින් තුන්දෙනෙකු ජීවිතක්්ෂයට පත්වී තවත් තුන්දෙනෙකු තුවාල ලබා රෝහල් ගත කෙරුණා.\nගාල්ල ප්‍රදේශයේ අවමංගල්‍ය උත්සවයකට සහභාගි වී බදුල්ල බලා ගමන් කරමින් සිටි පිරිසක් රැගත් අදාළ  වෑන් රථයේ රියදුරුට නින්ද යාම හේතුවෙන් මෙම අනතුර සිදුව තිබෙනවා.\nඅනතුර සිදුවන අවස්ථාවේදී වෑන් රථය තුළ පුද්ගලයින් හයදෙනෙකු සිට ඇති අතර, එම ස්ථානයේදීම පුද්ගලයින් දෙදෙනෙකු ජීවිතක්ෂයට පත්ව ඇති බවයි පොලීසිය සඳහන් කළේ.\nසිද්ධියෙන් බරපතල තුවාල ලැබූ තුන්දෙනෙකු බදුල්ල මහ රෝහලට සහ වැල්ලවාය රෝහලට ඇතුළත් කර තිබුණා.\nඅනෙක් පුද්ගලයා වෑන් රථය තුළ සිරවී සිටි අතර, ඔහු මුදාගැනීම සඳහා පොලීසිය සහ ප්‍රදේශවාසීන් කටයුතු කළද, එම පුද්ගලයා ජීවිතක්ෂයට පත්වූ බවයි පොලීසිය සඳහන් කළේ.",
       "URL": "https://www.hirunews.lk/248370/අලව්වේ-සහ-ඇල්ලේ-මාරක-රිය-අනතුරු-අටදෙනෙකු-ජීවිතක්ෂයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2505"
}