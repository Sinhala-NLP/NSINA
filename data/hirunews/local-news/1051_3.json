{
       "Source": "hirunews",
       "Timestamp": "Saturday, 02 July 2022 - 19:50",
       "Headline": "කෝටි 11 කට අධික විදේශීය මත්පැන් ඇතුළු භාණ්ඩ තොගයක් රේගු භාරයට",
       "News Content": "ඩොලර් හිඟය හේතුවෙන් ආනයනය තහනම් කර ඇති සහ සීමා පනවා ඇති රුපියල් කෝටි 11 කට අධික විදේශීය මත්පැන් ඇතුළු භාණ්ඩ තොගයක් රේගු භාරයට ගෙන තිබෙනවා.\nඒ අතර, රුපියල් කෝටි 5 කට අධික විදේශීය දුම්වැටි තොගයක් ද වන බවයි රේගු ආදායම් අධීක්ෂණ බලකාය සඳහන් කළේ.\nමෙම විදේශීය මත්පැන් සහ දුම්වැටි ඇතුළු අදාළ භාණ්ඩ තොගය බහාලුම් 6 ක අසුරා එවා තිබුනේ වත්තල ප්‍රදේශයේ පිහිටි ගමන් භාණ්ඩ පරීක්ෂා කරන ගුදමකටයි.\nපෞද්ගලික ගමන් භාණ්ඩ බව පවසමින් පුද්ගලයින් කිහිපදෙනෙකුගේ නම් වලට මේවා එවා තිබුණ ද එහි සඳහන් ලිපිනයන් ව්‍යාජ ඒවා බවට අනාවරණ වී තිබෙනවා.\nඑලෙස සොයා ගැණුනු භාණ්ඩ අතරට, ආහාර පිසීම සඳහා යොදා ගන්නා කහ කැබලි, රූපලාවන්‍ය ආලේපන මෙන්ම, සපත්තු තොගයක් ද ඇතුළත්.\nඑමෙන්ම, එහි තිබූ ලීටරය බැගින් අඩංගු විදේශිය මත්පැන් බෝතල් දස දහසේ වටිනාකම රුපියල් මිලියන 60 ඉක්මවන බව රේගු ආදායම් අධීක්ෂණ බලකාය සඳහන් කළා.\nපසුගිය මස 23 වනදා ද අදාළ ගුදමේ බහාලුම් 4 ක තිබී මෙවැනිම විදේශිය මත්පැන් බෝතල් 2500 ක් ඇතුළු භාණ්ඩ තොගයක් සොයා ගැණුනු අතර, රේගු දෙපාර්තමේන්තුව සඳහන් කළේ මෙවැනි භාණ්ඩ ආනයනය කිරීමේදී ආනයන අපනයන පාලකවරයාගෙන් බලපත්‍ර ලබා ගත යුතු බවයි.",
       "URL": "https://www.hirunews.lk/308855/කෝටි-11-කට-අධික-විදේශීය-මත්පැන්-ඇතුළු-භාණ්ඩ-තොගයක්-රේගු-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=1051"
}