{
       "Source": "hirunews",
       "Timestamp": "Tuesday, 27 December 2016 - 11:02",
       "Headline": "සංවර්ධන විශේෂ විධි විධාන පනත් කෙටුම්පත දකුණේ සහ සබරගමුවේත් පරාද වෙයි",
       "News Content": "සංවර්ධන විශේෂ විධිවිධාන පනත් කෙටුම්පත සම්බන්ධයෙන් වන යෝජනාව දකුණු පළාත් සභාවේදී අද වැඩි ඡන්දයෙන් පරාජයට පත්වුණා.\nඊට අදාළව පැවති ඡන්ද විමසීමේදී යෝජනාවට විපක්ෂය ඡන්ද 33ක් ලැබුණු අතර පක්ෂව හිමි වුණේ ඡන්ද 14 ක් පමණයි.\nයෝජනාවට විරුද්ධව පළාත් සභාවේ ඒකාබද්ධ විපක්ෂය නියෝජනය කරන මන්ත්‍රීවරුන්, නිදහස් පක්ෂ මන්ත්‍රීවරුන් සහ ජනතා විමුක්ති පෙරමුණේ මන්ත්‍රීවරුන් යෝජනාවට විරුද්ධව ඡන්දය භාවිතා කළා.\nයෝජනාවට පක්ෂව ඡන්දය ලබා දුන්නේ එක්සත් ජාතික පක්ෂ මන්ත්‍රීවරුන් පමණයි.\nමේ අතර, මෙම පනත් කෙටුම්පත අද සබරගමුව පළාත් සභාව වෙත ද ඉදිරිපත් කළ අතර එහිදී ද එය පරාජයට පත්වී තිබෙනවා.\nඒ, වැඩි ඡන්ද 7 කින්. යෝජනාවට විපක්ෂව ඡන්ද 20ක් ලැබුණු අතර, පක්ෂව ලැබුණේ ඡන්ද 13ක් පමණයි.\nඑමෙන්ම අනිද්දා දිනයේදී සංවර්ධන විශේෂ විධිවිධාන පනත් කෙටුම්පත බස්නාහිර පළාත් සභාවටද ඉදිරිපත් කෙරෙනවා.\nඒ අනුව විශේෂ පළාත් සභා වාරයක් ලෙස අනිද්දා පෙරවරු 9.30ට බස්නාහිර පළාත් සභා සැසිවාරය පැවැත්වෙනු ඇති.\nහොරණ ප්‍රදේශයේ අද පැවති මාධ්‍ය හමුවකට එක්වෙමින් ඒකාබද්ධ විපක්ෂයට සහය දක්වන බස්නාහිර පළාත් සභා මන්ත්‍රී ලලිත් එල්ලාවල කියා සිටියේ අදාළ පනත් කෙටුම්පත වැඩි ඡුන්දයෙන් පරාජයට පත් කරන බවයි.\nමීට පෙර සංවර්ධන විශේෂ විධි විධාන පනත් කෙටුම්පත ඌව, උතුරුමැද පළාත් සභාවල දී ද පරාජයට පත් වූ අතර උතුර පළාත් සභාවේදී යෝජනාවට එරෙහිව යෝජනාවක් සම්මත කර ගත්තේ ඒකමතිකවයි.",
       "URL": "https://www.hirunews.lk/150672/සංවර්ධන-විශේෂ-විධි-විධාන-පනත්-කෙටුම්පත-දකුණේ-සහ-සබරගමුවේත්-පරාද-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4736"
}