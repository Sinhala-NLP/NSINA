{
       "Source": "hirunews",
       "Timestamp": "Friday, 19 November 2021 - 7:16",
       "Headline": "කල් ඉකුත් වූ රියදුරු බලපත්‍ර ව්‍යාජ ලෙස යළි මුද්‍රණය කිරීමේ ජාවාරමක්",
       "News Content": "රියදුරු බලපත්‍ර ලබා ගැනීම සඳහා වන ලිඛිත පරීක්ෂණය ඉදිරියේදී විභාග දෙපාර්තමේන්තුව මගින් පැවැත්වීම කෙරෙහි අවධානය යොමුව තිබෙනවා.\nමෝටර් රථ ප්‍රවාහන දෙපාර්තමේන්තුව පවත්වන විභාගය අඛණ්ඩව පවත්වාගෙන යන අතරතුර ඊට අමතරව, වසරකට වරක් දිවයින පුරා විභාග මධ්‍යස්ථානවලදී පොදු ලිඛිත පරීක්ෂණයක් පැවැත්වීමටයි සැලසුම් කර ඇත්තේ.\nරියදුරු බලපත්‍ර ලබා ගැනීමේ අපේක්ෂාවෙන් පසුවන සේවාලාභීන්ගේ පහසුව සඳහා එවැනි පොදු විභාගයක් පැවැත්වීමට තීරණය කළ බව මෝටර් රථ ප්‍රවාහන කොමසාරිස් ජනරාල් සුමිත් අලහකෝන් සඳහන් කළා.\nවයස අවුරුදු 17 සම්පූර්ණ වූ ඕනෑ ම අයෙකුට එම විභාගය සඳහා පෙනී සිටිය හැකි අතර, රියදුරු බලපත්‍රය ලබා ගැනීමට අවස්ථාව හිමිවන්නේ අවුරුදු 18 සම්පූර්ණ වූ පසුව බවයි ඔහු කියා සිටියේ.\nමේ අතර, ව්‍යාජ රියදුරු බලපත්‍ර සකස් කර අලෙවි කළ සැකකරුවන් 03 දෙනෙකු කොළඹ - ආදුරුප්පුවීදිය, වත්තල සහ දෙහිවල ප්‍රදේශවලදී පොලිසිය අත්අඩංගුවට ගෙන තිබෙනවා.\nඔවුන් මෝටර් රථ ප්‍රවාහන දෙපාර්තමේන්තුවෙන් කල් ඉකුත් වූ රියදුරු බලපත්‍ර ලබාගෙන පසුව ඒවායේ තොරතුරු මකා ව්‍යාජ රියදුරු බලපත්‍ර ඉල්ලුම් කරන පුද්ගලයින්ට අලෙවි කර ඇති බවයි පොලිසිය ප්‍රකාශ කළේ.\nමෝටර් රථ ප්‍රවාහන දෙපාර්තමේන්තුවෙන් නීතිවිරෝධීව එක් කාඩ්පතක් ලබාගෙන ඇත්තේ රුපියල් 1500 ක මුදලකටයි.\nසකස් කරන ව්‍යාජ රියදුරු බලපත්‍ර රුපියල් 13,000කට අලෙවි කර ඇති බව සඳහන්.\nසැකකරුවන් සතුව තිබී කල් ඉකුත් වූ රියදුරු බලපත්‍ර 361ක් ව්‍යාජ ලෙස සකස් කරන ලද රියදුරු බලපත්‍ර 50ක් ඇතුළු උපකරණ රැසක්ද පොලිස් භාරයට ගත් බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව ප්‍රකාශ කළා.",
       "URL": "https://www.hirunews.lk/288483/කල්-ඉකුත්-වූ-රියදුරු-බලපත්‍ර-ව්‍යාජ-ලෙස-යළි-මුද්‍රණය-කිරීමේ-ජාවාරමක්",
       "Category": "Local News",
       "Parent URL": "https://www.hirunews.lk/local-news.php?pageID=1552"
}