{
       "Source": "hirunews",
       "Timestamp": "Friday, 27 October 2017 - 19:15",
       "Headline": "නවීන තාක්ෂණයෙන් යුත් ජාතික හැඳුනුම්පත් නිකුත් කිරීම ඇරඹෙයි",
       "News Content": "වසර 45කට පසුව නවීන තාක්ෂණයෙන් යුත් ජාතික හැඳුනුම්පතක් නිකුත් කිරීම අද ආරම්භ කෙරුණා.\nකෙසේවෙතත්, පුද්ගලයින් ලියාපදිංචි කිරීමේ කොමසාරිස් ජනරාල් පී.වී. ගුණතිලක මහතා පැවසුවේ පැරණි හැඳුනුම්පත ඉදිරියටත් වලංගු වන බවයි.\nපුද්ගලයින් ලියාපදිංචි කිරීමේ දෙපාර්තමේන්තුව මඟින් මෙම නව ජාතික හැඳුනුම්පත හදුන්වා දෙන්නේ ව්‍යාජ හැඳුනුම්පත් භාවිතය ඉහළ යාම හා එකම අංකය හැඳුනුම්පත් කිහිපයකටම නිකුත් වීම ආදී ගැටලු කිහිපයකට විසඳුමක් ලෙසයි.\nවිද්‍යුත් ජාතික හැඳුනුම්පතකට පෙර සුදානමක් ලෙසට සැකසෙන මෙහි පුද්ගලයාගේ ජීව දත්ත සිංහල, දෙමළ සහ ඉංග්‍රීසි භාෂා ත්‍රිත්වයෙන්ම සඳහන්ව ඇති අතර ඕනෑම රටකදී තම අනන්න්‍යතාව තහවුරු කිරීමට භාවිතා කළ හැකියි.\nඑමෙන්ම මෙම නව හැඳුනුම්පත සඳහා කිසිදු අමතර ගාස්තුවක් අය නොකරන අතර වසර 10කට වරක් යාවත්කාලීන කිරීමද අවශ්‍ය වනවා.\nමෙලෙස සැකසුන පළමු ජාතික හැඳුනුම්පත අභ්‍යන්තර කටයුතු, වයඹ සංවර්ධන සහ සංස්කෘතික කටයුතු අමාත්‍ය එස්.බී නාවින්න මහතාට පිලිගැන්වීම අද සිදුකෙරුණේ පුද්ගලයින් ලියාපදිංචි කිරීමේ දෙපාර්තමේන්තුවේදීයි.",
       "URL": "https://www.hirunews.lk/174615/නවීන-තාක්ෂණයෙන්-යුත්-ජාතික-හැඳුනුම්පත්-නිකුත්-කිරීම-ඇරඹෙයි",
       "Category": "Local News",
       "Parent URL": "https://www.hirunews.lk/local-news.php?pageID=4249"
}