{
       "Source": "hirunews",
       "Timestamp": "Monday, 15 March 2021 - 12:54",
       "Headline": "පසුගිය දින නවයේදී කොරෝනා වැළඳී මියගිය 45ක් භූමදානය කෙරේ (වීඩියෝ)",
       "News Content": "ගතවූ දින 9 ක කාලය තුළ කොරෝනා වැළඳී ජීවිතක්ෂයට පත්වූ පුද්ගලයින් 45 දෙනෙකු භූමදානය කළ බව සෞඛ්‍ය අමාත්‍යාංශය ප්‍රකාශ කළා.\nඑහි වෛද්‍ය තාක්ෂණික සේවා අධ්‍යක්ෂ සහ කොවිඩ් 19 පිළිබඳ ප්‍රධාන සම්බන්ධීකාරක වෛද්‍ය අන්වර් හම්දානි කියා සිටියේ ඒ අතර කොරෝනා ආසාදිතව මියගිය කතෝලික කාන්තාවක්ද වන බවයි.\nමඩකලපුව - ඔට්ටමාවඩි හි ජනශූන්‍ය ප්‍රදේශයක මෙම භූමදාන කටයුතු සිදු කෙරෙන අතර, දේහ භූමදානය සඳහා තවත් ප්‍රදේශ කිහිපයක් යෝජනාවී ඇති බවද ඔහු කියා සිටියා.\nඊයේ දිනයේ මෙරටින් වාර්තාවූ කොරෝනා ආසාදිතයන් 307 දෙනා අතරින් 25 දෙනෙකු විදේශගතව සිට පැමිණි පුද්ගලයන් වන අතර, සෙසු ආසාදිතයන්ගෙන් වැඩිම පිරිසක් වාර්තාවී ඇත්තේ කොළඹ දිස්ත්‍රික්කයෙන්.\nඑම සංඛ්‍යාව 50 ක්. එමෙන්ම මාතර දිස්ත්‍රික්කයෙන් ආසාදිතයන් 49 දෙනෙකු සහ ගම්පහ දිස්ත්‍රික්කයෙන් ආසාදිතයන් 47 දෙනෙකු ද ඊයේ වාර්තාවී තිබෙනවා.\nමේ අතර කොරෝනා මර්දනය සඳහා පත් කර ඇති ජනාධිපති කාර්ය සාධක බලකාය ජනාධිපති ලේකම් කාර්යාලයේදී මේ වනවිට රැස්වී තිබෙනවා. ඒ, ජනාධිපති ගෝඨාභය රාජපක්ෂගේ ප්‍රධානත්වයෙන්.\nසෞඛ්‍ය මාර්ගෝපදේශ කඩකරමින් මගීන් ප්‍රවාහනය කළ බස් රථ 176 ක ගමන් වාර තාවකාලිකව අත්හිටුවීමට බස්නාහිර පළාත් මාර්ගස්ථ මගී ප්‍රවාහන අධිකාරිය පියවර ගෙන තිබෙනවා.\nඑහි සභාපති ප්‍රසන්න සංජීව කියා සිටියේ බස්නාහිර පළාතේ අද සිට පාසල් ආරම්භ කිරීමත් සමඟ සිසු දරු දැරියන් ප්‍රවාහනය කිරීමේදී සෞඛ්‍ය මාර්ගෝපදේශ සම්බන්ධයෙන් දැඩි ලෙස අවධානය යොමු කළ යුතු බවයි.",
       "URL": "https://www.hirunews.lk/265384/පසුගිය-දින-නවයේදී-කොරෝනා-වැළඳී-මියගිය-45ක්-භූමදානය-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2087"
}