{
       "Source": "hirunews",
       "Timestamp": "Thursday, 16 September 2021 - 9:00",
       "Headline": "තවත් වෛද්‍යවරයෙක් කොරෝනාවෙන් මරුට",
       "News Content": "කටුගස්තොට රෝහලේ සේවය කරමින් සිටි වෛද්‍යවරයෙකු කොවිඩ් ආසාදිතව ප්‍රතිකාර ලබමින් සිටිය දී පේරදෙණිය ශික්ෂණ රෝහලේ දී ඊයේ මියගියා.\nමාවිල්මඩ ප්‍රදේශයේ පදිංචි මෙම වෛද්‍යවරයා කොවිඩ් ආසාදිතව පේරාදෙණිය ශික්ෂණ රෝහලට ඇතුළත් කර ඇත්තේ පසුගිය මස 18 වැනිදායි.\nඑමෙන්ම වයස අවුරුදු 15ත් 19ත් අතර ළමයින් සහ වයස අවුරුදු 12ත් 19ත් අතර නිධන්ගත රෝගවලින් පෙළෙන ළමයින් එන්නත්කරණයට ලක් කිරීමට සෞඛ්‍ය අමාත්‍යාංශය සහ අධ්‍යාපන අමාත්‍යාංශය අතර ඊයේ පැවති සාකච්ඡාවේ දී තීරණය කර තිබෙනවා.\nකෙසේ වෙතත් එම තීරණය ලබන සිකුරාදා ජාතික බෝවන රෝග පිළිබඳ උපදේශක කමිටුවට ඉදිරිපත් කර අවසන් අනුමැතිය ලබාගැනීමට නියමිත බවයි රජයේ වෛද්‍ය නිලධාරීන්ගේ සංගමයේ මාධ්‍ය කමිටු සාමාජික වෛද්‍ය නලින්ද හේරත් සඳහන් කළේ.\nඑසේ ම ඊයේ නව ආසාදිතයන් 2,314 දෙනෙකු හඳුනාගැනීමත් සමඟ මෙරට සමස්ත කොරෝනා ආසාදිතයන් සංඛ්‍යාව හාරලක්ෂ 96,423 ක් දක්වා ඉහළ ගියා.\nඊයෙ සිදු වූ නව මරණ 132ක් සමඟ මෙරට සමස්ත මරණ සංඛ්‍යාව දැක්වුණේ 11,699ක් ලෙසයි.\nරජයේ ප්‍රවෘත්ති දෙපාර්තමේන්තුව සඳහන් කළේ නව ආසාදිතයින් සියලු දෙනා අලුත් අවුරුදු කොවිඩ් පොකුරේ ආශ්‍රිතයන් වෙන බවයි.\nඒ අනුව මෙරට සක්‍රිය ආසාදිතයින් සංඛ්‍යාව 57,470ක් වෙන අතර, සුවය ලැබූ මුළු සංඛ්‍යාව හාරලක්ෂ 27,254ක්.\nඑමෙන්ම සෞඛ්‍ය සේවා අධ්‍යක්ෂ ජෙනරාල්වරයා විසින් පෙරේදා සිදු වූ බවට ඊයේ තහවුරු කරනු ලැබූ කොරෝනා මරණ 132න් 101ක් ම අවුරුදු 60 ඉක්ම වූ පුද්ගලයින් වෙනවා.",
       "URL": "https://www.hirunews.lk/282333/තවත්-වෛද්‍යවරයෙක්-කොරෝනාවෙන්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=1689"
}