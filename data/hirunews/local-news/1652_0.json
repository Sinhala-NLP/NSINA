{
       "Source": "hirunews",
       "Timestamp": "Sunday, 03 October 2021 - 19:37",
       "Headline": "ත්‍රිකුණාමලයේ තෙල් ටැංකි ඉන්දීය විදේශ ලේකම්ගේ නිරීක්ෂණයට (වීඩියෝ)",
       "News Content": "සිව් දින නිළ සංචාරයක් සඳහා මෙරටට පැමිණි ඉන්දීය විදේශ ලේකම් ශ්‍රී හර්ෂ් වර්දන් සිංග්ලා අද පස්වරුවේ ත්‍රිකුණාමලයේ තෙල් ටැංකි සංකීර්ණයේ නිරීක්ෂණ චාරිකාවකට එක්වුණා.\nමෙරට ඉන්දීය මහකොමසාරිස් කාර්යාලය නිවේදනය කළේ එහිදී මෙරට බලශක්ති සුරක්ෂිතතාවය ඉහළ නැංවීමට ඇති හැකියාව සම්බන්ධයෙන් ලංකා අයි.ඕ.සී. සමාගම විදේශ ලේකම්වරයා දැනුවත් කළ බවයි.\nවිදේශ අමාත්‍යාංශයේ ලේකම් අද්මිරාල් මහාචාර්ය ජයනාත් කොළඹගේ ගේ ආරාධනයකට අනුවයි ඉන්දීය විදේශ ලේකම්වරයා නිළ සංචාරයක් සඳහා ඊයේ පස්වරුවේ මෙරටට පැමිණියේ.\nඔහු මෙහි රැදී සිටින කාලය තුළ ජනාධිපතිවරයා, අග්‍රාමාත්‍යවරයා සහ මුදල් අමාත්‍යවරයා හමුවී සාකච්ඡා සිදුකිරීමට ද නියමිතව තිබෙනවා.\nඉන්දීය විදේශ ලේකම්වරයා සිය සංචාරය ආරම්භ කරමින් අද පෙරවරුවේ මහනුවර ඓතිහාසික ශ්‍රී දළදා මාළිගාවට පැමිණ දළදා වහන්සේ වැද පුදාගෙන ආශිර්වාද ලබා ගත්තා.\nමෙම  අවස්ථාවට  මෙරට ඉන්දියානු මහකොමසාරිස් ගෝපාල් බාග්ලේ ඇතුළු පිරිසක් ද එක්ව සිටියා.\nඉන් අනතුරුවයි ඉන්දීය විදේශ ලේකම්වරයා ත්‍රිකුණාමලය වෙත පැමිණ ලංකා අයි.ඕ.සී. සමාගමට අයත් තෙල් ටැංකි සංකීර්ණයේ නිරීක්ෂණ චාරිකාවට එක්වුණේ.\nමෙරට ඉන්දීය මහකොමසාරිස් කාර්යාලය නිවේදනය කළේ එම තෙල් ටැංකි සංකීර්ණයේ සංවර්ධන කටයුතු සහ මෙරට බලශක්ති සුරක්ෂිතතාවය ඉහළ නැංවීම සඳහා ඉන්දු - ශ්‍රී ලංකා බලශක්ති සහයෝගීතාවය ශක්තිමත් කිරීමේ හැකියාවන් පිළිබදව ලංකා අයි.ඕ.සී. ආයතනයේ නිලධාරීන් විදේශ ලේකම්වරයා දැනුවත් කළ බවයි.\nඑමෙන්ම ඉන්දීය විදේශ ලේකම්වරයා අද පස්වරුවේ යාපනයේ සංචාරයක නිරත වීමට ද නියමිතව තිබුණා.\nමේ අතර ත්‍රිකුණාමලයේ තෙල් ටැංකි ඉන්දියාවට යළි ලබාදීමට සූදානම් බවට වෘත්තීය සමිති සිදුකරන ප්‍රකාශ අසත්‍ය බව විෂයභාර අමාත්‍ය උදය ගම්මන්පිල පවසනවා.\nතෙල් වෘත්තීය සමිති දිගින් දිගටම කියා සිටියේ 2003 වසරේ අත්සන් කරන ලද ගිවිසුම 2023 වසරේදී අවසන් වීමට නියමිත බවයි.\nකෙසේ වෙතත් අදාළ ගිවිසුම අවසන් වීමට නියමිතව ඇත්තේ 2038 වසරේදී බව ඊට ප්‍රතිචාර දැක්වූ අමාත්‍ය උදය ගම්මන්පිල සඳහන් කළා.\nඉන්දීය විදේශ ලේකම්වරයා ත්‍රිකුණාමලයේ තෙල් ටැංකි සංකීර්ණයේ නිරීක්ෂණ චාරිකාවකට එක්වීමෙන්  අදාළ තෙල් ටැංකි යළිත් ඉන්දියාවට ලබාදීමට දරණ උත්සාහය මැනවින් පිළිබිඹුවන බව තෙල් වෘත්තිය සමිති පෙන්වා දෙනවා.\nඒ සම්බන්ධයෙන් අදහස් දැක්වූ අමාත්‍ය උදය ගම්මන්පිල කියා සිටියේ 2038 වසර දක්වා ඉන්දියාවේ අයිතිය යටතේ පවතින ත්‍රිකුණාමල තෙල් ටැංකි සංකීර්ණයේ නිරීක්ෂණ චාරිකාවකට එක්වීමට ඉන්දීය විදේශ ලේකම්වරයාට අයිතියක් ඇති බවයි.\nවෘත්තීය සමිති පෙන්වා දෙන්නේ වසර 35කට ඉන්දියාවට ලබාදී ඇති තෙල් ටැංකි සංකීර්ණයට අදාළ ගිවිසුම ද බල රහිත එකක් බවයි.\nඑසේම තෙල් ටැංකි සංකීර්ණය 2038 වන තුරු බදු පදනම යටතේ ඉන්දියාව ලබාගෙන තිබුණ ද ඉන්ධන බෙදා හැරීම ඇතුළු කටයුතු 2023 වසරෙන් අවසන් කළ යුතුයි.\nඒ, තෙල් බෙදා හැරීම ඇතුළු කටයුතු වෙනුවෙන් 2003 වසරේ ඉන්දියාවට නිකුත් කර ඇති බලපත්‍රයේ වලංගු කාලය වසර 20ක් වන බැවින්.\nවෘත්තීය සමිති පවසන්නේ ඒ හේතුවෙන් ඉන්ධන බෙදා හැරීම ඇතුළු කටයුතු තවදුරටත් පවත්වාගෙන යාම සඳහා ඉන්දියාව නව ගිවිසුමකට යාමට මේ වන විටත් කටයුතු කරමින් සිටින බවයි.\nඊට අදාළ සාකච්ඡා පැවැත්වීම ඉන්දීය විදේශ ලේකම්වරයාගේ මෙරට සංචාරයේ අරමුණ වී ඇති බව  තෙල් වෘත්තීය සමිති ප්‍රකාශ කළා.\nකෙසේ වෙතත්, ඛනිජ තෙල් පනතට අනුව තෙල් බෙදා හැරීම ඇතුළු කටයුතු සිදුකිරිම වෙනත් පාර්ශවයකට පැවරීමට අමාත්‍යවරයා සතුව බලතල නොමැති අතර ඒ හේතුවෙන් ඛනිජ තෙල් පනත ද වෙනස් කිරීමට රජය කටයුතු කරමින් සිටින බවයි වෘත්තීය සමිති පෙන්වා දෙන්නේ.\nඒ අනුව ලබන 6 වන දා එය පාර්ලිමේන්තුවට ඉදිරිපත් කිරීමට නියමිතව ඇති බව වෘත්තීය සමිති සඳහන් කළා.\nකෙසේ වෙතත්  ත්‍රිකුණාමලය තෙල් ටැංකි සංකීර්ණය සම්බන්ධයෙන් ඉන්දියාව සමග නව ගිවිසුමකට ඇතුලත්වීම පිළිබඳව මෙතෙක් අවසන් තීරණයක් ගෙන නොමැති බව විදේශ අමාත්‍ය මහාචාර්ය ජී.එල්. පීරිස් ප්‍රකාශ  කළා.\nඔහු කියා සිටියේ ඒ සම්බන්ධයෙන් අවසන් තීරණයකට එළඹෙන්නේ වෘත්තිය සමිති ඇතුලු සියලු පාර්ශව සමඟ සාකච්ඡා කිරීමෙන් අනතුරුව බවයි.",
       "URL": "https://www.hirunews.lk/283962/ත්‍රිකුණාමලයේ-තෙල්-ටැංකි-ඉන්දීය-විදේශ-ලේකම්ගේ-නිරීක්ෂණයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1652"
}