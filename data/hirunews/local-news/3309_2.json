{
       "Source": "hirunews",
       "Timestamp": "Monday, 10 June 2019 - 12:40",
       "Headline": "පාපුවරුවක් කඩාවැටීම ගැන ලංගමයෙන් පරීක්ෂණයක්",
       "News Content": "පහල කඩුගන්නාව ප්‍රදේශයේදී බස් රථයක ඉදිරිපස පාපුරුව කඩා වැටී පුද්ගලයින් දෙදෙනෙකු මියයාම සම්බන්ධයෙන් ශ්‍රී ලංකා ගමනාගමන මණ්ඩලය විශේෂ පරීක්ෂණයක් ආරම්භ කර තිබෙනවා.\nමට්ටක්කුලිය ඩිපෝවට අයත් බස් රථය බෝක්කුවක ගැටී ඇති අතර එම අවස්ථාවේ එය කඩා වැටීමෙන් ජීවිතක්ෂයට පත් වුණේ බස් රථයේ කොන්දොස්තරවරයා සහ පාපුරුවේ ගමන් ගත් මගියෙක්.\nඊයේ උදෑසන සිදු වූ අනතුරෙන් පසු බස් රථයේ රියදුරු පොලිසිය අත්අඩංගුවට ගත් අතර ඔහු මාවනැල්ල මහේස්ත්‍රාත් අධිකරණයට ඉදිරිපත් කිරීමෙන් අනතුරුව අද දිනය දක්වා රක්ෂිත බන්ධනාගාර ගත කෙරුණා.\nශ්‍රී ලංකා ගමනාගමන මණ්ඩලයට අයත් ඇතැම් බස් රථ පැරණි ඒවා වන අතර රාත්‍රී කාලයේදී බීමත් පුද්ගලයින් බස් රථවල පාපුවරුවේ යාමට පෙලඹී ඇති බවයි ශ්‍රී ලංකා ගමනාගමන මණ්ඩලයේ මෙහෙයුම් අධ්‍යක්ෂ පී.එච්.ආර්.ටී. චන්ද්‍රසිරි කියා සිටියේ.\nඑවැනි පුද්ගලයන්ට එරෙහිව කටයුතු කරන ලෙස රියදුරන්ට සහ කොන්දොස්තරවරුන්ට උපදෙස් ලබාදී ඇති බවයි ඔහු වැඩිදුරටත් කියා සිටියේ.",
       "URL": "https://www.hirunews.lk/218093/පාපුවරුවක්-කඩාවැටීම-ගැන-ලංගමයෙන්-පරීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=3309"
}