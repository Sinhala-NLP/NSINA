{
       "Source": "hirunews",
       "Timestamp": "Sunday, 03 July 2022 - 7:48",
       "Headline": "අපනයන ගම්මානයක් ලෙසින් ඩොලර් ගේන්න දියුණු වන 'ගල්කඩපතන ගම'",
       "News Content": "ශ්‍රී ලංකාව මේ වනවිට ආර්ථික වශයෙන් මුහුණ දී ඇති අර්බුදයට තාක්ෂණික විසඳුම් භාවිත කරමින්, වගා සංග්‍රාමයකට පේරාදෙණිය විශ්වවිද්‍යාලයේ කෘෂිකර්ම පීඨයේ විද්‍යාර්ථින් සූදානම් වෙමින් සිටිනවා.\nඔවුන් විසින් නුවරඑළිය දිස්ත්‍රික්කයේ වලපනේ ප්‍රාදේශීය ලේකම් කොට්ඨාසයේ ගල්කඩපතන නමැති ගම්මානය මෙරටට ඩොලර් ඉපැයීමට හැකියාවක් ඇති ප්‍රදේශයක් ලෙසටයි තෝරාගෙන ඇත්තේ.\nඑම ගම්මානය සතු එයට ම අනන්‍ය වූ සුන්දරත්වය හේතුවෙන් ගල්කඩපතන ගම්මානය අපනයන ගම්මානයක් ලෙසින් දියුණු කිරීමට පේරාදෙණිය කෘෂි පීඨයේ සිසුන් තීරණය කර තිබෙනවා.\nමේ වනවිට මෙම ගම්මානය තුළ කෝපි තවාන් පාලනය, අමු කෝපි බීජ අපනයනය , ඇන්තූරියම් තවාන්, ඇන්තූරියම් කැපූ මල් ආදිය අපනයන කර්මාන්තයක් වශයෙන් දැනටමත් ක්‍රියාත්මකයි.\nමෙම ගම්මානය සතුව දක්ෂ නිර්මාණකරුවන් මෙන්ම ව්‍යවසායකයින් සිටින අතර, ඔවුන්ගෙන් ආර්ථිකයට සවියක් ලබාදීමට පේරාදෙණිය කෘෂි පීඨයේ විද්‍යාර්ථීන් ක්ෂේත්‍ර චාරිකා සහ අධ්‍යයනයන් හරහා වැඩසටහන් ක්‍රියාත්මක කරනවා.\nඒ අනුව මෙවන් ආර්ථික අර්බුදයක් තුළ තනිවම අපනයන ආර්ථිකයක් උදෙසා වෙහෙසෙන ගල්කඩපතන ගම්වැසියන්ව ලෝකයා ඉදිරියට ගෙන යාම අරමුණු කරගනිමින් එළඹෙන 08 වැනිදා පෙරවරු 09 සිට පවරු 05 දක්වා කෘෂිකාර්මික ප්‍රදර්ශනයක් පැවැත්වීමට කටයුතු යොදා තිබෙනවා.\nඒ ගල්කඩපතන ශ්‍රී සුදර්ශනාරාම විහාරස්ථාන පරිශ්‍රයේදීයි.\nමෙහිදී තිරසාර පොහොර භාවිත කිරීම, නිසි ප්‍රමිතියකින් යුතු බීජ නිෂ්පාදනය, ආහාර සුරක්ෂිතතා සංකල්පය හා ආහාර පරීක්ෂණය , බෝග සායනය, කාබනික පොහොර නිෂ්පාදනය යන මාතෘකා ඔස්සේ ප්‍රදර්ශන කුටි සහ ඊට සමගාමීව කෙරෙන පුහුණු වැඩසටහන් සංවිධානය කෙරෙනවා.\nමේ සඳහා ගල්කඩපතන සුදර්ශනාරාම විහාරස්ථානය ප්‍රමුඛ ගමේ ස්වේච්ජා සමිති සමාගම්වල මහඟු දායකත්වයක් හිමිව ඇති බවයි වාර්තා වන්නේ.",
       "URL": "https://www.hirunews.lk/308874/අපනයන-ගම්මානයක්-ලෙසින්-ඩොලර්-ගේන්න-දියුණු-වන-ගල්කඩපතන-ගම",
       "Category": "Local News",
       "Parent URL": "https://www.hirunews.lk/local-news.php?pageID=1050"
}