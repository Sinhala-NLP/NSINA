{
       "Source": "hirunews",
       "Timestamp": "Tuesday, 14 June 2016 - 12:56",
       "Headline": "දිසා ලේකම්වරුන් පළාත් සභාව යටතේ සේවයේ පිහිටු විය යුතුයි - විග්නේෂ්වරන් කියයි",
       "News Content": "නව ව්‍යවස්ථාවෙන් දිස්ත්‍රික් ලේකම්වරුන් පළාත් සභාව යටතේ සේවයේ පිහිටුවීමට යෝජනා වී ඇති බව උතුරු පළාත් මහඇමති සී වී විග්නේෂ්වරන් පවසනවා.\nහිරු ප්‍රවෘත්ති අංශය වෙත අදහස් දක්වමින් උතුරු පළාත් ප්‍රධාන අමාත්‍යවරයා කියා සිටියේ මෙය සාධනීය පියවරක් බවයි.\n‘‘ 13 වන ව්‍යවස්ථා සංශෝධනයෙන් පළාත් සභා ඇති කිරීමේදී දිස්ත්‍රික් ලේකම්වරුන් පළාත් සභා යටතේ සේවයේ පිහිටුවා තිබුණ ද 1992 දී ඔවුන් යළිත් මධ්‍යම රජය යටතට පත්කළා.\nඒ නිසාම පරිපාලන සේවයන් දෙකක් ඇතිවීම හේතුවෙන් ගැටළුකාරී තත්ත්වයක් නිර්මාණය වුණා.\nපරිපාලන කටයුතු පවත්වාගෙන යාමේදී දැන් පවතින්නේ විශාල ප්‍රශ්න ගොඩක්. කොහොම වුණත් අලූත් ව්‍යවස්ථාවෙන් රජය යළිත් දිස්ත්‍රික් ලේකම්වරුන් පළාත් සභා යටතේ සේවයේ පිහිටුවීමට කටයුතු කර ඇති බව දැන ගන්න ලැබුණා. එය ඉතාමත් සාධනීය තත්ත්වයක්.’’\nමේ අතර බ්‍රිතාන්‍ය මහකොමසාරිස් ජේම්ස් ඩෝරයිස්ගේ යාපන සංචාරය සම්බන්ධයෙන් බ්‍රිතාන්‍ය මහකොමසාරිස් කාර්යාලය නිවේදනයක් නිකුත් කර තිබෙනවා.\nඑහිදී උතුරු පළාත් ප්‍රධාන අමාත්‍ය සී වී විග්නේෂ්වරන් සමඟ මහකොමසාරිස්වරයා කරුණු කිහිපයක් සම්බන්ධයෙන් සාකච්ඡා කළ බවයි සදහන් කර ඇත්තේ.\nසංහිදියා ක්‍රියාවලිය ව්‍යස්ථා සංශෝධන සහ ආර්ථික කරුණු ඇතුළු පළාත් සභාවේ ප්‍රමුඛතා පිළිබඳව එහිදී අවදානය යොමු කළ බව බ්‍රිතාන්‍ය මහකොමසාරිස් කාර්යාලය වැඩිදුරටත් සදහන් කළා.",
       "URL": "https://www.hirunews.lk/135516/දිසා-ලේකම්වරුන්-පළාත්-සභාව-යටතේ-සේවයේ-පිහිටු-විය-යුතුයි-විග්නේෂ්වරන්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=5006"
}