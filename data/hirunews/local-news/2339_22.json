{
       "Source": "hirunews",
       "Timestamp": "Tuesday, 10 November 2020 - 19:52",
       "Headline": "රිජ්වේ ආර්යා ළමා රෝහලෙන් වාර්තා වන කොරෝනා ආසාදිතයින් 56 දක්වා ඉහළට (වීඩියෝ)",
       "News Content": "බොරැල්ල - රිජ්වේ  ආර්යා ළමා රෝහලෙන් වාර්තාවන කොරෝනා ආසාදිත සංඛ්‍යාවද අද (10) වනවිට 56 දක්වා ඉහළ ගොස් තිබෙනවා.\nඑම ආසාදිතයන් අතර දරුවන් සහ මව්වරුන් 46ක් මෙන්ම රෝහල් කාර්ය මණ්ඩලයේ 10 දෙනෙකුද වන බවයි රෝහල් අධ්‍යක්ෂ වෛද්‍ය ජී විජේසූරිය සඳහන් කළේ.\nපවතින තත්වය හමුවේ ලබන සතියේ සිට රැපිඩ් ඇන්ටිජන් පරීක්ෂාව රිජ්වේ ආර්යා ළමා රෝහල තුළ සිදුකිරීමට අපේක්ෂා කරන බවද රෝහල් අධ්‍යක්‍ෂවරයා කියා සිටියා.\nමේ අතර, හොරණ - ගුරුගොඩ ප්‍රදේශයේ පිහිටි බොඩිලයින් ඇඟලුම් කර්මාන්තශාලවෙන් වාර්තාවන කොරෝනා ආසාදිත සංඛ්‍යාව 213 දක්වා ඉහළ ගොස් තිබෙනවා.\nඑම ඇඟළුම් කර්මාන්තශාලාවේ සේවකයන් 3,000 කට  ආසන්න පිරිසකට මේ වනවිට පී.සී.ආර්. පරීක්ෂණ සිදුකර ඇති බවයි හොරණ සෞඛ්‍ය වෛද්‍ය නිලධාරී කාර්යාලය සඳහන් කළේ.\nගාල්ල - මකුළුව ප්‍රදේශයේ එකම පවුලේ සාමාජිකයන් පස්දෙනෙකු ඇතුලු ඔවුන්ගේ ආශ්‍රිතයන් දසදෙනෙකු කොරෝනා ආසාදිත බවට හඳුනාගැනීමත් සමඟ එම ප්‍රදේශයේ ප්‍රජාවට අද පී.සී.ආර්. පරීක්ෂණ සිදුකරනු ලැබුවා.\nමකුළුව ප්‍රදේශයෙන් හඳුනාගත් අදාළ ආසාදිතයන් පිරිස නිරෝධායනය සඳහා යොමු කර තිබූ කාලසීමාව තුළ නිරෝධායන නීති කඩකර ඇති බවටද සෞඛ්‍ය වෛද්‍ය නිලධාරී කාර්යාලය වෙත පැමිණිලි ලැබී තිබුණා.\nගාල්ල දිස්ත්‍රික්කයෙන් මේ වනවිට ආසාදිතයන් 104 දෙනෙකු හඳුනාගෙන ඇති අතර, ඉන් වැඩිම ආසාදිතයින් සංඛ්‍යාවක් වාර්තාවී ඇත්තේ බලපිටිය සෞඛ්‍ය වෛද්‍ය නිලධාරී කොට්ඨාසයෙන්.\nඑම සංඛ්‍යාව 44 ක්.",
       "URL": "https://www.hirunews.lk/254439/රිජ්වේ-ආර්යා-ළමා-රෝහලෙන්-වාර්තා-වන-කොරෝනා-ආසාදිතයින්-56-දක්වා-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2339"
}