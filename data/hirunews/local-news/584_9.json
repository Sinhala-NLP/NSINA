{
       "Source": "hirunews",
       "Timestamp": "Monday, 23 January 2023 - 13:01",
       "Headline": "විදෙස් රැකියා ආයතනයක හිමිකරුවෙකු කටුනායක දී අත්අඩංගුවට",
       "News Content": "සංචාරක වීසා මත නීතිවිරෝධීව විදෙස් රැකියා සඳහා පුද්ගලයන් යැවූ මරදානේ පිහිටි විදේශ රැකියා ආයතනයක හිමිකරුවෙකු කටුනායක ගුවන්තොටුපලේදී අත්අඩංගුවට ගෙන තිබෙනවා.\nඅද (23) පෙරවරුවේ විදේශ සේවා නියුක්ති කාර්යාංශයේ නිලධාරින් සහ පොලීසිය එක්ව මෙම සැකකරු අත්අඩංගුවට ගෙන ඇත්තේ අධිකරණයෙන් ලබා ගත් නියෝගයක් මතයි.\nඕමානයට සංචාරක වීසා මත පුද්ගලයන් යැවීමේ ජාවාරමක් සම්බන්ධයෙන් අපරාධ පරීක්ෂණ දෙපාර්තමේන්තුව සහ විදේශ සේවා නියුක්ති කාර්යාංශය සිදුකළ විමර්ශනවලට අදාළ ඕමානයේ රැඳී සිටි කාන්තාවක් හමුව තිබෙනවා.\nඇය, කොලොන්නාවේ පදිංචි උප ඒජන්තවරයෙකු මාර්ගයෙන් මරදානේ පිහිටි විදේශ රැකියා ආයතනයක් හරහා ඕමානයට ගිය බවටයි විමර්ශන නිලධාරින් සඳහන් කළේ.\nපසුව මෙම උප ඒජන්තවරයා අත්අඩංගුවට ගැනීමෙන් පසු අධිකරණයට කරුණු ඉදිරිපත් කිරීමෙන් පසු අදාළ විදේශ රැකියා ආයතනයේ හිමිකරුට එරෙහිව අධිකරණය විදෙස් ගමන් තහනමක් ද පනවනු ලැබුවා.\nඒ අනුව, අද පෙරවරුවේ ඔහු දිවයිනට පැමිණි අවස්ථාවේ අත්අඩංගුවට ගත් බව සඳහන්.",
       "URL": "https://www.hirunews.lk/325697/විදෙස්-රැකියා-ආයතනයක-හිමිකරුවෙකු-කටුනායක-දී-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=584"
}