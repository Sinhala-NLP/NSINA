{
       "Source": "hirunews",
       "Timestamp": "Monday, 24 August 2020 - 13:44",
       "Headline": "අස්වැන්න සඳහා නිසි මිලක් නොලැබීමෙන් අසරණ වී සිටින ගොරකා වගාකරුවන් (වීඩියෝ)",
       "News Content": "වසර ගණනාවක සිට ගොරකා අස්වැන්න සඳහා නිසි මිලක් නොමැතිවීමෙන් මෙරට ගොරකා වගාකරුවන් දැඩි අසරණ තත්ත්වයකට පත්ව සිටිනවා.\nඔවුන් ඉල්ලා සිටින්නේ රජය මැදිහත්වී සිය අස්වැන්න සඳහා නිසි මිලක් ලබා දෙන ලෙසයි.\nGarcinia gummi-gutta යන විද්‍යාත්මක නාමයෙන් හැදින්වෙන ගොරකා මිනිස් ශරීරයට වැළඳෙන රෝගාබාධ රැසක් සුව කිරීමේ බලයක් ඇති හෙළ ඔසුවක් මෙන්ම මෙරට ආහාර සුරක්ෂිතතාව සඳහා ඈත අතීතයේ සිට යොදා ගන්නා මුළුතැන්ගෙයි නැතුවම බැරි අංගයක්.\nනමුත් අද වනවිට සිය අස්වැන්න සඳහා නිසි මිලක් නොලැබීමෙන් මෙරට ගොරකා වගාකරුවන් පත්ව සිටින්නේ දැඩි අසරණ තත්ත්වයකයි.\nමාතලේ දිස්ත්‍රික්කයේ යටවත්ත, මඩවල, නාවුල, ගොහොලංවල, දීවිල්ල, පල්ලේපොළ, රත්තොට, උකුවෙල ආදී ප්‍රදේශ රැසක ප්‍රධාන බෝගයක් ලෙස\nගොරකා වගාව සිදු කෙරෙනවා.\nමේ දිනවල ගොරකා වගාවේ අස්වැන්න නෙලීම ආරම්භවී ඇතත් සිය මහන්සියේ තරමට ප්‍රතිඵළ නොලැබීමෙන් ගොරකා වගාකරුවන් පත්ව සිටින්නේ\nදැඩි අසරණ තත්ත්වයකටයි.\nවියළි ගොරකා කිලෝග්‍රෑමයක් සකස් කර ගැනීමට අමු ගොරකා කිලෝ ග්‍රෑම් 8ක ප්‍රමාණයක් අවශ්‍ය වන අතර ඒ සඳහා දැඩි මූල්‍යමය බරපැනක් මෙන්ම ශ්‍රම\nශක්තියද අනූනව සැපයීමට අවශ්‍යයි.\nඑලෙස ලබා ගන්නා ගොරකා අස්වැන්න අඩු මිලට විකිණීමෙන් තමන්ට විශාල අලාභයක් සිදුවන බව පවසන ගොවීන් යටවත්ත සහ දීවිල්ල ප්‍රදේශවල\nගොරකා අස්වැන්න නෙළීම අතහැර දමා ඇති අයුරුයි මේ.\nසිය ගැටළුව හඳුනාගෙන කඩිනමින් නිසි විසඳුම් ලබා දී ගොරකා වගාවේ අනාගතය සුරක්ෂිත කර දෙන ලෙස ගොවීන් රජයෙන් ඉල්ලා සිටිනවා.",
       "URL": "https://www.hirunews.lk/248541/අස්වැන්න-සඳහා-නිසි-මිලක්-නොලැබීමෙන්-අසරණ-වී-සිටින-ගොරකා-වගාකරුවන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2501"
}