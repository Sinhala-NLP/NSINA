{
       "Source": "hirunews",
       "Timestamp": "Friday, 17 March 2017 - 10:55",
       "Headline": "අවුරුදු 5 ක දරුවාගේ මරණයට හේතුව හෙළිවෙයි",
       "News Content": "කාත්තන්කුඩි ප්‍රදේශයේදී මියගිය වයස අවුරුදු 5 ක දරුවාගේ මරණය මොට ආයුධවලින් පහරදීම හේතුවෙන් සිදුවුවක් බවට අනාවරණ වී තිබෙනවා.\nපසුගිය බදාදා අලුයම මියගිය දරුවාගේ පශ්චාත් මරණ පරීක්ෂණය ඊයේ මඩකලපුව ශික්ෂණ රෝහලේදී පැවැත්වුනා.\nඑහිදීයි මරණයට හේතුව අනාවරණ වී ඇත්තේ.\nමොට ආයුධවලින් පහරදීම හමුවේ අභ්‍යන්තර ඉන්ද‍්‍රියන්ට රුධිරය වහනය වීම හේතුවෙන් සිදුවු මරණයක් බවට අධිකරණ වෛද්‍ය වාර්තාව ලබාදී තිබෙනවා.\nමෙම දරුවා හදාවඩා ගත් කාන්තාව ඔහු රෝහල් ගතකර තිබුනේ නිවසේ ඇති පඩිපෙළකින් ඇද වැටී තුවාල ලැබු බවට පවසමින්.\nආරියම්පති රෝහලට ඇතුලත් කල දරුවා වැඩිදුර ප්‍රතිකාර සඳහා මඩකලපුව රෝහලට රැගෙන යාමේදී මරණයට පත්ව තිබුනා.\nමෙම සිද්ධියට අදාළව දරුවා හදා වඩාගත් කාන්තාව මෙන්ම දරුවාගේ මව ද පොලිස් අත්අඩංගුවට ගෙන තිබෙනවා.\nවැඩිදුර විමර්ශණවලදී හෙළිවී ඇත්තේ දරුවාගේ නිත්‍යානුකූල මව විසින් සැකකාර කාන්තාවට මාස 3 කට පෙර මෙම දරුවා හදාවඩා ගැනීමට ලබාදී ඇති බවයි.\nඑහිදී එම කාන්තාව මියගිය දරුවාට පහරදීම් සිදුකර ඇති බවට ද විමර්ශණයේදී හෙළිවී තිබෙනවා.\nපහරදී මනුෂ්‍ය ඝාතනයක් සිදු කිරීමේ චෝදනා මත දරුවා හදාවඩා ගත් කාන්තාව ඊයේ සවස අත්අඩංගුවට ගත් බවයි පොලිසිය සඳහන් කලේ.\nඅනතුරුව ඇය මඩකලපුව මහේස්ත්‍රාත් අධිකරණයට ඉදිරිපත්  කිරීමෙන් පසු ලබන 28 වනදා රක්ෂිත බන්ධනාගාර ගතකර තිබෙනවා.\nකාත්තන්කුඩි පොලිසියයි මේ සම්බන්ධයෙන් විමර්ශණ මෙහෙයවන්නේ.",
       "URL": "https://www.hirunews.lk/157072/අවුරුදු-5-ක-දරුවාගේ-මරණයට-හේතුව-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4610"
}