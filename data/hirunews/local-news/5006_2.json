{
       "Source": "hirunews",
       "Timestamp": "Wednesday, 15 June 2016 - 8:08",
       "Headline": "කෝප් ගැන අගමැතිට පැමිණිල්ලක්",
       "News Content": "ශ්‍රී ලංකා මහබැංකුව සම්බන්ධයෙන් පොදු ව්‍යාපාර පිළිබද කාරක සභාව හෙවත් කෝප් කමිටුව කටයුතු කරන ආකාරය පිළිබදව එක්සත් ජාතික පෙරමුණු රජයේ ජ්‍යෙෂ්ඨ අමාත්‍යවරුන් පිරිසක් අග්‍රාමාත්‍ය රනිල් වික්‍රමසිංහ වෙත ඊයේ පැමිණිලි කර තිබෙනවා.\nරජයේ ආරංචි මාර්ග සදහන් කළේ මහබැංකුව සතු රහස්‍ය දත්ත බාහිර පාර්ශවයක් වෙත නිකුත් කිරීමේදී අනුගමනය කළ යුතු ක්‍රමවේදය නීතිපති දෙපාර්තමේන්තුව විසින් පැහැදිලිවම නිශ්චය කර තිබියදී කෝප් කමිටුව එම නිර්දේශ උල්ලංගණය කර ඇති බවට මෙම අමාත්‍යවරුන් චෝදනා කර ඇති බවයි.\nඊයේ පැවැති අමාත්‍ය මණ්ඩල රැස්වීමෙන් පසුව අග්‍රාමාත්‍යවරයා හමුවූ අමාත්‍යවරුන් මෙම පැමිණිල්ල ඉදිරිපත් කර ඇත්තේ ඊට අදාළ  ලිපි ලේඛන ද ඉදිරිපත් කරමින්.\n2004 වසරේ පෙබරවාරි 12 වන දින එවකට නීතිපති කේ.සී. කමල සබේසන් වෙනුවෙන් ලිපියක් නිකුත් කරන රජයේ නීතිඥ රජිව් ගුණතිලක විසින් මහබැංකුව සතු රහස්‍ය දත්ත වෙනත් බාහිර පාර්ශවයක් විසින් ගත යුතු ආකාරය පිළිබද ඉතාම නිරවුල්ව නිර්නායක ඉදිරිපත් කර තිබෙනවා.\nශ්‍රී ලංකා මහබැංකු පරිශ්‍රය තුළ දී මහබැංකුව සතු රහස්‍ය දත්ත  ඕනෑම අවස්ථාවකදී නීතිපතිවරයාට ලබාගත හැකි බව එම ලිපියේ පැහැදිලිවම සදහන් වනවා.\nශ්‍රී ලංකා මහබැංකුව සතු රහස්‍ය දත්ත ලබා ගැනීමට අදාළව හිටපු නීතිපතිවරයා විසින් දැක්වූ ක්‍රමවේදය යළි සිහි ගන්වමින් නියෝජ්‍ය මහබැංකු අධිපති පී සමරසිරි වත්මන් නීතිපති ගාමිණී විජේසිංහට මේ මස 3 වන දා යොමු කළ ලිපිය ද අමාත්‍යවරුන් අගමැතිවරයාට ඉදිරිපත් කර ඇති බවයි රජයේ ආරංචි මාර්ග සදහන් කළේ.\nනීතිපති දෙපාර්තමේන්තුවේ නිර්දේශ අභියෝගයට ලක් කරමින් කෝප් කමිටුව කටයුතු කරන බවට මෙම ජ්‍යෙෂ්ඨ අමාත්‍යවරුන් පිරිස අග්‍රාමාත්‍යවරයා වෙත මෙහිදී දීර්ඝ වශයෙන් කරුණු පැහැදිලි කර තිබෙනවා.\nමේ නිසා මේ සඳහා ඍජුවම මැදිහත් වී අවශ්‍ය පියවර ගන්නා ලෙසයි මෙම අමාත්‍යවරුන් අග්‍රාමාත්‍යවරයාගෙන් තවදුරටත් ඉල්ලා ඇත්තේ.\nමේ අතර රජයේ ප්‍රවෘත්ති දෙපාර්ලමේන්තුව ඊයේ නිවේදනයක් නිකුත් කරමින් සදහන් කළේ\nකෝප් කමිටුවට තොරතුරු ලබාදීම මහ බැංකුව ප්‍රතික්ෂේප කළ බවට පළවන වාර්තා අසත්‍ය බවයි.\nආණ්ඩුක්‍රම ව්‍යවස්ථාවේ මූල්‍ය නීති පනත් අනුව තමන් සතු තොරතුරු සහ ලිපි ලේඛන විගණන කටයුතු සඳහා සැපයීමට මහ බැංකුව බැඳී සිටින බවයි එහි සඳහන් වන්නේ.",
       "URL": "https://www.hirunews.lk/135565/කෝප්-ගැන-අගමැතිට-පැමිණිල්ලක්",
       "Category": "Local News",
       "Parent URL": "https://www.hirunews.lk/local-news.php?pageID=5006"
}