{
       "Source": "hirunews",
       "Timestamp": "Thursday, 16 March 2023 - 13:38",
       "Headline": "වැඩ වැරුම ගැන පසුවිපරමක් (වීඩියෝ)",
       "News Content": "රජයේ නව බදු ප්‍රතිපත්තිය ඇතුළු ඉල්ලීම් කිහිපයක් මුල් කරගනිමින් ඊයේ (15) සිදු කළ වර්ජන ක්‍රියාමාර්ගය අද පෙරවරුවේ සිට තාවකාලික ව අත්හිටුවීමට වෘත්තියවේදීන්ගේ වෘත්තිය සමිති එකමුතුව තීරණය කළා.\nඒ ඔවුන්ගේ ඉල්ලීම් ඇතුළත් යෝජනාවලියට ජනාධිපති ලේකම්වරයාගෙන් සාධනීය ප්‍රතිචාර හිමි වීම හේතුවෙන්.\nඒ අනුව අද පෙරවරු 8.00 සිට වර්ජන ක්‍රියාමාර්ගය අවසන් කළ බව යි රජයේ වෛද්‍ය නිලධාරීන්ගේ සංගමය ප්‍රකාශ කළේ.\nතෙල්, වරාය, සෞඛ්‍ය, පාසල්, බැංකු, තැපැල් ඇතුළු ක්ෂේත්‍රවල වෘත්තීය සමිති 40ක් සිදු කළ දීප ව්‍යාප්ත වර්ජන ක්‍රියාමාර්ගය හේතුවෙන් දෛනික කටයුතුවලට දැඩි බලපෑම් එල්ල වුණා.\nඊයේ පැවති වැඩ වර්ජනය හේතුවෙන් දළ ජාතික නිෂ්පාදනයට රුපියල් බිලියන 46ක් අහිමි වූ බවට ගණන් බලා තිබූ අතර අධ්‍යාපන ක්ෂේත්‍රයට ඇති වූ බලපෑම ගණනය කළ නොහැකි බවයි වාර්තා වුණේ.\nකෙසේවෙතත් අද දිනයේ සිට තාවකාලිකව එම වෘත්තීය ක්‍රියාමාර්ගය අත්හිටුවීමට වෘත්තීය සමිති තීරණය කළා.\nඒ අනුව අද පෙරවරුවේ සිට දුම්රිය ධාවන කටයුතු ද සාමාන්‍ය පරිදි සිදු කෙරුණා.\nකෙසේ වුවත් ඇතැම් දුම්රිය ස්ථානවල විශාල වශයෙන් මගී ජනතාව රැස්ව සිටියේ ප්‍රමාණවත් පරිදි දුම්රිය නොමැති වීම හේතුවෙන්.\nඑමෙන්ම ගුරු වෘත්තීය සමිති ද  සිය වෘත්තිය සමිති ක්‍රියාමාර්ගය තාවකාලිකව අත්හිටුවීමට පියවර ගත් බව ලංකා ගුරු සංගමයේ ප්‍රධාන ලේකම් ජෝසෆ් ස්ටාලින් සඳහන් කළා.\nකෙසේ වෙතත් තම සංගමයේ ඉල්ලීම්වලට සෑහිමට පත්විය හැකි විසඳුම් නො ලැබීම හේතුවෙන් සිය වෘත්තීය ක්‍රියාමාර්ගය අඛණ්ඩව සිදුකරන බවයි විශ්වවිද්‍යාල ආචාර්ය සමිති සම්මේලනය පවසන්නේ.\nකොළඹ වරායේ කටයුතුද සාමාන්‍ය පරිදි සිදු කෙරෙන ආකාරය දක්නට ලැබුණු අතර, සේවක පැමිණීමද ඉහළ අගයක් ගෙන තිබුණා.\nකොළඹ ජාතික රෝහලේ කටයුතුද සාමාන්‍ය පරිදි සිදු කෙරුණු අතර සෙසු රෝහල්වල කටයුතුද සාමාන්‍ය පරිදි සිදු වුණා.\nමේ අතර අභියෝග රැසකට මුහුණ දෙමින් මෙරට සෞඛ්‍ය සේවාව සාමාන්‍ය තත්ත්වයෙන් පවත්වා ගෙන යාමට කටයුතු කළ සෞඛ්‍ය ක්ෂේත්‍රෙ යේ නිරත පිරිස් ඇගයීමට සෞඛ්‍ය අමාත්‍යංශය පියවර ගෙන තිබෙනවා.",
       "URL": "https://www.hirunews.lk/330105/වැඩ-වැරුම-ගැන-පසුවිපරමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=473"
}