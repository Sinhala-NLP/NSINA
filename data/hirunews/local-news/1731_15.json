{
       "Source": "hirunews",
       "Timestamp": "Wednesday, 25 August 2021 - 14:48",
       "Headline": "මෙරට කොවිඩ් ආසාදිතයින් ගණන ලක්ෂ 4 ඉක්මවයි (වීඩියෝ)",
       "News Content": "මෙරට සමස්ත කොරෝනා ආසාදිතයින් සංඛ්‍යාව අද හාර ලක්ෂය ඉක්මවූ බව වංසගත රෝග විද්‍යා අංශය ප්‍රකාශ කළා.\nපසුගිය දින හතර තුළ සිදුකළ කොරෝනා පරික්ෂණ වලින් හඳුනාගත් කොරෝනා ආසාදිතයින් 4484 දෙනෙකු වසංගත රෝග විද්‍යා අංශය විසින් අද සමස්ත ආසාදිතයින් සංඛ්‍යාවට එක් කර තිබුණා.\nඒ අනුව, මෙරට මුළු ආසාදිතයින් ගණන 403,285ක් දක්වා ඉහළ ගියා.\nකෙසේ වෙතත්, මෙතෙක් අදාළ ආසාදිතයින් පිරිස එම දිනවල වෙන් වෙන්ව එකතු කිරීමට කටයුතු කර නොමැති අතර එම ආසාදිතයින් 4484 දෙනා සාමාන්‍ය ලෙස දින හතර තුළදි වෙන් වෙන්ව 1121 දෙනෙකු බැගින්  එක් කළහොත් එම දින හතරෙහිම දෛනික ආසාදිතයින් ගණන 5,000 ඉක්මවා ගොස් තිබෙනවා.\nවසංගත රෝග විද්‍යා අංශය විසින් පසුගිය 16 වැනිදා සිට 19 වැනිදා දක්වාද මේ ආකාරයෙන්ම අසාදිතයින් 4808 දෙනෙකු සමස්ත ආසාදිතයන් අතරට එක් කළා.\nමේ අතර, කොරෝනා වෛරසය ආසාදනය වි ඇති බවට තහවුරු කිරිම සඳහා සිදුකළ යුත්තේ පී.සී.ආර් පරික්ෂණය බව සෞඛ්‍ය ප්‍රවර්ධන කාර්යංශය පවසනවා.\nසෞඛ්‍ය ප්‍රවර්ධන කාර්යංශය කොළඹ අද කැඳවු මාධ්‍ය හමුවකට එක්වෙමින් ඖෂධවේදය පිළිබඳ මහාචාර්ය විශේෂඥ වෛද්‍ය ප්‍රියදර්ශනි ගලප්පති කොරෝනා පරීක්ෂණ සම්බන්ධයෙන් වැඩිදුරටත් පැහැදිලි කළා.\nඑසේම, කොරෝනා රෝගින්ට ඇතැම් අවස්ථා වලදි ලබා දෙන ටොසී ඖෂධය වෛරස පාලන ඖෂධයක් නොවන බව කායික රෝග විශේෂඥ වෛද්‍ය ප්‍රියංකර ජයවර්ධන කියා සිටියා.\nමේ අතර, මහනුවර ජාතික රෝහලේ කොවිඩ් රෝගීන් සඳහා ඇත්තේ තවත් දැඩි සත්කාර ඇඳන් හතරක් පමණක් බව වාර්තා වනවා.\nඑසේම, එම රෝහලේ දැඩි නිරීක්ෂණ ඒකක වලට අවශ්‍ය යන්ත්‍රෝපකරණ වලද හිඟයක් පවතින බවයි වාර්තා වුණේ.\nඑමෙන්ම, රජයේ වෛද්‍ය නිළධාරින්ගේ සංගමයේ උප සභාපති වෛද්‍ය චන්දික එපිටකඩුව අද කොළඹ පැවැති මාධ්‍ය හමුවකදි මෙරට එන්නත්කරණ ක්‍රියාවලිය පිළිබඳව අදහස් දැක්වුවා.",
       "URL": "https://www.hirunews.lk/280592/මෙරට-කොවිඩ්-ආසාදිතයින්-ගණන-ලක්ෂ-4-ඉක්මවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1731"
}