{
       "Source": "hirunews",
       "Timestamp": "Monday, 08 November 2021 - 9:08",
       "Headline": "විශේෂ ඩෙංගු මර්දන වැඩසටහනක් අද සිට",
       "News Content": "බස්නාහිර සහ නැගෙනහිර පළාත්වල තෝරාගත් අධි අවදානම් සෞඛ්‍ය වෛද්‍ය නිලධාරී කොට්ඨාස 59ක් ඉලක්ක කරගෙන අද සිට විශේෂ ඩෙංගු මර්දන වැඩසටහනක් ක්‍රියාත්මක බව ජාතික ඩෙංගු මර්දන ඒකකය ප්‍රකාශ කළා.\nඑහි වැඩබලන අධ්‍යක්ෂ වෛද්‍ය සුදත් සමරවීර සඳහන් කළේ, ඩෙංගු වාහක මදුරුවන් සහ මදුරු කීටයන් පිළිබඳව රට පුරා කරන ලද සමීක්ෂණ අනුව ඩෙංගු මදුරුවන් බෝවන ස්ථානවල වැඩිවීමක් දක්නට ලැබෙන බවයි.\nඒ හේතුවෙන් ඉදිරි දිනවල ඩෙංගු රෝගීන්ගේ වැඩිවීමක් අපේක්ෂා කරන බැවින් මෙම ඩෙංගු මර්දන විශේෂ වැඩසටහන ක්‍රියාත්මක කරන බව ඔහු කියා සිටියා.\nපසුගිය නොවැම්බර් හතරවනදා වනවිට මෙරටින් ඩෙංගු රෝගීන් 22,902 ක් වාර්තා වී තිබුණා.",
       "URL": "https://www.hirunews.lk/287343/විශේෂ-ඩෙංගු-මර්දන-වැඩසටහනක්-අද-සිට",
       "Category": "Local News",
       "Parent URL": "https://www.hirunews.lk/local-news.php?pageID=1576"
}