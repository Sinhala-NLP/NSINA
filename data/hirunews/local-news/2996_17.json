{
       "Source": "hirunews",
       "Timestamp": "Wednesday, 18 December 2019 - 12:55",
       "Headline": "පිහි ඇනුමෙන් පසු කෑගල්ල අධිකරණ භූමියේ පරීක්ෂාවට සිටි පොලිසියේ දෙදෙනෙකුගේ වැඩ තහනම්",
       "News Content": "කෑගල්ල අධිකරණය පරිශ්‍රයේදී පිහියෙන් ඇන කාන්තාවක් ඝාතනය කිරිමේ සිද්ධිය සම්බන්ධයෙන් එහි ආරක්ෂක කටයුතුවල නිරතව සිටි පොලිස් සැරයන්වරුන් දෙදෙනෙකුගේ වැඩ තහනම් කර තිබෙනවා.\nමොවුන් කෑගල්ල පොලීසියට අනුයුක්තව සේවය කරන නිලධාරින් දෙදෙනෙකු වන අතර රාජකාරිය නිසි පරිදි සිදු නොකිරිමේ චෝදනාව මත අදාල වැඩ තහනම සිදුකර ඇති බවයි පොලිසිය සඳහන් කළේ.\nවිභාගවීමට නියමිතව තිබූ නඩත්තු නඩුවකට පෙනී සිටීම සඳහා මෙම කාන්තාව අධිකරණ භූමියට පැමිණ සිටි අවස්ථාවේ ඔහුගේ සැමියා විසින් පිහි ඇනුම සිදුකර තිබුණා.\nමියගිය කාන්තාව රඹුක්කන - යටගම ප්‍රදේශයේ පදිංචි දෙදරු මවක් වන අතර, සැකකරු යුද හමුදා ඉංජිනේරු බලකායේ සෙබළෙකු බවටයි පසුව අනාවරණ වුණේ.\nවැඩ තහනමට ලක්වූ පොලිස් සැරයන්වරුන් දෙදෙනා අධිකරණයට ඇතුලුවන පුද්ගලයින් නිසි ලෙස පරීක්ෂාවට ලක් කර නොමැති බවට මූලික පොලිස් පරීක්ෂණවලදී හෙළිවී තිබෙනවා.\nමේ අතර දඹුල්ල - හබරණ ප්‍රධාන මාර්ගයේ දිගම්පතහ අව්ඩන්ගාව ප්‍රදේශයේදි බන්ධනාගාර වෑන් රථයක් අනතුරට ලක්වීමෙන් තුවාල ලැබූ බන්ධනාගාර රැඳවියා සහ නිලධාරීන් දෙදෙනා තවදුරටත් දඹුල්ල රෝහලේ ප්‍රතිකාර ලබනවා.\nසිද්ධියෙන් බන්ධනාගාර නියාමකවරයෙකු ජීවිතක්ෂයට පත්වූ අතර, ඔහු පල්ලෙකැලේ බන්ධනාගාරයට අනුයුක්තව සේවය කළ 52 හැවිරිදි හෙම්මාතගම - අලුදෙණිය ප්‍රදේශයේ පදිංචි උදය කුමාර ඒකනායක නැමති බන්ධනාගාර නියාමකවරයෙක්.\nහිඟුරක්ගොඩ මහේස්ත්‍රාත් අධිකරණයේ අද දිනයේ විභාගවීමට නියමිතව තිබූ කොල්ලකෑමේ සිද්ධියක් සම්බන්ධයෙන් වන නඩුවකට අදාළ රැඳවියා රැගෙන යමින් සිටියදී වෑන් රථය අසළ තිබූ ගසක ගැටීමෙන් මෙම අනතුර සිදුවුණා.\nරියදුරුට නින්දයාම හෝ වෑන් රථයේ වේගය පාලනය කරගැනිමට නොහැකිවීමෙන් මෙම අනතුර සිදුව ඇති බවටයි පොලීසිය සැක කරන්නේ.",
       "URL": "https://www.hirunews.lk/230492/පිහි-ඇනුමෙන්-පසු-කෑගල්ල-අධිකරණ-භූමියේ-පරීක්ෂාවට-සිටි-පොලිසියේ-දෙදෙනෙකුගේ-වැඩ-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=2996"
}