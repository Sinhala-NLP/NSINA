{
       "Source": "hirunews",
       "Timestamp": "Wednesday, 07 September 2016 - 18:19",
       "Headline": "යුද විරු තතු පහදයි",
       "News Content": "යුද අපරාධ සම්බන්ධයෙන් ශ්‍රී ලංකාවට නැගෙන චෝදනාවලට පිළිතුරු සැපයීමට තමන් රචනා කළ කෘති ඉවහල් වෙතැයි විශ්‍රාමික මේජර් ජෙනරාල් කමල් ගුණරත්න ප්‍රකාශ කළා.\nඒ, මානුෂීය මෙහෙයුමේදී සැබවින්ම සිදුවූයේ කුමක්ද යන්න පිළිබඳව කරුණු දක්වමින්  රෝඩ් ටු නන්දිකඩාල් සහ එහි සිංහල පරිවර්තනය වන රණමඟ ඔස්සේ නන්දිකඩාල් යන ඔහු රචනා කළ කෘතීන් එළිදැක්වීමේ අවස්ථාවට  ඊයේ එක්වෙමින්.\nකොළඹ පැවති උත්සවයේ ප්‍රධාන ආරාධිතයා ලෙස හිටපු ජනාධිපති මහින්ද රාජපක්ෂ සහභාගි වූ අතර, හිටපු ආරක්ෂක ලේකම් ගෝඨාභය රාජපක්ෂද එම අවස්ථාවට එක්වුණා.\nඑහිදී අදහස් දැක්වූ විශ්‍රාමික මේජර් ජෙනරාල් කමල් ගුණරත්න මෙලෙස අදහස් පළ කළා.\n‘‘වසර 35 ක් තිස්සේ ඇඳි නිල ඇඳුම ගලවා දැමීම ඉතාමත් කණගාටු දෙයක් වුවද 2016 සැප්තැම්බර් 5 වන දින කොළ එළිය දැල්වෙන බව දැනගෙන හිටියා මං. සිහින ලෝකේ ජීවත් නොවීමට මා තීරණය කළා. මට අවශ්‍යව ඇත්තේ දෙපයින් නැගී සිට දෙපා වාරු ඇති තෙක් කටයුතු කර පරාජිත සොල්දාදුවෙකු සේ ගෙදර නොගොස් ජයග්‍රාහී සොල්දාදුවෙකු සේ ගෙදර යාමටයි. රටට ණය නැති එහෙත් මුළු රටම ණයගැති යුද හමුදාවක ජ්‍යෙෂ්ඨ නිලධාරියෙකු වීම දෙවියන් වහන්සේ විසින් මා හට දෙනු ලැබූ විශාලතම වරමක් ලෙස ඔබ සියලූදෙනාට සඳහන් කිරීමට කැමතියි.\nතම දරුවන් යුද හමුදාව වෙනුවෙන් කැපකර එයට තෑග්ග විදිහට තම පුතාගේ මළගෙදර හෝ ඇඳක් මත සදාකාලිකව ජීවත්වන පුතා ආපසු ඒ දෙමව්පියන්ට අයිතියක් තියෙනවා ඒ අයගේ දරුවන් මේ යුද්ධයට ගිහින් කළේ මොනවාද? ඒ අයට වුණේ කුමක්ද? ඒ වගේම මේ යුද ජයග්‍රහනය කිරීමේ අරුමය කුමක්ද යන්න පිළිබඳ දැනගැනීමට. අද මානුෂීය අයිතිවාසිකම් වෙනුවෙන් හඩ නගන අප යුද අධිකරණවලට ගෙනයාමට තැත් දරණ සහ ඒකට උපදෙස් දෙන වන්දි භට්ටයින්ට අප කළේ කුමක්ද? මොනතරම් මානුෂීය හදවතින් අපි මහජන සත්කාරය කළාද යන්න පැහැදිළි වන මෙම පොත ඔවුන් සියලූදෙනාට කියවිය හැකියි. ඉංග්‍රීංසි භාෂාවට පරිවර්තනය කිරීමට මම අදහස් කළා. එහි ප්‍රතිඵලයක් තමයි රෝඩ් ටු නන්දිකඩාල්.’’ යනුවෙන් ඔහු පැවසුවා.",
       "URL": "https://www.hirunews.lk/142474/යුද-විරු-තතු-පහදයි",
       "Category": "Local News",
       "Parent URL": "https://www.hirunews.lk/local-news.php?pageID=4888"
}