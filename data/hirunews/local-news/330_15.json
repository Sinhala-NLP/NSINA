{
       "Source": "hirunews",
       "Timestamp": "Saturday, 20 May 2023 - 13:17",
       "Headline": "ඩෙංගු රෝගීන් වාර්තා වීම ඉහළට (වීඩියෝ)",
       "News Content": "ගම්පහ දිස්ත්‍රික්කයේ වැඩිම ඩෙංගු රෝගීන් ප්‍රමාණයක් වත්තල, මීගමුව, කැලණිය, මහර, අත්තනගල්ල හා ජාඇළ යන ප්‍රදේශවලින් වාර්තා වී ඇති බව ගම්පහ දිස්ත්‍රික් ලේකම් සමන් පාඬිකෝරාල පවසනවා.\nජාතික ඩෙංගු මර්දන ඒකකයේ අධ්‍යක්ෂ විශේෂඥ වෛද්‍ය නලින් ආරියරත්න පැවසුවේ, දිනකට ඩෙංගු රෝගීන් 400කට අධික සංඛ්‍යාවක් මෙරටින් වාර්තා වන බවයි.\nපවතින වැසි සහිත කාලගුණයත් සමග දිනෙන් දින හිස ඔසවන ඩෙංගු මදුරු ගහණය පාලනය සඳහා මේ වනවිට දිවයින පුරා වැඩසටහන් ක්‍රියාත්මකයි.\nමෙරට සෞඛ්‍ය වෛද්‍ය නිලධාරී කොට්ඨාස 370 න් 59 ක් ඩෙංගු අධි අවදානම් කොට්ඨාස ලෙස හඳුනාගෙන ඇති බවයි ජාතික ඩෙංගු මර්දන වැඩසටහන උපුටා දක්වමින් ජනාධිපති ලේකම් කාර්යාලය පැවසුවේ.\nමෙරට ඩෙංගු රෝගීන්ගෙන් සියයට 50 ක්ම වාර්තා වී ඇත්තේ, බස්නාහිර පළාතෙන්.\nගම්පහ දිස්ත්‍රික් ලේකම් සමන් පාඬිකෝරාල මහතා පැවසුවේ, බස්නාහිර පළාතේ වැඩිම ඩෙංගු රෝගීන් සංඛ්‍යාව තම දිස්ත්‍රික්කයෙන් වාර්තා වී ඇති අතර, වත්තල, මීගමුව, කැලණිය, මහර, අත්තනගල්ල හා ජාඇළ ඉහළම ඩෙංගු රෝගීන් සංඛ්‍යාවක් වාර්තා වූ ප්‍රදේශ බවයි.\nබස්නාහිර පළාතේ ඩෙංගු සංඛ්‍යාව අරගෙන බලනකොට සියයට 42 ක් ගම්පහ දිස්ත්‍රික්කයට ඩෙංගු රෝගීන් වාර්තා වෙනවා.\nමේ වෙනකොට ඩෙංගු රෝගීන් 7,800 සීමාව ජනවාරි ඉඳලා අද දක්වා වැඩි වෙලා තියෙනවා ගම්පහ දිස්ත්‍රික්කේ.\nමේ වෙනකොට අපි ගෙවල් එක්ලක්ෂ තිස් පන්දහසකට අධික ප්‍රමාණයක් පරීක්ෂණයට භාජනය කර ඇති බවත් ගම්පහ ගත්තහම වත්තල, මීගමුව, කැලණිය, මහර, අත්තනගල්ල, ජාඇල යන ප්‍රදේශවල වැඩිම ඩෙංගු රෝගීන් සංඛ්‍යාවක් වාර්තා වී ඇති බවත් රෝහල් අධ්‍යක්ෂවරයා සඳහන් කළා.\nඅයි.ඩී.එච්. රෝහලේ ප්‍රතිකාර ලබන ඩෙංගු රෝගීන්ගේ සංඛ්‍යාව ද ඉහළගොස් ඇතැයි ද ඔහු වැඩිදුරටත් ප්‍රකාශ කර සිටියා.\nමේ අතර, දිවයින පුරා ක්‍රියාත්මක ඩෙංගු මර්දන ව්‍යාපාරයට සමගාමීව කොටුව මහේස්ත්‍රාත් අධිකරණ පරිශ්‍රය පිරිසිදු කිරීමේ වැඩසටහනක් ක්‍රියාත්මක කෙරුණේ, කොටුව මහේස්ත්‍රාත් තිළිණ ගමගේ මහතාගේ ප්‍රධානත්වයෙන්.\nබණ්ඩාරගම සෞඛ්‍ය වෛද්‍ය නිලධාරී කාර්යාලය බණ්ඩාරගම, කිඳෙල්පිටිය නැගෙනහිර හා අලෝතියාව ග්‍රාම නිලධාරී වසම්වල ඩෙංගු කීට පරීක්ෂාවක් ක්‍රියාත්මක කළා.\nමෙහිදී ඩෙංගු කීටයින් බෝ වීමේ අවදානමක් සහිත බොහෝ ස්ථාන හඳුනාගෙන ඇති අතර, දින කිහිපයක් තුළ එම ස්ථාන පවිත්‍රකර ලිපියක් මගින් දැනුම්දෙන ලෙසටයි එම පරිශ්‍ර හිමියන්ට බලධාරීන් දැනුම් දී ඇත්තේ.",
       "URL": "https://www.hirunews.lk/335717/ඩෙංගු-රෝගීන්-වාර්තා-වීම-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=330"
}