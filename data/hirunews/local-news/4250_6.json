{
       "Source": "hirunews",
       "Timestamp": "Friday, 27 October 2017 - 13:21",
       "Headline": "වැලිකන්ද කරපොල ගම්මානයට හැමූ දැඩි සුළඟකින් නිවාස 15කට හානි (ඡායාරූප)",
       "News Content": "වැලිකන්ද කරපොල ගම්මානයේ වර්ෂාවත් සමග ඊයේ (26) සවස හමා ගිය දැඩි සුළඟකින් නිවාස 15කට හානි සිදු වී තිබෙනවා.\nවැලිකන්ද ප්‍රාදේශිය ලේකම් හර්ෂ බණ්ඩාර ප්‍රකාශ කළේ මෙම සුළඟ හේතුවෙන් වහලවල් ගැලවී ගොස් නිවාස 3කට පූර්ණ හානි සිදු වී ඇති බවයි.\nනිවාස 12කට අර්ධ හානි සිදුවීමෙන් පුද්ගලයින් 52ක් අවතැන්ව සිටින බවයි වාර්තා වන්නේ.\nසුළං තත්වය විනාඩි දහයක පමණ කාලයක් පැවැති අතර ඒ හේතුවෙන් ගම්මානයේ විදුලි රැහැන් මතට ගස් කඩාවැටීමෙන් නිවාස කිහිපයකට විදුලියද විසන්ධි වී තිබෙනවා.\nඅකුණු සැර වැදීමෙන් නිවාස කිහිපයක ගෘහ විදුලි උපකරණ රැසකටද හානි සිදු වුණා.\nඅප කළ විමසීමකදී කරපොල ග්‍රාමනිළධාරී කේ. ඩබ්. ජී. එන්. ගුණරත්න සඳහන් කළේ අවතැන්වූවන්ට පිසූ ආහාර ලබා දී ඔවුන් ඥාති නිවෙස් වල රැඳවීමට කටයුතු කර ඇති බවයි.\nහානියට ලක් වු නිවාස සඳහා වන්දි මුදල් ලබාදීමට අවශ්‍ය තොරතුරු මේ වනවිට ලබා ගනිමින් සිටින බවත් එම සහන කඩිනමින් ලබා දීමට අවශ්‍ය පියවර ගන්නා බවත්  වැලිකන්ද ප්‍රාදේශිය ලේකම්වරයා කියා සිටියා.\nඡායාරූප - පොළොන්නරුව රොෂාන් තුෂාර / මනම්පිටිය නිමල් ජයරත්න",
       "URL": "https://www.hirunews.lk/174581/වැලිකන්ද-කරපොල-ගම්මානයට-හැමූ-දැඩි-සුළඟකින්-නිවාස-15කට-හානි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4250"
}