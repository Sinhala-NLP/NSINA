{
       "Source": "hirunews",
       "Timestamp": "Friday, 23 June 2017 - 13:48",
       "Headline": "සිසුන්ට පහරදීම සහ වෛද්‍ය වර්ජනය ගැන විපක්ෂය ඉල්ලූ පාර්ලිමේන්තු විවාදය අද",
       "News Content": "සරසවි සිසුන්ට පහරදීමේ සිද්ධිය සම්බන්ධයෙන් සහ රජයේ වෛද්‍ය නිලධාරීන්ගේ සංගමය ක්‍රියාත්මක කර ඇති වෘත්තීය ක්‍රියාමාර්ගය පිළිබඳව ඒකාබද්ධ විපක්ෂය ඉල්ලා සිටි කල්තැබීමේ යෝජනාව පිළිබඳ විවාදය අද (23) පස්වරුවේ පාර්ලිමේන්තුවේදී පැවැත්වීමට නියමිතව තිබෙනවා.\nඅද පාර්ලිමේන්තුව රැස්වූ අවස්ථාවේදී ඊට අදාළව කාලය වෙන් කිරීම සම්බන්ධයෙන් අදහස් හුවමාරු වුණා.\nඑහිදී කතානායකවරයා කියා සිටියේ ඒ සඳහා අවශ්‍ය කාලය අද දිනයේ ලබාදිය හැකි බවයි.\nමෙම විවාදය ඊයේ ආරම්භ වීමට නියමිතව තිබුණේ ඊයේ පස්වරු 4 යි 30 ටයි.\nඑහෙත්, පස්වරු 4 යි 05 ට පමණ ඊයේ පාර්ලිමේන්තුවේ නියමිත කටයුතු අවසන් වූ අතර, පසුව විවාදයට අදාළ කල් තැබීමේ යෝජනාව ඉදිරිපත් කිරීම සදහා පාර්ලිමේන්තු මන්ත්‍රී දිනේෂ් ගුණවර්ධනට අවස්ථාව හිමිවුණා.\nඒ වනවිට ඔහු සභා ගර්භයේ රැදී නොසිටීම හේතුවෙන් පාර්ලිමේන්තුව අද පෙරවරු 10 යි 30 දක්වා කල් තැබීමට එහිදී තීරණය කෙරුණා.\nඑමෙන්ම අද දිනයේදී 8 වන පාර්ලිමේන්තුවේ පළවන සැසිවාරය සදහා වූ රාජ්‍ය ගිණුම්කාරක සභාවේ දෙවන වාර්තාව එහි සභාපති නියෝජ්‍ය අමාත්‍ය ලසන්ත අලගියවන්න විසින් පාර්ලිමේන්තුවට ඉදිරිපත් කරනු ලැබුවා.",
       "URL": "https://www.hirunews.lk/164250/සිසුන්ට-පහරදීම-සහ-වෛද්‍ය-වර්ජනය-ගැන-විපක්ෂය-ඉල්ලූ-පාර්ලිමේන්තු-විවාදය-අද",
       "Category": "Local News",
       "Parent URL": "https://www.hirunews.lk/local-news.php?pageID=4455"
}