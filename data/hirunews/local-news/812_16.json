{
       "Source": "hirunews",
       "Timestamp": "Monday, 10 October 2022 - 18:09",
       "Headline": "පොලිසිය පහර දුන්නේ සාමකාමී විරෝධතා කරුවන් ටයි - විරෝධතාකරුවන්",
       "News Content": "ගාලුමුවදොර ඊයේ (09) ඇතිවූ නොසන්සුන්තාවය අතරතුර නීතිවිරෝධී රැස්වීමක සාමාජිකයන් වූ බවට කොටුව පොලීසිය විසින් අත්අඩංගුවට ගත් සැකකරුවන් සිව්දෙනා රුපියල් ලක්ෂ පහ බැගින් වූ ශරීර ඇප මත අද (10) මුදා හැරුණා.\nමෙම සැකකරුවන් වෙනුවෙන් ඉදිරිපත් වන ඇපකරුවන් ග්‍රාම නිලධාරි සහතික ඉදිරිපත් කළ යුතු බවට ද මහේස්ත්‍රාත් වරයා නියෝග කළා.\nකොටුව පොලීසිය විසින් අත්අඩංගුවට ගත් සැකකරුවන් සිව්දෙනා අද (10) කොටුව මහෙස්ත්‍රාත් තිළිණ ගමගේ හමුවට ඉදිරිපත් කිරීමෙන් අනතුරුවයි මහේස්ත්‍රාත්වරයා මෙම නියෝගය සිදු කළේ.\nරොෂාන් ප්‍රනාන්දු, මොහොමඩ් අයිරුස් මොහොමඩ්, රුෂාන් නිම්රොන් සහ ලියනගේ විමලසිරි යන අයවළුන් මෙලෙස ඇප මත මුදා හැරුණා.\nමෙම සිද්ධියේ පස් වන සැකකරු ලෙස ධනුෂ්ක ජයමාන්න නම් කර ඇති අතර ඔහුද ඇප මත මුදා හරින බවත් ඔහුට ද හෙට කොටුව පොලීසියට ගොස් ප්‍රකාශයක් ලබා දෙන ලෙස මහේස්ත්‍රාත්වරයා නියෝග කළා.\nමෙහිදී කරුණු දක්වමින් කොටුව පොලීසිය කියා සිටියේ දරුවන් සමග පැමිණි මෙම පිරිස ප්‍රචණ්ඩකාරී ලෙස හැසුරුණු බවත් අත්අඩංගුවට ගන්නා අවස්ථාවේ දරුවන් ඉදිරියට දැමූ බවත්ය.\nඑම පුද්ගලයා මෙලෙස කිහිප වාරයක් හැසිරී ඇති බව ද කියා සිටී පොලීසිය එය ඔහු හිතාමතාම සිදුකරන්නක් බවත් කියා සිටියා.\nකෙසේ වෙතත් සැකකරුවන් වෙනුවෙන් පෙනී සිටි ජනාධිපති නීතිඥ සාලිය පීරිස්, සරත් ජයමාන්න, ඇතුළු නීතිඥ මඩුල්ල අධිකරණය හමුවේ කරුණු දක්වමින් කියා සිටියේ සාමකාමීව සිදු කළ රැස්වීම පොලීසිය අනවශ්‍ය ලෙස මැදිහත් වී ප්‍රචණ්ඩකාරී කළ බවයි.\nපොලීසිය මෙහිදී අධිකරණය හමුවේ ''නිවාඩු දින වල කුඩා දරුවන් විශාල පිරිසක් ගාලු මුවදොර පිටිය රැදී ඉන්නවා. උද්ඝෝෂණයක් සිදු කරන බවට කිසිම දැනුම් දීමක් සිදු කර තිබුනේ නැහැ.\nබණ්ඩාරනායක පිළිරුව අසල සිට වන් ගෝල්ෆේස් දෙසට උද්ඝෝෂක කරුවන් පන්දම් පත්තු කරමින් ඇවිද ගියා. එහි දී රැදී සිටි අයට අයුතු අවහිරයක් සිදු වුණ. ගාලුමුවදොර භූමියේ අයිතිය නාගරික සංවර්ධන අධිකාරිය සහ වරාය අධිකාරිය සතු වන අතර ඔවුන් මේ සම්බන්ධයෙන් පැමිණිලි කර තිබෙනවා. විසිර යන ලෙස ඔවුන්ට දැනුම් දුන්නද ඔවුන් විසිර ගියේ නැහැ'' යනුවෙන් කියා සිටියා.\nමෙහිදී සැකකරුවන් වෙනුවෙන් කරුණු දැක්වූ ජනාධිපති නීතිඥ සාලිය පීරිස්, සරත් ජයමාන්න, ඇතුළු නීතිඥ මඩුල්ලක් අධිකරණය හමුවේ කරුණු දක්වමින් ඉල්ලා සිටියේ ''ස්වාමීනි සාමාකාමීව සිදු කළ උද්ඝෝෂණයේදී පොලීසිය ඔවුන්ට පහරදී තිබෙනවා. කුඩා දරුවන් ඉන් තුවාල ලබා රෝහල් ගත කර තිබෙනවා. සාමකාමීව උද්ඝෝෂනය කිරීමට ඇති අයිතිය පොලීසිය උල්ලංගනය කර තිබෙනවා, එබැවින් ඔවුන් ඇප මත මුදා හරින ලෙසයි.\nඅරගලයට සම්බන්ධ වී සිටියදී විවිධ හේතු මත මියගිය පුද්ගලයින් සිහිකිරීම සඳහා අරගලකරුවන් ඊයේ පස්වරුවේ ගාලු මුවදොරදී සැමරුමක් සංවිධාන කර තිබුණු අතර එහිදී ඇති වූ ගැටුම් කාරී තත්ත්වයක් සම්බන්ධයෙන් පොලිසිය අධිකරණයේ අවධානය යොමු කළ අතර එම අවස්ථාව ඡායාරූප ගත කළ නිලධාරියාට ද උද්ඝෝෂන කරුවන් බලපෑම් සිදු කර ඇති බව දන්වා සිටියා.",
       "URL": "https://www.hirunews.lk/317513/පොලිසිය-පහර-දුන්නේ-සාමකාමී-විරෝධතා-කරුවන්-ටයි-විරෝධතාකරුවන්",
       "Category": "Local News",
       "Parent URL": "https://www.hirunews.lk/local-news.php?pageID=812"
}