{
       "Source": "hirunews",
       "Timestamp": "Saturday, 23 April 2016 - 18:48",
       "Headline": "කුරුණෑගල තවත් කණ්ඩායමක් කිරුලපන යයි",
       "News Content": "පක්ෂයෙන් කුමන විනය පියවරක් ගනු ලැබුව ද, හිටපු ජනාධිපති මහින්ද රාජපක්ෂගේ ප්‍රධානත්වයෙන් කිරුලපන පැවැත්වෙන මැයි රැළියට සහභාගී වන බව කුරුණෑගල දිස්ත්‍රික්කයේ පළාත් සභා සහ පළාත් පාලන ආයතන නියෝජිතයින් පිරිසක් පවසනවා.\nඒකාබද්ධ විපක්ෂයේ මැයි රැළියට සහභාගිවීම සම්බන්ධයෙන් හිටපු අමාත්‍ය බැසිල් රාජපක්ෂ, පාර්ලිමේන්තු මන්ත්‍රීවරුන් වන ජොන්ස්ටන් ප්‍රනාන්දු සහ සාලින්ද දිසානායකගේ සහභාගීත්වයෙන් කුරුණෑගල පැවති සාකච්ඡාවකින් අනතුරුව මාධ්‍ය වෙත අදහස් දක්වමිනුයි එම නියෝජිතයන් මේ බව කියා සිටියේ.\nඑම සාකච්ඡාවෙන් අනතුරුව මාධ්‍ය වෙත අදහස් දැක්වූ හිටපු අමාත්‍ය බැසිල් රාජපක්ෂ කියා සිටියේ ජනතා ද්‍රෝහී ආණ්ඩුවට විරුද්ධ එකම මැයි රැලිය කිරුලපනදී පැවැත්වෙන බවයි.\nවිනය පරීක්ෂණවලට බිය වී තමන් දේශපාලනයේ නිරත නොවන බවයි පාර්ලිමේන්තු මන්ත්‍රී ජොන්ස්ටන් ප්‍රනාන්දු මාධ්‍ය වෙත අදහස් දක්වමින් කියා සිටියේ.",
       "URL": "https://www.hirunews.lk/131567/කුරුණෑගල-තවත්-කණ්ඩායමක්-කිරුලපන-යයි",
       "Category": "Local News",
       "Parent URL": "https://www.hirunews.lk/local-news.php?pageID=5076"
}