{
       "Source": "hirunews",
       "Timestamp": "Thursday, 24 November 2022 - 15:03",
       "Headline": "සුපිරි පාපන්දු ක්‍රීඩක නෙයිමාර් මෙවර තරගාවලිය තුළ දී වත් වෙනසක් කරයිද?",
       "News Content": "මෙවර ලෝක කුසලාන පාපන්දු තරගාවලිය තුළදී නව ජීවයකින් යුත් නෙයිමාර් (\"Neymar\") කෙනෙක් දැකගත හැකි බව බ්‍රසීල පාපන්දු කණ්ඩායමේ නායක තියාගෝ සිල්වා (Thiago Silva) පවසනවා.\nබ්‍රසීල පාපන්දු කණ්ඩායමේ සුපිරි පාපන්දු තරුව වන නෙයිමාර් හට 2014 ලෝක කුසලාන පාපන්දු තරගාවලියේ අවසන් පූර්ව තරගය පිටකොන්දේ මතු වූ ආබාධයක් හේතුවෙන් මගහැරී ගිය අතර 2018 ලෝක කුසලාන පාපන්දු තරගාවලිය මග හැරුනේ ඔහුගේ පාදයේ සිදු සිදුකළ ල්‍ය කර්මයක් හේතුවෙන්.\nකෙසේ වෙතත් මෙවර කටාර් රාජ්‍යයේ පැවැත්වෙන ලෝක කුසලාන තරගාවලිය සඳහා නෙයිමාර් පිවිසෙන්නේ මෙම සියලු අභියෝග වලට සාර්ථක පිළිතුරක් සපයමින්, අංගසම්පූර්ණ ශක්තිමත් ක්‍රීඩකයෙකු ලෙසින් බවයි බ්‍රසිල පාපන්දු නායකයා පවසන්නේ.\nඔහු නිමාවූ පාපන්දු තරගවාරය තුළ දී ප්‍රංශයේ පැරිස් සෙන්ට් ජර්මේන් පාපන්දු ක්‍රීඩා සමාජය නියෝජනය කරමින් පැවැති තරග 20කදී රැස් කරගෙන ඇති ගෝල සංඛ්‍යාව 15ක්.\n\"මම හිතනවා නේයිමාර් මෙම තරගාවලියට පිවිසෙන්නේ ඉතාමත් ම හොඳ සූදානමක් සහිතවයි\" බ්‍රසීල කණ්ඩායම් නායකයා ඔහුගේ සුපිරි පාපන්දු තරුව පිළිබඳ අදහස් දක්වමින් කියා සිටියා.\n\"මෙවර ඔහුගේ සූදානම සම්පූර්ණයෙන්ම වෙනස්. 2014 වසරෙදි ඔහු ආබාධයකට ලක් වුණේ ඉතා ම හොඳට තරග වදිමින් සිටියදී. ඒ වගේම 2018 තරගාවලියට ඔහු පිවිසුණේ පාදයේ සිදුකළ බරපතළ ශල්‍යකර්මයක් සුව වූ වහා ම යි. එම තරගාවලිය තුළ දී ඔහුගේ සුපුරුදු සුපිරි රිද්මය දක්නට ලැබුණේ නැහැ. නමුත් මෙවර එය සහමුලින්ම වෙනස්.\" බ්‍රසීල පාපන්දු කණ්ඩායමේ නායක තියාගෝ සිල්වා කියා සිටියා.",
       "URL": "https://www.hirunews.lk/321161/සුපිරි-පාපන්දු-ක්‍රීඩක-නෙයිමාර්-මෙවර-තරගාවලිය-තුළ-දී-වත්-වෙනසක්-කරයිද",
       "Category": "Local News",
       "Parent URL": "https://www.hirunews.lk/local-news.php?pageID=712"
}