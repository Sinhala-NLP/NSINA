{
       "Source": "hirunews",
       "Timestamp": "Thursday, 16 December 2021 - 15:22",
       "Headline": "ශ්‍රී ලංකාවෙන් මේ දක්වා ඔමික්‍රෝන් ආසාදිතයන් 4ක් (වීඩියෝ)",
       "News Content": "මෙරටින් තවත් ඔමිකෝන් ආසාදිතයින් තුන්දෙනෙකු වාර්තාවී ඇති බව ශ්‍රී ජයවර්ධනපුර විශ්ව විද්‍යාලයේ අනුක ජෛව විද්‍යා ඒකකයේ ආචාර්ය චන්දිම ජීවන්දර පවසනවා.\nවිදේශ ගතව සිට පැමිණි අයෙකු, ඔහුගේ ආශ්‍රිතයෙකු සහ මෙරටින් විදේශ ගත වූ තවත් අයෙකු මෙලෙස ඔමික්‍රොන් ආසාදිතයින් ලෙස හඳුනාගෙන තිබෙනවා.\nට්විටර් පණිවුඩයක් නිකුත් කරමින් ආචර්ය වෛද්‍ය චන්දිම ජීවන්දර පවසන්නේ බලාපොරොත්තු වූ ලෙසින්ම මේ වන විට රට තුලින් ඔමික්‍රොන් ආසාදිතයින් වාර්තාවන බවයි.\nඑබැවින් වහාම බූස්ටර් එන්නත ලබාගත යුතු බවත් ඔහු එම ට්විටර් පණිවුඩය හරහා අවධාරණය කරනවා.\nමීට පෙර මෙරටින් එක් ඔමික්‍රෝන් ආසාදිතයෙකු වාර්තාවූ අතර එම ආසාදිත කාන්තාව නයිජීරියාවේ සංචාරයකින් අනතුරුව මෙරටට පැමිණි බවයි සඳහන් වූයේ.\nඑමෙන්ම ඇය නිසි පරිදි නිරෝධායන ක්‍රියාවලියකට යොමු කර නොමැති බවටත් පළාතේ සෞඛ්‍ය වෛද්‍ය නිලධාරීවරයා ඒ සම්බන්ධයෙන් දැනුවත් කර නොතිබූ බවටත් චෝදනා එල්ලවුනා.",
       "URL": "https://www.hirunews.lk/291239/ශ්‍රී-ලංකාවෙන්-මේ-දක්වා-ඔමික්‍රෝන්-ආසාදිතයන්-4ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1489"
}