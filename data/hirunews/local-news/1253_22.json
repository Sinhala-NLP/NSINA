{
       "Source": "hirunews",
       "Timestamp": "Sunday, 03 April 2022 - 7:27",
       "Headline": "අද විදුලි කප්පාදුව අඩුවෙයි (වීඩියෝ)",
       "News Content": "මීට පෙර සැලසුම් කළ පරිදි පැය 06 කට ආසන්න කාලයක් සිදුකිරීමට නියමිතව තිබූ අද දිනයේ විදුලි කප්පාදුව පැය 01 යි විනාඩි 40 ක් දක්වා අඩු කිරීමට තීරණය කර තිබෙනවා.\nමහජන උපයෝගීතා කොමිසම නිවේදනය කළේ ලංකා විදුලිබල මණ්ඩලයට ඉන්ධන ලැබීම සහ අද දිනයේ අපේක්ෂිත විදුලි ඉල්ලුම පහත වැටීම මීට හේතු වී ඇති බවයි.\nඒ අනුව ඒ සිට එල් දක්වා කලාපවලට මෙන්ම පී සිට ඩබ්ලිව් දක්වා වන කලාප සඳහා අද පස්වරු 5.30 සිට රාත්‍රි 10.30 අතර කාලයේදී මෙලෙස පැය 01 යි විනාඩි 40 ක කාලයක් විදුලිය කප්පාදු කෙරෙනු ඇති.\nවිදුලි හා බලශක්ති අමාත්‍යාංශවලින් විදුලි ජනනය සඳහා ඉන්ධන ලබාදෙන බවට ලිඛිත සහතිකයක් ලබාදී තිබෙනවා. ඒ අනුව ඉන්දීය ණය ආධාර යටතේ ලැබුණු ඊයේ ලැබුණු ඩීසල් තොගයෙන් මෙට්‍රික් ටොන් 12,000 ක් විදුලි ජනනය සඳහා ලබාදෙනු ඇති. එසේම, එල්.අයි.ඕ.සී. සමාගමෙන් ලද ඩීසල් මෙටි්‍රක් ටොන් 6,000 ක් ද විදුලි ජනනය සඳහා ලබා දී තිබෙනවා.\nඑසේම, ඉන්දීය ණය ආධාර යටතේ අප්‍රේල් 05 හෝ 06 දිවයිනට ලැබෙන ඩීසල් තොගයෙන් මෙටි්‍රක් ටොන් 12,000 ක් මෙන්ම ඉන්දීය ණය ආධාර යටතේ දැවිතෙල් මෙටි්‍රක් ටොන් 25,000ක් ද අප්‍රේල් 06 හෝ 07 වැනිදා ලැබෙනු ඇති.",
       "URL": "https://www.hirunews.lk/301062/අද-විදුලි-කප්පාදුව-අඩුවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1253"
}