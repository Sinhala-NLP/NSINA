{
       "Source": "hirunews",
       "Timestamp": "Thursday, 24 June 2021 - 21:04",
       "Headline": "මධ්‍යම අධිවේගයට අනවසරයෙන් ඇතුලුවූ මෝටර් රථයක් සහ යතුරුපැදියක් අනතුරට ලක්වෙයි - දෙදෙනෙක් මරුට",
       "News Content": "ඉදි කෙරෙමින් පවතින මධ්‍යම අධිවේගී මාර්ගයේ නාරම්මල ප්‍රදේශයේදී 59 වන කිලෝමීටර් කණුව ආසන්නයේ සිදුවූ රිය අනතුරකින් පුද්ගලයන් දෙදෙනෙකු මියගොස් තිබෙනවා.\nඅනවසරයෙන් මාර්ගයයට ඇතුලුවී ඇති මෝටර් රථයක් සහ යතුරුපැදියක් එකිනෙක ගැටීමෙනුයි අනතුර සිදුවී ඇත්තේ.\nපොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ කියාසිටියේ අද රාත්‍රී 7ට පමණ මෙම අනතුර සිදුව ඇති බවයි.\nමෙම මාර්ගයේ වාහන ගමන් කිරීමට මෙතෙක් අවසර නොමැති අතර මෝටර් රථය සහ යතුරුපැදිය එකම දිශාවට අධික වේගයෙන් ගමන් කර ඇතැයි සඳහන්.\nඅනතුරත් සමග මෝටර් රථය සහ යතුරුපැදිය ගිනි ගැනීමට ලක්ව තිබෙනවා. මියගොස් ඇත්තේ යතුරුපැදියේ ගමන් කළ අවුරුදු 19ක් සහ 24ක් වයසැති තරුණයන් දෙදෙනෙක්.\nඔවුන් වදාකඩ ප්‍රදේශයේ පදිංචිකරුවන්.\nමෝටර් රථයේ පුද්ගලයන් 5 දෙනෙකු ගමන් කර ඇති අතර ඉන් දෙදෙනෙකු අත්අඩංගුවට ගෙන තිබෙනවා.\nපළාගිය අනෙක් සැකකරුවන් තුන්දෙනා අත්අඩංගුවට ගැනීමට පරීක්ෂණ ආරම්භ කර ඇති බවයි පොලිස් මාධ්‍ය ප්‍රකාශකවරයා කියාසිටියේ.\nමෙම පුද්ගලයන්ට එරෙහිව නිරෝධායන නීතිවලට අනුකූලව සහ රිය අනතුරක් සිදු කිරීමට අදාළව නඩු පැවරීමට කටයුතු කරන බව ද ඔහු සඳහන් කළා.",
       "URL": "https://www.hirunews.lk/275257/මධ්‍යම-අධිවේගයට-අනවසරයෙන්-ඇතුලුවූ-මෝටර්-රථයක්-සහ-යතුරුපැදියක්-අනතුරට-ලක්වෙයි-දෙදෙනෙක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=1862"
}