{
       "Source": "hirunews",
       "Timestamp": "Monday, 19 February 2018 - 12:21",
       "Headline": "තලංගම වෙඩි තැබීම පාතාල කල්ලියක අත්වැරදීමක්",
       "News Content": "බත්තරමුල්ල - තලංගම ප්‍රදේශයේ ඊයේ (18) සිදු වූ වෙඩි තැබීම පාතාල ක්‍රියාකාරකමක් බවට පරීක්ෂණවලදී හෙළිවී තිබෙනවා.\nයතුරුපැදියකින් පැමිණි නාදුණන පුද්ගලයන් දෙදෙනෙකු  මෙම වෙඩි තැබීම සිදුකර තිබූ අතර, එහිදී නිවසේ නිදමින් සිටි 51 හැවිරිදි පුද්ගලයෙකු මියගොස් 48 හැවිරිදි ඔහුගේ බිරිඳ තුවාල ලැබුවා.\nමෙම යුවළ සිටි නිවසට යාබදව පාතාල කල්ලි නායකයෙකු වන අංගොඩ ලොක්කාගේ ගෝලයෙකු කුලී පදනම ලබාගත් කාමරයක නැවතී සිට තිබෙනවා.\nඅදාළ වෙඩි තැබීම සිදුකළ පුද්ගලයින් මොහු කාමරයේ සිටිනු ඇති බවට අනුමාණ කර අදාළ වෙඩි ප්‍රහාරය එල්ල කර ඇති බවටයි හෙළිවී ඇත්තේ.\nවෙඩි තැබීමට පැමිණි පුද්ගලයින් මුහුණු ආවරණය කර හිස් වැසුම් පැළඳ පැමිණ  ඇති බවට ද මූලික පරික්ෂණවලදී අනාවරණ වී තිබෙනවා.\nසැකකරුවන් අත්අඩංගුවට ගැනීම සඳහා පොලිස් කණ්ඩායම් 3 ක් යොදවා ඇති බවයි  තලංගම පොලීසිය සඳහන් කළේ.",
       "URL": "https://www.hirunews.lk/183989/තලංගම-වෙඩි-තැබීම-පාතාල-කල්ලියක-අත්වැරදීමක්",
       "Category": "Local News",
       "Parent URL": "https://www.hirunews.lk/local-news.php?pageID=4073"
}