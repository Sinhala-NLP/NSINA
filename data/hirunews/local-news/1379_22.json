{
       "Source": "hirunews",
       "Timestamp": "Thursday, 03 February 2022 - 6:35",
       "Headline": "වෛද්‍ය සිසුන්ට ගැහුවේ අරුන්දිකගේ පුතා - රාගම පොලීසියටත් භාර වේ (වීඩියෝ)",
       "News Content": "වෛද්‍ය පීඨයේ ඊයේ (02) උදෑසන ශිෂ්‍ය නේවාසිකාගාරයකට එල්ල වූ මැර ප්‍රහාරය සම්බන්ධයෙන් රාජ්‍ය අමාත්‍ය අරුන්දික ප්‍රනාන්දුගේ පුත්‍රයා වන අවින්ද රන්දිල ජෙහාන් ප්‍රනාන්දු රාගම පොලීසිය වෙත භාර වී තිබෙනවා.\nමෙම පුද්ගලයා නීතිඥවරයෙකුගේ මාර්ගයෙන් ඊයේ (02) රාත්‍රියේ දී පොලිසීය වෙත භාර වී ඇති බවයි පොලිස් මාධ්‍ය ප්‍රකාශක කාර්යාලය නිවේදනයක් නිකුත් කරමින් සඳහන් කළේ.\nඑමෙන්ම මෙම පහර දීම සඳහා පැමිණි BMW වර්ගයේ මෝටර් රථය කළුබෝවිල ප්‍රදේශයේ දී රාගම පොලිස් භාරයට ගත්තා.\nසැකකරු 23 හැවිරිදි අයෙකු වන අතර, හෙතෙම වලව්වත්ත - දංකොටුව ප්‍රදේශයේ පදිංචිකරුවෙක්.\nඒ අනුව අදාළ සිද්ධියට අදාළව අත් අඩංගුවට ගත් මුළු සැකකරුවන් ගණන 07ක් වන අතර, ඔවුන් හඳුනාගැනීමේ පෙරට්ටුවක් සඳහා වැලිසර මහේස්ත්‍රාත් අධිකරණය වෙත ඉදිරිපත් කිරීමට ද නියමිතයි.\nමේ අතර, විධිමත් පරීක්ෂණයකින් අනතුරුව තමන් නිදොස් යැයි ඔප්පු වන තෙක් සිය ධුරයෙන් සහ සියලු තනතුරුවලින් ඉවත් වන ලෙස ජනාධිපති ගෝඨාභය රාජපක්ෂ විසින් රාජ්‍ය අමාත්‍ය අරුන්දික ප්‍රනාන්දු වෙත දැනුම් දී ඇති බව ද වාර්තා වනවා.\nඊයේ (02) පෙරවරුවේ රාගම වෛද්‍ය පීඨයේ ශිෂ්‍ය නේවාසිකාගාර භුමියට පිටතින් පැමිණි කණ්ඩායමක් සිදුකළ පහරදීමේ සිද්ධිය සම්බන්ධයෙන් පොලිස් කණ්ඩායම් 2 ක් පුළුල් විමර්ශනයක් ආරම්භ කෙරුණා.\nසිද්ධියට අදාළව අත්අඩංගුවට ගත් 6 දෙනාගෙන් 5 දෙනෙකු අද (03) තෙක් රක්ෂිත බන්ධනාගාර ගත කිරීමට නියෝග කෙරුණු අතර, මෙම සිද්ධියට විධිමත් පරීක්ෂණයක් සිදු කරන ලෙස මහජන ආරක්ෂක අමාත්‍ය සරත් වීරසේකර ද පොලිස්පති සී. ඩී. වික්‍රමරත්න හට නියෝග කළා.\nඒ අනුවයි පොලිස් කණ්ඩායම් දෙකක් විමර්ශන ආරම්භ කළේ.\nඑමෙන්ම මෙම ප්‍රහාරයට දේශපාලන සම්බන්ධයක් පවතින බව පවසමින් රාගම වෛද්‍ය පීඨ ශිෂ්‍ය දෙමාපිය සංගමය විසින් ද ඊයේ (02) පස්වරුවේ විවේචනාත්මක ලිපියක් යොමු කළ අතර, අදාළ සිද්ධිය සම්බන්ධයෙන් වහාම සාධාරණාත්මක අයුරින් නීතිය ක්‍රියාත්මක කරන ලෙසට ද ඉල්ලීමක් සිදු කෙරුණා.\nමේ අතර, අදාළ සිද්ධියට තමන් සම්බන්ධ බවට විධිමත් පරීක්ෂණයකින් ඔප්පු වුවහොත් අමාත්‍ය ධුරයෙන් ඉවත් වීමට කටයුතු කරන බව රාජ්‍ය අමාත්‍ය අරුන්දික ප්‍රනාන්දු මාධ්‍ය වෙත අදහස් දක්වමින් ප්‍රකාශ කළා.\nසිද්ධියට අදාළව මේ වනවිට මීගමුව රෝහලේ ප්‍රතිකාර ලබන වෛද්‍ය සිසුවෙකු ඇතුළුව 6 දෙනෙකු අත්අඩංගුවට ගෙන ඇති බවයි පොලීසිය සඳහන් කළේ.\nපසුව, එම සිසුවා හැර අනෙකුත් සැකකරුවන් අධිකරණයට ඉදිරිපත් කළ අතර, ඔහු අද (03) තෙක් රක්ෂිත බන්ධනාගාරගත කෙරුණා.\nරාගම වෛද්‍ය පීඨයේ ශිෂ්‍ය නේවාසිකාගාර භුමියට පිටතින් පැමිණි කණ්ඩායමක් පෙරේදා මධ්‍යම රාත්‍රියේ (01) සිදුකළ මෙම පහරදීමෙන් වෛද්‍ය සිසුන් 4 දෙනෙකු තුවාල ලබා රෝහල්ගත කළා.\nමෝටර් රථ දෙකකින් පුද්ගලයින් 15 දෙනෙකු පමණ එහි පැමිණ ඇති බවටයි වාර්තා වන්නේ.\nපහරදිමෙන් තුවාල ලැබු සිසුන් 04 දෙනාගෙන් තුන්දෙනෙකු රාගම ශික්ෂණ රෝහලේ ප්‍රතිකාර ලබන අතර, එක් සිසුවෙකු මීගමුව මහ රෝහලට ප්‍රතිකාර සඳහා ඇතුළත්ව කළා.\nපහරදීම සඳහා එම පිරිස පැමිණි එක් මෝටර් රථයක් සිසුන් විසින් නේවාසිකාගාර භූමිය තුළ රඳවා තබා ගෙන තිබූ අතර, පොලීසිය එම ස්ථානයට පැමිණ අදාළ මෝටර් රථය තම භාරයට ගනු ලැබුවා.\nඑහිදී අනාවරණ වූයේ ඩබ්ලිව්.පී.කේ.අයි.2376 අංකය සහිත එම මෝටර් රථය පොල් සංවර්ධන අධිකාරියට අයත් එකක් බවයි.\nමෝටර් රථය මෙම වසර සඳහා ලියාපදිංචි නොකළ එකක් බවට ද පොලිස් පරීක්ෂණවල දී අනාවරණ වී තිබෙනවා.\nමේ අතර, අදාළ ශිෂ්‍ය නේවාසිකාගාර භූමියෙහි තිබී මුදල් පසුම්බියක් හමු වී ඇති අතර එය පහරදීමට පැමිණි පුද්ගලයෙකුගේ බවට අනාවරණ වී තිබෙනවා.\nඑහි තිබී පොල් සංවර්ධන සහ පාර්ලිමේන්තු ප්‍රතිසංස්කරණ අමාත්‍යවරයෙකු ලෙස කටයුතු කළ අරුන්දික ප්‍රනාන්දුගේ පෞද්ගලික කාර්ය මණ්ඩලයේ අයෙකු බවට සඳහන් පුද්ගල හැඳුනුම්පතක් ද සොයාගත් බවයි පොලීසිය සඳහන් කළේ.\nඅරුන්දික ප්‍රනාන්දු මේ වනවිට කටයුතු කරන්නේ පොල්, කිතුල්, තල් හා රබර් වගා ප්‍රවර්ධන හා ආශ්‍රිත කාර්මික භාණ්ඩ නිෂ්පාදන අපනයන විවිධාංගීකරණ රාජ්‍ය අමාත්‍යවරයා ලෙසයි.\nඑමෙන්ම රාජ්‍ය අමාත්‍ය අරුන්දික ප්‍රනාන්දු අදාළ පහරදීමේ සිද්ධියෙන් තුවාල ලබා මීගමුව මහ රෝහලේ ප්‍රතිකාර ලබන තුන්වන වසරේ වෛද්‍ය සිසුවෙකුගේ සුවදුක් විමසීම සඳහා ද රෝහලට පැමිණියා.\nඑහිදී රෝහලේ ප්‍රතිකාර ලබන ශිෂ්‍යයාගේ මව වන, විශේෂඥ වෛද්‍ය කේ.ඩී.සී. පරණවිතාන මාධ්‍ය වෙත අදහස් දක්වා සිටි අතර ඇය එහිදී කියා සිටියේ සිසුන් අතර පවතින ආරවුලක් මෙම ගැටුමට හේතු වී ඇති බවයි.",
       "URL": "https://www.hirunews.lk/296010/වෛද්‍ය-සිසුන්ට-ගැහුවේ-අරුන්දිකගේ-පුතා-රාගම-පොලීසියටත්-භාර-වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1379"
}