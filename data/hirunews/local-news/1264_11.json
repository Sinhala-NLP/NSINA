{
       "Source": "hirunews",
       "Timestamp": "Tuesday, 29 March 2022 - 7:53",
       "Headline": "පෙරදිග ධාන්‍යාගාරය වූ ශ්‍රී ලංකාවට බිලියන ගණනින් ආනයනය කළ සහල් - වැඩිම ආනයනයක් ඉන්දියාවෙන්",
       "News Content": "විදේශ විනිමය සපයා ගැනීමේ අර්බුදයකට මුහුණ දී සිටින අවස්ථාවක වසරේ මුල් මාස දෙක තුළ දී සහල් ආනයනය සඳහා රජය රුපියල් බිලියන 11කට අධික මුදලක් වැය කර තිබෙනවා.\nරේගු දෙපාර්තමේන්තුවේ දත්තවලට අනුව එලෙස ආනයනය කර ඇති සහල් ප්‍රමාණය මෙට්‍රික් ටොන් 122,217ක්.\nපසුගිය වසරේදී රුපියල් බිලියන 7.5ක් සහල් ආනයනය සඳහා වැය කර තිබූ අතර ඒ අනුව එම වසරට ම ආනයනය කළ සහල් ප්‍රමාණයට වඩා වැඩි ප්‍රමාණයක් මෙම වසරේ මුල් මාස දෙක තුළ දී පමණක් මෙරටට ගෙන්වා ඇති බවයි වෙළෙඳපොළ දත්ත පිරික්සීමේ දී තහවුරු වන්නේ.\nසහල් මෙලෙස ආනයනය කිරීමට රජය තීරණය කරනු ලැබුවේ රසායනික පොහොර තහනමත් සමග මහ කන්නයේ වී අස්වනු අඩුවීම හේතුවෙන්.\nඒ අනුව මෙම වසරේ මුල් මාස දෙක තුළ දී වැඩිම සහල් ප්‍රමාණයක් ආනයනය කර ඇත්තේ ඉන්දියාවෙන්.\nඑම ප්‍රමාණය මෙට්‍රික් ටොන් 117,471ක් වනවා.\nඑමෙන්ම, පාකිස්තානයෙන් සහල් මෙට්‍රික් ටොන් 3490ක් ද, මියන්මාරයෙන් සහල් මෙට්‍රික් ටොන් 1125ක් ද ආනයනය කර තිබෙනවා.\nඊට අමතර ව චීනය, ඉතාලිය, වියට්නාමය, තායිවානය, ජපානය සහ සිංගප්පූරුවෙන් ද මුල් මාස දෙක තුළ දී සහල් ආනයනය කර ඇති බව රේගු දත්ත පරීක්ෂා කිරීමේදී තහවුරු වන කරුණක්.\nසහල් ආනයනය කළ ද මේ වන විට වෙළදපළේ දේශීය සහල්වලට අමතරව ආනයනික සහල් මිල පවතින්නේ ඉහළ අගයකයි.",
       "URL": "https://www.hirunews.lk/300655/පෙරදිග-ධාන්‍යාගාරය-වූ-ශ්‍රී-ලංකාවට-බිලියන-ගණනින්-ආනයනය-කළ-සහල්-වැඩිම-ආනයනයක්-ඉන්දියාවෙන්",
       "Category": "Local News",
       "Parent URL": "https://www.hirunews.lk/local-news.php?pageID=1264"
}