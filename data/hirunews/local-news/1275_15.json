{
       "Source": "hirunews",
       "Timestamp": "Wednesday, 23 March 2022 - 19:54",
       "Headline": "අයි.එම්.එෆ් යාම ගැන ඇමෙරිකාව සතුටින් (වීඩියෝ)",
       "News Content": "ලක් රජය ජාත්‍යන්තර මූල්‍ය අරමුදලට යාමට ගත් තීරණය අගය කරන බව ඇමරිකානු රාජ්‍ය දෙපාර්තමේන්තුවේ දේශපාලන කටයුතු පිළිබද උප ලේකම් වික්ටෝරියා නුලන්ඩ් ප්‍රකාශ කළා.\nඇය මේ බව කියා සිටියේ විදේශ කටයුතු අමාත්‍යාංශයේදී අමාත්‍ය මහාචාර්ය ජී.එල්. පීරිස් හමුවෙන් පසු පැවති ඒකාබද්ධ මාධ්‍ය හමුවේදීයි.\n“අපි ශ්‍රී ලංකාවට ඇවිල්ලා තියෙන්නේ අමාරුම සහ වැදගත් කාලයක. ශ්‍රි ලංකාව අපේ හිතවත් පාර්ශවයක් වනවා. එම නිසා අපි උනන්දුවෙන් ඉන්නෙ ශ්‍රී ලංකාවට උදව් කරන්න. මානව හිමිකම් වලට සාධාරණත්වය සඳහා ගෙන ඇති පියවර අපි අගය කරනවා. ත්‍රස්තවාදය වැළැක්වීමේ පනතට ඊයේ එකතු කළ සංශෝධන වලට අපි ප්‍රසාදය පළ කරනවා. දෙමළ ජාතික සන්ධානය ලබන සිකුරාදා හමුවෙන්න ජනාධිපති ගෝඨාභය රාජපක්ෂ ගත්ත තීරණයත් වැදගත් තීරණයක් වනවා. අපි ශ්‍රී ලංකා රජයෙන් ඉල්ලීමක් කරනවා පළාත් පාලන මැතිවරණය පවත්වලා රටතුල ප්‍රජාතන්ත්‍රවාදය පුළුල් කරන්න කියලා. ශ්‍රී ලංකාව තුල ඇති වී තිබෙන අර්බුද හමුවේ ජාත්‍යන්තර මූල්‍ය අරමුදලට යන්න ලංකාව ගත් තීරණය නිර්භීත තීරණයක්. ආර්ථිකය නගා සිටුවීම සඳහා ලක් රජය ගන්නා වූ සෑම පියවරයන්ට අපි උදව් කිරීමට සූදානමින් සිටිනවා. ඒ වගේම ඇමෙරිකානු තානාපති කාර්යාලය හරහා ලක් රජයට ලබා දීමට තිබෙන සහායන් වැඩි කිරීමට ද අපි තීරණය කළා. එකට එකතු වී වැඩ කරන එක වැදගත් කියලා රුසියාව, යුක්රේන අර්බුද දිහා බලද්දී අපිට පේනවා. ”\nමේ අතර, ඇය අද පස්වරුවේ ජනාධිපති ගෝඨාභය රාජපක්ෂ හමුවුණා.",
       "URL": "https://www.hirunews.lk/300219/අයි-එම්-එෆ්-යාම-ගැන-ඇමෙරිකාව-සතුටින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1275"
}