{
       "Source": "hirunews",
       "Timestamp": "Sunday, 11 December 2016 - 9:06",
       "Headline": "ජල නළයක් පුපුරායාමෙන් කඩුවෙල ප්‍රදේශයේ ජල සැපයුම සීමාවේ (ඡායාරූප)",
       "News Content": "අවිස්සාවේල්ල -  කොළඹ පරණ පාරේ කඩුවෙල - හේවාගම ප්‍රදේශයේදී ජල නළයක් පුපුරා යාම හේතුවෙන් කඩුවෙල ප්‍රදේශයේ ජල සැපයුම සීමා වී ඇති බව ජාතික ජල සම්පාදන හා ජලාපවහන මණ්ඩලය පවසනවා.\nමෙලෙස පුපුරා ගොස් ඇත්තේ අඹතලේ සිට කොළඹට ජලය ගෙන යන නළයක්. මේ වනවිට එහි අලුත්වැඩියා කිරීමේ කටයුතු ආරම්භ කර ඇති අතර ජල නළය පුපුරායාම හේතුවෙන් කඩුවෙල - හේවාගම ප්‍රදේශයේ නිවාස කිහිපයක්ද ජලයෙන් යටවී තිබෙනවා.\nමේ හේතුවෙන් කඩුවෙල ප්‍රදේශයේ ජල සැපයුම සීමා කිරීමට සිදුව ඇති බව ජාතික ජලසම්පාදන හා ජලාපවහන මණ්ඩලය පවසනවා.\nලබුගම සිට කොළඹ දක්වා ජලය සැපයෙන මෙම නළය අද අලූයම පුපුරා ගොස් ඇති අතර, මේ හේතුවෙන් ඒ අවට නිවාස කිහිපයක්ද ජලයෙන් යටවුණා.\nජල නළය පුපුරා යාමත් සමඟ මාර්ගය ගිලා බැසීමකට ලක්ව ඇති අතර, එහි ලොරි රථයක්ද සිරවී තිබුණා.\nපසුව පොලිසියේ මැදිහත්වීමෙන් එම ලොරි රථය ඉවත් කිරීමට කටයුතු කර ඇති බව සඳහන්.\nමේ වනවිට ජල නළය අලූත්වැඩියා කිරීමේ කටයුතු ජලසම්පාදන මණ්ඩලය මගින් ආරම්භ කර තිබෙනවා.\nඑහි ප්‍රකාශකයෙකු සඳහන් කළේ ජල නළය පුපුරා යාම හේතුවෙන් කඩුවෙල ප්‍රදේශයට ජල සැපයුම සීමා වී ඇති අතර, තවත් ප්‍රදේශ කිහිපයකට අඩු පීඩනයක් යටතේ ජලය ලබාදීමට කටයුතු කර ඇති බවයි.",
       "URL": "https://www.hirunews.lk/149426/ජල-නළයක්-පුපුරායාමෙන්-කඩුවෙල-ප්‍රදේශයේ-සැපයුම-සීමාවේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4759"
}