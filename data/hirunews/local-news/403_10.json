{
       "Source": "hirunews",
       "Timestamp": "Thursday, 20 April 2023 - 9:18",
       "Headline": "IMF සහනයෙන් පසු රට කොතනටද?",
       "News Content": "වත්මන් ජනාධිපති රනිල් වික්‍රමසිංහ යටතේ ශ්‍රී ලංකාවේ ආර්ථික තත්ත්වය යම්තාක් දුරට දියුණු වී ඇත්තේ රටම නොඉවසිල්ලෙන් බලා සිටි, රට තුළ ඇති දරුණුතම ආර්ථික අර්බුදයෙන් මිදීමට හැකි වනු ඇතැයි අපේක්ෂා කරන ජාත්‍යන්තර මූල්‍ය අරමුදලෙන් (IMF) විස්තීර්ණ අරමුදල් පහසුකම හිමිවීම නිසාවෙන්.\nශ්‍රී ලංකාව සඳහා ඩොලර් බිලියන 2.9 ක IMF හි විස්තීරණ අරමුදල් පහසුකම (EFF) මාර්තු 20 වැනිදා නිවේදනය කිරීම, එයින් ඩොලර් මිලියන 330 ක් පමණ රටේ මානුෂීය අර්බුදය සමනය කිරීම සඳහා වහාම ලබාදීම ශ්‍රී ලංකාවට මහත් සහනයක් වුණා.\nජාත්‍යන්තර මූල්‍ය අරමුදලේ අනුමැතිය, ජාත්‍යන්තර පුද්ගලික ණය හිමියන් සමඟ ණය ප්‍රතිව්‍යුහගත කිරීමේ සාකච්ඡාවේ දී ශ්‍රී ලංකාවට එහි විශ්වසනීයත්වය යම් ප්‍රමාණයකට ප්‍රතිෂ්ඨාපනය කිරීමට උපකාර වන අතර වෙනත් බහුපාර්ශ්වීය මූල්‍ය ආයතනවලින් මූල්‍ය ආධාර ලබා ගැනීමට ද සහායක් වනවා.\nකෙසේ වෙතත්, IMF පැකේජය පිළිබඳ මෙරට ප්‍රජාවගෙන් සහ විශ්ලේෂකයින්ගෙන් ලැබෙන්නේ මිශ්‍ර ප්‍රතිචාරයි.\nමූල්‍ය අරමුදල විසින් නියම කර ඇති කොන්දේසි රටේ ජනගහනයේ සැලකිය යුතු කොටසට වඩාත්ම දරුණු ලෙස බලපානු ඇතැයි අපේක්ෂා කරන බැවින් තවදුරටත් බංකොලොත් රටක් නොවීම පිළිබඳ සහනය සාමාන්‍ය මිනිසාගේ ඉරණම ගැන පුරෝකථනය කිරීමක් වනවා.\nශ්‍රී ලංකාවට ජාත්‍යන්තර මූල්‍ය අරමුදලේ මූල්‍ය වැඩසටහනක් අවශ්‍ය වූ 17 වැනි අවස්ථාව මෙයයි.\nමාස 48ක දීර්ඝ වැඩපිළිවෙළ මගින් අත්‍යවශ්‍ය ආනයන සඳහා අවශ්‍ය ප්‍රාග්ධනය ලබා දීම සහ ආර්ථික වර්ධනය උත්තේජනය කිරීමට සහ ව්‍යුහාත්මක ප්‍රතිසංස්කරණ සඳහා පහසුකම් සැලසීමට ශ්‍රී ලංකා රජයට ප්‍රතිපත්තිමය අවකාශයක් සලසා දෙනු ලබනවා.\nතවද, මෙම ජාත්‍යන්තර මූල්‍ය අරමුදලේ ණය මුදල අනුමත කිරීම තුළින් රජයට අනෙකුත් බහුපාර්ශ්වික ණය හිමියන්ගෙන් ඩොලර් බිලියන 7 කට අධික සමස්ත අරමුදල් ලබා ගැනීමට සහ ශ්‍රී ලංකාව කෙරෙහි පාර්ශ්වකරුවන්ගේ විශ්වාසය යළි ඇති කර ගැනීමට හැකි වන බව ජනාධිපති වික්‍රමසිංහ ප්‍රකාශ කළා.\nලක්ෂ්මන් කදිරගාමර් ජාත්‍යන්තර සබඳතා සහ උපායමාර්ගික අධ්‍යයන ආයතනයේ පර්යේෂක මයිකල් අයිව්සන් පවසන්නේ විස්තීර්ණ අරමුදල් පහසුකම් විධිවිධානය ආර්ථික ප්‍රතිසංස්කරණ සඳහා දැඩි කොන්දේසි සහිත බවයි.\nශ්‍රී ලංකාව සඳහා විස්තීර්ණ අරමුදල් පහසුකම නිවේදනය කරමින් ජාත්‍යන්තර මූල්‍ය අරමුදලේ විධායක මණ්ඩලයේ නිල මාධ්‍ය නිවේදනය සඳහන් කළේ \"මූල්‍ය හා ණය තිරසාරභාවය ප්‍රතිෂ්ඨාපනය කිරීම සඳහා ආදායම් මත පදනම් වූ මූල්‍ය ඒකාග්‍රතාවය අවශ්‍ය\" බවයි.\nජාත්‍යන්තර මූල්‍ය අරමුදල ඉල්ලා සිටින්නේ ශ්‍රී ලංකා රජය සිය බදු යාන්ත්‍රණ ප්‍රතිසංස්කරණය කරන ලෙසත්, අඛණ්ඩ අයවැය හිඟය පියවා ගැනීමට සහ ආදායමට අනුකූලව වියදම් ගෙන ඒම සඳහා වියදම් කළමනාකරණය කරන ලෙසත් ය.\nප්‍රගතිශීලී බදු ප්‍රතිසංස්කරණ අඛණ්ඩව ක්‍රියාත්මක කරන ලෙස IMF රජයෙන් ඉල්ලා සිටියා.\nමාස හයක පළමු IMF සමාලෝචනයට පෙර, ශ්‍රී ලංකාව ද්විපාර්ශ්වික සහ පුද්ගලික ණය හිමියන් සමඟ ණය ප්‍රතිව්‍යුහගත කිරීමේ සාකච්ඡා ආරම්භ කළ යුතුයි.\nජාත්‍යන්තර මූල්‍ය අරමුදලේ වැඩසටහන් අනුමැතියට පෙර දීර්ඝ ප්‍රමාදයකින් පසු චීනයෙන් ද, ඊට පෙර ඉන්දියාවෙන්, ජපානයෙන් ශ්‍රී ලංකාවට ණය සහන හා ප්‍රතිව්‍යුහගතකරණය සඳහා සහතික ලැබී තිබූ අතර, රජය අප්‍රේල් මාසය අවසන් වීමට පෙර සිය ණය ප්‍රතිව්‍යුහගත කිරීමේ උපාය මාර්ගය ප්‍රකාශයට පත් කිරීමට ඉලක්ක කරනවා.\nජාත්‍යන්තර මූල්‍ය අරමුදලේ ඇපදීමේ වැඩසටහනේ කොටසක් ලෙස දූෂණය සම්බන්ධයෙන් පරීක්ෂාවට ලක්වන පළමු ආසියාතික රට ශ්‍රී ලංකාවයි.\nශ්‍රී ලංකාවේ ජාත්‍යන්තර මූල්‍ය අරමුදලේ ජ්‍යෙෂ්ඨ දූත මණ්ඩල ප්‍රධානී පීටර් බෲවර් පැවසුවේ මූල්‍ය අරමුදල ශ්‍රී ලංකාවේ දූෂණ සහ පාලන දුර්වලතා තක්සේරු කර නිර්දේශ ලබා දෙන බවයි\n“මෙම තීරණාත්මක ප්‍රතිසංස්කරණ ක්ෂේත්‍රය සම්බන්ධයෙන් පාර්ශ්වකරුවන් සහ සිවිල් සමාජ සංවිධාන සමඟ තවදුරටත් සම්බන්ධ වීම සහ සහයෝගීතාවයන් අපි බලාපොරොත්තු වෙමු. ” ඔහු මාධ්‍යවේදීන් හමුවේ පැවසුවා.\nවිස්තීර්ණ අරමුදල් පහසුකම සඳහා අනුමැතිය ලැබීම පිළිබඳ ප්‍රතිචාර දක්වමින් ජනාධිපති වික්‍රමසිංහ කියා සිටියේ, විචක්ෂණශීලී මූල්‍ය කළමනාකරණය සහ අභිලාෂකාමී ප්‍රතිසංස්කරණ න්‍යාය පත්‍රය තුළින් ආර්ථිකය දිගු කාලීනව යථා තත්ත්වයට පත් කිරීමට කටයුතු කරන බවයි.\nමේ අතර ශ්‍රී ලංකා රජය පැහැදිලි කළේ ජාත්‍යන්තර මූල්‍ය අරමුදලේ ඇපදීම නොතකා ඉදිරියේ ඇති දැවැන්ත අභියෝග පිළිබඳව තමන් දැනුවත් බවයි.\nකෙසේ වෙතත්, ජනාධිපති රනිල් වික්‍රමසිංහට අභ්‍යන්තර දේශපාලන ගැටලු රැසකට මුහුණ දීමට සිදුව තිබෙනවා.\nඔහු ශ්‍රී ලංකාවේ ප්‍රධාන විරුද්ධ පක්ෂවල මෙන්ම, රටේ දේශපාලන නායකත්වයේ නාටකාකාර වෙනසකට තුඩු දුන් සහ වික්‍රමසිංහ මහතා ඉහළට ගෙන ගිය පසුගිය වසරේ අරගලය ව්‍යාපාරයට නායකත්වය දුන් සිවිල් සමාජ කණ්ඩායම්වල සහ වෘත්තීය සමිතිවල විවේචනවලට ලක්ව සිටිනවා.\nසමාජ ක්‍රියාකාරීන් රැසක් අත්තනෝමතික ලෙස අත්අඩංගුවට ගැනීම ඇතුළු විරෝධතා මැඩපැවැත්වීම සඳහා දැඩි ක්‍රමවේද භාවිත කරන බව වික්‍රමසිංහ ජනාධිපතිවරයාට එල්ලවන බරපතළ චෝදනාවක්.\nබලයෙන් පහකළ රාජපක්ෂවරුන් සහ ඔවුන්ගේ පක්ෂය වන ශ්‍රී ලංකා පොදුජන පෙරමුණ (SLPP) සමන්විත වන ඔහුගේ පාර්ශ්වය ගැන ජනාධිපතිවරයාට විශ්වාසයක් නොමැතිකම නිසා පළාත් පාලන මැතිවරණය පැවැත්වීම කල්දමා ඇතැයි විරුද්ධ පක්ෂය දිගින් දිගටම චෝදනා කරනවා.\nශ්‍රී ලංකාව ඉදිරියේ ඇති අභියෝග ගැන ජාත්‍යන්තර මූල්‍ය අරමුදල සිටින්නේ අවදියෙන්.\nඑහි කළමනාකාර අධ්‍යක්ෂිකා ක්‍රිස්ටලිනා ජෝර්ජිවා ප්‍රකාශයක් කරමින් සඳහන් කළේ, “අධික උද්ධමනය, ක්ෂය වූ සංචිත, තිරසාර නොවන රාජ්‍ය ණය සහ ඉහළ ගිය මූල්‍ය අංශයේ අවදානම් මධ්‍යයේ ශ්‍රී ලංකාව දැවැන්ත ආර්ථික හා සමාජීය අභියෝගවලට මුහුණ දෙමින් සිටින බවත් ආයතන සහ පාලන රාමු සඳහා ගැඹුරු ප්‍රතිසංස්කරණ අවශ්‍ය වේ.”\n“ප්‍රධාන නිල ද්විපාර්ශ්වික ණය හිමියන්ගෙන් නිශ්චිත සහ විශ්වසනීය මූල්‍ය සහතික ලබාගෙන ඇති බැවින්, IMF සහාය දක්වන වැඩසටහනට අනුකූලව ණය තිරසාරභාවය ප්‍රතිෂ්ඨාපනය කිරීම සඳහා කඩිනම් ප්‍රගතියක් ලබා ගැනීම බලධාරීන්ට සහ ණය හිමියන්ට දැන් වැදගත්\" බව ඇය වැඩිදුරටත් පැවසුවාය.\nමූල්‍ය ගැලපීම් සාර්ථක වීමට නම්, බදු පරිපාලනය, රාජ්‍ය මූල්‍ය හා වියදම් කළමනාකරණය සහ බලශක්ති මිලකරණය පිළිබඳ තිරසාර මූල්‍ය ආයතනික ප්‍රතිසංස්කරණ ඉතා වැදගත් වනවා.\nජාත්‍යන්තර මූල්‍ය අරමුදලේ ආසියා සහ පැසිෆික් දෙපාර්තමේන්තුවේ අධ්‍යක්ෂ ක්‍රිෂ්ණ ශ්‍රීනිවාසන් CNBC වෙත පැවසුවේ ශ්‍රී ලංකාවේ වත්මන් ආරවුල් “අපි අතීතයේ දුටුවාට වඩා තරමක් වෙනස් අර්බුදයක්” බවයි.\nඔහුගේ අදහස වූයේ “ණය තිරසාරභාවය යථා තත්ත්වයට පත් කළ යුතු බවට පුළුල් පිළිගැනීමක් තිබේ.\nමේ සඳහා රජයේ පාර්ශවයෙන් රාජ්‍ය මූල්‍ය ඒකාග්‍රතාවයක් අවශ්‍ය වනු ඇති බවට පුළුල් එකඟතාවක් ඇත.\nඅපි සැලකිය යුතු ප්‍රමාණයක හිමිකාරිත්වයක් දකින අතර, මෙම සම්පූර්ණ වැඩසටහන සඳහා සැලකිය යුතු නායකත්වයක් තිබිය යුතු” බවයි.",
       "URL": "https://www.hirunews.lk/332966/imf-සහනයෙන්-පසු-රට-කොතනටද",
       "Category": "Local News",
       "Parent URL": "https://www.hirunews.lk/local-news.php?pageID=403"
}