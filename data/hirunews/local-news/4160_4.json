{
       "Source": "hirunews",
       "Timestamp": "Saturday, 23 December 2017 - 12:58",
       "Headline": "උත්සව සමයේ ආරක්ෂාවට විශේෂ වැඩපිළිවෙලක්",
       "News Content": "කිතු උපත සනිටුහන් කරන නත්තල සැමරීමට ලොව පුරා කිතුනුවන් මේ වන විට සූදානම් වෙමින් සිටිනවා.\nවතිකානුවේ නත්තල් සැමරුම ආරම්භ කරමින් ශුද්ධෝත්තම ෆ්‍රැන්සිස් පාප් වහන්සේ ශාන්ත පීතර චතුරස‍්‍රයේ නත්තල් ගස ස්ථාපිත කිරීමට එක්වුණා.\nඑහිදී පාප් වහන්සේ අවධාරණය කළේ කිතු උපත දුප්පතුන් වෙනුවෙන් අවධානය යොමු කිරීම සඳහා සියල්ලන්ට අවස්ථාවක් සලසා දී ඇති බවයි.\nනත්තල් සමයත් සමඟ පොලීසිය දිවයින පුරා විශේෂ ආරක්ෂක වැඩපිළිවෙලක් ආරම්භ කර තිබෙනවා.\nඒ සඳහා පොලිස් නිලධාරීන් රැසක් යොදවා ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nඑමෙන්ම, බීමත් රියදුරන් අත්අඩංගුවට ගැනීම සඳහා දිවයින පුරා විශේෂ මෙහෙයුමක් ද ආරම්භ කර තිබෙනවා.\nමාර්ග රිය අනතුරු අවම කිරීමේ අරමුණෙන් මෙම මෙහෙයුම ආරම්භ කර ඇති අතර, බීමත් රියදුරන් පරීක්ෂා කිරීම සඳහා භාවිත කෙරෙන විශේෂ බැලූන ලක්ෂයක් පමණ දිවයින පුරා බෙදා හැරි බවයි පොලීසිය සඳහන් කළේ.\nදිවයින පුරා සෞඛ්‍ය ආරක්ෂිත නොවන ආකාරයෙන් සකස් කරන ආහාර අලෙවිසැල් වැටලීම සඳහා විශේෂ වැඩපිලිවෙලක්ද ආරම්භ කර ඇති බවයි සෞඛ්‍ය අමාත්‍යාංශය පවසන්නේ.\nමහජන සෞඛ්‍ය පරීක්ෂකවරුන්ගෙන් යුත් කණ්ඩායමක් ඊට යොදවා තිබෙනවා.\nමේ අතර, නත්තල උදාවත් සමග ගිණිකෙළි භාවිතයේදි විමසිලිවත් වන ලෙස සෞඛ්‍ය අංශ ජනතාවගෙන් ඉල්ලීමක් කළා.",
       "URL": "https://www.hirunews.lk/179113/උත්සව-සමයේ-ආරක්ෂාවට-විශේෂ-වැඩපිළිවෙලක්",
       "Category": "Local News",
       "Parent URL": "https://www.hirunews.lk/local-news.php?pageID=4160"
}