{
       "Source": "hirunews",
       "Timestamp": "Friday, 18 February 2022 - 8:24",
       "Headline": "සිංහ සහ කැන්ගරු හතර වැනි 20යි 20 ජාත්‍යන්තර තරගය අද",
       "News Content": "ශ්‍රී ලංකාව සහ ඕස්ටේ්‍රලියාව අතර හතරවන විස්සයි විස්ස ජාත්‍යන්තර තරගය මෙල්බර්න් නුවරදී රාත්‍රී තරගයක් ලෙස අද පැවැත්වෙනවා.\nඑය ශ්‍රී ලංකා වේලාවෙන් පස්වරු 1.40ට ආරම්භවීමට නියමිතයි.\nමේ වනවිටත් පළමු තරග තුන ජයගෙන තරගාවලිය ජයග්‍රහණය කර සිටින ඕස්ටේ්‍රලියානු පිලේ වෙනස්කම් කිහිපයක් සිදුකර ඇති අතර, මිචෙල් ස්ටාක්, ජොෂ් හේස්ල්වුඩ් සහ පැට්කමින්ස් යන ප්‍රබල වේග පන්දු යවන ක්‍රීඩකයන් තුන්දෙනාම අද තරගයට ඇතුළත් වන්නේ නැහැ.\nමේ නිසා ඕස්ටේ්‍රලියාව අද තරගය සඳහා යොදාගනු ලබන්නේ අත්හදාබැලීමේ කණ්ඩායමක්.\nමීළඟ විස්සයි විස්ස ලෝක කුසලාන තරගාවලිය ඕස්ටේ්‍රලියාවේ පැවැත්වෙන අතර, ඒ සඳහා මෙලෙස ක්‍රීඩකයන් මෙන්ම පිතිකරණ අනුපිළිවෙලද ඔවුන් අත්හදා බලනු ඇති.\nශ්‍රී ලංකා පිල පළමු තරග තුනේදීම පිතිකරණයෙන් දැක්වූ දුර්වලතා කණ්ඩායමේ පරාජයට හේතුවූ අතර, කුසල් මෙන්ඩිස් ඇතුලු මුල් පෙළ පිතිකරුවන් ලකුණු අතරට පිවිසීම එහිදී වැදගත්වනවා.\nඑසේ නො වුන හොත් ශ්‍රී ලංකා පිලට පූර්ණ තරගාවලි පරාජයක් අත්විය හැකි බවයි ක්‍රීඩා විචාරකයන් පෙන්වා දෙන්නේ.\nකොරෝනා ආසාදනය වීම නිසා ශ්‍රී ලංකා පිලේ තුන් ඉරියව්වෙන්ම දස්කම් දක්වන ක්‍රීඩක වනිඳු හසරංග මෙන්ම වේග පන්දු යවන ක්‍රීඩක බිනුර ප්‍රනාන්දු අද තරගයට සහභාගිවන්නේ නැහැ.\nඑමෙන්ම කායික ආබාධයකට ලක්වීම නිසා වේග පන්දු යවන ක්‍රීඩක නුවන් තුෂාරගේ සහභාගීත්වය ද අවිනිශ්චිත බව සඳහන්.",
       "URL": "https://www.hirunews.lk/297326/සිංහ-සහ-කැන්ගරු-හතර-වැනි-20යි-20-ජාත්‍යන්තර-තරගය-අද",
       "Category": "Local News",
       "Parent URL": "https://www.hirunews.lk/local-news.php?pageID=1349"
}