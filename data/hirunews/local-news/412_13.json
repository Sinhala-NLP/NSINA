{
       "Source": "hirunews",
       "Timestamp": "Saturday, 15 April 2023 - 18:50",
       "Headline": "අලුත් අවුරුද්දේ හිසතෙල් ගෑමේ නැකත හෙට (වීඩියෝ)",
       "News Content": "උදාවූ අලුත් අවුරුද්දේ හිස තෙල් ගෑමේ නැකත් චාරිත්‍රය හෙටට (16) යෙදී තිබෙනවා.\nඒ අනුව හෙට පූර්ව භාග 9.41 ට රතු සහ කහ මිශ්‍ර තඹ වර්ණ වස්ත්‍රාභරණයෙන් සැරසී දකුණු දිශාව බලා හිසට ඉඹුල්පත් ද පයට නුගපත්ද තබා ඉඹුල් පත් යුෂ මිශ්‍ර නානු සහ තෙල් ගා ස්නානය කිරීම යෝග්‍ය බවයි නැකැත් චාරිත්‍රවල දැක්වෙන්නේ.\nමෙවර හිසතෙල් ගෑමේ රාජ්‍ය උත්සවය බියගම - හෙයියන්තුඩුව පුරාණ රජමහා විහාරයේදී පැවැත්වෙනවා.\nමේ අතර, අලුත් අවුරුද්දේ රැකී රක්ෂා සඳහා පිටත්ව යාම 17 වන සඳුදා පූර්ව භාග 6.28 ට යෙදී තිබෙනවා.\nසුදු පැහැති වස්ත්‍රාභරණයෙන් සැරසී දීකිරි මිශ්‍ර කිරිබතක් සහ කැවිලි වර්ගයක් අනුභව කර දකුණු දිශාව බලා පිටත්ව යාම සුදුසු බවයි නැකැත් චාරිත්‍රවල සඳහන් වුණේ.\nමෙවර අලුත් අවුරුද්දේ පැළ සිටුවීමේ නැකත අප්‍රේල් 20 වනදා පූර්ව භාග 6.38 ට යෙදී තිබෙනවා.",
       "URL": "https://www.hirunews.lk/332601/අලුත්-අවුරුද්දේ-හිසතෙල්-ගෑමේ-නැකත-හෙට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=412"
}