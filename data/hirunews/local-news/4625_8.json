{
       "Source": "hirunews",
       "Timestamp": "Wednesday, 08 March 2017 - 13:38",
       "Headline": "සමයං ඝාතනය වූ ස්ථානය ත්‍රිපුද්ගල කමිටුවේ පරීක්ෂාවට",
       "News Content": "පාතාල නායක සමයං ඇතුළු පුද්ගලයන් 7 දෙනෙකු ඝාතනයට ලක්වූ ස්ථානය, සිද්ධිය සම්බන්ධයෙන් සොයා බැලීම  සඳහා බන්ධනාගාර දෙපාර්තමේන්තුව පත් කළ ත්‍රිපුද්ගල කමිටුව විසින් අද පරීක්ෂාවට ලක් කර තිබෙනවා.\nකෙසේ වෙතත්,  මෙම ඝාතන සිදුවී අදට දින 10ක් ගත වුවත් සිද්ධියට සම්බන්ධවූවන් මෙතෙක් අත්අඩංගුවට ගෙන නැහැ.\nමේ අතර, මෙම වෙඩි තැබීමේ සිද්ධියෙන් තුවාල ලබා රෝහල්ගත කර සිටියදී පාදයක් ඉවත් කළ බන්ධනාගාර නියාමකවරයාට කෘත්‍රිම පාදයක් ලබාදීමට බන්ධනාගාර හා ප්‍රතිසංස්කරණ අමාත්‍යාංශය තීරණය කර තිබෙනවා.\nසිද්ධියෙන් තුවාල ලබා කොළඹ ජාතික රෝහලේ ප්‍රතිකාර ලබන බන්ධනාගාර නියාමකවරුන් දෙදෙනාගේ සුවදුක් විමසීම සඳහා විෂය භාර අමාත්‍ය ඩී.එම්. ස්වාමිනාදන් ඊයේ එහි ගොස් තිබුණා.\nමීට අමතරව ඔවුන් දෙදෙනාට උසස්වීම් ලබාදීමට ද විෂය භාර අමාත්‍යවරයාගේ අවදානය යොමුව ඇති බව සඳහන්.\nඑමෙන්ම සිද්ධියෙන් ජීවිතක්ෂයට පත්වූ බන්ධනාගාර නිලධාරීන් දෙදෙනාට මිලියන දෙක බැගින් වූ වන්දි ලබාදීමට ද මීට පෙර අමාත්‍යාංශය තීරණය කළා.\nපසුගිය 27 වන දා කළුතර - එතනමඩල ප්‍රදේශයේදී බන්ධනාගාර බස් රථ දෙකකට එල්ල වූ මෙම වෙඩි ප්‍රහාරයෙන් පාතාල නායක සමයං ඇතුළු පුද්ගලයින් 7 දෙනෙකු ජීවිතක්ෂයට පත්වුණා.\nඊට බන්ධනාගාර නිලධාරීන් දෙදෙනෙකු ද අයත්.",
       "URL": "https://www.hirunews.lk/156365/සමයං-ඝාතනය-වූ-ස්ථානය-ත්‍රිපුද්ගල-කමිටුවේ-පරීක්ෂාවට",
       "Category": "Local News",
       "Parent URL": "https://www.hirunews.lk/local-news.php?pageID=4625"
}