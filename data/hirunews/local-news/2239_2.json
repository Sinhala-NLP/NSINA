{
       "Source": "hirunews",
       "Timestamp": "Saturday, 02 January 2021 - 13:21",
       "Headline": "ධුරවලින් ඉවත් කිරීමට පිළිබඳව හේතුව දන්නේ නැහැ - රඹෑව සහ වැලිකන්ද සභාපතිවරුන් කියයි",
       "News Content": "රඹෑව ප්‍රාදේශීය සභාවේ සභාපති ධුරය අත්හිටුවීම දේශපාලන කුමන්ත්‍රණයක ප්‍රතිඵලයක් බව එහි සභාපති අජිත් ප්‍රසන්න තෙන්නකෝන් පවසනවා.\nපසුගිය මහ මැතිවරණයේදී ඇති වූ මනාප ගැටලුවක් මුල් කර ගනිමින් මෙලෙස තමාගේ සභාපති ධුරය අත්හිටුවීමට කටයුතු කර ඇති බවයි හිරු ප්‍රවෘත්ති අංශයට අදහස් දක්වමින් ඔහු සඳහන් කළේ.\nඋතුර මැද පළාත් ආණ්ඩුකාර, මහීපාල හේරත් විශේෂ ගැසට් නිවේදනයක් නිකුත් කරමින් සඳහන් කළේ රඹෑව ප්‍රාදේශීය සභාවේ සභාපති අජිත් ප්‍රසන්න තෙන්නකෝන්ගේ ධුරය අත්හිටුවා එම කාර්යයන් ඉටු කිරීම සහ බලතල ක්‍රියාත්මක කිරීම සඳහා ප්‍රාදේශීය සභාවේ උප සභාපතිවරයාට පවරා ඇති බවයි.\nඑමෙන්ම, සභාපතිවරයා ප්‍රාදේශීය සභා පනත යටතේ දක්වනු ලබන කිසියම් වරදක් සිදුකර ඇත් ද යන්න පිළිබඳ විමර්ශනයක් සිදුකරන ලෙස විශ්‍රාමලත් මහාධිකරණ විනිසුරු සමන් වික්‍රම වික්‍රමාරච්චිට බලය පවරා තිබෙනවා.\nඊට අදාළ වාර්තාව මාස 3 ක් ඇතුළත ලබාදිය යුතුයි. දේශපාලන බලපෑම් මත තමාව ඉවත් කළ ද, ඕනෑම විමර්ශනයකට මුහුණදීමට සූදානම් බවයි රඹෑව ප්‍රාදේශීය සභාවේ සභාපති අජිත් ප්‍රසන්න තෙන්නකෝන් සඳහන් කළේ. එමෙන්ම තමාව ධුරයෙන් ඉවත් කිරීමට හේතුව කුමක්දැයි යන්න තමා නොදන්නා බවයි ඔහු කියා සිටියේ.\nමේ අතර, පොළොන්නරුව - වැලිකන්ද ප්‍රාදේශීය සභාවේ සභාපති ලෙස කටයුතු කළ ප්‍රියන්ත කමිදු අබේසූරිය එම ධුරයෙන් තාවකාලිකව ඉවත් කරමින් ද ඊයේ රාත්‍රියේ ගැසට් නිවේදනයක් නිකුත් කරනු ලැබුවේ උතුරුමැද පළාත් ආණ්ඩුකාරවරයා විසින්. ඊට අදාළව ද විමර්ශන සඳහා පත් කර ඇත්තේ විශ්‍රාමලත් මහාධිකරණ විනිසුරු සමන් වික්‍රම වික්‍රමාරච්චියි.\nවැලිකන්ද ප්‍රාදේශිය සභාවේ සභාපති ප්‍රියන්ත කමිදු අබේසූරිය ද සඳහන් කළේ තමන්ට එල්ල වී ඇති චෝදනා මොනවා ද යන්න මෙතෙක් නිශ්චිතව දන්වා නොමැති බවයි.",
       "URL": "https://www.hirunews.lk/258562/ධුරවලින්-ඉවත්-කිරීමට-පිළිබඳව-හේතුව-දන්නේ-නැහැ-රඹෑව-සහ-වැලිකන්ද-සභාපතිවරුන්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=2239"
}