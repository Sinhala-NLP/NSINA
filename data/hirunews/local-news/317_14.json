{
       "Source": "hirunews",
       "Timestamp": "Thursday, 25 May 2023 - 16:05",
       "Headline": "පොසොන් උත්සවය චාම් අයුරින් සිදුකරන්නැයි ඉල්ලා බුද්ධ ශාසන අමාත්‍යාංශයට සංදේශයක්",
       "News Content": "මිහින්තලය පුදබිම කේන්ද්‍රකරගනිමින් මෙවර පැවැත්වීමට නියමිත රාජ්‍ය පොසොන් උත්සවය ඉතා සරළව සිදුකරන ලෙස ඉල්ලා නව ජනතා පෙරමුණ බුද්ධශාසන අමාත්‍යංශයට සංදේශයක් භාර දී තිබෙනවා.\nමෙවර රාජ්‍ය පොසොන් උත්සවය පිළිබඳව මේ වනවිට සමාජයේ කතාබහට ලක්වන්නේ මිහින්තලේ විහාරාධිපති පූජ්‍ය වලවාහැංගුණවැවේ ධම්මරතන හිමියන් විසින් සිදුකළ ප්‍රකාශයක් පදනම්වයි.\nඋන්වහන්සේ එහිදී චෝදනා කළේ රජයෙන් මෙවර රාජ්‍ය පොසොන් උත්සවයට නිසි දායකත්වයක් ලබාදී නොමැති බවයි.\nඒ පිළිබඳව ඊයේ පාර්ලිමේන්තුවේදී ද සංවාදයට බදුන් වූ අතර එහිදී අග්‍රාමාත්‍ය දිනේෂ් ගුණවර්ධන කියා සිටියේ රාජ්‍ය පොසොන් උත්සවයට අවශ්‍ය මූල්‍ය ප්‍රතිපාදන රජය විසින් ලබාදෙන බවටයි.\nකෙසේ වෙතත්, රටේ පවතින ආර්ථික තත්ත්වය තේරුම් ගෙන රාජ්‍ය පොසොන් උත්සවය චාම්ව සිදුකරන ලෙස ඉල්ලා ඊයේ නව ජනතා පෙරමුණ බුද්ධශාසන අමාත්‍යාංශයට සංදේශයක් භාර දුන්නා.\nමේ අතර, මිහින්තලය රජමහා විහාරාධිපති පූජ්‍ය වලවාහැංගුණවැවේ ධම්මරතන හිමි ඇතුළු ස්වාමින් වහන්සේ පිරිසක් විසින් රාජ්‍ය පොසොන් උත්සවය පැවැත්වීම සඳහා මුදල් එක්රැස්කිරීමට පිණ්ඩපාත චාරිකාවක් ඊයේ (24) ආරම්භ කළා.\nකෙසේ වෙතත්, රාජ්‍ය පොසොන් උත්සවය පැවැත්වීම සඳහා පිණ්ඩපාතයේ ගොස් මුදල් එකතු කිරීමේ අවශ්‍යතාවක් නොමැති බව, යථාර්ථය සංවිධානයේ සභාපති කිරිඉබ්බන්ආරේ විජිත හිමියන් ඊයේ මාධ්‍ය හමුවකට එක්වෙමින් ප්‍රකාශ කළා.\nඑමෙන්ම, පොසොන් උත්සවය නිමිත්තෙන් ජුනි 02 වනදා සිට කොළඹ කොටුවේ සිට අනුරාධපුරය දක්වා විශේෂ දුම්රිය සේවාවක් ක්‍රියාත්මක බව දුම්රිය දෙපාර්තමේන්තුවේ ගමනාගමන අංශයේ නියෝජ්‍ය සාමාන්‍යාධිකාරි එන්.ජේ. ඉදිපොළගේ පවසනවා.\nමේ අතර, එළැඹෙන පොසොන් පොහොය නිමිත්තෙන් සංවිධානය කරනු ලබන සියලු දන්සැල් සෞඛ්‍ය වෛද්‍ය නිලධාරි කාර්යාලයේ අනිවාර්යයෙන් ලියාපදිංචි කිරීම සිදුකළ යුතු බව ශ්‍රී ලංකා මහජන සෞඛ්‍ය පරීක්ෂක සංගමය දන්සැල් සංවිධායකයින්ගෙන් ඉල්ලීමක් කරනවා.",
       "URL": "https://www.hirunews.lk/336201/පොසොන්-උත්සවය-චාම්-අයුරින්-සිදුකරන්නැයි-ඉල්ලා-බුද්ධ-ශාසන-අමාත්‍යාංශයට-සංදේශයක්",
       "Category": "Local News",
       "Parent URL": "https://www.hirunews.lk/local-news.php?pageID=317"
}