{
       "Source": "hirunews",
       "Timestamp": "Sunday, 12 May 2019 - 7:35",
       "Headline": "ශ්‍රී ලංකාවේ ළමයින් විකිණීම ගැන ජගත් සංවිධානයේ අවධානය",
       "News Content": "ශ්‍රී ලංකාවේ ළමයින් විකිණීම පිළිබඳව ඇගයීමක් සිදුකිරීමට එක්සත් ජාතීන්ගේ ළමා අයිතීන් පිළිබඳ කමිටුව තීරණය කර තිබෙනවා.\nඑම කමිටුව හෙට සිට  31 වනදා දක්වා ජිනීවා නුවර ජගත් සංවිධාන මූලස්ථානයේදී රැස්වන අතර, ශ්‍රී ලංකාව මෙන්ම බොට්ස්වානා, කාබෝ - වර්ඩේ, කෝට් - ඩිවා, මෝල්ටා, සිංගප්පූරුව සහ ටොන්ගා යන රටවල ළමා අයිතීන් පිළිබඳව විකල්ප න්‍යාය පත්‍රය යටතේ සාකච්ඡා කිරීමට නියමිතයි.\nඑක්සත් ජාතීන්ගේ මානව හිමිකම් කොමසාරිස් කාර්යාලය යටතේ ක්‍රියාත්මක ළමා අයිතීන් පිළිබඳ 81 වන සැසිවාරයයි එලෙස හෙට ආරම්භ වන්නේ.\nඅදාළ කමිටුව ශ්‍රී ලංකාවේ ළමයින් විකිණිමට අමතරව ළමා ගණිකා වෘත්තිය මෙන්ම අසභ්‍ය වීඩියෝ සහ ඡායාරූප සංසරණය පිළිබඳවද සොයාබැලීමට නියමිතයි.\nඑක්සත් ජාතීන්ගේ ළමා අයිතීන් පිළිබඳ කමිටුව ස්වාධීන විද්වතුන් 18 දෙනෙකුගෙන් සමන්විත වන අතර, ළමා අයිතීන් පිළිබඳ ප්‍රඥප්තිය, අදාළ රටවල් විසින් ක්‍රියාත්මක කරන ආකාරය පිළිබඳව සොයා බලනවා.\nඑමඟින් ශ්‍රී ලංකාව පිළිබඳ සිදුකරන අධ්‍යයනයන් හි ප්‍රතිඵල ඇතුලූ සම්පූර්ණ වාර්තාව ජූනි 9 වනදා ප්‍රකාශයට පත් කරනු ඇති.",
       "URL": "https://www.hirunews.lk/216217/ශ්‍රී-ලංකාවේ-ළමයින්-විකිණීම-ගැන-ජගත්-සංවිධානයේ-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=3356"
}