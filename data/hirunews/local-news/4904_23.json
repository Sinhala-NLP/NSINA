{
       "Source": "hirunews",
       "Timestamp": "Sunday, 28 August 2016 - 12:54",
       "Headline": "ගුවන් යානා පියාසරණ කලාපවල සරුංගල් ඉහළට යවන්න එපා",
       "News Content": "ගුවන්යානා වැඩි වශයෙන් පියාසර කරන කලාපවල සරුංගල් යැවීම අවදානම් බව ගුවන් හමුදාව පවසනවා.\nඅන්තර්ජාතික ගුවන් යානා මෙන්ම, ගුවන් හමුදාවට අයත් සැහැල්ලු ගුවන් යානා සහ ගුවන් නියමු පුහුණු යානා මෙම සරුංගල් හේතුවෙන් අවදානමකට ලක්විය හැකි බවයි ගුවන් හමුදා මූලස්ථානය පෙන්වා දෙන්නේ.\nවිශේෂයෙන් රත්මලාන, මීගමුව, කටුනායක, පිළියන්දල ආදී ප්‍රදේශ කිහිපයක් හරහා ඇති ගුවන් මාර්ගවල මෙම අවදානම්කාරි තත්ත්වය පවතිනවා.\nසාමාන්‍යයෙන් ගුවන් යානයක් ඉහළ අහසේ පියාසර කරන විට එහි තටුවක හෝ එන්ජිමේ ඉදිරිපස විවරයේ සරුංගලයක් හෝ ඒ සඳහා යොදා ගැනෙන නූල් විශේෂයක් පැටලුනහොත් එමගින් දැඩි අලාභහානි සිදුවිය හැකියි.\nවෙනත් රටවල එවැනි තත්ත්වයන් හේතුවෙන් ගුවන් යානා කඩා වැටුණු අවස්ථා ද වාර්තාවී තිබෙනවා.\nමීට පිළියමක් ලෙස ඇමරිකාව සහ එංගලන්තය වැනි රටවල් සරුංගල් වැඩි වශයෙන් යවන කාලසීමාවන්වලදී උපරිම මීටර් 200ක සීමාවට වඩා උඩින් සරුංගල් යැවීම තහනම් කරමින් නීති පනවා ඇති බවයි ගුවන් හමුදාව ප්‍රකාශ කළේ.\nඑහෙත් තවමත් මෙරට එවැනි නීතිමය ප්‍රතිපාදනයක් සකස් කර නැහැ.\nමේ හේතුවෙන් සරුංගල් යැවීමේදී පහළ ගුවන් සීමාවේ එය සිදුකිරීමටත්, ගුවන් යානයක් පැමිණෙන විට සරුංගල් පහත් කිරීමටත් කටයුතු කරන ලෙස ගුවන් හමුදාව ඉල්ලීමක් කළා.\nමෙරට ඉතිහාසයේ අවස්ථා ගණනාවකදී අන්තර්ජාතික ගුවන් යානාවල මෙන්ම, ගුවන් හමුදාවට අයත් යානාවල ද සරුංගල් පැටලීමේ සිද්ධීන් වාර්තා වනවා.\nමෙම අවස්ථාවන්හිදී ගුවන් යානාවලට බරපතල අනතුරක් සිදුනොවුණ ද බොහෝ විට ගුවන් යානාවල බෙයාරින් කොටස් පලුදු වීමෙන් රුපියල් මිලියන ගණනක අලාභයන් සිදුවූ අවස්ථා වාර්තා වී ඇති බවයි ගුවන් හමුදාව ප්‍රකාශ කළේ.\nරාත්‍රී කාලයේදී විදුලි පරිපථ භාවිතා කරමින් යවන සරුංගල් වැඩිම අවදානමක් පවතින බව වැඩිදුරටත් සඳහන්.",
       "URL": "https://www.hirunews.lk/141651/ගුවන්-යානා-පියාසරණ-කලාපවල-සරුංගල්-ඉහළට-යවන්න-එපා",
       "Category": "Local News",
       "Parent URL": "https://www.hirunews.lk/local-news.php?pageID=4904"
}