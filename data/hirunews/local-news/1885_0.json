{
       "Source": "hirunews",
       "Timestamp": "Monday, 14 June 2021 - 19:22",
       "Headline": "අසාද් සාලිගේ ප්‍රකාශය ගැන විමර්ශන අවසන්  (වීඩියෝ)",
       "News Content": "බස්නාහිර පළාත් හිටපු ආණ්ඩුකාර අසාද් සාලි සිදුකළ ආන්දෝලනාත්මක ප්‍රකාශය සම්බන්ධයෙන් වන විමර්ශන අවසන් කර ඇති බව නීතිපති දෙපාර්තමේන්තුව අද ශ්‍රේෂ්ඨාධිකරණයට දැනුම් දුන්නා.\nඒ තමන් ත්‍රස්තවාදය වැළැක්වීමේ පනත යටතේ අත්අඩංගුවට ගෙන රඳවා ගැනීම නීතිවිරෝධී බව ප්‍රකාශ කරන ලෙස ඉල්ලා අසාද් සාලි ගොනුකර ඇති මූලික අයිතිවාසිකම් පෙත්සම අද විභාගයට ගත් අවස්ථාවේදීයි.\nහිටපු ආණ්ඩුකාර අසාද් සාලි පසුගිය මාර්තු 9 වනදා කොළඹ පැවති මාධ්‍ය හමුවකදී අදාළ ප්‍රකාශය සිදුකළා.\nඑහිදී ඔහු රටේ නීතිය සහ මුස්ලිම් නීතිය සම්බන්ධයෙන් සිදුකළ ප්‍රකාශයට අදාළවයි මෙම විමර්ශන සිදුකෙරෙන්නේ.\nනීතිපතිවරයා වෙනුවෙන් පෙනී සිටි රජයේ නියෝජ්‍ය සොලිසිටර් ජනරාල් දිලීප පීරිස් අද කියා සිටියේ අදාළ විමර්ශනවල උදෘත ජුනි පළවනදා අපරාධ පරීක්ෂණ දෙපාර්තමේන්තුව නීතිපතිවරයාට යොමුකර ඇති බවයි.\nඒවා පරීක්ෂා කර චෝදනා ගොනුකිරීමට හැකියාවක් තිබේ ද යන්න තීරණය කරන බවත් ඔහු සඳහන් කළා.\nමෙහිදී ශ්‍රේෂ්ඨාධිකරණය මතුකළ ප්‍රශ්නයකට පිළිතුරු දුන් නියෝජ්‍ය සොලිසිටර් ජනරාල් දිලීප පීරිස්, මාවනැල්ලේ බුදුපිළිමවලට හානිකළ සිද්ධියට අදාළව අසාද් සාලි සම්බන්ධයෙන් සිදුකරන විමර්ශන තවදුරටත් ක්‍රියාත්මක බවයි ප්‍රකාශ කළේ.\nඑම සිද්ධියට හිටපු පොලිස්පති පූජිත් ජයසුන්දරගෙන් ද ප්‍රකාශයක් ලබා ගැනීමට අවශ්‍යව තිබෙන බව ඔහු ශ්‍රේෂ්ඨාධිකරණයට දන්වා සිටියා.\nමෙහිදී අසාද් සාලි වෙනුවෙන් වෙනුවෙන් පෙනී සිටි නීතිඥවරයා කියා සිටියේ තම සේවාදායකයා මාධ්‍ය හමුවේදී සිදුකළ ප්‍රකාශය සම්බන්ධයෙන් වැරදි මතයක් සමාජ ගත වී ඇති බවයි.\nඅනතුරුව පෙත්සම සලකා බැලීම ලබන 28 වනදා තෙක් කල් තැබුණා.",
       "URL": "https://www.hirunews.lk/274295/අසාද්-සාලිගේ-ප්‍රකාශය-ගැන-විමර්ශන-අවසන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1885"
}