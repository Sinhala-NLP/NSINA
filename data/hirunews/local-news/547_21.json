{
       "Source": "hirunews",
       "Timestamp": "Thursday, 09 February 2023 - 10:14",
       "Headline": "වෙඩි වැදී මිය ගිය වන අලියෙකුගේ සිරුරක් රක්ෂිතයක තිබී හමු වෙයි (ඡායාරූප)",
       "News Content": "වෙඩි වැදීමෙන් ඝාතනයට ලක් වූ වන අලියෙකුගේ සිරුරක් ගනේවල්පොල ප්‍රදේශයේ රක්ෂිතයක තිබී වනජීවී නිලධාරීන් විසින් සොයා ගෙන තිබෙනවා.\nගනේවල්පොල වනජීවි අඩවි කාර්යාලයේ නිලධාරීන්ට ලද තොරතුරක් අනුව සිදුකළ සෝදිසියක දීයි රිටිගල රක්ෂිතය ආසන්නයේ වූ හිනුක්කිරියාවල උල්පත රක්ෂිතයේ තිබී එම අලියාගේ මළ සිරුර සොයා ගෙන තිබුණේ.\nඋස අඩි 09කට ආසන්න වයස අවුරුදු 25ක් පමණ වන එම අලියා මීට දින 2කට පමණ ඉහත දී මෙලෙස ඝාතනය කරන්නට ඇතැයි වනජීවි නිලධාරීහු අනුමාන කරනවා.\nඊයේ (08) පස්වරුවේ එහි පැමිණි අනුරාධපුර පණ්ඩුලගම වනජිවි පශු වෛද්‍ය උදේශිකා මධුවන්ති ඇතුලු නිලධාරීන් මිය ගිය වන අලියාගේ පශ්චාත් මරණ පරීක්ෂණය සිදුකළා.\nඑහිදී අනාවරණය වී තිබුණේ, වෙඩි වැදීමකින් ශරීර අභ්‍යන්තර ඉන්ද්‍රියන්ට සිදුව ඇති හානි හේතුවෙන් එම අලියා මරණයට පත්ව ඇති බවයි.\nඒ අනුව, එම වන අලියාගේ ඝාතකයා කවුරුන්ද යන්න සොයා ගනේවල්පොල වනජිවි කාර්යාලයේ නිලධාරීන් මේ වන විට විශේෂ මෙහෙයුමක් ආරම්භ කර තිබෙනවා.",
       "URL": "https://www.hirunews.lk/327019/වෙඩි-වැදී-මිය-ගිය-වන-අලියෙකුගේ-සිරුරක්-රක්ෂිතයක-තිබී-හමු-වෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=547"
}