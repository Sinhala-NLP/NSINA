{
       "Source": "hirunews",
       "Timestamp": "Wednesday, 02 November 2016 - 7:54",
       "Headline": "යාපනය සිසුන් දෙදෙනාගේ මරණ පරීක්ෂණ වාර්තා කඩිනම් කරන්න - ජනපතිගෙන් නීතිපතිට උපදෙස්",
       "News Content": "යාපනය - කොක්කුවිල් ප්‍රදේශයේදී පසුගිය 21 වනදා මිය ගිය සරසවි සිසුන් දෙදෙනාගේ පශ්චාත් මරණ පරීක්ෂණ වාර්තාව කඩිනම් කරන ලෙස ජනාධිපති මෛත්‍රීපාල සිරිසේන නීතිපතිවරයා වෙත උපදෙස් ලබාදී තිබෙනවා.\nඑම වාර්තාව ලැබුණු පසු අදාළ සිසුන්ගේ පවුල්වලට වන්දි ලබාදීමට කටයුතු කරන බවයි ජනාධිපතිවරයා ප්‍රකාශ කර ඇත්තේ.\nයාපනය විශ්වවිද්‍යාලයේ සිසුන් දෙදෙනාගේ මරණය සම්බන්ධයෙන් එම සරසවියේ උප කුලපතිවරයා, ප්‍රධාන ආචාර්යවරුන් සහ ශිෂ්‍ය නියෝජිතයන් ඊයේ ජනාධිපතිවරයා හමුවී සාච්ඡාවක් පවත්වනු ලැබුවා.\nජනාධිපති ලේකම් කාර්යාලයේ පැවැති මෙම සාකච්ඡාවට අග්‍රාමාත්‍ය රනිල් වික්‍රමසිංහ සහ පුනරුත්ථාපන නැවත පදිංචි කිරීම හා හින්දු ආගමික කටයුතු අමාත්‍ය ඞී.එම්. ස්වාමිනාදන්ද එක්ව සිටියා.\nමෙහිදී ශිෂ්‍ය නියෝජිතයින් ජනාධිපතිවරයාගෙන් ඉල්ලා සිටියේ මිය ගිය සරසවි සිසුන් දෙදෙනාගේ පශ්චාත් මරණ පරීක්ෂණ වාර්තාව කඩිනමින් ලබාදෙන ලෙසයි.",
       "URL": "https://www.hirunews.lk/146609/යාපනය-සිසුන්-දෙදෙනාගේ-මරණ-පරීක්ෂණ-වාර්තා-කඩිනම්-කරන්න-ජනපතිගෙන්-නීතිපතිට-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=4812"
}