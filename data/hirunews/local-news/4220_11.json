{
       "Source": "hirunews",
       "Timestamp": "Tuesday, 14 November 2017 - 8:04",
       "Headline": "පෙට්‍රල් හිඟය ගැන සොයා බැලීමට පත් කළ අමාත්‍ය අනු කමිටුවේ වාර්තාව අද ජනපතිට",
       "News Content": "ඉන්ධන ගැටලුව සම්බන්ධයෙන් සොයා බැලීමට පත් කළ අමාත්‍ය අනුකමිටු වාර්තාව අද ජනාධිපති මෛත්‍රීපාල සිරිසේන වෙත භාරදීමට නියමිතයි.\nඅද රැස්වන කැබිනට් මණ්ඩලයේදී මෙම කමිටු වාර්තාව භාරදීමට නියමිත බවයි ආණ්ඩුවේ ජ්‍යෙෂ්ඨ අමාත්‍යවරයෙකු සඳහන් කළේ.\nපැවති ඉන්ධන ගැටළුව සම්බන්ධයෙන් සොයා බැලීම සඳහා ජනාධිපති මෛත්‍රීපාල සිරිසේන පසුගිය 07 වන දා අමාත්‍යවරුන් තුන් දෙනෙකුගෙන් යුත් අනුකමිටුවක් පත්කළා.\nඊට අමාත්‍යවරුන් වන පාඨලී චම්පික රණවක, සරත් අමුණුගම සහ අනුර ප්‍රියදර්ශන යාපා ඇතුළත්.\nපසුගිය මස 17 වනදා ඉන්දියන් ඔයිල් සමාගමට අයත්, ටොම් ඇෆ්රියේට් නමැති ඉන්ධන නෞකාව ප්‍රමිතියෙන් තොර බවට අනාවරණය වීමත් සමඟ එහි අඩංගු ඉන්ධන ලබා නොගෙන ප්‍රතික්ෂේප කිරීමට ඛනිජ තෙල් නීතිගත සංස්ථාව තීරණය කරනු ලැබුවා.\nඑමෙන්ම ඛනිජ තෙල් නීතිගත සංස්ථාව ඇණවුම් කළ පෙට්‍රල් නෞකාවක්ද මෙරටට පැමිණීම ප්‍රමාදවී තිබුණා.\nඑම තත්වය තුළ පෙට්‍රල් හිඟයක් ඇතිවීමත් සමග සතිය පුරා ඉන්ධන පිරවුම්හල් අසළ දිගු පෝලිම් දක්නට ලැබුණු අතර, එවැනි පසුබිමක් තුළදීයි එක්සත් අරාබි එමීර් රාජ්‍යයේ සිට නෙවස්කා ලේඩි පෙට්‍රල් නෞකාව පසුගිය 8 වන දා රාත්‍රියේ මෙරටට පැමිණියේ.\nකෙසේ වෙතත්, එලෙස පෙට්‍රල් හිඟයක් ඇති වූ අවස්ථාවක පෙට්‍රල්වලට භූමි තෙල් කලවම් කිරීමේ ජාවාරමක් පිළිබදව ද තොරතුරු දඹුල්ල ප්‍රදේශයෙන් ඊයේ වාර්තා වුණා.",
       "URL": "https://www.hirunews.lk/175966/පෙට්‍රල්-හිඟය-ගැන-සොයා-බැලීමට-පත්-කළ-අමාත්‍ය-අනු-කමිටුවේ-වාර්තාව-අද-ජනපතිට",
       "Category": "Local News",
       "Parent URL": "https://www.hirunews.lk/local-news.php?pageID=4220"
}