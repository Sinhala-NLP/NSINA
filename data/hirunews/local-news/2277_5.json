{
       "Source": "hirunews",
       "Timestamp": "Sunday, 13 December 2020 - 18:05",
       "Headline": "හෙට අලුයම 5 සිට අලුතින් හුදෙකලා කරන සහ හුදෙකලාවෙන් මිදෙන ප්‍රදේශයන් මෙන්න (වීඩියෝ)",
       "News Content": "හෙට (14) උදෑසන 5 සිට තවත් ප්‍රදේශ කිහිපයක් හුදකලා කිරීමට තීරණය කර ඇති බව රජයේ ප්‍රවෘත්ති දෙපාර්තමේන්තුව ප්‍රකාශ කළා.\nඒ අනුව, වැල්ලවත්ත පොලිස් වසමේ මයුර පෙදෙස, කෙරවලපිටිය ග්‍රාම නිලධාරි වසමේ නයිදූව ප්‍රදේශය සහ වැලිකඩමුල්ල ග්‍රාම නිලධාරි වසමේ දූවේ වත්ත ප්‍රදේශය මෙන්ම, කිරිබත්ගොඩ පොලිස් වසමේ හුණුපිටිය උතුර ග්‍රාම නිලධාරි වසමේ වැදිකන්ද ප්‍රදේශය, මෙලෙස හුදකලා කෙරෙනු ඇති.\nඑසේම, නිට්ටඹුව පොලිස් වසමේ තිහාරිය උතුර සහ තිහාරිය නැගෙනහිර ග්‍රාම නිලධාරි වසම් මෙන්ම, වාරණ පන්සල පාර, කත්තොට පාර සහ හිද්‍රා මාවත මෙලෙස හුදකලා කරන බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඑමෙන්ම, කළුතර දිස්ත්‍රික්කයේ බුලත්සිංහල ප්‍රාදේශිය ලේකම් කොට්ඨාශයේ, වේගන්ගල්ල නැගෙනහිර සහ බටහිර ග්‍රාම නිලධාරි වසම් සහ කුඩා හීනටියන්ගල ග්‍රාම නිලධාරි වසමේ මරික්කාර් වීථිය ද හෙට අලුයම 5 සිට හුදකලා කෙරෙනවා.\nමීට අමතරව, හෙට අලුයම 5 සිට ප්‍රදේශ කිහිපයක හුදකලාභාවය ඉවත් කිරීමට ද නියමිතයි.\nඒ අනුව සිරිසඳ සෙවණ නිවාස යෝජනා ක්‍රමය, සිරිමුතු උයන, ලක්හිරු සෙවණ දුම්රිය මහල් නිවාස සහ සිරිසර උයන මෙලෙස හුදකලා බවින් ඉවත් කෙරෙන බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඑමෙන්ම, වත්තල - කෙරවළපිටිය ග්‍රාම නිලධාරි වසම, හේකිත්ත ග්‍රාම නිලධාරි වසම, කුරුදුහේන ග්‍රාම නිලධාරි වසම, ඇවරිවත්ත ග්‍රාම නිලධාරි වසම සහ වැලිකඩමුල්ල ග්‍රාම නිලධාරි වසම හුදකලාභාවයෙන් ඉවත් කෙරෙනවා.\nඊට අමතරව, පෑලියගොඩ පොලිස් වසමේ පට්ටිය උතුර ග්‍රාම නිලධාරි වසමේ ද හුදකලාභාවය හෙට අලුයම 5 සිට ඉවත් කෙරෙන බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඒ අනුව, මෝදර, කොටහේන, ග්‍රෑන්ඩ්පාස්, ආදුරුප්පු වීදිය, වේල්ල වීදිය, කෙසෙල්වත්ත, මාලිගාවත්ත, දෙමටගොඩ, මරදාන පොලිස් වසම් සහ, කොම්පඤ්ඤ වීදිය - වෑකන්ද , බොරැල්ල - වනාතමුල්ල, වැල්ලම්පිටිය - සාලමුල්ල ග්‍රාම නිලධාරි වසම් සහ ලක්සඳ සෙවණ නිවාස යෝජනා ක්‍රමය, මට්ටක්කුලිය -ෆර්ගසන් පාරේ දකුණු කොටස, කොම්පඤ්ඤවීදියේ - හුණුපිටිය ග්‍රාම සේවා වසම, කුරුඳුවත්ත පොලිස් වසමේ හැටේ වත්ත යන ප්‍රදේශවල තවදුරටත් හුදකලාභාවය ක්‍රියාත්මකයි.\nඑමෙන්ම, පෑලියගොඩ - පෑලියගොඩවත්ත, ගඟබඩ, මීගහවත්ත සහ කිරිබත්ගොඩ - වෙලේගොඩ උතුර යන ග්‍රාම සේවා වසම් ද , මීගමුව - තලදූව ග්‍රාම නිලධාරි වසමේ එම් සී නිවාස සංකීර්ණය සහ වේයන්ගොඩ පොලිස් වසමේ හිරිපිටිය දකුණ ග්‍රාම නිලධාරි වසමේ නිදහස් මාවත යන ප්‍රදේශ තවදුරටත් හුදකලා කර පවතිනවා.\nමේ අතර, ආසාදිතයින් 489 දෙනෙකු අද දිනයේදී සුවය ලබා රෝහල්වලින් පිටව යෑමත් සමඟ සම්පූර්ණයෙන්ම සුවය ලබා නිවෙස් වෙත පිටත්ව ගිය කොරෝනා ආසාදිතයින්ගේ සංඛ්‍යාව 23,793 දක්වා ඉහළ ගියා.\nඑසේම, අද දිනයේදී තවත් කොරෝනා ආසාදිතයින් 515 දෙනෙකු හඳුනාගත් අතර, ඔවුන්ගෙන් 147 දෙනෙකු බන්ධනාගාර ආශ්‍රිතව වාර්තා වන බවයි යුද හමුදාපති ලුතිනන් ජෙනරාල් ශවේන්ද්‍ර සිල්වා ප්‍රකාශ කළේ.\nඒ අනුව මෙරටින් වාර්තා වන සමස්ත කොරෝනා ආසාදිතයින්ගේ සංඛ්‍යාව 32,650 ක් වන අතර, තවදුරටත් රෝහල්ගතව ප්‍රතිකාර ලබන සංඛ්‍යාව 8,708 ක්.\nඔක්තෝම්බර් 04 වැනිදායින් පසු මෙරටින් වාර්තා වූ කොරෝනා දෙවන රැල්ලේ ආසාදිතයින් අතරින් වැඩිම සංඛ්‍යාවක් මේ වනවිට වාර්තා වන්නේ කොළඹ දිස්ත්‍රික්කයෙන්.\nඑම සංඛ්‍යාව 14,107 ක්.\nඑසේම, ගම්පහ දිස්ත්‍රික්කයෙන් ආසාදිතයින් 7,451 ක් සහ කළුතර දිස්ත්‍රික්කයෙන් ආසාදිතයින් 1,804 ක් එම කාලය තුළ වාර්තා වී තිබෙනවා.\nමහනුවර දිස්ත්‍රික්කයෙන් වාර්තා වී ඇති ආසාදිතයින් සංඛ්‍යාව 1,033 ක්.\nයාපනය - උඩුවිල් ප්‍රදේශයේ 07 දෙනෙකුට කොරෝනා වෛරසය ආසාදනය වීම හේතුවෙන් උඩුවිල් අධ්‍යාපන කොට්ඨාශයේ සියලුම පාසල් නැවත දැනුම්දෙනතුරු වසා දැමීමට පියවර ගත් බව උතුරු පළාත් ආණ්ඩුකාර පී.එස්.එම්.චාර්ල්ස් ප්‍රකාශ කළා.\nමේ අතර, සීතාවක අපනයන සැකසුම් කලාපයේ පිහිටි කර්මාන්ත ශාලා තුනකින් තවත් කොරෝනා ආසාදිතයින් 06 දෙනෙකු වාර්තා වූ අතර, ඔවුන් ඇහැලියගොඩ, කුරුවිට, ගැටහැත්ත, දෙහිඕවිට සහ බුලත්කොහුපිටිය යන ප්‍රදේශවල පදිංචිකරුවන්.\nරජයේ ප්‍රවෘත්ති දෙපාර්තමේන්තුව නිකුත් කළ නිවේදනය පහතින්.",
       "URL": "https://www.hirunews.lk/256942/හෙට-අලුයම-5-සිට-අලුතින්-හුදෙකලා-කරන-සහ-හුදෙකලාවෙන්-මිදෙන-ප්‍රදේශයන්-මෙන්න-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2277"
}