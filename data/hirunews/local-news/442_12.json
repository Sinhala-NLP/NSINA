{
       "Source": "hirunews",
       "Timestamp": "Friday, 31 March 2023 - 23:40",
       "Headline": "2022 IPL ශූරයින්ට 2023 IPL පළමු තරගයේ ජය හිමිවෙයි",
       "News Content": "2023 ඉන්දීය ප්‍රීමියර් ලීගයේ පළමු තරගයෙන් විශිෂ්ට ජයක් ලැබීමට ගුජරාට් ටයිටන්ස් කණ්ඩායම මීට ටික වේලාවකට (31) පෙර සමත් වුණා.\nඒ ප්‍රතිවාදී චෙන්නායි සුපර් කිංග්ස් කණ්ඩායම කඩුලු 5කින් පරාජයට පත් කරමින්.\nතරගය පැවැත්වුණේ අහමාබාත් ක්‍රීඩාංගණයේ දී වන අතර, කාසියේ වාසියේ ජය හිමිවූයේ ද ජයග්‍රාහී ටයිටන්ස් වෙතයි.\nඒ අනුව ටයිටන්ස් නායක හර්දික් පාණ්‍ඩ්‍යාගේ පළමුව පන්දු යැවීමේ තීරණයත් සමගින් පන්දුවට පහරදීමට ආරාධනා ලැබූ චෙන්නායි කණ්ඩායම පිටියට පිවිසියේ වැඩි ලකුණු ප්‍රමාණයක් පන්දුවාර 20ක් තුළ රැස් කර ගැනීමටයි.\nඒ අනුව සිතූ තරම් එම ඉලක්කය සපුරා ගැනීමට චෙන්නායි කණ්ඩායමට අසීරු වුව ද, ඔවුන් කඩුලු 07ක් දැවී පන්දුවාර 20 අවසානයේ දී ලකුණු 178ක් ලබාගත්තා.\nRuturaj Gaikwad චෙන්නායි කණ්ඩායම වෙනුවෙන් පන්දු 50ක දී ලකුණු 92ක් ලබාගත්තේ වර්ණවත් හයේ පහර 9ක් සහ හතරේ පහර 4ක් ද සමගින්.\nරුතුරාජ් චෙන්නායි පිලේ වැඩිම ලකුණුලාභියායි.\nමොහොමඩ් ශම්මි, රෂීඩ් ඛාන් සහ අල්සර් රි ජෝසප් අතරේ කඩුලු 02ක බැගින් බිඳී ගිය අතර ජෝෂුවා ලිට්ල් එක් කඩුල්ලක් තමන්ගේ නමින් ලියා ගත්තා.\nඒ අනුව ටයිටන්ස් කණ්ඩායමට හිමි වූ ඉලක්කය වූයේ ලකුණු 179ක්.\nහඹා යාමේ වේගය තීරණය කරන දල ලකුණු වේගය ලෙස 9.30ක වේගයක් පන්දුවාරයකට රඳවා ගැනීම ටයිටන්ස් වෙත අවශ්‍ය වූ අතර, එය මැනවින් පවත්වා ගැනීම අරමුණු කරගනිමින් පිටියට පැමිණි ටයිටන්ස් කණ්ඩායම මෙම තරගය ජය ගත්තේ පන්දුවාර 19කුත් පන්දු 02කුත් අවසානයේ කඩුලු 05ක් දැවී ලකුණු 182ක් ලබා ගනිමින්.\nඑහිදී අනර්ඝ ඉනිමක් ක්‍රීඩා කළ ශුබ්මන් ගිල් ලකුණු 63ක් ලබාගත්තේ දැවැන්ත හයේ පහර 3ක් සහ හතරේ පහර 06ක් ද සමගින්.\nගිල් ටයිටන්ස් කණ්ඩායමේ වැඩිම ලකුණුලාභියා ද වුණා.\nWriddhiman Saha ලකුණු 25ක් ද සායි සුදර්ශන් ලකුණු 22ක් ද ලබාගත්තා.\nචෙන්නායි කණ්ඩායම වෙනුවෙන් බිඳ වැටුණු කඩුලු බිඳී ගියේ Rajvardhan Hangargekar, Ravindra Jadeja,Tushar Deshpande අතරේ යි.\nඒ අනුව පළමු තරගයේ ජය ද පසුගිය වසරේ (2022) ශූරයින් වූ ගුජරාට් ටයිටන්ස් දිනා ගත්තා.",
       "URL": "https://www.hirunews.lk/331409/2022-ipl-ශූරයින්ට-2023-ipl-පළමු-තරගයේ-ජය-හිමිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=442"
}