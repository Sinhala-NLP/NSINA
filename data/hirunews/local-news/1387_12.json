{
       "Source": "hirunews",
       "Timestamp": "Sunday, 30 January 2022 - 14:51",
       "Headline": "නව වෛරසය ගැන ලෝක සෞඛ්‍ය සංවිධානයෙන් ප්‍රකාශයක් (වීඩියෝ)",
       "News Content": "චීනයේ වූහාන් වෛද්‍ය විශේෂඥයින් අනාවරණ කළ නියෝකෝව් නම් කොරෝනා වෛරස ප්‍රභේදය මිනිසාට ආසාදනය වීමට පවතින ඉඩකඩ පිළිබඳ තවදුරටත් පර්යේෂණ සිදුකළ යුතු බව ලෝක සෞඛ්‍ය සංවිධානය පවසනවා.\nමේ අතර, ගෙවුණු දිනයේදීත් මෙරටින් ආසාදිතයින් 900 ඉක්මවා වාර්තා වුණේ එම සීමාව පසුකර අඛණ්ඩ සිව්වැනි දිනය සටහන් කරමින්.\nතවත් කොවිඩ් ආසාදිතයින් 982ක් ඊයේ (29) හඳුනාගැනුණා.\nමෑතකාලීනව මෙලෙස ආසාදිතයින් 900 සීමාව ඉක්මවා වාර්තා වූයේ අඛණ්ඩව සිව්වැනි දිනටයි.\nඒ අනුව මෙරට සමස්ත කොවිඩ් ආසාදිතයින් සංඛ්‍යාව 609,047ක් දක්වා ඉහළ ගියා.\nමෙරට සමස්ත කොවිඩ් මරණ සංඛ්‍යාව 15,400ක් දක්වා ඉහළ ගියේ ඊයේ වාර්තා වූ කොවිඩ් මරණ 14ත් සමගයි.\nමේ අතර, දකුණු අප්‍රිකාවේ වවුලන් ආශ්‍රිතව ව්‍යාප්ත වන බවට හඳුනාගත් නව කොවිඩ් ප්‍රභේදයක් චීනයේ වෛද්‍ය විශේෂඥයින් ඊයේ හෙළිදරව් කළා.\nසෙසු කොවිඩ් ප්‍රභේදවලට වඩා ශීඝ්‍ර ව්‍යාප්තියක් පෙන්නුම් කරන මෙම වෛරසය හඳුන්වා ඇත්තේ නියෝකෝව් ලෙසයි.\nකෙසේ වෙතත් ලෝක සෞඛ්‍ය සංවිධානය පවසන්නේ මෙම වෛරසය මිනිසාට ආසාදනය වීමට තිබෙන ඉඩකඩ සම්බන්ධයෙන් තවදුරටත් පර්යේෂණ  සිදුකළ යුතු\nබවයි.\nඅසල්වැසි ඉන්දියාවේ කොවිඩ් ව්‍යාප්තිය පාලනය සඳහා ප්‍රාන්ත කිහිපයකට රාත්‍රී කාලයේ ඇඳිරිනීතිය බලාත්මක කර තිබුණා.\nඑවන් පසුබිමක තමිල්නාඩු ප්‍රාන්තයට පනවා තිබූ රාත්‍රී ඇඳිරිනීතිය අද (30) සිට ඉවත් කර තිබෙනවා.\nප්‍රාන්තයේ පාසල්ද පෙබරවාරි 1 වැනිදා සිට නැවත විවෘත කිරීමට කටයුතු කරන බවයි තමිල්නාඩු ප්‍රාන්ත රජය නිවේදනය කර ඇත්තේ.\nමේ අතර, ඔස්ට්‍රෙලියාවේ වයස අවුරුදු 16 - 17 කාණ්ඩවල දරුවන් සඳහා බූස්ටර් එන්නත් මාත්‍රාව ලබාදීමේ වැඩසටහන අද ආරම්භ වුණා.\nකොවිඩ් ආසාදිත පුද්ගලයෙකු සමීපව ඇසුරු කිරීම හේතුවෙන් නවසීලන්ත අග්‍රාමාත්‍යවරිය වන ජසින්ඩා අර්ඩන් මේවන විට ස්වයං නිරෝධායනයට ලක්කර තිබෙනවා.",
       "URL": "https://www.hirunews.lk/295661/නව-වෛරසය-ගැන-ලෝක-සෞඛ්‍ය-සංවිධානයෙන්-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1387"
}