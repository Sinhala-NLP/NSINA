{
       "Source": "hirunews",
       "Timestamp": "Saturday, 19 February 2022 - 12:58",
       "Headline": "කොටදෙණියාවේ අල්කයිඩා බිය (වීඩියෝ)",
       "News Content": "කොටදෙණියාව - වත්තේමුල්ල ප්‍රදේශයේ අල්කයිඩා යන අන්වර්ථ නාමයෙන් හඳුන්වන පවුලේ තවත් සොහොයුරන් දෙදෙනෙකු අත්අඩංගුවට ගැනීම සඳහා පොලිස් නිලධාරීන් 12 දෙනෙකුගෙන් යුත් විමර්ශන කණ්ඩායම් 2 ක් පත්කර තිබෙනවා.\nඒ සැකකරුවන් විසින් වයෝවෘද්ධ යුවලක් අමානුෂිය ලෙස කපා කොටා තුවාල කිරීමේ සිද්ධියට අදාළවයි.\nසිද්ධිය සම්බන්ධයෙන් අත්අඩංගුවට ගත් චීවරධාරීන් දෙදෙනෙකු මිනුවන්ගොඩ මහේස්ත්‍රාත් අධිකරණයට ඉදිරිපත් කිරීමෙන් පසු ලබන 28 වනදා දක්වා රක්ෂිත බන්ධනාගාර ගත කර තිබෙනවා.\nකොටදෙණියාව - වත්තේමුල්ල ප්‍රදේශයේ ජනතාව භීතියට පත් කරමින් නීතිවිරෝධි ක්‍රියාවල නිරත වන මෙම අල්කයිඩා ලෙස හදුන්වන පවුලේ සොහොයුරන් 9 දෙනෙකු සිටින අතර ඉන් අයෙක් චීවරධාරියෙකු ලෙසයි ජීවත් වන්නේ.\nඑම චීවරධාරියා සහ තවත් චීවරධාරියෙකු අල්කයිඩා පවුලේ තවත් සොහොයුරන් දෙදෙනෙකු සමග පසුගිය 15 වනදා බීමතින් කලහකාරි ලෙස ගම්මානය පුරා සැරිසරා තිබෙනවා.\nඒ සම්බන්ධයෙන් ප්‍රදේශයේ ජනතාව පොලීසියට දැනුම් දී ඇති අතර ඒ සමග සැකකරුවන් පිරිස ගම්මානයේ කැළෑබද ප්‍රදේශ වල සැඟවී ඇති බව සඳහන්.\nකෙසේ වෙතත්, ගම්වාසීන් සැකකරුවන් සොයා ගම්මානය පුරා සෝදිසි කර තිබෙනවා.\nඊට උරණ වූ සැකකරුවන් පිරිස එලෙස තමන්ව සොයා පැමිණි ගම්වාසියෙකුගේ නිවසට කඩා වැදී එහි සිටි කුඩා දරුවන් දෙදෙනෙකු ඝාතනය කිරීමටයි උත්සාහ කර ඇත්තේ.\nඑම අවස්ථාවේදී යාබද නිවසක සිටි වයෝවෘද්ධ යුවලක් මැදිහත් වී කුඩා දරුවන් දෙදෙනාගේ දිවි බේරා ගැනීමට කටයුතු කර ඇති බව පොලීසිය සඳහන් කළා.\nඑම අවස්ථාවේදී සැකකරුවන් විසින් කඩු වලින් අමානුෂික ලෙස පහරදීම හේතුවෙන් බරපතල තුවාල ලැබූ වයෝවෘද්ධ යුවල වතුපිටිවල රෝහලට ඇතුලත් කර ඇති අතර ඔවුන් මේ වනවිට වැඩිදුර ප්‍රතිකාර සඳහා කොළඹ ජාතික රෝහල වෙත යොමු කර තිබෙනවා.\nසිද්ධිය සම්බන්ධයෙන් චීවරධාරීන් දෙදෙනා පොලීසිය විසින් අත්අඩංගුවට ගත් අතර අල්කයිඩා නැමැති පවුලේ සෙසු සොහොයුරන් දෙදෙනා මේ වන විට පලා ගොස් තිබෙනවා.\nඅප කල විමසීමේදී පොලීසිය සඳහන් කළේ ප්‍රදේශයේ ආරක්ෂාව තහවුරු කිරීමට පොලීසිය කැපවී සිටින බවයි.\nමේ අතර පසුගියදා කොටදෙණියාව ප්‍රදේශයේ මාස එකහමාරක් පමණ අතුරුදන්ව සිට හමුවූ කුඩා පිරිමි දරුවන් දෙදෙනා, සොහොයුරන් 9 දෙනෙකුගෙන් යුත් මෙම අල්කයිඩා ලෙස හඳුන්වන පවුලේ බාල සොහොයුරන් දෙදෙනා බවටද තොරතුරු අනාවරණය වී තිබෙනවා.",
       "URL": "https://www.hirunews.lk/297431/කොටදෙණියාවේ-අල්කයිඩා-බිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1347"
}