{
       "Source": "hirunews",
       "Timestamp": "Thursday, 09 December 2021 - 15:26",
       "Headline": "පලංචියකින් වැටීමෙන් කුඩා දරුවෙකු ජීවිතක්ෂයට",
       "News Content": "යාපනය වඩුක්කෝඩෙයි තෝල්පුරම් ප්‍රදේශයේ නිවසක පලංචියකින් වැටීමෙන් පිරිමි දරුවෙකු ජීවිතක්ෂයට පත්වී තිබෙනවා.\nඊයේ (08) පස්වරුවේ පලංචියක් මත සෙල්ලම් කරමින් සිටියදී ඔහු ඇද වැටී ඇති බවටයි මූලික විමර්ශණවලදී අනාවරණ වී ඇත්තේ.\nතවත් දරුවන් කිහිප දෙනෙකු සමග ක්‍රීඩා කරමින් සිටි මෙම 11 හැවිරිදි දරුවා අනෙක් ළමුන් සමග පලංචිය මතට නැග ඇති අතර එහිදී පය ලිස්සා බිම ඇද වැටී තිබෙනවා.\nඅදාළ නිවසෙහි සිදු කළ ඉදිකිරීමක් සඳහා පලංචිය බැඳ ඇති අතර මියගිය දරුවා සහ අනෙක් ළමුන් අවස්ථා කිහිපයකදීම ඊට නැග සෙල්ලම් කර ඇති බව ද පොලිසිය අනාවරණ කරගෙන තිබෙනවා.\nබරපතල තුවාල ලැබූ පිරිමි දරුවා නිවැසියන් විසින් යාපනය ශික්ෂණ රෝහල වෙත රැගෙන ගොස් ඇති අතර එහිදී ජීවිතක්ෂයට පත්ව ඇතැයි සඳහන්.\nමෘත ශරීරය සම්බන්ධයෙන් පශ්චාත් මරණ පරීක්ෂණය පැවැත්වීමට නියමිත අතර වඩුක්කෝඩෙයි පොලිසිය පරීක්ෂණ සිදුකරනවා.",
       "URL": "https://www.hirunews.lk/290507/පලංචියකින්-වැටීමෙන්-කුඩා-දරුවෙකු-ජීවිතක්ෂයට",
       "Category": "Local News",
       "Parent URL": "https://www.hirunews.lk/local-news.php?pageID=1506"
}