{
       "Source": "hirunews",
       "Timestamp": "Tuesday, 27 April 2021 - 17:43",
       "Headline": "රාජ්‍ය නිලධාරීන් සේවයට කැඳවීමේ නව චක්‍රලේඛය නිකුත් වෙයි (වීඩියෝ)",
       "News Content": "පවතින  කොරෝනා වසංගත තත්ත්වය සමඟ දිවයිනේ සියලුම පාසල් අප්‍රේල් 30 වන සිකුරාදා දක්වා වසා තැබීමට රජය අද තීරණය කළා.\nඅධ්‍යාපන අමාත්‍යාංශය ප්‍රකාශ කළේ දිවයිනේ සියලුම පාසල්, පෙර පාසල්, පිරිවෙන්, පෞද්ගලික උපකාරක පන්ති ඇතුලු අධ්‍යාපන ආයතන මෙලෙස වසා තැබෙන බවයි.\nමේ අතර පවතින කොරෝනා වසංගත තත්ත්වයත් සමඟ රාජ්‍ය නිලධාරීන් සේවයට කැඳවීම සම්බන්ධයෙන් වන චක්‍රලේඛය අද පස්වරුවේ නිකුත් කෙරුණා.\nඒ අනුව රාජ්‍ය නිලධාරීන්ට සතියකට වැඩ කරන දින දෙකක් ඔවුන්ගේ නිවාඩුවලින් අඩු නොකර සේවයට වාර්තා නොකර සිටීමට ඉඩ ලබාදිය හැකියි.\nනිවාඩු ලබා නොගෙන රාජ්‍ය නිලධාරියෙකුට මසක් තුළ සේවයට වාර්තා නොකිරීමට ඉඩ දිය හැකි උපරිම දින ගණන දින අටක් ඉක්මවා නොයන පරිදි තම ආයතනයට වඩාත් ගැළපෙන අයුරින් සේවයට වාර්තා නොකිරීමේ ක්‍රමවේදය සකස් කරගැනීමට ආයතන ප්‍රධානීන්ට ඉඩකඩ පවතිනවා.\nසේවා මුර ක්‍රමයට සේවයට නොකැඳවූ දිනකදී වුවද සෑම රජයේ නිලධාරියෙකුම ඔන්ලයින් ක්‍රමය ඔස්සේ රාජකාරිය කිරීමට සූදානමින් සිටිය යුතුයි.",
       "URL": "https://www.hirunews.lk/269698/රාජ්‍ය-නිලධාරීන්-සේවයට-කැඳවීමේ-නව-චක්‍රලේඛය-නිකුත්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1992"
}