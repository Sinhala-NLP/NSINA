{
       "Source": "hirunews",
       "Timestamp": "Sunday, 14 May 2023 - 14:02",
       "Headline": "එළවළු මිල ගණන් තුන් ගුණයකින් ඉහළට (වීඩියෝ)",
       "News Content": "පසුගිය මාසයට සාපේක්ෂව එළවළු මිල ගණන් තුන් ගුණයකින් පමණ ඉහළ ගොස් තිබෙනවා.\nඊට හේතුව ලෙස වෙළෙඳුන් පෙන්වා දෙන්නේ ප්‍රමාණවත් ලෙස එළවලු තොග වෙළෙඳ පොලට නොලැබීමයි.\nමෙම තත්ත්වය තවදුරටත් ඉහළ යා හැකි බවද ඔවුන් පවසනවා.\nපසුගිය අප්‍රේල් මාසයේදි වෙළෙඳ පොල තුළ එළවලු මිල ගණන් වල සීඝ්‍ර පහළ යෑමක් දක්නට ලැබුණා.\nආර්ථික මධ්‍යස්ථාන වෙත අධික ලෙස එළවලු තොගද ලැබුණු අතර, නිසි මිලකට එළවලු අලෙවි කරගැනීමට නොහැකිව ගොවීන් දැඩි අපහසුතාවකට ද ලක්වුණා.\nකෙසේ වෙතත් පසුගිය මාසයට සාපේක්ෂව මේ වන විට අධික ලෙස එළවලු මිල ගණන් සීඝ්‍ර ලෙස ඉහළ ගොස් තිබෙනවා.\nපසුගිය මාසයට සාපේක්ෂව එළවලු මිල ගණන් තුන් ගුණයකින් පමණ ඉහළ ගොස් ඇති බවයි වෙළෙඳුන් පවසන්නේ.\nඅද වන විට පෑලියගොඩ මැනිං වෙළෙඳ සංකීර්ණයේ ගෝවා කිලෝවක් අලෙවි කෙරෙන්නේ රුපියල් 150ත් 160ත් අතර මිලකටයි.\nවම්බටු කිලෝවක් රුපියල් 350ත්, 400ත් අතර මිලකටත්, බෝංචි කිලෝවක් රුපියල් 500ත් 600ත් අතර මිලකටත්, මාළු මිරිස් කිලෝවක් රුපියල් 400 කටත් අලෙවි කෙරෙන අතර, කරවිල කිලෝවක් රුපියල් 450 ත් 500 ත් අතර මිලකට අලෙවි වනවා.\nඅමු මිරිස් කිලෝවක මිල රුපියල් 300 ක් ලෙස දැක්වුණා.\nප්‍රමාණවත් ලෙස එළවලු තොග වෙළෙඳ පොළට නොලැබීම මෙම මිල ඉහළ යෑමට හේතු වි ඇති බවට වෙළෙදුන් පෙන්වා දෙන්නේ.\nඔවුන් පවසන්නේ එළවලු තොග ලැබීම 40% පමණ පහළ ගොස් ඇති බවයි.\nඑළවලු වගාවන් බහුල වශයෙන් සිදුවන මධ්‍යම කඳුකරයේ එළවලු මිල ගණන් ද සැලකිය යුතු ලෙස ඉහළ ගොස් තිබෙනවා.\nහැටන් නගරයේ වෙළෙඳසැල් තුළ අද (14) තක්කාලි කිලෝවක් රුපියල් 400කටත්, අමුමිරිස් කිලෝවක් රුපියල් 250කටත්, බෝංචි කිලෝවක් රුපියල් 480කටත් අලෙවි කෙරුණා.",
       "URL": "https://www.hirunews.lk/335159/එළවළු-මිල-ගණන්-තුන්-ගුණයකින්-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=344"
}