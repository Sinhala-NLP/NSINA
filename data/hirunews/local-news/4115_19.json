{
       "Source": "hirunews",
       "Timestamp": "Sunday, 21 January 2018 - 10:38",
       "Headline": "ඌව මහ ඇමති පළාත් අධ්‍යාපන ඇමති ධුරයෙන් ඉල්ලා අස්වෙයි",
       "News Content": "ඌව පළාත් ප්‍රධාන අමාත්‍ය චාමර සම්පත් දසනායක, අද තමන් දැරූ පළාත් අධ්‍යාපන අමාත්‍ය ධුරයෙන්  ඉල්ලා අස්වුණා.\nප්‍රධාන අමාත්‍යවරයා සඳහන් කළේ විදුහල්පතිනියක් දණ ගැස්වූවා යැයි කියන සිද්ධියක් සම්බන්ධයෙන් එල්ල වී ඇති චෝදනාව පිළිබඳ පරික්ෂණ අවසන් වනතුරු තමන් පළාත් අධ්‍යාපන අමාත්‍ය ධුරයෙන් ඉවත්වීමට තීරණය කළ බවයි.\nප්‍රධාන අමාත්‍ය චාමර සම්පත් දසනායක සිය ඉල්ලා අස්වීමේ ලිපිය අද පෙරවරුවේ පළාත් ආණ්ඩුකාරවරයා වෙත යොමුකර තිබුණා.\nළමයෙකු පාසලට ඇතුළත් කර  නොගැනීමේ සිද්ධියක් සම්බන්ධයෙන් ඌව පළාත් අධ්‍යාපන ලේකම්වරියගේ නියෝග මත ප්‍රධාන අමාත්‍යවරයාගේ නිල නිවසට ගිය බදුල්ල දෙමළ බාලිකා විද්‍යාලයේ විදුහල්පතිනිය දණ ගැස්සවූ බවටයි ඌව පළාත් ප්‍රධාන අමාත්‍යවරයාට එරෙහිව චෝදනා එල්ලවී ඇත්තේ.\nඑවැන්නක් සිදු නොවූ බව මීට පෙර අදාළ විදුහල්පතිනිය ප්‍රකාශ කළද පෙරේදා දිනයේදී ඇය ප්‍රධාන අමාත්‍යවරයා ඉදිරියේ දණ ගැසීමට සිදුවූ බවට මුල්වරට අනාවරණ කළා.\nගුරු සංගම් මෙන්ම දේශපාලන පක්ෂ නියෝජිතයන්ද ඊයේ දිනය වනවිට මෙම සිද්ධිය සම්බන්ධයෙන් අදහස් පළ කළා.\nගුරු සංගම් අවධාරණය කළේ ප්‍රධාන අමාත්‍යවරයාට එරෙහිව පියවරක් නොගතහොත් රට පුරා  වර්ජන ක්‍රියාමාර්ගයකට එළඹීමට කටයුතු කරන බවයි.\nදණ ගැස්වීමේ සිද්ධියට මුහුණදුන් බව කියන බදුල්ල දෙමළ බාලිකා විද්‍යාලයේ විදුහල්පතිනිය අද (21) පෙරවරුවේ බදුල්ල පොලීසියට පැමිණ පැමිණිල්ලක් ඉදිරිපත් කළා.\nඒ, තමන් මුහුණදුන් සිදුවීම පිළිබඳව පැහැදිිලි කරමින්. මෙම අවස්ථාවට දේශපාලන පක්ෂ නියෝජිතයන්ද එක්ව සිටි බවයි අප වාර්තාකරු කියා සිටියේ.\nමෙහිදී පොලීසිය විසින් ජනතා විමුක්ති පෙරමුණේ ඌව පළාත් සභා මන්ත්‍රී සමන්ත විද්‍යාරත්නගෙන්ද ප්‍රකාශයක් සටහන් කරගෙන තිබුණා.\nපොලීසියට ප්‍රකාශයක් ලබාදීමෙන් අනතුරුව මාධ්‍ය වෙත අදහස් දක්වමින් ඔහු සඳහන් කළ් අධ්‍යාපන අමාත්‍ය ධුරයෙන් නොව ප්‍රධාන අමාත්‍ය ධුරයෙන් චාමර සම්පත් දසනායක ඉවත්විය යුතු බවටයි.\nකෙසේ වෙතත් ඉල්ලා අස්වීම පිළිබඳ අද (21) පෙරවරුවේ මාධ්‍ය වෙත අදහස් දක්වමින් ඌව පළාත් ප්‍රධාන අමාත්‍ය චාමර සම්පත් සඳහන් කළේ බැඳුම්කර වංචාව යටගැසීමේ අරමුණින් තමාට එරෙහි දේශපාලන ව්‍යාපාරයක් ගෙන යන බවයි.",
       "URL": "https://www.hirunews.lk/181622/ඌව-මහ-ඇමති-පළාත්-අධ්‍යාපන-ධුරයෙන්-ඉල්ලා-අස්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4115"
}