{
       "Source": "hirunews",
       "Timestamp": "Sunday, 30 October 2022 - 7:42",
       "Headline": "දසුන්, මගහැරුණු ජයග්‍රහණය ගැන කම්පාවෙයි",
       "News Content": "ඊයේ (29) නවසීලන්තය සමග පැවති තරගයේදී උපරිම දක්ෂතා අතරට පැමිණීමට නොහැකිවීම සම්බන්ධයෙන් කණගාටුවට පත්වන බව ශ්‍රී ලංකා කණ්ඩායමේ නායක දසුන් ශානක පවසනවා.\nඔහු මේ බව සඳහන් කළේ තරගයෙන් අනතුරුව පැවති මාධ්‍ය හමුවට එක්වෙමින්.\nවිශේෂයෙන් ඔහු මෙහිදී පන්දු රැකීමේදී මතු වූ දුර්වලතාවන් පිළිබඳව අදහස් පළ කළා.\nමෙම තරගයේදී ශ්‍රී ලංකාවට හිමිවූයේ ලකුණු 65 ක දරුණු පරාජයක්.\nසිඩ්නි නුවර පැවති තරගයේ කාසියේ වාසිය දිනා ගත් නවසීලන්තය පළමුව පන්දුවට පහරදුන් අතර නියමිත පන්දුවාර විස්ස අවසානයේ කඩුලු 7 ක් දැවී රැස් කළ ලකුණු සංඛ්‍යාව 167 ක්.\nඅනගි ඉනිමක් ක්‍රීඩා කළ ග්ලෙන් පිලිප්ස් නවසීලන්තය වෙනුවෙන් පන්දු 64 කදී ලකුණු 104 ක් ලබා ගත්තා.\nපන්දු යැවීමේදී කසුන් රාජිත නවසීලන්ත පිලේ කඩුලු 2 ක් බිඳ හෙලුවා.\nලකුණු 168 ක ජයග්‍රාහී ඉලක්කයක් හඹා යාමට පිටියට පිවිසි ශ්‍රී ලංකා ක්‍රීඩකයන්ට පන්දුවාර 19 යි පන්දු 2කදී සියලුදෙනා දැවී ලබා ගත හැකිවූයේ ලකුණු 102 ක් පමණයි.\nනායක දසුන් ශානක එහිදී ලකුණු 35 ක් රැස් කළා.\nභානුක රාජපක්ෂ ලකුණු 34 යි. අනෙක් ක්‍රීඩකයන් සියලුදෙනාම ලකුණු 10 ට අඩු සංඛ්‍යාවකට දැවී යාම විශේෂත්වයක්.\nඒ අනුව, නවසීලන්තය ලකුණු 65 කින් තරගය ජය ගත් අතර, මෙම පරාජයත් සමග ශ්‍රී ලංකා කණ්ඩායමට ඉදිරි වටයට පිවිසීම සම්බන්ධයෙන් යම් අවදානමකට මුහුණදීමට සිදුවනු ඇති.",
       "URL": "https://www.hirunews.lk/319166/දසුන්-මගහැරුණු-ජයග්‍රහණය-ගැන-කම්පාවෙයි",
       "Category": "Local News",
       "Parent URL": "https://www.hirunews.lk/local-news.php?pageID=769"
}