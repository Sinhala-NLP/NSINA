{
       "Source": "hirunews",
       "Timestamp": "Sunday, 09 April 2017 - 19:06",
       "Headline": "හමුදා කෝප්‍රල්ගේ සිය දිවි නසා ගැනීම ගැන හමුදාවෙනුත් පරීක්ෂණයක්",
       "News Content": "ගජබා රෙජිමේන්තුවේ සේනා විධායක මේජර් ජෙනරාල් උභය පෙරේරාගේ නිවසේ රාජකාරි කළ සෙබලෙකු සිය දිවි හානි කර ගැනීමේ සිද්ධිය සම්බන්ධයෙන් යුද හමුදාව ද පරීක්ෂණයක් ආරම්භ කර තිබෙනවා.\nමේ අතර, හදිසි මරණ පරීක්ෂණ වාර්තාවේ සදහන්ව ඇති පරිදි එළඹෙන 20 වන දා සෙබලාගේ පශ්චාත් මරණ පරීක්ෂණය ද සිදුකිරීමට නියමිතයි.\nඅධිකරණ නියෝගයට අනුව සෙබලාගේ දේහය මේ වන විට අනුරාධපුර ශික්ෂණ රෝහලේ තැන්පත් කර තිබෙනවා.\nකෙසේ වෙතත්, මිය ගිය සෙබලාගේ ඥාතීන් හිරු ප්‍රවෘත්ති අංශයට සදහන් කළේ මෙම මරණය සිදුව ඇති ආකාරය පිළිබදව සැකයක් පවතින බවයි.\nමෙලෙස මිය ගොස් ඇත්තේ යුද හමුදා ගජබා රෙජිමේන්තුවට අනුයුක්තව සේවය කළ ලාන්ස් කෝප්‍රල් බී.ඩී.එම් සෙනෙවිරත්නයි.\nමෙම සෙබලා ගජබා රෙජිමේන්තුවේ සේනා විධායක මේජර් ජනරාල් උභය පෙරේරාගේ කදානේ පිහිටි නිවසේ අරක්කැමියෙකු ලෙස සේවය කර තිබෙනවා.\nඅවසන් වරට නිවාඩුව සදහා පැමිණි මෙම සෙබලා පසුගිය 31 වනදා රාජකාරි සදහා පිටත්ව ගොස් තිබුණා.\nදින කිහිපයකට පසු පැමිණි යුද හමුදා නිලධාරින් ඥාතීන්ට දන්වා ඇත්තේ ලාන්ස් කෝප්‍රල්වරයා හදිසි අනතුරකට ලක්ව ඇති බවයි.\nකෙසේ වෙතත්, සිද්ධිය සම්බන්ධයෙන් මියගිය සෙබලාගේ ඥාතීන් කැකිරාව පොලිසියට පැමිණිල්ලක් ද සිදුකළා.\nහිරු ප්‍රවෘත්ති අංශය මේ සම්බන්ධයෙන් හමුදා මාධ්‍ය ප්‍රකාශක බ්‍රිගේඩියර් රොෂාන් සෙනෙවිරත්නගෙන් විමසීමක් සිදුකළ අතර ඔහු එහිදී කියා සිටියේ අදාළ සෙබලා පෞද්ගලික හේතුවක් මත සියදිවි හානිකර ගන්නා බව ලිපියක සදහන් කර තිබූ බවට තොරතුරු ලැබී ඇති  බවයි.",
       "URL": "https://www.hirunews.lk/158854/හමුදා-කෝප්‍රල්ගේ-සිය-දිවි-නසා-ගැනීම-ගැන-හමුදාවෙනුත්-පරීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=4571"
}