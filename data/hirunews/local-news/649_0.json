{
       "Source": "hirunews",
       "Timestamp": "Friday, 23 December 2022 - 8:54",
       "Headline": "බස්නාහිර පළාතේ දරුවන් ඉලක්ක කර මත්ද්‍රව්‍ය විකුණූ 47ක් අල්ලයි",
       "News Content": "බස්නාහිර පළාතේ පාසල් 149 ක් ආවරණය වන පරිදි ඊයේ දිනයේ සිදුකළ මෙහෙයුමකදී ඒ අවට මත්ද්‍රව්‍ය සහ මත්පෙති අලෙවි කළ පුද්ගලයින් 47 දෙනෙකු අත්අඩංගුවට ගෙන තිබෙනවා.\nහෙරොයින් ග්‍රෑම් 9 යි මිලිග්‍රෑම් 630 ක්, අයිස් ග්‍රෑම් 2 යි මිලිග්‍රෑම් 38 ක්, ගංජා ග්‍රෑම් 207 යි මිලිග්‍රෑම් 590 ක් සහ මාවා නැමති මත්ද්‍රව්‍ය කිලෝ එකයි ග්‍රෑම් 260 ක් මෙහිදී සොයාගෙන තිබුණා.\nඊට අමතරව මෙම මෙහෙයුමේදී ගංජා ළඟ තබාගැනීමේ වරදට අවුරුදු 17 ක පිරිමි දරුවෙක් මිරිහාන පොලිස් වසමේ ප්‍රසිද්ධ පාසලක් අසළ දී අත්අඩංගුවට ගත් බවයි බස්නාහිර පළාත් ජ්‍යෙෂ්ඨ නියෝජ්‍ය පොලිස්පති කාර්යාලය කියා සිටියේ.\nමේ අතර බස්නාහිර පළාතේ පාසල් 223 ක ගුරුවරුන් 223 ක් විශේෂ මත්ද්‍රව්‍ය නිවාරණ වැඩසටහනකට එක්ව තිබෙනවා.\nහෙට දවස නමින් සංවිධාන කළ මෙම මත්ද්‍රව්‍ය නිවාරණ වැඩසටහනේ අවසන් දිනය අදයි.\nබස්නාහිර පළාත් ජ්‍යෙෂ්ඨ නියෝජ්‍ය පොලිස්පති කාර්යාලයේදී පැවති මෙම තුන්දින වැඩසටහනේදී ගුරුවරුන්ට මත්ද්‍රව්‍ය හඳුනාගැනීම පිළිබඳව ප්‍රායෝගික පුහුණුවක් ලබා දී ඇති අතර, එහි අවසන් උත්සවය අද පස්වරු 3 ට මහජන ආරක්ෂක අමාත්‍ය ටිරාන් අලස්ගේ ප්‍රධානත්වයෙන් පැවැත්වීමටයි සැළසුම් කර ඇත්තේ.",
       "URL": "https://www.hirunews.lk/323348/බස්නාහිර-පළාතේ-දරුවන්-ඉලක්ක-කර-මත්ද්‍රව්‍ය-විකුණූ-47ක්-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=649"
}