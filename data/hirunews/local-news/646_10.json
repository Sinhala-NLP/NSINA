{
       "Source": "hirunews",
       "Timestamp": "Saturday, 24 December 2022 - 12:38",
       "Headline": "ඉදිරි වසරේ ගෝලීය ආර්ථික වර්ධන වේගය අඩුවෙයි",
       "News Content": "ශ්‍රී ලංකාවට ආර්ථික ස්ථායිතාව කෙටිකාලීනව නැවත ළඟකරගැනිමට හැකිවනු ඇති බවට ජාත්‍යන්තර මූල්‍ය අරමුදල අපේක්ෂා කරන බව ශ්‍රී ලංකා මහ බැංකුව ප්‍රකාශ කළා.\nමහ බැංකුව විසින් නිකුත් කරන ලද මෑතකාලීන ආර්ථික ප්‍රවණතා 2022 සුවිශේෂ සිදුවීම් සහ 2023 අපේක්ෂා වාර්තාව මගින් මේ බව සඳහන් කර තිබෙනවා.\nඒ සඳහා රජය සහ මහ බැංකුව විසින් හඳුන්වා දෙන ලද ආර්ථික ස්ථායිකරණ ක්‍රියාමාර්ග සාර්ථකව ක්‍රියාත්මක කිරීම තවදුරටත් අත්‍යවශ්‍ය බවයි ජාත්‍යන්තර අරමුදල ප්‍රකාශ කර ඇත්තේ.\nමෙතෙක් වාර්තාවී ඇති විශාලතම ආර්ථික සංකෝචනය වාර්තා කරමින් මෙම වසරේ ශ්‍රී ලංකා ආර්ථිකය සියයට 8 කින් පමණ තියුණු ලෙස සංකෝචනය වනු ඇති බවට පුරෝකථනය කර ඇති බවද මහ බැංකුව නිකුත් කළ එම වාර්තාවේ සඳහන්.\nදැඩි විදේශ විනිමය ද්‍රවශීලතා තත්වයන් හමුවේ අමුද්‍රව්‍ය හිඟවීම, ගෝලීය වෙළඳ භාණ්ඩ මිල ගණන් ඉහළ මට්ටමක පැවතීම, විදුලිබල හා බලශක්ති ක්‍ෂේත්‍රයේ පවතින අවදානම මෙන්ම මුදල් හා රාජ්‍ය මූල්‍ය ප්‍රතිපත්ති දැඩි කිරීම යනාදියෙහි ඒකාබද්ධ බලපෑම මගින් 2022 වසරේ සමස්ථ ආර්ථික ක්‍රියාකාරීත්වය මත ඍණාත්මක බලපෑමක් ඇති කර තිබූ බව ද එහි සඳහන් වනවා.\nමේ අතර ජාත්‍යන්තර මූල්‍ය අරමුදල විසින් 2022 වසරේ ඔක්තෝම්බර් මාසයේදී ප්‍රකාශයට පත් කරන ලද ලෝක ආර්ථික ඉදිරි දැක්මට අනුව ගෝලීය ආර්ථික වර්ධනය 2021 වසරේ වාර්තාවූ සියයට හයේ සිට 2023 වසරේදී සියයට 2.7 ක් දක්වා පහත වැටෙනු ඇතැයි පුරෝකථනය කර තිබෙනවා.\nඑය 2022 වසරේ සියයට 3.2 ක් වූ බවයි මහ බැංකුව විසින් නිකුත් කරන ලද මෑතකාලීන ආර්ථික ප්‍රවණතා 2022 සුවිශේෂ සිදුවීම් සහ 2023 අපේක්ෂා වාර්තාවේ සඳහන් කර ඇත්තේ.\nඉහළ උද්ධමනය, දැඩි මූල්‍ය තත්වයන්, භූ දේශපාලන ආතතීන්ගේ අහිතකර බලපෑම් ඊට බලපා ඇති බව සඳහන්.\nඑමෙන්ම අපේක්ෂිත ගෝලීය අවපාතය මතුව ගැටළු සහ ආහාර අනාරක්ෂිතභාවය වැනි සැළකිය යුතු අභියෝග ගණනාවක් මගින් ගෝලීය ආර්ථිකය කෙරෙහි බලපෑම් එල්ලවී ඇති බවයි එම වාර්තාවේ දැක්වෙන්නේ.\n2007 - 2008 වසරවල ගෝලීය මූල්‍ය අර්බුදය සහ කොරෝනා වසංගතයේ උච්චතම අවධිය හැරුණු විට ජාත්‍යන්තර මූල්‍ය අරමුදල විසින් ප්‍රකාශයට පත් කරන ලද දුර්වලම ආර්ථික වර්ධන පුරෝකථනය මෙය බවටයි ශ්‍රී ලංකා මහ බැංකුව ප්‍රකාශ කළේ.\nඇමරිකා එක්සත් ජනපදය, යුරෝ කලාපය සහ චීනය ඇතුලු ලෝකයේ විශාලතම ආර්ථිකයන්හි සිදුවූ ප්‍රධාන ආර්ථික පසුබෑම්වල බලපෑම හේතුවෙන් දුර්වල ගෝලීය ආර්ථික වර්ධනයක් අපේක්ෂා කෙරෙන බවද ජාත්‍යන්තර මූල්‍ය අරමුදලේ වාර්තාවෙන් දැක්වෙනවා.\nමේ වනවිට ලෝක ආර්ථිකයන්ගෙන් තුනෙන් එකක් පමණ අඛන්ඩව කාර්තු දෙකක් සහ ඍණ ආර්ථිකයකට මුහුණදී ඇති අතර, එය, තාක්ෂණික වශයෙන් ආර්ථික අවපාතයක තත්වයක් පෙන්නුම් කරන බව සඳහන්.\n2021 වසරේදී සියයට 5.7 ක් වූ ආර්ථික වර්ධනය 2023 වසරේදී සියයට එක දක්වා පහත වැටෙනු ඇති බවටද ජාත්‍යන්තර මූල්‍ය අරමුදල පුරෝකථනය කර තිබෙනවා.\nඑමෙන්ම 2021 වසරේ සියයට 8.1 ක් වූ චීන ආර්ථිකයේ වර්ධනය 2023 වසරේදී සියයට 4.4 ක් දක්වා මන්දගාමී වනු ඇති බවයි ජාත්‍යන්තර මූල්‍ය අරමුදලේ වාර්තාවලට අනුව ශ්‍රී ලංකා මහ බැංකුව පෙන්වා දෙන්නේ.\nඑමඟින් 2022 වසරේ ඉන්දියාවේ ආර්ථික වර්ධන අපේක්ෂාව වූ සියයට 6.8 2023 වසර සඳහා සියයට 6.1 ක් ලෙස සංශෝධනය කර තිබෙනවා.",
       "URL": "https://www.hirunews.lk/323440/ඉදිරි-වසරේ-ගෝලීය-ආර්ථික-වර්ධන-වේගය-අඩුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=646"
}