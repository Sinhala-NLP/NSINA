{
       "Source": "hirunews",
       "Timestamp": "Friday, 30 September 2022 - 8:19",
       "Headline": "දකුණු පළාතට පොලිස් අපරාධ කොට්ඨාස දෙකක්",
       "News Content": "දකුණු පළාතේ පසුගිය කාලසීමාවේ වර්ධනය වූ අපරාධ රැල්ල මැඩලීම සඳහා කොළඹ අපරාධ කොට්ඨාසය මෙන් නව ඒකක දෙකක් පිහිටුවා තිබෙනවා.\nඒ ගාල්ල සහ මාතර අපරාධ කොට්ඨාස යන නමින්.\nඑක් කොට්ඨාසයකට අපරාධ මර්දනය සම්බන්ධයෙන් විශේෂ පුහුණුව ලද නිලධාරීන් 30 දෙනෙකු බැගින් අනුයුක්ත කිරීමටත් එම ඒකක අධීක්ෂණය කිරීම සඳහා සහකාර පොලිස් අධිකාරිවරයෙකු බැගින් අනුයුක්ත කිරීමටත් පොලිස්පතිවරයා තීරණය කර තිබෙනවා.\nඑමෙන්ම මෙම ඒකකවලට සහය දැක්වීම සඳහා අපරාධ පරීක්ෂණ දෙපාර්තමේන්තුවේ විශේෂ පුහුණුව ලද නිලධාරීන් පිරිසක්ද සිවිල් ඇඳුමින් සේවයේ යෙදවීමටයි සැළසුම් කර ඇත්තේ.\nමෙම ඒකකවල මෙහෙයුම් දකුණු පළාත භාර ජ්‍යෙෂ්ඨ නියෝජ්‍ය පොලිස්පති අජිත් රෝහණගේ අධීක්ෂණය යටතේ ක්‍රියාත්මක කෙරෙන බව පොලිස් මූලස්ථානය සඳහන් කළා.\nපසුගිය මාස කිහිපය තුළ දකුණු පළාතේ ප්‍රදේශ ගණනාවකින් වෙඩි තබා ඝාතනය කිරීම් ඇතුලු අපරාධ ක්‍රියා රැසක් වාර්තා වුණා.\nමේ අතර තලවතුගොඩ ප්‍රදේශයේ කුලියට නිවසක් ලබාගැනීමේ අරමුණින් එහි හිමිකාරියට තියුණු ආයුධ පෙන්වා පහර දී නිදි පෙති පෙවීමට සළස්වා රන් භාණ්ඩ කොල්ලකෑමේ සිද්ධියට සම්බන්ධ එකම පවුලේ සිව්දෙනෙකු ඇතුලු තවත් පුද්ගලයෙකු අත්අඩංගුවට ගෙන තිබෙනවා.\nබස්නාහිර පළාත් දකුණ කොට්ඨාසය මගින් ඊයේ පේරාදෙණිය, පිළිමතලාව සහ දොම්පේ යන ප්‍රදේශවලදී අත්අඩංගුවට ගත් සැකකරුවන් අතර කාන්තාවන් දෙදෙනෙකුද සිටින බවයි පොලිසිය සඳහන් කළේ.\nඔවුන් අවුරුදු 27 සහ 50 යන වයස්වල පසුවන්නන්.\nපසුගිය හත්වනදා මෙම කොල්ලය සිදුකර තිබූ අතර, සැකකරුවන් මීට වසරකට පමණ පෙර සිද්ධියට මුහුණදුන් කාන්තාවට අයත් අලෙවිසැළක් කුලී පදනම මත ලබාගෙන ආපනශාලාවක් පවත්වගෙන ගොස් ඇති බවටද හෙළි වී තිබෙනවා.",
       "URL": "https://www.hirunews.lk/316669/දකුණු-පළාතට-පොලිස්-අපරාධ-කොට්ඨාස-දෙකක්",
       "Category": "Local News",
       "Parent URL": "https://www.hirunews.lk/local-news.php?pageID=835"
}