{
       "Source": "hirunews",
       "Timestamp": "Sunday, 23 April 2023 - 11:25",
       "Headline": "ඩෙල්ෆ් සමූහ ඝාතනයේ සැකකරුවෙකු අත්අඩංගුවට (වීඩියෝ)",
       "News Content": "යාපනය - ඩෙල්ෆ් දූපතේ මාවිලා වරාය අසළ නිවසක් තුළ එකම පවුලේ සහෝදරියන් 03 දෙනෙකු ඇතුළු 05 දෙනෙකු තියුණු ආයුධවලින් පහර දී ඝාතනය කළ සිද්ධියට සම්බන්ධ සැකකරුවෙකු අත්අඩංගුවට ගෙන තිබෙනවා.\nසිද්ධිය සම්බන්ධයෙන් විමර්ශන ආරම්භ කළ පොලිසිය ඊයේ දිනයේ දී ඩෙල්ෆ් දූපතේ බෝට්ටු සේවය ද නවතා දමා සැකකරුවන් සෙවීම ආරම්භ\nකර තිබෙනවා.\nඒ අනුව මෙම ඝාතනය සම්බන්ධයෙන් 51 හැවිරිදි ජර්මන් පුරවැසි භාවය හිමි පුද්ගලයෙකු අත්අඩංගුවට ගත් බව පොලිසිය සඳහන් කළේ.\nඅදාළ සැකකරු නිවසේ හිමිකාර කාන්තාවගෙන් නවාතැන් පහසුකම් ඉල්ලා ඇති අතර දින දෙකකට පෙර ඔහු මෙම නිවසට පැමිණ ඇත්තේ ඩෙල්ෆ්ට් දුපතේ සංචාරය කිරීමට පැමිණි අයෙකු ලෙසින්.\nදින දෙකක් නිවසේ රැඳී සිටි මෙම පුද්ගලයා ඊයේ අළුයම නිවැසියන් පිරිස ඝාතනය කර පළා ගොස් තිබෙන බවයි මූලික පොලිස් පරීක්ෂණවල දී අනාවරණය වී ඇත්තේ.\nසැකකරු කුරිකට්ටුවාන් ප්‍රදේශයට බෝට්ටුවකින් පළාගොස් තිබූ අතර පසුව පුන්ගුඩුතිව් ප්‍රදේශයේ සැඟව සිටිය දී අත්අඩංගුවට ගත් බවයි පොලිසිය සඳහන් කළේ.\nඝාතනය සඳහා යොදාගත් පිහියද එම නිවසේම තිබු එකක් බවට සැකකරු පාපොච්චාරණය කර තිබෙනවා.\nඅත්අඩංගුවට පත්වන අවස්ථාවේ එම නිවසින් සොරාගත් රන් මාල 3ක්, මුදු 8 ක්, අත් පළඳනා ඇතුළු පවුම් 25ක පමණ රන් භාණ්ඩ තොගයක් සැකකරු සතුව තිබී සොයාගත් බව ද ඩෙල්ෆ්ට් පොලිසිය සඳහන් කළා.\nසැකකරු අද (24) කයිට්ස් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/333222/ඩෙල්ෆ්-සමූහ-ඝාතනයේ-සැකකරුවෙකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=396"
}