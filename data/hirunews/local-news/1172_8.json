{
       "Source": "hirunews",
       "Timestamp": "Friday, 13 May 2022 - 14:02",
       "Headline": "ඉන්ධන සහ ගෑස් පෝලිම් තවදුරටත් (වීඩියෝ)",
       "News Content": "දිවයින පුරා තවදුරටත් ඉන්ධන සහ ගෑස් ලබා ගැනීම සඳහා ජනතාව දිගු පෝලිම්වල රැදී සිටින අයුරු දක්නට ලැබෙනවා.\nහිරු වාර්තාකරුවන් සඳහන් කළේ, අධික වර්ෂාව මධ්‍යයේ ද ජනතාව පෝලිම්වල රැදී සිටින බවයි.\nකෙසේ වෙතත්, මේ වනවිට පිරවුම්හල් සතු ඉන්ධන තොග අවසන් වෙමින් පවතින බව වාර්තා වනවා.\nබොහෝ පිරවුම්හල්වල ඩීසල් නොමැති ඇති අතර, ඒ හේතුවෙන් පොදු මගී ප්‍රවාහන සේවාවන්ට ද බාධා එල්ල වී තිබෙනවා.\nලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න සඳහන් කළේ, ලංගම හරහා පෞද්ගලික බස් රථවලට ද ඉන්ධන ලබාදීම සම්බන්ධයෙන් සාකච්ඡා සිදු කළ ද තවමත් එය ක්‍රියාත්මක තත්ත්වයේ නොමැති බවයි.\nප්‍රදේශ ගණනාවක පිරවුම්හල් ඉන්ධන නොමැතිකමින් වසා දමා තිබෙන අයුරු දක්නට ලැබෙන බවයි හිරු වාර්තාකරුවන් සඳහන් කළේ.\nකෙසේ වෙතත්, ඛනිජ තෙල් සංස්ථාවේ ආරංචි මාර්ග සඳහන් කළේ, හෙට දිනයේ ඉන්ධන නැවක් දිවයිනට පැමිණීමට නියමිත බවයි.\nමේ වනවිට බෙදා හරනු ලබන්නේ පෙට්‍රල් පමණක් වන අතර, අත්‍යාවශ්‍ය සේවා සඳහා ඩීසල් යම් ප්‍රමාණයක් බෙදා හැරීම් සිදු කරන බව ලංකා ඛනිජ තෙල් පෞද්ගලික ටැංකි රථ හිමියන්ගේ සංගමය පවසනවා.\nමේ අතර, ගෑස් ලබා දෙන ලෙස ඉල්ලා දිවයිනේ ප්‍රදේශ කිහිපයක අදත් විරෝධතා පැවතුණා.\nකොළඹ - මීගමුව ප්‍රධාන මාර්ගය මහාබාගේ ප්‍රදේශයෙන් අවහිර කරමින් විරෝධතාවයේ නිරත වූ පිරිස් විසුරුවා හැරීමට පොලීසිය මැදිහත් වීමත් සමඟ එම ස්ථානයේ උණුසුම් තත්ත්වයක් ද හට ගත්තා.",
       "URL": "https://www.hirunews.lk/304224/ඉන්ධන-සහ-ගෑස්-පෝලිම්-තවදුරටත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1172"
}