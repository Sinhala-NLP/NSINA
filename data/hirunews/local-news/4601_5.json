{
       "Source": "hirunews",
       "Timestamp": "Wednesday, 22 March 2017 - 15:45",
       "Headline": "සුනඛයන් අයාලේ යැව්වොත් වැඩ වරදී",
       "News Content": "සුනඛයින් ලියාපදිංචි කිරීමේ ආඥාපනත සංශෝදනය කිරීමට නීති කෙටුම්පත් කිරීම සඳහා අමාත්‍ය මණ්ඩල අනුමැතිය ලැබී තිබෙනවා.\nපළාත් සභා සහ පළාත් පාලන අමාත්‍ය ෆයිසර් මුස්තාෆා මහතායි මෙම යෝජනාව කැබිනට් මණ්ඩලයට ඉදිරිපත් කර තිබුනේ.\nඒ අනුව සුනඛයින් අයාලේ යාමට ඉඩ හරින පුද්ගලයන්ට අධිකරණය මගින් නියම කල හැකි දඩ මුදල රුපියල් 25000 දක්වා ඉහළ යන අතර ලබාදිය හැකි සිර දඩුවම වසර 2 දක්වා වැඩිවනු ඇති.\nඅයාලේ යන සුනඛයන් හේතුවෙන් මහජනතාවට විවිධ දුෂ්කරතාවලට මුහුණපෑමට සිදුව තිබෙනවා.\n1901 අංක 25 දරන සුනඛයින් ලියාපදිංචි කිරීමේ ආඥා පනත මෙම ගැටලුව විසඳීමට ප්‍රමාණවත් නීතිමය ප්‍රතිපාදන නොමැති බවටයි අනාවරණ වී ඇත්තේ.\nසුනඛයන් ලියාපදිංචි කිරීමේ ආඥාපනත සහ ජලභීතිකා ආඥාපනත සංශෝදනය කර මෙම සියලු ගැටලුවලට විසඳුම් ලබාදිය හැකි නව පනතක් කෙටුම්පත් කිරීමට අමාත්‍ය මණ්ඩල අනුමැතිය ලැබී තිබුන ද එය මෙතෙක් අවසන් වී නැහැ.\nඒ අනුව අයාලේ යන සුනඛයන් පිළිබඳ ගැටලුව වහාම නිරාකරණය කිරීමේ අවශ්‍යතාව සැලකිල්ලට ගෙනයි අමාත්‍ය ෆයිසර් මුස්තාෆා විසින් අදාළ යෝජනාව කැබිනට් මණ්ඩලයට ඉදිරිපත් කර තිබුනේ.",
       "URL": "https://www.hirunews.lk/157457/සුනඛයන්-අයාලේ-යැව්වොත්-වැඩ-වරදී",
       "Category": "Local News",
       "Parent URL": "https://www.hirunews.lk/local-news.php?pageID=4601"
}