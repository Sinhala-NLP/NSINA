{
       "Source": "hirunews",
       "Timestamp": "Thursday, 08 June 2023 - 12:38",
       "Headline": "වාණිජ පුපුරණ ද්‍රව්‍ය තොගයක් සමඟ පුද්ගලයෙක් අත්අඩංගුවට",
       "News Content": "ලංකා නාවික හමුදාව, කන්තලේ පොලිස් විශේෂ කාර්යය බළකාය හා එක්ව ත්‍රිකුණාමලය, චීන වරාය ප්‍රදේශයේ ජුනි 06 වන දින රාත්‍රී කාලයේ සිදු කළ විශේෂ සෝදිසි මෙහෙයුමකදී, නීති විරෝධී ලෙස අලෙවි කිරීම සඳහා රැගෙන යමින් සිටි වාණිජ පුපුරණ ද්‍රව්‍ය කූරු අනූ පහක තොගයක් සමඟ සැකකරුවෙකු නීතියේ රැහැනට හසුකර ගෙන තිබෙනවා.\nපුපුරණ ද්‍රව්‍ය භාවිතයෙන් සිදු කරනු ලබන නීති විරෝධී ධීවර කර්මාන්තය හේතුවෙන් සාගරික පරිසර පද්ධතියට සිදුවන හානිය වැළැක්වීම සඳහා නාවික හමුදාව නිරන්තර අවධානයෙන් පසුවෙමින් සෝදසි මෙහෙයුම් සිදු කරනවා.\nමෙලෙස අත්අඩංගුවට ගත් සැකකරු වයස අවුරුදු 43 ක් වන ත්‍රිකුණාමලය, චීන වරාය ප්‍රදේශයේ පදිංචිකරුවෙක්.\nඅදාළ සැකකරු සහ වාණිජ පුපුරණ ද්‍රව්‍ය කූරු අනූ පහක තොගය ඉදිරි නිතීමය කටයුතු සඳහා චීන වරාය පොලීසිය වෙතත්, පුල්මුඩේ ප්‍රදේශයේදී නාවික හමුදා භාරයට ගත් වාණිජ පුපුරණ ද්‍රව්‍ය කූරු තුන සහ විදුලි නොවන ඩෙටනේටර් පහ ඉදිරි නිතීමය කටයුතු සඳහා පුල්මුඩේ පොලීසිය වෙත භාරදී තිබෙන බවයි වාර්තා වන්නේ.\nඑමෙන්ම, නැගෙනහිර නාවික විධානයට අයත් ශ්‍රී ලංකා නාවික නෞකා රන්වැලි ආයතනයේ පොල්මල්කුඩා නාවික අනුඛණ්ඩය මඟින් ජුනි 06 වන දින රාත්‍රී කාලයේ පුල්මුඩේ, යාන් ඔය රක්ෂිතය ප්‍රදේශයේ සිදු කළ තවත් විශේෂ සෝදිසි මෙහෙයුමදී, එම ප්‍රදේශයේ ළඳු කැළෑවක සූක්ෂම ලෙස සඟවා තිබූ වාණිජ පුපුරණ ද්‍රව්‍ය කූරු තුනක් සහ විදුලි නොවන ඩෙටනේටර් පහක් ද නාවික හමුදා භාරයට ගෙන තිබෙනවා.",
       "URL": "https://www.hirunews.lk/337358/වාණිජ-පුපුරණ-ද්‍රව්‍ය-තොගයක්-සමඟ-පුද්ගලයෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=285"
}