{
       "Source": "hirunews",
       "Timestamp": "Friday, 19 May 2017 - 12:32",
       "Headline": "වැල්ලවත්තේ කඩාවැටුණු ගොඩනැගිල්ලට ඉදිකිරීම් අනුමැතිය නැහැ",
       "News Content": "කඩාවැටීමට ලක්වූ වැල්ලවත්ත සැවෝයි සිනමාශාලාව පිටුපස, චාර්ලිමන් පාරේ ඉදි කෙරෙමින් පැවති ගොඩනැගිල්ල  සඳහා ගොඩනැගිලි පර්යේෂන සංවිධානයේ අනුමැතිය ලබා ගෙන නොමැති බවට දැනට සිදුකරන ලද පරීක්ෂණවලින් අනාවරණ වී තිබෙනවා.\nඑමෙන්ම මෙම පස් මහල් ගොඩනැගිල්ලේ ප්‍රමිතිය සම්බන්ධයෙන් කොළඹ මහ නගර සභාවේ අනුමැතිය ලබාගත්තේද යන්න පිළිබඳව සැකයක් මතුවී ඇති බව සඳහන්.\nඒ පිළිබඳ පරීක්ෂණයක් සිදුකරන බවයි දෙහිවල ප්‍රාදේශීය ලේකම් නලිනි සුබ්‍රමනියම් හිරු ප්‍රවෘත්ති අංශයට සඳහන් කළේ.\nජාතික ගොඩනැගිලි පර්යේෂණ සංවිධානයේ නිලධාරීන් පිරිසක්ද මේ වනවිට කඩාවැටීමට ලක්වූ ගොඩනැගිල්ල පරීක්ෂා කිරීම සඳහා එම ස්ථානයට ගොස් තිබෙනවා.\nආපදා කළමනාකරන අමාත්‍ය අනුර ප්‍රියදර්ශන යාපාද ඊයේ රාත්‍රියේ එම ස්ථානයට ගොස් නිරීක්ෂණයක නිරතවූ අතර එහිදී අමාත්‍යවරයා සඳහන් කළේ ගොඩනැගිල්ලේ ප්‍රමිතිය සම්බන්ධයෙන් ගැටළුවක් පවතින්නේ නම් එහි වගකීම පළාත්පාලන ආයතන විසින් දැරිය යුතු බවයි.\nමේ අතර ගොඩනැගිල්ල කඩාවැටීමෙන් අතුරුදන්වී ඇති බවට සැක කෙරෙන තවත් පුද්ගලයින් දෙදෙනෙකු සොයා තවදුරටත් මෙහෙයුම් ක්‍රියාත්මකයි.\nඅද උදෑසන අදාළ මෙහෙයුම් යළි ආරම්භ කළ අතර, ඒ සඳහා යුද හමුදාව, ගුවන් හමුදාව සහ පොලිසියද එක්ව සිටිනවා.\nඊයේ උදෑසන මෙම ගොඩනැගිල්ල කඩාවැටුණු අතර, සිද්ධියෙන් එක් පුද්ගලයෙකු ජීවිතක්ෂයට පත්වී තවත් පුද්ගලයින් 21 දෙනෙකු තුවාල ලබා රෝහල් ගතකරනු ලැබුවා.\nමියගිය පුද්ගලයා හසලක - කොළොන්ගොඩ ප්‍රදේශයේ පදිංචි 31 හැවිරිදි පුද්ගලයෙක්.\nඔහු අදාළ ගොඩනැගිල්ල ඉදිකිරීමේ කටයුතුවල නිරතවූ සේවකයෙක් වන බවයි පොලිසිය සඳහන් කළේ.",
       "URL": "https://www.hirunews.lk/161668/වැල්ලවත්තේ-කඩාවැටුණු-ගොඩනැගිල්ලට-ඉදිකිරීම්-අනුමැතිය-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=4510"
}