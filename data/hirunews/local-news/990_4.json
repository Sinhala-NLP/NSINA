{
       "Source": "hirunews",
       "Timestamp": "Wednesday, 27 July 2022 - 8:01",
       "Headline": "හතර වැනි එන්නත ගැන දැනුම්වත් කිරීමක්",
       "News Content": "කොරෝනා රෝගය පිළිබඳ අවදානම යළි මතුවෙමින් පවතින බව සෞඛ්‍ය අංශ අවධාරණය කළ තත්වයක් තුළ ඊයේ මෙරටින් කොරෝනා ආසාදිතයන් 119 දෙනෙකු වාර්තා වුණා.\nඊට පෙර දිනයේ සිදුවූ මරණ 5ක් ද සෞඛ්‍ය සේවා අධ්‍යක්ෂ ජනරාල්වරයා ඊයේ තහවුරු කළා.\nසෞඛ්‍ය අංශ පවසන්නේ ලොව පුරා පැතිර යන කොරෝනා නව ප්‍රභේද හේතුවෙන් පසුගිය දින කිහිපය පුරාම දිවයිනෙන් ආසාදිතයන්ගේ වැඩිවීමක් නිරීක්ෂණය වී ඇති බවයි.\nඑම නිසා හැකි ඉක්මණින් නියමිත එන්නත් මාත්‍රාව ලබාගන්නා ලෙසද කොළඹ ඊයේ පැවති මාධ්‍ය හමුවකට එක්වෙමින් වසංගත රෝග විද්‍යා අංශයේ ප්‍රධානි විශේෂඥ වෛද්‍ය සමිත ගිනිගේ ඉල්ලා සිටියා.\nඅවස්ථා කිහිපයක දී කොරෝනා වෛරසයේ බලපෑමට ශ්‍රී ලංකාව මුහුණ දුන් අතර, මේ දක්වා මෙරටින් වාර්තා වී ඇති මුළු කොරෝනා රෝගීන් සංඛ්‍යාව 665,094ක්.\nමරණ 16,544ක් සටහන්ව තිබුණා.\nඑන්නත් පළමු මාත්‍රාව 1,714,951 දෙනෙකු ලබාගෙන තිබුණාත් දෙවන මාත්‍රාව ලබාගෙන තිබුණේ 14,553,903 දෙනෙකු පමණ යි.\nතුන් වැනි මාත්‍රාව හෙවත් වර්ධක එන්නත 803,782කු ලබාගෙන තිබූ අතර, දෙවන වර්ධක එන්නත ලබාගෙන ඇත්තේ 15,280 දෙනෙකු පමණ යි.",
       "URL": "https://www.hirunews.lk/311058/හතර-වැනි-එන්නත-ගැන-දැනුම්වත්-කිරීමක්",
       "Category": "Local News",
       "Parent URL": "https://www.hirunews.lk/local-news.php?pageID=990"
}