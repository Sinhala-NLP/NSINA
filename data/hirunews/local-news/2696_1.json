{
       "Source": "hirunews",
       "Timestamp": "Saturday, 30 May 2020 - 18:59",
       "Headline": "මිහින්තලේ මන්ත්‍රීට පහරදුන් පිරිස සොයන්න කණ්ඩායම් 05ක් (වීඩියෝ)",
       "News Content": "මිහින්තලය ප්‍රාදේශීය සභාවේ ශ්‍රී ලංකා පොදුජන පෙරමුණේ මන්ත්‍රීවරයෙකුට පහරදීමේ සිද්ධියක් සම්බන්ධයෙන් විශේෂ කණ්ඩායම් 5 ක් යොදවා විමර්ශන ක්‍රියාත්මක බව පොලීසිය පවසනවා.\nඅදාළ පහරදීමට ප්‍රාදේශීය සභා මන්ත්‍රීවරුන් 8 දෙනෙකු සම්බන්ධ බව පොලීසිය සිදුකළ මූලික විමර්ශනවලදී අනාවරණ වී තිබෙනවා.\nකෙසේ වෙතත්, අදාළ පිරිස මේ වනවිට ප්‍රදේශයෙන් පලාගොස් ඇති අතර, ඔවුන් අත්අඩංගුවට ගැනීම සඳහා විමර්ශන ක්‍රියාත්මකයි.\nපොදුජන පෙරමුණට බලය හිමි මිහින්තලය ප්‍රාදේශිය සභාවේ මාසික සභා රැස්වීම ඊයේ පැවති අවස්ථාවේ අනවසර ඉදිකිරීමක් සම්බන්ධයෙන් ඇති වූ බහින් බස්වීමක් දුරදිග ගොස් මෙම පහරදීම සිදුව තිබුණා.\nපහරකෑමෙන් තුවාල ලැබූ ශ්‍රී ලංකා පොදුජන පෙරමුණේ මිහින්තල ප්‍රාදේශිය සභා මන්ත්‍රී උපාලි ආනන්ද අනුරාධපුර ශික්ෂණ රෝහලට ඇතුළත් කෙරුණු අතර ඔහු මේ වනවිටත් රෝහල් ගතව ප්‍රතිකාර ලබන බවයි අප වාර්තාකරු සඳහන් කළේ.\nමේ අතර, පහරදීමට සම්බන්ධ පිරිස් අත්අඩංගුවට ගන්නා ලෙස ඉල්ලා මිහින්තලය නගර මධ්‍යයේ අද විරෝධතාවක් ද පැවැත්වුණා.\nඅනතුරුව විරෝධතාකරුවන් මිහින්තලය පොලීසිය දක්වා පාගමනින් ගොස් ඒ - 9 මාර්ගය ද අවහිර කමින් විරෝධතාවයේ නිරත වූ බවයි අප වාර්තාකරු සඳහන් කළේ.",
       "URL": "https://www.hirunews.lk/241881/මිහින්තලේ-මන්ත්‍රීට-පහරදුන්-පිරිස-සොයන්න-කණ්ඩායම්-05ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2696"
}