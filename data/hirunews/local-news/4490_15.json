{
       "Source": "hirunews",
       "Timestamp": "Wednesday, 31 May 2017 - 15:54",
       "Headline": "අස්ථානගත වී ඇතැයි කියු ශෂී වීරවංශගේ විදේශ ගමන් බලපත්‍රය හමුවෙයි",
       "News Content": "අස්ථානගත වී ඇතැයි කියු ශෂී වීරවංශගේ විදේශ ගමන් බලපත්‍රය සහ හැඳුනුම්පත කොළඹ ප්‍රධාන මහේස්ත්‍රාත් අධිකරණයේ නඩු භාණ්ඩ භාරකරුගේ භාරයේ පවතින බවට අද අනාවරණ වී තිබෙනවා.\nඒ ව්‍යාජ ලේඛණ උපයෝගී කර ගනිමින් අවිධිමත්ව සකස් කළ  විදේශ ගමන් බලපත්‍රයක් භාවිත කිරීමට අදාළ නඩුව අද කැඳවු අවස්ථාවේදීයි.\nමෙහිදී ශෂී වීරවංශ වෙත චෝදනා කියවා දුන් අතර එහිදී ඇය ප්‍රකාශකර ඇත්තේ අදාළ චෝදනාවලට නිවැරදිකාරිය බවයි.\nමේ හේතුවෙන් නඩුව විභාග කිරීමටයි තීරණය වී ඇත්තේ.\nශෂී වීරවංශගේ විදේශ ගමන් බලපත්‍රය සහ හැඳුනුම්පත අස්ථානගත වී ඇතැයි අපරාධ පරීක්ෂණ දෙපාර්තමේන්තුව ප්‍රකාශකර තිබුනේ ඒ සම්බන්ධයෙන් අධිකරණයේ රෙජිස්ට්‍රාර්වරියගෙන් පමණක් විමසීමෙන් පසුව බවට ද මෙහිදී අනාවරණ වුනා.\nඒ පිලිබඳ අධිකරණයේ නඩු භාණ්ඩ භාරකරුගෙන් විමසා නොමැති බවටයි හෙළිවුයේ.\nපසුගිය බ්‍රහස්පතින්දා නඩුව කැඳවු අවස්ථාවේදී නියෝජ්‍ය සොලිසිටර් ජෙනරාල්වරයා කොළඹ ප්‍රධාන මහේස්ත්‍රාත්වරයාට දැනුම්දී තිබුනේ අධිකරණය භාරයට ගත් ශෂී  වීරවංශගේ විදේශ ගමන් බලපත්‍රය සහ ජාතික හැඳුනුම්පත අස්ථානගත වී ඇති බවටයි.\nනඩු විභාගය සඳහා අදාළ ගමන් බලපත්‍රය සහ හැඳුනුම්පත අධිකරණයට ඉදිරිපත් කිරීමට නියෝජ්‍ය සොලිසිටර් ජෙනරාල්වරයා රෙජිස්ට්‍රාර්වරයාගෙන් විමසු අවස්ථාවේදී ප්‍රකාශකර තිබුනේ එය අස්ථානගත වී ඇති බවටයි.\nමෙවැනි සිද්ධීන් හේතුවෙන් අධිකරණයේ කීර්ති නාමයට හානිවන අතර ඒ පිළිබඳ අපරාධ පරීක්ෂණ දෙපාර්තමේන්තුවට මහේස්ත්‍රාත්වරයා අවවාද කළ බව අප වාර්තාකරු සඳහන් කළා.\nසිද්ධියට අදාළ නඩුව ලබන 22 වනදා යළි විභාගයට ගැනීමට නියමිතයි.",
       "URL": "https://www.hirunews.lk/162538/අස්ථානගත-වී-ඇතැයි-කියු-ශෂී-වීරවංශගේ-විදේශ-ගමන්-බලපත්‍රය-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4490"
}