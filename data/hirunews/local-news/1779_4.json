{
       "Source": "hirunews",
       "Timestamp": "Monday, 02 August 2021 - 19:53",
       "Headline": "අමාත්‍ය මණ්ඩලය රැස්වෙයි - අධ්‍යාපන ඇමතිත් විසදුමක් අපේක්ෂාවෙන්  (වීඩියෝ)",
       "News Content": "ගුරු - විදුහල්පති වැටුප් ගැටළුවට අද පැවැත්වෙන අමාත්‍ය මණ්ඩල රැස්වීමේදී විසදුමක් ලබාදීමට හැකි වනු ඇතැයි අධ්‍යාපන අමාත්‍ය මහාචාර්ය ජී.එල්. පීරිස් ප්‍රකාශ කළා.\nකෙසේ වෙතත්, ගුරු සංගම් පෙන්වා දෙන්නේ අද දිනයේත් තම ගැටළුවලට විසදුම් ලබානොදුනහොත් ඉගැන්වීමේ කටයුතුවලින් ඉවත් වී තවදුරටත් වර්ජනයේ නිරත වන බවයි.\nගුරු - විදුහල්පති වැටුප් විෂමතා ඉවත් කිරීමට අදාළව අධ්‍යාපන අමාත්‍යවරයා විසින් කැබිනට් පත්‍රිකාවක් පසුගිය සතියේ අමාත්‍ය මණ්ඩලයට ඉදිරිපත් කර තිබූ අතර, මේ සම්බන්ධයෙන් විසදුමක් ලබාදීම සඳහා අග්‍රාමාත්‍යවරයාගේ ප්‍රධානත්වයෙන් ඉකුත් 27 වන දා සාකච්ඡාවක් පැවැත්වුණේ ගුරු - විදුහල්පති වෘත්තීය සමිතිවල සහභාගීත්වයෙන්.\nකෙසේ වෙතත්, එය විසදුමකින් තොරව අවසන් වූ අතර වර්ජනය අඛණ්ඩව ක්‍රියාත්මක කිරීමට ගුරු - විදුහල්පති වෘත්තීය සමිති තීරණය කළා. ඒ අනුව ඔවුන්ගේ වර්ජනයට අදට දින 22ක් ගත  වනවා.\nඑවන් පසුබිමක් තුළ අධ්‍යාපන අමාත්‍යාංශයේ ලේකම් මහාචාර්ය කපිල පෙරේරා ඊයේ දිනයේදී දැනුම් දුන්නේ අධ්‍යයන සහ අනධ්‍යයන කාර්ය මණ්ඩල අද දිනයේ සේවයට වාර්තා කළ යුතු බවයි.\nකෙසේ වෙතත්, අද දිනයේ ගුරුවරුන් හෝ විදුහල්පතිවරුන් බහුතරයක් සේවයට වාර්තා කර තිබුණේ නැහැ.\nමේ අතර, කොතලාවල ආරක්ෂක විශ්ව විද්‍යාල පනත් කෙටුම්පතට විරෝධය පල කරමින් සමගි ජනබලවේගය සහ ජනතාවාදී බුද්ධි මණ්ඩපය, විශ්ව විද්‍යාල ප්‍රතිපාදන කොමිසම් සභාව ඉදිරිපිට අද උද්ඝෝෂණයක නිරත වුණා.\nඅදාල උද්ඝෝෂණය වැළැක්වීමේ නියෝගයක් නිකුත් කරන්නැයි කුරුදුවත්ත පොලීසිය, කොළඹ මහේස්ත්‍රාත් අධිකරණයෙන් ඉල්ලා සිටි නමුත් ප්‍රධාන මහේස්ත්‍රාත් බුද්ධික ශ්‍රී රාගල එය ප්‍රතික්ෂේප කරමින් සඳහන් කළේ  සෞඛ්‍ය සේවා අධ්‍යක්ෂ ජෙනරාල්වරයා නිකුත් කර ඇති සෞඛ්‍ය මාර්ගෝපදේශ කිසියම් අයෙකු උල්ලංඝනය කරන්නේ නම් ඔහුට එරෙහිව නීතිය ක්‍රියාත්මක කිරීමට පොලිසියට බලතල ඇති බවයි.",
       "URL": "https://www.hirunews.lk/278687/අමාත්‍ය-මණ්ඩලය-රැස්වෙයි-අධ්‍යාපන-ඇමතිත්-විසදුමක්-අපේක්ෂාවෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1779"
}