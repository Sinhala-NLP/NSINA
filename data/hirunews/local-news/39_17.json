{
       "Source": "hirunews",
       "Timestamp": "Sunday, 10 September 2023 - 16:39",
       "Headline": "පුද්ගලයෙක් දින 74ක සිට අතුරුදන් (වීඩියෝ)",
       "News Content": "තම කුඩා දියණියන් තිදෙනා සඳහා කිරි පැකට් දෙකක් ගෙන ඒමට කඩයට තිදරු පියා මාස දෙක හමාරක් තිස්සේ අතුරුදහන් වී ඇති බවත් ඔහු සම්බන්ධයෙන් මේ දක්වා කිසිදු හෝඩුවාවක්වත් නොමැති බවත් ඔහුගේ බිරිඳ පියා ඇතුළු ඥාතීන් ප්‍රකාශ කරනවා.\nමෙලෙස අතුරුදන් මහනුවර අලදෙණිය පොලිස් බල ප්‍රදේශයට අයත් අලදෙණිය වැරැල්ලගම පදිංචි ලියන්නලාගේ ගෙදර නලින් කුමාර වික්‍රමසිංහ යන 35 හැවිරිදි තිදරු පියෙක්.\nඅදාළ පුද්ගලයා 28 වැනිදා සිට අතුරුදන්ව ඇති අතර බිරිඳ පවසා සිටියේ ඔහු නිවසට එන විට කිරි පැකට් ගෙන ඒමට අමතක වූ නිසා එදින රාත්‍රි 7.45 ට පමණ දරුවන්ට කුඩා මෝල්ට් කිරි පැකට් දෙකක් ගෙන එන බව පවසමින් නිවසේ සිට මිටර් 200 ක් පමණ දුරින් පිහිටි පාරට ගොස් ඇති බවයි.\nවැඩිදුරටත් අදහස් දැක්වූ බිරිඳ\n“ පසුගිය ජූනි මාසයේ 28 වැනිදා රෑ 7.45 ට විතර මහත්තයා බබාලට කිරි පැකට් දෙකක් ගෙන එන බව පවසමින් නිවසින් ගියා. එදා ඉඳල මේ වන තුරුම මහත්තයා ගැන තොරතුරක් නෑ. මොකක් වුණාද කියලා හිතා ගන්නවත් බෑ. මගේ දරුවෝ තුන් දෙනාට තාත්තා නැති අඩුව හොඳින් දැනෙනවා. ලොකු දුව මේ සැරේ ශිෂ්‍යත්ව ලියන්නයි ඉන්නේ. එයා තමයි ගොඩක් දුරට තාත්තව හොය හොයා අඩන්නේ. එයා නැතිව අපට හිතා ගන්න බෑ මොකද්ද කරන්නේ කියලා ‍එයාව හොයල දෙන්න කියලයි මම හැමෝගෙන්ම ඉල්ලන්නේ”\nමෙම අතුරුදන් වීම පිළිබඳව අලදෙණිය පොලීසියට පැමිණිලි කර අති අතර පොලීසිය ද සිද්ධිය සම්බන්ධයෙන් පරීක්ෂණ සිදු කරනු ලබනවා.",
       "URL": "https://www.hirunews.lk/347811/පුද්ගලයෙක්-දින-74ක-සිට-අතුරුදන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=39"
}