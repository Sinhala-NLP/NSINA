{
       "Source": "hirunews",
       "Timestamp": "Saturday, 12 August 2017 - 18:09",
       "Headline": "විශේෂ කාර්ය බලකාය සහ අපරාධ කල්ලියක් අතර වෙඩි හුවමාරුවක්",
       "News Content": "මීගමුව - කුරණ මංසන්ධියේදී පොලිස් විශේෂ කාර්ය බලකාය සහ කොල්ලකරුවන් පිරිසක් අතර අද (12) පස්වරුවේ වෙඩි හුවමාරුවක් සිදුව තිබෙනවා.\nඑහිදී තුවාල ලැබූ කොල්ලකරුවන් දෙදෙනෙකු මීගමුව රෝහලට ඇතුළත් කෙරුණු අතර තවත් දෙදෙනෙකු පොලිස් විශේෂ කාර්ය බලකාය විසින් අත්අඩංගුවට ගෙන ඇති බවයි පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර ප්‍රකාශ කළේ.\nපොලිස් විශේෂ කාර්ය බලකායට කොල්ලකරුවන් පිරිසක් වෑන් රථයකින් මීගමුව දෙසට ගමන් කරන බවට තොරතුරක් ලැබී තිබුණා.\nඒ අනුව ලූහුබැද ගිය පොලිස් විශේෂ කාර්ය බලකාය වෑන් රථය හරස් කර සැකකරුවන් අත්අඩංගුවට ගැනීමට සූදානම් වීමත් සමග ඔවුන් වෙඩි තබා තිබෙනවා.\nඒ සමගම පොලිස් විශේෂ කාර්ය බලකායේ සෙබලූන් ද වෙඩි තබා ඇති බවයි හිරු ප්‍රවෘත්ති අංශයට අදහස් දක්වමින් පොලිස් විශේෂ කාර්ය බලකායේ අණදෙන නිලධාරි ජ්‍යෙෂ්ඨ නියෝජ්‍ය පොලිස්පති එම්.ආර්. ලතීෆ් ප්‍රකාශ කළේ.\nවෙඩි හුවමාරුවේදී තුවාල ලැබූ කොල්ලකරුවන් දෙදෙනා පොලිස් ආරක්ෂාව යටතේ මේ වනවිට මීගමුව මූලික රෝහලේ ප්‍රතිකාර ලබන අතර වෑන් රථයේ තිබී අවි ආයුධ තොගයක් ද පොලිසිය සිය භාරයට ගෙන තිබෙනවා.",
       "URL": "https://www.hirunews.lk/168276/විශේෂ-කාර්ය-බලකාය-සහ-අපරාධ-කල්ලියක්-අතර-වෙඩි-හුවමාරුවක්",
       "Category": "Local News",
       "Parent URL": "https://www.hirunews.lk/local-news.php?pageID=4374"
}