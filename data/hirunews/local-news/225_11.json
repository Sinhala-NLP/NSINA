{
       "Source": "hirunews",
       "Timestamp": "Friday, 30 June 2023 - 9:02",
       "Headline": "ශ්‍රී ලංකාවේ වෛද්‍යවරයෙකු බ්‍රිතාන්‍යයේ විශේෂ ඇගයීමට",
       "News Content": "ශ්‍රී ලංකාවේ සහ ජාත්‍යන්තර කාන්තා සෞඛ්‍ය ක්‍ෂේත්‍රයේ වර්ධනය වෙනුවෙන් සිදු කරනු ලබන කැපවීම සළකා මෙරට වෛද්‍යවරයෙකු බ්‍රිතාන්‍යයේ විශේෂ ඇගයීමකට ලක්ව තිබෙනවා.\nබ්‍රිතාන්‍යය රාජකීය ප්‍රසවවේද හා නාරිවේද සංගමය මගින් මෙලෙස ඇගයීමට ලක් කර ඇත්තේ සෞඛ්‍ය අමාත්‍යාංශයේ පවුල් සෞඛ්‍ය කාර්යාංශයේ ප්‍රජා වෛද්‍ය විශේෂඥ කපිල ජයරත්නයි.\n2009 වසරේ සිට මෙරට මාතෘ හා ළමා සෞඛ්‍ය පිළිබඳ ජාතික වැඩසටහනේ කළමනාකරුවෙකු සහ ලෝක සෞඛ්‍ය සංවිධානයේ තාක්ෂණික කමිටු සාමාජිකයෙකු ද වන ඔහු මෙරට මාතෘ මරණ විමර්ශන ක්‍රියාවලිය ජාත්‍යන්තරය පිළිගත් ක්‍රමවේදයක් බවට පත් කිරීමට මෙන්ම ඒ සම්බන්ධයෙන් වෙනත් රටවල සෞඛ්‍ය කණ්ඩායම් පුහුණු කිරීමටද මැදිහත් වුණා.\nඊයේ ලන්ඩන් නුවරදී ඔහුට සුවිශේෂී ගෞරව සම්මානයක්ද පිරිනැමීමටයි බ්‍රිතාන්‍යය රාජකීය ප්‍රසවවේද හා නාරිවේද සංගමය කටයුතු කළේ.",
       "URL": "https://www.hirunews.lk/339539/ශ්‍රී-ලංකාවේ-වෛද්‍යවරයෙකු-බ්‍රිතාන්‍යයේ-විශේෂ-ඇගයීමට",
       "Category": "Local News",
       "Parent URL": "https://www.hirunews.lk/local-news.php?pageID=225"
}