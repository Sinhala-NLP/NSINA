{
       "Source": "hirunews",
       "Timestamp": "Tuesday, 21 July 2020 - 12:29",
       "Headline": "වන අලියෙකු පහරදීමෙන් තවත් පුද්ගලයෙකු ජීවිතක්ෂයට",
       "News Content": "සූරියවැව - වැලිවැව ප්‍රදේශයේදී පුද්ගලයෙකු ඊයේ(20) පස්වරුවේ වන අලියෙකු පහරදීමෙන් ජීවිතක්ෂයට පත්ව තිබෙනවා.\nමෙලෙස ජීවිතක්ෂයට පත්ව ඇත්තේ වැලිවැව පදිංචි වයස අවුරුදු 42ක් වන විවාහක පුද්ගලයෙක්.\nජීවිතක්ෂයටපත් පුද්ගලයා තම ගවයින් ගෙන ඒම සඳහා වැලිවැව ප්‍රදේශයේ වන අලි කළමනාකරණ රක්ෂිතය තුළට විදුලි වැටෙන් ඇතුළට ගොස් ඇති අවස්ථාවේ මෙම වන අලියා පහරදීම සිදුකර ඇතිබවයි පොලීසිය පවසන්නේ.\nඅදාල මිය ගිය පුද්ගලයා රාත්‍රී වනතුරු නිවසට නොපැමිණීම හේතුවෙන් නිවැසියන් හා ප්‍රදේශවාසින් එක්කව සිදුකළ සෝදිසියකදී වන අලියා පහරදීමෙන් මියගොස් සිටි පුද්ගලයාගේ සිරුර යෝජිත වන අලි කළමනාකරණ රක්ෂිතය තුළ තිබී සොයාගෙන තිබෙනවා.\nමේ ආකාරයෙන් මීට සතියකට පමණ පෙර සූරියවැව එළල්ල ග්‍රාමනිලධාරී වසමේ වැලිහිටිය වැව ආසන්නයේදී වයස අවුරුදු 65ක පුද්ගලයෙකු ද වන අලි පහරදීමකින් ජීවිතක්ෂයටපත්ව ඇති අතර ඒ අනුව මෙම මාසය තුළ හම්බන්තොට දිස්ත්‍රික්කයේ  වන අලි පහරදීමෙන් පුද්ගලයින් දෙදෙනෙකු මියගොස් එක් වන අලියෙකු වෙඩි තබා ඝාතනය කිරීමක් ද වාර්තා වෙනවා.\nමෙලෙස මිනිස් ජීවිත මෙන්ම වනසතුන්ගේ ජීවිත විනාශ වීමට ප්‍රධානතම හේතුව යෝජිත වන අලි කළමනාකරණ රක්ෂිතය ගැසට් නොකිරීම තුළ සිදුවන වන විනාශය බවයි ප්‍රදේශවාසීන් පෙන්වා දෙන්නේ.",
       "URL": "https://www.hirunews.lk/246047/වන-අලියෙකු-පහරදීමෙන්-තවත්-පුද්ගලයෙකු-ජීවිතක්ෂයට",
       "Category": "Local News",
       "Parent URL": "https://www.hirunews.lk/local-news.php?pageID=2570"
}