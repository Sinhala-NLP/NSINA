{
       "Source": "hirunews",
       "Timestamp": "Wednesday, 17 March 2021 - 19:40",
       "Headline": "අද මධ්‍යම රාත්‍රියේ සිට දුම්රිය රියදුරන් සහ නියාමකයන් වර්ජනයක",
       "News Content": "අසාධාරණ විනය ක්‍රියාමාර්ග අත්හිටුවීම ඇතුළු ඉල්ලීම් කිහිපයක් මුල්කරගෙන දුම්රිය රියදුරන් සහ නියාමකයින් අද දහවල් ආරම්භ කළ හදිසි වර්ජනය මධ්‍යම රාත්‍රිය දක්වා තාවකාලිකව අත්හිටුවා තිබෙනවා.\nදුම්රිය එන්ජින් රියදුරු සංගමයේ ලේකම් ඉන්දික දොඩංගොඩ හිරු ප්‍රවෘත්ති අංශයට සඳහන් කළේ එතෙක් කාර්යාල දුම්රිය පමණක් ධාවනය කරවීමට කටයුතු යොදා ඇති බවයි.\nඅද මධ්‍යම රාත්‍රියේ සිට දුම්රිය වර්ජනය ක්‍රියාත්මක බව ඔහු ප්‍රකාශ කළා.\nවර්ජනය ආරම්භ කල වෘත්තීය සමිති සහ දුම්රිය සාමාන්‍යාධිකාරිවරයා අතර සාකච්ඡාවක් අද පස්වරුවේ පැවති අතර දුම්රිය වෘත්තීය සමිති සඳහන් කලේ එම සාකච්ඡාවද අසාර්ථක බවයි.\nමේ අතර, වෛද්‍ය සේවා පනත සංශෝධනය කිරීම සම්බන්ධයෙන් වැඩවර්ජනයකට යොමු නොවන ලෙස රෝහල් පරිපාලකයින්ගේ සංගමය රජයේ වෛද්‍ය නිලධාරීන්ගේ සංගමයෙන් ඉල්ලීමක් කරනවා.\nඑසේම, දන්ත ශල්‍ය වෛද්‍යවරුන්ගේ සංගමය ලබන 22 වනදා දීප ව්‍යාප්ත සංකේත වර්ජනයක නිරත වීමට තීරණය කර ඇත්තේ , එම්.බී.බී.එස්. වෛද්‍යවරුන්ගේ විශ්‍රාම වයස අවුරුදු 63 දක්වා ඉහළ නැංවීමට අදාළ කැබිනට් පත්‍රිකාවට ඔවුන් ඇතුළත් නොකිරීම ඇතුලු ඉල්ලීම් කිහිපයක් මුල් කරගනිමින්.\nමහියංගනයේ පවතින වන අලි ගැටළුවට විසදුම් ඉල්ලා ගොවි සංවිධාන කිහිපයක නියෝජිතයින් අද මහියංගනය නගරයේ සත්‍යාග්‍රහයක් ආරම්භ කලා.\nමේ අතර, යෝජිත වන අලි කළමනාකරණ රක්ෂිතය ගැසට් කරන ලෙස ඉල්ලා සූරියවැව වල්සපුගල ගොවීන් ආරම්භ කල සත්‍යග්‍රහයට අදට මාස දෙකක්.\nශ්‍රී ලංකා රජයේ ගුරුවන්ගේ සංගමය ද අද මානව හිමිකම් කොමිසම වෙත පැමිණ තිබුනා.\nඑමෙන්ම, යාපනය විශ්ව විද්‍යාලීය සිසුන් පිරිසක් හා සිවිල් සංවිධාන නියෝජිතයන් පිරිසක් යාපනය නල්ලූර් ප්‍රදේශයේදි ආරම්භ කර ඇති උපවාසයට සහාය පලකරමින් අද යාපනයේ විරෝධාතාවක් ද පැවත්වුණා.",
       "URL": "https://www.hirunews.lk/265660/අද-මධ්‍යම-රාත්‍රියේ-සිට-දුම්රිය-රියදුරන්-සහ-නියාමකයන්-වර්ජනයක",
       "Category": "Local News",
       "Parent URL": "https://www.hirunews.lk/local-news.php?pageID=2081"
}