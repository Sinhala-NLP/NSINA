{
       "Source": "hirunews",
       "Timestamp": "Friday, 11 November 2022 - 19:03",
       "Headline": "සතොස වෙළෙඳසැල් 300කට මත්පැන් බලපත්‍ර",
       "News Content": "අපේක්ෂිත සුරාබදු ආදායම් පහළ යාම ⁣පිළබඳ සුරාබදු දෙපාර්තමේන්තුව කිහිප විටක්ම මුදල් අමාත්‍යාංශයේ අවධානයට ලක් කළ පසුබිමක සුරාබදු ආදායම් වැඩිකිරීමේ පියවරක් ලෙස දිවයින පුරා පිහිටි සතොස වෙළෙඳසැල් 300කට මත්පැන් අලෙවි බලපත්‍ර නිකුත් කිරීමට සුරාබදු දෙපාර්තමේන්තුව කටයුතු සැලසුම් කොට ඇති බවට වාර්තා වනවා.\nඒ අනුව සුරාබදු නිවේදන 902 ඛණ්ඩය (සුරාබද්දට යටත් ද්‍රව්‍ය) යටතේ සුදුසුකම් සපුරා ඇති සියලු සතොස වෙළෙඳ සල් සඳහා කඩිනමින් මත්පැන් බලපත්‍ර ලබා දීම සම්බන්ධයෙන් මේ වනවිට කටයුතු සම්පාදනය වෙමින් පවතිනවා.\nමේ අතර මත්පැන් බලපත්‍ර ඉල්ලුම් කළ ඇතැම් සතොස ආයතන අදාළ සුදුසුකම් සපුරා නොතිබීම හා එල්ල වන මහජන විරෝධතා හේතුවෙන් මෙම බලපත්‍ර නිකුත් කිරීමේ ගැටලු උද්ගත වී ඇති බව ද පැවසෙනවා.\nකෙසේ වෙතත් සුරාබදු දෙපාර්තමේන්තු අභ්‍යන්තර ආරංචි මාර්ග සඳහන් කරන්නේ සියලු සුදුසුකම් සපුරා නොමැති ඇතැම් සතොස වෙළෙඳසැල් සඳහා ද මෙම බලපත්‍ර ලබාදීම සම්බන්ධයෙන් අවධානය යොමු වී ඇති බවයි.\nසුරාබදු කොමසාරිස් ජනරාල්වරයා අදාළ බලපත්‍ර අනුමත කිරීමෙන් අනතුරුව සතොස ආයතනවල මත්පැන් අලෙවි කිරීමේ කවුන්ටර් විවෘත කිරීමට ද පියවර ගෙන තිබෙන බවයි වාර්තා වන්නේ.\nමේ වනවිට දිවයින පුරා ඇති සතොස අලෙවිහල් 426 අතරින් මත්පැන් අලෙවි කිරීමේ බලපත්‍ර ලබා දී ඇත්තේ 15 ට පමනයි.\nමීට අමතරව තවත් සතොස අලෙවිහල් සියයකට අධික සංඛ්‍යාවක් සිය අලෙවිහල් තුළ මත්පැන් අලෙවි කිරීම් සඳහා බලපත්‍ර ලබා දෙන ලෙස ඉල්ලීම් කර තිබෙනවා.\nමේ වන විට සුරාබදු දෙපාර්තමේන්තුව විසින් මත්පැන් අලෙවි කිරීම් සඳහා නිකුත් කර ඇති සුරාබදු බලපත්‍ර සංඛ්‍යාව හයදහසකට ආසන්නයි.",
       "URL": "https://www.hirunews.lk/320178/සතොස-වෙළෙඳසැල්-300කට-මත්පැන්-බලපත්‍ර",
       "Category": "Local News",
       "Parent URL": "https://www.hirunews.lk/local-news.php?pageID=741"
}