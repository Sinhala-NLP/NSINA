{
       "Source": "hirunews",
       "Timestamp": "Friday, 26 February 2016 - 13:12",
       "Headline": "වව්නියාවේ 13 හැවිරිදි දැරිය ඝාතනයේ සැකකරුවෙකු අත්අඩංගුවට",
       "News Content": "වව්නියාව - උක්කුලාම්කුලම් ප්‍රදේශයේදී 13 හැවිරිදි පාසල් දැරියක් අපයෝජනය කර ඝාතනය කිරීමේ සිද්ධිය සම්බන්ධයෙන් සැකපිට පුද්ගලයෙකු අත්අඩංගුවට ගෙන තිබෙනවා.\nපොලිස් මාධ්‍ය ප්‍රකාශක කාර්යාලය සඳහන් කළේ උක්කුලාම්කුලම් ප්‍රදේශයේම පදිංචි 36 හැවිරිදි වෘත්තියෙන් විදුලි කාර්මික ශිල්පියෙකු වන පුද්ගලයෙකු මෙලෙස අත්අඩංගුවට ගෙන ඇති බවයි.\nඔහු මියගිය දැරියගේ අසල්වැසියෙකු බවද සඳහන්. තිදෙනෙකුගෙන් යුත් පවුලේ දෙවැනියා වූ මෙම දැරිය පසුගිය 16 වනදා නිවසේ නැවතී තිබුණේ පාසල් යාමට නොහැකි බව පවසමින්.\nඇයගේ වැඩිමහල් සොහොයුරා සවස පාසල් ඇරී නිවසට පැමිණි අවස්ථාවේදී ඇය නිවසේ ගෙළ වැළලාගෙන සිටින අයුරු නිරීක්ෂණය කර තිබුණා.\nවව්නියාව මහ රෝහලේදී දැරියගේ සිරුර පරීක්ෂාවට ලක් කළ එම රෝහලේ අධිකරණ වෛද්‍ය නිලධාරිවරයෙකු මෙම මරණය සම්බන්ධයෙන් සැක මතු කළා.\nඉන් අනතුරුවයි දැරියගේ මරණය පිළිබඳ වව්නියාව පොලිසියේ අපරාධ විමර්ශන අංශය පරීක්ෂණ ආරම්භ කළේ.\nඒ අතරතුර පසුගිය 18 වනදා සිදුකළ පශ්චාත් මරණ පරීක්ෂණයේදී අනාවරණය කෙරුණේ පාසල් දැරිය බරපතල ලෙස ලිංගික අපයෝජනයට ලක්කර ඝාතනය කර ඇති බවටයි.\nමෙම සිද්ධියට විරෝධය පළ කරමින් පෙරේදා දිනයේ උතුරු පළාතේ ප්‍රදේශ කිහිපයක හර්තාල් ක්‍රියාත්මක වුණා.\nකඩසාප්පු වසා කළු කොඩි දමමින් විරෝධය පළ කළ ජනතාව ඉල්ලා සිටියේ මෙම ඝාතන සිද්ධියට සම්බන්ධ සැකකරුවන් වහාම අත්අඩංගුවට ගන්නා ලෙසයි.\nඑම හර්තාලයත් සමඟ පොලිස් මූලස්ථානය ඝාතන පරීක්ෂණ කඩිනමින් සිදුකරන ලෙස වව්නියාව පොලිස් අපරාධ විමර්ශන අංශය වෙත උපදෙස් ලබාදී තිබුණා.\nඒ අනුවයි අඛණ්ඩ පරීක්ෂණවල ප්‍රතිඵලයක් ලෙස එක් සැකකරුවෙකු අත්අඩංගුවට ගෙන ඇත්තේ.\nසැකකරු අද පස්වරුවේ වව්නියාව මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/127199/වව්නියාවේ-13-හැවිරිදි-දැරිය-ඝාතනයේ-සැකකරුවෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=5152"
}