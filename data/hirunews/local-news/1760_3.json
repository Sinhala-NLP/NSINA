{
       "Source": "hirunews",
       "Timestamp": "Thursday, 12 August 2021 - 8:51",
       "Headline": "ලෝක අලි සුරක්ෂිතතා දිනය අදයි",
       "News Content": "ලෝක අලි සුරක්ෂිතතා දිනය අදට යෙදී තිබෙනවා.\n2011 වසරේ සිට සෑ ම වසරක ම අගෝස්තු මස 12 වනදා ලෝක අලි සුරක්ෂිතතා දිනය ලෙස ප්‍රකාශයට පත් කරනු ලැබූවේ කැනේඩියානු ජාතික ප්‍රිටිසියා සිටි මයිකල් ක්ලාක් සහ සිවපෝන් ධර්දරානන්දගේ ප්‍රධානත්වයෙන් යුත් අලි නැවත සිහිකිරීමේ පදනම මඟින්.\nමෙවර ලෝක අලි සුරක්ෂිතතා දිනයේ තේමාව 'අරුම පුදුම සතුන්ගේ ආරක්ෂාව සහ සංරක්ෂණය සොයා දැනගන්න හොඳ ම කාලයයි' යන්නයි.\nමේ වනවිට ශ්‍රී ලංකාව තුළ අලි ඇතුන් 5879ක් වෙසෙන අතර වනජීවි දෙපාර්තමේන්තුව සිදුකළ සමීක්ෂන වාර්තා අනුව වසරේ මේ දක්වා කාලය තුළ මිනිස් ක්‍රියාකාරකම් සහ ස්භාවික සිදුවීම් තුළින් මිය ගොස් ඇති අලි ඇතුන් සංඛ්‍යාව 219ක්.\nඅලි ඇතුන් ආරක්ෂා කර ගැනීම සඳහා ගත යුතු පියවර සම්බන්ධයෙන් ජෛව සංරක්ෂණ මධ්‍යස්ථානයේ සභාපති පුබුදු වීරරත්න හිරු ප්‍රවෘත්තී අංශයට මෙලෙස අදහස් පළ කළා.\nමේ අතර මෙරට සංචාරක ආකර්ශණය දිනා ගත් පේරාදෙණි උද්භිද උද්‍යානයේ 200 වන වර්ෂ පූර්ණය ඊයේ දිනට යෙදී තිබුණා.\nඒ වෙනුවෙන් වූ සැමරුම් වැඩසටහනක් පැවැත්වුණේ සංචාරක අමාත්‍ය ප්‍රසන්න රණතුංගගේ ප්‍රධානත්වයෙන්.\nපේරාදෙණි උද්භිද උද්‍යානය කේන්ද්‍ර කර ගනිමින් නව සංවර්ධන ව්‍යාපෘතීන් කිහිපයක් ආරම්භ කිරීමට සැලසුම් කර ඇති බව ජාතික උද්භිද උද්‍යාන දෙපාර්තමේන්තුවේ අධ්‍යක්ෂ ජනරාල් ශෙරෝමී ක්‍රිෂ්ණරාජා ප්‍රකාශ කළා.\nශ්‍රී වික්‍රම රාජසිංහ රජුට අයත් භූමියක් බ්‍රිතාන්‍යන් යටතට පත්වීමෙන් පසු ඇලෙක්සැන්ඩර් බෲම් නැමැති උද්භිත විද්‍යාඥයා විසින් බ්‍රිතානයේ සිට ගෙන්වන ලද ශාක විශේෂ ගණනාවක් එහි සිටුවීමත් සමග පේරාදෙණි උද්භිත උද්‍යානයේ ආරම්භය සිදුවුනේ 1821 වසරේදී යි.\nඑතැන් සිට මේ දක්වා පේරාදෙණි උද්භිද උද්‍යානය තුළ ඒක දේශිීය ශාක වර්ග ද ඇතුළු ව ශාක විශේෂ 5,000ක් පමණ දැක ගත හැකීයී.\nසාමාන්‍ය කාල වල දී සංචාරකයන්ගේ පැමිණීම සමඟ වාර්ෂික ව රුපියල් මිලියන 800ක පමණ ආදායමක් ලබන පේරාදෙණි උද්භිද උද්‍යානය තුළින් මෙරට ආර්ථිකයට ලබා දෙන දායකත්වය අතිශය වැදගත්.\nමේ පේරාදෙණි උද්භිද උද්යානයේ වත්මන් තත්ත්වය සහ එහි ඉදිරි සැලසුම් පිළිබඳ ව හිරු ප්‍රවෘත්තී අංශයට වැඩිදුරටත් අදහස් දැක්වූ ජාතික උද්භිද උද්‍යාන දෙපාර්තමේන්තුවේ අධ්‍යක්ෂ ජනරාල් ශෙරෝමී ක්‍රිෂ්ණ රාජා.",
       "URL": "https://www.hirunews.lk/279481/ලෝක-අලි-සුරක්ෂිතතා-දිනය-අදයි",
       "Category": "Local News",
       "Parent URL": "https://www.hirunews.lk/local-news.php?pageID=1760"
}