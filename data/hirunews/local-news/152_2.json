{
       "Source": "hirunews",
       "Timestamp": "Tuesday, 25 July 2023 - 19:54",
       "Headline": "රුපියල මේ වන විට ආසියාවේ නරකම මුදල් ඒකකය බවට පත්ව ඇති බවට අනාවරණයක්",
       "News Content": "වසරේ මුල් භාගයේ හොඳම තත්ත්වයේ සිටි ශ්‍රී ලංකා රුපියල මේ වන විට ආසියාවේ නරකම ක්‍රියාකාරී මුදල් ඒකකය බවට පත්ව තිබෙන බව බ්ලූම්බර්ග් පුවත් සේවය වාර්තා කොට සිටිනවා.\nමහ බැංකුවේ පොලී අනුපාත අඩු කිරීම හා ආනයන පාලනයන් ලිහිල් කිරීම ආදී කරුණු මත ඩොලරයට ඇති ඉල්ලුම ඉහළ යාම මේ සඳහා හේතුව වී ඇති බවයි එම සේවය වාර්තා කොට සිටින්නේ.\nශ්‍රී ලංකා රුපියල ඊයේ දිනය වන විටත් අඛණ්ඩව 14 වැනි දිනටත් අවප්‍රමාණය වූ අතර මේ මාසයේදී පමණක් ඩොලරයට සාපේක්ෂව රුපියල සියය 6% ට ආසන්න අගයකින් අවප්‍රමාණය වී තිබෙනවා.\nවසර අවසානය වන විට ශ්‍රී ලංකා රුපියල තවදුරටත් 8% කින් පමණ දුර්වල වනු ඇති බවයි වාර්තා වෙන්නේ.\nආනයන සීමා ලිහිල් කිරීමත් සමග මේ අනුව ශ්‍රී ලංකාවේ වෙළඳ ශේෂය වඩාත් සෘණාත්මක වනු ඇති බවත් උද්ධමනය ශීඝ්‍රයෙන් පහළ යන නිසා ඉදිරියේදී තවදුරටත් පොලී අනුපාත කප්පාදුවක් සිදුවිය හැකි බවයි වාර්තා වෙන්නේ.\nඑසේම වසර අවසන් වන විට ශ්‍රී ලංකාවේ රුපියල ඇමෙරිකානු ඩොලරයකට සාපේක්ෂව 355ක් දක්වා තවත් 8%කින් අවප්‍රමාණය වීමට හැකියාවක් පවතින බවයි එම පුවත් සේවය වැඩිදුරටත් වාර්තා කොට සිටින්නේ.",
       "URL": "https://www.hirunews.lk/342513/රුපියල-මේ-වන-විට-ආසියාවේ-නරකම-මුදල්-ඒකකය-බවට-පත්ව-ඇති-බවට-අනාවරණයක්",
       "Category": "Local News",
       "Parent URL": "https://www.hirunews.lk/local-news.php?pageID=152"
}