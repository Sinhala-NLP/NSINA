{
       "Source": "hirunews",
       "Timestamp": "Saturday, 13 February 2021 - 7:38",
       "Headline": "කෘෂිකර්ම ඇමති දිනක් තුළ විශාල පුරන් කුඹුරු ප්‍රමාණයක් අස්වැද්දීමට සැරසේ",
       "News Content": "එක් දිනක් තුළ මෙරට විශාල පුරන්කුඹුරු ප්‍රමාණයක් අස්වැද්දීමට කටයුතු කරන බව කෘෂිකර්ම අමාත්‍ය මහින්දානන්ද අලුත්ගමගේ ප්‍රකාශ කළා.\nපුරන්කුඹුරු අස්වැද්දීම සහ වෙනත් වගා කටයුතුවල යෙදෙන තරුණයින්ට ණය පහසුකම් ලබාදීමටද ඉදිරියේදී කටයුතු කරන බවයි අමාත්‍යවරයා පාර්ලිමේන්තුවේ පැවති කෘෂිකර්ම අමාත්‍යාංශයීය උපදේශක කාරක සභාවේදී සඳහන් කළේ.\nඑමෙන්ම, අක්කර 5 ක් හිමි ගොවීන්ට ලබාදුන් ගිනි අවි බලපත්‍රය වගා අක්කරයක් හිමි ගොවීන්ට ලබාදීමට හැකිවන ආකාරයෙන් චක්‍රලේඛ සංශෝධනය කරන බවද පෙරේදා පැවති එම උපදේශක කාරක සභාවේදී අමාත්‍යවරයා සඳහන් කළා.\nඌරන්, රිලවුන් වැනි සතුන් නිසා ගොවීන් වගා කටයුතු වලින් ඉවත් වීම නිසා මෙම තීරණය ගන්නා බවයි ඔහු එහිදී කියා සිටියේ.\nමේ අතර, සමූපකාර සංකල්පයකට අනුව උතුර, උතුරුමැද සහ වයඹ පළාත්වල වී මිලදී ගැනීම කටයුතු සඳහා ණය ලබාදීම අද සිට ආරම්භ වනවා.\nසමූපකාර රාජ්‍ය අමාත්‍ය ලසන්ත අලගියවන්න සඳහන් කළේ එහි ආරම්භක අදියර වව්නියාව දිස්ත්‍රික් ලේකම් කාර්යාලය, අනුරාධපුර පළාත් සභා ශ්‍රවණාගාරය සහ කුරුණෑගල පළාත් සභා කාර්යාලයේදී ආරම්භ වන බවයි.\nඒ අනුව, වී මෙටි්‍රක් ටොන් 45,000 ක් මිලදී ගැනීමට නියමිතයි. සියයට 4 ක ණය මුදලක් ඒ සඳහා ලබා දෙන බවත්, ණය මුදල මාස 06 කින් ගෙවිය යුතු බවද රාජ්‍ය අමාත්‍යවරයා සඳහන් කර තිබෙනවා.",
       "URL": "https://www.hirunews.lk/262461/කෘෂිකර්ම-ඇමති-දිනක්-තුළ-විශාල-පුරන්-කුඹුරු-ප්‍රමාණයක්-අස්වැද්දීමට-සැරසේ",
       "Category": "Local News",
       "Parent URL": "https://www.hirunews.lk/local-news.php?pageID=2150"
}