{
       "Source": "hirunews",
       "Timestamp": "Saturday, 13 March 2021 - 8:00",
       "Headline": "විදුලි පහන් කණුවල සුදු වර්ණය ආලේප කිරීමට කඩිනම් වැඩපිළිවලක්",
       "News Content": "මාර්ග ආශ්‍රිතව අවිධිමත් ලෙස ස්ථාපිත කර ඇති විදුලි කණු ඉවත් කිරීමට සහ විදුලි පහන් කණුවල සුදු වර්ණය ආලේප කිරීමට කඩිනම් වැඩපිළිවලක් සකස් කරන්නැයි විදුලිබල අමාත්‍ය ඩලස් අලහප්පෙරුම, නිලධාරීන්ට උපදෙස් ලබා දී තිබෙනවා.\nපාර්ලිමේන්තුවේදී පසුගියදා පැවති විදුලිබල අමාත්‍යාංශ උපදේශක කාරක සභා රැස්වීමේදී මෙම උපදෙස් ලබා දී ඇත්තේ විදුලි කණුවල ගැටී සිදු වන අනතුරු අවම කිරීමේ අරමුණින්.\nමාර්ග පුළුල්කොට සංවර්ධනය කිරීමේදී පැරණි විදුලි කණු ඉවත් කිරීම ඇතැම් ප්‍රදේශවල නිවැරදිව සිදුවී නොමැති බවි කමිටුවේ සාමාජික මන්ත්‍රීවරුන් පෙන්වා දුන් බව පාර්ලිමේන්තුවේ සන්නිවේදන දෙපාර්තමේන්තුව නිවේදනය කළා.\nමාර්ග ආසන්නයේ පවතින විදුලි කණු සඳහා සුදු වර්ණය ආලේප කිරීම සෑම ප්‍රදේශයකම සිදු කිරීමේ අවශ්‍යතාවයද ඔවුන් පෙන්වා දී තිබෙනවා.\nඒ අනුව හැකි ඉක්මනින් මාර්ග සංවර්ධන අධිකාරිය සමග සාකච්ඡා කර මේ සදහා පිලියම් යොදන ලෙසටයි අමාත්‍ය ඩලස් අලහප්පෙරුම එම රැස්වීමේදී නිලධාරීන්ට උපදෙස් ලබා දී ඇත්තේ.",
       "URL": "https://www.hirunews.lk/265183/විදුලි-පහන්-කණුවල-සුදු-වර්ණය-ආලේප-කිරීමට-කඩිනම්-වැඩපිළිවලක්",
       "Category": "Local News",
       "Parent URL": "https://www.hirunews.lk/local-news.php?pageID=2091"
}