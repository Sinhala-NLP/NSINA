{
       "Source": "hirunews",
       "Timestamp": "Wednesday, 01 March 2023 - 10:57",
       "Headline": "කතානායකවරයාගේ ප්‍රධානත්වයෙන් පක්ෂ නායක රැස්වීමක් (වීඩියෝ)",
       "News Content": "කතානායක මහින්ද යාපා අබේවර්ධනගේ ප්‍රධානත්වයෙන් විශේෂ පක්ෂ නායක රැස්වීමක් අද (01) පස්වරුවේ පැවැත්වෙනවා.\nඑහිදී පළාත් පාලන ඡන්දය පැවැත්වීම සහ ඊට මුදල් වෙන් කිරීම සම්බන්ධයෙන් විපක්ෂය, ඉදිරිපත් කළ යෝජනාව සම්බන්ධයෙන් සාකච්ඡා කිරීමට නියමිත බවයි වාර්තා වන්නේ.\nවිපක්ෂ නායක සජිත් ප්‍රේමදාස ඇතුළු විපක්ෂයේ මන්ත්‍රීවරුන් පිරිසක් ඊයේ (28) කතානායකවරයා හමුවී පළාත් පාලන ඡන්දය පැවැත්වීමට මුදල් වෙන් කිරීම සඳහා මැදිහත් වන්නැයි ඉල්ලීමක් කළා.\nමේ අතර, මෙම සාකච්ඡාවට පෙර ආණ්ඩු පක්ෂය නියෝජනය කරන දේශපාලන පක්ෂවල නායකයින්, කතානායකවරයා මුණ ගැසීමට නියමිත බව වාර්තා වනවා.\nශ්‍රී ලංකා පොදුජන පෙරමුණ, ආණ්ඩුව නියෝජනය කරන නිදහස් පක්ෂයේ මන්ත්‍රීවරුන්, ඊ.පී.ඩී.පී නායක අමාත්‍ය ඩග්ලස් දේවානන්දා, ලංකා කම්කරු කොංග්‍රසයේ මහලේකම් අමාත්‍ය ජීවන් තොණ්ඩමන් ඇතුළු පක්ෂ නායකයින් මෙම සාකච්ඡාවට එක්වනු ඇති.\nමේ අතර, පවතින දේශපාලන තත්ත්වය සහ පක්ෂයේ ඉදිරි කටයුතු පිළිබඳව සාකච්ඡා කිරීම සඳහා ශ්‍රී ලංකා පොදුජන පෙරමුණේ ආසන සංවිධායකයන් එහි ජාතික සංවිධායක බැසිල් රාජපක්ෂ විසින් අද (01) බත්තරමුල්ලේ නෙලුම් මාවතේ පිහිටි පක්ෂ මූලස්ථානයට කැඳවා තිබෙනවා.\nමේ අතර, විපක්ෂ නායක සජිත් ප්‍රේමදාස විසින් අනිද්දා (03) සමගි ජනබලවේගයේ පාර්ලිමේන්තු මන්ත්‍රීවරුන් සාකච්ඡාවක් සඳහා කැඳවා තිබෙනවා.\nඒ පළාත් පාලන මැතිවරණය සහ ඉදිරි දේශපාලන කටයුතු පිළිබඳව සාකච්ඡා කිරීම සඳහායි.\nමේ අතර, මැතිවරණ කොමිෂන් සභාවේ සාමාජිකත්වය සඳහා සහ සීමා නීර්ණ කොමිෂන් සභාවට අයදුම්පතක් යොමුකළ බව එම කොමිසමේ\nහිටපු සභාපති මහින්ද දේශප්‍රිය මහතා පවසනවා.\nමැතිවරණ ඇතුළු කොමිෂන් සභා සඳහා අයදුම්පත් කැඳවීමට ආණ්ඩුක්‍රම ව්‍යවස්ථා සභාව පියවර ගත්තේ ඊට අදාළ කාලය පසුගිය 15වනදායින් අවසන් විම හේතුවෙන්.\nමැතිවරණ කොමිෂන් සභාවේ සාමාජිකත්වය සඳහා සීමා නීර්ණ කොමිෂන් සභාවට අයදුම්පතක් යොමුදළ බව එම කොමිසමේ හිටපු සභාපති මහින්ද දේශප්‍රිය පවසනවා.\nමේ වන විට සීමා නිර්ණය කොමිසමේ සභාපතිවරයා ලෙස ද ඔහු කටයුතු කරනු ලබනවා.\nඅදාළ කොමිෂන් සභා සඳහා සාමාජිකයින් පත් කිරීම නුදුරේදීම අවසන් කරන බවයි කතානායක මහින්ද යාපා අබේවර්ධන මහතා කියා සිටියේ.\nමේ අතර පළාත් පාලන ආයතන කොට්ඨාශ සීමා නිර්ණය සඳහා වු ජාතික කමිටුවේ කාලය තවත් මසකින් දිර්ඝ කරන ලෙස එම කමිටුව,ජනාධිපතිවරයාගෙන් සහ විෂය භාර අමාත්‍ය,අග්‍රාමාත්‍ය දිනේෂ් ගුණවර්ධනගෙන් ඉල්ලා තිබෙනවා.",
       "URL": "https://www.hirunews.lk/328652/කතානායකවරයාගේ-ප්‍රධානත්වයෙන්-පක්ෂ-නායක-රැස්වීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=505"
}