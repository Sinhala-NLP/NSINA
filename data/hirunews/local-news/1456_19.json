{
       "Source": "hirunews",
       "Timestamp": "Saturday, 01 January 2022 - 8:13",
       "Headline": "අමාත්‍ය බැසිල් රාජපක්ෂ දිවයිනට පැමිණෙයි",
       "News Content": "පෞද්ගලික සංචාරයක් සඳහා ඇමෙරිකා එක්සත් ජනපදය බලා ගිය මුදල් අමාත්‍ය බැසිල් රාජපක්ෂ අද යළි දිවයිනට පැමිණියා.\nහිරු ගුවන්තොටුපල වාර්තාකරු සඳහන් කළේ, එමිරේට්ස් ගුවන් සේවයට අයත් ඊ.කේ. 850 දරණ ගුවන් යානයෙන් අද(01) උදෑසන 8.05 ට පමණ ඔහු යළි දිවයිනට පැමිණි බවයි.\nමුදල් අමාත්‍යවරයා පිළිගැනීම සඳහා රාජ්‍ය අමාත්‍ය නිමල් ලන්සා පැමිණ සිටි බව ද හිරු ගුවන්තොටුපල වාර්තාකරු වැඩිදුරටත් සඳහන් කළා.\nමේ අතර, මුදල් අමාත්‍ය බැසිල් රාජපක්ෂ තවත් ඉන්දීය සංචාරයකට සැරසෙන බව හින්දු පුවත්පත වාර්තා කළා.\nඅග්‍රාමාත්‍ය නරේන්ද්‍ර මෝදිගේ උපන් බිම වන ගුජරාට් ප්‍රාන්තයේ පැවැත්වෙන ආර්ථික සමුළුවකට මුදල් අමාත්‍ය බැසිල් රාජපක්ෂ ද සහභාගි වන බව, එමගින් වාර්තා කළේ නිල ආරංචි මාර්ග උපුටා දක්වමින්.\nලබන 10 වනදා සිට 12 වන දා දක්වා පැවැත්වෙන සමුළුව නම් කර ඇත්තේ, දීප්තිමත් ගුජරාටය යන අරුත් ඇති වයිබ්‍රන්ට් ගුජරාට් ලෙසයි.\nඒ සඳහා බැසිල් රාජපක්ෂ මුදල් අමාත්‍යවරයා සහභාගි වනු ඇත්තේ මසක් තුල ඔහුගේ දෙවන ඉන්දීය සංචාරය ලෙසින්.\nඑමෙන්ම, එම සංචාරය යෙදී ඇත්තේ චීන විදේශ අමාත්‍ය වෑන් යි ගේ ශ්‍රී ලංකා සංචාරය නිමවූදාට පසුදින වීම විශේෂත්වයක්.\nශ්‍රී ලංකා නියෝජිත පිරිස මෙහෙයවමින් ගුජරාට් සමුළුවට සහභාගි වන මුදල් අමාත්‍ය බැසිල් රාජපක්ෂ, ඉන්දීය අග්‍රාමාත්‍ය නරේන්ද්‍ර මෝදි සමග සාකච්ඡා පැවැත්වීමට ද ඉඩ ඇති බව, හින්දු පුවත්පත වැඩිදුරටත් සඳහන් කළා.",
       "URL": "https://www.hirunews.lk/292707/අමාත්‍ය-බැසිල්-රාජපක්ෂ-දිවයිනට-පැමිණෙයි",
       "Category": "Local News",
       "Parent URL": "https://www.hirunews.lk/local-news.php?pageID=1456"
}