{
       "Source": "hirunews",
       "Timestamp": "Wednesday, 27 July 2022 - 21:52",
       "Headline": "අමරිකානු ආධාර ඒජන්සි ප්‍රධානියාගෙන් චීනයට දෝස්මුරයක්",
       "News Content": "ඇමරිකානු ජාත්‍යන්තර ආධාර ඒජන්සි ප්‍රධානී සමන්තා පවර් ශ්‍රී ලංකාවට කඩිනම් සහන ලබාදීම සඳහා ඉන්දියාව ඉදිරිපත්වීම සම්බන්ධයෙන් සිය ස්තූතිය පළ කර තිබෙනවා.\nසමන්තා පවර් මෙලෙස ඉන්දියාවට ස්තූති කරන අතර වාරයේ චීනය ලබා දෙන විනිවිද භාවයකින් තොර ණය ආධාර සම්බන්ධයෙන් අප්‍රසාදය පළ කිරීමටත් අමතක කර නැහැ.\nදින දෙකක ඉන්දීය සංචාරයක නිරතවන සමන්තා පවර් මෙහිදී වැඩි දුරටත් අදහස් දක්වමින් කියා සිටියේ ඉන්දියාව මේ වන විටත් ශ්‍රී ලංකාවට ඇමරිකානු ඩොලර් මිලියන 16 කට අධික වටිනාකමකින් යුත් මානුෂීය ආධාර ලබාදී ඇති බවයි.\nඑමෙන්ම ඉන්ධන ආනයනයට මෙන්ම අත්‍යවශ්‍ය ද්‍රව්‍ය ආනයනයට අවශ්‍ය කරන විදෙස් මුදල් සපයා ගැනීම සඳහා තවත් ඇමෙරිකානු ඩොලර් බිලියන 3.5 ක් ණය මුදලක් ලබා දීම සම්බන්ධයෙන්ද ඇය ඉන්දියාවට සිය ප්‍රසාදය පළ කර තිබෙනවා.\nමේ අතර චීනය ණය ලබාදීම හරහා ශ්‍රී ලංකාව ණය උගුලකට හසු කර ගෙන ඇති බව ලොකු පැවසූ ඇය කියා සිටියේ දෙදහස දශකයේ මැද භාගයේ සිට චීනය ශ්‍රී ලංකාවේ ප්‍රධානතම ණය සපයන්නා වී ඇති බවයි.\nමේ වන විටත් ශ්‍රී ලංකාව චීනයෙන් ලබා ගත් විනිවිදභාවයෙන් තොර ණය සැපයීම් සහ අධික පොලිය හරහා මේ වන විටත් ශ්‍රී ලංකාව බරපතල මූල්‍ය අර්බුදයකට මැදිව ඇති බව සමන්තා පවර් මෙහිදී වැඩි දුරටත් කියා සිටියා.\nඇය පෙන්වා දෙන්නේ චීන ණය ලබාගෙන ඉදිකළ හම්බන්තොට ගුවන් තොටුපළ සහ වරාය ආදායම් නොලබන ව්‍යාපෘති බවට පත්වී ඇති බවයි.\nමෙහිදී වැඩිදුරටත් අදහස් දැක්වූ සමන්තා පවර් කියා සිටියේ මේ වන විට ශ්‍රී ලංකා ආර්ථිකය යථාවත් කර ගැනීම සඳහා අත්‍යවශ්‍ය සාධකයක් වන චීන ණය ප්‍රතිව්‍යුහගත කිරීම සම්බන්ධයෙන් චීනය සාධනීය ප්‍රතිචාර නොදක්වනු ඇති බවට සැක පළ කළා.\nඑහිදී ඇය කියා සිටියේ චීනය මේ මොහොතේ සිදු කළ යුතුව ඇත්තේ පවතින ණය ගෙවීම සඳහා තවත් ණය ලබා දීම නොව සහනදායි කාල සීමාවකට අනුකූලව ණය ප්‍රතිව්‍යූහගත කිරීමේ එකඟතාවකට පැමිණීම බවයි.\nමේ වන විට ශ්‍රී ලංකාවේ සමස්ත ණය බරෙන් සියයට 15ක පමණ කොටසක් හිමි චීනය ගනු ලබන ක්‍රියාමාර්ග අනුව ශ්‍රී ලංකාවේ ඉදිරි ආර්ථීකය ද රඳා පවතින බවයි සමන්තා පවර් වැඩිදුරටත් කියා සිටියේ.",
       "URL": "https://www.hirunews.lk/311136/අමරිකානු-ආධාර-ඒජන්සි-ප්‍රධානියාගෙන්-චීනයට-දෝස්මුරයක්",
       "Category": "Local News",
       "Parent URL": "https://www.hirunews.lk/local-news.php?pageID=987"
}