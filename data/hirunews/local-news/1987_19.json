{
       "Source": "hirunews",
       "Timestamp": "Thursday, 29 April 2021 - 16:57",
       "Headline": "පිලිකා කාරක පොල්තෙල් ආනයනය කළ පුද්ගලයින්ට නීතිය ක්‍රියාත්මක කරන ලෙස ඉල්ලමින් අභියාචනාධිකරණයට පෙත්සමක් (වීඩියෝ)",
       "News Content": "විෂ සහිත පිලිකා කාරක පොල්තෙල් ආනයනය කළ පුද්ගලයින්ට සහ අදාළ ආයතනවලට එරෙහිව නීතිය ක්‍රියාත්මක කරන ලෙස පොලිස්පතිවරයා ඇතුළු වගඋත්තරකරුවන් වෙත නියෝගයක් නිකුත් කරන ලෙස ඉල්ලමින් අභියාචනාධිකරණය හමුවේ අද රීට් පෙත්සමක් ගොනුකර තිබෙනවා.\nඒ සිංහලේ සංවිධානයේ මහලේකම් පූජ්‍ය මැඩිල්ලේ පඤ්ඤාලෝක හිමියන් විසින්.\nපොලිස්පතිවරයා, ශ්‍රී ලංකා ප්‍රමිති ආයතනයේ අධ්‍යක්ෂ ජනරාල් සිද්ධිකා සේනාරත්න, පාරිභෝගික සේවා අධිකාරියේ සභාපති විශ්‍රාමික මේජර් ජනරාල් ඩී.එම්.එස් දිසානායක ඇතුළු 13 දෙනෙකු එහි වගඋත්තරකරුවන් ලෙස නම් කර තිබෙනවා.\nශ්‍රී ලංකා ප්‍රමිති ආයතනයේ අධ්‍යක්ෂ ජනරාල්වරිය ආන්දෝලනාත්මක ප්‍රකාශයක් සිදුකළ සම්මුඛ සාකච්ජාව මෙහෙයවූ හිරු ප්‍රවෘත්ති අංශයේ මාධ්‍යවේදියාගෙන් සහ කැමරා ශිල්පියාගෙන් අපරාධ පරීක්ෂණ දෙපාර්තමේන්තුව පැය 3 ක් ප්‍රශ්ණ කළා.\nආනයනික පොල්තෙල් තොගයක ඇෆ්ලටොක්සීන් පිළිකා කාරකය අඩංගු බව මුල්වරට රටට හෙළිකළ හිරු ප්‍රවෘත්ති ඒ පිළිබදව ශ්‍රි ලංකා ප්‍රමිති ආයතනයේ අධ්‍යක්ෂ ජනරාල්වරියගෙන් වැඩිදුරටත් කරුණු විමසුවේ ජනතාවට වග කිව යුතු මාධ්‍යයක් ලෙස අප වගකීම ඉටුකරමින්.\nජනතාවට වස කැවීම සම්බන්ධයෙන් අප යොමුකළ ප්‍රශ්ණයට අදාළ නිලධාරිනිය කළ ප්‍රකාශයට එරෙහිව පසුව සමාජය තුළ දැඩි විරෝධයක් මතු වුණා.\nඅනතුරුව විවිධ පාර්ශව ශ්‍රී ලංකා ප්‍රමිති ආයතනය වෙතම ගොස් අවස්ථා කිහිපයකදීම අධ්‍යක්ෂ ජනරාල්වරියගේ ප්‍රකාශයට එරෙහිව විරෝධය පළ කළා.\nකෙසේ වෙතත්, මෙම සම්මුඛ සාකච්ජාව පවත්වා මාසයකට ආසන්න කාලයක් ගතවීමෙන් පසු අපරාධ පරීක්ෂණ දෙපාර්තමේන්තුවේ නිලධාරියෙකු සහ නිලධාරිනියක ඊයේ අප ආයතනට වෙත පැමිණියා. ඔවුන් විසින් අදාළ සම්මුඛ සාකච්ජාව සිදුකළ හිරු මාධ්‍යවේදින්ගෙන් එය රූ ගත කළ කැමරා ශිල්පියාගෙන් පැය තුනකට ආසන්න කාලයක් ප්‍රශ්ණ කර තිබෙනවා.\nඑම නිලධාරින් විසින් අදාළ සම්මුඛ සාකච්ජාවේ සංස්කරණය නොකළ දර්ශනද අපගෙන් ඉල්ලා සිටි අතර වගකිවයුතු මාධ්‍ය ආයතනයක් ලෙස එම සියළු දර්ශනද අපරාධ පරීක්ෂණ දෙපාර්තමේන්තුව වෙත ලබාදීමට අප කටයුතු කළා.\nමේ අතර අපරාධ පරීක්ෂණ දෙපාර්තමේන්තුව තමන්ගෙන්ද ප්‍රශ්ණ කළ බව ශ්‍රී ලංකා ප්‍රමිති ආයතනයේ අධ්‍යක්ෂ ජනරාල්වරිය අද පස්වරුවේ පැවසුවා.\nපුදුම සහගත කරුණ වන්නේ , හිරු මාධ්‍යවේදියාගෙන් ඊයේ දිනයේ ප්‍රශ්ණ කිරිමේන් පසුව ආන්දෝලනාත්මක ප්‍රකාශය කළ නිලධාරිනියගෙන් අපරාධ පරීක්ෂණ දෙපාර්තමේන්තුව ප්‍රශ්ණ කිරීමයි.\nමෙවන් තත්ත්වයක දේශිය වශයෙන් පොල්තෙල් නිෂ්පාදනය කරන සමාගමකට අයත් පොල්තෙල් වලත් ඇෆ්ලටොක්සින් පිළිකාරකය අඩංගු බවට අද හෙලිවුනා.\nඒ කාර්මික තාක්ෂණ අධිකාරිය සිදුකළ පරීක්ෂාවකින්.\nපාරිභෝගික අධිකාරිය විසින් අදාළ පොල්තෙල් වෙළෙඳ පොලෙන් ඉවත් කර ගන්නා ලෙස එම නිෂ්පාදන සමාගමට දැනුම් දී තිබෙනවා.\nපුදුම සහගත කරුණ වන්නේ ප්‍රමිති ආයතනයේ සහතිකය ඇති එකම පොල්තෙල් වර්ගය වන එම පොල්තෙල් තුළින්ද ඇෆ්ලටොක්සීන් හමුවීමයි.\nප්‍රමිති ආයතනයේ සහතිකය එක් පොල්තෙල් සමාගමකට පමණක් ලබාදී ඇති බව හිරු ප්‍රවෘත්ති අංශය සමඟ සිදුකළ සම්මුඛ සාකච්ජවේදි ශ්‍රී ලංකා ප්‍රමිති ආයතනයේ අධ්‍යක්ෂ ජනරාල්වරිය ප්‍රකාශ කළා.\nමේ අතර පොල්තෙල් සම්බන්ධයෙන් උද්ගතව ඇති තත්ත්වය පිළිබද විශේෂ සාකච්ජාවක් පොල් වගා ප්‍රවර්ධනය පිළිබද රාජ්‍ය අමාත්‍ය අරුන්දික ප්‍රනාන්දුගේ ප්‍රධානත්වයෙන් අද පැවත්වුනා.\nඊට රේගු අධ්‍යක්ෂ ජනරාල්වරයා, ප්‍රමිති ආයතනයේ අධ්‍යක්ෂ ජනරාල්වරිය හා ප්‍රමිති සම්බන්ධයෙන් වාර්තා නිකුත් කරන ලෙස සෙසු ආයතනවල ප්‍රධානීන් මෙන්ම, පොල්තෙල් ආනයනකරුවන්ද එක්ව සිටියා.",
       "URL": "https://www.hirunews.lk/269907/පිලිකා-කාරක-පොල්තෙල්-ආනයනය-කළ-පුද්ගලයින්ට-නීතිය-ක්‍රියාත්මක-කරන-ලෙස-ඉල්ලමින්-අභියාචනාධිකරණයට-පෙත්සමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1987"
}