{
       "Source": "hirunews",
       "Timestamp": "Friday, 01 September 2017 - 20:03",
       "Headline": "සයිටම් ගැටළුවට කරුණු සොයන්න කමිටුවක්",
       "News Content": "සයිටම් ගැටළුව සම්බන්ධයෙන් ගතයුතු ඉදිරි ක්‍රියාමාර්ග යෝජනා කිරීම සදහා ජනාධිපති මෛත්‍රිපාල සිරිසේන විසින් කමිටුවක් පත්කර තිබෙනවා.\nජනාධිපතිවරයා මෙම කමිටුවට දැනුම්දී ඇත්තේ සයිටම් ගැටළුව සම්බන්ධයෙන් කරුණු සොයාබැලීමෙන් අනතුරුව දින 10 ක් තුළ සකස්කල වාර්තාවක් තමන් වෙත ලබාදෙන ලෙසයි.\nනියෝජ්‍ය අමාත්‍ය ආචාර්ය හර්ෂ ද සිල්වාගේ සභාපතීත්වයෙන් පත්කර ඇති මෙම කමිටුව සදහා ඇතුලත් වන අනෙකුත් සාමාජිකයන් වනුයේ නීතිපති ජයන්ත ජයසූරිය, සෞඛ්‍ය අමාත්‍යාංශයේ ලේකම් ජනක සුගතදාස, උසස් අධ්‍යාපන අමාත්‍යාංශයේ ලේකම් ඩී.සී.දිසානායක හා විශ්වවිද්‍යාල ප්‍රතිපාදන කොමිෂන් සභාවේ සභාපති මහාචාර්ය මොහාන් ද සිල්වා යන අයයි.\nමේ අතර සයිටම් ආයතනය අහෝසි කිරීමට බලකරමින් කොටුව දුම්රියපොල ඉදිරිපිට පැවැත්වෙන අඛණ්ඩ උපවාසයට ගුරු - විදුහල්පති වෘත්තීය සමිති අද සහය පලකිරීමට පැමිණ සිටියා.",
       "URL": "https://www.hirunews.lk/169956/සයිටම්-ගැටළුවට-කරුණු-සොයන්න-කමිටුවක්",
       "Category": "Local News",
       "Parent URL": "https://www.hirunews.lk/local-news.php?pageID=4342"
}