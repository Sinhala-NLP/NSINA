{
       "Source": "hirunews",
       "Timestamp": "Friday, 15 April 2022 - 12:54",
       "Headline": "නිවාඩුවට පැමිණ කලහකාරී ව හැසිරුණු සෙබළුන් පොලිසියට",
       "News Content": "ගෝමරන්කඩවල - කරග්ගහවැව ප්‍රදේශයේ දී අවුරුදු සාදයක් අතරතුර බීමතින් කළහකාරි ලෙස හැසිරුණු යුධ හමුදා සෙබලුන් සිවු දෙනෙකු පොලීසිය විසින් අත්අඩංගුවට ගෙන තිබෙනවා.\nඒ ගෝමරන්කඩවල පොලීසිය වෙත ලද පැමිණිල්ලට අනුව යි.\nපොලීසිය සඳහන් කළේ, සිංහල අලුත් අවුරුදු නිවාඩුවේ ගමට පැමිණි එම සෙබලුන් අවුරුදු සාදයක් අතරතුර ඇති වූ ආරවුලක් හේතුවෙන් ගුටිබැට හුවමාරුවක නිරත වී ඇති බවයි.\nඑහිදී පුද්ගලයන් කිහිපදෙනෙකු සුළු තුවාල ලබා ඇති බවද පොලීසිය සඳහන් කළා.\nඅත්අඩංගුවට ගත් සැකකරුවන් ගෝමරන්කඩවල - කරග්ගහවැව ප්‍රදේශයේ පදිංචි වයස අවුරුදු 26ත් 35ත් අතර වයස්වල පසුවන තරුණයන්.\nඔවුන් ත්‍රීකුණාමලය, හොරොව්පතාන සහ මුලතිව් යන හමුදා කඳවුරුවලට අයත් සෙබලුන් බවයි පොලීසිය සඳහන් කළේ.\nසැකකරුවන් අද අධිකරණයට ඉදිරිපත් කිරීමට නියමිත අතර සිද්ධිය සම්බන්ධයෙන් වැඩිදුර විමර්ශන ක්‍රියාත්මකයි.\nමේ සම්බන්ධයෙන් අප යුද හමුදා මාධ්‍ය ප්‍රකාශක බි්‍රගේඩියර් නිලන්ත ප්‍රේමරත්නගෙන් විමසීමක් කළ අතර, එහි දී ඔහු කියා සිටියේ සිද්ධිය සම්බන්ධයෙන් සොයා බලා ඉදිරි ක්‍රියාමාර්ග ගන්නා බවයි.\nමේ අතර මාදම්පේ - වැල්ලරාවට ප්‍රදේශයේ දී තියුණු ආයුධ සහ පොලු මුගුරුවලින් පහර දී පුද්ගලයෙකු ඝාතනය කර තිබෙනවා.\nපොලිසිය ප්‍රකාශ කළේ, පුද්ගලයින් පිරිසක් විසින් තවත් පුද්ගලයෙකුට පහරදෙන අවස්ථාවේ එය වැලැක්වීමට උත්සාහ කළ පුද්ගලයෙකු පහරකෑමට ලක්ව රෝහල් ගතකළ බවයි.\nඑහෙත් හලාවත රෝහලේ ප්‍රතිකාර ලබමින් සිටියදි එම පුද්ගලයා ජීවිතක්ෂයට පත්ව තිබෙනවා.\n39 හැවිරිදි ඔහු දකුණු මහගම - මුගුණුවටවන ප්‍රදේශයේ පදිංචිකරුවෙකු වන අතර සැකකරු අත්අඩංගුවට ගැනීම සඳහා මාදම්පේ පොලිසිය මගින් විමර්ශන ක්‍රියාත්මක යි.",
       "URL": "https://www.hirunews.lk/301993/නිවාඩුවට-පැමිණ-කලහකාරී-ව-හැසිරුණු-සෙබළුන්-පොලිසියට",
       "Category": "Local News",
       "Parent URL": "https://www.hirunews.lk/local-news.php?pageID=1229"
}