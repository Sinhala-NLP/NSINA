{
       "Source": "hirunews",
       "Timestamp": "Wednesday, 18 May 2016 - 17:46",
       "Headline": "පොලිස්පතිගෙන් උසස් නිලධාරීන්ට විශේෂ උපදෙස් මාලාවක්",
       "News Content": "පොලිස්පති පුජිත් ජයසුන්දර මහතා උසස් පොලිස් නිලධාරීන්ට විශේෂ උපදෙස් මාලාවක් නිකුත් කර තිබෙනවා.\nපවතින අයහපත් කාලගුණික තත්වය හමුවේ ආපදා තත්වයන් සම්බන්ධයෙන් තොරතුරු මහජනතාව විසින් පළමුවෙන් පොලිසියට වාර්තා කරන බැවින් ඒ සම්බන්ධයෙන් අවශ්‍ය කටයුතු ප්‍රමාදයකින් තොරව සිදුකරන ලෙසටයි පොලිස්පතිවරයා උපදෙස් ලබාදී ඇත්තේ.\nසියලු ජ්‍යෙෂ්ඨ නියෝජ්‍ය පොලිස්පතිවරුන් / නියෝජ්‍ය පොලිස්පතිවරුන් / සියලු කොට්ඨාශ භාර නිලධාරීන් සහ පොලිස් ස්ථානාධිපතිවරුන් වෙත විශේෂ දුරකථන පණිවුඩයක් ලබාදෙමින් පොලිස්පතිවරයා මෙම උපදෙස් ලබාදී ඇති බව පොලිස් මුලස්ථානය ප්‍රකාශ කලා.\nඑමෙන්ම පහත කරුණු සම්බන්ධයෙන් වැඩි අවධානයක් යොමුකරන ලෙසටයි පොලිස්පතිවරයා දන්වා ඇත්තේ.\nජල ගැලිම් ඇති ප්‍රදේශ සහ ජල ගැලිමට හැකියාව ඇති ආපදා ප්‍රදේශයන් වෙත ඒ සදහා පුහුණව ලත් පොලිස් ජිවිත ආරක්‍ෂණ නිලධාරින් කණ්ඩායම් වශයෙන් යොමු කිරිම සහ ආපදා ප්‍රදේශයන් වෙත පොලිස් නාවික කොට්ඨාසය මගින් අවශ්‍ය දායකත්වය ලබා දිම.\nසියලුම පොලිස් කොට්ඨාස භාර නිලධාරින් විසින් ආපදා කළමණාකරණ ඒකක, ප්‍රාදේශිය ලේකම් කාර්යාල සහ සිවිල් සමාජයන් සමග එක්වී ආපදාවන්නට භාජනය වු පුරවැසියන්ගේ ජිවිත දේපළ ආරක්‍ෂා කිරිමට කටයුතු සැලසිම සහ සහනාධාර බෙදා දිම සදහා අවශ්‍ය වැඩපිළිවෙලක් දියත් කිරීම.\nසියලුම පොලිස් ස්ථානාධිපතිවරුන් විසින් පොලිස් ස්ථානවල පිහිටුවා ඇති ප්‍රජා පොලිස් ඒකක මගින් සිවිල් ආරක්‍ෂක කමිටු සමග සම්බන්ධ වී අවශ්‍ය කටයුතු සංවිධානය කිරිම.\nඇති වී ඇති ආපදා තත්වය හේතුවෙන් තුවාල ලැබු පුද්ගලයන් ප්‍රදේශයේ විශේෂ කාර්ය බලකා කදවුරු සහ ත්‍රිවිධ හමුදාව සමග සම්බන්ධ වි ඔවුන් සුරක්‍ෂිත ප්‍රදේශයන් වෙත රැගෙන යාමට කටයුතු කිරිම සහ අතුරුදහන්වුවන් සෙවිමේ කටයුතූ මරණකරුවන් සමිබන්ධව අවශ්‍ය කටයුතු සිදු කිරිම සහ මරණ පරික්‍ෂණ කඩිනමින් සිදු කර ඥාතීන් වෙත පිළිසරණක් ලබා දිමට අවශ්‍ය කටයුතු සිදු කිරීම.\nඉදිරි ආපදා තත්වයන් සිදු විය හැකි ස්ථාන සහ ප්‍රදේශ හඳුනාගෙන ආරක්‍ෂිත පියවරවල් අනුගමනය කිරිම සහ ආපදා තත්වය හේතුකොට ගෙන අපරාධකරුවන්ගෙන් සිදුවන නොයෙකුත් අපරාධ වැළැක්වීමට කටයුතු කිරීම.",
       "URL": "https://www.hirunews.lk/133501/පොලිස්පතිගෙන්-උසස්-නිලධාරීන්ට-විශේෂ-උපදෙස්-මාලාවක්",
       "Category": "Local News",
       "Parent URL": "https://www.hirunews.lk/local-news.php?pageID=5041"
}