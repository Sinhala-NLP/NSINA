{
       "Source": "hirunews",
       "Timestamp": "Thursday, 15 June 2023 - 16:12",
       "Headline": "සාදික්කා සහ කරාබු වගාවන්ටත් රෝගයන්",
       "News Content": "දිවයිනේ දිස්ත්‍රික්ක කිහිපයක සාදික්කා සහ කරාබු වගාවන්ට කොළ හැළීමේ රෝගය සහ කඳන් විඳින ගුල්ලාගේ හානිය වර්ධනය වෙමින් පවතින බැවින් තම වගාවන් ආරක්ෂා කර ගැනීමට ගොවීන් උනන්දු විය යුතු බව අපනයන කෘෂිකර්ම දෙපාර්තමේන්තුව පවසනවා.\nඅපනයන කෘෂිකර්ම දෙපාර්තමේන්තුවේ මහනුවර දිස්ත්‍රික් කාර්යාලයේදී අද(15) පැවැති මාධ්‍ය හමුවකදී එහි නියෝජ්‍ය අධ්‍යක්ෂ ශාන්ත බණ්ඩාර මේ බව ප්‍රකාශ කළා.\nමෙහිදී තවදුරටත් අදහස් දැක්වූ ඔහු මහනුවර දිස්ත්‍රික්කයේ හාරිස්පත්තුව, පූජාපිටිය, උඩුනුවර, යටිනුවර සහ වත්තේගම යන ප්‍රාදේශිය ලේකම් කොට්ඨාසවලින් සාදික්කා වගාවන්ට කොළ හැළීමේ දිලීර රෝගය වාර්තා වී ඇති බවයි.\nමෙම රෝගයේ ලක්ෂණ ලෙස ගස්වලින් කොළ හැලීම දක්නට ලැබෙන අතර, ගහ මුල විශාල වශයෙන් කොළ වැටී තිබෙනු දැකිය හැකි බවත්, අතු ඉපල් බේරී ඇති අයුරු ද දක්නට ලබෙන බවත්ය.\nමහනුවර කෑගල්ල සහ මාතලේ යන දිස්ත්‍රික්කවලින් කරාබු ගසේ කඳන් විඳින ගුල්ලාගේ රෝගය වාර්තා වී ඇති බවත් මෙම රෝගය වැළඳුනු ගස්වල කඳන් කොටසේ ඇල්පෙනෙත්තක් තරම් කුඩා සිදුරු දක්නට ලැබෙන බවත් මෙම කඳන් විදින ගුල්ලා ගසේ කඳන් තුල ජීවත් වෙමින් බිත්තර දමන බවත් එමගින් කීටයින් බෝවිම සිදු වන බවත් නියෝජ්‍ය අධ්‍යක්ෂවරයා මෙහිදී කීය.\nමෙම රෝගයන් පාලනය කිරිම සඳහා නිසි කෘමිනාශක යෙදීම සිදු කළ යුතු බවත් ඒ සඳහා රෝගය හදුනා ගත් වහාම ගොවිජන සේවා මධ්‍යස්ථානවල සිටින අපනයන කෘෂිකර්ම ව්‍යාප්ති නිලධාරින් හමුවී උපදෙස් ලබා ගන්නා ලෙස හෝ අපනයන කෘෂිකර්ම දෙපාර්තමේන්තුවේ දිස්ත්‍රික් කාර්යාලවලට දැනුම් දෙන ලෙසත් නියෝජ්‍ය අධ්‍යක්ෂවරයා මෙහිදී අවධාරණය කළා.\nශ්‍රී ලංකාවට විශාල වශයෙන් අපනයන ආදායම ලබා දෙන කරාබු සහ සාදික්කා වගාවන්ට මෙම රෝගය පැතිරුණහොත් අස්වැන්න අඩු වීමත් අස්වැන්නේ තත්වය බාල වීමත් සිදුවිය හැකි බවත් එමගින් අපනයන ආදායම මෙන්ම ගොවීන්ගේ ආදායමද අඩු විය හැකි බැවින් මෙම රෝගී තත්වයන් ගැන නිසි අවධානයෙන් සිට ඉක්මනින් ප්‍රතිකාර කර රෝගය පාලනය කර ගැනීමට පියවර ගන්නා ලෙස ගොවීන්ගෙන් ඉල්ලා සිටින බවත් නියෝජ්‍ය අධ්‍යක්ෂවරයා වැඩි දුරටත් දුරටත් කීය.",
       "URL": "https://www.hirunews.lk/338041/සාදික්කා-සහ-කරාබු-වගාවන්ටත්-රෝගයන්",
       "Category": "Local News",
       "Parent URL": "https://www.hirunews.lk/local-news.php?pageID=266"
}