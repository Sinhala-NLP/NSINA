{
       "Source": "hirunews",
       "Timestamp": "Wednesday, 26 October 2022 - 12:42",
       "Headline": "ජනපති මාධ්‍ය අංශය සතු ව පැවති කෝටි ගණනක උපකරණ අස්ථානගත වෙයි (වීඩියෝ)",
       "News Content": "ජනාධිපති මාධ්‍ය අංශය සතුව පැවති රුපියල් කෝටි ගණනක් වටිනා උපකරණ රැසක් 2018 - 2020 කාලය තුළ අස්ථානගත වී ඇති බව විගණකාධිපති වාර්තාවකින් හෙළි වී තිබෙනවා.\nඑමගින් අනාවරණය කර ඇත්තේ, ජනාධිපති ලේකම් නමින් මෝටර් රථ ප්‍රවාහන දෙපාර්තමේන්තුවේ ලියාපදිංචිකර තිබූ වාහන 47ක්, විවිධ පුද්ගලයින් හා ආයතනවලට නිකුත් කර තිබුණත් මේ දක්වා එම වාහන නැවත පවරා ගැනීමක් සිදු කර නොමැති බවයි.\nමුදල් අමාත්‍යාංශය හා එම අමාත්‍යාංශය යටතේ පවතින දෙපාර්තමේන්තු මෙන්ම විශේෂ වියදම් ඒකක පිළිබඳ ජාතික විගණන කාර්යාලය මෙම විගණනය සිදුකර තිබෙනවා.\nඅදාළ ත්‍රෛවාර්ෂික වාර්තාව මගින් ජනාධිපති ලේකම් කාර්යාලයේ මූල්‍ය ප්‍රකාශන පිළිබඳ අවධානය යොමු කර තිබෙනවා.\nඑහි සඳහන් වන්නේ, කොළඹ කොටුව ජනාධිපති මන්දිරයට අදාලව මන්දිර භාරකරු විසින් ඉදිරිපත් කරන ලද තොරතුරු අනුව එහි ලැයිස්තුගත භාණ්ඩ අයිතම 12ක ඒකක 24ක් මහගමසේකර මාවතේ පිහිටි ජනපති නිල නිවසේ අවශ්‍යතාවක් සඳහා නිකුත් කර ඇතත් ඒවා ලබාදීම සම්බන්ධයෙන් ජනාධිපති මන්දිරයේ භාණ්ඩ වට්ටෝරු පොතෙහි සඳහන් කර නොමැති බවයි.\nමීට අමතරව, ජනාධිපති මාධ්‍ය අංශයේ ඉංජිනේරුවන් විසින් ජනාධිපති ලේකම් වෙත ඉදිරිපත් කර තිබූ “මාධ්‍ය අංශය සතුව තිබී අස්ථානගතවූ උපකරණවල දළ වටිනාකම” මැයෙන් වූ වාර්තාවට අනුව එහි වටිනාකම රුපියල් 34,189,688ක්.\nරුපියල් 17,786,325 ක් වටිනා ලැප්ටොප් පරිගණක 104ක් 2015 සිට 2020 ජනවාරි දක්වා මාධ්‍ය අංශය වෙත ලබාදී තිබුණත් නැවත කාර්යාලයට ලැබී ඇත්තේ ඉන් ලැප්ටොප් පරිගණක 26ක් හා මැක් බුක් එයාර් පරිගණක 2ක් පමණක් බව ද එම වාර්තාවේ සඳහන්.\nඑම කාලය තුළදී මාධ්‍ය අංශයේ නිලධාරීන්ට නිකුත් කර තිබූ රුපියල් 3,470,742 ක් වටිනා ජංගම දුරකථන හා අයිපෑඩ් 45 න් ජංගම දුරකථන 14 ක් හා අයිපෑඩ් 3 ක් පමණක් නැවත කාර්යාලයට භාර දී තිබෙනවා.\nකෙසේ වෙතත්, අස්ථානගත මෙම කිසිඳු භාණ්ඩයක් පිළිබඳ වගකිව යුතු නිලධාරීන් සම්බන්ධයෙන් මේ වසරේ මාර්තු 25 තෙක් කිසිඳු ක්‍රියාමාර්ගයක් ගෙන නැහැ.",
       "URL": "https://www.hirunews.lk/318864/ජනපති-මාධ්‍ය-අංශය-සතු-ව-පැවති-කෝටි-ගණනක-උපකරණ-අස්ථානගත-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=778"
}