{
       "Source": "hirunews",
       "Timestamp": "Thursday, 30 November 2017 - 19:39",
       "Headline": "ජනාධිපතිට සෝල් මෙට්‍රොපොලිටන් නගරයේ ගෞරවනීය පුරවැසිභාවය",
       "News Content": "ජනාධිපති මෛත්‍රීපාල සිරිසේන මහතාට දකුණු කොරියානු රජයේ උපහාරය පුදමින් සෝල් මෙට්‍රොපොලිටන් නගරයේ ගෞරවනීය පුරවැසිභාවය පිරිනැමුණා.\nඒ, ජනාධිපතිවරයාගේ තුන්දින දකුණු කොරියානු රාජ්‍ය සංචාරය අතරතුරයි.\nදකුණු කොරියාවේ සෝල් මෙට්‍රොපොලිටන්හි නගරාධිපති නිලකාර්යාලය වෙත පැමිණි ජනාධිපති මෛත්‍රීපාල සිරිසේන මහතා එම නගරාධිපති පාක් වොන් සූන් මහතා විසින් පිළිගනු ලැබුවා.\nනගරාධිපතිවරයා මෙහිදී සඳහන් කළේ ශ්‍රී ලංකාවේ සංවර්ධනය සහ ජාත්‍යන්තර සබඳතා ශක්තිමත් කරගැනීම වෙනුවෙන් ශ්‍රී ලංකා ජනාධිපතිවරයා තුළ තිබෙන නොපසුබස්නා උත්සාහය බෙහෙවින් අගය කරන බවයි.\nඊට ගෞරවයක් ලෙස මෙට්‍රොපොලිටන් නගරයේ ගරු පුරවැසිභාවය ජනාධිපතිවරයා වෙත පිරිනමන බව ඔහු ප්‍රකාශ කර තිබෙනවා.\nඑය සංඛේතවත් කරමින් ජනාධිපතිවරයා වෙත පුරවැසිභාවයේ සහතිකය, පදක්කම සහ වර්ණවත් සළුව පිරිනැමුණා.\nමෙවැනි පුරවැසිභාවයක් ලබාදීම තුළින් ශ්‍රී ලංකා රජයට සහ රටවැසියන්ට දැක් වූ ගෞරවය පිළිබඳ ජනාධිපති මෛත්‍රීපාල සිරිසේන මහතා මෙහිදී ස්තුතිය පිරිනමා තිබෙනවා.\nමේ අතර දෙරට අතර රාජ්‍ය තාන්ත්‍රික සබඳතා පිහිටුවීමේ 40 වැනි සංවත්සරය සැමරීම වෙනුවෙන් දකුණු කොරියානු ජනාධිපති මූන් ජෙයින් මහතා ශ්‍රී ලංකා ජනාධිපතිවරයා ඇතුළු දූත පිරිස වෙනුවෙන් ඊයේ රාත්‍රියේ විශේෂ භෝජන සංග්‍රහයක් පැවැත්වූවා.",
       "URL": "https://www.hirunews.lk/177330/ජනාධිපතිට-සෝල්-මෙට්‍රොපොලිටන්-නගරයේ-ගෞරවනීය-පුරවැසිභාවය",
       "Category": "Local News",
       "Parent URL": "https://www.hirunews.lk/local-news.php?pageID=4192"
}