{
       "Source": "hirunews",
       "Timestamp": "Saturday, 19 March 2022 - 13:17",
       "Headline": "සපුගස්කන්ද පිරිපහදුව හෙට සිට යළි වැසේ - ඉන්ධන පිරවුම්හල් වල තවමත් නොසන්සුන්තාවයන් (වීඩියෝ)",
       "News Content": "සපුගස්කන්ද තෙල් පිරිපහදුව හෙට රාත්‍රියේ සිට යළිත් වසා දැමෙන බව ලංකා ඛනිජ තෙල් නීතිගත සංස්ථාව පවසනවා.\nඑහි සභාපති සුමිත් විජේසිංහ ප්‍රකාශ කළේ බොරතෙල් නොමැතිවීම හේතුවෙන් එම පිරිපහදුව එලෙස වසා දැමීමට සිදුවන බවයි.\nප්‍රමාණවත් තරම් බොරතෙල් නොමැතිවීම හේතුවෙන් සපුගස්කන්ද තෙල් පිරිපහදුව මීට පෙරද අවස්ථා දෙකකදී වසා දැමුණා.\nමේ අතර සතියකට ආසන්න කාලයක් කොළඹ වරායට ඔබ්බෙන් නැංගුරම්ලා ඇති ඩීසල් සහ ගුවන්යානා ඉන්ධන රැගත් නෞකාවට මුදල් ගෙවීම සම්බන්ධයෙන් මතුව ඇති ගැටලුවට අද දින තුල විසදුම් ලැබෙනු ඇති බව බලශක්ති අමාත්‍ය ගාමිණි ලොකුගේ ප්‍රකාශ කළා.\nකොළඹ අද පැවති මාධ්‍ය හමුවකදී අමාත්‍යවරයා කියා සිටියේ පවතින තත්වය හමුවේ ඉන්ධන පිරිමසාගෙන කටයුතු කිරීමට ජනතාව ක්‍රියා කළ යුතු බව යි.\nඅද දිනයේත් දිවයින පුරා ඉන්ධන හල් වෙත අඛණ්ඩව ඉන්ධන බෙදාහැරීමේ කටයුතු සිදුකරන බව ඛනිජතෙල් නීතිගත සංස්ථාව ප්‍රකාශ කළා.\nකෙසේවෙතත් දිවයිනේ ප්‍රදේශ රැසක ඇතැම් ඉන්ධනහල් අද පෙරවරුවේ සිටම වසා තැබුණු බවයි අප වාර්තාකරුවන් සඳහන් කළේ. විවෘතව පැවති ඉන්ධන පිරවුම්හල් වල අදත් දිගු පෝලිම් නිරීක්ෂණය වූණා.\nඑමෙන්ම ඇතැම් ඉන්ධන පිරවුම්හල් වල නොසන්සුන්තාවයන් ඇති වන අවස්ථා පිළිබඳවද හිරු ප්‍රවෘත්තී අංශයට වාර්තා වුණා.\nඉන්දීය ණය ආධාර යටතේ ලැබෙන පළමු ඩීසල් තොගය හෙට මෙරටට ලැබීමට නියමිතයි.\nඩීසල් මෙට්‍රික් ටොන් 40,000 කට ආසන්න තොගයක් එලෙස ලැබීමට නියමිතව තිබෙනවා.\nමේ අතර දිවයින පුරා ගෑස් බෙදාහැරීමේ කටයුතු මේ වන විට අඛණ්ඩව සිදු කෙරෙන බව ලිට්‍රෝ සමාගම ප්‍රකාශ කළා.\nපෙරේදා දිනයේ ගොඩබානු ලැබූ මෙට්‍රික්ටොන් 3,500ක ගෑස් තොගයේ බෙදාහැරීමේ කටයුතු එලෙස සිදු කෙරෙන බවයි. අනිද්දා දිනයේ මෙට්‍රික් ටොන් 3,500ක තවත් ගෑස් නෞකාවක් පැමිණීමට ද නියමිතව තිබෙනවා.\nකෙසේ වෙතත්ගෑස් මිලදී ගැනීමට පැමිණෙන පාරිභෝගිකයන්ගේ පෝලිම් තවදුරටත් පවතිනවා.",
       "URL": "https://www.hirunews.lk/299838/සපුගස්කන්ද-පිරිපහදුව-හෙට-සිට-යළි-වැසේ-ඉන්ධන-පිරවුම්හල්-වල-තවමත්-නොසන්සුන්තාවයන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1284"
}