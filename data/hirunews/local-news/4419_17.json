{
       "Source": "hirunews",
       "Timestamp": "Sunday, 16 July 2017 - 7:37",
       "Headline": "උඩරට මාර්ගයේ දුම්රිය පීලිපැනීම ගැන දෙසතියකින් වාර්තාවක් (ඡායාරූප)",
       "News Content": "හැටන් සහ කොටගල දුම්රිය ස්ථාන අතර අඩි හැටේ පාලම අසලදී පීලිපැනීමට ලක්වූ දුම්රියේ මැදිරි සියල්ලම මේ වනවිට පීලිගත කර අවසන් බව දුම්රිය දෙපාර්තමේන්තුව පවසනවා.\nපසුගිය 13 වනදා කොළඹ කොටුවේ සිට බදුල්ල බලා ධාවනය වූ රාත්‍රී තැපැල් දුම්රියේ මැදිරි 4 ක් මෙලෙස පීලි පැන තිබුණා.\nඑහිදී දුම්රිය මාර්ගයට සහ අඩි 60 පාලමට දැඩි අලාභ හානි සිදුව තිබූ අතර, මේ වනවිට එහි අලූත්වැඩියා කිරීමේ කටයුතු සිදුකරන බවයි දුම්රිය ගමනාගමන අධිකාරි විජය සමරසිංහ කියා සිටියේ.\nදුම්රිය සාමාන්‍යාධිකාරිවරයාගේ උපදෙස් පරිදි මෙම පීලි පැනීමට හේතු සහ එවැන්නක් යළි නොවීමට යෝජනා ඉදිරිපත් කිරීම සදහා ත්‍රිපුද්ගල කමිටුවක් පත් කර ඇති බව ද ඔහු සදහන් කළා.\nඑම කමිටුවේ වාර්තාව සති දෙකක් ඇතුළත ලබාදීමට උපදෙස් ලබාදී ඇති බවද දුම්රිය ගමනාගමන අධිකාරී විජය සමරසිංහ තවදුරටත් කියා සිටියා.\nමේ අතර, කොළඹ කොටුව සිට තලෙයි මන්නාරම දක්වා දිවෙන දුම්රිය මාර්ගයේ මැදවච්චිය සහ චෙඩ්ඩිකුලම අතර පවතින පැරණි පාලම ඉවත් කර නව පාලමක් සවි කිරීමට දුම්රිය දෙපාර්තමේන්තුව සැළසුම් කර තිබෙනවා.\nඒ හේතුවෙන් හෙට සිට මේ මස 23 වනදා දක්වා තලෙයි මන්නාරම දුම්රිය මාර්ගයේ දුම්රිය ධාවනය කොළඹ කොටුවේ සිට මැදවච්චිය දක්වා සහ මැදවච්චියේ සිට කොළඹ කොටුව දක්වා පමණක් සිදු කෙරෙන බවයි දුම්රිය දෙපාර්තමේන්තුව නිවේදනය කළේ.\nඡායාරූප - හැටන් රංජිත් ජයවීර",
       "URL": "https://www.hirunews.lk/165981/උඩරට-මාර්ගයේ-දුම්රිය-පීලිපැනීම-ගැන-දෙසතියකින්-වාර්තාවක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4419"
}