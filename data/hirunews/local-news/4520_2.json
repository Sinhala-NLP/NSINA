{
       "Source": "hirunews",
       "Timestamp": "Saturday, 13 May 2017 - 12:43",
       "Headline": "හිරු උත්තම ධාතු වන්දනාව, යළි පැමිණෙන මඟ මහ සෙනඟක්",
       "News Content": "උතුම් සම්බුදු තෙමගුල වෙනුවෙන් හිරු ටී.වී, හිරු එෆ්.එම් එක්ව සංවිධානය කරන හිරු උත්තම ධාතු වන්දනාවේ කපිල වස්තුපුර නිසැක ශ්‍රී සර්වඥ ධාතුන් වහන්සේ මේ වන විට පාදෙනිය රජමහා විහාරස්ථානය වෙත වැඩම කරවා තිබෙනවා.\nපෙරේදා සිට අද අලුයම වන තුරු ලක්ෂ සංඛ්‍යාත බැතිමතුන් පිරිසක් කුරුණෑගල - රිදී විහාර පින් බිමට පැමිණ ධාතූන් වහන්සේ වැද පුදාගෙන ආශිර්වාද ලබා ගත්තා.\nඅද අලුයම දක්වාරිදී විහාරයේ තැන්පත් කර තැබූ කපිල වස්තුපුර නිසැක ශ්‍රී සර්වඥ ධාතුන් වහන්සේ අද උදෑසන රිදීගම  - කුරුණෑගල - වාරියපොල - පාදෙණිය යන නගර ඔස්සේ පාදෙණිය රජමහා විහාරස්ථානයට වැඩම කරවනු ලැබුවා.\nඑම ගමන් මාර්ගය අතරතුර අති විශාල ජනතාවක් මග දෙපස සිටිමින් කපිල වස්තු පුර නිසැක ශ්‍රී සර්වඥ ධාතුන් වහන්සේ වැඳපුඳා ගැනීමට එක්වුණා.\nමේ වනවිට පාදෙනිය රජමහා විහාරස්ථානයේ තැන්පත් කර ඇති සර්වඥ ධාතූන් වහන්සේ වැඳපුඳා ගැනීමට අති විශාල ජනතාවක් එක්ව සිටින බවයි එහි සිටින හිරු වාර්තාකරුවන් සඳහන් කළේ.\nමෙහි කපිල වස්තු පුර නිසැක ශ්‍රී සර්වඥ ධාතුන් වහන්සේ අද දහවල් වනතුරු ප්‍රදර්ශනය කෙරෙන අතර අනතුරුව පාදෙණිය - විතිකුලිය සහ කොබෙයිගනේ පසුකර කොබෙයිගනේ - කට්ටාපිටිය විහාරස්ථානයට පස්වරු 1.30 ට පමණ ධාතූන් වහන්සේ වැඩම කරවනවා.",
       "URL": "https://www.hirunews.lk/161237/හිරු-උත්තම-ධාතු-වන්දනාව-යළි-පැමිණෙන-මඟ-මහ-සෙනඟක්",
       "Category": "Local News",
       "Parent URL": "https://www.hirunews.lk/local-news.php?pageID=4520"
}