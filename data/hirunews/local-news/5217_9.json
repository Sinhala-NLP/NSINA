{
       "Source": "hirunews",
       "Timestamp": "Friday, 08 January 2016 - 19:07",
       "Headline": "යහපාලන රජයට එරෙහිව විරෝධතා",
       "News Content": "යහපාලන ආණ්ඩුවට විරෝධය පළ කර, පැවිදි හඬ සංවිධානය ඇතුළු සංවිධාන කිහිපයක මහා සංඝරත්නය අද පස්වරුවේ පිටකොටුව බෝධිරාජ විහාරය ඉදිරිපිට දී සත්‍යක්‍රියාවක නිරත වුණා.\nඊට පැවිදි හඬ සංවිධානය, දේශහිතෛෂී භික්ෂු පෙරමුණ සහ රාවණා බලය සංවිධානය නියෝජනය කරමින් භික්ෂූන් වහන්සේලා එක්ව සිටි අතර, ඒකාබද්ධ විපක්ෂයේ මන්ත්‍රීවරුන් වන විමල් වීරවංශ, දිනේෂ් ගුණවර්ධන, උදය ගම්මන්පිළ ද ඊට සහභාගි වුණා.\nඑසේම ඒකාබද්ධ විපක්ෂය නියෝජනය කරන නිදහස් පක්ෂ මන්ත්‍රීවරුන් වන ප්‍රසන්න රණතුංග, මහින්දානන්ද අලූත්ගමගේ, රෝහිත අබේගුණවර්ධන සහ විදුර වික්‍රමනායක ද එම අවස්ථාවට එක්ව සිටි බවයි හිරු වාර්තාකරු සඳහන් කළේ.\nසත්‍යක්‍රියාව සඳහා භික්ෂූන් වහන්සේලා, පිටකොටුව බෝධිරාජ විහාරස්ථානය වෙත වැඩම කළේ කොළඹ  - කොටුව දුම්රියපොළ ඉදිරිපිට සිට පා ගමනින්.\nමේ අතර, ‘‘ජන වරමට ගරු කරනු’’ යන තේමාව යටතේ ආණ්ඩුවට විරෝධය පළ කර ජනතා විමුක්ති පෙරමුණ සංවිධාන කළ රැළියක් නුගේගොඩ ආනන්ද සමරකෝන් එළිමහන් රංග පීඨයේදී පැවැත්වුණා.\nඒ, ජනතා විමුක්ති පෙරමුණේ නායක අනුර කුමාර දිසානායකගේ ප්‍රධානත්වයෙන්. ඊට එක්ව සිටින පිරිස් කොහුවල නගරයේ සිට විරෝධතා පාගමනකින් රංග පීඨය වෙත පැමිණියා.",
       "URL": "https://www.hirunews.lk/123637/යහපාලන-රජයට-එරෙහිව-විරෝධතා",
       "Category": "Local News",
       "Parent URL": "https://www.hirunews.lk/local-news.php?pageID=5217"
}