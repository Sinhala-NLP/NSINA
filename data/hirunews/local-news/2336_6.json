{
       "Source": "hirunews",
       "Timestamp": "Thursday, 12 November 2020 - 17:16",
       "Headline": "සෙනසුරාදා සහ ඉරිදා (14, 15) සියලුම මගී දුම්රිය අවලංගු කෙරේ",
       "News Content": "ලබන සෙනසුරාදා සහ ඉරිදා (14, 15) දින දෙකට යෙදී තිබූ සියලුම මගී දුම්රිය ගමන් අවලංගු කර ඇතැයි දුම්රිය දෙපාර්තමේන්තුව පවසනවා.\nයළිත් ලබන සඳුදා (16) සිට සුපුරුදු පරිදි දැනට ධාවනය කරනු ලබන කාර්යාල දුම්රිය සහ ප්‍රාදේශීය වශයෙන් ධාවනය කරනු ලබන දුම්රියන් නැවත ධාවනය කරන බවයි ශ්‍රී ලංකා දුම්රිය සේවය නිවේදනය කළේ.\nදුම්රිය දෙපාර්තමේන්තුව සඳහන් කළේ 14 සහ 15 යන දින රජයේ නිවාඩු දින බැවින් එම දෙදින තුළ සියලු මගී දුම්රිය ධාවනය නොකරන බවයි.\nමේ අතර අනිද්දාට යෙදී ඇති දීපවාලී උත්සවය සැමරීමේදී වතුකරයේ ජනතාව සහ හින්දු ප්‍රජාව අතර කොරෝනා වෛරසය පැතිරීම වැළැක්වීම සම්බන්ධයෙන් වැඩි අවදානයක් යොමු කරන ලෙස සෞඛ්‍ය අමාත්‍යාංශය හින්දු බැතිමතුන්ගෙන් ඉල්ලීමක් කර තිබෙනවා.\nඒ, ඊට අදාළ සෞඛ්‍ය සහ මාර්ගෝපදේශන ඇතුළත් උපදෙස් මාලාවක් නිකුත් කරමින්.\nජනතාව එක්රැස් නොවී දැනට සිටින ස්ථානවලම රැදී සිටිය යුතු බව මෙහි දක්වා ඇති අතර, බස්නාහිර පළාත වැනි ඉහළ අවදානම් සහිත ප්‍රදේශවල පිරිස් දැඩි අවදානයෙන් කටයුතු කළ යුතු බව එහි සඳහන්.\nඑසේම කෝවිල්වල සහ වතු ආශ්‍රිතව ආගමික උත්සව නොපැවැත්විය යුතුයි. එමෙන්ම මත්පැන් සහ දුම්වැටි භාවිත කරමින් සාද පැවැත්වීමෙන් ද වැළකිය යුතු බව සෞඛ්‍ය අමාත්‍යාංශය පෙන්වා දෙනවා.",
       "URL": "https://www.hirunews.lk/254575/සෙනසුරාදා-සහ-ඉරිදා-14-15-සියලුම-මගී-දුම්රිය-අවලංගු-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=2336"
}