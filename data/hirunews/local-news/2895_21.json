{
       "Source": "hirunews",
       "Timestamp": "Tuesday, 18 February 2020 - 7:38",
       "Headline": "හමුදාපති ගැන ඇමරිකාව ගත් තීන්දුවට, උතුරේ හිටපු මහඇමති විග්නේෂ්වරන්ගේ ප්‍රසාදය",
       "News Content": "යුද හමුදාපති ලූතිනන් ජනරාල් ශවේන්ද්‍ර සිල්වා සහ ඔහුගේ පවුලේ සාමාජිකයින්ට ඇමරිකාවට ඇතුළුවීම වළක්වාලමින් පනවා ඇති තහනම පිළිබදව උතුර පළාත් හිටපු ප්‍රධාන අමාත්‍ය, දෙමළ ජනතා ජාතික සන්ධානයේ නායක සී.වී, විග්නේෂ්වරන් සිය ප්‍රසාදය පළ කර තිබෙනවා.\nහිරු ප්‍රවෘත්ති අංශයට අදහස් දක්වමින් ඔහු කියා සිටියේ මානව හිමිකම්වලට උල්ලංගණය කරමින්  කටයුතු කළ අය සම්බන්ධයෙන් ජාත්‍යන්තරයේ වගකීම ඇමරිකාව යළි අවධාරණය කර ඇති බවයි.\nඒ අනුව යුද හමුදාපති ලූතිනන් ජෙනරාල් ශවේන්ද්‍ර සිල්වා සම්බන්ධයෙන් ඇමරිකාව ගෙන ඇති තීරණයට තමන් ද එකඟ වන බව ඔහු වැඩිදුරටත් කියා සිටියා.\nමේ අතර, යුද හමුදාපති ශවේන්ද්‍ර සිල්වාට ඇමරිකාව විසින් පනවා ඇති සංචාරක තහනම සම්බන්ධයෙන් විදේශ සබදතා අමාත්‍ය දිනේෂ් ගුණවර්ධන ඇමරිකානු කොංග්‍රස් මණ්ඩල නියෝජිතයන්ට ද කරුණු පැහැදිලි කර තිබෙනවා.\nශ්‍රී ලංකාවේ සංචාරයක නිරත වන එක්සත් ජනපද කොංග්‍රස් සභිකයන් වන අමි බේරා සහ ජෝර්ජ් හෝල්ඩින් යන දෙදෙනා විදේශ සබදතා අමාත්‍යාංශයේදී ඊයේ අමාත්‍යවරයා හමුවුයේ මෙරට ඇමරිකානු තානාපතිනී ඇලයිනා බී ටෙප්ලිට්ස් සමඟයි.\nඑහිදී කොංග්‍රස් සභිකයන් ප්‍රකාශ කර ඇත්තේ යුද හමුදාපතිවරයාට එරෙහිව පනවා ඇති ඇමරිකානු සංචාරක තහනම පිළිබද ලක් රජයේ විරෝධය කොංග්‍රස් මණ්ඩලය වෙත දැනුම් දෙන බවයි.",
       "URL": "https://www.hirunews.lk/234667/හමුදාපති-ගැන-ඇමරිකාව-ගත්-තීන්දුවට-උතුරේ-හිටපු-මහඇමති-විග්නේෂ්වරන්ගේ-ප්‍රසාදය",
       "Category": "Local News",
       "Parent URL": "https://www.hirunews.lk/local-news.php?pageID=2895"
}