{
       "Source": "hirunews",
       "Timestamp": "Tuesday, 04 July 2023 - 13:18",
       "Headline": "දේශීය ණය ප්‍රතිව්‍යුහගතකරණයෙන් පසු කොටස් වෙළඳපළේ කැපීපෙනෙන ඉහළයාමක්",
       "News Content": "දේශීය ණය ප්‍රතිව්‍යූහගතකරණයෙන් පසු ලියාපදිංචි කොටස් හා සුරැකුම්පත් සම්බන්ධයෙන් නියෝග කිහිපයක් ඇතුළත් අති විශේෂ ගැසට් නිවේදනයක් මුදල්, ආර්ථික ප්‍රතිසංස්කරණ සහ ජාතික ප්‍රතිපත්ති අමාත්‍යාංශය විසින් නිකුත් කර තිබෙනවා.\nමුදල් අමාත්‍යවරයා ලෙස ජනාධිපති රනිල් වික්‍රමසිංහ අත්සන් තබා ඇති එම නිවේදනයට අනුව පසුගිය මස 28 වනදා වනවිට පැවති කොටස් හා සුරැකුම්පත් පරිවර්තනය හෝ හුවමාරු කිරීමට හිමිකරුවන්ට අවස්ථාව ලබාදීමට නියමිතයි.\nඒ අනුව, එම කොටස් සහ සුරැකුම්පත් හිමියන්ට ඒවා භාණ්ඩාගාර බැදුම්කර බවට පරිවර්තනය කිරීමට හෝ හුවමාරු කිරීමට අවස්ථාව හිමිවනවා.\nඑම බැදුම්කර සඳහා සදහා පොලීගෙවීම සහ පරිවර්තනය හා හුවමාරු කිරීම සදහා වන ක්‍රමවේදය සකස් කිරීමට අමාත්‍යාංශ ලේකම්වරයාට සහ රාජ්‍ය ණය අධිකාරිය වෙත බලය පවරා තිබෙනවා.\nමෙම ගැසට් නිවේදනයේ දැක්වෙන්නේ, භාණ්ඩාගාර බැදුම්කර සකස් කිරීමේදී හා නිකුත් කිරීමේදී දරන වියදමක් ගෙවීම සදහා භාණ්ඩාර බැදුම්කර සකස් කිරීම සහ නිකුත් කිරීමේ බලයද අමාත්‍යාංශ ලේකම්වරයා සහ රාජ්‍ය ණය අධිකාරිය වෙත පවරන බවයි.\nමේ අතර දින 5 ක දීර්ඝ නිවාඩුවකට පසුව සියලු‍ බැංකු මෙන්ම කොළඹ කොටස් හුවමාරුව අද ගනුදෙනු සඳහා විවෘත කෙරුණා.\nමෙහිදී කොළඹ කොටස් හුවමාරුවේ කැපීපෙනෙන වර්ධනයක් දක්නට ලැබුණු අතර ගනුදෙනු ආරම්භ වී පැයක් තුළ සියලු කොටස් මිල දර්ශකය ඒකක 431 යි දශම 06 යි 04 කින් ඉහළ ගිය අතර එස්.ඇන්ඩ් පී ශ්‍රී ලංකා ටුවෙන්ටි දර්ශකය ඒකක 165 යි දශම 05 යි 04 කින් වර්ධනය වුණා.\nමෙහිදී මුල් ගනුදෙනු පැය තුළ රුපියල් බිලියන 01 යි දශම 07 යි 04 ක පිරිවැටුමක් වාර්තා වීමද විශේෂත්වයක්.\nපසුගිය සෙනෙසුරාදා දේශීය ණය ප්‍රතිව්‍යූහගතකරණ යෝජනාව සංශෝධන සහිතව පාර්ලිමේන්තුවේ බහුතර ඡන්දයෙන් සම්මත කෙරුණා.\nමේ අතර සේවක අර්ථ සාධක අරමුදල් කප්පාදුව සම්බන්ධයෙන් විමසීම සදහා කම්කරු අරගල මධ්‍යස්ථානයේ සංවිධායක දුමින්ද නාගමුව ඇතුළු පිරිසක් අද පෙරවරුවේ මහබැංකුවට පැමිණ තිබෙනවා.",
       "URL": "https://www.hirunews.lk/339975/දේශීය-ණය-ප්‍රතිව්‍යුහගතකරණයෙන්-පසු-කොටස්-වෙළඳපළේ-කැපීපෙනෙන-ඉහළයාමක්",
       "Category": "Local News",
       "Parent URL": "https://www.hirunews.lk/local-news.php?pageID=214"
}