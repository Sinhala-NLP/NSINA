{
       "Source": "hirunews",
       "Timestamp": "Sunday, 02 May 2021 - 19:25",
       "Headline": "හිඟ කොරෝනා එන්නත් මාත්‍රා ලබා ගැනීමට රටවල් කිහිපයක් සමඟ සාකච්ඡා (වීඩියෝ)",
       "News Content": "ඉන්දියාවේ නිෂ්පාදිත ඔක්ස්ෆ්ර්ඩ් ඇස්ට්‍රාසෙනෙකා එන්නතේ දෙවන  මාත්‍රාව ලබාදීම සඳහා අවශ්‍ය හිඟ ලක්ෂ 6ක එන්නත් මාත්‍රා ලබා ගැනීමට ඇමරිකාව ඇතුළු රටවල් කිහිපයක් සමඟ සාකච්ඡා ආරම්භ කර තිබෙනවා.\nරාජ්‍ය ඖෂධ නීතිගත සංස්ථාවේ සභාපති විශේෂඥ වෛද්‍ය ප්‍රසන්න ගුණසේන කියා සිටියේ ලබන සතියේ මෙරටට ලැබෙන රුසියානු ස්පුට්නික් එන්නත් පහලොස් දහස,  අවුරුදු 60ට අඩු පුද්ගලයින්ට ලබාදීමට අපේක්ෂා කරන බවයි.\nමේ අතර, ඇස්ට්‍රාසෙනෙකා එන්නතේ පළමු මාත්‍රාව ලබා ගත් වයස අවුරුදු 60ට වැඩි පුද්ගලයින්ට දෙවන මාත්‍රාව නිර්දේශිත කාලසීමාව තුළ ලබාදීම සුදුසු බව ශ්‍රී ජයවර්ධනපුර විශ්ව විද්‍යාලයේ ප්‍රතිශක්ති විද්‍යා අනුක වෛද්‍ය අධ්‍යයන අංශයේ මහාචාර්ය නිලීකා මලවිගේ ප්‍රකාශ කළා.\nපළමු එන්නත ලබා ගත් අවුරුදු 30ත්, 40ත් අතර තරුණ පිරිස් තුළ සාර්ථකව ප්‍රතිශක්තීකරණය ගොඩනැගුණ ද වයස්ගත පිරිස් අතර එවැනි ප්‍රතිශක්තියක් ගොඩනැගී නොමැති බවයි ඇය පෙන්වා දුන්නේ.\nඔක්ස්ෆ්ර්ඩ් ඇස්ට්‍රාසෙනෙකා කොවිෂීල්ඩ් එන්නත පසුගිය ජනවාරි 29 වන දා ආරම්භ කෙරුණු අතර දෙවන මාත්‍රාව ලබාදීම ආරම්භ කෙරුණේ පසුගිය සතියේයි.\nඒ අනුව මේ දක්වා පුද්ගලයින් 90,000කට ආසන්න පිරිසකට දෙවන මාත්‍රාව ලබාදී තිබෙනවා.",
       "URL": "https://www.hirunews.lk/270221/හිඟ-කොරෝනා-එන්නත්-මාත්‍රා-ලබා-ගැනීමට-රටවල්-කිහිපයක්-සමඟ-සාකච්ඡා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1980"
}