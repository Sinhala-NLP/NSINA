{
       "Source": "hirunews",
       "Timestamp": "Wednesday, 07 September 2022 - 17:24",
       "Headline": "ජාතික ගීය සම්බන්ධයෙන් ශ්‍රී ලංකා ක්‍රිකට් හිටපු කළමණාකරුගෙන් ආන්දෝලනාත්මක ප්‍රකාශයක්",
       "News Content": "ශ්‍රී ලංකා ක්‍රිකට් කණ්ඩායමේ හිටපු කළමනාකරු චරිත් සේනානායක ශ්‍රී ලංකාවේ ජාතික ගීය සම්බන්ධයෙන් ඔහුගේ ෆේස්බුක් ගිණුමේ සටහනක් තබා තිබුණා.\nඑම සටහන ආරම්භ කරමින්, ඔහු පවසන්නේ එය මහජනතාවගේ අදහස් සහ යෝජනා දැනගැනීම වෙනුවෙන් පළ කරන්නක් බවයි.\nඑහිදී, ශ්‍රී ලංකා ක්‍රිකට් හිටපු කළමනාකරු පවසන්නේ ශ්‍රී ලංකා කණ්ඩායම් ජාත්‍යන්තර තලයේ තරග සඳහා එක් වන විට වාදනය කෙරෙන ජාතික ගීය තරමක් කෙටි වූවා නම් ඉතා අගනා බවයි.\nවිනාඩි තුනකටත් වඩා දිගින් යුත් ශ්‍රී ලංකා ජාතික ගීයේ පළමු කොටසේ වාදනය වී අවසානයේ දී බොහෝ විට ප්‍රේක්ෂකයින්ගේ අවධානය සහ ගෞරවය ඉන් ගිලිහී යන බව ඔහු පෙන්වා දෙනවා.\nඑමෙන්ම, එවැනි දීර්ඝ ජාතික ගී සහිත බොහෝ රටවල් ජාත්‍යන්තර ක්‍රීඩා ඉසව් වලදී ලඝු කරන ලද ජාතක ගී භාවිතා කිරීමට පෙළෙඹී සිටින බව පෙන්වා දෙන චරිත් සේනානායක සඳහන් කරන්නෙ, ශ්‍රී ලංකාව ද එවැන්නක් සිදු කිරීම කාලෝචිත බවයි.\nඑමෙන්ම ඔහු අවධාරණය කරන්නෙ, ශීත කාලගුණයක් පවතින අවස්ථාවලදී, දීර්ඝ ජාතික ගීය වාදනය කොට අවසන් වන තෙක් සිටගෙන සිටිනවා ක්‍රීඩකයින්ගේ ශරීර උණුසුම පවා ඇතැම් අවස්ථාවලදී පහළ වැටෙන බව යි.\nශ්‍රී ලංකා ක්‍රිකට් හිටපු කළමනාකාරු චරිත් සේනානායක මෙම කෙටි සටහන හමාර කරන්නේ, මෙම සටහන ජාතික ගීය පිළිබඳව පූර්ණ ගෞරවයෙන් යුතුව තැබූවක් බවත්, ඒ හරහා ජාතික ගීයට කිසිදු අගෞරවයක් සිදුකිරීමට අපේක්ෂා නොකරන බවත්, පවසමින්.",
       "URL": "https://www.hirunews.lk/314794/ජාතික-ගීය-සම්බන්ධයෙන්-ශ්‍රී-ලංකා-ක්‍රිකට්-හිටපු-කළමණාකරුගෙන්-ආන්දෝලනාත්මක-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=885"
}