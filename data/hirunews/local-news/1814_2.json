{
       "Source": "hirunews",
       "Timestamp": "Saturday, 17 July 2021 - 21:42",
       "Headline": "එන්නත් ගැන ගෝලීය නිර්දේශ නිසා විදෙස් ගතවන සිසුන් සහ ශ්‍රමිකයින් ගැටලු සහගත තත්ත්වයක (වීඩියෝ)",
       "News Content": "කොවිඩ් මර්දන එන්නත් සම්බන්ධයෙන් ගෝලීයව පවතින විවිධ නිර්දේශ සහ මතිමතාන්තර හේතුවෙන් විදේශ ගතවීමට අපේක්ෂාවෙන් සිටින සිසුන් සහ ශ්‍රමිකයින් මේ වනවිට ගැටලු සහගත තත්ත්වයකට පත්ව සිටිනවා.\nඒ, චීනයේ සහ රුසියාවේ කොවිඩ් මර්දන එන්නත් සඳහා ඇතැම් බටහිර සහ යුරෝපා රටවල නිර්දේශය දී නොමැති වීම නිසයි.\nවිදේශ විනිමය මෙරටට ගලා එන එක් පුළුල්තම ක්‍රමයක් වන්නේ විදේශ ගත ශ්‍රමිකයින්ගේ  ප්‍රේෂණයි.\nකොවිඩ් 19 ගෝලීය ව්‍යාප්තිය සමඟ ඇතිවූ බලපෑම හමුවේ රැකියා සඳහා විදේශ ගතවන ශ්‍රමිකයන් ප්‍රමාණයේ දැවැන්ත පහත වැටීමක් පෙන්නුම් කරනවා.\n2019 වසරේ දී 203, 087ක්වු රැකියා සඳහා වූ විදේශ ගතවීම් ගණන 2020 වසරේ දී 53,713ක් දක්වා 73.6%කින් පහත වැටී තිබෙනවා.\nශ්‍රී ලංකාවෙන් ශ්‍රමිකයින් ලබා ගන්නා රටවල් පැනවූ සංචරණ සීමා සහ බඳවා ගැනීම්ල නවතා දැමීම, මෙම පහත වැටීමට ප්‍රධාන ලෙස බලපා තිබෙනවා.\nමෙරටින් විදේශ ගතවන ශ්‍රමිකයන් බහුතරයක් නුපුහුණු ශ්‍රමිකයින් සහ මැදපෙරදිග කලාපයේ ගෘහ සේවය සඳහා පිටත්ව යන පුද්ගලයන්.\nවිදේශ සේවා නියුක්ති කාර්යාංශයේ සංඛ්‍යා ලේඛන පෙන්වා දෙන්නේ 2019 වසරට සාපේක්ෂව පසුගිය වසරේ දී මැදපෙරදිග කලාපයේ රැකියා සඳහා පිටවත්ව යෑම් ද 74.5%කින් පහත වැටී ඇති බවයි.\nමැදපෙරදිග, යුරෝපය ඇතුළු රටවල රැකියාවන් හි නිරත වී සිටි බොහෝ පිරිසක් ශ්‍රී ලාංකිකයන් වසංගතයේ බලපෑම හමුවේ නැවත මව්බිම බලා පැමිණියා.\n2019 වසරේ 4.8ක් ලෙස පැවති මෙරට විරැකියා ප්‍රතිශතය ද 5.5ක් දක්වා වර්ධනයක් පෙන්වනවා.\nරැකියා සඳහා විදේශ ගතවීමට අපේක්ෂාවෙන් සිටින බොහෝ පුද්ගලයන් හට මේ වනවිට නව අභියෝගයකට ද මුහුණදීමට සිදුව තිබෙනවා.\nඒ, ලොව විවිධ රටවල් අතර කොවිඩ් එන්නත් පිළිබඳ පවතින මතිමාතාන්තරයි.\nබොහෝ බටහිර රටවල් මේ වනවිට ෆයිසර් සහ මෝඩර්නා එන්නත් සඳහා ප්‍රමුඛත්වය දක්වා තිබෙනවා.\nඒ අනුව චීනයේ සයිනොෆාම් සහ රුසියාවේ ස්පුට්නික් වී එන්නත් ලබා ගත් පුද්ගලයන් හට බොහෝ රටවලට සේවය සඳහා අවස්ථා අහිමි වන තත්ත්වයක් මේ වනවිට උද්ගතව තිබෙනවා.\nඋසස් අධ්‍යාපනය සඳහා විදේශ ගතවන සිසුන් ද මේ හේතුවෙන් පීඩාවට පත්ව සිටිනවා.\nවිදේශ රැකියා සඳහා පිටත්ව යාමට අපේක්ෂා කරන පුද්ගලයන් හට එන්නත් ලබාදීමට තොරතුරු ලබා ගැනීමේ වැඩසටහනක් මේ වනවිට විදේශ සේවා නියුක්ති කාර්යාංශය ආරම්භ කර තිබෙනවා.\nඒ අනුව විදේශ සේවා නියුක්ති කාර්යාංශයේ වෙබ් අඩවියට පිවිස ඒ සඳහා තොරතුරු ලබාදිය හැකියි.\nඋසස් අධ්‍යාපනය සඳහා විදේශ ගතවන සිසුන් හට එන්නත් ලබාදීම මේ වනවිට ආරම්භ කර තිබෙනවා.",
       "URL": "https://www.hirunews.lk/277259/එන්නත්-ගැන-ගෝලීය-නිර්දේශ-නිසා-විදෙස්-ගතවන-සිසුන්-සහ-ශ්‍රමිකයින්-ගැටලු-සහගත-තත්ත්වයක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1814"
}