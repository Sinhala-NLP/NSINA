{
       "Source": "hirunews",
       "Timestamp": "Wednesday, 04 October 2017 - 14:26",
       "Headline": "දකුණු ආසියානු කතානායකවරුන්ගේ සහ පාර්ලිමේන්තු මන්ත්‍රීවරුන්ගේ 8 වන සමුළුව කොළඹදී ඇරඹේ",
       "News Content": "දකුණු ආසියානු කලාපීය සහයෝගිතා සංගමයේ කථානායකවරුන්ගේ සහ පාර්ලිමේන්තු මන්ත්‍රීවරුන්ගේ 8 වන සමුළුව අද (04) කොළඹ දී ආරම්භ වුණා.\nඒ, ජනාධිපති මෛත්‍රීපාල සිරිසේනගේ ප්‍රධානත්වයෙන්.\nමෙම සමුළුව සඳහා ඉන්දියාව, පාකිස්තානය, බංග්ලාදේශය, භූතානය, නේපාලය, මාලදිවයින, ඇෆ්ගනිස්ථානය යන සාර්ක් රටවලට අයත් කථානායකවරුන් ඇතුළු විදේශීය නියෝජිතයින් පිරිසක් එක්ව සිටිනවා. ‘‘දරිද්‍රතාවයෙන් මිදී තම ප්‍රජාවන් සඳහා වඩා යහපත් අනාගතයක් ගොඩනැංවීමට කාන්තාවන්ට සහය වෙමු’’ යන තේමාව යටතේ කාන්තා පාර්ලිමේන්තු මන්ත්‍රීවරියන්ගේ කමිටු රැස්වීමක් ද මීට සමගාමීව පැවැත්වෙනු ඇති. එමෙන්ම තරුණ පාර්ලිමේන්තු මන්ත්‍රීවරුන්ගේ ද කමිටු රැස්වීමක් පැවැත්වෙන අතර, මෙලෙස සාර්ක් ධජය යටතේ තරුණ පාර්ලිමේන්තු මන්ත්‍රීවරුන්ගේ කමිටු රැස්වීමක් මෙරට පැවැත්වෙන්නේ ප්‍රථම වතාවට වීම විශේෂත්වයක්.\nමේ අතර, මෙම අවස්ථාවට අග්‍රාමාත්‍ය රනිල් වික්‍රමසිංහ ද එක්ව සිටි අතර එහිදී අදහස් දක්වමින් අග්‍රාමාත්‍යවරයා කියා සිටියේ යෝජිත ව්‍යවස්ථාව කඩිනමින් සම්මත කර ගැනීමේ අපේක්ෂාවක් රජයට නොමැති බවයි.",
       "URL": "https://www.hirunews.lk/172571/දකුණු-ආසියානු-කතානායකවරුන්ගේ-සහ-පාර්ලිමේන්තු-මන්ත්‍රීවරුන්ගේ-8-වන-සමුළුව-කොළඹදී-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=4288"
}