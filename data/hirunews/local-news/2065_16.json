{
       "Source": "hirunews",
       "Timestamp": "Wednesday, 24 March 2021 - 21:36",
       "Headline": "ගස් කැපීමට හෝ පරිසර විනාශයට කිසිවෙකුට ඉඩ ලබාදී නොමැති බව ජනපති අවධාරණය කරයි",
       "News Content": "දීර්ඝකාලීනව ජනතාව පීඩාවට පත් කරන ගැටළුවලට විසඳුම විධිමත් සංවර්ධනය පමණක් බව ජනාධිපති ගෝඨාභය රාජපක්ෂ පවසනවා.\nඒ සඳහා අවශ්‍ය ප්‍රතිපත්ති රාමුව සහ වැඩපිළිවෙළ රජය ඉදිරිපත් කර ඇති අතර ජනාධිපතිවරයා ලෙස ගමින් ගමට යන්නේ ද සැබෑ ජනතා ගැටළු හඳුනා ගනිමින් ඒවාට විසඳුම් ලබාදීමට බවයි ජනාධිපතිවරයා පෙන්වා දෙන්නේ.\nප්‍රතිපත්තියක් සහ වැඩපිළිවෙළක් නොමැති පිරිසක් අද ඊට ද පහර ගසමින් සිටින බව ඔහු පෙන්වා දෙනවා.\nකුමන බාධක සහ විවේචන පැමිණිය ද ජනතාව වෙනුවෙන් ගෙන යන වැඩපිළිවෙළ අඩපණ නොකරන අතර බොරු ප්‍රචාරවලින් ජනතාව මුලා කිරීමට ඉඩ දිය නොහැකි බවයි ජනාධිපති ගෝඨාභය රාජපක්ෂ අවධාරණය කළේ.\nඔහු මෙම අදහස් පළ කළේ අද (24) පස්වරුවේ නුගේගොඩ වැලි පාර්ක් උද්‍යානයේ පැවති ශ්‍රී ලංකා පොදුජන පෙරමුණේ අනුබද්ධ සංවිධාන නියෝජිත හමුව අමතමින්.\nවත්මන් රජය බලයට පැමිණ මාස 16ක් වැනි කෙටි කාලයකදී රට තුළ පැහැදිළි ප්‍රතිපත්තිමය වෙනසක් සිදු කර ඇති අතර පසුගිය ජනාධිපතිවරණයේ දී රටේ ජනතාව තමාගෙන් ඉල්ලා සිටියේ එම වෙනස බවයි ඔහු කියාසිටියේ.\nජාතික ආරක්ෂාව තහවුරු කරමින් සංස්කෘතිය, අපේකම, දේශීයත්වය රැක ගැනීමට මෙන්ම රටේ ස්වාධීනත්වය වෙනුවෙන් ද රජය විශාල වැඩකොටසක් කළ බව ද ජනාධිපතිවරයා පෙන්වා දුන්නා.\nඔහු කියාසිටියේ වත්මන් රජයට මුහුණ දීමට සිදුව ඇත්තේ මෙම යුගය තුළ ඇති වූ ගැටළුලට නොව පසුගිය ආණ්ඩු සමයේ ඇති කළ ගැටළුවලට බවයි.\n19 වැනි සංශෝධනයෙන් සිදු වූ වැරදි ඉන් එකක් වන අතර 20 වැනි සංශෝධනය ගෙන එමින් එම වැරදි නිවැරදි කළ බව ජනාධිපතිවරයා සඳහන් කළා.\nජාතික ආරක්ෂාව දුර්වලකිරීම හේතුවෙන් පාස්කු ප්‍රහාරය සිදු වූ අතර ඒ පිළිබඳ සොයා බැලීමට ඔවුන්ම පත් කළ පාස්කු කොමිසමට පිළිතුරු බැඳීමට සිදුව ඇත්තේ ද වත්මන් රජයට බව ජනාධිපති ගෝඨාභය රාජපක්ෂ පෙන්වා දෙනවා.\nMCC ගිවිසුමට මෙන්ම නැගෙනහිර පර්යන්තය බදුදීමට ගිවිසුම් ගතවූයේ ද පසුගිය රජයේ සමයේ වුව ද ඒ පිළිබඳ මතු වූ අර්බුදකාරී තත්ත්වයට ද රජයට මුහුණ දීමට සිදුවූ බව ඔහුසඳහන් කළා.\nඔවුන්ම ඇතිකළ ගැටළු මතු කරමින් එදා ආණ්ඩුවේ සිටි අයම අද  රජයට විරුද්ධව උද්ඝෝෂණවල නිරතවන බව ප්‍රකාශ කල ජනාධිපතිවරයා රජයේ ප්‍රතිපත්ති හා සැලසුම් ක්‍රියාවට නංවන අතර ඔවුන් ඇති කළ ගැටළුවලට පිළිතුරු සෙවීමට වැඩි කාලයක් වැය කිරීමට රජයට සිදුව ඇතැයි ද කියසිටියා.\nගස් කැපීමට හෝ පරිසරය විනාශ කිරීමට රජය කිසිවෙකුට අවසර දී නොමැති බවයි ඔහු අවධාරණය කළේ.\nවිපක්ෂය රට තුළ විශාල වන විනාශයක් සිදුවන බවට බොරු ප්‍රචාර ගෙන යමින් සිටින අතර දිස්ත්‍රික් මට්ටමින්  වන විනාශයක් සිදුවනවානම් ඒ පිළිබඳ සොයා බලා කඩිනමි පියවර ගැනීමට දිස්ත්‍රික් ලේකම්වරුන්ට තමා අද උපදෙස් දුන් බව ද ජනාධිපතිවරයා ප්‍රකාශ කළා.",
       "URL": "https://www.hirunews.lk/266435/ගස්-කැපීමට-හෝ-පරිසර-විනාශයට-කිසිවෙකුට-ඉඩ-ලබාදී-නොමැති-බව-ජනපති-අවධාරණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=2065"
}