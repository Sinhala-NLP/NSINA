{
       "Source": "hirunews",
       "Timestamp": "Thursday, 30 July 2020 - 12:50",
       "Headline": "ලංකාපුර ප්‍රාදේශීය ලේකම් කාර්යාලයේ සේවකයෙකුට කොරෝනා (වීඩියෝ)",
       "News Content": "ලංකාපුර ප්‍රාදේශීය ලේකම් කාර්යාලයේ කනිෂ්ඨ කාර්ය මණ්ඩල සේවකයෙකුට කොරෝනා වෛරසය ආසාදනය වී ඇති බවට තහවුරු වීමෙන් පසු එම ප්‍රාදේශීය ලේකම් කාර්යාලයේ සෙසු කාර්ය මණ්ඩලය සහ අදාළ ආසාදිතයාගේ පවුලේ සාමාජිකයන් නිරෝධායනය සඳහා යොමුකර තිබෙනවා.\nආසාදිතයාගේ පවුලේ සාමාජිකයින් 3 දෙනෙකු පූනානි කඳවුර වෙත නිරෝධායනය සඳහා යොමුකළ බවයි සෞඛ්‍ය අංශ සඳහන් කළේ.\nපසුගිය 16 වනදා ද, ලංකාපුර ප්‍රාදේශීය ලේකම් කාර්යාලයෙන් කොරෝනා ආසාදිතයෙකු සොයා ගැනුණා. අදාළ ආසාදිතයා කන්දකාඩු පුනරුත්ථාපන මධ්‍යස්ථානයෙන් හඳුනා ගත් ආසාදිතයෙකුගේ ආශ්‍රිතයෙකු වන අතර, අද හඳුනාගත් කනිෂ්ඨ කාර්ය මණ්ඩල සාමාජිකයා ද එම ආසාදිතයාගේ ආශ්‍රිතයෙකු බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඒ අනුව, මෙම නව රෝගියාගේ ආශ්‍රිතයන් හඳුනා ගනිමින් ඔවුන් ද පී.සී.ආර් පරීක්ෂණ සඳහා සහ නිරෝධායනය සඳහා යොමු කිරීමට පියවර ගෙන ඇති බව රජයේ ප්‍රවෘත්ති දෙපාර්තමේන්තුව කියා සිටියා.\nකොරෝනා වෛරසය ආසාදනය වූ තවත් 16 දෙනෙකු අද පූර්ණ සුවය ලබා රෝහල්වලින් නික්ම ගියා.\nමේ දක්වා මෙරටින් කොරෝනා රෝගීන් 2,811 දෙනෙකු වාර්තා වන අතර, ඉන් රෝගීන් 2,333 දෙනෙකු පූර්ණ සුවය ලබා තිබෙනවා.\nමේ අතර, විදේශගතව සිට දින 14ක කාලයක් නිරෝධායනය අවසන් කළ පුද්ගලයෙකු නිවස වෙත පැමිණ ස්වයං නිරෝධායනයට ලක් නොවී නිවසින් බැහැරව යාමේ සිද්ධියක් සම්බන්ධයෙන් ප්‍රදේශවාසීන් මහජන සෞඛ්‍ය පරීක්ෂක කාර්යාලයට පැමිණිලි කර තිබෙනවා.\nමොහු මොරටුව - පීරිස් මාවතේ පදිංචිකරුවෙක්.\nපසුව, මොරටුව - එගොඩඋයන ප්‍රදේශයේ මහජන සෞඛ්‍ය පරීක්ෂක පී.වයි. සඳරුවන් සඳහන් කළේ අදාළ පුද්ගලයා තවදුරටත් ස්වයං නිරෝධායනයට ලක් කිරීමට කටයුතු කර ඇති බවයි.",
       "URL": "https://www.hirunews.lk/246748/ලංකාපුර-ප්‍රාදේශීය-ලේකම්-කාර්යාලයේ-සේවකයෙකුට-කොරෝනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2550"
}