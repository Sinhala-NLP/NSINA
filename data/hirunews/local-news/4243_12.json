{
       "Source": "hirunews",
       "Timestamp": "Tuesday, 31 October 2017 - 14:44",
       "Headline": "පොල් සහ තල් රා මැදීමට බලපත්‍ර අනිවාර්ය කෙරේ",
       "News Content": "පොල් සහ තල් රා මැදීම සඳහා බලපත්‍රයක් ලබාගැනීම අනිවාර්ය කර තිබෙනවා.\nඒ අනුව අදාළ බලපත්‍රය සුරා බදු දෙපාර්තමේන්තුවෙන් හෝ අදාළ ප්‍රාදේශීය ලේකම් කාර්යාලයෙන් ලබාගත යුතු වනු ඇති.\nනිවේදනයක් නිකුත් කරමින් මුදල් අමාත්‍යංශය සඳහනක් කළේ සුරාබදු ආඥා පනතේ 15 වන වගන්තිය සංශෝදනය කිරීමට අමාත්‍ය මණ්ඩල අනුමැතිය ලැබී ඇති බවයි.\nකෙසේවෙතත් කිතුල් රා මැදීම සඳහා බලපත්‍රයක් ලබා ගැනීම අවශ්‍ය වන්නේ නැහැ.\nසුරා බදු ආඥා පනත යටතේ රා මැදීම සඳහා බලපත්‍ර ලබා ගැනීම මීට පෙර අනිවාර්ය කර තිබුන ද බලපත්‍ර ලබා ගැනීම අවශ්‍යතාවක් නොවන පරිදි 2013 වසරේදී පනත සංශෝදනය කර තිබුනා.\nමේ හේතුවෙන් මද්‍යසාර නිපදවීම සඳහා ස්කාගාර වෙත ලැබෙන රා ප්‍රමාණය පිළිබඳ ගණනය කර බැලීමට සුරා බදු දෙපාර්තමේන්තුව සතුව ක්‍රමවේදයක් තිබී නැහැ.\nඑහි ප්‍රතිඵලයක් ලෙසට ලංකාවේ පවතින ස්කාගාර හරහා ලැබිය යුතු සුරාබදු ආදායම පිළිබඳ නිශ්චිතව අධීක්ෂණය කිරීමේ ක්‍රමවේදයක් නොතිබු බැවින් රජයට ලැබිය යුතු සුරාබදු ආදායම නිසි ලෙස තහවුරු කර ගැනීම අපහසු වු බවයි මුදල් අමාත්‍යංශය පෙන්වා දෙන්නේ.",
       "URL": "https://www.hirunews.lk/174900/පොල්-සහ-තල්-රා-මැදීමට-බලපත්‍ර-අනිවාර්ය-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4243"
}