{
       "Source": "hirunews",
       "Timestamp": "Monday, 20 February 2023 - 19:43",
       "Headline": "ලාෆ් ගෑස් සිලින්ඩර නිල් කරන ජාවාරමක්",
       "News Content": "ලාෆ් ගෑස් සමාගමට අයත් කහ පැහැති සිලින්ඩර නිල් පැහැයට වෙනස්කර ප්‍රවාහනය කරමින් තිබූ ගෑස් සිලින්ඩර තොගයක් සහිත ලොරි රථයක් කඩවත පොලිසිය භාරයට ගෙන තිබෙනවා.\nකටුනායක අධිවේගි මාර්ගයට කඩවත පිවිසුමෙන් ඇතුළුවන අවස්ථාවේ එය නවත්වා පරික්ෂාකර ඇත්තේ ලාෆ් සමාගමට ලද තොරතුරක් මතයි.\nඅදාළ ලොරි රථය තුළ ඇති සිලින්ඩර තවදුරටත් පරික්ෂා කරමින් තිබෙන අතර මේ වන විට එහි තිබී වර්ණය වෙනස්කරන ලද කිලෝ ග්‍රෑම් 37 යි ග්‍රෑම් 500 ක හිස් සිලින්ඩර 04 ක් සොයාගෙන තිබෙනවා.\nකෑගල්ල ප්‍රදේශයේ බෙදාහැරීම් නියෝජිතයෙකුගේ ගබඩාවක සිට මෙම සිලින්ඩර කෙරවලපිටිය ලිට්‍රෝ ගෑස් පර්යන්තය වෙත රැගෙන යමින් සිට ඇති බවයි රියදුරුගෙන් කළ ප්‍රශ්න කිරීම්වලදී අනාවරණ වී ඇත්තේ.\nමේ සම්බන්ධයෙන් අප ලිට්‍රෝ සමාගමෙන් විමසීමක් කළ අතර එහි උසස් නිලධාරියෙකු කියා සිටියේ කෙරවලපිටිය පර්යන්තයේදී පිරවුම් සිදුකිරීම සඳහා භාරගනු ලබන්නේ තම සමාගමට අයත් සිලින්ඩර බවට නිශ්චිත පරික්ෂාවකින් තහවුරු කරගැනීමෙන් පසුව පමණක් බවයි.",
       "URL": "https://www.hirunews.lk/327889/ලාෆ්-ගෑස්-සිලින්ඩර-නිල්-කරන-ජාවාරමක්",
       "Category": "Local News",
       "Parent URL": "https://www.hirunews.lk/local-news.php?pageID=523"
}