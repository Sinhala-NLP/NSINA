{
       "Source": "hirunews",
       "Timestamp": "Friday, 13 May 2022 - 12:45",
       "Headline": "සමාජ මාධ්‍යය ඔස්සේ ජනයා කුපිත කළ යුද හමුදාවේ හිටපු ලුතිනන්වරයකු අත්අඩංගුවට",
       "News Content": "ත්‍රිවිධ හමුදාවේ සහ පොලිසියේ නිලධාරීන්ගේ නිවෙස්වලට අලාභ හානි කරන ලෙස සමාජ මාධ්‍ය ඔස්සේ සටහනක් පළකරමින් ජනතාව කුපිත කළ බව කියන ශ්‍රී ලංකා යුද හමුදාවේ හිටපු ලුතිනන්වරයකු නිට්ටඹුව පොලිසිය විසින් අත්අඩංගුවට ගෙන තිබෙනවා.\nලුතිනන්වරයෙකු ලෙස සේවය කරමින් සිටියදී සිදු වූ විෂමාචාර හේතුවෙන් 2020 ජනවාරි 29 වන දින මෙම සැකකරු යුධ හමුදාවෙන් නෙරපා හැර ඇති බව ද යුධ හමුදාව පවසනවා.\n2010 ඔක්‌තෝබර් 29 වැනි දා යුද හමුදාවට බැඳුණු ඔහු තම අණදෙන නිලධාරියාගේ අත්සන ව්‍යාජ ලෙස සකස්‌ කිරීමේ චෝදනාව මත යි යුද හමුදාවෙන් නෙරපා හැර ඇත්තේ.\nපසුගිය කාලයේ ඇති වූ නොසන්සුන්කාරී තත්ත්වයේ දී ප්‍රචණ්ඩ ලෙස හැසිරුණු සහ දේපළවලට හානි කළ කණ්ඩායම් කැඳවා ඉහළ හමුදා සහ පොලිස් නිලධාරීන්ගේ නිවෙස්වලට අලාභ හානි සිදුකිරීම පිළිබඳ අවධානය යොමු කරන ලෙස සැකකරු සිය ෆේස්බුක් ගිණුමේ සටහනක් තබා තිබෙනවා.\nසැකකරු නිට්ටඹුව පොලිසියට භාරවීමෙන් පසු අත්අඩංගුවට ගෙන ඇති අතර, ඔහු අද අත්තනගල්ල මහේස්ත්‍රාත්වරයා වෙත ඉදිරිපත් කිරීමට නියමිත යි.",
       "URL": "https://www.hirunews.lk/304215/සමාජ-මාධ්‍යය-ඔස්සේ-ජනයා-කුපිත-කළ-යුද-හමුදාවේ-හිටපු-ලුතිනන්වරයකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1172"
}