{
       "Source": "hirunews",
       "Timestamp": "Saturday, 20 June 2020 - 12:52",
       "Headline": "බේරුවලින් මුහුදු ගිය ධීවර යාත්‍රාවක් අනතුරක (වීඩියෝ)",
       "News Content": "බේරුවල ධීවර වරායෙන් මුහුදු ගිය බහුදින ධීවර යාත්‍රාවක් අනතුරට ලක්ව තිබෙනවා.\nදින දෙකකට පෙර මුහුදු ගිය අදාළ යාත්‍රාව අද අලුයම කාර්මික දෝෂයක් නිසා බේරුවල වරායේ සිට කිලෝමීටර 4 ක් පමණ දුරින් මුහුදේ පාවෙමින් තිබී ඇති අතර, පසුව එහි හිමිකරු ඒ පිළිබඳව බේරුවල පොලීසිය දැනුවත් කර තිබෙනවා.\nඅනතුරුව තවත් කුඩා යාත්‍රාවක් එය මුදාගැනීම සඳහා අද අළුයම පිටත්ව ගොස් ඇති බව සඳහන්.\nකෙසේ වෙතත් යාත්‍රාව යළි වරායට රැගෙන එන අතරතුර රළ පහරකට හසුවීමෙන් පර්වතයක ගැටී එය පෙරළී තිබෙනවා.\nඅනතුර සිදුවන අවස්ථාවේ යාත්‍රාවේ ධීවරයන් පස්දෙනෙකු සිට ඇති අතර, ඔවුන් දිවි ගළවා ගැනීමට සමත් වුණා.",
       "URL": "https://www.hirunews.lk/243516/බේරුවලින්-මුහුදු-ගිය-ධීවර-යාත්‍රාවක්-අනතුරක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2645"
}