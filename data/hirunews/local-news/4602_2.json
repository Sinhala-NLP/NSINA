{
       "Source": "hirunews",
       "Timestamp": "Wednesday, 22 March 2017 - 7:38",
       "Headline": "විශ්‍රාමික රණවිරුවන් අදත් විශ්‍රාම වැටුප් දෙපාර්තමේන්තුවට",
       "News Content": "කිසිදු රණවිරුවෙකුගේ විශ්‍රාම වැටුපෙහි කප්පාදුවක් සිදුකර නැතැයි විශ්‍රාම වැටුප් දෙපාර්තමේන්තුව පවසනවා.\nඑහි අධ්‍යක්ෂ ජනරාල් ජගත් ඩී.ඩයස් ප්‍රකාශ කළේ ඔවුන්ගේ ප්‍රධාන දීමනාවලට පරිබාහිරව ලබාගත් දීමනාවක් පමණක් නතර කිරීමට පියවර ගත් බවයි.\nමෙතෙක් කලක් තමන්ට හිමි වූ රුපියල් 6000 ක දීමනාවක් වත්මන් රජය විසින් පසුගිය පෙබරවාරි මස 09 වනදා සිට අහිමි කර ඇති බව පවසමින් ආබාධිත හා විශ්‍රාමික රණවිරුවන් පසුගියදා විරෝධතාවයක නිරත වුණා.\nඔවුන් පසුගිය බදාදා විශ්‍රාම වැටුප් දෙපාර්තමේන්තුවට පැමිණ ඉල්ලා සිටියේ තම වැටුපෙන් කප්පාදු කළ මුදල් යළි ලබාදෙන ලෙසටයි.\nකෙසේ වෙතත්, විශ්‍රාම වැටුප් අධ්‍යක්ෂ ජනරාල් ජගත් ඩී.ඩයස් පවසන්නේ රණවිරුවන්ගේ විශ්‍රාම වැටුප කප්පාදු කර නොමැති බවයි.\nමේ අතර, විශ්‍රාමික රණවිරුවන් මෙම ගැටලුව සම්බන්ධයෙන් සාකච්ඡා කිරීම සඳහා අද දිනයේත් විශ්‍රාම වැටුප් දෙපාර්තමේන්තුවට පැමිණීමට නියමිතයි.",
       "URL": "https://www.hirunews.lk/157419/විශ්‍රාමික-රණවිරුවන්-අදත්-විශ්‍රාම-වැටුප්-දෙපාර්තමේන්තුවට",
       "Category": "Local News",
       "Parent URL": "https://www.hirunews.lk/local-news.php?pageID=4602"
}