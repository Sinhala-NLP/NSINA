{
       "Source": "hirunews",
       "Timestamp": "Saturday, 23 May 2020 - 19:42",
       "Headline": "සහල් සොයා පාරිභෝගික අධිකාරිය පොලොන්නරුවට (වීඩියෝ)",
       "News Content": "වී තොග සඟවා ගෙන සිටින සහල් මෝල් හිමියන්ට එරෙහිව නීතිමය පියවර ගන්නා බව පාරිභෝගික අධිකාරිය පවසනවා.\nදිවයිනේ බොහෝ ප්‍රදේශවල සහල් හිඟයක් පවතින බවට වෙළඳ නියෝජිතයින් සහ පාරිභෝගිකයින්ගෙන් ලැබුණු පැමිණිලිවලට අනුව ඒ පිලිබඳව සොයා බැලීම සඳහා අද පොලොන්නරුවට පැමිණි අවස්ථාවේ මාධ්‍ය වෙත අදහස් දක්වමින් පාරිභෝගික සේවා අධිකාරියේ නිලධාරින් මේ බව ප්‍රකාශ කළා.\nකොරෝනා වෛරස් ව්‍යාප්තිය අඩු වීමෙන් පසු දිවයිනේ බොහෝ ප්‍රදේශවල පාරිභෝගික ජනතාව මේ දිනවල සහල් මිලදී ගැනීම සඳහා පැමිණිය ද බොහෝ වෙළඳසැල්වල සහල් හිඟයක් පවතින බවයි ඔවුන් පවසන්නේ.\nවෙළද නියෝජිතවරුන්ගෙන් විමසීමකදී ඔවුන් ප්‍රකාශ කළේ රජයේ සහතික කළ මිලට තමන්ට සහල් අලෙවි කිරීමට නොහැකි බවයි.\nමෙම ගැටලූව පිළිබඳව සොයා බැලීම සඳහා සෑම දිස්ත්‍රික්කයටම ගොස් වෙළඳ ව්‍යාපාරිකයන් හමුවීමේ පාරිභෝගික සේවා අධිකාරියේ වැඩපිලිවෙල යටතේ ඔවුන් අද පොළොන්නරුව දිස්ත්‍රික්කයේ සහල් ව්‍යාපාරිකයන් හමුවුණා.\nඑහිදී පොළොන්නරුව - ඇතුමල්පිටියේ පිහිටි සහල් ව්‍යාපාරික ඩඞ්ලි සිරිසේනට අයත් මහා පරිමාණ සහල් මෝලට පැමිණි පාරිභෝගික සේවා අධිකාරියේ නිලධාරින් ඔහු සමග සාකච්ඡාවක නිරත වුණා.\nඅනතුරුව මාධ්‍ය වෙත අදහස් දක්වමින් පාරිභෝගික සේවා අධිාකරියේ සභාපති විශ්‍රාමික මේජර් ජනරාල් ශාන්ත දිසානායක සඳහන් කළේ වී තොග සඟවාගෙන සිටින මෝල් හිමියන්ට එරෙහිව දැඩි ක්‍රියාමාර්ග ගැනීමට කටයුතු කරන බවයි.",
       "URL": "https://www.hirunews.lk/241350/සහල්-සොයා-පාරිභෝගික-අධිකාරිය-පොලොන්නරුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2713"
}