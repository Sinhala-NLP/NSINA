{
       "Source": "hirunews",
       "Timestamp": "Thursday, 09 March 2023 - 11:48",
       "Headline": "මඩ පොහොර රැගත් නෞකාව ලබන 17 වැනිදා කොළඹ වරායට",
       "News Content": "වී වගාව සඳහා අත්‍යාවශ්‍ය මඩ පොහොර මෙටි්‍රක් ටොන් 36,000 ක් රැගත් නෞකාව ලබන 17 වනදා කොළඹ වරායට පැමිණීමට නියමිත බව කෘෂිකර්ම අමාත්‍යාංශය පවසනවා.\nඑක්සත් ජාතීන්ගේ ආහාර හා කෘෂිකර්ම සංවිධානයේ ආධාර මතයි මෙම මඩ පොහොර තොගය ලබාදී ඇත්තේ.\nමෙවර මහ කන්නයේදී ගොයම් කහවීමේ රෝගයට බලපෑ පොස්පරස් හා පොටෑසියම් ඌණතාවය මෙම පොහොර භාවිතය මගින් ලබා ගත හැකි බව ද කෘෂිකර්ම අමාත්‍යාංශය පෙන්වා දෙනවා.\nමේ අතර, මහ කන්නයේ වී අස්වැන්න නෙලා අවසන් වුව ද තවමත් ඊට සාධාරණ මිලක් නොලැබෙන බවට දිවයිනේ බොහෝ ප්‍රදේශවල ගොවීන් චෝදනා කරනවා.\nඔවුන් ඉල්ලා සිටින්නේ වී කිලෝවක් සඳහා රුපියල් 140 ක සහිතක මිලක් ලබාදිය යුතු බවයි.\nපොළොන්නරුව දිස්ත්‍රික් ගොවීන් පිරිසක් විරෝධතා පුවරු ප්‍රදර්ශනය කරමින් පොළොන්නරුව රෝහල මංසන්ධියේ සිට හබරන - පොලොන්නරුව ප්‍රධාන මාර්ගයේ ඊයේ රාත්‍රියේ විරෝධතාවක ද නිරත වුණා.\nමේ අතර, කෘෂිකර්ම අමාත්‍යාංශයේ ඊයේ පැවති වැඩසටහනකට එක්වෙමින් විෂය භාර අමාත්‍ය මහින්ද අමරවීර කියා සිටියේ, මෙම කන්නයෙන් පසු වී සහ අතිරේක බෝග ආනයනය අවසන් කරන බවයි.",
       "URL": "https://www.hirunews.lk/329419/මඩ-පොහොර-රැගත්-නෞකාව-ලබන-17-වැනිදා-කොළඹ-වරායට",
       "Category": "Local News",
       "Parent URL": "https://www.hirunews.lk/local-news.php?pageID=488"
}