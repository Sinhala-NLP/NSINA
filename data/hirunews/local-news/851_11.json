{
       "Source": "hirunews",
       "Timestamp": "Thursday, 22 September 2022 - 17:49",
       "Headline": "මත්තලින් මාසෙට මිලියන සීයක් පාඩුයි!",
       "News Content": "මත්තල රාජපක්ෂ ජාත්‍යන්තර ගුවන්තොටුපළ (MRIA) මාසිකව රුපියල් මිලියන 100ක පාඩුවක් ලබන බව සිවිල් ගුවන් සේවා අමාත්‍ය නිමල් සිරිපාල ද සිල්වා පවසනවා.\nඔහු ඒ බව පැවසුවේ අද(22) පාර්ලිමේන්තුවේ දී අදහස් දක්වමින්.\nමේ අතර කිසියම් ආයෝජකයෙකු අනාගත‍යේ මත්තල රාජපක්ෂ ජාත්‍යන්තර ගුවන්තොටුපළේ ආයෝජනය කිරීමට කැමති නම්, රජය ඒ පිළිබඳව සලකා බලන බව ද අමාත්‍යවරයා කියා සිටියා.\nමේ අතර, ඔහු වැඩිදුරටත් පැවසුවේ පලාලි ජාත්‍යන්තර ගුවන් තොටුපළ සංවර්ධන කටයුතු සඳහා රජය විශාල පිරිවැයක් දරා ඇති බවත්, එහි මෙහෙයුම් කටයුතු සඳහා සේවකයන් ද යොදවා සිටියත් තවමත් කිසිදු ගුවන් මෙහෙයුමක් සිදු නො වන්නේ, ඒ වෙත මේ වන තුරු කිසිදු ගුවන් යානයක් නො පැමිණීම හේතු කරගෙන බවයි.\n“පලාලි ගුවන් තොටුපළට ගුවන් සමාගම් කිහිපයක් තම සේවා ක්‍රියාත්මක කරන බවට පොරොන්දු වුව ද එකදු ගුවන් යානයක්වත් තවමත් ගොඩබස්වන්නේ නැහැ. එයාර් ඉන්දියා ද සිය සේවා ක්‍රියාත්මක කිරීමට එකඟ වූ නමුත් එය ඉටු කිරීමට අපොහොසත් වෙලා තියෙනවා. මෙම ව්‍යාපෘතිය යටතේ රත්මලාන ගුවන් තොටුපළ සඳහා මාලදිවයින් ගුවන් සේවයක් මෙහෙයුම් කටයුතු ආරම්භ කරනවා කිව්වත් ඒ කටයුතු තාම ආරම්භ වෙලා නෑ!\" යනුවෙන් ඔහු වැඩිදුරත් ප්‍රකාශ කළා.\nශ්‍රී ලංකන් ගුවන් සමාගම ද මේ වන විට අමෙරිකානු ඩොලර් බිලියන 1.2ක අලාභයක් වාර්තා කර ඇති බවත් එය ප්‍රතිව්‍යුහගත කිරීම සඳහා කැබිනට් පත්‍රිකාවක් දැනටමත් ඉදිරිපත් කර ඇති බවත් පැවසූ අමාත්‍යවරයා වැඩිදුරටත් කියා සිටියේ ශ්‍රී ලංකන් ගුවන් සමාගමෙන් 49%ක කොටස් අනාගත ආයෝජකයෙකුට බදු දෙනු ඇති බවයි.\nමේ අතර ශ්‍රී ලංකන් ගුවන් සමාගම සතුව කිසිදු ගුවන් යානාවක් නැති බවත්, පවත්නා ගුවන් යානා 23 ම ලීසිං පදනම මත ගෙන ඇති ඒවා බැවින් ඒවායේ අයිතිය ද එම ආයතන සතුව පවන බවත් අමාත්‍යවරයා අනාවරණය කළා.\nතව ද ශ්‍රී ලංකන් ගුවන් සේවය ප්‍රතිව්‍යුහ ගත කිරීමට කටයුතු කිරීමේ දී එහි රැකියාවේ නියුතු සේවකයන් 6000ක් දෙනාගේ රැකියා සුරක්ෂිතභාවය සම්බන්ධයෙන් සිතා බලන බවත්, කුමන හෝ හේතුවකින් බදු දීමක් කළ හොත් එම රැකියා 6000ක ප්‍රමාණය අනාරක්ෂිත වන බව ද අමාත්‍යවරයා ප්‍රකාශ කළා.\nඑම හේතුවත් සලකා බලා, අදාල ආයතනයෙන් රජයට කොටස් 51%ක් තබාගෙන ඉතිරි කොටස් 49% ආයෝජකයෙකුට දීමට බලාපොරොත්තුවන බවත්, එම ප්‍රතිව්‍යුහගතකරණ ක්‍රියාවලිය සම්බන්ධයෙන් සැක සංකා තබාගත නො යුතු බවත් අමාත්‍යවරයා පවසා සිටියා.",
       "URL": "https://www.hirunews.lk/316050/මත්තලින්-මාසෙට-මිලියන-සීයක්-පාඩුයි",
       "Category": "Local News",
       "Parent URL": "https://www.hirunews.lk/local-news.php?pageID=851"
}