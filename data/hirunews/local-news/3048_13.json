{
       "Source": "hirunews",
       "Timestamp": "Thursday, 14 November 2019 - 18:38",
       "Headline": "දේශපාලන නියෝජිතයින් සහ මැතිවරණ කොමිසම අතර සාකච්ඡාවක්",
       "News Content": "ෆේ්ස්බුක් ඇතුළු සමාජ මාධ්‍ය ඔස්සේ අපේක්ෂකයින් ප්‍රවර්ධනය වන ආකාරයට දැන්වීම් සහ සටහන් තැබීම සම්බන්ධයෙන් විදුලි සංදේශ නියාමන කොමිෂන් සභාව සමග සාකච්ඡා කර තීරණයක් ගන්නා බව මැතිවරණ කොමිසම ප්‍රකාශ කළ බව ජාතික හෙළ උරුමයේ ජාතික සංවිධායක හිටපු පළාත් සභා මන්ත්‍රී නිශාන්ත ශ්‍රී වර්ණසිංහ පවසනවා.\nජනාධිපතිවරණයට තරඟ වදින අපේක්ෂකයන් සහ මැතිවරණ කොමිසමේ සාමාජිකයින් අතර රාජගිරියේ පිහිටි මැතිවරණ කොමිෂන් සභා පරිශ්‍රයේ පැවති සාකච්ඡාවේදී මේ බව දැනුම් දුන් බවයි ඔහු ප්‍රකාශ කළේ.\nනිහඬ කාලසීමාවේ අනුගමනය කළ යුතු ක්‍රියාමාර්ග, මැතිවරණය පැවැත්වෙන දිනයේ කොමිෂන් සභාවේ සැලසුම්, ඡන්දය ගණන් කිරීම සහ ප්‍රතිඵල නිකුත් කිරීම යන කරුණු ද මෙහිදී සාකච්ඡා කෙරුණු බවයි මැතිවරණ කොමිසමේ ජ්‍යෙෂ්ඨ නිලධාරියෙකු හිරු ප්‍රවෘත්ති අංශයට සඳහන් කළේ.\nමේ අතර, කොළඹ ලෝක වෙළඳ මධ්‍යස්ථානයේ පිහිටි සංවර්ධන උපාය මාර්ග හා ජාත්‍යන්තර වෙළඳ කටයුතු අමාත්‍යාංශය යටතේ පවතින ආයෝජන මණ්ඩල කාර්යාලයේ මාධ්‍ය සාකච්ඡාවක් පැවැත්වීමේ සූදානමක් පවතින බවට මැතිවරණ කොමිෂන් සභාවට අද පැමිණිල්ලක් ලැබී තිබුණා.\nඒ අනුව කොමිසමේ නිලධාරීන් සහ පොලිසිය එම ස්ථානයට පැමිණ ඒ පිළිබඳව පරීක්ෂා කළ බවයි වාර්තා වන්නේ.",
       "URL": "https://www.hirunews.lk/228272/දේශපාලන-නියෝජිතයින්-සහ-මැතිවරණ-කොමිසම-අතර-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=3048"
}