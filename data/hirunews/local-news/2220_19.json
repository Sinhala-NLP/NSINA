{
       "Source": "hirunews",
       "Timestamp": "Sunday, 10 January 2021 - 17:59",
       "Headline": "දෙකෝටියකට ආසන්න කේරළ ගංජා සමඟ දෙදෙනෙක් උතුරු මුහුදේදී අල්ලයි",
       "News Content": "මයිලඩි මුහුදු තීරයේ නාවික හමුදාව විසින් සිදුකරන ලද සෝදිසි මෙහෙයුමකදී රුපියල් කෝටි දෙකකට ආසන්න වටිනාකමින් යුත් කේරළ ගංජා කිලෝ 124ක් සමඟ සැකකරුවන් දෙදෙනෙකු අත්අඩංගුවට ගෙන තිබෙනවා.\nතොණ්ඩමනාරු මුහුදු තීරය දෙසට ගමන් කරමින් තිබූ සැක කටයුතු ඩිංගි යාත්‍රාවක් නාවික හමුදාව විසින් පරික්ෂා කිරීමට උත්සහ කර ඇති අතර එම අවස්ථාවේ එහි තිබී මලු තොගයක් මුහුදට දැමූ සැකකරුවන් පලා යාමට තැත් කර ඇති බවටයි වාර්තා වන්නේ.\nඅනතුරුව අදාල ඩිංගි යාත්‍රාව ලුහුබැඳ ගොස් එහි සිටි සැකකරුවන් දෙදෙනෙකු අත්අඩංගුවට ගෙන මුහුදට දැමූ මලු 04ක් පරික්ෂා කිරීමේදී මෙම කේරළ ගංජා තොගය හමුවී තිබෙනවා.\nසැකකරුවන් විසින් මෙම කේරළ ගංජා තොගය ඉන්දියාවේ සිට මුහුදු මාර්ගයෙන් ගෙනවිත් ඇති බවයි අනාවරණය වී ඇත්තේ.\nඅත්අඩංගුවට ගත් සැකකරුවන් අවුරුදු 27 සහ 31 වයස්වල පසුව යාපනය, නෙල්ලිඅඩි සහ වැල්වැටිතුරෙයි ප්‍රදේශයන්හි පදිංචිකරුවන්.\nසැකකරුවන් සහ ගංජා තොගය වැඩිදුර පරික්ෂණ කටයුතු සඳහා කන්කසන්තුරෙයි පොලිසිය වෙත භාරදී තිබෙනවා.",
       "URL": "https://www.hirunews.lk/259340/දෙකෝටියකට-ආසන්න-කේරළ-ගංජා-සමඟ-දෙදෙනෙක්-උතුරු-මුහුදේදී-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=2220"
}