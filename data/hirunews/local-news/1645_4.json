{
       "Source": "hirunews",
       "Timestamp": "Wednesday, 06 October 2021 - 20:47",
       "Headline": "පැන්ඩෝරා පත්‍රිකාවල නම සඳහන් ගනුදෙනු පිළිබඳ, විශේෂ විමර්ශනය ඇරඹේ (වීඩියෝ)",
       "News Content": "​ආන්දෝලනයට තුඩු දී ඇති පැන්ඩෝරා පත්‍රිකාවල නම සඳහන් ශ්‍රී ලාංකිකයන් පිළිබඳව අල්ලස් හෝ දූෂණ චෝදනා විමර්ශන කොමිෂන් සභාව පරීක්ෂණ අරඹා තිබෙනවා.\nඒ, ජනාධිපති ගෝඨාභය රාජපක්ෂ මහතා අදාළ විමර්ශන වාර්තාව මසක් ඇතුලත ලබා දෙන ලෙස එම කොමිසමට කර තිබූ නියෝගයට අනුවයි.\nමේ අතර, පැන්ඩෝරා පත්‍රිකා මඟින් අනාවරණ කෙරුණු කරුණු සම්බන්ධයෙන් අද පැවති ප්‍රවෘත්ති සාකච්ඡාවලදී ද අදහස් පළ වුණා.\nලොව ධනවත්ම සහ බලවත්ම පුද්ගලයින් ඇතුළු ප්‍රබලයින් රැසකගේ රහසිගත ගනුදෙනු සහ සැඟවුණු වත්කම් සම්බන්ධයෙන් හෙළිදරව් කරමින්\nවොෂිංටන් නුවර පිහිටි ගවේෂණාත්මක මාධ්‍යවේදීන්ගේ ජාත්‍යන්තර සම්මේලනය පැන්ඩෝරා පත්‍රිකා ප්‍රකාශයට පත් කළා.\nපැන්ඩෝරා පත්‍රිකා මගින් රාජ්‍ය නායකයින් 30 දෙනෙකුගේ මෙන්ම ලොව බිලියනපතියන් 100 දෙනෙකුගේ සැඟවූ මූල්‍ය වත්කම් සහ වෙනත් රහස්‍ය\nතොරතුරු අනාවරණය කර තිබෙනවා.\nඒ අතර ජෝර්දානයේ දෙවන අබ්දුල්ලා රජු, රුසියානු ජනාධිපති ව්ලැඩ්මීර් පුටින්, චෙක් ජනරජයේ අග්‍රාමාත්‍ය ඇන්ඩ්‍රේ බාබීස්, යුක්‍රේන ජනාධිපති ස්ලිකෙන්සි,\nකෙන්යානු ජනාධිපති උහුරු කෙන්යාටා, බ්‍රිතාන්‍යයේ හිටපු අග්‍රාමාත්‍ය ටෝනි බ්ලෙයාර් සහ ඔහුගේ බිරිඳ, ඉන්දීය හිටපු සුපිරි ක්‍රිකට් ක්‍රීඩක සචින් තෙන්ඩුල්කාර් මෙන්ම එරට බිලියනපතියෙක් වන අනිල් අම්බනිද වනවා.\nශ්‍රී ලංකාවේ හිටපු නියෝජ්‍ය අමාත්‍යවරියක වූ නිරූපමා රාජපක්ෂ සහ ඇගේ ස්වාමිපුරුෂයා වන තිරුකුමාර් නඩේසන් සම්බන්ධයෙන් ද පැන්ඩොරා පත්‍රිකාවල\nසඳහන් වී තිබුණා.\nඒ අනුව පැන්ඩෝරා පත්‍රිකාවල නම සඳහන් ශ්‍රී ලාංකිකයින් සහ එම ගනුදෙනු පිළිබඳ වහාම පරීක්ෂණයක් සිදු කරන ලෙස ජනාධිපති ගෝඨාභය රාජපක්ෂ\nමහතා අල්ලස් හෝ දූෂණ චෝදනා විමර්ශන කොමිෂන් සභාවට නියෝග කළා.\nජනාධිපතිවරයාගේ නියමය පරිදි ජනාධිපති නීති අධ්‍යක්ෂ ජනරාල් නීතිඥ හරිගුප්ත රෝහණධීර මහතා අල්ලස් කොමිසමේ අධ්‍යක්ෂ ජනරාල්වරයාට ලිඛිතව දැනුම් දී ඇත්තේ විමර්ශන වාර්තාව මසක් ඇතුලත ලබා දෙන ලෙසයි.\nපැන්ඩෝරා පත්‍රිකා සම්බන්ධයෙන් අද පැවති කැබිනට් තීරණ දැනුම්දීමේ ප්‍රවෘත්ති සාකච්ඡාවේදී ද ප්‍රශ්න කෙරුණා.\nමේ අතර පැන්ඩෝරා පත්‍රිකාවල නම සඳහන් තිරුකුමාර් නඩේසන් මහතා මෙම සිද්ධිය පිළිබඳ කඩිනම් විමර්ශනයක් සිදු කිරීම සඳහා විශ්‍රාමික විනිසුරුවරයෙකු වැනි ස්වාධීන විමර්ශකයෙක් පත් කරන්නැයි ඉල්ලා ජනාධිපතිවරයා වෙත ලිපියක් ද යොමු කර තිබෙනවා.\nඔහු සිය ලිපියෙන් වැඩිදුරටත් පවසන්නේ මුලුමනින්ම නිර්දෝෂී තමන් සහ තම බිරිඳ වන නිරූපමා රාජපක්ෂ මේ අවස්ථාවේදී කිසිදු වරදක් සිදු නොකරම වරදකරුවන් කර ඇති බවයි.\nමේ අතර, පැන්ඩෝරා පත්‍රිකා මඟින් හෙළිදරව් කර ඇති මෙරට පුද්ගලයින් සම්බන්ධයෙන් ස්වාධීන විමර්ශනයක් කරන ලෙස ඉල්ලා නීතිඥ ගුණරත්න වන්නිනායක මහතා ඇතුළු 43 සේනාංකය, නීති ප්‍රතිසංස්කරණ ව්‍යාපාරය මඟින් අල්ලස් හා දූෂණ කොමිසමට අද පැමිණිල්ලක් සිදුකළා.\nඒ අනුව අල්ලස් හෝ දූෂණ විමර්ශන කොමිෂන් සභාවේ ලේකම් අප්සරා කල්දේරා මහත්මිය සඳහන් කළේ පැන්ඩෝරා පත්‍රිකා මඟින් හෙළිකෙරුණු වත්කම් සටහන්වල නම් සඳහන් ශ්‍රී ලාංකිකයින් සහ එම ගනුදෙනු පිළිබඳව කොමිෂන් සභාවේ අධ්‍යක්ෂවරයා යටතේ පරීක්ෂණ කටයුතු අරඹා ඇති බවයි.\nපැන්ඩෝරා පත්‍රිකා මඟින් අනාවරණ කෙරුණු කරුණු සම්බන්ධයෙන් අද පැවති ප්‍රවෘත්ති සාකච්ඡාවලදී ද අදහස් පළවුණා.",
       "URL": "https://www.hirunews.lk/284287/පැන්ඩෝරා-පත්‍රිකාවල-නම-සඳහන්-ගනුදෙනු-පිළිබඳ-විශේෂ-විමර්ශනය-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1645"
}