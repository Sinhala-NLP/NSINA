{
       "Source": "hirunews",
       "Timestamp": "Sunday, 10 April 2022 - 13:30",
       "Headline": "බලාගාර ආශ්‍රිත ජලාශවල ජල මට්ටම නගී (වීඩියෝ)",
       "News Content": "විදුලිය නිෂ්පාදනය කරන ජලාශ ආශ්‍රිතව ජල මට්ටම සියයට 30 ක් දක්වා ඉහළ ගොස් ඇති බව විදුලිබල මණ්ඩලය පවසනවා.\nකෙසේ වෙතත් සාමාන්‍ය ජලවිදුලි නිෂ්පාදන ධාරිතාව ක්‍රියාත්මක කිරීමට එය කිසිසේත්ම ප්‍රමාණවත් නොවන බව සඳහන්.\nඑහෙත් පවතින තත්ත්වය කළමනාකරණය කරගනිමින් පසුගිය දින දෙකෙහි පෙරදිනවලට සාපේක්ෂව ජල විදුලි නිෂ්පාදනය ඉහළ නැංවීමට කටයුතු කර තිබෙනවා.\nතවදුරටත් බලාගාර ආශ්‍රිත ප්‍රදේශවලට අධික වැසි ලැබෙමින් පවතින බවයි වාර්තාවන්නේ.\nඑමෙන්ම ඊයේ සහ අද දිනයේ මිල අධික ඉන්ධන බලාගාර ක්‍රියාත්මක කිරීම යම් මට්ටමකින් අඩුකළ බව විදුලිබල මණ්ඩලය සඳහන් කළා.\nදැඩි වර්ෂාපතනයත් සමඟ ජල විදුලි ධාරිතාව ඉහළ යනු ඇතැයි මහජන උපයෝගීතා කොමිසමද ප්‍රකාශ කළා.\nඑමෙන්ම අද දිනයේ දිවයින පුරා විදුලිය කප්පාදු කෙරෙන්නේ පැයක කාලයක් පමණක් බවයි මහජන උපයෝගීතා කොමිෂන් සභාව දැනුම් දෙන්නේ.\nඑහි සභාපති ජනක රත්නායක කියා සිටියේ 06 ත් රාත්‍රී 10ත් අතර කාලයේදී දිවයින පුරා ප්‍රදේශ වලට කලාප වශයෙන් මෙම විදුලි කප්පාදුව සිදු කිරීමට ලංකා විදුලි බල මණ්ඩලය වෙත අනුමැතිය ලබා දී ඇති බවයි.\nඉන්දීය ණය පහසුකම යටතේ මෙටි්‍රක් ටොන් 40,000 ක තවත් ඉන්ධන නෞකාවක් හෙට (11) දිනයේ මෙරටට ළඟාවීමට නියමිත බව තෙල් සංස්ථාවේ ආරංචි මාර්ග සඳහන් කළා.\nඅදාළ ණය පහසුකම යටතේ මෙරටට පැමිණි තුන්වන නෞකාව එයයි.\nමෙලෙස ඩීසල් ඇතුලු ඉන්ධන රැගත් නෞකා දිවයිනට පැමිණිය ද ඩීසල් පෝලිම්වල රැඳී සිටින ජනතාවගේ තවමත් අඩුවක් දක්නට ලැබෙන්නේ නැහැ.\nඑමෙන්ම ගෑස් මෙට්‍රික් ටොන් 3,900 ක් රැගෙන ඊයේ (09) පැමිණි නෞකාවෙන් ගෑස් තොග ගොඩ බෑම මේ වනවිට ආරම්භ කර තිබෙනවා.\nදෛනිකව ගෘහස්ථ ගෑස් සිලින්ඩර 110,000ක් පමණ වෙළඳපොලට නිකුත් කරන බව ලිට්රෝ සමාගම ප්‍රකාශ කළ ද තවමත් ගෑස් පෝලිම්වල අඩුවක් දක්නට ලැබෙන්නේ නැහැ.",
       "URL": "https://www.hirunews.lk/301627/බලාගාර-ආශ්‍රිත-ජලාශවල-ජල-මට්ටම-නගී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1239"
}