{
       "Source": "hirunews",
       "Timestamp": "Thursday, 27 April 2023 - 20:25",
       "Headline": "ඩෙල්ෆ් සිදුවීමේ මරණ ගණන 6 දක්වා ඉහළට",
       "News Content": "පසුගිය දා ඩෙල්ෆ් දුපතේ සිදු වූ බහු ඝාතන සිදුවීමෙන් අනතුරුව යාපනය රෝහලේ ප්‍රතිකාර ලබමින් සිටි කාන්තාව අද (27) ජීවිතක්ෂයට පත් ව තිබෙනවා.\nඒ අනුව සිද්ධිය සම්බන්ධ මරණ සංඛ්‍යාව 6 දක්වා ඉහළ ගොස් තිබෙන බවයි වාර්තා වන්නේ.\nයාපනය - ඩෙල්ෆ් දූපතේ මාවිලා වරාය අසළ නිවසක් තුළ එකම පවුලේ සහෝදරියන් 03 දෙනෙකු ඇතුළු 05 දෙනෙකු තියුණු ආයුධවලින් පහර දී ඝාතනය කර තිබුණා.\nමියගොස් තිබුණේ වයස අවුරුදු 70 ඉක්ම වූ එකම පවුලේ සහෝදරියන් 03 දෙනෙකු, එක් අයෙකුගේ ස්වාමි පුරුෂයෙකු සහ තවත් ඥාති පුද්ගලයෙකු බව පොලීසිය සඳහන් කළා.\nමෙම සිද්ධියේ දී කාන්තාවක් අසාධ්‍ය තත්ත්වයෙන් පසු වූ අතර ඇයව යාපනය රෝහලට ඇතුළත් කළ බව වාර්තා වූ අතර මෙසේ අද (27) දින මිය ගොස් ඇත්තේ අදාළ කාන්තාව බවයි වාර්තා වන්නේ.\nසිද්ධිය සම්බන්ධයෙන් විමර්ශන කළ පොලිසිය මෙම ඝාතනය සම්බන්ධයෙන් 51 හැවිරිදි ජර්මන් පුරවැසි භාවය හිමි පුද්ගලයෙකු අත්අඩංගුවට ගෙන තිබුණා.\nමෙම පුද්ගලයා නිවැසියන් පිරිස ඝාතනය කර කුරිකට්ටුවාන් ප්‍රදේශයට බෝට්ටුවකින් පළාගොස් තිබූ අතර පසුව පුන්ගුඩුතිව් ප්‍රදේශයේ සැඟව සිටිය දී අත්අඩංගුවට ගෙන තිබුණා.",
       "URL": "https://www.hirunews.lk/333624/ඩෙල්ෆ්-සිදුවීමේ-මරණ-ගණන-6-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=386"
}