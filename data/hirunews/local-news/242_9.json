{
       "Source": "hirunews",
       "Timestamp": "Friday, 23 June 2023 - 19:55",
       "Headline": "පාසල් සිසුන්ට මත් ගුලි අලෙවි කළ ජාවාරම්කරුවන් 2ක් දැලේ",
       "News Content": "කැකිරාව නගරය හා ඒ අවට පාසල් ළමයින් හා උපකාරක පන්ති සිසුන් ඉලක්ක\nකර ගනිමින් කලක් තිස්සේ මත් ගුලි අලෙවි කිරීමේ ජාවාරමක නිරත වූ පුද්ගලයින්\nදෙදෙනෙකු මත් ගුලි තොගයක් ද සමග කැකිරාව පොලිස් ස්ථානයේ නිලධාරීන්\nවිසින් අත්අඩංගුවට ගෙන තිබෙනවා.\nකැකිරාව පොලිස් විශේෂ කාර්යංශ නිලධාරීන්ගෙන් ලද තොරතුරක් මත\nකැකිරාව පොලිස් ස්ථානයේ නිලධාරීන් පිරිසක් කැකිරාව නගරයේදී අදාළ\nවැටලීම සිදු කර සැකකරුවන් අත්අඩංගුවට ගත් බව පොලිසිය පවසනවා.\nමෙම අත්අඩංගුවට ගැනීම සිදු කර ඇත්තේ කැකිරාව බස් නැවතුම්පළ ආශ්‍රිත ව්‍යාපාරික ස්ථානයක මත් ගුලි තොගයක් අලෙවියට සූදානම් කර තිබියදීයි.\nඑහිදී අත්අඩංගුවට ගත් සැකකරුගෙන් කළ ප්‍රශ්නකිරීම් අනුව\nඑලෙස අලෙවිය සදහා බෙදා හැරීමට රැගෙන විත් තිබූ තවත් මත් ගුලි තොගයක්\nතවත් ව්‍යාපාරික ස්ථානයක රථ ගාලක ගාල්කර තිබූ රථයක තිබියදී සොයා\nගැනීමට පොලිසිය හැකි වී තිබෙනවා.\nමෙලෙස පොලිස් අත්අඩංගුවට ගෙන ඇති මත් ගුලි තොගයේ වටිනාකම රුපියල්\nවිසිදහසක් පමණ වන බවයි පොලිසිය පවසන්නේ.\nපොලිසිය වැඩිදුරටත් පවසන්නේ මෙම මත්ගුලි තොගය ආයුර්වේද නිෂ්පාදන සමාගමක වෙළෙද නාමයක් යටතේ නිෂ්පාදනය කර නිසි බලපත්‍රයක් හෝ වෛද්‍ය නිර්දේශවලින් තොරව පාසල් දරුවන්ට හා උපකාරක පන්ති සිසුන්ට අලෙවි කර ඇති බව‍යි.\nඅත්අඩංගුවට ගත් සැකකරුවන් කැකිරාව ඔලොම්බෑව පාර ප්‍රදේශයේ පදිංචි අවුරුදු 26 හා 29 වයස්වල පසුවන්නන්.\nමොවුන් කැකිරාව දිසා මහේස්ත්‍රාත් අධිකරණයට ඉදිරිපත් කිරිමට නියමිතයි.",
       "URL": "https://www.hirunews.lk/338871/පාසල්-සිසුන්ට-මත්-ගුලි-අලෙවි-කළ-ජාවාරම්කරුවන්-2ක්-දැලේ",
       "Category": "Local News",
       "Parent URL": "https://www.hirunews.lk/local-news.php?pageID=242"
}