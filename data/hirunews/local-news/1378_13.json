{
       "Source": "hirunews",
       "Timestamp": "Thursday, 03 February 2022 - 15:43",
       "Headline": "විනයක් නැති ක්‍රියාවෙන් ජන ජීවිත අනතුරේ (වීඩියෝ)",
       "News Content": "ජනතාවගේ සනීපාරක්ෂාව තහවුරු කිරීම බලධාරීන් සතු වගකීමක්.\nඑහෙත් ස්වයං විනයක් නොමැති ඇතැමුන් සිදුකරන නොමනා ක්‍රියා හේතුවෙන් බහුතරයකගේ සනීපාරක්ෂාව බිද වැටෙන අවස්ථා ඕනෑ තරම්.\nකුරුණෑගල, මාස්පොත මගුරුඔයට කසල බැහැර කිරීම නිසා පීඩා විදින එවැනි ගම් වැසියන් පිරිසක් පිළිබඳවයි මේ පුවත.\nපුද්ගලයින්ට වැළඳෙන ඇතැම් දීර්ඝ කාලීන ව්‍යාධීන්වලට ප්‍රබල හේතුවක් වී ඇත්තේ පරිභෝජනය කරන ආහාර සහ පානය කරන ජලයයි.\nනිවෙස්වලින් බැහැර කෙරෙන අපද්‍රව්‍ය, කෘෂිරසායන සහ කර්මාන්තශාලාවලින් බැහැර කෙරන රසායනික ද්‍රව්‍ය, අක්‍රමවත් ලෙස ජල මූලාශ්‍රවලට බැහැර කිරීම අද\nවන විට බරපතළ ගැටලුවක්.\nකුරුණෑගල - පුත්තලම මාර්ගයේ මාස්පොත ප්‍රදේශයේදී ඔයත් එවැනි ගැටලුවකට මුහුණ දී තිබෙනවා.\nවාරියපොල ප්‍රාදේශීය සභා බල ප්‍රදේශය සහ සහ කුරුණෑගල ප්‍රාදේශීය සභා බල ප්‍රදේශය වෙන්වන සීමාව වන්නේ ද මගුරුඔය පාලමයි.\nදහස් ගණනකගේ පානීය ජල අවශ්‍යතාව සහ දෛනික කටුයුතු සපුරාලන මගුරුඔයේ ජලය මෙම අවිධිමත් කසල බැහැර කිරීම හේතුවෙන් මේ වන විට භාවිතයට ගත නොහැකි ලෙස අපිරිසිදු වී ඇති බවට ප්‍රදේශවාසීන් චෝදනා කරනවා.\nනිවෙස්වලින් ඉවත දමන කැළි කසළ ඇතැම් පුද්ගලයින් රථ වාහනවලින් රැගෙන විත් මෙම පාලමේ සිට ඔයට බැහැර කරන්නේ, රාත්‍රී කාලයේදීයි.\nමේ හේතුවෙන් මගුරු ඔය කපුටන්ගේ සහ තවත් සත්වයින්ගේ භෝජනාගාරය බවට ද පත්ව තිබෙනවා.\nකෙසේ වෙතත් මෙම නොමනා ක්‍රියාව කරනා පුද්ගලයින්ට එරෙහිව මෙතෙක් නීතිය ක්‍රියාත්මක නොවීම විමතියට කරුණක්.\nවගකීම සහ රාජකාරිය කඹ ඇදීමක් කරගත් නිලධාරීන් මෙන්ම, ජනතා බදු මුදලින් නඩත්තු වන ප්‍රාදේශීය දේශපාලන අධිකාරියේද වගකීම වන්නේ, මෙම පරිසර දූෂණය පිළිබඳව කඩිනමින් අවධානය යොමු කර ජනතාවට සෙත සැලසීම නොවේද..?",
       "URL": "https://www.hirunews.lk/296073/විනයක්-නැති-ක්‍රියාවෙන්-ජන-ජීවිත-අනතුරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1378"
}