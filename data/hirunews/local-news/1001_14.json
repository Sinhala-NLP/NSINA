{
       "Source": "hirunews",
       "Timestamp": "Friday, 22 July 2022 - 14:46",
       "Headline": "ගාලුමුවදොර සිද්ධිය ගැන විපක්ෂ නායක විධිමත් පරීක්ෂණයක් ඉල්ලයි (වීඩියෝ)",
       "News Content": "රාජපක්ෂ සෙවනැලි ආණ්ඩුව විසින් රටේ නිරායුධ ජනතාවට මිලේච්ඡ ලෙස පහර දුන් බව සහ එම පහරදීම බරපතළ ලෙස හෙළා දකින බව විපක්ෂ නායක සජිත් ප්‍රේමදාස පවසනවා.\nනව ජනාධිපතිවරයා පත් වූ සැණින් එල්ල කරන ලද මේ ප්‍රහාරය තුළින් ගම්‍ය වන්නේ ආණ්ඩුව යන දිසාව බවයි අද පැවති මාධ්‍ය හමුවකට එක්වෙමින් ඔහු පෙන්වා දුන්නේ.\nඅදාළ ප්‍රහාරයෙන්, නිරායුධ සිවිල් වැසියන්, මාධ්‍යවේදීන්, කාන්තාවන් ඇතුළු විශාල පිරිසක් තුවාල වූ බව ද ඔහු ප්‍රකාශ කර තිබෙනවා.\nප්‍රහාරයේ වගකීමෙන් ජනාධිපතිවරයාට පලා යන්නට නොහැකි බව පැවසූ විපක්ෂ නායකවරයා කියාසිටියේ මෙම ප්‍රහාරය සඳහා අණ දුන්නේ කවුද, සැලසුම් කලේ කවුද,ප්‍රහාරය එල්ල කළේ කවුද යන්න පිළිබඳව විධිමත් පරීක්ෂණයක් පැවැත්විය යුතු බවයි.\nමේ අතර ගාලු මුවදොර ඊයේ රාත්‍රි ඇතිවූ සිද්ධියෙන් තුවාල ලබා සිටින විරෝධතාකරුවන් කිහිප දෙනෙකු හමුවූ බව විපක්ෂ නායක සජිත් ප්‍රේමදාස පවසනවා.\nට්විටර් සටහනක් තබමින් ඔහු කියාසිටියේ සියලුදෙනා නීතියට අනුව කටයුතු කළ යුතු බවයි.\nමේ අතර මෙම සිද්ධිය සම්බන්ධයෙන් මන්ත්‍රී ඩලස් අලහප්පෙරුම ද ට්විටර් සටහනක් තබා තිබුණා.",
       "URL": "https://www.hirunews.lk/310661/ගාලුමුවදොර-සිද්ධිය-ගැන-විපක්ෂ-නායක-විධිමත්-පරීක්ෂණයක්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1001"
}