{
       "Source": "hirunews",
       "Timestamp": "Monday, 10 July 2023 - 13:36",
       "Headline": "නිදහස ලැබූ රජිව් ගාන්ධි ඝාතනයේ ලාංකික සිරකරුවෙකුගෙන් ජනපතිට ලිපියක්",
       "News Content": "රජිව් ගාන්ධි ඝාතනයට ජීවිතාන්තය දක්වා සිරදඬුවම් නියම වූ වැරදිකරුවන් අතර සිට නිදහස ලැබූ ශ්‍රී ලාංකිකයෙකු වන සුන්දිර රාජා හෙවත් සාන්දන් විසින් ජනාධිපති රනිල් වික්‍රමසිංහ වෙත ලිපියක් යොමුකර ඇති බව ඉන්දීය මාධ්‍ය වාර්තා කළා.\nඑමගින් ඔහු, තමන් ශ්‍රී ලාංකික පුරවැසියෙකු වන බවත්, ඉන්දීය හිටපු අගමැති රජිව් ගාන්ධි ඝාතනය සම්බන්ධයෙන් චෝදනා එල්ල වී සිරගත කළ බවත් පවසා ඇති බව සඳහන්.\nසාන්දන් වැඩිදුරටත් ප්‍රකාශ කර ඇත්තේ පසුගිය වසරේ නොවැම්බර් මාසයේදී තමිල්නාඩු මහාධිකරණය විසින් තමන්ට නිදහස ලබාදුන් බවයි.\nශ්‍රී ලංකාවට යළි පැමිණීමට අපේක්ෂාවෙන් සිටියද ඒ සඳහා අවශ්‍ය ලියකියවිලි නොමැතිවීම හේතුවෙන් තමන් තවදුරටත්  බන්ධනාගාර සංකීර්ණයේ විශේෂ රැඳවුම් කඳවුරක සිටින බවද සාන්දන් සිය ලිපිය මගින් ප්‍රකාශ කර තිබෙනවා.\nතමන් සිරගතව සිටි වසර 32 ක කාලය තුළ සිය මව දැකගැනීමට අවස්ථාවක් නොලැබුණු බවත්, ඉදිරි ජීවිත කාලයේ සිය වයස්ගත මව සමඟ ජීවත්වීමට අවශ්‍ය බවත් ඔහු ජනාධිපතිවරයා වෙත යොමුකළ ලිපියේ සඳහන් කර ඇති බවයි ඉන්දීය මාධ්‍ය වාර්තාවල දැක්වෙන්නේ.\nඒ සඳහා ශ්‍රී ලංකාවට පැමිණීමට අවශ්‍ය කටයුතු සළසා දෙන ලෙසද සුන්දිර රාජා හෙවත් සාන්දන් ජනාධිපතිවරයාගෙන් ඉල්ලා තිබෙනවා.",
       "URL": "https://www.hirunews.lk/340709/නිදහස-ලැබූ-රජිව්-ගාන්ධි-ඝාතනයේ-ලාංකික-සිරකරුවෙකුගෙන්-ජනපතිට-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=197"
}