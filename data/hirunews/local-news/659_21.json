{
       "Source": "hirunews",
       "Timestamp": "Sunday, 18 December 2022 - 7:50",
       "Headline": "විමල්ගෙන් මුදල් රාජ්‍ය ඇමතිට ලිපියක්",
       "News Content": "ආබාධිතයන් විසින් භාවිතා කරන සහායක උපකරණ මත පනවා ඇති බදු ඉවත් කරන ලෙස ඉල්ලමින් උත්තර ලංකා සභාගයේ සභාපති, පාර්ලිමේන්තු මන්ත්‍රී විමල් වීරවංශ මුදල් රාජ්‍ය අමාත්‍ය රංජිත් සියඹලාපිටිය වෙත ලිපියක් යොමු කර තිබෙනවා.\nඒ, අයවැය විවාදයේදී ‍ආබාධිතයන් සඳහා ගෙන්වන කිසිදු උපකරණයකට බදු පනවා නොමැති බවට අමාත්‍යවරයා සිදුකළ ප්‍රකාශය ද සිහිපත් කරමින්.\nඑලෙස අමාත්‍යවරයා ප්‍රකාශ කළත්, පසුගිය 08 වැනිදා පාර්ලිමේන්තුවේදී තමන් ප්‍රකාශ කළ ආකාරයටම ආබාධිතයන් භාවිතා කරන උපකරණ සඳහා රේගු බදු අය කරන බවයි විමල් වීරවංශ මන්ත්‍රීවරයා පෙන්වා දෙන්නේ.\nඑලෙස බදු අය කරන උපකරණවලින් වැඩි කොටසක බදු කාණ්ඩ අංකයන් ඇතුළත් ලේඛනයක් ද අදාළ ලිපිය සමඟ යොමු කර තිබීම ද විශේෂත්වයක්.\nදෘශ්‍යාබාධිත, ශ්‍රවණ හා කථන ආබාධිත මෙන්ම, වෙනත් ශාරීරික දුබලතා නිසා ද ආබාධිත තත්ත්වයේ පසුවන්නවුන් භාවිතා කළයුතු සහායක උපකරණ වන අත්වාරු, රෝද පුටු, ශ්‍රවණාධාරක වැනි උපකරණවල මිල, ඒවා මත අය කෙරෙන බදු හේතුවෙන් ඉතා අධික ලෙස ඉහළ ගොස් ඇති බව ද මන්ත්‍රීවරයා පෙන්වා දෙනවා.\n2012 වසරේදී සිදුකරන ලද අවසන් සංගණනයේදී එවකට ශ්‍රී ලංකාවේ ආබාධිත තැනැත්තන් දහසය ලක්ෂ දහහත්දහස් නවසිය විසිහතර දෙනෙකු සිටින බව වාර්තා වී ඇති බව එහි දැක්වෙනවා.\nඑබැවින් ආබාධිතයන් භාවිත කරන සහායක තාක්ෂණික උපකරණ කිසිවක් හුදෙක් උපකරණයක් ලෙස නොව ආබාධ සහිත තැනැත්තාගේ ශරීරයේ කොටසක් ලෙස සැලකෙන බැවින් ආබාධිතයන් භාවිතා කරන සහායක උපකරණ මත අයකෙරෙන බදු ඉවත් කිරීමට අවශ්‍ය පියවර නොපමාව ගන්නා ලෙස ඉල්ලා සිටින බව එහි සඳහන්.",
       "URL": "https://www.hirunews.lk/322945/විමල්ගෙන්-මුදල්-රාජ්‍ය-ඇමතිට-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=659"
}