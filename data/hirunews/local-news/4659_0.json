{
       "Source": "hirunews",
       "Timestamp": "Thursday, 16 February 2017 - 13:06",
       "Headline": "නව ව්‍යවස්ථාවට හෙළ උරුමයත් බාධාවක් හිටපු ජනපතිනිය කියයි",
       "News Content": "යුධ අපරාධ චෝදනා සම්බන්ධයෙන් පරීක්ෂණ පැවැත්වීමට වඩා නව ආණ්ඩුක්‍රම ව්‍යවස්ථාවක් හදුන්වාදීම ශ්‍රී ලංකා ආණ්ඩුව මේ මොහොතේ අවධානය යොමු කළ යුතු බව හිටපු ජනාධිපතිණි චන්ද්‍රිකා බණ්ඩාරනායක කුමාරණතුංග පවසනවා.\nඇය කියා සිටියේ නව ආණ්ඩුක්‍රම ව්‍යවස්ථාවක් හදුන්වාදීමේදී තම පාලන සමයට වඩා වත්මන් ආණ්ඩුවට බොහෝ අභියෝග වලට මුහුණ දීමට සිදුව ඇති බවයි.\nඑමෙන්ම නව ව්‍යවස්ථාවක් හදුන්වාදීමේදී ජාතික හෙල උරුමය, බොදු බල සේනා සහ හිටපු ජනාධිපතිවරයාගේ නායකත්වයෙන් යුත් ඒකාබද්ධ විපක්ෂය විශාල අභියෝගයක් බවයි හිටපු ජනාධිපතිණිය පෙන්වා දී ඇත්තේ.\nශ්‍රී ලංකාවේ සිටින විදේශීය මාධ්‍යවේදීන් වෙත අදහස් දක්වමින් ඇය කියා සිටියේ මේ මොහොතේ යුධ අපරාධ පිළිබඳ අධිකරණ පරීක්ෂණ ආරම්භ කළහොත් එය නව ව්‍යවස්ථාව සම්පාදනය කිරීමේ කාර්යයට පැහැදිලිවම බාධාවක් වනු ඇති බවයි.\nනව ආණ්ඩුක්‍රම ව්‍යවස්ථාවක් ඉදිරිපත් කිරීමට ශ්‍රී ලංකා නිදහස් පක්ෂය කැප වී සිටින බවද හිටපු ජනාධිපතිණිය පවසනවා.\nනව ව්‍යවස්ථාවක් හදුන්වාදීම පිණිස ජනමත විචාරණයක් අත්‍යවශ්‍ය බව අවධාරණය කරන ඇය රටේ පවතින වාතාවරණය සලකා බැලීමේදී එය ජනමත විචාරණයකින් ජයගත හැකිද යන්න පිළිබඳව බොහෝ දෙනා සැකසහිත ආකල්පයක් දරන බවද පිලිගෙන තිබෙනවා.\nමෙම තත්ත්වය වෙනස් කිරීම සඳහා තමාගේ පාලන සමයේ මෙන් සුදු නෙළුම වැනි වැඩසටහන් ක්‍රියාත්මක කිරීමේ අවශ්‍යතාවය පෙන්වා දුන් හිටපු ජනාධිපතිණිය තවදුරටත් අවධාරණය කළේ එවැනි ක්‍රියාමාර්ග තවත් සති කිහිපයකින් ආරම්භ කරන බවයි.\nයුද අපරාධ චෝදනා සම්බන්ධ පරීක්ෂණ පිළිබඳව විදේශිය මාධ්‍යවේදිනියක් විමසූ අවස්ථාවේදි හිටපු ජනාධිපතනිය කියා සිටියේ ඒ පිළිබඳව උතුරු නැගෙනහිර පළාත්වල වෙසෙන ජනතාවගේ වැඩි අවධානයක් නොමැති බවයි.\nමෙම පළාත් දෙකේ වෙසෙන ජනතාවට අවශ්‍යව ඇත්තේ පළාතේ සංවර්ධනය, රැකියා අවස්ථා, දරුවන්ගේ අධ්‍යාපන අවස්ථා සහ අතුරුදන්වූවන් සම්බන්ධයෙන් දැන ගැනීමට බවයි ඇය කියා සිටියේ.\nමේ නිසා යුධ අපරාධ චෝදනා විමර්ශණය සඳහා විදේශීය විනිසුරුවරුන්ගේ අවශ්‍යතාවය කුමක් දැයි ඇය මෙහිදී ප්‍රශ්ණ කළා.",
       "URL": "https://www.hirunews.lk/154628/නව-ව්‍යවස්ථාවට-හෙළ-උරුමයත්-බාධාවක්-හිටපු-ජනපතිනිය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4659"
}