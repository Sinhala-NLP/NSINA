{
       "Source": "hirunews",
       "Timestamp": "Monday, 28 February 2022 - 20:23",
       "Headline": "යුක්රේන යුද්ධය නිමා කිරීමේ සාම සාකච්ඡා ඇරඹේ  (වීඩියෝ)",
       "News Content": "රුසියාවේ යුක්රේන ආක්‍රමණය 5 වන දිනට එළඹෙද්දී, දෙපාර්ශවය අතර ප්‍රථම සාම සාකච්ඡා වටය බෙලරූස් රාජ්‍යයේ දේශසීමා ප්‍රදේශයකදී දැන් ආරම්භ වී තිබෙනවා.\nයුක්රේන ජනාධිපති සෙලෙන්ස්කිගේ උපදේශකයෙකු සඳහන් කළේ කඩිනම් සටන් විරාමයක් සහ රුසියානු හමුදා ඉවත් කර ගැනීම එම සාකච්ඡාවල ප්‍රධාන අරමුණ බවයි.\nසාකච්ඡාවලදී කිසියම් ගිවිසුමකට එළඹීම අවශ්‍ය බව රුසියාව අවධාරණය කරනවා.\nකෙසේ නමුත් සාකච්ඡාවලින් කඩිනම් ප්‍රතිඵලයක් අපේක්ෂා කිරීම දුෂ්කර බවයි විචාරකයන් පෙන්වා දෙන්නේ.\nයුක්රේනය මෙලෙස සාකච්ඡාවලට කැමැත්ත පළ කරද්දී, සිය න්‍යෂ්ටික අවි බලකාය සීරුවෙන් තැබීමට රුසියානු ජනපති ව්ලැදිමීර් පුටින් නියෝග කළා.\nඒ, රුසියාවට එරෙහිව ආර්ථික සම්බාධක බටහිර රටවල් විසින් දැඩි කරද්දියි.\nඑමෙන්ම, යුක්රේනය වෙත අවි සැපයීම වේගවත් කිරීමට යුරෝපීය රටවල් රැසක් පියවර ගෙන තිබෙනවා.\nයුක්රේනය වෙත ඩොලර් මිලියන 100ක ආධාර පැකේජයක් ලබාදීමට ජපානය ද තීරණය කළා.\nමේ අතර, රුසියානු හමුදා යුක්රේනයේ කීව් අගනුවර ඇතුළු ප්‍රධාන නගරවලට ඇතුළුවීම මන්දගාමී වී ඇති බව යුක්රේන පාර්ශවයෙන් ප්‍රකාශ වුණා.\nරුසියානු හමුදා සමග සටන් වැදීමට සූදානම් ආයුධ පුහුණුව ලද සිරකරුවන් මුදා හැරීමට ද යුක්රේන ජනාධිපතිවරයා නියෝග කර තිබෙනවා.\nනවතම වාර්තාවලට අනුව යුක්රේනයේ දෙවන විශාලතම නගරය වන කාර්කිව් වෙත එල්ල වූ රොකට් ප්‍රහාරයකින් ජීවිත හානි රැසක් සිදුව ඇති බව යුක්රේන අභ්‍යන්තර කටයුතු අමාත්‍යාංශය සඳහන් කළා.\nයුක්රේන පාර්ශවය ප්‍රකාශ කරන පරිදි රුසියානු ආක්‍රමණයේදී මේ දක්වා සිවිල් වැසියන් 352 නෙකු මිය ගොස් ඇති අතර, ළමයින් 14 දෙනෙකු ද ඊට ඇතුළත්.\nජගත් සංවිධානය ප්‍රකාශ කළේ මිය ගිය බවට වාර්තා වූ සිවිල් වැසියන් සංඛ්‍යාව 102ක් බවයි.\nමේ අතර, නව විශේෂ ක්‍රියාදාමයක් යටතේ යුක්රේනයට යුරෝපා සංගමයේ සාමාජිකත්වය කඩිනමින් ලබාදෙන ලෙස එරට ජනාධිපති වොල්ඩමියර් සෙලෙන්ස්කි ඉල්ලීමක් කළා. එය සිදුකිරීමට හැකියාවක් පවතින බවයි ඔහු අවධාරණය කළේ.\nයුක්රේන ආක්‍රමණය හේතුවෙන් රුසියාව තවදුරටත් හුදෙකලා කරමින් ජාත්‍යන්තර පාපන්දු තරඟවලදී රුසියානු ධජය ප්‍රදර්ශනය කිරීම හෝ ජාතික ගීය වැයීම නතර කිරීමට ජාත්‍යන්තර පාපන්දු සම්මේලනය තීරණය කර තිබෙනවා.\nඑහිදී ඔවුන් පෙනී සිටිය යුත්තේ රුසියානු පාපන්දු සම්මේලනයේ නමින්.\nමේ අතර, රුසියානු ටාස් නිළ ප්‍රවෘත්ති සේවය සයිබර් ප්‍රහාරයකට ගොදුරු වී ඇති අතර, එහි ජනපති පුටින්ගේ යුක්රේන ආක්‍රමණය හෙළා දැකීමේ පණිවුඩයක් ද පළ කර තිබූ බව සදහන්.\nජිනිවා නුවර දී අද ආරම්භ වූ ජගත් මානව හිමිකම් කොමිසමේ 49 වන සැසි වාරයේදී ද රුසියාවේ යුක්රේන ආක්‍රමණය පිළිබදව හදිසි විවාදයක් පැවැත්වීමට තීරණය වුණා.\nඒ, යුක්රේනයෙන් ඉදිරිපත් වූ ඉල්ලීමකට අනුවයි.\nඑහිදී මානව හිමිකම් මණ්ඩලයේ රටවල් 47ක් අතරින් 29ක් විවාදය පැවැත්වීමට එකඟත්වය පළ කළ අතර ඊට විරුද්ධ වූයේ රුසියාව, චීනය ඇතුළු රටවල් 5ක් පමණයි.\nඅප්‍රිකානු රටවල් ප්‍රමුඛ රටවල් 13ක් ඡන්දය ප්‍රකාශ කිරීමෙන් වැළකී සිටියා.\nඑමෙන්ම, රුසියානු ආක්‍රමණයත් සමග පන්ලක්ෂයකට ආසන්න පිරිසක් නික්මී ඇති බව එක්සත් ජාතීන්ගේ සරණාගත කොමිසම සඳහන් කළා. ඉන් ලක්ෂයක් පමණ දේශසීමාව හරහා පැමිණ ඇත්තේ පෝලන්තයටයි.\nයුක්රේනයේ සිටින ශිෂ්‍ය ප්‍රජාව ඇතුළු සිය පුරවැසියන් ඉවත් කර ගැනීමට රටවල් රැසක් කටයුතු කරමින් සිටි අතර ඉන්දියාව මේ වන විට සිසුන් 1396 දෙනෙකු ගුවන් ගමන් 6කින් රැගෙන විත් තිබෙනවා.",
       "URL": "https://www.hirunews.lk/298327/යුක්රේන-යුද්ධය-නිමා-කිරීමේ-සාම-සාකච්ඡා-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1326"
}