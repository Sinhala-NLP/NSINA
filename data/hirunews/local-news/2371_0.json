{
       "Source": "hirunews",
       "Timestamp": "Saturday, 24 October 2020 - 19:25",
       "Headline": "අද මියගිය කොරෝනා ආසාදිතයා මීට පෙර මියගිය කුලියාපිටියේ කාන්තාවගේ යාබද ඇදෙහි ප්‍රතිකාර ලැබූ අයෙක් බව අනාවරණය වෙයි (වීඩියෝ)",
       "News Content": "මෙරට 15 වන කොරෝනා මරණය ලෙස අද (25) පෙරවරුවේ කුලියාපිටිය රෝහලේදී ජීවිතක්ෂයට පත්වූ ආසාදිතයාගේ දේහය පිළිබඳ අවසන් කටයුතු අද පස්වරුවේ කුලියාපිටිය පොදු සුසාන භූමියේදී සිදුකෙරුණා.\nජාත්‍යන්තර සෞඛ්‍ය නීතිරීතිවලට අනුව, සිදුකෙරුණු එම අවස්ථාවට ඔහුගේ බිරිඳ සහ දරුවන් ද එක්ව සිටි බවයි අප වාර්තාකරු සඳහන් කළේ.\nකුලියාපිටිය ශික්ෂණ රෝහලේ ප්‍රතිකාර ලබමින් සිටි 56 හැවිරිදි කුලියාපිටිය - කිතලව ප්‍රදේශයේ පදිංචි ඔහු හෘද සහ දියවැඩියා රෝගයෙන් පෙලුණු අයෙකු බව සඳහන්.\nඔහු පසුගිය 16 වනදා සිට කුලියාපිටිය ශික්ෂණ රෝහලේ දැඩි සත්කාර ඒකකයේ ප්‍රතිකාර ලබමින් සිට ඇති අතර, 14 වන කොරෝනා මරණය ලෙසින් වාර්තා වූ කාන්තාවගෙන් ඔහුට වෛරසය ආසාදනය වී ඇති බවට සැලකෙනවා.\nඅදාළ කාන්තාවගේ යාබද ඇදක ඔහු ප්‍රතිකාර ලැබූ බව කුලියාපිටිය රෝහලේ අධ්‍යක්ෂවරයා හිරු ප්‍රවෘත්ති අංශය කළ විමසීමකදී තහවුරු කළා.\nමේ අතර මීට ටික වේලාවකට පෙර තවත් කොරෝනා ආසාදිතයින් 201 දෙනෙකු වාර්තා වුණා.\nඉන් 37 දෙනෙකු නිරෝධායන මධ්‍යස්ථානවලින් ද, 24 දෙනෙකු ධීවර වරාය වලින් ද, 140 දෙනෙකු ආශ්‍රිතයන් ලෙස ද වාර්තා වී තිබෙනවා.\nමේ අතර, ඊයේ (23) දිනයේදී දිනකදී වාර්තා වූ වැඩිම කොරෝනා ආසාදිතයින් සංඛ්‍යාව සටහන් කරමින් ආසාදිතයින් 866 දෙනෙකු හඳුනා ගැණුනා.\nඒ අනුව, මෙරට සමස්ත කොරෝනා ආසාදිතයින් සංඛ්‍යාව මේ වනවිට දැක්වෙන්නේ 7354 ක් ලෙසටයි.\nඊයේ හඳුනා ගත් ආසාදිතයින්ගෙන් 535 දෙනෙකුම පෑලියගොඩ මත්ස්‍ය වෙළඳ සංකීර්ණයට අයත් පුද්ගලයින්.\nඒ අතරින් වැඩිම ආසාදිතයින් සංඛ්‍යාව මට්ටක්කුලිය ප්‍රදේශයෙන් වාර්තා වූ අතර එම සංඛ්‍යාව 79 ක්.\nඊට අමතරව, ගාල්ල ධීවර වරාය ආශ්‍රිතව රත්ගම, බූස්ස, මාගොල්ල හා මකුළුවාව යන ප්‍රදේශවලින් ආශ්‍රිතයන් 5 දෙනෙකු හඳුනා ගැණුනා.\nමේ අතර, කොරෝනා ව්‍යාප්තිය හේතුවෙන් ධීවර වරාය කටයුතු පවත්වාගෙන යාම සඳහා සෞඛ්‍ය මාර්ගෝපදේශ කඩිනමින් අද (24) දිනය තුළ නිකුත් කරන ලෙස සෞඛ්‍ය ඇමතිනි පවිත්‍රා වන්නිආරච්චි අමාත්‍යාංශ ලේකම්වරයාට උපදෙස් ලබා දී තිබෙනවා.\nනිවේදනයක් නිකුත් කරමින් එම අමාත්‍යාංශය සඳහන් කළේ අද (24) පෙරවරුවේ සෞඛ්‍ය අමාත්‍යාංශයේ පැවති හමුවකදී මෙම උපදෙස් ලබාදී ඇති බවයි.\nමේ වනවිට බේරුවල සහ ගාල්ල ධීවර වරාය තුල මාළු කිලෝ තුන්ලක්ෂ 50,000 ක් තිබෙන බව ද එම හමුවේදී ධීවර අමාත්‍යාංශ නිලධාරින් සෞඛ්‍ය අමාත්‍යවරියට දන්වා තිබෙනවා.\nඒ අනුව, එම මත්ස්‍ය තොග බෙදා හැරීම සඳහා කඩිනමින් සෞඛ්‍ය මාර්ගෝපදේශ නිකුත් කරන ලෙසටයි එම අමාත්‍යාංශ බලධාරින් සෞඛ්‍ය අමාත්‍යාංශයෙන් ඉල්ලීමක් කරනු ලැබුවේ.\nමේ අතර, හදිසියේ රෝගාතුර වී කරාපිටිය ශික්ෂණ රෝහලට ඇතුළත් කිරීමෙන් පසු ඊයේ ජීවිතක්ෂයට පත්වූ ගාල්ල ධීවර වරායේ සිටි ධීවරයාට කොරෝනා වෛරසය ආසාදනය වී නොමැති බව පසුව සිදුකළ පී.සී.ආර්. පරීක්ෂණයෙන් තහවුරු වී තිබෙනවා.\nපශ්චාත් මරණ පරීක්ෂණයේදී අනාවරණ වී ඇත්තේ ද හෘදයාබාධයක් හේතුවෙන් එම මරණය සිදුව ඇති බවයි.\nඑසේම, ගාල්ල - රත්ගම ප්‍රදේශයේ ධීවරයින් රැසකගේ පී.සී.ආර්. පරීක්ෂණ අද (24) සිදුකළා.\nගාල්ල නාගරික සෞඛ්‍ය වෛද්‍ය නිලධාරි කාර්යාලය සඳහන් කළේ ගාල්ල ධීවර වරාය ඇතුළු අවට ධීවරයින් 400 කගේ පමණ පී.සී.ආර් පරීක්ෂණ සිදුකළ බවයි.\nමේ සඳහා ගාල්ල මහනගර සභාවේ සහ බෝපේපෝද්දල ප්‍රාදේශීය සභාවේ මහජන සෞඛ්‍ය පරීක්ෂකවරුන් සහභාගි වුණා.\nඊයේ දිනයේ වාර්තා වූ කොරෝනා ආසාදිතයන් අතුරෙන් 25 දෙනෙකු ගාල්ල ධීවර වරාය ආශ්‍රිත පුද්ගලයන්.\nඑසේම, නුගේගොඩ ජනතා පොලේ මත්ස්‍ය අලෙවිසැලක පුද්ගලයින් දෙදෙනෙකුට කොරෝනා වෛරසය ආසාදනය වී ඇති බවට තහවුරු වීමත් සමඟ එම සතිපොල නැවත දැනුම්දෙන තුරු වසා දැමීමට බලධාරින් තීරණය කළා.\nඅදාළ ආසාදිතයින් දෙදෙනා පෑලියගොඩ මත්ස්‍ය වෙළඳසැලෙන් මාළු මිලදී ගැනීමේදී ඔවුන්ට වෛරසය ආසාදනය වී ඇති බවටයි සැලකෙන්නේ.\nමේ අතර, අටකලම්පන්න - මාදම්පේ මත්ස්‍ය වෙළඳ මධ්‍යස්ථානයේ ව්‍යාපාරිකයෙකුට කොරෝනා ආසාදනය වී ඇති බවට තහවුරු වීමත් සමඟ කහවත්ත සහ ගොඩකවෙල ප්‍රාදේශීය සෞඛ්‍ය වෛද්‍ය නිලධාරි කොට්ඨාශවල පුද්ගලයන් 200 ක් පමණ ස්වයං නිරෝධායනයට ලක් කර තිබෙනවා.\nපෑලියගොඩ මත්ස්‍ය වෙළඳසැලේ සේවය කර, පී.සී.ආර්. පරීක්ෂණයකට ලක් කළ පුද්ගලයෙකු, කොළඹ සිට බදුල්ල දක්වා ඊයේ ශ්‍රී ලංගම බස් රථයකින් ගමන් කර ඇති අතර එහිදී ඔහු බලංගොඩ - පඹහින්න ප්‍රදේශයේදී රෝහල් ගත කිරීමට මහජන සෞඛ්‍ය පරීක්ෂකවරුන් අද පියවර ගත්තා.\nපරීක්ෂණවලදී තහවුරු වී ඇත්තේ එම පුද්ගලයාට කොරෝනා වෛරසය ආසාදනය වී ඇති බවටයි.\nමේ වනවිට ඔහු පොළොන්නරුවේ නිරෝධායන මධ්‍යස්ථානයක් වෙත යොමුකර ඇති අතර ඔහු ගමන් කළ බස් රථය සුපුරුදු පරිදි අද දිනයේත් ධාවනය කිරීම හේතුවෙන් මහජන සෞඛ්‍ය පරීක්ෂකවරුන් එහි රියදුරු, කොන්දොස්තරවරයා ඇතුළු මගීන්ට උපදෙස් දුන්නේ ස්වයං නිරෝධායනයට ලක් වන ලෙසටයි.\nමේ අතර, ත්‍රිකුණාමල මධ්‍යම මාලු වෙළඳ සංකීර්ණයේ සේවය කළ 06 දෙනෙකුට කොරෝනා වෛරසය ආසාදනය වී ඇති බවට හඳුනාගෙන තිබෙනවා.\nඔවුන් ත්‍රිකුණාමලය හා පුල්මුඬේ නගරවල පදිංචිකරුවන් වන අතර, පෑලියගොඩ මාලු වෙළඳපොලට පැමිණ ගොස් ඇති බව හෙළි වී ඇති බවයි නැගෙනහිර පළාත් සෞඛ්‍ය සේවා අධ්‍යක්ෂ වෛද්‍ය ලදාහරන් හිරු ප්‍රවෘත්ති අංශයට සඳහන් කළේ.\nඑසේම, අම්බලන්ගොඩ ධීවර සංකීර්ණය සහ පොල භූමිය ද මහජන සෞඛ්‍ය පරීක්ෂකවරුන් හදිසි පරීක්ෂාවකට ලක් කර තිබෙනවා.\nමේ අතර, කළුබෝවිල ශික්ෂණ රෝහලේ 07 වන වාට්ටුවෙන් ආසාදිතයෙකු වාර්තා වීමත් සමඟ එම වාට්ටුව තාවකාලිකව වසා දැමීමට පියවර ගත් බව රෝහල් ආරංචි මාර්ග සඳහන් කළා.\nමේ අතර, මෙරට සුවය ලැබූ කොරෝනා ආසාදිතයින්ගේ සංඛ්‍යාව අද 3414 ඉක්මවූවා.\nඒ, තවත් ආසාදිතයින් 70 දෙනෙකු පූර්ණ සුවය ලබා රෝහල්වලින් පිටව යාමත් සමඟයි.\nවසංගත රෝග විද්‍යා අංශය සඳහන් කළේ තවදුරටත් රෝගීන් 3424 ක් වෛද්‍ය අධීක්ෂණය යටතේ ප්‍රතිකාර ලබන බවයි.\nමේ  වන විට මෙරටින් වාර්තා වන සමස්ත කොරෝනා ආසාදිත සංඛ්‍යාව 7153ක්.\nමේ අතර, කල්පිටිය ප්‍රදේශයේ පදිංචිකරුවන් 40 දෙනෙකු පමණ අද පී.සී.ආර්. පරීක්ෂණ සිදුකිරීම සඳහා කල්පිටිය මූලික රෝහල වෙත කැඳවා තිබූ අතර එම පෝලිමෙහි රැදී සිටි 32 හැවිරිදි පුද්ගලයෙකු හදිසි අසනීප තත්ත්වයක් හේතුවෙන් ජිවිතක්ෂයට පත්ව ඇති බව පොලීසිය ප්‍රකාශ කළා.\nඔහු පෑලියගොඩ මත්ස්‍ය වෙළඳ සංකීර්ණයට මාළු ප්‍රවාහනය කළ ලොරි රථයක සහායකයෙක්.",
       "URL": "https://www.hirunews.lk/253231/අද-මියගිය-කොරෝනා-ආසාදිතයා-මීට-පෙර-මියගිය-කුලියාපිටියේ-කාන්තාවගේ-යාබද-ඇදෙහි-ප්‍රතිකාර-ලැබූ-අයෙක්-බව-අනාවරණය-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2371"
}