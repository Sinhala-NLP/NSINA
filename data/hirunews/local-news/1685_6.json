{
       "Source": "hirunews",
       "Timestamp": "Friday, 17 September 2021 - 19:42",
       "Headline": "ලංකා රෝහලෙන් හමුවූ අත්බෝම්බයේ සුලමුල එළියට (වීඩියෝ)",
       "News Content": "නාරාහේන්පිට ලංකා රෝහලේ වැසිකිලියක තිබී හමුවූ අත් බෝම්බය සහ කුරුණෑගල ප්‍රදේශයේදී අත්අඩංගුවට ගත් පුද්ගලයා සතුව තිබූ උණ්ඩ තොගය සැකකරුවන් ලබාගෙන ඇත්තේ අභාවප්‍රාප්ත හිටපු අමාත්‍යවරයෙකු රැදී සිටි කොළඹ විජේරාම මාවතේ පිහිටි නිවසකින් බවට හෙළි වී තිබෙනවා.\nඅදාළ නිවසට එම අත්බෝම්බය සහ උන්ඩ තොගය පැමිණියේ කෙසේද යන්න සම්බන්ධයෙන් විමර්ශනයක් සිදුකරන බවයි කොළඹ අපරාධ කොට්ඨාසයේ උසස් නිළධාරියෙකු ප්‍රකාශ කළේ.\nනාරාහේන්පිට ලංකා රෝහලේ තිබී පසුගිය 14 වනදා අත් බෝම්බයක් සොයාගැනීමත් සමඟ එය රැගෙන ආ පුද්ගලයා පෙරේදා අත්අඩංගුවට ගැනුනා.\nඔහුගෙන් කළ ප්‍රශ්න කිරීම්වලට අනුව තවත් සැකකරුවෙකු කොළඹ අපරාධ කොට්ඨාසය විසින් අද අත්අඩංගුවට ගෙන තිබුණේ කුරුණෑගල - මහව ප්‍රදේශයේදියි.\nවැලිකන්ද ප්‍රදේශයේ පිහිටි ඔහුගේ නිවස පිහිටි ඉඩමේ වළ දමා තිබියදී උණ්ඩ 18ක් ද පොලීසිය විසින් සොයා ගනු ලැබුවා.\nමෙලෙස අත්අඩංගුවට ගත් සැකකරුවන් දෙදෙනාම පාපොච්චාරණය කර ඇත්තේ ඒවා අභාවප්‍රාප්ත හිටපු අමාත්‍යවරයෙකු රැදී සිටි විජේරාමේ පිහිටි ඇමති නිළ නිවසක තිබී රැගෙන ආ බවයි.\nහිටපු අමාත්‍යවරයා අභාවප්‍රාප්ත වීමෙන් පසුව නිවස අලුත්වැඩියා කිරීමට පෞද්ගලික සමාගමකට ලබාදී ඇති අතර, අත්අඩංගුවට ගත් සැකකරුවන් එහි සේවයේ යෙදී සිට තිබෙනවා.\nඒ අනුව අදාළ නිවසේ භාණ්ඩ ඉවත් කිරීමේ කටයුතු සිදුකරන අවස්ථාවේ එම නිවසේ තිබී මෙම ජීව අත්බෝම්බය සහ උණ්ඩ 18 සොරා ගත් බවයි ඔවුන් කොළඹ අපරාධ කොට්ඨාසයට පාපොච්චාරණය කර ඇත්තේ.\nමේ අතර, ආරක්ෂක අමාත්‍යාංශයේ ලේකම් විශ්‍රාමික ජෙනරාල් කමල් ගුණරත්න නිවේදනයක් නිකුත් කරමින් සදහන් කළේ රටේ ආරක්ෂාව සම්බන්ධයෙන් ජනතාව කිසිදු බියක් ඇති කර නොගත යුතු බවයි.\nමේ අතර බොදුබල සේනා සංවිධානයේ මහලේකම් පූජ්‍ය ගලගොඩඅත්තේ ඥානසාර හිමියන් පසුගිය දා හිරු ටී.වී. සලකුණ වැඩසටහනට එක්වෙමින් සිදුකළ ප්‍රකාශය සම්බන්ධයෙන් විමර්ශනයක් සිදුකරන ලෙස ඉල්ලා සමගි ජන බලවේගය අද අපරාධ පරීක්ෂණ දෙපාර්තමේන්තුවට පැමිණිල්ලක් ගොනු කළා.",
       "URL": "https://www.hirunews.lk/282501/ලංකා-රෝහලෙන්-හමුවූ-අත්බෝම්බයේ-සුලමුල-එළියට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1685"
}