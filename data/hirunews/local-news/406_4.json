{
       "Source": "hirunews",
       "Timestamp": "Tuesday, 18 April 2023 - 21:41",
       "Headline": "රිළව් ලක්ෂයක් චීනයට යැවීමට තීරණය කළේ ඇයි? (වීඩියෝ)",
       "News Content": "පසුගිය දා කරලියට ආ අලුත්ම මාතෘකාව වුණේ මෙරට රිළවුන් ලක්ෂයක් චීනයට අපනයනය කිරීමයි.\nකෘෂිකර්ම දෙපාර්තමේන්තුව පවසන ආකාරයට මෙරට රිළවුන් ගහනය ලක්ෂ 30ක්.\n‍කෘෂිකර්ම දෙපාර්තමේන්තු වාර්තාවන්ට අනුව 2022 වසරේ මුල් මාස 06 තුළ ආහාර බෝග 28ක නිෂ්පාදන මෙට්‍රික් ටොන් 144,989 ක් 'වන සත්ත්ව හානි' මගින් විනාශ වී ඇති අතර එම හානිය දළ වශයෙන් රුපියල් මිලියන 30,000 කට අධිකයි.\nවන සතුන්ගෙන් වාර්ෂිකව වගාවට සිදුවන හානිය ප්‍රතිශතයක් ලෙස 40% ක් වන අතර ඉන් වැඩිම බලපෑම් සහිත සත්ත්ව කොට්ඨාසය වන්නේ ද රිළවුන්.\nහෙක්ටර් කොබ්බෑකඩුව ගොවි කටයුතු පුහුණු හා පර්යේෂණ ආයතනය ගොවිජන සංවර්ධන බලප්‍රදේශ ආශ්‍රිතව කළ සමීක්ෂණයකදී අනාවරණ වී ඇත්තේ බලප්‍රදේශ 110ක වගාවන් රිළවුන් පූර්ණ වශයෙන් හානි කර ඇති බවයි.\nබළප්‍රදේශ 235ක උග්‍ර හානි කර ඇති අතර බලප්‍රදේශ 155ක වගාවන් අර්ධ වශයෙන් රිළා හානියට ලක්ව ඇතැයි සඳහන්.\nපොල් ත්‍රිකෝණයට බරපතළ වශයෙන්ම හානි කරන සත්ත්ව කොට්ඨාසය වශයෙන්ද රිළවුන් හඳුනාගෙන තිබෙනවා.\n2022 වසරේදී පමණක් පොල්ගෙඩි මිලියන 180ත් 200ත් අතර ප්‍රමණයක් රිළවුන් විසින් විනාශ කර ඇති බවද එම වාර්තාවල සඳහන්.\nශ්‍රී ලංකාවේ රිළවුන් චීනයේ සත්ත්වෝද්‍යාන සඳහා ලබාදෙන ලෙස චීන නියෝජිතයින් පිරිසක් කෘෂිකර්ම අමාත්‍යාංශයට ඉල්ලීමක් ඉදිරිපත් කර ඇති බව එම අමාත්‍යංශය නිවේදනය කළේ මෙවන් පසුබිමකයි.\nමෙම ඉල්ලීම අනුව මෙරට රිළවුන් 100,000ක් පළමු අදියර යටතේ ලබාදීම සඳහා විශේෂ සාකච්ඡාවක් ද පසුගියදා කෘෂිකර්ම අමාත්‍යාංශයේ දී පැවැත්වුණා.\n‍රිළවුන් නිසා වගා හානියට ලක්වූවන් වෙනුවෙන් මෙය ඉතා හොඳ පියවරක් ලෙස ඇතමුන් මෙය දැනටමත් පෙන්වාදී තිබෙන අතර ඒ පිලිබඳව විරෝධය සහ කනස්සල්ල අනෙක් පසින් මතුවී තිබේ.\nඒ නිසා මෙය ශ්‍රී ලංකාවට ආවේනික ‍රිළවුන්ට කෙසේ බලපානු ඇද්ද මෙන්ම මෙහි නීතිමය තත්වයත්, එමෙන්ම මෙහි ප්‍රතිවිපාකයන් කවරේ ද යන්න මෙන්ම වෙනත් අදාල කරුණුත් විමසා බැලිය යුතුයි.\nපරිසරවේදී නීතීඥ ජගත් ගුණවර්ධන ප්‍රවෘත්ති සාකච්ඡාවකදී අවධාරණය කළේ මේ සම්බන්ධයෙන් පැහැදිලි විස්තර බලධාරීන් ලබා ගත යුතු බවයි.\n\"යම්කිසි සත්ත්වයෙක් යවන්න පුළුවන් සංරක්ෂක කටයුත්තක් සඳහා හෝ සත්ත්වෝද්‍යානයක් වෙනුවෙන් කරන හුවමාරුවක් සඳහා පමණයි. ඒ නිසා මාංශ සඳහා භාවිත කිරීම හෝ විද්‍යාත්මක පරීක්ෂණ සඳහා යම්කිසි සත්ත්ව කොටසක් ලංකාවෙන් අපනයනය කිරීම සම්පූර්ණයෙන්ම නීතිවිරෝධි කටයුත්තක්.\" චීනය ලංකාවේ රිළවුන්ව ඉල්ලනවා නම් කුමක් සඳහා කොපමණ සංඛ්‍යාවක් ද ඉල්ලන්නේ කියලා පැහැදිලි විස්තරයක් අපේ බලධාරීන් සතුව තිබෙන්න ඕනේ.\" යනුවෙන් ඔහු සඳහන් ප්‍රකාශ කරනවා.\nමෙරට සිටින රිළවා ශ්‍රී ලංකාවට ආවේණික සත්ත්වයෙක් වනවා.\nශ්‍රී ලංකාවට ආවේණික රිලවාගේ උප-විශේෂ ගණන 2 සිට 6 දක්වා බව විවිධ මූලාශ්‍රයන් දක්වා තිබුණද, 2012දී එලි දක්වන ලද \"Sri Lankan Primates\"ග්‍රන්ථයේ තිබෙන්නේ 1979දී ජේ.ෆුඩන් (J.Fooden) විසින් \"Primates\"නම් විද්‍යාත්මක වාර ප්‍රකාශනයේ පලකර තිබූ පර්‍යේෂණ වාර්තාව අනුව උප-විශේෂ දෙකකින් සමන්විත වන බවයි.\nඑම උප විශේෂ 2 වන්නේ,ප්‍රධාන වශයෙන් වියලි කලාපයේ හමුවන Macaca sinica sinica නම් දර්ශීය උප-විශේෂය සහ තෙත් කලාපයේ මෙන්ම කඳුකරයේ ඇතැම් ප්‍රදේශ වලත් හමුවන Macaca sinica aurifrons නම් උප-විශේෂයයි.\nමින් වැඩිම ව්‍යාප්තියක් සහ ඉහළ ගහන ඝනත්වයකින් යුතු වන්නේද,වගාවන්ට වැඩිම හානියක් කරන්නේද දර්ශීය Macaca sinica sinica උප-විශේෂය බව පෙනී යනවා.\nඑසේ වුවද මෙරට හමුවන රිලවාගේ උප-විශේෂ පිලිබඳ සහ සතුන්ගේ ව්‍යාප්තිය පිලිබඳවත් තවත් බොහෝදේ සොයා බැලිය යුතුයි.\nනිදසුනක් ලෙස ඉහල කඳුකරයෙන් හමුවන රිළවුන් පෙන්වාදිය හැකියි.\nසත්වෝද්‍යාන සඳහා රිළවුන් ලක්ෂයක් ඉල්ලීම කොතරම් ප්‍රායෝගිකද?\nමේ සම්බන්ධයෙන් අදහස් දක්වන පරිසරවේදී සුපුන් ජයවීර පවසන්නේ එවැනි යෝජනාවක ඇත්තේ අඩු සම්භාවිතාවක් බවයි.\nසාමාන්‍යයෙන් ජෝඩු හතරත් පහක් ගත්තත් දහස් ගනනින් ආනයනය කරලා සත්වෝද්‍යානවලට ගැනීමට තරම් ශ්‍රී ලංකා රිලවා ආකර්ෂණීය සත්වයෙක් නෙවන බව ඔහු පවසනවා.\n\"රිළව් විශේෂ වෙන වෙනම ගත්තත් ලංකාවේ ජීවත්වෙන විශේෂවලට වඩා සාපේක්ෂව ආකර්ෂණිය බව වැඩි රිලව් විශේෂ ලෝකයේ ඉන්නවා. දැන් මෙතන ආකර්ෂණීය බව කිව්වෙ පාරිසරික විද්‍යාත්මක පැත්තෙන් නෙවෙයි සාමාන්‍ය ජනතාව ආකර්ෂණීය ලෙස දකින කියන අර්ථයෙන්. \" සුපුන් ජයවීර පෙන්වා දෙනවා.\nමෙය ජාන මංකොල්ලයක උත්සාහයක් බවටද ඇතැම් පාර්ශ්ව පෙන්වා දී තිබුණා.\nනමුත් ඒ සඳහා රිළවුන් ලක්ෂයක් කිසිසේත් අවශ්‍ය වන්නේ නැහැ.\nශ්‍රී ලංකාවට පැමිණ ‍රිළා වසුරු එකතු කර ගැනීම පමණක් වුවද ප්‍රමාණවත්.\nඑවැනි එක් සාම්පලයකින් රිලා ජිනෝමය නැවත නිර්මාණය කිරීමට තරම් වර්තමාන විද්‍යාව දියුණු වී තිබෙනවා.\nමෙරට වනාන්තර තුල එවැනි ජාන මංකොල්ලයන් සිදුවන අතර විටින් විට එවැනි පුද්ගලයින් අත්අඩංගුවට ගැනීමද සිදුවනවා.\nඑසේ නම් චීනය රිළවුන් මෙතරම් විශාල ප්‍රමාණයක් ලබා ගැනීමට සැරසෙන්නේ කුමක් සඳහා විය හැකිද?\nලෝකයේ ඖෂධ නිශ්පාදන ක්‍රියාවලි සහ ඒවායේ සායනික පර්යේෂණ පිළිවෙත්වල වැදගත්ම පියවරක් වනුයේ මනුෂ්‍ය නොවන ප්‍රිමාටා පර්යේෂණ පියවර (Non-human primate research – NHP).\nNHP හි ඉතිහාසය ක්‍රි.පු තුන සහ හතර සියවස් දක්වා ඈතට දිවෙන්නක්.\nමිනිසාගෙ සහ වානරයන්ගෙ ව්‍යුහ විද්‍යාත්මකව පවතින සමානකම් පර්යේෂණ සඳහා වැඩි වැඩියෙන් වානරයන් යොදා ගැනීමට බලපානවා.\nරුධිර පාරවිලයනයේ Rh සලකුණ සොයා ගනු ලැබුවේද 'වඳුරා' සම්බන්ධයෙන් 1930 තරම් ඈතකදී සිදුකළ පර්යේෂණ හේතුවෙන්.\nවර්තමානයේදි ඖෂධ නිශ්පාදන ක්‍රියාවලියත්, පර්යේෂණ හා බැඳී තියෙන ඉල්ලුමට වඳුරන් සැපයීම කියන්නෙ විශාල ආර්ථික වටිනාකමක් පවතින ව්‍යාපාරයක්.\nමේ ඉල්ලුමේ ඉහලින්ම සිටින ප්‍රිමාටා විශේෂ දෙකක් තමයි රීසස් වඳුරා ( Macaca mulatta) සහ කකුලුවන් කන වඳුරා (Macaca fascicularis).\nදැන් මේ විශේෂ දෙකටම වඳුරා කිව්වට ඇත්තටම ඔවුන් රිළව් විශේෂ.\nමැකෑකා ගනය ව්‍යුහීයව සහ වෙනත් හේතු ගනනාවක් නිසා සායනික පර්යේෂණ කටයුතුවලට ඉතාමත් ඔබින මොඩලයක් ලෙස සැලකෙනවා.\nවිශේෂයෙන්ම ප්‍රතිශක්තිකරණ පද්ධතිය සහ ස්නායු පද්ධති මානවයාට බොහෝ සෙයින් සමානකමක් දක්වනවා.\nශ්‍රී ලංකාවේ හමුවන රිළවාත් මැකැකා ගනයේ, Macaca sinica.\nලෝකයේ ඖෂධ නිෂ්පාදන හා පර්යේෂණ කර්මාන්තයේ විශාලතම මැකෑකා සැපයම්කරුවා වන්නේ චීනයයි.\nවාර්ෂිකව එක්සත් ජනපදයේ විද්‍යාගාර අවශ්‍යතා සඳහා පවතින ඉල්ලුමෙන් 80% පමණ සංතෘප්ත කරනු ලබන්නේ චීනය විසින්.\nකෝවිඩ් වසංගතයත් එක්ක චීනයට මුහුණ දීමට සිදුවන්නේ දැඩි අර්බුදයකටයි.\nඒ වසංගතයේ සුලමුල වන සත්ත්ව විශේෂයක් (Zoonotic disease) යන සැකය හේතුවෙන් සියළු ආකාරයේ වන සත්ත්ව ආනයනයන් චීනය විසින් නවතා දැමීමත් සමග චීන වඳුරු ෆාම්වලට අග්නිදිග ආසියාතික රටවලින් ලැබෙන සැපයුම් අඩාල වීමයි.\nචීනයට ලැබෙන සැපයුම අඩාල වුවත් මේ සඳහා ඖෂධයක් සොයා ගැනීමට චීනය ද පරීක්ෂඛණ ආරම්භ කරන අතර චීනය විසින් සැපයුම් කරන ඖෂධ පර්යේෂණාගාරත් කෝවිඩ් සඳහා ඖෂධ සොයා පරීක්ෂණ ආරම්භ කිරීම හේතුවෙන් ඉල්ලුම තවත් ඉහළ යනවා.\n\"කෝවිඩ් වලින් පාඩම් ඉගෙන ගත්ත චීනය මන් හිතන්නෙ ඊලඟ පියවරට සූදානම් වීමක් වෙනවා. කෝවිඩ් එක්ක ආපු ආර්ථික පසුබෑම ආදී කාරණා නිසා එවැනි අවස්ථාවක් ආවොත් කඩිනමින් ක්ලිනිකල් රීසර්ච් ෆේසස් ඉවර කරගන්න අවශ්‍ය පහසුකම් සපයා ගැනීමක් චීනය සිදුකරනවා කියලා හිතන්න පුළුවන්. ඒ සුදානම් වීමේ එක් පියවරක් තමයි ටෙස්ට් සබ්ජෙක්ට්ස් වලට ගන්න වඳුරු සැපයුම තමන් සතු කරගෙන තිබීම. \" පරිසරවේදී සුපුන් ජයවීර සඳහන් කළා.",
       "URL": "https://www.hirunews.lk/332862/රිළව්-ලක්ෂයක්-චීනයට-යැවීමට-තීරණය-කළේ-ඇයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=406"
}