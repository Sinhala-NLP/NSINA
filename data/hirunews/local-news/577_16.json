{
       "Source": "hirunews",
       "Timestamp": "Thursday, 26 January 2023 - 19:22",
       "Headline": "කුරුණෑගලින් නිදහස් පක්ෂය හෙලිකොප්ටරයේ නැගීම ගැන කොළඹින් විරෝධයක්",
       "News Content": "ශ්‍රී ලංකා නිදහස් පක්ෂයේ හදිසි මධ්‍යම කාරක සභා රැස්වීමක් හෙට කැඳවා තිබෙනවා.\nඑය පස්වරු 05 ට ඩාර්ලි පාරේ පිහිටි එම පක්ෂ මූලස්ථානයේදී එය පැවැත්වෙන බවටයි මධ්‍යම කාරක සභා සාමාජිකයන්ට දැනුම් දී ඇත්තේ. ඉදිරි පළාත් පාලන ආයතන ඡන්ද විමසීම සම්බන්ධයෙන් සාකච්ඡා කිරීම සඳහා මෙම මධ්‍යම කාරක සභා රැස්වීම කැඳවා ඇති බව සඳහන්.\nඑමෙන්ම පසුගියදා දෙහිවල - ගල්කිස්ස මහනගර සභා ලැයිස්තුවේ නිදහස් පක්ෂ මහලේකම්වරාගේ අත්සන ව්‍යාජ ලෙස යෙදීම සම්බන්ධයෙන් වන ගැටලුව පිළිබඳවද මෙහිදී අවධානය යොමුකරනු ඇති.\nමේ අතර ඊයේ ශ්‍රී ලංකා නිදහස් පක්ෂයේ කොළඹ දිස්ත්‍රික්කයේ ආසන සංවිධායකයින්ගේ විශේෂ රැස්වීමක් පවත්වා තිබෙනවා.\nඑහිදී අත ලකුණ යටතේ සහ හෙලිකොප්ටරය ලකුණ යටතේ තරඟ කිරීමේදී මතුව ඇති ගැටලුකාරි තත්වයන් සම්බන්ධයෙන් සාකච්ඡා කර ඇති බවයි වාර්තා වන්නේ.\nඑමෙන්ම පක්ෂ මහලේකම් පාර්ලිමේන්තු මන්ත්‍රී දයාසිරි ජයසේකර නියෝජනය කරන කුරුණෑගල දිස්ත්‍රික්කයට තරඟ වඳින අපේක්ෂකයන් අත ලකුණින් ඉදිරිපත් නොවී හෙලිකොප්ටරය ලකුණ යටතේ තරඟ වැදීම සම්බන්ධයෙන් කොළඹ දිස්ත්‍රික් ආසන සංවිධායකවරුන්ගේ හමුවේදී උණුසුම් කතාබහක් මතුවූ බවයි එම පක්ෂ අභ්‍යන්තර ආරංචි මාර්ග සඳහන් කළේ.\nපක්ෂ මහලේකම්වරයා නියෝජනය කරන දිස්ත්‍රික්කයේ අපේක්ෂකයන් නිදහස් පක්ෂයේ අත ලකුණින් ඉදිරිපත් නොවීමෙන් පක්ෂය කෙරෙහි ඇති ජනතා මනාපය පිළිබඳ විශ්වාසය සම්බන්ධයෙන් ගැටලු ඇතිවන බව එහිදී සංවිධායකවරුන් කිහිපදෙනෙකු පෙන්වා දී තිබෙනවා.",
       "URL": "https://www.hirunews.lk/325954/කුරුණෑගලින්-නිදහස්-පක්ෂය-හෙලිකොප්ටරයේ-නැගීම-ගැන-කොළඹින්-විරෝධයක්",
       "Category": "Local News",
       "Parent URL": "https://www.hirunews.lk/local-news.php?pageID=577"
}