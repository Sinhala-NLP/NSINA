{
       "Source": "hirunews",
       "Timestamp": "Monday, 07 March 2022 - 12:50",
       "Headline": "එස්.බී, ලොකුගේ, දිලුම්, අරුන්දික රාජකාරි අරඹයි (වීඩියෝ)",
       "News Content": "කැබිනට් සහ රාජ්‍ය අමාත්‍යවල දිවුරුම් දුන් අමාත්‍යවරුන් කිහිපදෙනෙකු අද රාජකාරි කටයුතු ආරම්භ කළා.\nඒ අනුව හිටපු අමාත්‍ය විමල් වීරවංශ දැරූ කර්මාන්ත අමාත්‍ය ධුරයේ දිවුරුම් දුන් එස්.බී. දිසානායක අද රාජකාරි ආරම්භ කළේ, කොල්ලුපිටියේ පිහිටි එම අමාත්‍යාංශ පරිශ්‍රයේදි යි.\nමේ අතර උදය ගම්මන්පිල අමාත්‍ය ධුරයෙන් ඉවත් කිරීමෙන් පුරප්පාඩු වූ බලශක්ති අමාත්‍ය ධුරයේ දිවුරුම් දුන් ගාමිණී ලොකුගේ අද පෙරවරුවේ එම අමාත්‍යාංශ පරිශ්‍රයේ දී රාජකාරි ආරම්භ කළා.\nප්‍රවාහන රාජ්‍ය අමාත්‍යවරයා ලෙස මීට පෙර කටයුතු කළ දිලුම් අමුණුගමද ප්‍රවාහන කැබිනට් අමාත්‍ය ධුරයේ රාජකාරි කටයුතු අද පෙරවරුවේ එම අමාත්‍යාංශයේදි ආරම්භ කළ බවයි හිරු වාර්තාකරු සඳහන් කළේ.\nමීට පෙර ඇමතිනි පවිත්‍රා වන්නිආරච්චි එම අමාත්‍ය ධුරයේ කටයුතු කළා.\nමේ අතර පොල්, කිතුල්, තල් හා රබර් වගා ප්‍රවර්ධනය ආශ්‍රිත කාර්මික භාණ්ඩ නිෂ්පාදන හා අපනයන විවිධාංගීකරණ රාජ්‍ය අමාත්‍ය ධුරයේ යළි දිවුරුම් දුන් අරුන්දික ප්‍රනාන්දුද අද සිය අමාත්‍යාංශයේ දී වැඩ භාරගත්තා.\nරාගම වෛද්‍ය පීඨයේ ශිෂ්‍ය නේවාසිකාගාරයේ ඇති වූ සිද්ධියක් සම්බන්ධයෙන් සිය පුත්‍රයා චූදිතයෙකු වීම හේතුවෙන් අරුන්දික ප්‍රනාන්දු පසුගිය දා සිය රාජ්‍ය අමාත්‍ය ධුරයෙන් ඉල්ලා අස්වුණා.\nමේ අතර ජනාධිපතිවරයා විසින් පසුගිය දා සිදු කළ හදිසි අමාත්‍ය මණ්ඩල සංශෝධනයෙන් පසු පැවැත්වෙන පළමු අමාත්‍ය මණ්ඩල රැස්වීම අද පස්වරුවේ පැවැත්වීමට නියමිත යි.\nකැබිනට් අමාත්‍යවරයෙකු ලෙස පත්කළ අමාත්‍ය දිලුම් අමුණුගමද අමාත්‍ය මණ්ඩල රැස්වීම සඳහා අද පළමු වරට සහභාගි වනවා.\nකෙසේ වෙතත් අද පැවැත්වෙන අමාත්‍ය මණ්ඩල රැස්වීම සඳහා තමන් සහභාගි නො වන බවයි අමාත්‍ය වාසුදේව නානායක්කාර මීට පෙර ප්‍රකාශ කර තිබුණේ.",
       "URL": "https://www.hirunews.lk/298863/එස්-බී-ලොකුගේ-දිලුම්-අරුන්දික-රාජකාරි-අරඹයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1313"
}