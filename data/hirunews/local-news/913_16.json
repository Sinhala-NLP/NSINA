{
       "Source": "hirunews",
       "Timestamp": "Friday, 26 August 2022 - 8:15",
       "Headline": "අපයෝජන චෝදනා ලැබූ රත්නපුර විදුහල්පති ගැන තවත් පැමිණිලි",
       "News Content": "සිසුවෙකු අපයෝජනය කළ බවට සැක පිට අත්අඩංගුවට ගෙන රිමාන්ඩ් කර සිටින රත්නපුරයේ පිරිමි පාසලක විදුහල්පතිවරයා කලක සිට සිසුන් අපයෝජනය කළ බවට තවත් තොරතුරු ලැබී ඇතැයි ජාතික ළමාරක්ෂක අධිකාරිය ප්‍රකාශ කළා.\nඑම අධිකාරියේ 1929 ක්ෂණික දුරකතන අංකයට ලද පැමිණිල්ලකට අනුව සිදු කළ දීර්ඝ විමර්ශනයකින් පසුව යි සැකකාර විදුහල්පතිවරයා පසුගිය 23 දා අත්අඩංගුවට ගනු ලැබුවේ.\nඅනතුරු ව සැකකරු රත්නපුර මහේස්ත්‍රාත් අධිකරණයට ඉදිරිපත් කිරිමෙන් පසු රක්ෂිත බන්ධනාගාරගත කෙරුණා.\nපසු ව සිද්ධිය සම්බන්ධයෙන් එම පාසලේ දරුවන් සහ ඔවුන්ගේ දෙමව්පියන් මෙන්ම, ගුරුවරුන්ගෙන් ප්‍රකාශ ලබා ගැනිමට යි පොලිසිය කටයුතු කරනු ලැබුවේ.\nඑහි දී අනාවරණය වී ඇත්තේ, සැකකාර විදුහල්පතිවරයා සිසුන් තම නිල නිවාසයට ගෙන්වා ගෙන විවිධ ත්‍යාග සහ වරප්‍රසාද ලබාදෙමින් ඔවුන් අදාළ කටයුතු සඳහා පොළඹවා ගෙන ඇති බවයි.\nඑමෙන්ම, මෙම විදුහල්පතිවරයාගේ අපයෝජන සිද්ධීන් පිළිබඳ තවත් තොරතුරු දන්නා පාර්ශවයක් සිටී නම් ඒ පිළිබඳව ජාතික ළමාරක්ෂක අධිකාරියට දැනුවත් කරන ලෙසට ද එම අධිකාරිය ඉල්ලීමක් කරනවා.\nසිද්ධිය සම්බන්ධයෙන් විමර්ශන කටයුතු ජාතික ළමාරක්ෂක අධිකාරියේ සභාපති උදය කුමාර අමරසිංහගේ මෙහෙයවීමෙන් සිදු වන අතර, මෙරට පාසල් ආශ්‍රිතව සිදු කළ කවර හෝ අපයෝජන සිදුවීමක් 1929 ළමා උපකාරක සේවයට දැනුම් දෙන ලෙසයි ජාතික ළමාරක්ෂක අධිකාරිය ඉල්ලා සිටින්නේ.",
       "URL": "https://www.hirunews.lk/313748/අපයෝජන-චෝදනා-ලැබූ-රත්නපුර-විදුහල්පති-ගැන-තවත්-පැමිණිලි",
       "Category": "Local News",
       "Parent URL": "https://www.hirunews.lk/local-news.php?pageID=913"
}