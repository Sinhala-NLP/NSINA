{
       "Source": "hirunews",
       "Timestamp": "Sunday, 11 June 2023 - 18:45",
       "Headline": "ජූලි මස 01වැනි දා සිට උපකාරක පන්ති තහනම්",
       "News Content": "ජූලි මස 01වැනි දා සිට යාපනයේ පළවෙනි ශ්‍රේණියේ සිට නමවෙනි ශ්‍රේණිය දක්වා සිසුන්ට සිකුරාදා හා ඉරිදා දිනවලදී උපකාරක පන්ති පැවැත්වීම යාපනය දිසාපති අම්බලවානර් සිවපාලසුන්දරම් විසින් තහනම් කොට තිබෙනවා.\nමෙම ශ්‍රේණීවලට අයත් සිසුන්ට පෞද්ගලික නිවාස වලද සිකුරාදා හා ඉරිදා දිනවලදී පන්ති නොපවත්වන ලෙසද දිසාපතිවරයා දැනුම් දී තිබෙනවා.\nයාපනය දිස්ත්‍රික්කයේ පෞද්ගලික අධ්‍යාපන ආයතනවල හිමිකරුවන්, අධ්‍යාපනඥයින් සහ සමාජ ක්‍රියාකාරිකයින් කැදවා දිසාපතිවරයා විසින් කළ සාකච්ඡාවකින් අනතුරුවයි මෙම තීරණය ගෙන ඇත්තේ.\nනවවන ශ්‍රේණියෙන් ඉහල සිසුන්ට පෞද්ගලික පන්ති සිකුරාදා හා ඉරිදා දිනවලදී පැවැත්වෙන්නේ නම් එම පන්ති වල අවම වශයෙන් එක් විෂයක් පැවැත්වෙන කාලයේදී අමතර විනාඩි 30ක කාලයක් තුළ කලාව, සෞන්දර්ය හා සදාචාරය පිළිබදව ඉගැන්වීම් කළ යුතු බවද දිසාපතිවරයා පවසනවා.\nඊට අමතරව යාපනයේ නව වන ශ්‍රේණියෙන් පහළ සිසුන්ට සිකුරාදා හා ඉරිදා දිනයන් නොවන දිනවලදී පෞද්ගලික පන්ති පවත්වන්නේ නම් පහත සදහන් කාරණා හයට යටත් වන අන්දමට පන්ති පැවැත්විය යුතු බවටද යාපනය දිසාපතිවරයා නිර්දේශකර තිබෙනවා.\nඑම කොන්දේසි මෙසේය.\n1. දෙමාපියන් දැනුවත් කිරීමේ පළමු සැසි පෞද්ගලික අධ්‍යාපන ආයතන ආශ්‍රිතව පැවැත්විය යුතුය. මේ සඳහා ප්‍රාදේශීය ලේකම් කොට්ඨාස මට්ටමින් පූර්ණ සහයෝගය අවශ්‍ය වේ.\n2. 9 වැනි පන්තිය දක්වා සිසුන් සඳහා විශේෂ අධ්‍යාපන කටයුතු ඉරිදා දිනවල සම්පූර්ණයෙන්ම නතර කළ යුතුය.\n3. අධ්‍යාපන ආයතන සෞඛ්‍ය පහසුකම්, පන්ති කාමර පහසුකම් වලින් සමන්විත විය යුතු අතර රජයේ ගොඩනැගිලි පෞද්ගලික පන්ති සදහා යොදා නොගත යුතුය.\n4. පෞද්ගලික අධ්‍යාපන ආයතනයේ නිර්වචනය අධ්‍යාපන දෙපාර්තමේන්තුවේ ආණ්ඩුකාරවරයා සමඟ සාකච්ඡා කර නිකුත් කරනු ලැබේ. අධ්‍යාපන ආයතන පළාත් පාලන ආයතනයේ, ප්‍රාදේශීය ලේකම් කාර්යාලයේ ලියාපදිංචි කිරීම අනිවාර්ය වේ.\n5. පෞද්ගලික අධ්‍යාපන ආයතන ආධ්‍යාත්මික හා සමාජීය ප්‍රශ්න ගැන සාකච්ඡා කිරීමට විනාඩි 15 ත් 30 ත් අතර කාලයක් වැය කළ යුතුය.\n6. පෞද්ගලික අධ්‍යාපන ආයතන සෞඛ්‍ය දෙපාර්තමේන්තුව, පොලිස් දෙපාර්තමේන්තුව, ආගමික නියෝජිතයන්, ළමා සුබසාධන නිලධාරීන්, අධ්‍යාපන දෙපාර්තමේන්තුව සමඟ සංගමයක්පි හිටුවාගෙන මෙම කටයුතු නිසි ලෙස සිදුවන බව නිරීක්ෂණය කරවා ගත යුතුය.",
       "URL": "https://www.hirunews.lk/337642/ජූලි-මස-01වැනි-දා-සිට-උපකාරක-පන්ති-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=277"
}