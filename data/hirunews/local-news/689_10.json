{
       "Source": "hirunews",
       "Timestamp": "Sunday, 04 December 2022 - 13:40",
       "Headline": "දවස් 07න් වැනසූ වන පියස (වීඩියෝ)",
       "News Content": "සේරුවිල ප්‍රාදේශීය ලේකම් කොට්ඨාසයට අයත් සෝමපුර සහ මැදගම අතර ඇති රක්ෂිතය ප්‍රදේශයේ දේශපාලනඥයින්ගේද අනුදැනුම මත එළිපෙහෙළි කරන බවට ප්‍රදේශවාසීන් චෝදනා කරනවා.\nඔවුන් පවසන්නේ සතියක කාලයක් තුළ අක්කර 20ක පමණ භූමියක් විනාශ කර ඇති බවයි.\nමෙම රක්ෂිත භූමිය පවතින්නේ ත්‍රිකුණාමල දිස්ත්‍රික්කයට අයත් සේරුවිල ප්‍රාදේශීය ලේකම් කොට්ඨාසයේ සෝමපුර සහ මැදගම අතරයි.\nප්‍රදේශවාසීන් පවසන්නේ සතියක පමණ කාලයක තිස්සේ විවිධ පුද්ගලයින් පැමිණ බැකෝ යන්ත්‍ර ආදිය යොදා ගනිමින් මෙම ප්‍රදේශය එළිපෙහෙළි කරන බවයි.\nමෙම රක්ෂිත ප්‍රදේශයේ වන අලීන් ඇතුළු විවිධ වර්ගයේ වන සතුන් බහුලව ගැවසෙන බව ද ප්‍රදේශවාසීන් පෙන්වා දෙනවා.\nමෙලෙස රක්ෂිත භූමිය විනාශ කිරීම නිසා වන අලීන්ගෙන් ජන ජීවිතයට එල්ල වන තර්ජන ද ඉහළ ගොස් තිබෙනවා.\nප්‍රදේශවාසීන් සහ මහා සංඝරත්නය අදාළ ප්‍රදේශය නිරීක්ෂණය කළ අතර මැදගම ශ්‍රී බෝධිරාජාරාමාධිපති හිමියන් පැවසුවේ මෙම රක්ෂිතය තුළ වසර සියයකට වඩා පැරණි ගස් වර්ග ද තිබූ බවයි.\nකෙසේවෙතත් වන සංරක්ෂණ නිලධාරීන් පවසන්නේ අදාළ එළිපෙහෙළි කිරීම සම්බන්ධයෙන් තමන් නොදන්නා බවයි.",
       "URL": "https://www.hirunews.lk/321923/දවස්-07න්-වැනසූ-වන-පියස-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=689"
}