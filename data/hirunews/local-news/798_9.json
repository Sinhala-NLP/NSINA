{
       "Source": "hirunews",
       "Timestamp": "Monday, 17 October 2022 - 6:58",
       "Headline": "ගෝලීය සාගිනි දර්ශකයේ ශ්‍රී ලංකාව 64 වන ස්ථානයට - ඉන්දියාව පසුබසී (වීඩියෝ)",
       "News Content": "2022 වසරේ ගෝලීය සාගිනි දර්ශකයේ 64 වන ස්ථානය හිමිකර ගැනීමට ශ්‍රී ලංකාව සමත්ව තිබෙනවා.\nමෙවර සාගිනි දර්ශකයට රටවල් 121ක් ඇතුළත් වුණා.\nලකුණු 13යි දශම 6ක් හිමි කරගත් ශ්‍රී ලංකාව මෙම දර්ශකයට අනුව සාගින්න අතින් මධ්‍යස්ථ මට්ටමේ පසුවනවා.\nඉකුත් වසරේ සාගිනි දර්ශකයේ ශ්‍රී ලංකාව රටවල් 116ක් අතරින් 65 වන ස්ථානයේ පසුවුණා.\nසංවර්ධනය වෙමින් පවතින රටවල් යොදා ගනිමින් අයර්ලන්තයේ සහ ජර්මනියේ සංවිධාන දෙකක් එක්ව වාර්ෂිකව මෙම ගෝලීය සාගිනි දර්ශකය පිළියෙල කරනු ලබනවා.\nරටවල ආහාර හිඟය, නිසි පෝෂණයක් නොමැතිවීම, ළමයින්ගේ වර්ධනය, සමබල අහාර වේලක් සපයා ගැනීමට ඇති හැකියාව, වයසට සමගාමීව ළමයින්ගේ වර්ධනය සිදුවීම සහ ළදරු මරණ අනුපාතිකය වැනි කරුණු මෙහිදී සලකා බැලෙනවා.\nමෙම වසරේ සාගිනි දර්ශකයේ දකුණු ආසියානු රටවල් අතරින් ඉන්දියාව 107 වන ස්ථානයට පසුබැස ඇත්තේ 101 වන ස්ථානයේ සිටයි.\nපාකිස්ථාන 99 වන ස්ථානයේත් බංග්ලාදේශය 84 වන ස්ථානයේත් පසුවනවා.\nමේ අතර මේ සම්බන්ධයෙන් අදහස් පළකරමින් ඉන්දීය විදේශ අමාත්‍යාංශය සදහන් කර තිබුණේ මෙම දර්ශකය සැකසීමේ දී වැරදි ගණනය කිරිම් සිදුව ඇති බැවින් එය පිළිගත නොහැකි බවයි.",
       "URL": "https://www.hirunews.lk/318063/ගෝලීය-සාගිනි-දර්ශකයේ-ශ්‍රී-ලංකාව-64-වන-ස්ථානයට-ඉන්දියාව-පසුබසී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=798"
}