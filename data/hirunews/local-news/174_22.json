{
       "Source": "hirunews",
       "Timestamp": "Tuesday, 18 July 2023 - 10:53",
       "Headline": "නිවෙසින් අතුරුදන් කාන්තාවකගේ සිරුර කෙසෙල්ගමු ඔයේ",
       "News Content": "නිවෙසින් අතුරුදන්ව සිටි පස්දරු මවකගේ සිරුර කාසල්රි ජලාශයට ප්‍රධාන වශයෙන් ජලය ගලා බසින කෙසෙල්ගමු ඔයේ ගැඹුරු වළක තිබි අද (18) අලුයම සොයා ගත් බව නොර්වුඩ් පොලිසිය පවසනවා.\nකෙසෙල්ගමු ඔයේ තිබි මෙසේ සොයා ගනු ලැබුවේ නොර්වුඩ් පොලිස් වසමට අයත් සෙන් ජොන් ටිලරි වතු යායේ පදිංචි ආර්.තනලෙච්චමි නමැති 56 හැවිරිදි පස්දරු මවකගේ සිරුරයි.\nමිය ගිය තම මව රෝගි තත්ත්වයකින් පෙළෙන බවත්, ඊයේ (17) රාත්‍රි 10 පමණ වන තෙක් තමන් සමඟ නිවෙසේ සිටි බවත්, මවගේ රෝගි තත්ත්වයට දික්ඔය මූලික රෝහලේ සායනයකට අද උදැසන යෑමට නියමිතව තිබූ බව ඇයගේ පුත් කුමරේෂන් දුෂාන් නොර්වුඩ් පොලිසිය වෙත පැමිණිලි කර තිබෙනවා.\nනිදා සිටි මව අවදි කරවිමට අලුයම 3 ට පමණ ගිය අවස්ථාවේ මව කාමරයේ නොසිටි හෙයින්, තම පියා සහ අසල්වාසින් සමඟ මව සොයා සිදු කළ මෙහෙයුමකදි මවගේ සිරුර නිවෙස අසලින් ගලා බසින කෙසෙල්ගමු ඔයේ තිබි සොයා ගත් බව ඔහු පවසනවා.\nනොර්වුඩ් පොලිසිය පැවැසුවේ මිය ගිය කාන්තාවගේ සිරුර පශ්චාත් මරණ පරික්ෂණය සඳහා දික්ඔය මුලික රෝහලේ විශේෂඥ අධිකරණ වෛද්‍යවරිය වෙත යොමු කරන බවයි.",
       "URL": "https://www.hirunews.lk/341596/නිවෙසින්-අතුරුදන්-කාන්තාවකගේ-සිරුර-කෙසෙල්ගමු-ඔයේ",
       "Category": "Local News",
       "Parent URL": "https://www.hirunews.lk/local-news.php?pageID=174"
}