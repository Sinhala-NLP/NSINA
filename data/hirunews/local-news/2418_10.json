{
       "Source": "hirunews",
       "Timestamp": "Thursday, 01 October 2020 - 13:09",
       "Headline": "කෝටි 6කට විකිණීමට තැත් කළ වාලම්පුරි 02ක්, සමඟ හතර දෙනෙකු අල්ලයි",
       "News Content": "ගාල්ල - ඉමදූව නගරයේදී වාලම්පුරි දෙකක් රුපියල් කෝටි 6කට අධික මුදලකට විකිණීමට තැත් කළ 4 දෙනෙකු කළුතර පොලිස් විශේෂ කාර්ය බලකා කදවුරේ නිලධාරීන් අත්අඩංගුවට ගනු ලැබුවා.\nඊයේ අත්අඩංගුවට ගත් මොවුන් නුවරඑළිය සහ ඉමදූව ප්‍රදේශවල පදිංචිකරුවන්.\nඑමෙන්ම දිවයින පුරා නිවාස බිඳ දේපල සහ රන් භාණ්ඩ සොරකම් කිරීමේ සිද්ධීන් සම්බන්ධයෙන් අත්අඩංගුවට ගැණුනු චූන් කුරුල්ලා නමැත්තා මේ මස 14 වනදා දක්වා රක්ෂිත බන්ධනාගාර ගත කර තිබෙනවා.\nඒ සැකකරු හලාවත දිසා විනිසුරු අනුර ඉන්ද්‍රජිත් බුද්ධදාස හමුවට ඊයේ ඉදිරිපත් කිරීමෙන් අනතුරුවයි.\nහලාවත කොට්ඨාශ අපරාධ විමර්ශන අංශය සිදුකළ වැටලීමකදී මෙම සැකකරු හලාවත - විලත්ත ප්‍රදේශයේදී හෙරොයින් මිලිග්‍රෑම් 3200ක් සමඟ පසුගිය බ්‍රහස්පතින්දා අත්අඩංගුවට ගනු ලැබුවා.\nඉන් අනතුරුවයි සැකකරු දින 7ක් රඳවාගෙන ප්‍රශ්න කිරීමෙන් අනතුරුව ඊයේ යලි හලාවත අධිකරණය හමුවට ඉදිරිපත් කරනු ලැබුවේ.\nසැකකරු රුපියල් කෝටි 50 කට ආසන්න වටිනාකමකින් යුත් රන් ආභරණ සහ මුදල් සොරා ගෙන ඇති බව ද සිදුකළ ප්‍රශ්න කිරීම් වලදී අනාවරණ වී තිබෙනවා.\nබස්නාහිර පළාතේ ප්‍රදේශ කිහිපයකින් හෙරොයින් සමඟ පුද්ගලයින් 5 දෙනෙකු ඊයේ අත්අඩංගුවට ගෙන තිබෙනවා.\nමිරිහාන ප්‍රදේශයේදී හෙරොයින් ග්‍රෑම් 61යි මිලිග්‍රෑම් 390ක් සමඟ සැකකරුවෙකු අත්අඩංගුවට ගෙන ඇති අතර, හෝමාගම ප්‍රදේශයේදී ද හෙරොයින් ග්‍රෑම් 17යි මිලිග්‍රෑම් 300ක් සමඟ සැකකරුවන් දෙදෙනෙකු අත්අඩංගුවට ගත් බවයි පොලීසිය සදහන් කළේ.\nඑමෙන්ම, ග්‍රෑන්ඞ්පාස් ප්‍රදේශයේදී හෙරොයින් ග්‍රෑම් 10යි මිලිග්‍රෑම් 200ක් සමඟ සැකකරුවෙකු අත්අඩංගුවට ගෙන ඇති අතර අලුත්ගම ප්‍රදේශයේදී ද හෙරොයින් ග්‍රෑම් 4යි මිලිග්‍රෑම් 500ක් සමඟ සැකකරුවෙකු අත්අඩංගුවට ගෙන තිබෙනවා.\nමේ අතර, තීරු බදුවලින් නිදහස්ව මෙරටට ගෙන්වා සීදුව ප්‍රදේශයේ ගුදමක තැන්පත් කර තිබූ අඩි 40ක පමණ බහාලුමක් රේගු භාරයට ගෙන තිබෙනවා.\nඑහි හිමිකරුවන් වාර්තා කර තිබුණේ මෙම බහාලුම තුළ විදේශීය මධ්‍යසාර ලීටර් 11,257ක් ඇති බවටයි.\nකෙසේ වෙතත් අදාල බහාලුම් පරීක්ෂා කිරීමේදී එහි තිබී ඇත්තේ පානීය ජලය ලීටර් 1 බැගින් වූ බෝතල් 15 අසුරන 1179ක් සහ හඳුනා නොගත් ද්‍රව්‍ය අඩංගු බැරල් 20ක ප්‍රමාණයක්.",
       "URL": "https://www.hirunews.lk/251539/කෝටි-6කට-විකිණීමට-තැත්-කළ-වාලම්පුරි-02ක්-සමඟ-හතර-දෙනෙකු-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=2418"
}