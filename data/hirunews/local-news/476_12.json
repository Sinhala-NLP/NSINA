{
       "Source": "hirunews",
       "Timestamp": "Tuesday, 14 March 2023 - 19:48",
       "Headline": "සෞඛ්‍ය, වරාය, විදුලිය, ජල සහ තැපැල් ඇතුලු ක්‍ෂේත්‍ර 40ක් හෙට වර්ජනයට සැරසේ",
       "News Content": "රජයේ නව බදු ප්‍රතිපත්තියට එරෙහිව වරාය, ජල, විදුලි, තෙල්, අධ්‍යාපන සහ තැපැල් ඇතුලු වෘත්තිය සමිති 40ක් හෙට දිනයේ දී වෘත්තිය සමිති ක්‍රියාමාර්ගයකට එළඹීමට නියමිතයි.\nරජයේ වෛද්‍ය නිලධාරීන්ගේ සංගමය මේ දක්වා පළාත් මට්ටමින් වැඩවර්ජනය ක්‍රියාත්මක කළ අතර, හෙට දිනයේ දිවයින පුරා වර්ජනයේ නිරතවන බව එහි මාධ්‍ය ප්‍රකාශක වෛද්‍ය චමිල් විජේසිංහ කියා සිටියා.\nසබරගමුව, වයඹ, ඌව, උතුර සහ උතුරුමැද පළාත්වල අද ක්‍රියාත්මක වූ වෛද්‍ය වර්ජනය හේතුවෙන් රෝගීන් දැඩි අපහසුතාවට පත් වුණා.\nමේ අතර රජයේ වෛද්‍ය නිලධාරීන්ගේ සංසදයේ සභාපති වෛද්‍ය රුක්ෂාන් බෙල්ලන කොළඹ අද කැඳවා තිබූ මාධ්‍ය හමුවකට එක්වෙමින් රජයේ වෛද්‍ය නිලධාරීන්ගේ සංගමයේ වර්ජනය සම්බන්ධයෙන් අදහස් දක්වමින් කියා සිටියේ තම සංගමයේ සහය ඊට හිමි නොවන බවයි.\nමේ අතර වරාය සහ ජල සම්පාදන වෘත්තිය සමිති හෙට පැවැත්වෙන දීපව්‍යාප්ත වැඩ වර්ජනයට සහය පළ කරමින් සේවයෙන් ඉවත්වන බව එම සංගම් ප්‍රකාශ කළා.\nඑමෙන් ම ලංකා විදුලිබල මණ්ඩලයේ වෘත්තිය සමිති ද හෙට දිනයේ ලෙඩ නිවාඩු වාර්තා කරමින් වර්ජනයට සහය පළ කරනවා.\nතැපැල් සේවය ජනාධිපතිවරයා විසින් අති විශේෂ ගැසට් නිවේදනයක් මාර්ගයෙන් ඊයේ රාත්‍රියේ සිට අත්‍යවශ්‍ය මහජන සේවයක් බවට පත් කළ ද සැළසුම් කළ පරිදි අද මධ්‍යම රාත්‍රියේ සිට තම වර්ජනය ක්‍රියාත්මක කරන බවයි ඒකාබද්ධ තැපැල් වෘත්තීය සමිති පෙරමුණේ සම කැදවුම්කරු චින්තක බණ්ඩාර කියා සිටියේ.\nවිශ්වවිද්‍යාල ආචාර්යවරුන් සහ අනධ්‍යයන සේවක මණ්ඩලයද හෙට වෘත්තිය ක්‍රියාමාර්ගයට සහය පළ කරන බව ප්‍රකාශ කළා. ගුරුවරුන්ද හෙට දිනයේ පාසල් නොපැමිණෙන බව ලංකා ගුරු සංගමයේ ප්‍රධාන ලේකම් ජෝෂප් ස්ටාර්ලින් ප්‍රකාශ කළේ කොළඹ අද පැවති මාධ්‍ය හමුවකට එක්වෙමින්.\nකෙසේ වෙතත් ශ්‍රී ලංකා පොදුජන අධ්‍යාපන සේවා සංගමයේ සභාපතිනි වසන්තා හඳපාන්ගොඩ කියා සිටියේ හෙට දිනයේ ක්‍රියාත්මක වර්ජනයට සහභාගි නොවන බවයි.\nමේ අතර සමෘද්ධි හා කෘෂිකර්ම සංවර්ධන නිලධාරීන්ගේ සංගමයද කොළඹ අද කැඳවා තිබූ මාධ්‍ය හමුවකට එක්වෙමින් කියා සිටියේ හෙට පැවැත්වෙන වෘත්තිය ක්‍රියාමාර්ගය සඳහා සිය සහයෝගය ලබා නොදෙන බවයි.\nරජයේ ප්‍රවෘත්ති දෙපාර්තමේන්තුවේ අද පැවති කැබිනට් තීරණ දැනුම්දීමේ මාධ්‍ය හමුවේදී කැබිනට් ප්‍රකාශක අමාත්‍ය බන්දුල ගුණවර්ධන කියා සිටියේ අත්‍යවශ්‍ය සේවා ගැසට් නිවේදනයක් නිකුත් කර ඇති මොහොත ඊට පටහැනිව කටයුතු කරන පුද්ගලයින්ට එරෙහිව නීතිය අකුරටම ක්‍රියාත්මක කරන බවයි.",
       "URL": "https://www.hirunews.lk/329953/සෞඛ්‍ය-වරාය-විදුලිය-ජල-සහ-තැපැල්-ඇතුලු-ක්‍ෂේත්‍ර-40ක්-හෙට-වර්ජනයට-සැරසේ",
       "Category": "Local News",
       "Parent URL": "https://www.hirunews.lk/local-news.php?pageID=476"
}