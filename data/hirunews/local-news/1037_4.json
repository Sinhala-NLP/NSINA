{
       "Source": "hirunews",
       "Timestamp": "Friday, 08 July 2022 - 15:57",
       "Headline": "හිටපු අගමැති ෂින්සෝ අබේගේ අභාවය ගැන ජනපති, හිටපු අගමැති සහ විපක්ෂ නායකගේ ශෝකය",
       "News Content": "ජපානයේ හිටපු අගමැති ෂින්සෝ අබේගේ ඛේදනීය මරණය ගැන බලවත් කණගාටුව පළකරන බව ජනාධිපති ගෝඨාභය රාජපක්ෂ පවසනවා.\nඉතා ගෞරවයට පාත්‍ර වූ දේශපාලනඥයකු ජපානයට අහිමි වී ඇති අතර ඔහුගේ පවුලේ අයට, පක්ෂයට සහ ජපානයේ ජනතාවට තම ශෝකය ප්‍රකාශ කරන බවයි ට්විටර් සටහනක් තබමින් ඔහු සඳහන් කළේ.\nමේ අතර ජපාන හිටපු අගමැතිවරයාගේ හදිසි වියෝව පිළිබඳ කම්පාවට සහ ශෝකයට පත්වන බව හිටපු අගමැති මහින්ද රාජපක්ෂ පවසනවා.\nට්විටර් සටහනක් තබමින් ඔහු පෙන්වා දෙන්නේ ෂින්සෝ අබේ ශ්‍රී ලංකාවේ සැබෑ මිතුරෙක් වූ බවයි.\nයුද්ධයෙන් පසු ක්‍රියාත්මක වූ පශ්චාත් යුද සංවර්ධන සමයේ එය දක්නට ලැබුණු බව මහින්ද රාජපක්ෂ සඳහන් කර තිබෙනවා.\nමෙම අතිශය දුෂ්කර අවස්ථාවේ ජපාන හිටපු අගමැතිවරයාගේ පවුලේ සාමාජිකයන්ට සහ ජපාන ජනතාවට තමාගේ බලවත් ශෝකය පළ කරන බවයි මහින්ද රාජපක්ෂ සිය ට්විටර් සටහන මගින් ප්‍රකාශකර ඇත්තේ.\nමේ අතර මෙම ම්ලේච්ඡ ක්‍රියාව තරයේ හෙළා දකින බව විපක්ෂ නායක සජිත් ප්‍රේමදාස පවසනවා.\nවිප්ලවීය නායකයෙකු අහිමි වූ ඔහුගේ බිරිඳ අකී අබේට, පවුලේ සාමාජිකයන්ට සහ ජපානයේ ජනතාවට බලවත් සංවේගය පුද කරන බවයි විපක්ෂ නායකවරයා ට්විටර් සටහනක් තබමින් ප්‍රකාශ කළේ.",
       "URL": "https://www.hirunews.lk/309448/හිටපු-අගමැති-ෂින්සෝ-අබේගේ-අභාවය-ගැන-ජනපති-හිටපු-අගමැති-සහ-විපක්ෂ-නායකගේ-ශෝකය",
       "Category": "Local News",
       "Parent URL": "https://www.hirunews.lk/local-news.php?pageID=1037"
}