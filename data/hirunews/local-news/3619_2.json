{
       "Source": "hirunews",
       "Timestamp": "Wednesday, 05 December 2018 - 16:21",
       "Headline": "Update :  19 න් කප්පාදු වුණේ ජනපතිගේ බලතල නොව, පාර්ලිමේන්තු බලතලයි - නීතිපති ශ්‍රේෂ්ඨාධිකරණයේදී කියයි",
       "News Content": "19 වන ව්‍යවස්ථා සංශෝධනය හරහා ජනාධිපතිවරයාගේ බලතල නොව, පාර්ලිමේන්තුවේ බලතල කප්පාදුවක් සිදුව ඇති බවට නීතිපති ජයන්ත ජයසූරිය අද ශ්‍රේෂ්ඨාධිකරණය හමුවේ ප්‍රකාශ කළා.\nඒ, ජනාධිපතිවරයා පාර්ලිමේන්තුව විසුරුවා හැරීම අභියෝගයට ලක් කරමින් එක්සත් ජාතික පෙරමුණ ඇතුළු පාර්ශව 13ක් ශ්‍රේෂ්ඨාධිකරණයේ ගොනු කර ඇති පෙත්සම් දෙවන දිනටත් අද විභාග කළ අවස්ථාවේදියි.\nනීතිපතිවරයාගේ කරුණු දැක්වීම්වලින් අනතුරුව අතරමැදි පාර්ශවයන්ගේ කරුණු දැක්වීම් ආරම්භ වූ අතර, අද පස්වරුවේ යළි පෙත්සම් විභාගය හෙට දක්වා කල් දැමුණා.\nශ්‍රේෂ්ඨාධිකරණය හමුවේ පැය කිහිපයක් තම කරුණු දැක්වීම් සිදුකළ නීතිපතිවරයා, ව්‍යවස්ථාවේ 70 වන වගන්තිය උපුටා දක්වමින් සඳහන් කළේ ‘‘වසර හතර හමාරක් ගතවනතුරු පාර්ලිමේන්තුව විසුරුවා හැරීමට නොහැකි බවට’’ සඳහන් එම වගන්තිය පාර්ලිමේන්තුවට අදාළ වගන්තියක් බවයි.\nඒ අනුව පාර්ලිමේන්තු මන්ත්‍රීවරුන්ට වසර හතරහමාරක් ගතවනතුරු තමන් විසින්ම සකස් කරගත් යෝජනාවක් මගින් හෝ පාර්ලිමේන්තුව විසුරුවා හැරීමට නොහැකි වන ලෙස 19 වන ව්‍යවස්ථා සංශෝධනය මගින් නියම කර ඇති බව නීතිපතිවරයා පෙන්වා දුන්නා.\nජනාධිපතිවරයාගේ බලතල නොව පාර්ලිමේන්තුවේ බලතල තමන් විසින්ම කප්පාදු කරගැනීමක් 19 වන සංශෝධනය හරහා සිදුකර ඇති බව එහිදී නීතිපතිවරයා සඳහන් කළා.\nජනාධිපතිවරයාට ව්‍යවස්ථාවේ තිස්තුන දෙක වගන්තිය යටතේ පැහැදිළිවම  ඕනෑම අවස්ථාවක පාර්ලිමේන්තුව විසුරුවා හැරීමේ බලය ලබාදී ඇති බවද එහිදී නීතිපති ජයන්ත ජයසූරිය පෙන්වා දුන්නා.\nඑම කරුණු දැක්වීමෙන් අනතුරුව ගොනුකර තිබූ අතරමැදි පෙත්සම් පහ වෙනුවෙන් නීතීඥවරුන් කරුණු දැක්වීම  ආරම්භ කළා.\nඑහිදී ශ්‍රී ලංකා පොදුජන පෙරමුණේ සභාපති මහාචාර්ය ජී.එල්. පීරිස් වෙනුවෙන් පෙනී සිටි ජනාධිපති නීතීඥ සංජය ජයවර්ධන ව්‍යවස්ථාවේ හැට දෙක, දෙක වගන්තිය උපුටා දැක්වූවා.\nඑහි සඳහන් ජනාධිපතිවරයාට පාර්ලිමේන්තුව විසුරුවා හැරිය හැකියි.\nයන වගන්තිය, ඉංග්‍රීසි භාෂාවෙන් සහ සිංහල භාෂාවෙන් අර්ථ දෙකක් නිරූපණය කරන බව ඔහු එහිදී පෙන්වා දුන්නා.\nරටේ නීතිය සිංහල භාෂාවෙන් පිළිගන්නා බව දැක්වූ ජනාධිපති නීතීඥවරයා ව්‍යවස්ථාවේ හැට දෙක, දෙක යටතේ පාර්ලිමේන්තුව විසුරුවා හැරීමේ බලය ජනාධිපතිවරයා සතු බව සඳහන් කළා.\nඑම තර්කය විනිසුරු මඩුල්ලේ දැඩි කථාබහට ලක්වූ බවයි එහි සිටි හිරු අධිකරණ වාර්තාකරු සඳහන් කළේ.\nවිශේෂයෙන්ම එම තර්කය පැහැදිළි කරගැනීම සඳහා ශ්‍රේෂ්ඨාධිකරණ විනිසුරු ප්‍රසන්න ජයවර්ධන කිහිපවරක්ම ප්‍රශ්න යොමු කරමින් විමසා ඇත්තේ ජනාධිපතිවරයාට එලෙස පාර්ලිමේන්තුව විසුරුවීමේ හැකියාවක් පවතීද යන්නයි.\nඊට පිළිතුරු ලබාදෙමින් ජනාධිපති නීතීඥ සංජය ජයවර්ධන කියා සිටියේ එම වගන්තිය අනුව ජනාධිපතිවරයාට ඊට අදාළ පූර්ණ බලතල ලබාදී ඇති බවයි.\nඑය වෙනත් වගන්තියකට යටත් නොවන බවද ඔහු අවධාරණය කළා.\nඅනතුරුව නඩු විභාගය හෙට දිනය දක්වා කල් තැබුණු අතර, හෙට දිනයේදී අතරමැදි පාර්ශව හතරක් කරුණු දැක්වීමට නියමිතයි.\nඑම කරුණු දැක්වීමෙන් අනතුරුව පෙත්සම් පාර්ශවයට යළි ප්‍රති පිළිතුරු දැක්වීමේ අවස්ථාව හිමිවන අතර, පසුව ශ්‍රේෂ්ඨාධිකරණය සිය තීන්දුව ලබාදීම සඳහා දින නියම කරනු ඇති.\nමේ පෙත්සම් විභාගයෙන් අනතුරුව මාධ්‍ය වෙත අදහස් දැක්වූ නීතීඥ ප්‍රේමනාත් සී දොළවත්ත ප්‍රකාශ කළේ ජනාධිපතිවරයා සිදුකර ඇත්තේ රාජ්‍ය පාලනයට අවශ්‍ය ක්‍රියාමාර්ගයක් ගැනීම පමණක් බවයි.\nUpdate : Wednesday, December 5, 2018 04,31PM\n---------------------------------------------------------\nජනාධිපතිවරයා පාර්ලිමේන්තුව විසුරුවා හැරීම අභියෝගයට ලක් කරමින් එක්සත් ජාතික පෙරමුණ ඇතුළු පාර්ශව 13ක් ශ්‍රේෂ්ඨාධිකරණයේ ගොනු කර ඇති පෙත්සම් විභාගයට අදාළව නීතිපතිවරයාගේ කරුණු දැක්වීම මේ වනවිට අවසන් වී තිබෙනවා.\nඑහිදී නීතිපති ජයන්ත ජයසූරිය කියා සිටියේ ජනපති තීන්දුවට එරෙහිව පෙත්සම් විභාගය සඳහා ශ්‍රේෂ්ඨාධිකරණයට බලයක් නොමැති බවයි.\nමේ වනවිට අතරමැදි පෙත්සම්වල නීතීඥවරුන් කරුණු දැක්වීම ආරම්භ කර ඇති බවයි හිරු අධිකරණ වාර්තාකරු සඳහන් කළේ.\nඅද පෙරවරු 10 ට පමණ මෙම පෙත්සම විභාගය ආරම්භ කෙරුණේ අගවිනිසුරු ප්‍රමුඛ සත් පුද්ගල විනිසුරු මඩුල්ල හමුවේයි.",
       "URL": "https://www.hirunews.lk/205543/update-19-න්-කප්පාදු-වුණේ-ජනපතිගේ-බලතල-නොව-පාර්ලිමේන්තු-බලතලයි-නීතිපති-ශ්‍රේෂ්ඨාධිකරණයේදී-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3619"
}