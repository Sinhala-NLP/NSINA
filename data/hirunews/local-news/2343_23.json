{
       "Source": "hirunews",
       "Timestamp": "Sunday, 08 November 2020 - 20:32",
       "Headline": "හොරණ ඇඟලුම් කම්හලේ ආසාදිතයින් සංඛ්‍යාවත් ඉහළට (වීඩියෝ)",
       "News Content": "හොරණ - බොඩිලයින් ඇඟළුම් කර්මාන්තශාලාවෙන් වාර්තාවන මුළු ආසාදිත සංඛ්‍යාව මේ වනවිට 170 දක්වා ඉහළ ගොස් තිබෙනවා.\nඒ, ඊයේ දිනයේත් නව ආසාදිතයන් 80 දෙනෙකු හඳුනාගැනීමත් සමඟයි.\nසේවකයන් 6,000 කට ආසන්න පිරිසක් සේවය කරන අදාළ ඇඟළුම් කර්මාන්තශාලාවේ රජය මගින් පසුගියදා පී සී ආර් පරීක්ෂණ සඳහා යොමුකළ පිරිස් නිරෝධායනයට යොමුකරන ලෙස සෞඛ්‍ය අංශ ලබාදුන් උපදෙස් මත ඔවුන් අද නිරෝධායනය සඳහා යොමුකළ බව හොරණ සෞඛ්‍ය වෛද්‍ය නිලධාරී කාර්යාලය සඳහන් කළා.\nඑම කර්මාන්තශාලාවේ සිදුකළ පී සී ආර් පරීක්ෂණවල වාර්තා තවදුරටත් ලැබීමට නියමිත අතර, හොරණ, ඉංගිරිය, බුලත්සිංහල, අගලවත්ත, කිරිඇල්ල සහ පාදුක්ක ප්‍රදේශවල මෙන්ම මහනුවර, අනුරාධපුර වැනි දුරබැහැර ප්‍රදේශවල පදිංචිකරුවන් ද ඒ අතර සිටින බව සඳහන්.\nකෙසේ වෙතත්, එම කර්මාන්තශාලාව හිමි මාස් හෝල්ඩින්ග්ස් ආයතනය නිවේදනයක් නිකුත් කරමින් සඳහන් කළේ දිවයින පුරා පිහිටි තම කාර්මාන්තශාලාවල සේවකයන් වෙනුවෙන් පී.සී.ආර්. පරීක්ෂණ පුළුල් කර ඇති බවයි.\nමේ අතර බස්නාහිර පළාතේ පොලිස් ස්ථානවලට අනුයුක්ත නිලධාරීන් 235 දෙනෙකුට මේ වනවිට වෛරසය ආසාදනය වී ඇති බව බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති කාර්යාලය සඳහන් කළා.\nඉන් හයදෙනෙකු දැනටමත් පූර්ණ සුවය ලබා ඇති අතර, තවදුරටත් 229 දෙනෙකු රෝහල්ගතව ප්‍රතිකාර ලබනවා.\nමේ අතර අනුරාධපුර පූජා නගරයේ සැරිසරන 80 හැවිරිදි යාචකයෙකුටද වෛරසය ආසාදනය වී ඇති බව අද තහවුරු වී තිබෙනවා.\nශ්‍රී මහා බෝධි මාවතේ මල්වතු ඔය අසළ යාචකයින් රැඳී සිටින ස්ථානයේ කාලයක් තිස්සේ නවාතැන් ගෙන සිටින මොහු කොරෝනා ආසාදිතයෙකු බවට අද තහවුරු වුණේ අනුරාධපුර ශික්ෂණ රෝහලේදියි.\nමොහු රුවන්වැලි සෑය අසළ වැඩි වශයෙන් සිඟමනේ යෙදෙන බවටයි ඔහු සම්බන්ධයෙන් සිදුකළ සොයාබැලීම්වලදී අනාවරණ වී ඇත්තේ.\nගම්පහ දිස්ත්‍රික්කයේ ජාඇළ, වත්තල, පෑලියගොඩ, මහර සහ ගම්පහ ප්‍රදේශවල පදිංචි කොරෝනා රෝග ලක්ෂණ පෙන්නුම් කළ 90 දෙනෙකු අද වැලිසර - නවලෝක ක්‍රීඩාංගනයට රැගෙනවිත් කහවත්ත සහ බිංගිරිය රෝහල් වෙත යැවීමට කටයුතු කළ බව අප වාර්තාකරු සඳහන් කළා.\nඔවුන් පෑලියගොඩ මත්ස්‍ය වෙළඳපොලට සම්බන්ධ ආශ්‍රිතයන් බව හඳුනාගෙන තිබෙනවා.",
       "URL": "https://www.hirunews.lk/254298/හොරණ-ඇඟලුම්-කම්හලේ-ආසාදිතයින්-සංඛ්‍යාවත්-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2343"
}