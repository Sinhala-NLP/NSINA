{
       "Source": "hirunews",
       "Timestamp": "Friday, 23 April 2021 - 19:29",
       "Headline": "ලීටර් 18 ගෑස් සිලින්ඩර් වෙළඳපොළෙන් ඉවත්කර ගන්නා ලෙසට දැනුම්දීමක් (වීඩියෝ)",
       "News Content": "මෙතෙක් වෙළඳපොලේ පැවති කිලෝග්‍රෑම් 12 යි දශම 5 ක් වූ ගෑස් සිලින්ඩරය වෙනුවට ලීටර් 18ක් අඩංගු නව ගෑස් සිලින්ඩරයක් නිකුත් කිරීම සම්බන්ධයෙන් මතුවුණේ ගැටලුකාරි තත්ත්වයක්.\nඒ නව ගෑස් සිලින්ඩරය හේතුවෙන් පාරිභෝගිකයින්ට අසාධාරණයක් සිදුව ඇති බවට ප්‍රකාශ වීමත් සමඟයි.\nකිලෝග්‍රෑම් 12යි දශම 5ක ගෘහස්ථ ගෑස් සිලින්ඩරයක ඇතුළත් විය යුතු ලීටර් ප්‍රමාණය 25ක් පමණ වන අතර, නව සිලින්ඩරයෙහි ඇත්තේ ලීටර් 18ක් පමණයි.\nමේ සම්බන්ධයෙන් අප පාරිභෝගික සේවා අධිකාරියේ මීට පෙර කළ විමසීමකදී ඔවුන් ප්‍රකාශ කළේ එම ගෑස් සිලින්ඩරය වහාම වෙළඳපොලෙන් ඉවත් කරගන්නා ලෙසට අදාල ගෑස් සමාගම වෙත දැනුම් දුන් බවයි.\nඑසේම, පාරිභෝගික ආරක්ෂණ රාජ්‍ය අමාත්‍යවරයා අදාළ සමාගමට ප්‍රකාශ කර ඇත්තේ අදාළ ගෑස් සිලින්ඩරවල බර කිලෝග්‍රෑම් වලට හරවා යළි වෙළඳපොලට නිකුත් කරන ලෙසයි.",
       "URL": "https://www.hirunews.lk/269319/ලීටර්-18-ගෑස්-සිලින්ඩර්-වෙළඳපොළෙන්-ඉවත්කර-ගන්නා-ලෙසට-දැනුම්දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2000"
}