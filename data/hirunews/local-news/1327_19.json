{
       "Source": "hirunews",
       "Timestamp": "Monday, 28 February 2022 - 13:00",
       "Headline": "ඇමරිකානු පුරවැසියන්ට බරපතළ නිවේදනයක් (වීඩියෝ)",
       "News Content": "හැකි වහා ම රුසියාවෙන් ඉවත් වීමට කටයුතු කරන ලෙස ඇමෙරිකා එක්සත් ජනපදය සිය පුරවැසියන්ගෙන් ඉල්ලා සිටිනවා.\nඇමරිකානු රාජ්‍ය දෙපාර්තමේන්තුව නිවේදනයක් නිකුත් කරමින් සඳහන් කරන්නේ, මේ වන විට රුසියානු ගුවන් සේවාවන්ට ලොව බොහෝ රටවල් සිය ගුවන් සීමාවට ඇතුළු වීම තහනම් කර තිබීම හේතුවෙන් ඉදිරියේ දී රුසියාවෙන් පිටතට යාම අතිශය දුෂ්කර කරුණක් විය හැකියි බවයි.\nඒ හේතුවෙන් මේ වන විටත් ක්‍රියාත්මක වන වාණිජ ගුවන් සේවාවන් භාවිත කරමින් වහා ම ඒ රටින් පිටවීමට අවකාශ සලසා ගන්නා ලෙස ඇමරිකානු රාජ්‍ය දෙපාර්තමේන්තුව රුසියාවේ රැඳී සිටින එරට පුරවැසියන්ගෙන් ඉල්ලා සිටිනවා.\n\"පවතින වාණිජ විකල්ප ගුවන් සේවාවන් හරහා වහා ම රුසියාවෙන් පිටවීම ගැන සලකා බැලිය යුතුය,\" යනුවෙන් මොස්කව්හි එක්සත් ජනපද තානාපති කාර්යාල වෙබ් අඩවියේ පෙබරවාරි 27 දින ආරක්ෂක අනතුරු ඇඟවීමේ සටහන් කර තිබුණා.\nඑක්සත් ජනපද පුරවැසියන්ගෙන් ඇමරිකානු රාජ්‍ය දෙපාර්තමේන්තුව වැඩිදුරටත් ඉල්ලා ඇත්තේ, \"එක්සත් ජනපද රජයේ ආධාර මත රඳා නො පවතින හදිසි සැලැස්මක්\" ලෙස සලකා රටින් පිට ව යෑමට සැලසුම් කළ යුතු බව යි.\nමේ අතර ඇමරිකානු රාජ්‍ය දෙපාර්තමේන්තුව රුසියාව සඳහා එහි සංචාරක උපදේශනය තබා ඇත්තේ, \"4 වැනි මට්ටමේ සංචාරය නො කරන්න\" යන දැඩි අවවාදාත්මක තත්ත්වයේ යි.\nදෙවැනි ලෝක සංග්‍රාමයෙන් පසු යුරෝපීය රාජ්‍යයකට එල්ල කරන ලද විශාලතම ප්‍රහාරය වන රුසියාව යුක්රේනය ආක්‍රමණය කිරීමත් සමඟ ම එක්සත් ජනපද හා යුරෝපීය රජයන් රුසියානු බැංකු සහ මූල්‍ය ආයතනවලට සම්බාධක පැනවීමට කටයුතු කළා.\nමේ සමඟ ම මෙම ආක්‍රමණය මේ වන විට බටහිර ජාතිකයින් ඉලක්ක කර ගනිමින් ක්‍රියාත්මක වන බවටත් තොරතුරු වාර්තා වනවා.",
       "URL": "https://www.hirunews.lk/298277/ඇමරිකානු-පුරවැසියන්ට-බරපතළ-නිවේදනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1327"
}