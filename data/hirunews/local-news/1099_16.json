{
       "Source": "hirunews",
       "Timestamp": "Monday, 13 June 2022 - 6:41",
       "Headline": "නාට්ටාමියාට සිදු කළ අමානුෂික පහරදීම - තවත් ඝාතන රැසක් රට වටා (වීඩියෝ)",
       "News Content": "වව්නියාව බසාර් විදීය ප්‍රදේශයේ වෙළෙඳසැලක් ඉදිරිපිටදී සිදු වූ පහරදීමකින් පුද්ගලයෙකු මියගොස් තිබෙනවා.\nවිමර්ශනවලදී අනාවරණ වූ තොරතුරු මත මෙම ඝාතනයට අදාළව එක් සැකකරුවෙකු අත්අඩංගුවට ගෙන ඇති අතර තවත් සැකකරුවෙකු සොයා\nවිමර්ශන ක්‍රියාත්මකයි.\nවව්නියාව බසාර් වීදිය ප්‍රදේශයේ වෙළෙඳසැලක් ඉදිරිපිට පුද්ගල මළසිරුරක් ඇති බවට පසුගිය 11 වැනිදා වව්නියාව පොලිසියට තොරතුරක් ලැබී තිබුණා.\nඒ අනුව සිදුකළ මූලික විමර්ශනවලදී අනාවරණ වී තිබුණේ එය මනුෂ්‍ය ඝාතනයක් බවයි.\nමියගොස් සිටි පුද්ගලයා වව්නියාව නගරයේ නාට්ටාමි රැකියාව සිදු කළ පුද්ගලයෙකු බවට ද හඳුනා ගෙන තිබුණා.\nසිද්ධිය සම්බන්ධයෙන් සිදුකළ විමර්ශනවලදී අනාවරණ වී තිබුණේ බීමතින් සිදු කළ පහරදීමකින් මෙම පුද්ගලයා මියගොස් ඇති බවයි.\nඑම පහරදීම සිදුවන අයුරු වෙළෙඳසැලක තිබු සී.සී.ටී.වී කැමරාවක ද සටහන්ව තිබුණා.\nඑම දර්ශන උපයෝගි කර ගනිමින් ඝාතනයට අදාළව එක් සැකකරුවෙකු අත්අඩංගුවට ගෙන ඇති අතර ඔහු ද වව්නියාව නගරයේ නාට්ටාමි රැකියාවේ නිරත වන පුද්ගලයෙකු බවයි අනාවරණ වී ඇත්තේ.\nඝාතනයට ලක්වු පුද්ගලයාගේ මළසිරුර පශ්චාත් මරණ පරීක්ෂණය සඳහා වව්නියාව රෝහල වෙත යොමුකර තිබෙනවා.\nමේ අතර කුරුණෑගල පන්සියගම නාඋයන ආරණ්‍ය සේනාසනයේ වැඩවිසු 31 හැවිරිදි හිමි නමක් පිඬු සිඟා වඩිමින් සිටියදී බඳින තුවක්කුවක් ක්‍රියාත්මක වීමෙන් වෙඩි වැදී අපවත් වී තිබෙනවා.\nසිද්ධිය සම්බන්ධයෙන් පන්සියගම පොලිසිය විමර්ශන සිදුකරනවා.\nගෙවුණු පැය 24 තුළ දිවයිනේ සිදු වූ තවත් මනුෂ්‍ය ඝාතන දෙකක් පිළිබඳ පොලිස් මාධ්‍ය ප්‍රකාශක කාර්යාලය නිවේදනය කරනවා.\nඊයේ (12) මල්ලාවි පොලිස් වසමේ පාලිනගර් මාර්ගයේ හිසේ ලේ ගලන තුවාල සහිතව පුද්ගලයෙකු වැටී සිටින බවට පොලිසියට ලද තොරතුරකට අනුව විමර්ශන ආරම්භ කර තිබෙනවා.\nමෙම පුද්ගලයා මල්ලාවි රෝහලට ඇතුළත් කරන විටත් ජීවිතක්ෂයට පත්ව සිටි බවයි වාර්තා වන්නේ.\nමෙලෙස ජීවිතක්ෂයට පත්ව ඇත්තේ 40 හැවිරිදි වව්නිකුලම් හි පදිංචිකරුවෙක්.\nඅදාළ පුද්ගලයා එදින රාත්‍රියේ දී පැවැත්වුණු උපන්දින සාදයකට අනාරාධිතව සහභාගී ව පැමිණෙමින් සිටින අතරතුර මෙම අනතුර සිදුව තිබෙනවා.\nසිද්ධිය සම්බන්ධයෙන් මල්ලාවි පොලිසිය විමර්ශන සිදු කරන අතර මෘත ශරීරය සම්බන්ධයෙන් මහේස්ත්‍රාත් පරීක්ෂණයක් සිදු කිරීමට මාංචෝලේ රෝහලේ මෘත ශරීරාගාරයේ තබා තිබෙනවා.\nමේ අතර ඊයේ රාත්‍රි කාලයේ දී කුරුවිට පොලිස් වසමේ පොහොරබාව ප්‍රදේශයේ දී බීමත්ව පැමිණි පුත්‍රයා විසින් සිය පියාට පොල්ලකින් පහර දී ඝාතනය කර තිබෙනවා.\nකුරුවිට පොලීසිය පැවසුවේ, ජීවිතක්ෂයට පත්ව ඇත්තේ 66 හැවිරිදි පරකඩුව ප්‍රදේශයේ පදිංචිකරුවෙක්.\nසැකකරු පැමිණ බීමත්ව සිය බිරිඳ පහරදෙන විට දී ඇය බේරාගැනීමට පුත්‍රයාගේ පියා වන මාමණ්ඩිය මැදිහත්ව ඇති අතර,එහිදියි සැකකරු විසින් පියාට පොල්ලකින් පහර දී ඇත්තේ.\nසැකකරු 34 හැවිරිදි අයෙකු වන අතර, ඔහු කුරුවිට පොලිසිය විසින් අත් අඩංගුවට ගෙන තිබෙනවා.",
       "URL": "https://www.hirunews.lk/306967/නාට්ටාමියාට-සිදු-කළ-අමානුෂික-පහරදීම-තවත්-ඝාතන-රැසක්-රට-වටා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1099"
}