{
       "Source": "hirunews",
       "Timestamp": "Saturday, 07 November 2020 - 13:18",
       "Headline": "මෙරට පී.සී.ආර්. පරීක්ෂණවල වියදම කෝටි 6 ඉක්මවයි (වීඩියෝ)",
       "News Content": "කොරෝනා වෛරස ආසාදිතයින් හඳුනාගැනීම සඳහා මෙරට තුළ සිදුකරන පී.සී.ආර්. පරීක්ෂණවල රසායනාගාර කටයුතු සඳහා පමණක් දිනකට රුපියල් කෝටි 06 කට වැඩි මුදලක් වැය වන බව සෞඛ්‍ය අමාත්‍යාංශය පවසනවා.\nඑහි උසස් නිලධාරියෙකු සඳහන් කළේ පී.සී.ආර්. පරීක්ෂණවල රසායනාගාර කටයුතු සඳහා රුපියල් 6,000 ක් පමණ එක් පුද්ගලයෙකු වෙනුවෙන් වැය වන බවයි.\nසාමාන්‍යයෙන් දෛනිකව මෙරට තුළ මේ වනවිට පී.සී.ආර්. පරීක්ෂණ දසදහස ඉක්මවා සිදුකරනවා.\nඊයේ දිනය තුළ පී.සී.ආර්. පරීක්ෂණ 11,824 ක් සිදුකර ඇති අතර, ඒ අනුව මේ වනවිට දිවයින පුරා සිදුකර ඇති පී.සී.ආර්. පරීක්ෂණ සංඛ්‍යාව පන්ලක්ෂ 80,598 ක්.\nඊයේ දිනයේදී මෙරටින් කොරෝනා ආසාදිතයින් 400 දෙනෙකු හඳුනාගත් අතර, ඔවුන් සියලු දෙනාම මිනුවන්ගොඩ බ්‍රැන්ඩික්ස් සහ පෑලියගොඩ මත්ස්‍ය වෙළඳපොල ආශ්‍රිත කොරෝනා පොකුරේ ආශ්‍රිතයින්.\nඊයේ වාර්තා වූ ආසාදිතයින් අතරින් වැඩිම සංඛ්‍යාවක් ගම්පහ දිස්ත්‍රික්කයෙන් වාර්තා වූ අතර, එම සංඛ්‍යාව 203 ක්.\nඑම දිස්ත්‍රික්කයේ ජාඇල සහ වත්තල ප්‍රදේශවලින් ආසාදිතයින් 30 බැගින් වාර්තා වුණා. එසේම, ඊයේ දිනයේ කොළඹ දිස්ත්‍රික්කයෙන් වාර්තා වූ ආසාදිතයින් සංඛ්‍යාව 101 ක්.\nමේ වනවිට මෙරටින් වාර්තා වන කොරෝනා ආසාදිතයින් සංඛ්‍යාව 12,783 ක් වන අතර, තවදුරටත් ආසාදිතයින් 5,568 දෙනෙකු රෝහල්ගතව ප්‍රතිකාර ලබනවා.\nසම්පූර්ණයෙන්ම සුවය ලැබූ කොරෝනා ආසාදිතයින්ගේ සංඛ්‍යාව 7,186 ක් බවයි වසංගත රෝග විද්‍යා අංශය සඳහන් කළේ.\nරිජ්වේ ආර්යා ළමා රෝහලේ තවත් හෙදියකට කොරෝනා වෛරසය ආසාදනය වී ඇති අතර, සේවකයෙකුට කොරෝනා වැළඳීම හේතුවෙන් මීගොඩ ආයූර්වේද රෝහලද තාවකාලිකව වසා දැමීමට මේ වනවිට පියවර ගෙන තිබෙනවා.\nබස්නාහිර පළාතේ පොලිස් ස්ථානවලට අනුයුක්ත නිලධාරීන් 221 දෙනෙකුට මේ වනවිට කොරෝනා වෛරසය ආසාදනය වී ඇති අතර, නිරෝධායන මධ්‍යස්ථාන වෙත යොමුකර ඇති පොලිස් නිලධාරීන් සංඛ්‍යාව 300 ක්.\nඑසේම, කොළඹ මහ නගර සභාවේ සේවකයෙකුටද කොරෝනා වෛරසය ආසාදනය වී ඇති බව තහවුරු වුණා.\nඑම බල ප්‍රදේශය තුළ ඊයේ දිනයේ පී.සී.ආර්. පරීක්ෂණ 500 ක් සිදුකර ඇති අතර, ඉන් සියයක ප්‍රතිඵල මේ වනවිට ලැබී ඇති බවයි කොළඹ මහ නගර සභාවේ වසංගත රෝග විද්‍යාවේදිනි වෛද්‍ය දිනූකා ගුරුගේ සඳහන් කළේ.\nඉන් 43 දෙනෙකු කොරෝනා ආසාදිතයින් බවට තහවුරු වී ඇති බව ඇය කියා සිටියා.\nමේ අතර, කොරෝනා වෛරසය වැළඳුණු මව්වරුන් 28 කට ආසන්න සංඛ්‍යාවක් තවදුරටත් ඔවුන් සඳහා වෙන් වූ නැගෙනහිර කොළඹ මූලික රෝහලේ ස්ථාපිත කොරෝනා ඒකකය තුළ ප්‍රතිකාර ලබමින් සිටිනවා.\nමේ දක්වා එම ඒකකයට කොරෝනා වැළඳුණු ගැබිණි මව්වරුන් 80 කට වැඩි සංඛ්‍යාවක් ඇතුළත් කර ඇති අතර, එහිදී මව්වරුන් 06 දෙනෙකු නිරෝගී දරුවන් බිහිකර ඇති බවයි එම රෝහලේ නාරි හා ප්‍රසව විශේෂඥ වෛද්‍ය මයුරමාන්න දෙවොලගේ සඳහන් කළේ.\nඔහු තවදුරටත් කියා සිටියේ ගැබිණි මව්වරුන් කොරෝනා වෛරසයෙන් ආරක්ෂා විය යුතු බවයි.\nහැකියාවක් ඇත්නම් මුල්ලේරියාව, නැගෙනහිර කොළඹ මූලික රෝහලේ ප්‍රතිකාර ලබන ගැබිණි මව්වරුන්ට සහ අලුත උපන් දරුවන්ට අවශ්‍ය ඇඳුම් සහ උපකරණ පරිත්‍යාග කරන ලෙසද ඔහු ජනතාව වෙතින් ඉල්ලීමක් කළා.\nඑමෙන්ම, කොරෝනා වෛරස ව්‍යාප්තිය සම්බන්ධයෙන් ගතයුතු නව සෞඛ්‍ය මාර්ගෝපදේශ කිහිපයක් ලෝක සෞඛ්‍ය සංවිධානය විසින් සිය සාමාජික රටවලට නිකුත් කර ඇති බව රජයේ වෛද්‍ය නිලධාරීන්ගේ සංගමය ප්‍රකාශ කළා.",
       "URL": "https://www.hirunews.lk/254206/මෙරට-පී-සී-ආර්-පරීක්ෂණවල-වියදම-කෝටි-6-ඉක්මවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2346"
}