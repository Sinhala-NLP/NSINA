{
       "Source": "hirunews",
       "Timestamp": "Wednesday, 21 June 2017 - 18:45",
       "Headline": "ගලගොඩඅත්තේ ඥාණසාර හිමියන්ට තුන්වරක් ඇප",
       "News Content": "බොදුබල සේනා සංවිධානයේ මහ ලේකම් පූජ්‍ය ගලගොඩඅත්තේ ඥාණසාර හිමියන්ට අද අවස්ථා තුනකදී ඇප හිමිවුණා.\nජාතික බල සේනා සංවිධානයේ මහලේකම් පූජ්‍ය වටරැක විජිත හිමියන් කොළඹ පැවැත්වූ මාධ්‍ය හමුවකට බලහත්කාරයෙන් කඩා වැදී තර්ජනය කිරීම සහ කුරාණයට අපහාස කිරීම සම්බන්ධයෙන් ඥානසාර හිමියන්ට මීට පෙර නඩු පවරා තිබුණා.\nකෙසේ වෙතත්, උන්වහන්සේ එම නඩු වලට පෙනී නොසිටීම හේතුවෙන් කොළඹ කොටුව මහේස්ත්‍රාත් ලංකා ජයරත්න පසුගිය 15 වනදා ඥානසාර හිමියන්ට එරෙහිව වරෙන්තු නිකුත් කළා.\nඒ අනුව අද අධිකරණයට ඉදිරිපත්වීමෙන් අනතුරුව උන්වහන්සේට කොළඹ කොටුව මහේස්ත්‍රාත් ලංකා ජයරත්න, ඇප නියම කරනු ලැබුවා.\nඑහිදී ඥාණසාර හිමියන් වෙනුවෙන් පෙනී සිටි නීතීඥවරුන් අධිකරණයට දන්වා සිටියේ තම සේවාදායකයාට මරණ තර්ජන එල්ලවී තිබූ බැවින් අධිකරණයට ඉදිරිපත් නොවූ බවයි.\nමීට පෙර අධිකරණය මගහැර නොසිටීමේ හේතුව මත පෙර ඇප මත උන්වහන්සේ මුදාහරිනු ලැබූ මහේස්ත්‍රාත්වරිය නඩුව අගෝස්තු මස 09 වැනිදා යලි කැදවීමට නියෝග කළා.\nඅනතුරුව අධිකරණයෙන් ඇප නියමවූ පූජ්‍ය ගලගොඩඅත්තේ ඥාණසාර හිමියන් සංවිධානාත්මක අපරාධ නිවාරණ කොට්ඨාශය මගින් යළි අත්අඩංගුවට ගනු ලැබුවා.\nඒ, පාර්ලිමේන්තු මන්ත්‍රී මුජිබර් රහුමාන් විසින් පොලිස්පතිවරයාට සිදුකරන ලද පැමිණිල්ලක් මතයි.\nඑම පැමිණිල්ල ගොනු කර ඇත්තේ් පසුගිය මැයි මස 19 වන දින නාවල - කොස්වත්ත ප්‍රදේශයේදී මාර්ග බාධක රාජකාරියේ යෙදී සිටි පොලිස් නිලධාරීන්ගේ රාජකාරියට බාධා කිරීම, සාපරාධී බලහත්කාරය පෑම සහ නීතිවිරෝධී රැස්වීමක සාමාජිකයෙකු වීම යන චෝදනා යටතේයි.\nපසුව උන්වහන්සේ කොළඹ අතිරේක මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව එහිදීද ඇප මත මුදාහැරුණා.\nඅනතුරුව යළිත් උන්වහන්සේ කොළඹ ප්‍රධාන මහේස්ත්‍රාත් අධිකරණයට ඉදිරිපත් කෙරුණේ ජාති සහ ආගම්වලට අපහාස වන ආකාරයෙන් හැසිරීමේ චෝදනාවකට අදාලවයි.\nඑහිදී රුපියල් 10,000 ක මුදල් ඇපයක් සහ රුපියල් ලක්ෂ 5 බැගින් වූ ශරීර ඇප දෙකක් මත පූජ්‍ය ගලගොඩඅත්තේ ඥාණසාර හිමියන් මුදාහැරීමට අධිකරණය නියෝග කළා.\nනඩු විභාගයෙන් අනතුරුව බොදුබල සේනා සංවිධානයේ මහ ලේකම් පූජ්‍ය ගලගොඩඅත්තේ ඥාණසාර හිමියන් මාධ්‍ය වෙත අදහස් දක්වමින් කියා සිටියේ කථා කළයුතු ගැටළු සැඩ පරුෂ වචන භාවිතා කරමින් තමන් කතා කළ බවයි.\nඒවා වගකිව යුතු පාර්ශවයන් තවදුරටත් ඉදිරියට ගෙනයනු ඇති බවද උන්වහන්සේ සඳහන් කළා.",
       "URL": "https://www.hirunews.lk/164104/ගලගොඩඅත්තේ-ඥාණසාර-හිමියන්ට-තුන්වරක්-ඇප",
       "Category": "Local News",
       "Parent URL": "https://www.hirunews.lk/local-news.php?pageID=4458"
}