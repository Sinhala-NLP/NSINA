{
       "Source": "hirunews",
       "Timestamp": "Monday, 28 February 2022 - 6:19",
       "Headline": "රුසියානු ගුවන්යානාවලට යුරෝපා සංගම් රටවල ගුවන් කලාපය වැසේ - රුසියාව න්‍යෂ්ටික බලකායන් සීරුවෙන් තබයි (වීඩියෝ)",
       "News Content": "රුසියාව යුක්‍රේනය ආක්‍රමණය කිරීම හමුවේ යුක්‍රේනයට අවි සහාය ලබාදීමට යුරෝපා සංගමය තීරණයක් ගෙන තිබෙනවා.\nඑමෙන්ම තම ගුවන් කලාපය රුසියානු ගුවන් යානා සඳහා තහනම් කිරීමට මෙන්ම රුසියානු මාධ්‍ය ආයතන කිහිපයක විකාශන කටයුතු ද තහනම් කිරීමටයි එම සංගමය පියවර ගෙන ඇත්තේ.\nරුසියාවේ සිටින තම පුරවැසියන්ට වහාම රටින් පිටව යන ලෙස ප්‍රංශය අවධාරණය කරනවා.\nයුරෝපා සංගමය විසින් රුසියානු ගුවන් යානා සඳහා සිය සම්පූර්ණ ගුවන් සීමාව වසා දමන බව නිවේදනය කිරීමෙන් පසුවයි ප්‍රංශය මේ බව ප්‍රකාශ කර ඇත්තේ.\nරුසියාව සහ යුරෝපය අතර ගුවන් ගමනාගමනය වෙනුවෙන් පැනවෙන සීමාවන් හේතුවෙන්, රුසියාව හරහා ගමන් කරන ප්‍රංශ ජාතිකයින් ඇතුළු සංචාරකයින්, අමුත්තන්, සිසුන්, වෘත්තිකයන් දැනට පවතින ගුවන් ගමන් මගින් ප්‍රමාදයකින් තොරව රට හැර යාමට කටයුතු සලසා ගන්නා ලෙසට ඔවුන් දැනුම් දී තිබෙනවා.\nඑමෙන්ම ඉදිරියේ දී රුසියාවට යාමට කර ඇති සැලසුම් ද කල් දමන ලෙසටයි ප්‍රංශය තම පුරවැසියන්ට උපදෙස් දී ඇත්තේ.\nගුවන් ගමන් අඩුවීමත් සමඟ, එක්සත් ජනපදය සහ ප්‍රංශය තම පුරවැසියන්ගෙන් ඉල්ලා සිටියේ වහාම රුසියාවෙන් පිටවීම පිළිබඳ සලකා බලන ලෙසටයි.\nයුරෝපා සංගමය රුසියානු ගුවන් යානා සඳහා ගුවන් ගමන් තහනමක් පනවා ඇති බව යුරෝපීය කොමිසමේ ප්‍රධානී නිවේදනය කළා.\nරුසියාවට අයත්, රුසියානු-ලියාපදිංචි හෝ රුසියානු පාලනය යටතේ පවතින ගුවන් යානා සඳහා මෙම තහනම බල පැවැත්වෙනු ඇති.\nඒ අනුව රුසියාවේ පුද්ගලික ජෙට් යානා ඇතුළු සියලුම ගුවන් යානාවලට කිසිදු යුරෝපා සංගම් රටකට ගොඩබෑමට, ගුවන්ගත වීමට හෝ පියාසර කිරීමට හැකිවන්නේ නැහැ.\nමේ වන විටත් එක්සත් රාජධානියේ ගුවන් සීමාව තුළ රුසියානු ගුවන් යානා තහනම් කර තිබෙනවා.\nමෙම තීරණයට පෙර යුරෝපීය රටවල් කිහිපයක් තම ගුවන් සීමා රුසියාවට වසා දමමින් පැවතුණා.\nජර්මනිය පැවසුවේ තම තහනම මාස තුනක් පමණ පවතිනු ඇති බවයි.\nමේ අතර ලෝක සෞඛ්‍ය සංවිධානය පැවසුවේ යුක්‍රේනයේ වෛද්‍ය කටයුතුවල යොදාගන්නා ඔක්සිජන් අඩු වෙමින් පවතින බවයි.\nඑමෙන්ම එල්ල වන දරුණු ප්‍රහාරය හමුවේ වුව ද පැමිණෙන පරිත්‍යාගශීලීන් හේතුවෙන් රුධිර බැංකුව නැවත පිරී ඇතැයි වෛද්‍යවරු ප්‍රකාශ කර තිබෙනවා.\nරුසියාවේ රජය සතු ප්‍රවෘත්ති ආයතන වන ස්පුට්නික් සහ රුසියා ටුඩේ තහනම් කිරීමට ද යුරෝපා සංගමය කටයුතු කරන බව කොමිසමේ සභාපතිවරයා ප්‍රකාශ කළා.\nමේ අතර පූර්ව කොන්දේසිවලින් තොරව රුසියාව සමග සාකච්ඡා කිරීමට සූදානම් බව යුක්‍රේනය පවසනවා.\nයුක්‍රේන ජනාධිපති කාර්යාලය පැවසුවේ බෙලරූස් සහ යුක්රේන දේශසීමාවේ මෙම සාකච්ඡා පැවැත්වෙන බවයි.\n\"මෙම රැස්වීමේ ප්‍රතිඵලය ගැන මම ඇත්ත වශයෙන්ම විශ්වාස කරන්නේ නැහැ. නමුත් ඔවුන්ට අවස්ථාවක් දෙන්න, එවිට යුක්රේනයේ කිසිදු  පුරවැසියෙකුටවත් කියන්න බෑ ජනාධිපතිවරයා ලෙස මම යුද්ධය නැවැත්වීමට උත්සාහ නොකළ බවට\n,\"\nයනුවෙන් ජනාධිපති ව්ලොද්මීර් සෙලෙන්ස්කි (Volodymyr Zelenskiy) ප්‍රකාශ කර තිබෙනවා.\nරුසියානු සහ යුක්‍රේන නිලධාරීන් සාකච්ඡා සඳහා බෙලරුස් දේශසීමා ආසන්න ස්ථානයකට රැස්ව සිටින බවටයි වාර්තා වන්නේ.\nසාම සාකච්ඡා සඳහා රුසියාව විසින් බෙලරුස් රාජ්‍යය යෝජනා කළත් ඊට යුක්‍රේන ජනාධිපතිවරයා සිය ප්‍රසාදය පළ නොකිරීමත් සමඟ ඒ සම්බන්ධයෙන් නැවත වරක් සිතා බැලීමට රුසියාව යුක්‍රේන වේලාවෙන් පස්වරු 3 වනතුරු කාලය ලබා දුන්නා.\nඒ අනුව උද්ගතව ඇති අර්බුදය සම්බන්ධයෙන් රුසියානු බලධාරීන් සමග සාකච්ඡා කිරීමට නියෝජිත කණ්ඩායමක් පිටත් කර හැරීමට යුක්‍රේන ජනාධිපතිවරයා සිය එකඟත්වය පළ කළ අතර ඒ සඳහා තෝරා ගැනුණේ බෙලරූස් රාජ්‍ය දේශ සීමාවේ ප්‍රිපියත් ගංගාව ආසන්න ප්‍රදේශයක්.\nමේ අතර රුසියාවේ න්‍යෂ්ටික ආරක්ෂක අංශ දැඩි සීරුවෙන් තැබීමට රුසියානු ජනාධිපති ව්ලැද්මීර් පුටින් පියවර ගෙන තිබෙනවා.\nරුසියානු ජනපතිවරයා සම්පූර්ණයෙන්ම පිළිගත නොහැකි ආකාරයෙන් යුද්ධය තීව්‍ර කරන බවයි ඇමරිකා එක්සත් ජනපදය චෝදනා කරන්නේ.\nරුසියාවේ ආක්‍රමණයෙන් පසු යුක්රේනයට අවි ආයුධ යැවීමට යුරෝපා සංගමය තීරණයක් ගෙන තිබෙනවා.\nඑය මෙතෙක් ඉතිහාසයේ සිදු නොවූ පියවරක් බවටයි යුරෝපා සංගමය පෙන්වා දෙන්නේ. දෙවන ලෝක සංග්‍රාමයෙන් පසු යුරෝපීය රාජ්‍යයකට එල්ල වූ විශාලතම ප්‍රහාරය මෙය ලෙසටයි සැලකෙන්නේ.\nමේ අතර රුසියානු ප්‍රහාරයෙන් පසු යුක්‍රේන හමුදා Kharkiv නගරය පාලනය කරන බව එහි ආණ්ඩුකාරවරයා පවසනවා.\nමෙහිදී සිදු වූ ගැටුම්වලින් රුසියානුවන් 4,300ක් මිය ගිය බවටයි යුක්රේනය ප්‍රකාශ කරන්නේ.\nකෙසේවෙතත්  එම තොරතුරු මෙතෙක් නිල වශයෙන් තහවුරු කර නැහැ.\nමේ අතර වසර තුනක කාලයක් සඳහා යුක්රේන සරණාගතයන් භාර ගැනීමට යුරෝපා සංගමයේ සියලුම සාමාජික රටවල් ඒකමතික තීරණයක් ගෙන තිබෙනවා.\nජර්මානු අභ්‍යන්තර කටයුතු අමාත්‍යවරයා පවසන්නේ යුරෝපය විශාල මානුෂීය අර්බුදයකට මුහුණ දී සිටින බවයි.\nයුරෝපා සංගමය අනතුරු අඟවන්නේ රුසියානු ආක්‍රමණයෙන් යුක්රේනයේ අභ්‍යන්තරව අවතැන් වූ පුද්ගලයින් සංඛ්‍යාව මිලියන හතකට වඩා වැඩි විය හැකි බවටයි.\nඑම සංගමයේ මානුෂීය ආධාර සහ අර්බුද කළමනාකරණය පිළිබඳ කොමසාරිස් ජැනෙස් ලෙනාර්සික් ප්‍රවෘත්ති සාකච්ඡාවකදී පැවසුවේ “වසර ගණනාවකින් අපගේ යුරෝපීය මහාද්වීපයේ විශාලතම මානුෂීය අර්බුදය බවට පත්විය හැකි දේ මේ වන විට අත්දකිමින්\" සිටින බවයි.\nරුසියානු ආක්‍රමණය හමුවේ දැනට අවතැන් වූ යුක්රේන ජාතිකයන්ගේ සංඛ්‍යාව මිලියන හතකට වඩා වැඩි බවටයි එක්සත් ජාතීන්ගේ වාර්තා උපුටා දක්වමින් ඔහු පැවසුවේ.\nයුක්රේන ජනතාව මිලියන 18ක් පමණ පීඩාවට පත්වනු ඇතැයි අපේක්ෂා කරන අතර මිලියන හතරක් පමණ රට හැර යාමට අපේක්ෂා කරන බවට හෙළිකරගෙන තිබෙනවා.\nමෙම තොරතුරු ඉතා දළ ඇස්තමේන්තු වුව ද, මෙවැනි හදිසි අවස්ථාවකට අප සූදානම් විය යුතු බවයි ජර්මානු අභ්‍යන්තර කටයුතු අමාත්‍යවරයා වැඩිදුරටත් ප්‍රකාශ කළේ.\nඑක්සත් ජාතීන්ගේ සරණාගත ඒජන්සිය පවසන්නේ යුක්රේනයෙන් පලා යන පුද්ගලයින්ගේ සංඛ්‍යාව මේ වන විට 368,000 දක්වා ළඟා වී ඇති බවයි.\nඉන් බොහෝ දෙනෙකු පෝලන්තය, රුමේනියාව, හංගේරියාව, මෝල්ඩෝවා සහ ස්ලෝවැකියාව යන රටවලට ගොස් තිබෙනවා.\nයුක්රේන දේශ සීමා ඔස්සේ රටින් නික්මීමට පැය 72ක පමණ කාලයක් පුරා කිලෝමීටර් ගණනක් දුරට ජනතාව රැඳී සිටිනවා.\nතවත් පිරිසක් පෝලන්තයට පලායන අතර දුම්රිය ස්ථාන තුළ දැඩි කලහකාරී තත්ත්වයක් දැකගැනීමට තිබුණා.\nමේ අතර යුක්රේනයේ දෙවැනි විශාලතම නගරය වන කාර්කිව් නුවර බලය අත්පත් කරගැනීමට රුසියානු හමුදාව දරුණු සටනක නිරතවනවා.\nඑවන් පසුබිමක සන්නද්ධ රථ මගින් කිව් අගනුවර ආක්‍රමණයට පැමිණෙමින් තිබූ රුසියානු යුද රථ සිය ගණනක් යුක්රේන ආරක්ෂක අංශ විනාශ කර දමා තිබෙනවා.\nමේ අතර ලොව විශාලතම ගුවන් යානයවන ඇන්ටනොව් AN 225 වර්ගයේ ගුවන් යානයක් රුසියානු හමුදා භට පිරිස් යුක්රේනයේ හොස්ටොමෙල් ගුවන් තොටුපොළේදී විනාශ කර ඇති බවට විදෙස් මාධ්‍ය වාර්තා කරනවා.\nරුසියානු හමුදා භට පිරිස් කීව් නගරයට ඇතුළුවීමට දරුණු යුද ගැටුම්වල නිරතවනවා. අගනගරයේ බලාත්මක ඇඳිරිනීතිය හමුවේ කිසිදු පුද්ගලයෙකුට නිවසින් බැහැරවීමේ අවසරයක් නැහැ.\nඑලෙස පිටවන පිරිස් රුසියානු හිතවාදීන් ලෙස නම්කරන බවයි යුක්රේන රජය පෙන්වා දී ඇත්තේ.\nයුක්රේන අගනුවරට බල ශක්තිය සැපයෙන ප්‍රදේශ ආක්‍රමණය කර ගනිමින් ඒවා විනාශ කර බලශක්ති සැපයුම් අත්හිටුවීමට රුසියානු භට පිරිස් පියවර ගනිමින් සිටිනවා.\nඒ අනුව ඉන්ධන ගබඩාවක් සහ ගෑස් නල පද්ධතියක් පුපුරුවා හැරීමට ඔවුන් කටයුතු කර තිබුණා.\nදරුණු යුද ගැටුම් හමුවේ යුක්රේනයේ දෙවන විශාලතම නගරයවන කාර්කිව් නුවරට මේ වන විට රුසියානු හමුදා භට පිරිස් ඇතුළු වී ඇති බව විදෙස් මාධ්‍ය වාර්තා කරනවා.\nඑලෙස නගරයට ඇතුළු වූ රුසියානු හමුදා භටයින් වෙළෙඳ සැල් කොල්ලකන අයුරු දැක්වෙන සී.සී.ටී.වී. කැමරා දර්ශන විදෙස් මාධ්‍ය වාර්තා කර තිබුණා.\nරුසියානු හමුදාවන්ගේ ප්‍රධානතම අරමුණ වී ඇත්තේ කීව් අගනුවර බලය අත්පත් කරගැනීම වන අතර සන්නද්ධ රථ විශාල සංඛ්‍යාවක් මේ වන විට කිව් නගරයට දෙසට පැමිණෙමින් තිබෙනවා.\nඑලෙස නගරයට ඇතුළුවීමට උත්සාහ දරන සන්නද්ධ රථ විනාශ කිරීමට යුක්රේන ආරක්ෂක අංශ සහ කිව් නුවර ජනතාව පියවර ගෙන තිබුණා.\nමේ අතර, ඩොලර් මිලියන 350ක් වටිනා අවි ආයුධ යුක්රේනයට යැවීමට අමෙරිකානු රාජ්‍ය දෙපාර්තමේන්තුව මගින් තීරණය කර තිබෙනවා.\nයුද ටැංකි නාශක මිසයිලල ගුවන් යානා නාශක පද්ධති සහ වෙඩි නොවදින ආවරණ ඊට ඇතුළත්.\nජර්මානු රජය සඳහන් කළේ යුද ටැංකි නාශක අත්බෝම්බ 1000ක් සහ ගොඩබිමේ සිට ගුවනට එල්ල කළ හැකි ස්ටින්ගර් මිසයිල 500ක් හදිසි අවස්ථාවක් ලෙස සලකා යුක්රේනයට ලබාදෙන බවයි.\nනෙදර්ලන්තයද යුක්රේනයට අවි ආයුධ ලබාදීමට තීරණය කර ඇති අතර නේටෝ සංවිධානය නැගෙනහිර යුරෝපයේ සිය භට පිරිස් ඉහළ නැංවීමට ද පියවර ගෙන තිබෙනවා.\nරුසියානු ගුවන් හමුදා සඳහා ජර්මානු ගුවන් කලාපයද තහනම් කෙරුණා.\nතවමත් රුසියානු රොකට් ප්‍රහාර කීව් අගනුවරට එල්ලවන අතර ප්‍රහාරවලින් පීඩාවට පත්වූ ජනතාව පිළිබඳව විදෙස් මාධ්‍ය වාර්තා කළා.\nසටන් කිරීමට අවශ්‍ය යුද උපකරණ සහ ඉන්ධන ලබාදීමට ප්‍රංශයත් සිය එකඟතාව පළ කළා.\nමේ අතර සිය රටවැසියන්ගේ ආරක්ෂාව වෙනුවෙන් හමුදාවට එකතුවීමට 2015 යුක්රේන රූ රැජින ලෙස කිරුළු පැළඳි 24 හැවිරිදි ඇනස්තාසියා ලෙනින් පියවර ගෙන තිබෙනවා.\nමේ අතර ප්‍රහාර එල්ල කිරීමේදී සිවිල් වැසියන් හා දරුවන් ඉලක්ක කරගැනීම සම්බන්ධයෙන් ජාත්‍යන්තර විමර්ශනයක් දියත් කළ යුතු බව ද යුක්රේන ජනාධිපතිවරයා ජාත්‍යන්තරයෙන් ඉල්ලීමක් කර තිබෙනවා.\nයුක්රේන ආරක්ෂක අංශ විශේෂ බුද්ධි මෙහෙයුමක් ඔස්සේ රුසියානු හමුදා ව්‍යර්ථ කිරීමටයි මේ වන විට ක්‍රියා කරමින් සිටින්නේ.\nයුක්රේන ආරක්ෂක අංශ රුසියානු භටයන් 200කට වැඩි සංඛ්‍යාවක් ද සිය භාරයට ගෙන තිබෙනවා.\nඑලෙස සිය භාරයට ගත් රුසියානු භටයන්ට සිය මව්පියන්ට දුරකථනය ඔස්සේ කථාකිරීමට අවස්ථාව ද ලබා දී තිබුණා.\nරුසියානු හමුදා කිව් නගරයට ඇතුළුවීම වැළැක්වීමට පාලමක් මත සිට බෝම්බයක් පුපුරුවා ගනිමින් ජීවිතක්ෂයට පත් වූ යුක්රේන සොල්දාදුවා ජාතික වීරයෙක් ලෙස නම් කිරීමට යුක්රේන ජනපති ව්ලොදිමියර් සෙලෙන්ස්කි පියවර ගෙන තිබෙනවා.\nමේ අතර, රුසියානු වෙබ් අඩවි 6කට සයිබර් ප්‍රහාරයක්ද එල්ලවී තිබෙනවා. එරට රාජ්‍ය රූපවාහිනී සේවාවේ වෙබ් අඩවියට පිවිසු හැකර්වරුන් එම නාලිකා මගින් යුක්රේන ගීත වාදනය  කර තිබු බවයි විදෙස් මාධ්‍ය වාර්තා කළේ.\nයුක්රේනයේ අන්තර්ජාල සබඳතා රුසියානු ප්‍රහාර හමුවේ බිඳ වැටී තිබෙනවා.\nමේ හේතුවෙන් යුක්රේන උප ජනාධිපතිවරයාගේ ඉල්ලීම මත ලොව බිලියනපතියෙක් වන ලොන්මස්ගේ ස්පේස් එක්ස් අභ්‍යාවකාශ මෙහෙයුම් සඳහා ස්ථාපිත ස්ටාර්ලින්ක් චන්ද්‍රිකා ඔස්සේ යුක්රේනයට අන්තර්ජාල පහසුකම් මේ වන විට සපයා දී තිබෙනවා.\nමේ අතර උද්ගතව ඇති යුද ගැටුම් හේතුවෙන් මේ දක්වා මිය ගිය දහස් ගණනක රුසියානු හමුදා භටයින්ගේ මළ සිරුරු රුසියාවට ආපසු ලබාදෙන ලෙස යුක්රේනය රතුකුරු සංවිධානයෙන් ඉල්ලීම් කර තිබෙනවා.\nමේ අතර රුසියාවේ යුක්රේන ආක්‍රමණයට එරෙහිව යුක්රේනය ජාත්‍යන්තර යුද අධිකරණයකට යාමේ සූදානමක පසුවන බව විදෙස් මාධ්‍ය වාර්තා කරනවා.\nයුක්රේන නියෝජ්‍ය අගමැතිනි ඉරීනා වේරේස් චුක් එම සංවිධානයෙන් වැඩිදුරටත් ඉල්ලා සිටින්නේ මෙම මානුෂීය ගැටලුව විසඳීමට අවශ්‍ය සියලු දේ සිදුකරන ලෙසයි.\nමේ අතර, එක්සත් ජාතීන්ගේ ආරක්ෂක මණ්ඩලය හදිසි රැස්වීමක් පැවැත්වීමට නියමිතයි.\nඒ එක්සත් ජාතීන්ගේ මහා මණ්ඩල සුවිශේෂී සැසිවාරයක් කැඳවීමේ යෝජනාවක් සම්මත කර ගැනීම සඳහායි.\nඑවැන්නක් සඳහා මීට පෙර යෝජනාවක් ඉදිරිපත් වී තිබුණේ 1982 වසරේදීයි.\nමෙවර මෙම හදිසි සමුළුව කැඳවා ඇත්තේ පවතින රුසියානු - යුක්රේන තත්ත්වය මැඩපැවැත්වීම සඳහා සාමය සඳහා එක්සත් වීම යන අරමුණ පෙරදැරි කරගෙනයි.\nරුසියානු කෝටිපති ව්‍යාපාරිකයෙකු වන ලොක ප්‍රකට චෙල්සි පාපන්දු කණ්ඩායමේ හිමිකරු රෝමන් ඇබ්රිමෝවිච් සිය කණ්ඩායමේ භාරකාරිත්වය එම ක්‍රීඩා සමාජයේ සමාජ සත්කාර පදනම වෙත භාරදී තිබෙනවා.\nඒ රුසියානු යුක්රේන අර්බුද හමුවේ ඔහු දරණ තනතුරෙන් ඉවත්වන ලෙස විවිධ'පාර්ශ්ව ඔහුට බලපෑම් සිදුකර ඇති පසුබිමකයි.\nනමුත් ඇතැමුන් පවසන්නේ ඔහුට එරෙහිව සම්බාධක පැනවීමට ඉඩකඩ පැවතීම හේතුවෙන් ඔහු මෙම තීරණය ගෙන ඇති බවයි.\nමේ අතර, පවතින තත්ත්වයට විරෝධය පළකරමින් ලතින් අමෙරිකාව, ජෝර්ජියාව ඇතුළු රටවල් කිහිපයක් රුසියාවට එරෙහිව විරෝධතාවල නිරතවුණා.",
       "URL": "https://www.hirunews.lk/298235/රුසියානු-ගුවන්යානාවලට-යුරෝපා-සංගම්-රටවල-ගුවන්-කලාපය-වැසේ-රුසියාව-න්‍යෂ්ටික-බලකායන්-සීරුවෙන්-තබයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1328"
}