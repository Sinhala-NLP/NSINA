{
       "Source": "hirunews",
       "Timestamp": "Sunday, 24 October 2021 - 18:51",
       "Headline": "දකුණු ඉන්දියාවේ සිට මෙරටට ගෙන ආ කේරළ ගංජා තොගයක් STF භාරයට",
       "News Content": "දකුණු ඉන්දියාවෙි සිට ධීවර බෝට්ටු මගින් සූක්ෂ්ම ලෙස මෙරටට රැගෙන එන ලද කේරළ ගංජා තොගයක සුළමුල අනාවරණය කර ගැනීමට පොලිස් විශේෂ කාර්ය බලකා නිලධාරීන් සමත් වී තිබෙනවා.\nපොල්ගස්ඕවිට වෙළෙඳ මධ්‍යස්ථානය ඉදිරිපිටදී ප්‍රවාහනය කෙරෙමින් තිබූ ලොරි රථයක් පරීක්ෂාවට ලක් කිරීමේදී එහි සූක්ෂ්ම ලෙස සඟවා රැගෙන යමින් තිබූ, කේරළ ගංජා කිලෝග්‍රෑම් 02, ග්‍රෑම් 20ක් සමඟ පුද්ගලයෙකු අත්අඩංගුවට ගැනුණා.\nඅත්අඩංගුවට ගත් සැකකරු 54 හැවිරිදි වියෙහි පසුවන අතර, ඔහු සන්තකයේ තිබී සොයා ගත් කේරළ ගංජා තොගයේ වටිනාකම රුපියල් තුන්ලක්ෂ විසිනවදහසක් පමණ වන බවයි වාර්තා වන්නේ.\nසැකකරුගෙන් සිදු කළ දීර්ඝ ප්‍රශ්න කිරීම්වලදී අනාවරණය වී ඇත්තේ, මෙම මත්ද්‍රව්‍ය තොගය දීර්ඝ කාලයක සිට මෙරට මුහුදු මාර්ග ඔස්සේ රැගෙන එන බවයි.\nසිද්ධිය සම්බන්ධයෙන් වැඩිදුර විමර්ශන කටයුතු සිදු කිරීමට අත්අඩංගුවට ගත් සැකකරු සහ කේරළ ගංජා තොගය කැස්බෑව පොලීසිය වෙත භාර දී තිබෙනවා.",
       "URL": "https://www.hirunews.lk/285948/දකුණු-ඉන්දියාවේ-සිට-මෙරටට-ගෙන-ආ-කේරළ-ගංජා-තොගයක්-stf-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=1608"
}