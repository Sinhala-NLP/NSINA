{
       "Source": "hirunews",
       "Timestamp": "Sunday, 06 September 2020 - 12:38",
       "Headline": "කන්දකාඩු පොකුරේ තවත් ඉතිරිව ඇත්තේ රෝගීන් 14 ක් පමණයි - විදේශයන්හි රැඳී සිටි තවත් 85 දෙනෙක් දිවයිනට (වීඩියෝ)",
       "News Content": "ත්‍රිවිධ හමුදාව විසින් පවත්වාගෙන යනු ලබන නිරෝධායන මධ්‍යස්ථාන තුලින් 552ක් නිරෝධායන කටයුතු අවසන් කර නිවෙස් වෙත පිටව ගොස් තිබෙනවා.\nඒ අනුව මේ වනවිට පුද්ගලයින් 37,522 කු නිරෝධායන ක්‍රියාවලිය අවසන් කර  ඇති බවයි කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළේ.\nඑසේම තවත් පුද්ගලයින් 7,403 දෙනෙකු මධ්‍යස්ථාන 70 ක් තුළ තවදුරටත් නිරෝධානයේ පසුවනවා.\nමේ අතර ඊයේ දිනය තුළදී පමණක් පී.සී.ආර්. පරීක්ෂණ 1,880 ක් සිදුකර ඇති අතර, මේ වනවිට මෙරට තුළ සිදුකර ඇති සමස්ත පී.සී.ආර්. පරික්ෂණ ප්‍රමාණය දෙලක්ෂ 37,610ක්.\nඑසේම කන්දකාඩු ප්‍රතිකාර හා පුනරුත්ථාපන මධ්‍යස්ථානයට සම්බන්ධ පුද්ගලයින් 626 දෙනෙකු මේ වනවිට පූර්ණ සුවය ලබා රෝහල්වලින් පිටත්ව ගොස් තිබෙනවා.\nඒ අනුව ඊට සම්බන්ධව ප්‍රතිකාර ලබන සංඛ්‍යාව 14 කට සීමාවී ඇති බවයි කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළේ.\nමේ වනවිට දිවයිනේ කොවිඩ් 19 ආසාදිතයන් සංඛ්‍යාව 3,121 ක් වන අතර, සුවය ලැබූ සංඛ්‍යාව 2,918 ක්. ඒ අනුව රෝහල්ගතව ප්‍රතිකාර ලබන්නේ තවත් 191 දෙනෙකු පමණයි.\nමේ අතර ඊ.කේ. 648 දරණ මගී ගුවන් යානයෙන් ඩුබායි සිට පුද්ගලයින් 21 දෙනෙකු අද දිවයිනට පැමිණ ඇති අතර, කිව්. ආර්. 668 දරණ මගී ගුවන් යානයෙන් දෝහා කටාර් සිට පුද්ගලයින් 64 දෙනෙකු පැමිණ තිබෙනවා.\nඔවුන් සියලූදෙනා ත්‍රිවිධ හමුදාව මගින් පාලනය කරන නිරෝධායන මධ්‍යස්ථාන වෙත යොමු කිරීමටයි පියවර ගෙන ඇත්තේ.\nමේ අතර,  ඕස්ට්‍රේලියාවේ කොරෝනා වෛරස් ව්‍යාප්තිය කේන්ද්‍රගතවූ වික්ටෝරියා ප්‍රාන්තය එහි අගනුවර වන මෙල්බර්න් හි දැඩි නිරෝධායන නීති තවත් සති දෙකකින් දීර්ඝ කර තිබෙනවා.\nප්‍රාන්ත අග්‍රාමාත්‍ය ඩැනිල් ඇන්ඩෲස් ප්‍රකාශ කළේ සැප්තැම්බර් 13 වනදායින් අවසන් වීමට නියමිතව තිබූ එම සීමාවන් සැප්තැම්බර් 28 වනදා දක්වා ක්‍රියාත්මක වන බවයි.\nපසුගිය අගෝස්තු 2 වනදා සිට මෙහි රාත්‍රී ඇඳිරි නීතියද ක්‍රියාත්මක වූ අතර, බොහෝ  ආර්ථීක ක්‍රියාකාරකම් නතර කෙරුණා.\nකෙසේ නමුත් එමඟින් අපේක්ෂිත මට්ටමට සම්ප්‍රේෂණය අවම වී නොමැති නිසා මෙලෙස නිරෝධායන සීමාවන් දීර්ඝ කිරීමට තීරණය කර තිබෙනවා.\nකෙසේ නමුත් පසුගිය අගෝස්තු 5 වනදා වාර්තාවූ ආසාදිතයන් 725 ට සාපේක්ෂව ගතවූ පැය 24 තුළ මෙල්බර්න් නුවරින් වාර්තාවී ඇත්තේ නව ආසාදිතයන් 63 දෙනෙකු පමණයි.\nඑහෙත් ඕස්ට්‍රේලියාවේ වඩාත්ම ජනාකීර්ණ ප්‍රාන්තය වන නිව්සවුත් වේල්ස් ප්‍රාන්තයෙන් අගෝස්තු මාසය ආරම්භයේ සිට දිනකට ආසාදිතයන් 13 දෙනෙකුට වඩා වාර්තාවී නැහැ.",
       "URL": "https://www.hirunews.lk/249527/කන්දකාඩු-පොකුරේ-තවත්-ඉතිරිව-ඇත්තේ-රෝගීන්-14-ක්-පමණයි-විදේශයන්හි-රැඳී-සිටි-තවත්-85-දෙනෙක්-දිවයිනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2473"
}