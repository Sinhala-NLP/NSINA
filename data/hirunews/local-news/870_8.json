{
       "Source": "hirunews",
       "Timestamp": "Wednesday, 14 September 2022 - 10:40",
       "Headline": "හිටපු පොලිස් අධිකාරි ලක්ෂ්මන් කුරේට තවත් චෝදනාවක්",
       "News Content": "2009 වසරේ දී කුරුණෑගල පැවති ජන රැලියක දී හිටපු ජනාධිපති මහින්ද රාජපක්ෂට බෝම්බ ප්‍රහාරයක් එල්ල කර ඝාතනය කිරීමට තැත් කිරීමේ චෝදනාවට හිටපු පොලිස් අධිකාරි ලක්ෂ්මන් කුරේ ඇතුළු 4 දෙනෙකුට කොළඹ මහාධිකරණය හමුවේ අධිචෝදනා භාර දී තිබෙනවා.\nනීතිපතිවරයා ගොනු කළ අධිචෝදනා පත්‍ර විත්තිකරුවන්ට ඊයේ භාරදෙනු ලැබුවේ, මහාධිකරණ විනිසුරු මහේන් වීරමන් ඉදිරියේ දී යි.\nඑහි දී විත්තිකරුවන්ගේ ඇඟිලි සලකුණු ලබාගෙන වාර්තාවක් කැඳවන ලෙස ද විනිසුරුවරයා නියෝග කළා.\nහිටපු අමාත්‍ය ජෙයරාජ් ප්‍රනාන්දුපුල්ලේ ඝාතන සිද්ධිය සම්බන්ධයෙන් ද ලක්ෂ්මන් කුරේට චෝදනා එල්ල වූ අතර, වසර 14කට ආසන්න කාලයක් රක්ෂිත බන්ධනාගාරගත කර සිටි ඔහු ව පසුගිය දා ගම්පහ මහාධිකරණය නිදොස්කොට නිදහස් කළේ, ඔහුට එල්ල වූ චෝදනා සාධාරණ සැකයකින් ඔබ්බට තහවුරු කිරීමට නීතිපති දෙපාර්තමේන්තුව අපොහොසත් වී ඇති බව පවසමින්.",
       "URL": "https://www.hirunews.lk/315350/හිටපු-පොලිස්-අධිකාරි-ලක්ෂ්මන්-කුරේට-තවත්-චෝදනාවක්",
       "Category": "Local News",
       "Parent URL": "https://www.hirunews.lk/local-news.php?pageID=870"
}