{
       "Source": "hirunews",
       "Timestamp": "Wednesday, 05 January 2022 - 9:29",
       "Headline": "ඇත්ත කතා කළ නිසා දුකක් නෑ - සුසිල් ප්‍රේම්ජයන්ත් (වීඩියෝ)",
       "News Content": "ජනතාව වෙනුවෙන් ඇත්ත කතා කළ විට ඇමතිකම් අහිමි වුණාට දුකක් නෑ යනුවෙන්, පසුගිය දා රාජ්‍ය අමාත්‍ය ධුරයෙන් නෙරපුණු සුසිල් ප්‍රේම්ජයන්ත් පවසනවා.\nරජයේ වැරැදි ප්‍රතිපත්ති සහ තීන්දු තීරණ පෙන්වා දෙන අයට කිසිවක් නො විමසා දඬුවම් දෙනවා නම්, එවැනි දේ සඳහා තීන්දුව ජනතාව විසින් දෙනෙ ලැබෙතැ යි යනුවෙන් ද ඔහු සඳහන් කළා.\nඉකුත් දා නුගේගොඩ දෙල්කඳ පොළට එළවළු මිල දී ගැනීමට ගිය අවස්ථාවේ දී එහි සිටි විද්‍යුත් මාධ්‍යවේදියෙකු ඇසූ ප්‍රශ්නයකට දුන් පිළිතුරු සම්බන්ධයෙනු යි සිටපු අමාත්‍යවරයා බර්පතළ ලෙස සාකඡාවට බඳුන් වුණේ.\nගුරු ගැටලු, පොහොර, ගෑස්, පොහොර නැව්, සහල් මේ ආදී සෑම අර්බුදයකට ම හේතුව, ආණ්ඩුව වැරැදි මාවතක ගමන් කිරීම බව සදහන් කළා හිටපු අමාත්‍යවරයා, ඒ සෑ ම එකකින් ම පීඩවට පත් වුණේ රටේ දුප්පත් ජනතාව බව ද පවසා සිටියා.\n\"අපි මැතිවරණ ජයග්‍රහණයේ දී ගෝඨාභය රාජපක්‍ෂ හා මහින්ද රාජපක්‍ෂ දෙපල වෙනුවෙන් කැපවුණා. 2000 දී චන්ද්‍රිකා ආණ්ඩුවේ පළමුවෙන් ම මට ලැබුණේ අධ්‍යාපන ඇමැති පදවිය යි. මහින්ද රාජපක්‍ෂ මහතා යටතේ මැතිවරණ 11ක අප කටයුතු කළා. එතුමාගේ නාමයෝජනා 3කට අත්සන් කළේ මමයි. ඒ විතරක් නොවෙයි, මහින්ද ජනාධිපතිතුමාගේ රජයේ ඉතා වැදගත් ඇමැති පදවිවල කටයුතු කෙරුවා\" යනුවෙන් ද සුසිල් ප්‍රේම්ජයන්ත් ප්‍රකාශ කළා.\nතමා වසර 40ක පමණ කාලයක සිට එළවළු මිල දී ගැනීමට යන්නේ, දෙල්කඳ පොළට බවත් එළවළු මිල ගණන් අධික වී තිබුණු මොහොතක දී මාධ්‍යවේදියෙකු නැඟූ පැනයකට තමා දුන්නේ ඉතා සාධාරණ පිළිතුරක් බවත් ඔහු වැඩිදුරටත් කියා සිටියා.\nරාජ්‍ය අමාත්‍ය ධුරය අහිමි වීමෙන් පසු ව සිය සුපුරුදු නීති වෘත්තියේ කටයුතු සිදු කිරීමට බලාපොරොත්තු වෙන බව යි හිටපු අමාත්‍යවරයා අවසන් වශයෙන් සඳහන් කළේ.",
       "URL": "https://www.hirunews.lk/293061/ඇත්ත-කතා-කළ-නිසා-දුකක්-නෑ-සුසිල්-ප්‍රේම්ජයන්ත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1448"
}