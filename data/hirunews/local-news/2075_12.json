{
       "Source": "hirunews",
       "Timestamp": "Saturday, 20 March 2021 - 13:49",
       "Headline": "පස්සර බස් අනතුරෙන් අහිමි වූ ජීවිත ගණන 15 දක්වා ඉහළට - මුදා ගැනීමේ මෙහෙයුම් අතර ගලක් පෙරලී පුද්ගලයෙකුට බරපතලයි (වීඩියෝ)",
       "News Content": "මොනරාගල - බදුල්ල මාර්ගයේ පස්සර 13 කණුව ප්‍රදේශයේදි බස් රථයක් අඩි 300 ක පමණ ප්‍රපාතයකට පෙරලීමෙන් පුද්ගලයින් 15 දෙනෙකු මියගොස් තවත් 30 කට වැඩි පිරිසක් තුවාල ලබා තිබෙනවා.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළේ මියගිය අය අතර පිරිමි පුද්ගලයින් 9 දෙනෙකු සහ කාන්තාවන් පස්දෙනෙකු සිටින බවයි.\nඅනතුරෙන් බස් රථයේ රියදුරුද ජීවිතක්ෂයට පත්වුණා.\nඅද උදෑසන 7.30 ට පමණ මෙම අනතුර සිදුව තිබුණේ වංගු සහිත ප්‍රදේශයකයි.\nඉදිරියෙන් පැමිණෙන ටිපර් රථයකට ඉඩ ලබාදෙමින් ඉදිරියට ගමන් කිරීමට යාමේදී මෙම බස් රථය ප්‍රපාතයට පෙරළෙන ආකාරය සී.සී.ටී.වී කැමරාවල සටහන්ව තිබෙනවා.\nඅනතුර සිදුවූ වහාම එම ස්ථානයට පැමිණි පොලීසිය සහ ප්‍රදේශවාසීන් ඉමහත් පරිශ්‍රමයක් දරා තුවාලකරුවන් සුන්බුන් අතරින් ඉවතට ගෙන පස්සර සහ බදුල්ල රෝහල් වෙත ඇතුළත් කර තිබුණා.\nපොලීසියේ සහයට යුද හමුදා සාමාජිකයන් ද පැමිණ සිටි බවයි ප්‍රදේශයේ හිරු වාර්තාකරුවන් සඳහන් කළේ.\nබේරා ගැනීමේ මෙහෙයුම් සිදුකරන අතරතුර ප්‍රපාතයේ ඉහළ ඇති ගලක් පෙරලීම හේතුවෙන් මුදා ගැනීමේ කටයුතුවල නිරත වූ පුද්ගලයෙකු ද බරපත තුවාල ලබා තිබෙනවා.\nලුණුගල සිට කොළඹ බලා මෙම පෞද්ගලික බස් රථය ධාවනය වූ බව සඳහන්.\nමේ අතර, ඊයේ දිනයේ පමණක් සිදුවූ රිය අනතුරු 10 කින් පුද්ගලයින් 10 දෙනෙකු ජිවිතක්ෂයට පත්ව තිබෙනවා.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ හිරු ප්‍රවෘත්ති අංශයට සඳහන් කළේ මියගිය පුද්ගලයින් අතර පදිකයින් 6 දෙනෙකු ද සිටින බවයි.",
       "URL": "https://www.hirunews.lk/265970/පස්සර-බස්-අනතුරෙන්-අහිමි-වූ-ජීවිත-ගණන-15-දක්වා-ඉහළට-මුදා-ගැනීමේ-මෙහෙයුම්-අතර-ගලක්-පෙරලී-පුද්ගලයෙකුට-බරපතලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2075"
}