{
       "Source": "hirunews",
       "Timestamp": "Saturday, 11 February 2017 - 21:53",
       "Headline": "වරකාපොළ තරුණයා ඝාතනයේ සැකකරුවන් 5 ක් අත්අඩංගුවට",
       "News Content": "ඝාතනය කර වරකාපොල ඇත්නාවල ප්‍රදේශයේ දමා ගොස් තිබියදී සොයාගත් පුද්ගලයාගේ ඝාතනය සම්බන්ධයෙන් සැකකරුවන් 5 දෙනෙකු පොලිසිය මීට සුළු මොහොතකට පෙර අත්අඩංගුවට ගෙන තිබෙනවා.\nඒ, සැකකරුවන් කෑගල්ල, යට්ටෝගොඩ ප්‍රදේශයේ නිවසක සැඟව සිටියදී.\nමුහුණ වසා දෙඅත් බැඳ දමා වරකාපොල ඇත්නාවල ප්‍රදේශයේ දමා ගොස් තිබියදී පොලිසිය සොයාගත් පුද්ගල මළ සිරුර පොලිසියට හමු වූයේ ඊයේ පෙරවරුවේයි.\nවරකාපොල ඇත්නාවල ප්‍රදේශයේ තිබී නාඳුනන මළ සිරුරක් පොලිසිය ඊයේ පෙරවරුවේ සොයාගත්තේ පොලිස් හදිසි ඇමතුම් අංශයට ලද  තොරතුරකට අනුවයි.\nසොයාගන්නා අවස්ථාවේදී මළ සිරුරේ මුහුණද වසා දෙඅත් ද බැඳ දමා තිබුණා.\nඊට අමතරව ඒ අසළ තිබී මියගිය පුද්ගලයාගේ බවට සැකකළ හැකි ගමන් මල්ලක් ද පොලිසියට හමුවුණා.\nවරකාපොල පොලිසිය සිදුකළ විමර්ශනවලදී අනාවරණය වී ඇත්තේ මෙම පුද්ගලයා පස්යාල ප්‍රදේශයේදී ඝාතනය කර පසුව මෙම ස්ථානයට ගෙනැවිත් දමා ඇති බවටයි.\nමෙලෙස ඝාතනයට ලක්ව ඇත්තේ පස්යාල ප්‍රදේශයේ පිහිටි කුකුළු ගොවිපොළක සේවකයෙක්.\nඔහු පසුගිය 9 වැනිදා රාත්‍රියේ සති අන්ත නිවාඩු ලබා නිවස බලා යාමට පස්යාල මංසන්ධිය දෙසට යමින් සිටියදී මෙලෙස ඝාතනයට ලක්ව ඇති බව පොලිසිය සඳහන් කළා.\nපොලිසිය පැවසුවේ එම ප්‍රදේශයේ සිදු වූ සොරකම් කිහිපයක් සම්බන්ධයෙන් සෙවිල්ලෙන් සිටි කණ්ඩායමක් මෙම පුද්ගලයාව සැකකර පහර දී ඇති බවයි.\nඑම පහරදීමේ ප්‍රතිඵලයක් ලෙස ඔහු ඝාතනයට ලක්ව ඇති අතර පසුව මළ සිරුර වරකාපොල ප්‍රදේශයේ දමා ගොස් ඇති බවටයි පොලිසිය සැක කරන්නේ.\nපොලිසිය පැවසුවේ පහරදීම සිදුකළ පුද්ගලයින් හඳුනාගෙන සිටි අතර ඔවුන් ප්‍රදේශය අත්හැර පළා ගොස් සිටි බවයි.\nමෙලෙස ඝාතනයට ලක්ව ඇත්තේ සෙනරත්ගම, කටුගස්තොට ප්‍රදේශයේ පදිංචිව සිටි චින්තක කැළුම් අලුගොල්ල නම් 32 හැවිරිදි අවිවාහකයෙක්.\nඑක් සැකකරුවෙකුගේ බිරිඳට ලැබුණු කෙටි පණිවුඩයක් ඔස්සේ විමර්ශනය කළ කෑගල්ල කොට්ඨාශ අපරාධ විමර්ශන ඒකකයේ නිලධාරීන් සැකකරුවන් අත්අඩංගුවට ගෙන ඇත්තේ රාත්‍රි 9 ට පමණයි.\nවිශේෂ පොලිස් කණ්ඩායමක් ඒ සඳහා යට්ටෝගොඩ ප්‍රදේශයට පිටත්ව ගොස් තිබුණා.\nසැකකරුවන් පස්යාල ප්‍රදේශයේ ත්‍රිරෝද රථ අලෙවි කිරීමේ ව්‍යාපාරයකට සම්බන්ධ බවටයි සැක කෙරෙන්නේ.\nඝාතන සිද්ධියට සම්බන්ධ තවත් සැකකරුවන් කිහිපදෙනෙකු ප්‍රදේශයෙන් පලාගොස් තිබෙනවා.\nකෑගල්ල කොට්ඨාශ අපරාධ විමර්ශන අංශයේ ස්ථානාධිපතිවරයාගේ ප්‍රධානත්වයෙන් ඉදිරි විමර්ශන සිදුකරන බවයි පොලිසිය සඳහන් කළේ.",
       "URL": "https://www.hirunews.lk/154259/වරකාපොළ-තරුණයා-ඝාතනයේ-සැකකරුවන්-5-ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4665"
}