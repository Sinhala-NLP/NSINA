{
       "Source": "hirunews",
       "Timestamp": "Saturday, 17 August 2019 - 13:09",
       "Headline": "Update - එජාපෙ නායකයින්ගේ අද රැස්වීමත් එකඟතාවකින් තොරව අවසන්",
       "News Content": "ජනාධිපතිවරණය වෙනුවෙන් බිහි කෙරෙන නව සන්ධානය පිළිබඳ අවසන් තීන්දුවක් ගැනීම සඳහා එක්සත් ජාතික පෙරමුණට සම්බන්ධ පක්ෂ නායකයින් අද පැවැත්වූ සාකච්ඡාව ද එකඟතාවකින් තොරව අවසන් වී තිබෙනවා.\nමෙහිදී අමාත්‍ය මංගල සමරවීර ඇතුළු පිරිසක් දැනුම් දී ඇත්තේ එක්සත් ජාතික පක්ෂයේ ජනාධිපති අපේක්ෂකයා ලෙස අමාත්‍ය සජිත් ප්‍රේමදාස නම් කළ යුතු බවයි.\nඑහෙත්, එක්සත් ජාතික පෙරමුණ නියෝජනය කරන අමාත්‍ය රාජිත සේනාරත්න ඇතුළු පිරිසක් ඊට විරෝධය පළ කර ඇතැයි දේශපාලන ආරංචි මාර්ග සඳහන් කළා.\nඒ අනුව, ජනාධිපති අපේක්ෂකයා නම් කිරීම සම්බන්ධයෙන් පක්ෂය තුළ එකඟතාවයකට පැමිණ අනතුරුව එක්සත් ජාතික පෙරමුණ ද එකඟ වන අයෙකු ජනාධිපතිවරණ අපේක්ෂකයා ලෙස නම් කළ යුතු බව අමාත්‍ය රාජිත සේනාරත්න ඇතුළු පිරිස මෙහිදී ප්‍රකාශ කර ඇති බවයි එම ආරංචි මාර්ග වැඩිදුරටත් සඳහන් කළේ.\nඅමාත්‍ය රාජිත සේනාරත්නගේ කොළඹ පිහිටි නිල නිවසේ අද පෙරවරුවේ මෙම සාකච්ඡාව පැවති අතර, එම සාකච්ඡාව අවසන් වීමෙන් පසු පිටතට පැමිණි පක්ෂ නායකයින් සහ අමාත්‍යවරුන් මාධ්‍යයට කිසිවක් ප්‍රකාශ නොකර පිටව ගියා.\nමීට පෙර ද එක්සත් ජාතික පෙරමුණේ නායකයින් ඒ සම්බන්ධයෙන් සිදුකළ සාකච්ඡා අවසන් වූයේ එකඟතාවකින් තොරවයි.\n----------------------------\nඑජාපෙ නායකයින්ගේ රැස්වීම අවසන් ,Saturday, August 17, 2019 01.09PM\nජනාධිපතිවරණය වෙනුවෙන් නිර්මාණය කෙරෙන නව සන්ධානය පිළිබඳ අවසන් තීන්දුවක් ගැනීම සඳහා ආරම්භ වූ එක්සත් ජාතික පෙරමුණට සම්බන්ධ පක්ෂ නායකයින්ගේ රැස්වීම මේ වන විට අවසන් වී තිබෙනවා.\nඅමාත්‍ය රාජිත සේනාරත්නගේ නිවසේ පැවති මෙම සාකච්ඡාව සඳහා එක්සත් ජාතික පක්ෂය නියෝජනය කරමින් එහි මහලේකම්, අමාත්‍ය අකිල විරාජ් කාරියවසම්, උප නායක අමාත්‍ය රවී කරුණානායක එක්වූ බව සඳහන්.\nමීට අමතරව ජාතික හෙළ උරුමයේ මහ ලේකම්, අමාත්‍ය පාඨලී චම්පික රණවක, දෙමළ ප්‍රගතිශීලී සන්ධානයේ නායක අමාත්‍ය මනෝ ගනේෂන්, ශ්‍රී ලංකා මුස්ලිම් කොංග්‍රසයේ නායක අමාත්‍ය රවුෆ් හකීම්, අමාත්‍ය රාජිත සේනාරත්න ද ඊට එක්වුණා.\nකෙසේ වෙතත්, සාකච්ඡා අවසන් වීමෙන් පසු පිටතට පැමිණි පක්ෂ නායකයින් සහ අමාත්‍යවරුන් මාධ්‍යයට කිසිවක් ප්‍රකාශ නොකර පිටව යාම ද විශේෂත්වයක්.\nඔවුන් දුරකථන මාර්ගයෙන් සම්බන්ධ කර ගැනීමට කිහිප විටක් අප උත්සාහ කළ ද එය ව්‍යර්ථ වුණේ ඔවුන් දුරකථනයට ප්‍රතිචාර නොදැක්වීම හේතුවෙන්.",
       "URL": "https://www.hirunews.lk/222410/update-එජාපෙ-නායකයින්ගේ-අද-රැස්වීමත්-එකඟතාවකින්-තොරව-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=3194"
}