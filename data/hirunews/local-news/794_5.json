{
       "Source": "hirunews",
       "Timestamp": "Wednesday, 19 October 2022 - 1:42",
       "Headline": "අටමස්ථානාධිපති පූජ්‍ය පල්ලේගම සිරිනිවාස නාහිමියන් අපවත් වෙයි (වීඩියෝ)",
       "News Content": "අනුරාධපුර අටමස්ථානාධිපති ආචාර්ය පූජ්‍ය පල්ලේගම සිරිනිවාස හිමියන් අපවත් වී තිබෙනවා.\nඒ, කොළඹ පෞද්ගලික රෝහලක ප්‍රතිකාර ලබමින් සිටිය දී යි.\nඅපවත් වන විට උන්වහන්සේගේ වයස අවුරුදු 69ක්.\n1953 ජනවාරි 02 වැනි දින මාතලේ පල්ලේගම දුක්ගන්නා වලවුවේ කුලුඳුල් පිරිමි දරුවා ලෙස උපත ලද සිරිනිවාස නාහිමියන්ගේ පියා, දුක්ගන්නා වලවුවේ ටිකිරි බණ්ඩාර නිලමේතුමා වන අතර, මව දුක්ගන්නා වලවුවේ අනුලා කුමාරිහාමි මාතාව යි.\nහත් වැනි ශ්‍රේණිය දක්වා පාසල් අධ්‍යාපනය ලබා 1968 දී අනුරාධපුර රුවන්වැලි මහා චෛත්‍යාරාමයට පැමිණ එවකට අටමස්ථානාධිපති ව වැඩ විසූ ඉදුරුව හල්මිල්ලෑව ශ්‍රී රේවත නා හිමියන්ගේ අනුමැතියෙන් පල්ලේගම ධම්මරක්ඛිත නාහිමියන්ගේ හා පල්ලේගම ඤාණරතන හිමියන්ගේ ආචාර්යත්වයෙනු යි පල්ලේගම සිරිනිවාස නමින් සසුන්ගත වුණේ.\n1968 වසරේ අනුරාධපුර ශ්‍රි මහා බෝධියේ උඩමළුවෙහි දී සසුන්ගත වූ පල්ලේගම සිරිනිවාස නාහිමි එවකට අටමස්ථානාධිපති ධුරය දැරූ ඉඳුරුව හල්මිල්ලෑවේ රේවත නායක නාහිමියන්ගේ ඉල්ලීම පරිදි රුවන්වැලි මහා සෑයේ වැඩ බලන විහාරාධිකාරි හිමියන් වශයෙන් බොහෝ ඇපකැප වීමෙන් කටයුතු කර තිබෙනවා.\nසිරිනිවාස පොඩි හාමුදුරුවන්ගේ ජීවිතයේ පළමු වැනි සදානුස්මරණීය සිදුවීම ලෙස ජය ශ්‍රී මහා බෝ සමිඳුන්ගේ පළමු රන් වැටේ ප්‍රථම රන්කණුව ස්ථාපනය කිරීමේ අවස්ථාවේ දී සෙත්පිරිත් සජ්ඣායනා කිරීමේ පුණ්‍යවන්ත අවස්ථාව උන්වහන්සේට ලැබීම හඳුනාගත හැකි යි.\nඑකල ජයසිරි මහා බෝ සමිඳුන්ගේ තේවාව සිදු කළේ ද සිරිනිවාස පොඩි හාමුදුරුවන් වීම විශේෂත්වයක්.\nඅනතුරු ව බෝ මළුව පන්සලට නිත්‍ය වාසය සඳහා වැඩම කළ සිරිනිවාස නාහිමියන් පසු ව අටමස්ථානාධිපති ඤාණරතන නාහිමියන්ගේ මඟ පෙන්වීම අනුව මිරිසවැටිය චෛත්‍යාරාමයේ විහාරාධිකාරි ලෙස පත් වුණා.\nබෝ මළුව පන්සලට පැමිණීමත් සමඟ ම දිනපතා උදේ සවස ජය ශ්‍රී මහා බෝධීන් වහන්සේ වන්දනා කිරීමේ දුර්ලභ වාසනාව හිමි වූ සිරිනිවාස නාහිමියන් කැලණිය විශ්වවිද්‍යාලයට 1984 දී ඇතුළු වී ශාස්ත්‍රවේදී උපාධිය ලබාගත්තා.\nපසු ව අභයගිරි විහාරයේ වැඩ බැලිමත් උන් වහන්සේ අතින් සිදු වුණා.\nඅනලස් ව හා දක්ෂ ලෙස කටයුතු සම්පාදනය කළ සිරිනිවාස හිමියන් කාගේත් ගෞරවාදරයට පාත්‍ර වූ අතර, 1995 වසරේ දී රුවන්වැලි මහා චෛත්‍යාරාමාධිකාරී ධුරයට පත්වුණා.\nඑම වසරේ දී ම සිරිනිවාස හිමියන් උතුරු මධ්‍යම දිසාවේ ප්‍රධාන සංඝනායක පදවියෙන් ද පිදුම් ලැබුවා.\nඑවකට අටමස්ථානාධිපති ධුරය හෙබ වූ පල්ලේගම ඤාණරතන නාහිමියන්ගේ අපවත් වීමෙන් පසු උත්තරීතර අටමස්ථානාධිපති ධුරයට සිරිනිවාස නාහිමියන් පත් වූයේ 1997 වසරේ දී යි.\nශ්‍රී මහා බෝධින් වහන්සේ සඳහා දෙවැනි රන් වැට තැනීම, දෙවෙනි රන්වැට පහතින් පිහිටි මළුව පුළුල් කර ආරක්ෂක ගේට්ටු සවි කිරීම හා බෝ මළුව වටා පිහිටි ශ්‍රී දළදා පෙරහර මාවත නවීකරණය කරවීම, පරිපාලන කටයුතු විධිමත් කිරීම, මහා ප්‍රාකාර බැම්ම ප්‍රතිසංස්කරණය කිරීම මෙන්ම රාජ්‍ය අනුග්‍රහයෙන් දසදහසකට අධික පිරිසකට රැස්විය හැකි මහාධර්ම ශාලාවක් කරවීම පල්ලේගම සිරිනිවාස නාහිමියන්ගේ මුලිකත්වයෙන් වූ ප්‍රධානතම ශාසන කෘත්‍යයන් අතර වනවා.\nබෝ මළුව පන්සලේ අභිනව සංඝාවාසය දැකුම්කළු අයුරින් තැනවීම, බෝධීන් වහන්සේ සඳහා අලුතින් රන් ආධාරක කණු සවි කරවීම, බෝධීන් වහන්සේ වැඩ සිටින පුණ්‍ය භූමිය ඉදිරිපස හා ඒ අවට භූමි භාගයේ තිබූ ඉදිකිරීම් ඉවත් කර එම භූමි භාගය ඉතා අලංකාරවත් අයුරින් සකස් කිරීම සිරිනිවාස නාහිමියන් අතින් සිදු ව ඇති තවත් පින්බර මෙහෙවරක්.\nඅපවත් වී වදාළ පූජ්‍ය පල්ලේගම සිරිනිවාස හිමියන්ගේ ආදාහන කටයුතු පිළිබඳ පසු ව දැනුම් දෙනු ඇති.",
       "URL": "https://www.hirunews.lk/318223/අටමස්ථානාධිපති-පූජ්‍ය-පල්ලේගම-සිරිනිවාස-නාහිමියන්-අපවත්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=794"
}