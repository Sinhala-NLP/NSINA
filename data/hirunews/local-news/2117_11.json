{
       "Source": "hirunews",
       "Timestamp": "Monday, 01 March 2021 - 20:09",
       "Headline": "කොරෝනා එන්නත්කරණ ක්‍රියාවලිය ගැන රජයේ වෛද්‍යවරුන්ගෙන් චෝදනා (වීඩියෝ)",
       "News Content": "කොරෝනා වෛරසයට එරෙහි එන්නත්කරණය සඳහා සෞඛ්‍ය අමාත්‍යාංශය සතුව නිසි වැඩපිළිවෙලක් නොමැතිවීම හේතුවෙන් ජනතාව තවත් අනාරක්ෂිත තත්ත්වයකට පත්ව ඇති බවට රජයේ වෛද්‍ය නිලධාරීන්ගේ සංගමය චෝදනා කරනවා.\nඑම සංගමය අද කැදවා තිබූ මාධ්‍ය හමුවකට එක්වෙමින් වෛද්‍ය ප්‍රසාද් කොළඹගේ මේ බව කියා සිටියා.\nඑන්නත්කරණ වැඩපිළිවෙල යටතේ මේ දක්වා පුද්ගලයන් ලක්ෂ 5කට ආසන්න පිරිසකට එන්නත් ලබාදී ඇති අතර, ඉන් එක්ලක්ෂ 76,808 දෙනෙකු වෛද්‍යවරුන් ඇතුළු සෞඛ්‍ය කාර්ය මණ්ඩල සාමාජිකයින්.\nඅද දිනයේත් දිවයිනේ ප්‍රදේශ කිහිපයකදී එන්නත් ලබාදීම සිදුකෙරුණු අතර, බොහෝ ස්ථානවල ජනතාව පැය ගණනාවක් දිගු පෝලිම්වල රැදී සිටින ආකාරයක් නිරීක්ෂණය වුණා.\nමේ අතර, නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් අද මාධ්‍ය වෙත අදහස් දක්වමින් කියා සිටියේ එන්නත්කරණය සඳහා ඉලක්ක ගත කණ්ඩායම්වලින් බැහැරව ඇතැම් පිරිස් එන්නත ලබා ගැනීමේ සිද්ධීන් වාර්තා වන බවයි.\nමේ අතර, පාර්ලිමේන්තු මන්ත්‍රීවරුන් 225 දෙනාගෙන් 123 දෙනෙකු අද වන විට ඇස්ට්‍රාසෙනෙකා කොවිෂීල්ඩ් එන්නත ලබාගෙන තිබෙනවා.\nකොවිඩ් පැතිරීම වැළැක්වීමේ ක්‍රියාන්විත මධ්‍යස්ථානය සඳහන් කළේ රාජ්‍ය තාන්ත්‍රිකයින් 205 දෙනෙකු ද අදාළ එන්නත ලබාගෙන ඇති බවයි.\nඑමෙන්ම, ගුරුවරුන්ට ද එන්නත්කරණය  ආරම්භ කරමින් දැනට සාමාන්‍ය පෙළ විභාග රාජකාරිවල නිරතව සිටින ගුරුවරුන්ට ද කොරෝනා එන්නත ලබාදෙන ලෙස ඉල්ලා ලංකා ගුරු සේවා සංගමය මානව හිමිකම් කොමිසම වෙත අද පැමිණිල්ලක් ඉදිරිපත් කළා.\nමේ අතර, දිවයින පුරා විභාග මධ්‍යස්ථාන 4513කදී අද ආරම්භ වූ සාමාන්‍ය පෙළ විභාගය ලබන 10 වන දා දක්වා පැවැත්වීමට නියමිතයි.\nකොරෝනා වසංගත තත්ත්වය හේතුවෙන් විභාග මධ්‍යස්ථාන ආශ්‍රිතව  විශේෂ සෞඛ්‍යාරක්ෂිත වැඩපිළිවෙලක් ක්‍රියාත්මක කර තිබූ ආකාරයක් දක්නට  ලැබුණු බවයි අප ප්‍රාදේශීය වාර්තාකරුවන් සඳහන් කළේ.",
       "URL": "https://www.hirunews.lk/264028/කොරෝනා-එන්නත්කරණ-ක්‍රියාවලිය-ගැන-රජයේ-වෛද්‍යවරුන්ගෙන්-චෝදනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2117"
}