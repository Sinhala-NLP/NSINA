{
       "Source": "hirunews",
       "Timestamp": "Sunday, 16 October 2016 - 7:59",
       "Headline": "(Update) දිවයිනේ අද වැසි කාලගුණයක්",
       "News Content": "නියං සමය නිමවා වැසි ආරම්භවීමත් සමඟ ඊයේ දිනයේදී වැඩිම වර්ෂාපතනයක් ලැබී ඇත්තේ කොළඹ දිස්ත්‍රික්කයටයි.\nකොළඹට මිලිමීටර 136 ක වර්ෂාපතනයක් අද උදෑසන අටයි තිහෙන් අවසන්වූ පැය විසිහතර තුළ ලැබී තිබෙනවා.\nකළුතර දිස්ත්‍රික්කයටද මිලිමීටර 112 ක වර්ෂාපතනයක් ඇද හැලුනා.\nදිවයිනේ ප්‍රදේශ රැසකට වර්ෂාපතනය ලැබුණද කුරුණෑගල දිස්ත්‍රික්කයේ ඇතැම් ස්ථාන, පොතුවිල් සහ මන්නාරම ප්‍රදේශවලට මෙතෙක් වර්ෂාපතනයක් ලැබී නැහැ.\nමේ අතර දඹුල්ල සහ තදාසන්න ප්‍රදේශවලට ඊයේ පැය තුනකට අධික කාලයක් මහ වැසි ඇද හැලුනු අතර, දඹුල්ල - සලුවපුල්ලන ගම්මානයට කුඩා මාළු පැටවුන්ද වැස්සත් සමඟ පතිතවී තිබෙනවා.\nකාලගුණ විද්‍යා දෙපාර්තමේන්තුව සඳහන් කළේ මුහුද ආශ්‍රිතව ඇතිවන ටොනේඩෝ සුළං රැළි ආකාරයෙන් මුහුදු ජලයත් සමඟ මෙම මසුන් වැසි වළාකුළුවලට එක්විය හැකි බවයි.\nදිවයිනේ ප්‍රදේශ රැසකට අදත් පස්වරු දෙකෙන් පසු තද වැසි බලාපොරොත්තු විය හැකි බව කාර්යයේ නියුතු කාලගුණ විද්‍යාඥ සචින්තා ජයසේකර ප්‍රකාශ කළා.\nUpdate- Sunday, October 16, 2016 1.13\n-----------------------------------------------------------\nදිවයිනේ බොහෝ ප්‍රදේශවලට අද පස්වරුවේ වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nබස්නාහිර පළාතේ මෙන්ම ගාල්ල සහ මාතර දිස්ත්‍රික්කවල උදෑසන කාලයේද වැසි ඇතිවිය හැකි බවයි කාර්යයේ නියුතු කාලගුණ විද්‍යාඥ සචින්තා ජයසේකර ප්‍රකාශ කළේ.\nඇතැම් ස්ථානවලට මිලිමීටර් 50 ත් 100 ත් අතර තරමක් තද වැසි ද අපේක්ෂා කෙරෙනවා.",
       "URL": "https://www.hirunews.lk/145330/update-දිවයිනේ-අද-වැසි-කාලගුණයක්",
       "Category": "Local News",
       "Parent URL": "https://www.hirunews.lk/local-news.php?pageID=4835"
}