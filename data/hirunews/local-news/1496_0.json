{
       "Source": "hirunews",
       "Timestamp": "Tuesday, 14 December 2021 - 7:57",
       "Headline": "ආනයනය කළ ලිට්රෝ ගෑස් තොගයේ ප්‍රමිතිය ගැන වාර්තාව අද(වීඩියෝ)",
       "News Content": "ලිට්රෝ ගෑස් සමාගම විසින් මෙරටට ගෙන්වන ලද නව සංයුතිය අඩංගු ගෑස් නැවේ ඇති ගෑස් ප්‍රමිතියෙන් යුතු ද නැද්ද යන්න පිළිබදව අද ප්‍රකාශයට පත් කරන බව පාරිභෝගික ආරක්ෂණ රාජ්‍ය අමාත්‍ය ලසන්ත අලගියවන්න ප්‍රකාශ කළා.\nඒ, පාරිභෝගික කටයුතු පිළිබද අධිකාරිය, ප්‍රමිති ආයතනය, ප්‍රතීතන මණ්ඩලය සහ තවත් ආයතන කිහිපයක් එක් ව අද උදෑසන පැවැත්වෙන සාකච්ඡාවකින් අනතුරුව යි.\nඅදාළ ගෑස් නැවේ සාම්පල සම්බන්ධයෙන් සිදු කරන ලද වාර්තා කිහිපයක ප්‍රතිඵල අද උදෑසන ලැබීමට නියමිත යි.\nඉන් අනතුරුව යි අදාළ ගෑස් නැවෙහි ගෑස් ප්‍රමිතියෙන් යුතු ද නැද්ද යන්න පිළිබද තීන්දු තීරණ ගනු ලබන්නේ.\nඅදාළ ගෑස් නැවෙහි අඩංගු ගෑස් ප්‍රමිතියෙන් තොර වුව හොත් යළිත් ප්‍රති අපනයනය සිදු කිරීමට කටයුතු කරන බව ද පාරිභෝගික ආරක්ෂණ රාජ්‍ය අමාත්‍ය ලසන්ත අලගියවන්න වැඩිදුරටත් ප්‍රකාශ කළා.\nඅදාළ ගෑස් නැවෙහි ඇති ගෑස්වල ගඳ සුවඳ දැනෙන ඊතයිල් මර්කැප්ටන් නැමති සංයුතිය අදාළ මට්ටමට නො මැති බවටයි ඊයේ අනාවරණ වූයේ.\nඒ, එම ගෑස් නැවෙන් ලබා ගත් ගෑස් සාම්පල සම්බන්ධයෙන් සිදු කළ පරීක්ෂාවකදියි.\nඑමෙන්ම, එහි ප්‍රොපේන් සියයට 29ක් සහ බියුටේන් සියයට 69ක් පවතින බවයි ඛනිජ තෙල් නීතිගත සංස්ථාව විසින් සිදු කරන ලද සාම්පල පරීක්ෂාවක දී අනාවරණ වී ඇත්තේ.\nපෙරේ දා දිනයේ දී ලිට්රෝ සමාගම විසින් ගෑස් මෙටි්‍රක් ටොන් 3700ක් අඩංගු නෞකාවක් මෙරටට රැගෙන එනු ලැබූ අතර, ඉන් අනතුරුව යි අදාළ බලධාරීන් විසින් එහි සාම්පල ලබාගෙන තිබුණේ.\nමේ අතර, මහනුවර - කුණ්ඩසාල - නත්තරම්පොත ප්‍රදේශයේ දී ගෑස් ආශ්‍රිත ව සිදු වූ පිපිරීමකින් මිය ගිය 51 හැවිරිදි සිව් දරු මවගේ අවසන් කටයුතු අද සිදු කෙරෙනවා.",
       "URL": "https://www.hirunews.lk/290943/ආනයනය-කළ-ලිට්රෝ-ගෑස්-තොගයේ-ප්‍රමිතිය-ගැන-වාර්තාව-අද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1496"
}