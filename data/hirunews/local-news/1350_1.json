{
       "Source": "hirunews",
       "Timestamp": "Friday, 18 February 2022 - 8:15",
       "Headline": "'ගෝල් ටෙක්නෝ පාර්ක්' ගාලු තාක්ෂණික උද්‍යානය ජනාධිපතිගේ නිරීක්ෂණයට (වීඩියෝ)",
       "News Content": "ගාල්ල - වලහන්දූව ප්‍රදේශයේ ඉදිකෙරෙන 'ගෝල් ටෙක්නෝ පාර්ක්' නම් ගාලු තාක්ෂණික උද්‍යානය ජනාධිපති ගෝඨාභය රාජපක්ෂගේ නිරීක්ෂණයට ලක්ව තිබෙනවා.\nසෞභාග්‍යයේ දැක්ම ප්‍රතිපත්තිය අනුව තාක්ෂණික නව්‍යකරණ සංස්කෘතියක් ගොඩනැගීම අරමුණු කරගනිමින් දිවයින පුරා තාක්ෂණික උද්‍යාන 05ක් ඉදිකිරීමට නියමිත යි.\nගාල්ල, කුරුණෑගල, මහනුවර, නුවරඑලිය සහ හබරණ ප්‍රදේශවල මෙම තාක්ෂණ උද්‍යාන ඉදිකෙරෙනු ඇති. ගාල්ල - වලහන්දූව ප්‍රදේශයේ ඉදිකෙරෙන තාක්ෂණ උද්‍යාන භූමියේ ව්‍යාපෘති පුවරුව ඊයේ ජනාධිපති ගෝඨාභය රාජපක්ෂ විසින් විවෘත කෙරුණා.\n2023 වසරේ මැද භාගය වනවිට මෙහි ඉදිකිරීම් අවසන් කිරීමට නියමිතයි.\nෆයිව්-ජී සන්නිවේදනය සහිත නවීන තාක්ෂණ පහසුකම්, නැනෝ පර්යේෂණ ආයතන, විනෝදාස්වාද ක්‍රියාකාරකම් හා ක්‍රීඩා මෙන්ම මානසික හා ශාරිරික විවේක මධ්‍යස්ථානවලින්ද මෙම තාක්ෂණ උද්‍යාන සමන්විත වනවා.\nමේ අතර, නවීකරණය කරන ලද ගාල්ල ධර්මපාල උද්‍යානය ද ජනාධිපති ගෝඨාභය රාජපක්ෂ අතින් ඊයේ ජනතා අයිතියට පත් කෙරුණා.\nනිසි නඩත්තුවක් නො මැති ව විනාශයට පත්වෙමින් තිබූ දෙස් විදෙස් සංචාරකයින්ගේ ආකර්ශනය දිනාගත් ධර්මපාල උද්‍යානය නාගරික සංවර්ධන හා නිවාස අමාත්‍යාංශයේ උපාය මාර්ගික නගර සංවර්ධන ව්‍යාපෘතිය යටතේ නවීකරණය කළ බවයි ජනාධිපති මාධ්‍ය අංශය සඳහන් කළේ.\nමේ අතර, කිතුල් සංවර්ධන මණ්ඩලයේ ඉදිරි ගමන් මඟ ගාල්ල - අක්මීමන - හියාරේ ජලාශය අසල දී ජනාධිපතිවරයා වෙත වැවිලි අමාත්‍ය රමේෂ් පතිරණ විසින් පිළිගන්වනු ලැබුවා.\n“සරුසාර කිතුලයි - තිරසාර රටයි” යන්න තේමා කරගනිමින් එළිදැක්වුණු එම ඉදිරි ගමන් මග යටතේ කිතුල් පැණි නිෂ්පාදනය සඳහා “ශ්‍රී ලංකා ප්‍රමිත” හඳුන්වා දෙමින් ප්‍රමිති සහතිකය ජනාධිපති ගෝඨාභය රාජපක්ෂ වෙත භාරදීමද එහිදී සිදුකෙරුණු බවයි ජනාධිපති මාධ්‍ය අංශය සඳහන් කළේ.",
       "URL": "https://www.hirunews.lk/297322/ගෝල්-ටෙක්නෝ-පාර්ක්-ගාලු-තාක්ෂණික-උද්‍යානය-ජනාධිපතිගේ-නිරීක්ෂණයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1350"
}