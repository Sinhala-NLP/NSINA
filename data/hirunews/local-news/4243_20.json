{
       "Source": "hirunews",
       "Timestamp": "Tuesday, 31 October 2017 - 13:04",
       "Headline": "ජනේලයට පහරදී පුද්ගලයෙකු අවසන් ගමන් යයි",
       "News Content": "ජනෙල් වීදුරුවකට වැරෙන් පහරක් ගසා අධික ලෙස රුධිරය වහනය වීම හේතුවෙන් පුද්ගලයෙකු මරණයට පත්ව තිබෙනවා.\nමෙලෙස මරණයට පත්ව ඇත්තේ මොරටුව මොරටුමුල්ල අලෝකපිටිය මාර්ගයේ පදිංචිව සිටි 32 හැවිරිදි පුද්ගලයෙකු වන වල්ලඹ බන්ධනගේ නන්දන නිශාන්ත යන අයයි.\nඉකුත් 14 වනදා උදෑසන බිරිඳ සමග නිවසේදී ඇති කරගත් ආරවුලකින් පසු ඔහු නිවසින් පිටව ගොස් තිබෙනවා.\nපසුව නැවත නිවසට පැමිණ බිරිඳට කෑ ගසා, නිවසේ තිබූ ජනේලයක වීදුරුවට අතින් වැරෙන් පහරක් ගසා, රුධිරය ගලද්දීත් නිවසින් නැවත පිටව ගොස් තිබුණා.\nබිරිඳ සඳහන් කළේ 1990 ගිලන් රථයකින් සැමියාව කළුබෝවිල රෝහලට රැගෙන ගිය බව පසුව ප්‍රදේශවාසියෙකුගෙන් දැනගත් බවයි.\nඉන් අනතුරුව ඇය රෝහලට ගොස් ඇති අතර එහිදී ඇයට දැනගන්නට ලැබුණේ සිය සැමියා මියගොස් ඇති බවයි.\nදකුණු කොළඹ ශික්ෂණ රෝහලේ සහකාර අධිකරණ වෛද්‍ය නිළධාරීවරයා  පශ්චාත් මරණ පරීක්ෂණය පවත්වා තිබෙනවා.\nබිරිඳගේ සාක්ෂි සහ පශ්චාත් මරණ පරීක්ෂණ වාර්තාව අනුව එම රෝහලේ හදිසි මරණ පරීක්ෂකවරයා නිගමනය කළේ මෙය, නිවසේ ජනේලයේ වීදුරුවට අතින් පහර දීමේදී එම අතේ ප්‍රධාන රුධිර නාලය වීදුරුවට කැපී යාම හේතුවෙන් අධික ලෙස රුධිරය වහනය වීමෙන් සිදුවූ හදිසි මරණයක් බවයි.",
       "URL": "https://www.hirunews.lk/174885/ජනේලයට-පහරදී-පුද්ගලයෙකු-අවසන්-ගමන්-යයි",
       "Category": "Local News",
       "Parent URL": "https://www.hirunews.lk/local-news.php?pageID=4243"
}