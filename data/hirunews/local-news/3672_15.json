{
       "Source": "hirunews",
       "Timestamp": "Thursday, 01 November 2018 - 9:58",
       "Headline": "අධිවේගයේ වේගය සීමා කරන්නැයි උපදෙස්",
       "News Content": "දිවයින ආසන්න පහළ වායුගෝලයේ පවතින කැළඹිලි ස්වභාවය හේතුවෙන් ඉදිරියේදී පවතින වැසි තත්ත්වයේ වැඩිවීමක් අපේක්ෂා කරන බව කාලගුණ විද්‍යා දෙපාර්තමේන්තුව පවසනවා.\nඒ අනුව උතුර, උතුරුමැද, නැගෙනහිර වයඹ සහ මධ්‍යම පළාත්වල ඇතැම් ස්ථානවලට මිලිමීටර 100 ක පමණ තරමක තද වැසි ඇතිවිය හැකියි.\nඑමෙන්ම ත්‍රිකුණාමලයේ සිට කන්කසන්තුරය සහ පුත්තලම හරහා කොළඹ දක්වා මෙන්ම හම්බන්තොට සිට මඩකලපුව දක්වා මුහුදු ප්‍රදේශවල සුළං වේගය පැයට කිලෝමීටර 70 ත් 80 ත් අතර දක්වා ඉහළ යාහැකි බවයි එම දෙපාර්තමේන්තුව සඳහන් කළේ.\nපවතින වැසි සහිත කාලගුණ තත්ත්වයත් සමඟ වාරිමාර්ග දෙපාර්තමේන්තුවට අයත් ප්‍රධාන ජලාශ 73 ජල මට්ටම සියයට 47 දක්වා ඉහළ ගොස් තිබෙනවා.\nඑම දෙපාර්තමේන්තුවේ ජල කළමනාකරණ හා පුහුණු අධ්‍යක්ෂ වසන්ත බණ්ඩාර පළුගස්වැව හිරු ප්‍රවෘත්ති අංශය කළ විමසීමකදී කියා සිටියේ රාජංගණය, නාච්චදූව, දැදුරු ඔය සහ වෙහෙරගල ජලාශවල වාන් දොරටු දෙක බැගින් විවෘත කර ඇති බවයි.\nකෙසේ වෙතත් මේ හේතුවෙන් ඒ අවට පහත් බිම්වල සිටින ජනතාවට දැඩි බලපෑමක් එල්ල නොවන බවද ඔහු සඳහන් කළා.\nඑමෙන්ම පොළොන්නරුව ප්‍රදේශයේ ප්‍රධාන ජලාශ හතරේ ජල මට්ටම සියයට 72 කින් ඉහළ ගොස් තිබෙනවා.\nමේ අතර පවතින වැසිසහිත කාලගුණ තත්ත්වයත් සමඟ අධිවේගී මාර්ග භාවිතා කිරීමේදී සැලකිලිමත් විය යුතු බව අධිවේගී මාර්ග නඩත්තු සහ සැලසුම් අධ්‍යක්ෂ එස්. ඕපනායක පවසනවා.\nඔහු රියදුරන්ගෙන් ඉල්ලා සිටියේ පැයට කිලෝමීටර් 60ක වේගයකින් රිය ධාවනය කරන ලෙසටයි.\nඅද පෙරවරු 8.30 න් අවසන්වූ පැය 24 තුළ වැඩිම වර්ෂාපතනය මන්නාරමට ලැබී තිබෙනවා.\nඑය මිලිමීටර 52 ක්.",
       "URL": "https://www.hirunews.lk/203345/අධිවේගයේ-වේගය-සීමා-කරන්නැයි-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=3672"
}