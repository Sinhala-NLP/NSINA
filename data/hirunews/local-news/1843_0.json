{
       "Source": "hirunews",
       "Timestamp": "Sunday, 04 July 2021 - 8:45",
       "Headline": "දෙමසකට පසු අඩුම ආසාදිතයින් ඊයේ",
       "News Content": "කොරෝනා ආසාදිතයින් පිළිබඳ තොරතුරු සැඟවීමට කිසිඳු අවශ්‍යතාවක් නොමැති බව සෞඛ්‍ය අමාත්‍යංශය ප්‍රකාශ කළා.\nනව කොරෝනා අසාදිතයින් 1,262 දෙනෙකු හඳුනා ගැනීමත් සමඟ මෙරට සමස්ත කොරෝනා ආසාදිතයින් සංඛ්‍යාව මේ වනවිට දෙලක්ෂ 64,057 ක් ලෙස සටහන් වනවා.\nඊයේ වාර්තා වූ ආසාදිතයින් අතරින් 1,251 දෙනෙකු අලුත් අවුරුදු කොරෝනා පොකුරේ ආසාදිතයින් වන බව රජයේ ප්‍රවෘත්ති දෙපාර්තමේන්තුව සඳහන් කළා. විදේශයන්හි සිට දිවයිනට පැමිණ නිරෝධායනයට ලක්වෙමින් සිටින පුද්ගලයින් 11 දෙනෙකුද ආසාදිතයින් ලෙස හඳුනාගෙන තිබුණා.\nපසුගිය අප්‍රේල් මස 27 වැනිදා මෙරටින් ආසාදිතයින් 1,111 දෙනෙකු වාර්තා වූ අතර, ඒ අනුව ඊයේ වාර්තා වූ ආසාදිතයින් එම දිනයෙන් පසු මෙරටින් වාර්තා වූ අවම ආසාදිතයින් ගණන වනවා.\nකෙසේ වෙතත්, ඊයේ දිනයේදී පරිපූරක වෛද්‍ය සේවා වෘත්තිකයින් ඉල්ලීම් 13 ක් මුල්කරගනිමින් සංකේත වර්ජනයක නිරත වුණා. අද දිනයේත් එම වර්ජනය ක්‍රියාත්මකයි.\nඑසේම, පසුගිය 02 වැනිදා සිදුවූ කොරෝනා ආසාදිත පුද්ගල මරණ 34 ක් සෞඛ්‍ය සේවා අධ්‍යක්ෂ ජනරාල්වරයා විසින් ඊයේ පස්වරුවේ තහවුරු කළා. ඒ අනුව මෙරටින් වාර්තා වන සමස්ත කොරෝනා ආසාදිත පුද්ගල මරණ සංඛ්‍යාව 3,191 ක් දක්වා ඉහළ ගියා.\nමේ වනවිට ලොව පුරා සීග්‍රයෙන් පැතිර යන කොවිඩ් 19 ඩෙල්ටා ප්‍රභේදය වැළඳුණු නව රෝගීන් 13 දෙනෙකු මෙරට ප්‍රදේශ 05 කින් හමුවී ඇති බව කොරෝනා වෛරසයේ ප්‍රභේද සම්බන්ධයෙන් දත්ත යාවත්කාලීන කරන නෙක්ස්ට් ස්ටේ්‍රන් වෙබ් අඩවිය ප්‍රකාශ කළා.\nඑම වෙබ් අඩවිය පෙන්වා දෙන්නේ කොළඹ, ගාල්ල, මාතර, ත්‍රිකුණාමලය සහ දෙමටගොඩ යන ප්‍රදේශවලින් එම ආසාදිතයින් වාර්තා වන බවයි.\nශ්‍රී ජයවර්ධනපුර විශ්වවිද්‍යාලයේ පර්යේෂණ කණ්ඩායම සිදුකළ නවතම ප්‍රභේද පරීක්ෂණ වාර්තාව පදනම් කර ගනිමින් නෙක්ස්ට් ස්ටේ්‍රන් වෙබ් අඩවිය මෙම සංඛ්‍යා දත්ත ප්‍රකාශයට පත්කර තිබුණා.\nකෙසේ වෙතත්, ඊයේ පස්වරුව වනවිටත් සෞඛ්‍ය අමාත්‍යාංශය මේ පිළිබඳව නිල ප්‍රකාශයක් නිකුත් කර තිබුණේ නැහැ.\nඑවැනි තත්ත්වයක් තුළ කොරෝනා ප්‍රභේද පැතිර යාම පිළිබඳව තොරතුරු සැඟවීමේ කිසියම් අවශ්‍යතාවයක් ඇත්දැයි සැකයක් මතුවුණා.\nඊට ප්‍රතිචාර දක්වමින් සෞඛ්‍ය අමාත්‍යංශය පෙන්වා දෙන්නේ කොරෝනා ආසාදිතයින් පිළිබඳ තොරතුරු කිසිවක් සැඟවීමට අවශ්‍යතාවක් නොමැති බවයි.",
       "URL": "https://www.hirunews.lk/276018/දෙමසකට-පසු-අඩුම-ආසාදිතයින්-ඊයේ",
       "Category": "Local News",
       "Parent URL": "https://www.hirunews.lk/local-news.php?pageID=1843"
}