{
       "Source": "hirunews",
       "Timestamp": "Monday, 27 February 2023 - 14:39",
       "Headline": "නෙලන අස්වැන්නට කණකොකා හඬලලා - ගොවීන්ගෙන් මැසිවිලි (වීඩියෝ)",
       "News Content": "වී අස්වනු නිසි මිලකට විකුණාගත නොහැකිවිමෙන් තමන් දැඩි අසීරුතාවකට පත්ව සිටින බව මැදිරිගිරිය, මීගස්වැව ගොවීන් පවසනවා.\nගොවීන් මැසිවිලි නගන්නේ වගා කළ වී අස්වනු නිසි මිලකට විකුණාගැනීමට නොහැකි වුවහොත් ඉදිරියේදී තම වගා කටයුතුවලින් සම්පූර්ණයෙන් ඉවත්වීමට තමන්ට සිදුවන බවයි.\nමැදිරිගිරිය, මීගස්වැව වී ගොවීන් මේ වනවිට සිය වී අස්වනු නෙලීම ආරම්භ කර ඇති අතර, එම අස්වැන්නට නිසි මිලක් නොමැති වීම හේතුවෙන් ගොවීන් දැඩි පීඩාවට ලක්ව සිටිනවා.\nමහා පරිමාණ වී මෝල් හිමියන් සිය වී අස්වනු මිලදී ගන්නේ රුපියල් 65 ත් 70 අතර වූ අඩු මුදලකට බවත්, ඒ මුදල කිසිසේත්ම ප්‍රමාණවත් නොවන බවත් ගොවීන් පෙන්වා දෙනවා.\nඔවුන් ඉල්ලා සිටින්නේ අමු වී කිලෝවක් අවම වශයෙන් රුපියල් 100ක මිලක් ලබාදෙන ලෙසටයි.\nමැදිරිගිරිය කවුඩුල්ල වැව, වඩිගවැව ප්‍රදේශයේ ගොවීන් ද සිය වී අස්වනුවලට නිසි මිලක් නොමැතිව පීඩාවට පත්ව සිටිනවා.\nඔවුන් පවසන්නේ වී අස්වනු අලෙවි කරගැනීමට නොහැකි වුවහොත් තමන්ට වී ගොවිතැනින් ඉවත් වීමට සිදුවනු ඇති බවයි.\nමේ අතර, වී සඳහා ලැබෙන මිල ප්‍රමාණවත් නොවන බවට පොළොන්නරුව, සිංහ උදාගම ප්‍රදේශයේ ගොවීන් පවසනවා.\nනිසි කලට පොහොර නොලැබීම නිසා ගොයම් කහවීමේ රෝගයට ගොදුරු වීම හේතුවෙන් මෙවර සිය අස්වැන්න ද බොහෝ සෙයින් පහළ ගොස් ඇති බවයි ගොවීන් ප්‍රකාශ කළේ.\nමේ අතර මහකන්නය වෙනුවෙන් බඩඉරිඟු වගා කල ගොවීන්ගේ වගා භූමි නිරීක්ෂණය කිරීම සඳහා ජාතික ගොවිජන එකමුතුවේ සභාපති අනුරාධ තෙන්නකොන්, ජාතික භික්ෂු ජන එකමුතුවේ ජාතික කැඳවුම්කරු පූජ්‍ය ඇලපත්ගම ඥාණරතන ස්වාමීන්වහන්සේ ඇතුළු පිරිසක් ගලෙන්බිඳුනුවැව, යකල්ල, කරුවලගස්වැව ප්‍රදේශයන් සංචාරයකට එක්වුණා.\nමෙහිදී අනාවරණ වුණේ බඩඉරිඟු වගාව වෙනුවෙන් පොහොර නිසි ලෙස නොලැබීම නිසාත්, නෙලූ අස්වැන්න නිසි මිලකට අලෙවිකර ගැනිමට නොහැකි වීම නිසාත් ගොවින් පීඩාවට පත්ව සිටින බවයි.",
       "URL": "https://www.hirunews.lk/328486/නෙලන-අස්වැන්නට-කණකොකා-හඬලලා-ගොවීන්ගෙන්-මැසිවිලි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=509"
}