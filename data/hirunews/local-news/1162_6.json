{
       "Source": "hirunews",
       "Timestamp": "Wednesday, 18 May 2022 - 7:20",
       "Headline": "cid ය දේශබන්දු තෙන්නකෝන්ගෙන් පැය 10ක් ප්‍රශ්ණ කරයි",
       "News Content": "අපරාධ පරීක්ෂණ දෙපාර්තමේන්තුව වෙත ඊයේ පැමිණි බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන්ගෙන් පැය 10 ක කාලයක් ප්‍රකාශ ලබාගෙන තිබෙනවා.\nඒ, පසුගිය 09 වැනිදා කොල්ලුපිටිය අරලියගහ මන්දිරය ඉදිරිපිට සහ ගාලුමුවදොර ගෝඨාගෝගම ඇති වූ නොසන්සුන්කාරී සිද්ධීන් සම්බන්ධයෙන්.\nඑම දෙපාර්තමේන්තුවේ ප්‍රකාශකයෙකු සඳහන් කළේ පස්වරු 03 ට පමණ එහි පැමිණි ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් අද අලුයම 1 ට පමණ ඉන් පිටත්ව ගොස් ඇති බවයි.\nමේ අතර, අත්අඩංගුවට ගත් හිටපු රාජ්‍ය අමාත්‍ය සනත් නිශාන්ත සහ පාර්ලිමේන්තු මන්ත්‍රී මිලාන් ජයතිලක අද කොටුව මහේස්ත්‍රාත් අධිකරණයට ඉදිරිපත් කිරීමට නියමිතයි.\nඊයේ පස්වරුවේ මොවුන් අත්අඩංගුවට ගනු ලැබුවේ බෞද්ධාලෝක මාවත ප්‍රදේශයේදීයි.\nපසුව ඔවුන්ගෙන් අපරාධ පරීක්ෂණ දෙපාර්තමේන්තුව ප්‍රකාශ සටහන් කරගෙන තිබුණා.\nමෙම සිදුවීම සම්බන්ධයෙන් ජොන්ස්ටන් ප්‍රනාන්දු, සනත් නිශාන්ත යන හිටපු අමාත්‍යවරුන් සහ ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් ඇතුළු විසි දෙදෙනෙකු ප්‍රමාණවත් සාක්ෂි පවතී නම්, අත්අඩංගුවට ගෙන ප්‍රකාශ සටහන් කරගැනීමෙන් පසු අධිකරණයට ඉදිරිපත් කරන ලෙසයි නීතිපතිවරයා මීට පෙර පොලිස්පතිවරයාට උපදෙස් ලබාදී තිබුණේ.\nඑසේම, ගාලු‍ මුවදොර සහ අරලියගහ මන්දිරය අසළ අරගලකරුවන්ට පහරදීමේ සිද්ධියට අත්අඩංගුවට ගත් හිටපු බස්නාහිර පළාත් සභා මන්ත්‍රී අමල් සිල්වා සහ දෙහිවල - ගල්කිස්ස මහ නගර සභාවේ සේවකයා අද දක්වා රක්ෂිත බන්ධනාගාර ගත කෙරුණා.\nමේ අතර, මෙම සිදුවීමට අදාළව පුද්ගලයින් 450 කට වැඩි සංඛ්‍යාවකගෙන් අපරාධ පරීක්ෂණ දෙපාර්තමේන්තුව මේ වනවිට ප්‍රකාශ සටහන් කරගෙන ඇති බව පොලිස් මාධ්‍ය ප්‍රකාශක පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව කියා සිටියා.",
       "URL": "https://www.hirunews.lk/304615/cid-ය-දේශබන්දු-තෙන්නකෝන්ගෙන්-පැය-10ක්-ප්‍රශ්ණ-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1162"
}