{
       "Source": "hirunews",
       "Timestamp": "Thursday, 27 July 2023 - 13:51",
       "Headline": "රට බිත්තර සතොසේ නැතැයි පාර්භෝගිකයන්ගෙන් චෝදනා (වීඩියෝ)",
       "News Content": "ඉන්දියාවෙන් ගෙන්වූ බිත්තර බස්නාහිර පළාතේ සතොස සහ සුපිරි වෙළෙඳසල් හරහා අලෙවිය ඊයේ (26) ආරම්භ කළත් මේ වන විට එලෙස බිත්තර මිල දී ගැනීමට නොමැති බවට පාරිභෝගිකයින් චෝදනා කරනවා.\nඔවුන් පවසන්නේ සාමාන්‍ය වෙළෙඳපොළ තුළ ද මේ වන විට බිත්තර අලෙවි වන්නේ රුපියල් 65ක් වැනි මිලකට බවයි.\nමෙරට සාමාන්‍ය වෙළෙඳපොළ තුළ බිත්තරයක මිල ගණන් අධික ලෙස ඉහළ යෑම හමුවේ ඊයේ සිට ආනයනික ඉන්දීය බිත්තර බස්නාහිර පළාතේ සතොස සහ සුපිරි වෙළෙඳසල් හරහා අලෙවි කිරීමට රජය පියවර ගත්තා.\nඒ අනුව ආනයනික බිත්තරයක මිල දැක්වුණේ රුපියල් 35 ත් 40 ත් අතර අගයකයි.\nඑහෙත්, අද පෙරවරුව වන විට බස්නාහිර පළාතේ බොාහෝ සතොස වෙළෙඳසල් තුළ එම මිල ගණන් යටතේ බිත්තර මිල දී ගැනීමට තිබුණේ නැහැ.\nමේ සම්බන්ධයෙන් අප කළ විමසීමකදි සතොස සභාපති පසඳ යාපා අබේවර්ධන මහතා පැවසුවේ ඊයේ දිනයේදි පමණක් බිත්තර දෙලක්ෂ 38 දහසක් සතොස වෙළෙඳසල් වෙත නිකුත් කළ බවයි.\nඑම බිත්තරවලින් දෙලක්ෂ දහසය දහසක් ඊයේ දිනයේදීම අලෙවි වි තිබු බව ද සභාපතිවරයා සඳහන් කළා.\nඒ අනුව අද දිනයේදි තවත් බිත්තර තොගයක් සතොස වෙළෙඳසල් වෙත නිකුත් කිරීමට පියවර ගන්නා බවත්, පවතින ගැටලුව ඒ අනුව නිරාකරණය වනු ඇති බවත්, පසඳ යාපා අබේවර්ධන මහතා වැඩිදුරටත් පැවසුවා.\nකෙසේ වෙතත්, මේ සම්බන්ධයෙන් අප කළ විමසීමකදි අමාත්‍ය නලින් ප්‍රනාන්දු මහතා පැවසුවේ දෛනිකව නිකුත් කරන බිත්තර ප්‍රමාණය ලක්ෂ 5 දක්වා ඉහළ නැංවීමට උපදෙස් ලබා දී ඇති බවයි.\nමේ අතර, වෙළෙඳපොළේ තවමත් දේශීය බිත්තර අලෙවි වන්නේ රුපියල් 65 ක් වැනි අධික මිලකටයි.",
       "URL": "https://www.hirunews.lk/342697/රට-බිත්තර-සතොසේ-නැතැයි-පාර්භෝගිකයන්ගෙන්-චෝදනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=147"
}