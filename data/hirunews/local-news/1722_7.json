{
       "Source": "hirunews",
       "Timestamp": "Monday, 30 August 2021 - 16:08",
       "Headline": "රිෂාඩ්ගේ බිරිඳට සහ මාමණ්ඩියට අදත් ඇප නැහැ",
       "News Content": "හිෂාලිනී ජූඩ් දැරිය පිළිස්සී මියයෑමේ සිද්ධිය සම්බන්ධයෙන් දැනට රක්ෂිත බන්ධනාගාර ගත කර සිටින රිෂාඩ් බදියුදීන් මන්ත්‍රීවරයාගේ බිරිඳ සහ ඇගේ පියාට ඇප ලබාදෙන ලෙසට කළ ඉල්ලීමක් යළිත් වරක් අධිකරණය ප්‍රතික්ෂේප කර තිබෙනවා.\nමීට පෙරද අවස්ථා දෙකකදී ඔවුන්ට ඇප ලබාදෙන ලෙසට කළ ඉල්ලීම ප්‍රතික්ෂේප කිරීමටයි අධිකරණය පියවර ගත්තේ.\nරිෂාඩ් බදියුදීන් මන්ත්‍රීවරයාගේ බිරිඳට සහ ඇගේ පියාට ඇප ලබාදෙන ලෙසට සැකකරුවන්ගේ නීතීඥවරුන් කොළඹ අතිරේක මහේස්ත්‍රාත් රජින්දා ජයසූරියගෙන් ඉල්ලා සිටියේ ඊට අදාළ නඩුව අද (30) කැඳවූ අවස්ථාවේදියි.\nසැකකරුවන් අද (30) අධිකරණයට රැගෙනවිත් නොතිබුණු අතර ඔවුන් වෙනුවෙන් පෙනී සිටි නීතීඥවරුන් අධිකරණයෙන් ඉල්ලා සිටියේ තම සේවාදායිකාවගේ දරුවන් රැකබලාගැනීම සම්බන්ධයෙන් ගැටළුවක් පවතින බවයි.\nඑබැවින් මොවුන්ට ඇප ලබාදෙන ලෙසට ඉල්ලීමක් කළා.\nකෙසේ වෙතත්, අධිකරණයට කරුණු දක්වමින් රජයේ නියෝජ්‍ය සොලිසිටර් ජනරාල් දිලීප පීරිස් සඳහන් කළේ රිෂාඩ් බදියුදීන්ගේ බිරිඳ විසින් අධිකරණයට සත්‍ය කරුණු වසන් කරන අතර ඇයගේ දරුවන් මන්ත්‍රීවරයාගේ තවත් සොහොයුරෙකු විසින් රැකබලා ගන්නා බවයි.\nඑබැවින් ඇප ලබාදීම ප්‍රතික්ෂේප කරන ලෙසට ඔහු අධිකරණයෙන් ඉල්ලීමක් කළා.\nඑමෙන්ම පුද්ගලයෙකු මියගොස් සිටි ආකාරය දැක්වෙන ඡායාරූපයක් ද පසුගියදා අධිකරණයට ඉදිරිපත් කෙරුණු අතර, ඒ පිළිබඳ විමර්ශනය කිරීම සඳහා විශේෂ පොලිස් කණ්ඩායමක් අද (30) සිද්ධිය වූ ප්‍රදේශයට පිටත්ව ගොස් තිබෙනවා.\nඅදාළ ප්‍රදේශයෙහි රිෂාඩ් බදියුදීන් මන්ත්‍රීවරයාට ප්‍රබල දේශපාලන සම්බන්ධයක් පවතින බවයි රජයේ නියෝජ්‍ය සොලිසිටර් ජනරාල් දිලීප පීරිස් කියා සිටියේ.\nමෙම කරුණු මත මොවුන්ට ඇප ලබාදුනහොත් සාක්ෂිකරුවන්ට බලපෑමක් එල්ලවිය හැකි බවයි රජයේ නියෝජ්‍ය සොලිසිටර් ජනරාල් දිලීප පීරිස් අධිකරණයට දැනුම් දුන්නේ.\nඒ අනුව කරුණු සළකා බැලූ අතිරේක මහේස්ත්‍රාත්වරිය ඔවුන්ට ඇප ලබා නොදීමටත්, තවදුරටත් ලබන මස 06 වනදා දක්වා රක්ෂිත බන්ධනාගාරයේ තබන ලෙසත් නියෝග කළා.",
       "URL": "https://www.hirunews.lk/280945/රිෂාඩ්ගේ-බිරිඳට-සහ-මාමණ්ඩියට-අදත්-ඇප-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=1722"
}