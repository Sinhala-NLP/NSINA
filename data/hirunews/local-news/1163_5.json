{
       "Source": "hirunews",
       "Timestamp": "Tuesday, 17 May 2022 - 13:26",
       "Headline": "අගමැතිගේ පළමු යෝජනාව ම පරාදයි - ඉදිරියේ දී පරාජයන් රැසක් බලාපොරොත්තු වන්න රෝහිණී සභාව දෙවනත් කරයි! (වීඩියෝ)",
       "News Content": "පාර්ලිමේන්තුවේ නියෝජ්‍ය කතානායක ධුරය සඳහා මන්ත්‍රීවරයෙකු තෝරා ගැනීමේ ඡන්දය දැඩි මතභේද මධ්‍යයේ අද (17) පැවැත් වුණා.\nඒ අනුව නව නියෝජ්‍ය කතානායකවරයා ලෙස පත් වූයේ ආණ්ඩු පක්ෂය නියෝජනය කරමින් ඉදිරිපත් වූ අජිත් රාජපක්ෂ මන්ත්‍රීවරයායි.\nඒ විපක්ෂය නියෝජනය කරමින් ඉදිරිපත් වූ රෝහිණී කවිරත්න මත්‍රීවරියට වඩා වැඩි ඡන්ද 31ක් ලබා ගෙනයි.\nකෙසේ නමුත් ඡන්ද විමසීමෙන් අනතුරුව අදහස් දැක්වීමට අවස්ථාව ලද මන්ත්‍රීවරියගේ මුවින් පිට වූයේ තියුණු වාග් ප්‍රහාරයක්.\nඑහි දී ඈ මුලින් ම කියා සිටියේ, කාන්තාවක ලෙස පාර්ලිමේන්තුවේ දී තමා වාචික හිංසනයට ලක් වන අවස්ථාවේ සභාවේ මුලසුන දැරූ අජිත් රාජපක්ෂ මන්ත්‍රීවරයා සමග නියෝජ්‍ය කතානායක ධුරයට තරග කරන්නට සිදු වීමම දෛවයේ සරදමක් බවයි.\nඑලෙස ම ස්ත්‍රී-පුරුෂ සමානාත්මතාව තිබෙන්නේ ආණ්ඩුක්‍රම ව්‍යවස්ථාවේ පමණක් ම බවත්, පාර්ලිමේන්තුව තුළ එය කිසිදු විටෙක නොපවතින බව ද ඇය ප්‍රකාශ කළා.\nකෙසේ නමුත් අජිත් රාජපක්ෂ මන්ත්‍රීවරයාට සභාවේ හරි මැද සිට කටයුතු කිරීමට හැකියාව ලැබේවා යි තමා ප්‍රාර්ථනා කරන බව ද මන්ත්‍රීවරිය ප්‍රකාශ කළා.\nතමාව නියෝජ්‍ය කතානායක ධුරය සඳහා සුදුසු යැයි මුලින් ම යෝජනා කළේ අග්‍රාමාත්‍ය රනිල් වික්‍රමසිංහ බවත්, තමාව පරාජය කිරීමෙන් පෙනී යන්නේ අග්‍රාමාත්‍යවරයාගේ පළමු යෝජනාව ම පාර්ලිමේන්තුවේ පරාජයට පත් වීම හැර අන් කවරක්දැයි ඇය සභාවෙන් ප්‍රශ්න කළා.\nඑලෙස ම ආණ්ඩුවට ඉදිරියේ දී පරාජයන් වැලකට මුහුණ දීමට සිදු වන බව ද මන්ත්‍රීවරිය ප්‍රකාශ කළා.\nතවද ආණ්ඩුව තවමත් හසුරුවන්නේ රාජපක්ෂලා බවට මෙමගින් පෙන්නුම් කෙරෙන බව ද මන්ත්‍රීවරිය සඳහන් කළා.\nශ්‍රී ලංකා ඉතිහාසයේ කිසිදු කතානායකවරියක් හෝ නියෝජ්‍යකතානායකවරියක් හෝ නියෝජ්‍ය කාරක සභා සභාපතිවරියක් තවමත් තේරී පත් වී නොමැති බවත්, නමුත් මෙරට ජනගහනයෙන් 52%ක් හා මෙරට ඡන්දදායකයන්ගෙන් 56%ක් කාන්තාවන් වීම කණගාටුවට කරුණක් බවයි මන්ත්‍රීවරිය සඳහන් කළේ.",
       "URL": "https://www.hirunews.lk/304573/අගමැතිගේ-පළමු-යෝජනාව-ම-පරාදයි-ඉදිරියේ-දී-පරාජයන්-රැසක්-බලාපොරොත්තු-වන්න-රෝහිණී-සභාව-දෙවනත්-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1163"
}