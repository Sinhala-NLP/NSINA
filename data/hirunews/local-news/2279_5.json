{
       "Source": "hirunews",
       "Timestamp": "Saturday, 12 December 2020 - 15:24",
       "Headline": "පාඨලී චම්පික ජාතික හෙළ උරුමයෙන් ඉවත් වෙයි (වීඩියෝ)",
       "News Content": "ජාතික හෙළ උරුමයේ මහලේකම් පාර්ලිමේන්තු මන්ත්‍රී පාඨලී චම්පික රණවක එම ධුරයෙන් සහ පක්ෂයෙන් ඉවත්ව තිබෙනවා.\nඒ, ශ්‍රී ලංකා පදනම් ආයතනයේ අද පැවති ජාතික හෙළ උරුමයේ විශේෂ ජාතික නියෝජිත සමුළුවේදියි.\nඑමෙන්ම, ජාතික හෙළ උරුමයේ මධ්‍යම කාරක සභාව ද සිය තනතනුරුවලින් ඉල්ලා අස්වූ අතර, 25 දෙනෙකුගෙන් යුත් නව මධ්‍යම කාරක සභාවක් නියෝජිත සමුළුවට පැමිණි සාමාජිකයින් විසින් පත් කර ගැනුණා.\nපක්ෂ මහලේකම් පාඨලී චම්පික රණවකට අමතරව ජාතික හෙළ උරුමයෙන් ඉල්ලා අස්වූ පිරිසට හිටපු පාර්ලිමේන්තු මන්ත්‍රී කරුණාරත්න පරණවිතාන, හිටපු පළාත් සභා මන්ත්‍රීවරුන් වන නිශාන්ත ශ්‍රී වර්ණසිංහ සහ නිරෝෂා අතුකෝරල ද ඇතුළත්.\nජාතික හෙළ උරුමයේ නව සභාපති වශයෙන් පූජ්‍ය හැඩිගල්ලේ විමලසාර හිමියන්, පත් කර ඇති අතර නව මහලේකම්වරයා වන්නේ බන්දුල හරිස්චන්ද්‍රයි.\nසමුළුව අමතමින් අදහස් දැක්වූ පාර්ලිමේන්තු මන්ත්‍රී පාඨලී චම්පික රණවක කියා සිටියේ නව දේශපාලන හා සමාජ බලයක් ගොඩනැගීමට තමන් ඇතුළු පිරිස ජාතික හෙළ උරුමයෙන් ඉවත් වන බවයි.",
       "URL": "https://www.hirunews.lk/256874/පාඨලී-චම්පික-ජාතික-හෙළ-උරුමයෙන්-ඉවත්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2279"
}