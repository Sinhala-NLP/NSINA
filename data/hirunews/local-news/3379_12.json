{
       "Source": "hirunews",
       "Timestamp": "Sunday, 28 April 2019 - 19:30",
       "Headline": "ත්‍රස්ත ප්‍රහාරවලින් මියගිය අය සිහිකර, සියලුම දේවස්ථානවල එකම වේලාවක සීනු නාදවේ",
       "News Content": "පාස්කු ඉරු දින දේවස්ථාන 3ක සහ ප්‍රධාන පෙළේ හෝටල් 3ක ඇතුළු ස්ථාන 8ක ඇති වූ පිපිරීම්වලින් මිනිස් ජීවිත 250කට අධික සංඛ්‍යාවක් අහිමි වූයේ ශ්‍රී ලංකාව පමණක් නොව සමස්ත ලෝකයම කම්පාවට පත් කරමින්.\nඑම ඛේදවාචකය සිදුවී අදට සතියක් ගත වනවා.\nඒ නිමිත්තෙන් විවිධ පිංකම් සහ දේව මෙහෙයන් දිවයින පුරා පැවැත්වුණා. පිපිරීම් මාලාවෙන් මිය ගිය ජනතාව සිහිපත් කරමින් උදෑසන 8.45ට මෙරට සියළුම දේවස්ථානවල සීනු නාද කෙරුණා.\nකතෝලික ජනතාව වෙනුවෙන් විශේෂ ඉරු දින දේව මෙහෙයක් අඟරදගුරු අති උතුම් මැල්කම් රංජිත් හිමිපාණන්ගේ ප්‍රධානත්වයෙන් අද (28) පෙරවරුවේ පැවැත්වුණේ කොළඹ අඟරදගුරු නිළ නිවසේදියි.\nමෙම දේව මෙහෙය නම් කර තිබුණේ 'දයාවේ ඉරු දින මංගල්‍යය' ලෙසයි.\nමෙම දේව මෙහෙයට ජනාධිපති මෛත්‍රීපාල සිරිසේන, අග්‍රාමාත්‍ය රනිල් වික්‍රමසිංහ මෙන්ම විපක්ෂ නායක මහින්ද රාජපක්ෂ ද එක්ව සිටියා.\nපෙරවරු 08 ට  පමණ දිව්‍ය පුජාව ආරම්භ වු අතර ප්‍රහාරවලින් මිය ගිය ජනතාව සිහිපත් කරමින් සහ තුවාල ලැබූවන්ට ඉක්මන් සුවය ප්‍රාර්ථනා කරමින් පෙරවරු 8.45 ට පමණ ඉටි පහන් දන්වනු ලැබුවා.\nඑමෙන්ම, මෙම ත්‍රස්ත ප්‍රහාරයෙන් මිය ගිය ජනතාව සිහිපත් කරමින් සහ තුවාල ලැබූවන්ට ඉක්මන් සුවය ප්‍රාර්ථනා කරමින් දිවයිනේ බොහෝ ප්‍රදේශවල විවිධ ආගමික වැඩසටහන් පැවැත්වුණා.\nකොළඹ සම්බුද්ධාලෝක මහා විහාරයේ සිට පාගමනින් මහාසංඝරත්නය කොළඹ කිංස්බරි හෝටලයට වැඩම කළ අතර එහිදී මතක වස්ත්‍ර පූජා කිරීමේ පිංකමක් පැවැත්වුණේ බෝම්බ පිපිරීමෙන් මිය ගිය ජනතාව සිහි කරමින්.\nපසුව දානමය පිංකමක් ද පැවති අතර ඊට විපක්ෂ නායක මහින්ද රාජපක්ෂ ඇතුළු දේශපාලන නියෝජිතයින් කිහිප දෙනෙකු එක්ව සිටියා.\nඊට අමතරව හුණුපිටිය ගංඟාරාම විහාරස්ථානයේ ද දානමය පිංකමක් පැවැත්වුණු අතර ඊට ජනාධිපති මෛත්‍රීපාල සිරිසේන ද සහභාගි වුණා.\nඑමෙන්ම අස්ගිරි සහ මල්වතු මහ විහාරවල ද අද ආගමික වතාවත් සිදුකෙරුණු බවයි අප වාර්තාකරුවන් සදහන් කළේ.\nඊට අමතරව ගම්පහ, පානදුර, ත්‍රිකුණාමලය ප්‍රදේශවල ආගමික ස්ථානවල ද බෝම්බ ප්‍රහාරවලින් මිය ගිය සහ තුවාල ලැබූවන් සිහිපත් කරමින් වතාවත් සිදුකෙරුණා.\nමේ අතර, බෝම්බ ප්‍රහාරයන්ට ලක්වූ කටාන - කටුවාපිටිය දේවස්ථානය සහ කොච්චිකඩේ ශාන්ත අන්තෝනි දේවස්ථාන අසළට රැස්වූ පිරිස් මිය ගිය පුද්ගලයින් සිහිපත් කරමින් යාඥා මෙහෙයන් පැවැත්වුණා.\nඑම අවස්ථාවට ජනාධිපතිවරයා මෙන්ම අගමැතිවරයා ද එක්ව සිටියා.",
       "URL": "https://www.hirunews.lk/215354/ත්‍රස්ත-ප්‍රහාරවලින්-මියගිය-අය-සිහිකර-සියලුම-දේවස්ථානවල-එකම-වේලාවක-සීනු-නාදවේ",
       "Category": "Local News",
       "Parent URL": "https://www.hirunews.lk/local-news.php?pageID=3379"
}