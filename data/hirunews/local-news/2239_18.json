{
       "Source": "hirunews",
       "Timestamp": "Friday, 01 January 2021 - 22:26",
       "Headline": "වැලිකන්ද සහ රඹෑව ප්‍රාදේශීය සභා සභාපතිවරුන්ගේ ධුර තාවකාලිකව අත්හිටුවයි",
       "News Content": "එල්ලවී ඇති චෝදනා විමර්ශණය කරන තෙක් වැලිකන්ද ප්‍රාදේශීය සභාවේ සභාපතිවරයාගේ ධුරය වහාම ක්‍රියාත්මක වන පරිදි තාවකාලිකව අත්හිටුවා තිබෙනවා.\nඋතුරු මැද පළාත් ආණ්ඩුකාර මහීපාල හේරත් විශේෂ ගැසට් නිවේදනයක් නිකුත් කරමිනුයි මෙම අත්හිටුවීම සිදුකර ඇත්තේ.\nඒ අනුව වැලිකන්ද ප්‍රාදේශීය සභාවේ සභාපතිවරයාගේ කාර්යයන් ඉටු කිරීමට සහ එහි බලතල ක්‍රියාත්මක කිරීමට පොළොන්නරුව දිස්ත්‍රික්කයේ පළාත් පාලන සහකාර කොමසාරිස් ජුනයිඩ් මොහොමඩ් පත්කර තිබෙනවා.\nආණ්ඩුකාරවරයාට පැවරී ඇති බලතල අනුවයි වැලිකන්ද ප්‍රාදේශීය සභාවේ සභාපති ප්‍රියන්ත කවිඳූ අබේසූරිය එම ධුරය දැරීම තාවකාලිකව අත්හිටුවා ඇත්තේ.\nමේ අතර වැලිකන්ද ප්‍රාදේශීය සභාවේ සභාපතිවරයා විසින් වරදක් සිදුකර ඇත් ද යන්න මාස 3ක කාලයක් ඇතුලත පරීක්ෂා කර වාර්තා කිරීම සඳහා විශ්‍රාමලත් මහාධිකරණ විනිසුරු සමන් වික්‍රම වික්‍රමාරච්චි මහතා ද පත්කරන බවයි මෙම ගැසට් නිවේදනයේ දැක්වෙන්නේ.\nඑම පරීක්ෂණයට අදාළව සමන් වික්‍රම වික්‍රමාරච්චි මහතාට පරීක්ෂණ කොමිෂන් සභා පනත යටතේ පත්කරන ලද පරීක්ෂණ කොමිෂන් සභාවක බලය පවතින බව ද උතුරු මැද පළාත් ආණ්ඩුකාරවරයා සඳහන් කර තිබෙනවා.\nමේ අතර එල්ලවී ඇති චෝදනා විමර්ශණය කරන තෙක් රඹෑව ප්‍රාදේශීය සභාවේ සභාපති අජිත් ප්‍රසන්න තෙන්නකෝන් ද එම ධුරය දැරීම වහාම ක්‍රියාත්මක වන පරිදි අත්හිටුවා තිබෙනවා.\nඑම කාර්යයන් ඉටු කිරීමට සහ බලතල ක්‍රියාත්මක කිරීමට රඹෑව ප්‍රාදේශීය සභාවේ උප සභාපති සාලිබුගේ තයිබු මහතාට නියෝග කරන බවයි උතුරු මැද පළාත් ආණ්ඩුකාරවරයා නිකුත් කළ ගැසට් නිවේදනයේ දැක්වෙන්නේ.\nඑමෙන්ම රඹෑව ප්‍රාදේශීය සභාවේ සභාපතිවරයා කිසියම් වරදක් සිදුකර ඇත්දැයි යන්න මාස 3ක කාලසීමාවක් තුල පරීක්ෂා කර වාර්තා කිරීමට සඳහා ද මහාධිකරණ විනිසුරු සමන් වික්‍රම වික්‍රමාරච්චි මහතා පත්කරන බවයි උතුරු මැද පළාත් ආණ්ඩුකාර මහීපාල හේරත් සඳහන් කර ඇත්තේ.",
       "URL": "https://www.hirunews.lk/258521/වැලිකන්ද-සහ-රඹෑව-ප්‍රාදේශීය-සභා-සභාපතිවරුන්ගේ-ධුර-තාවකාලිකව-අත්හිටුවයි",
       "Category": "Local News",
       "Parent URL": "https://www.hirunews.lk/local-news.php?pageID=2239"
}