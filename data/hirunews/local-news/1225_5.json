{
       "Source": "hirunews",
       "Timestamp": "Monday, 18 April 2022 - 7:49",
       "Headline": "නව කැබිනට්ටුව අද දිවුරුම් දෙයි",
       "News Content": "නව අමාත්‍ය මණ්ඩලය අද පෙරවරුවේ දිවුරුම් දීමට නියමිත බව වාර්තා වනවා.\nආරංචි මාර්ග සඳහන් කළේ කැබිනට් මණ්ඩලය 20 දෙනෙකුගෙන් පමණ සමන්විත වනු ඇති බවයි.\nපසුගිය 3 වන දා අග්‍රාමාත්‍යවරයා හැර හිටපු අමාත්‍ය මණ්ඩලය ඉල්ලා අස්වූ අතර පාර්ලිමේන්තුවේ සහ රජයේ කටයුතු සිදු කරගෙන යාමට පමණක් අමාත්‍යවරුන් හතරදෙනෙකු ජනාධිපතිවරයා විසින් පසුව පත් කරනු ලැබුවා.\nපසුගිය දින කිහිපය තුළ දී ම ජනාධිපතිවරයා සහ හිටපු අමාත්‍යවරුන් අතර සාකච්ඡා වට කිහිපයක් පැවැත්වූයේ ද නව අමාත්‍ය මණ්ඩලය සකස් කිරීම සහ සෙසු වැඩ කටයුතු පිළිබඳවයි.\nනව කැබිනට් මණ්ඩලය සඳහා නවක මුහුණු රැසක් එක්වනු ඇති.\nහිටපු කැබිනට් අමාත්‍යවරුන් කිහිප දෙනෙකුම ජනාධිපතිවරයාට දන්වා තිබුණේ තමන්ට අමාත්‍ය ධුර අවශ්‍ය නොවන බවයි.\nඅමාත්‍ය මණ්ඩලයේ දැනට සිටින මහාචාර්ය ජී.එල්. පීරිස්, දිනේෂ් ගුණවර්ධන, අලි සබ්රි, ජොන්ස්ටන් ප්‍රනාන්දු යන අයට අමතරව වෛද්‍ය රමේෂ් පතිරණ, දිලුම් අමුණුගම, ෂෙහාන් සේමසිංහ යන අයට කැබිනට් අමාත්‍ය ධුර හිමිවීමට නියමිත බවට ද වාර්තා වනවා.\nඊට අමතරව කාංචන විජේසේකර, රොෂාන් රණසිංහ, කනක හේරත්, චරිත හේරත් යන අයට ද අමාත්‍ය ධුර හිමිවීමට නියමිතව ඇති බවටයි දේශපාලන ආරංචි මාර්ග සඳහන් කළේ.",
       "URL": "https://www.hirunews.lk/302181/නව-කැබිනට්ටුව-අද-දිවුරුම්-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=1225"
}