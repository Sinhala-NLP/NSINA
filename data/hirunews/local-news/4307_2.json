{
       "Source": "hirunews",
       "Timestamp": "Saturday, 23 September 2017 - 19:16",
       "Headline": "මානව හිමිකම් සහ සංහිදියාව තහවුරු කරමින් ඉදිරියට යන බව ජනපති කියයි",
       "News Content": "ශ්‍රී ලංකාව මානව හිමිකම් සහ සංහිදියාව තහවුරු කිරීම වෙනුවෙන් පියවරෙන් පියවර ඉදිරියට ගමන් කරන බව ජනාධිපති මෛත්‍රීපාල සිරිසේන ප්‍රකාශ කළා.\nජනාධිපතිවරයා කියා සිටියේ ජගත් සංවිධාන ප්‍රඥප්තීන්ට අනුකූලව ජනතාවගේ යහපත වෙනුවෙන් ඉතා වගකිමෙන් එම කටයුතු සිදුකරන බවයි.\nඑක්සත් ජාතීන්ගේ සංවිධානයේ මානව හිමිකම් පිලිබද මහකොමසාරිස සෙයිද් රාද් අල් හුසේන් කුමරු ඊයේ නිව්යෝක් නුවරදී හමුවූ අවස්ථාවේදී ජනාධිපතිවරයා මේ බව කියා සිටියා.\nඅදාළ පියවර ගැනීමේදී හදිසියේ කටයුතු කිරීමෙන්, අන්තවාදී පිරිස් වෙත වාසියක් ලැබෙන බව පෙන්වා දුන් ජනාධිපතිවරයා මානව හිමිකම් කවුන්සිලය සම්මත කළ යෝජනාවේ ඇතුළත් කරුණු සම්පූර්ණ කිරීමට වසර දෙකක කාලයක් තම රටට ලැබී ඇති බව ද මෙහිදී සිහිපත් කර තිබෙනවා.\nශ්‍රී ලංකාව ලබා ඇති ප්‍රගතිය සියසින් දැක ගැනීමට ලබන වසරේදී මෙරට සංචාරයකට පැමිණෙන ලෙසයි ජනාධිපති මෛත්‍රීපාල සිරිසේන මහකොමසාරිස්වරයාට ආරාධනා කර ඇත්තේ.\nඅතුරුදන්වූවන්ගේ කාර්යාලය පිහිටුවීමට ගත් පියවර අගය කළ ජගත් මානව හිමිකම් කොමසාරිස් සෙයිද් අල් හුසේන් කුමරු ඊට අදාළ පත්කිරීම් සිදුකිරීමේදී සියලූ ජන වර්ගවලට පිළිගත හැකි ආකාරයෙන් එය සංවිධාන කරන ලෙස ඉල්ලා තිබෙනවා.\nමෙම කරුණු සම්බන්ධයෙන් ශ්‍රී ලංකාවට උපරිම සහය ලබදීමට කටයුතු කරන බවයි පෙන්වා දී ඇත්තේ.\nඑමෙන්ම, මෙරට ප්‍රතිසන්ධාන ක්‍රියාවලිය මන්දගාමී ලෙස සිදුවුවද ලබා ඇති ප්‍රගතිය පිළිබදව තෘප්තිමත් විය හැකි බව ජගත් මානව හිමිකම් කොමසාරිස්වරයා ප්‍රකාශ කළා.",
       "URL": "https://www.hirunews.lk/171684/මානව-හිමිකම්-සහ-සංහිදියාව-තහවුරු-කරමින්-ඉදිරියට-යන-බව-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4307"
}