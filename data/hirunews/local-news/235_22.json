{
       "Source": "hirunews",
       "Timestamp": "Monday, 26 June 2023 - 13:19",
       "Headline": "හිරු අනාවරණයෙන් පසු කතරගම බස් නැවතුම කලඑළි වෙයි (වීඩියෝ)",
       "News Content": "ජනතාවට බලපාන ගැටලු සම්බන්ධයෙන් බලධාරීන්ගේ අවධානය යොමු කර ඊට විසඳුම් ලබාදීම සඳහා හිරු ප්‍රවෘත්ති සිදුකරන්නේ සක්‍රිය කාර්යභාරයක්.\nඑලෙස අප අවස්ථා කිහිපයකදී රටට පෙන්වා දුන් අබලන් වූ කතරගම ප්‍රධාන බස්නැවතුම්පොළේ ගැටලුවට මේ වනවිට විසඳුම් ලැබී තිබීම සම්බන්ධයෙන් අප ලබන්නේ නිහතමානී සතුටක්.\nකතරගම නගරයේ ප්‍රධාන බස් නැවතුම්පොළ වසර 09කට වැඩි කාලයක් අබලන්ව පැවතීමෙන් ජීවිත අවදානමක් පවා උද්ගතව තිබීම පිළිබඳව හිරු ප්‍රවෘත්ති අවස්ථා කිහිපයකදී රට හමුවේ අනාවරණ කළා.\nඒ සම්බන්ධයෙන් ප්‍රවාහන හා මහාමාර්ග අමාත්‍ය බන්දුල ගුණවර්ධන සහ කතරගම දේවාලයේ බස්නායක නිලමේ ඩිෂාන් ගුණසේකරගේ අවධානය යොමුව තිබුණේ ඉන් පසුවයි.\nකෙසේවෙතත් ඌව පළාත් මාර්ගස්ථ මගී ප්‍රවාහන අධිකාරිය යටතේ පැවති මෙම බස්නැවතුම්පොළ ප්‍රතිසංස්කරණය සඳහා මුදල් ප්‍රතිපාදන සොයාගැනීමද අසීරු වී තිබුණා.\nමෙවැනි පසුබිමක රුහුණු මහා කතරගම දේවාලයට බැතිමතුන් ප්‍රදානය කළ රුපියල් කෝටි 02ක පමණ මුදලක් බස් නැවතුම්පොළ ප්‍රතිසංස්කරණය සඳහා ලබාදීමට එම දේවාලයේ බස්නායක නිලමේවරයා පියවර ගත්තා.\nඑලෙස ප්‍රතිසංස්කරණය කෙරුණු බස්නැවතුම්පොළ ජනතා අයිතියට පත් කිරීමේ උත්සවය ඊයේ(25) පැවැත්වුණා.\nමීට සමගාමීව බස්නැවතුම්පොළ අවට මාර්ගයද මාර්ග සංවර්ධන අධිකාරිය විසින් ප්‍රතිසංස්කරණය කර ඇති අතර ලංකා ගමනාගමන මණ්ඩලයේ නව බස් රථ දෙකක්ද මෙම නැවතුම්පොළේ සිට ධාවනයට එක් කර තිබෙනවා.",
       "URL": "https://www.hirunews.lk/339119/හිරු-අනාවරණයෙන්-පසු-කතරගම-බස්-නැවතුම-කලඑළි-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=235"
}