{
       "Source": "hirunews",
       "Timestamp": "Friday, 05 January 2018 - 14:51",
       "Headline": "කල්ලාරු හස්තියාගේ සිරුරු කොටස් හමුවෙයි",
       "News Content": "ඝාතනය කළ බවට සැක කෙරෙන කල්ලාරු හස්තියාගේ හිස සහ සිරුරු කොටස් සිලාවතුර - මුල්ලිකුලම් රක්ෂිතයේ තිබී අද සොයාගෙන තිබෙනවා.\nඅනුරාධපුර කොට්ඨාශය භාර උසස් පොලිස් නිලධාරියෙකු සඳහන් කළේ හස්තියාගේ මරණය ස්වභාවික මරණයක් නොවන බව ද මූලික පරීක්ෂණවලදී අනාවරණ වන බවයි.\nවැඩිදුර පරීක්ෂණ සඳහා අදාළ ස්ථානයට මේ වන විටත් පොලිස් කණ්ඩායම් දෙකක් පිටත් කර යවා ඇති අතර, සොයාගත් සිරුරු කොටස්  සම්බන්ධයෙන් විද්‍යාත්මක විමර්ශනයක් සිදුකිරීමට ද නියමිතයි.\nමෙම ඇතාගේ බවට සැක කෙරෙන අඩි 4ක් පමණ දිගැති ඇත් දළ යුගලයක් සමඟ පසුගිය දා පුද්ගලයින් 3 දෙනෙකු අත්අඩංගුවට ගත් අතර, ඒ අනුවයි මෙම පරීක්ෂණ ආරම්භ කෙරුණේ.\nතන්තිරිමලේ ප්‍රදේශයේදී පසුගියදා අත්අඩංගුවට පත් වූ ඇත් දළ යුගල කල්ලාරු හස්තියා ඝාතනය කර ලබා ගත් ඒවා බවටයි පොලීසිය සැක පළ කරන්නේ.\nමෙම ඇතා දැනට මාස 8 ක පමණ සිට විල්පත්තු ජාතික වනෝද්‍යානයේ හෝ ඒ අවට දක්නට නොලැබෙන බව හමුදාව සහ ඒ අවට පොලිස් ස්ථාන සිද්ධිය සම්බන්ධයෙන් විමර්ශනය සිදුකරන අනුරාධපුර කොට්ඨාශ අපරාධ විමර්ශන ඒකකය වෙත දැනුම්දී තිබුනා.\nඅඩි 4 යි අඟල් 7 ක දිගින් යුත් ඇත් දළ යුගලක් සමඟ  සැකකරුවන් තුන්දෙනෙකු පසුගිය දෙසැම්බර් මස 29 වනදා අත්අඩංගුවට ගනු ලැබුවේ අනුරාධපුර පොලිස් අධිකාරි තිළිණ හේවාපතිරණ වෙත ලද තොරතුරකට අනුවයි.\nඉන් එක් සැකකරුවෙකු මල්වතු ඔය පාලම අසලදී අත්අඩංගුවට ගත් අතර, ඉතිරි දෙදෙනා සිලාවතුර ප්‍රදේශයේදී පොලිස් භාරයට ගැණුනා.\nඒ අතර, සිලාවතුර පොලිස් වසමේ සිවිල් ආරක්ෂක කමිටු සභාපතිවරයා සිටීම ද විශේෂත්වයක්.\nමොවුන්ගෙන් හෙළි වූ කරුණු මත කිලෝග්‍රෑම් 50 ක් පමණ බරැති දළ යුගලය සොයා ගැණුනේ මල්වතුඔය පාලම අසල වන කැළෑබද ප්‍රදේශයක වළ දමා තිබියදීයි.\nසැකකරුවන් ලබන 12 වනදා දක්වා රක්ෂිත බන්ධනාගාර ගතකර තිබෙනවා.\nඒ, ඔවුන් අනුරාධපුර ප්‍රධාන මහේස්ත්‍රාත් සහ අතිරේක දිසා විනිසුරු හමුවට ඉදිරිපත් කිරීමෙන් පසුවයි.\nමෙම ඇත් දළ යුගලය මෙතෙක් සොයාගත් විශාලතම ඇත් දළ යුගලය බවයි පොලීසිය සඳහන් කළේ.\nඅත්අඩංගුවට ගත් එක් ඇත් දළයක් අඩි 4 යි අගල් 4 ක් දිගින් යුක්ත වන අතර අනෙක් ඇත් දළය අඩි 4 යි අගල් 3 ක පමණ දිගින් යුක්ත වනවා.\nඑමෙන්ම ඒවා අඩි 1 යි අගල් දෙකක වට ප්‍රමාණයකින් ද යුක්ත බවයි පොලිසිය සඳහන් කළේ.\nමේ අතර, ඝාතනය කරන ලද ගල්ගමුව - දළ පූට්ටුවා හස්තියාගේ සිරුර පසුගිය වසරේ නොවැම්බර් 29 වන දා සොයා ගත්තේ පොල්පිතිගම - කහල්ල - පල්ලෙකැලේ අභයභූමියේ හොරොව්වැව ඉස්මත්තේ තිබියදියි.",
       "URL": "https://www.hirunews.lk/180260/කල්ලාරු-හස්තියාගේ-සිරුරු-කොටස්-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4140"
}