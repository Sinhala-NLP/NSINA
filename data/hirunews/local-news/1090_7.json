{
       "Source": "hirunews",
       "Timestamp": "Thursday, 16 June 2022 - 19:44",
       "Headline": "කටුවාපිටිය දේවස්ථානය ආසන්නයෙන් හමුවූ දුම් බෝම්බය නිෂ්ක්‍රිය කරයි",
       "News Content": "මීගමුව කටුවපිටිය දේවස්ථානය අසළ කුරුසගස් හන්දිය ආසන්නයේ සැකකටයුතු යමක් ඇති බවට ප්‍රදේශවාසියෙකුගෙන් ලද තොරතුරකට අනුව මීගමුව ගුවන් හමුදා නිලධාරීන් පැමිණ එම ප්‍රදේශයේ කළ සොදිසි කිරීමකදී බෝම්බයක් හමුවී\nතිබෙනවා.\nඑය චීනයේ නිෂ්පාදිත නවීන වර්ගයේ දුම් බොම්බයක් බවටයි හඳුනාගෙන ඇත්තේ.\nපසුව එය කඩොල්කැලේ ක්‍රිඩාංගණයේදී නිෂ්ක්‍රිය කර තිබෙනවා.\nඅද (16) දින උදැසන 9.00ට පමණ කුරුසගස් හන්දිය අසල ඇති වෙළදසලක ගබඩාවක් ඉදිරියේ බෝම්බයකට සමාන සැකකටයුතු යමක් ඇතිබවට ගුවන් හමුදාවට ලැබුණු තොරතුරකට අනුවයි මීගමුව පොලිසිය සහ ගුවන් හමුදාව විසින් එම ස්ථානයට පැමිණ මාර්ගය තාවකාලිකව වසා පරීක්ෂණ ආරම්භ කරනු ලැබුවේ.\nපස්වරු 1.30ට පමණ විශේෂ කාර්ය බලකායේ බෝම්බ නිෂ්ක්‍රිය අංශයේ නිලධාරීන් විසින් මිගමුව කඩොල් කැලේ ක්‍රීඩාංගණය වෙත රැගෙන විත් වැඩිදුර පරීක්ෂණ සිදුකර දුම් බෝම්බය නිෂ්ක්‍රිය කරණු ලැබුවා.\nනිෂ්ක්‍රිය කල දුම් බෝම්බයේ කොටස් සමග මිගමුව මහේස්ත්‍රාත් අධිකරණයට කරුණු වාර්තා කර ඇති අතර මිගමුව පොලිසිය වැඩිදුර විමර්ශන කටයුතු සිදුකරනවා.\nමෙම දුම් බෝම්බය හමුවූ ස්ථානය කුරුස හන්දිය ආසන්නයේ ඇති අතුරු මාර්ගයේ එක් පසෙක තිබී හමුවී ඇති අතර මෙය කිසිදු ගොඩනැගිල්ලක හෝ යම් පරිශ්‍රයක් තුළ නොවන බවටයි පොලිසිය අවධාරණය කළේ.\nමෙය කුමන අරමුණකින් කවුරුන් විසින් එම ස්ථානයට ගෙනැවිත් දැමුවේ ද යන්න අනාවරණ කර ගැනීම සඳහා මීගමුව පොලිසිය පරීක්ෂණ සිදුකරනු ලබනවා.",
       "URL": "https://www.hirunews.lk/307329/කටුවාපිටිය-දේවස්ථානය-ආසන්නයෙන්-හමුවූ-දුම්-බෝම්බය-නිෂ්ක්‍රිය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1090"
}