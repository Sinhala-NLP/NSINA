{
       "Source": "hirunews",
       "Timestamp": "Tuesday, 25 January 2022 - 14:44",
       "Headline": "බීමට ජල පොදක් අහිමි ගම්වැසියන් (වීඩියෝ)",
       "News Content": "අගනුවරට නුදුරු ඇතැම් ජනාකීර්ණ ප්‍රදේශ පවා පානීය ජල ගැටලුවලින් පීඩා විඳීම සුළු කොට තැකිය හැකි තත්ත්වයක් නොවේ.\nමේ ගම්පහ දිස්ත්‍රික්කයේ අත්තනගල්ල ප්‍රදේශයේ ග්‍රාම නිලධාරී වසමක ජනතාව මුහුණදෙන එවන් ගැටලුවක්.\nඅත්තනගල්ල ප්‍රාදේශීය සභා බල ප්‍රදේශයට අයත් නිට්ටඹුව ඕචඩ්වත්ත දකුණු ග්‍රාම සේවා වසමේ ජනතාව ජලය නොමැතිව පීඩාවට පත්ව සිටින්නේ වසර ගණනාවක සිටයි.\nපවුල් 300ක් පමණ ජීවත් වන මෙම ගම්මානයේ වැසියන් පවසන්නේ තමන් මුහුණ දී ඇති මෙම තත්ත්වය පිළිබඳ තවමත් කිසිදු බලධාරියෙකුගේ අවධානය මේ වන තෙක් යොමුව නොමැති බවයි.\nප්‍රජා මූල ජල ව්‍යාපෘතියක් මගින් මින් පෙර ගම්මානයට ජලය සම්පාදනය කළද එම කටයුත්ත නතර කෙරුණේ මීට වසර කිහිපයකට පෙරදීයි.\nපසුව ගම්මානයට ජල සැපයුම ලබාදීම ජල සම්පාදන මණ්ඩලයට ලබා දී ඇති බවයි ගම්වැසියන් පවසන්නේ.\nකෙසේ වුවත් ජල සම්පාදන මණ්ඩලය ජල සැපයුම ලබා දීමට කටයුතු කර ඇත්තේ ප්‍රජා මූල ජල යෝජනා ක්‍රමය හරහා යි.\nනමුත් ගම්මුන් පවසන්නේ ප්‍රජා මූල ජල ව්‍යාපෘතියට මාසිකව බිල්පත්, නඩත්තු මුදල් ගෙවූව ද තමන්ට ප්‍රමාණවත් ජල සැපයුමක් සිදු නොවන බවටයි.\nවසර ගණනාවක සිට බැට කන මෙම ගැටලුවට විසඳුමක් කඩිනමින් ලබා දෙන ලෙස ගම්වැසියන් බලධාරීන්ගෙන් ඉල්ලා සිටිනවා.",
       "URL": "https://www.hirunews.lk/295136/බීමට-ජල-පොදක්-අහිමි-ගම්වැසියන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1399"
}