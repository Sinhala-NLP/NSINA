{
       "Source": "hirunews",
       "Timestamp": "Saturday, 16 July 2022 - 17:11",
       "Headline": "පොලිීසියට පහරදී රාජකාරියට බාධා කළ 3 දෙනෙකු සේරුනුවරදී අත්අඩංගුවට",
       "News Content": "සේරුනුවර ඉන්ධන පිරවුම්හලක් අසල රථ වාහන හැසිරවීමේ රාජකාරියේ නිරතව සිටි පොලිස් නිලධාරියෙකුට පහරදි රාජකාරියට බාධා කිරීමේ සිද්ධියක් සම්බන්ධයෙන් සැකකරුවන් තුන් දෙනෙකු අත්අඩංගුවට ගෙන තිබෙනවා.\nඊයේ රාත්‍රී පිරවුම්හල අසල රථ වාහන රාජකාරි සිදුකළ පොලිස් නිළධාරින් දෙදෙනෙකු ආරක්ෂක හිස්වැසුම් නොමැතිව පැමිණි යතුරුපැදියකට නතර කිරීමට සංඥා කළ ද නොනවත්වා යතුරුපැදිය ධාවනය කර ඇත්තේ පොලිස් නිලධාරින්ට පරුෂ වචනයෙන් බැණ වදිමින්.\nඑම අවස්ථාවේ යතුරුපැදිය මාර්ගයේ පෙරලී අනතුරක් සිදුව ඇති අතර, පොලිස් නිලධාරින් එම ස්ථානයට ගිය විට යතුරුපැදියේ ගමන් ගත් පුද්ගලයෙකු එක් නිලධාරියෙකුගේ නිල ඇඳුමෙන් ඇද පහරදී තිබෙනවා.\nමෙම සිද්ධියට සම්බන්ධ සැකකරුවන් තුන්දෙනෙකු පසුව අත්අඩංගුවට ගෙන අද අධිකරණයට ඉදිරිපත් කිරීමෙන් අනතුරුව ලබන 29 වනදා දක්වා රක්ෂිත බන්ධනාගාර ගත කළ බවයි පොලීසිය සඳහන් කළේ.",
       "URL": "https://www.hirunews.lk/310146/පොලිීසියට-පහරදී-රාජකාරියට-බාධා-කළ-3-දෙනෙකු-සේරුනුවරදී-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1016"
}