{
       "Source": "hirunews",
       "Timestamp": "Monday, 26 September 2016 - 7:30",
       "Headline": "කෝටි හතරහමාරක් වැය කර මධ්‍යම පළාත් සභාවේ මන්ත්‍රිවරුන් රට සවාරියක",
       "News Content": "රුපියල් කෝටි හතර හමාරක මුදලක් වැය කර මධ්‍යම පළාත් සභාවේ මන්ත්‍රීවරුන් සහ නිලධාරීන් පිරිසක් රුසියාවේ සංචාරයක නිරතවීමට නියමිතයි.\n30 දෙනෙකුගෙන් සමන්විත පළමු කණ්ඩායම  හෙට පිටත්ව යන අතර, තවත් 30 දෙනෙකුගෙන් සමන්විත කණ්ඩායමක් රුසියාව බලා යාමට නියමිතව ඇත්තේ තවත් මාස 2 කට පසුවයි.\nකෘෂිකර්මාන්තය, කාර්මීකරණය සහ සංවර්ධන ප්‍රතිපත්ති අධ්‍යයනය කිරීමේ අරමුණින් මෙම චාරිකාව සංවිධාන කර තිබෙනවා.\nමේ සම්බන්ධයෙන් හිරු ප්‍රවෘත්ති අංශය මධ්‍යම පළාත් ආණ්ඩුකාර නිලූකා ඒකනායකගෙන් විමසීමක් කළ අතර, ඇය කියා සිටියේ මධ්‍යම පළාත් සභාවේ මන්ත්‍රීවරුන් සහ නිලධාරීන්ගේ මෙම විදෙස් සංචාරය මීට පෙර සිටි ආණ්ඩුකාරවරියගේ සමයේ අනුමත වූවක් බවයි.\nපළාත් සභාවේදී  අදාළ යෝජනාව සම්මත වී  ඇත්තේ පසුගිය වසරේදියි.\nමෙම විදෙස් සංචාරය සඳහා රුපියල් කෝටි හයහමාරක මුදලක් ඇස්තමේන්තු කර තිබුණත්,  ඉන් රුපියල් කෝටි දෙකක මුදලක් කපා හැරි බව ආණ්ඩුකාරවරිය  සඳහන් කළා.\nමීට අමතරව විදෙස් සංචාරය සඳහා ඇතුළත් කර තිබූ නම් ලැයිස්තුවෙන් නියමිත නිර්ණායකයන්ගෙන් පරිබාහිර පුද්ගලයන් කිහිපදෙනෙකුගේ නම් ඉවත් කළ බවද ඇය කියා සිටියා.",
       "URL": "https://www.hirunews.lk/143828/කෝටි-හතරහමාරක්-වැය-කර-මධ්‍යම-පළාත්-සභාවේ-මන්ත්‍රිවරුන්-රට-සවාරියක",
       "Category": "Local News",
       "Parent URL": "https://www.hirunews.lk/local-news.php?pageID=4863"
}