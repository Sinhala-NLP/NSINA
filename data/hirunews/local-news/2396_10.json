{
       "Source": "hirunews",
       "Timestamp": "Sunday, 11 October 2020 - 16:51",
       "Headline": "ශිෂ්‍යත්වය සාර්ථකව අවසන් - උසස්පෙළ විභාගයටත් බිය නොවන්නැයි ඉල්ලීමක් (වීඩියෝ)",
       "News Content": "කොරෝනා වසංගතය යළි පැතිරමින් පවතින මොහොතක 5 ශ්‍රේණිය ශිෂ්‍යත්ව විභාගය සාර්ථකව පැවති බව විභාග කොමසාරිස් ජනරාල් සනත් පූජිත ප්‍රකාශ කළා.\nඔහු කියා සිටියේ නියමිත සෞඛ්‍යාරක්ෂිත ක්‍රමවේදයන්ට අනුව විභාග මධ්‍යස්ථානවලදී සිසුන් විභාගයට පෙනී සිටි බවයි.\nවිභාග මධ්‍යස්ථාන 2936කදී පෙරවරු 9.30ට ශිෂ්‍යත්ව විභාගය ආරම්භ කෙරුණු අතර ඒ සඳහා අපේක්ෂකයින් තුන්ලක්ෂ 31,694 දෙනෙකු පෙනී සිටියා.\nසියලුම විභාග මධ්‍යස්ථාන විෂබිජහරණයට ලක් කිරිමෙන් අනතුරුව විභාගය ආරම්භ කෙරුණු අතර, සිසුන් සෞඛ්‍යාරක්ෂිත ක්‍රමවේද අනුගමනය කරමින් කල්වේලා ඇතිව විභාග මධ්‍යස්ථාන වෙත පැමිණි සිටිනු දක්නට ලැබුණා.\nඇඳිරි නීතිය පනවා ඇති ගම්පහ දිස්ත්‍රික්කයේ විශේෂ විභාග මධ්‍යස්ථාන 12ක් ස්ථාපිත කර තිබුණා.\nකොරෝනා වෛරසය ආසාදිත පවුල්වල නිරෝධායනයට ලක්වෙමින් සිටින දරුවන්ට විභාගයට පෙනී සිටීම සඳහා  වෙන්වු විභාග මධ්‍යස්ථානයක් ද ස්ථාපිත කර තිබීම විශේෂත්වයක්.\nඑමෙන්ම, වෛරසය ආසාදනය වූ සිසුන් 05 දෙනෙකු ද අයි.ඩි.එච් රෝහලේ ස්ථාපිත කර තිබු විභාග මධ්‍යස්ථානයකදී ශිෂ්‍යත්ව විභාගය සඳහා පෙනී සිටි බවයි රොහල් අධ්‍යක්ෂ වෛද්‍ය හසිත අත්තනායක සඳහන් කළේ.\nමේ අතර, 5 ශ්‍රේණිය ශිෂ්‍යත්ව විභාගය මෙන් උසස් පෙළ විභාගයත් ආරක්ෂිත ක්‍රමවේදයට අනුව ක්‍රියාත්මක කරන බැවින් ඒ සඳහා බියකින් තොරව දරුවන් සහභාගි කරවන ලෙස අධ්‍යාපන අමාත්‍ය මහාචාර්ය ජී.එල්. පීරිස් දෙමව්පියන්ගෙන් ඉල්ලීමක් කළා.\nඒ, අද පෙරවරුවේ කොළඹ ඩී.එස්. සේනානායක විද්‍යාලයේ ස්ථානීය පරීක්ෂාවකට පැමිණි අවස්ථාවේදියි.",
       "URL": "https://www.hirunews.lk/252303/ශිෂ්‍යත්වය-සාර්ථකව-අවසන්-උසස්පෙළ-විභාගයටත්-බිය-නොවන්නැයි-ඉල්ලීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2396"
}