{
       "Source": "hirunews",
       "Timestamp": "Tuesday, 17 May 2022 - 12:54",
       "Headline": "ඖෂධ සහ ශල්‍ය උපකරණ හිඟයෙන් රෝහල්වල සැත්කම් සීමා කෙරේ",
       "News Content": "පවතින ඖෂධ හිඟයත් සමග කොළඹ ජාතික රෝහල, මහරගම අපේක්ෂා රෝහළ, රිජ්වේ ආර්යයා ළමා රෝහල ඇතුළු ප්‍රධාන රෝහල්වල හදිසි නොවන සියලු සැත්කම් සීමා කර තිබෙනවා.\nඖෂධ සහ ශල්‍ය උපකරණ හිඟය මත මෙලෙස සැත්කම් සීමා කර ඇති බවයි වාර්තා වන්නේ.\nමේ අතර, ඉන්ධන, ගෑස් සහ විදුලි කප්පාදුව හේතුවෙන් ක්ෂේත්‍ර රැසක ජනතාව මේ වනවිට දැඩි දුෂ්කරතාවයකට පත්ව සිටිනවා.\nඉන්ධන නිකුත් කිරීම මේ වනවිට සීමා කර ඇති පසුබිමක විවිධ ප්‍රදේශවල ඉන්ධන මෙන්ම ගෑස් ලබා ගැනීම සඳහා දිගු පෝලිම් දක්නට ලැබෙන බවයි අප වාර්තාකරුවන් සඳහන් කළේ.\nමේ හේතුවෙන් කුලී රථ සේවාවන් සපයන ත්‍රිරෝද රථ කර්මාන්තය දැඩි අර්බුදයකට පත්ව ඇති අතර, මැනිං වෙළඳපල ඇතුළු ආර්ථික මධ්‍යස්ථාන සඳහා එළවළු ප්‍රවානය කිරීමට ද ගැටලු මතුව ඇති බවයි මැනිං පොදු වෙළඳ සංගමය පවසන්නේ.\nකෙසේ වෙතත්, සෑම ඉන්ධනහලකටම ඩීසල් ලබාදී ඇතත් පෙට්‍රල් නිකුත් කිරීමේදී ගැටලු පවතින බවයි ලංකා ඛනිජ තෙල් පෞද්ගලික ටැංකි රථ හිමියන්ගේ සංගමය පවසන්නේ.\nමේ අතර, මාලිගාවත්ත ප්‍රදේශයේ ඉන්ධන පිරවුම්හලක පැය 6 කට වැඩි ප්‍රමාණයක් පෝලිම් රැදී සිටි පුද්ගලයෙකු නැවත නිවස බලා යමින් සිටියදී හදිසියේ ඇති වූ රෝගී තත්ත්වයකින් ජිවිතක්ෂයට පත්ව තිබෙනවා.\nමෙලෙස මියගොස් ඇත්තේ 58 හැවිරිදි මාලිගාවත්ත ප්‍රදේශයේම පදිංචිකරුවෙක්.\nඑසේම, අද සිට යළි දිවයින පුරා පැය 3 යි විනාඩි 40 ක විදුලි කප්පාදුවක් ද සිදු කිරීමට නියමිතයි.",
       "URL": "https://www.hirunews.lk/304567/ඖෂධ-සහ-ශල්‍ය-උපකරණ-හිඟයෙන්-රෝහල්වල-සැත්කම්-සීමා-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1163"
}