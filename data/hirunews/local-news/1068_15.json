{
       "Source": "hirunews",
       "Timestamp": "Saturday, 25 June 2022 - 20:48",
       "Headline": "අමෙරිකාව තුළ ගබ්සාව තහනම්",
       "News Content": "අමෙරිකාව තුළ ගබ්සාව තහනම් කරමින් එරට ශ්‍රේෂ්ඨාධිකරණය ඓතිහාසික තීන්දුවක් ලබාදී තිබෙනවා.\nඑරට සෑම ප්‍රාන්තයකම මෙම නව නීතිය බලාත්මක කිරීමේ හැකියාව පවතින අතර අමෙරිකානු ජනාධිපතිවරයා පැවසුවේ මෙම තීන්දුවත් සමඟ අමෙරිකාව වසර 150ක් ආපස්සට ගොස් ඇති බවයි.\nලොව සංකීර්ණතම නීති පද්ධතියකට හිමිකම් කියන අමෙරිකාව තුළ ගබ්සා සිදු කිරීම කාන්තාවන්ගේ ව්‍යවස්ථානුකූල අයිතියක් කරමින් මීට වසර 49කට පෙර රෝයි වී වේඩ් නමින් තීරණාත්මක ශ්‍රේෂ්ඨාධිකරණ තීන්දුවක් ක්‍රියාත්මකව පැවති අතර එය වෙනස් කරමින් ගබ්සාව තහනම් කරමින් ශ්‍රේෂ්ඨාධිකරණය තීන්දුවක් යළි ලබාදී තිබෙනවා.\nඅමෙරිකානු ජනාධිපති ජෝ බයිඩ්න් මෙම ශ්‍රේෂ්ඨාධිකරණ තීන්දුව සම්බන්ධයෙන් අදහස් පළ කරමින් කියා සිටියේ එය ඛේදජනක තත්ත්වයක් බවයි.\nඅමෙරිකානු පුරවැසියන්ගේ ව්‍යවස්ථාපිත අයිතිය අද ශ්‍රේෂ්ඨාධිකරණය ඉවත් කර දැමුවා.\nමෙරට කාන්තාවන්ගේ ජීවන තත්ත්වය සහ සෞඛ්‍යයත් දැන් තිබෙන්නේ අනාරක්ෂිත තත්ත්වයක.\nඅධිකරණය ලබාදුන් මෙම තීන්දුව අමෙරිකාව වසර 150ක් පසුපසට ඇද දමනවා.\n‍ශ්‍රේෂ්ඨාධිකරණය බලාත්මක කළ මෙම නව නීතිය හරහා සෞඛ්‍යමය කරුණු කිහිපයක් හැර අමෙරිකාව තුළ ගබ්සා සිදුකිරීම තහනම් වනවා.\nඑවන් පසුබිමක ඉන්දියාවේ කර්නාටක ප්‍රාන්තයේ බස් නැවතුම්පළක් අසල තිබී ගබ්සා කරන ලද කළල 7ක් සොයාගෙන තිබෙනවා.\nප්‍රදේශවාසීන් විසින් ආරක්ෂක අංශ වෙත තොරතුරක් ලබා දීමෙන් පසුව පොලිසිය එම ස්ථානයට ගොස් පරීක්‍ෂා කර ඇති අතර මාස පහක් වයසැති මෙම කළලවල ලිංගිකත්වය හඳුනා ගැනීමෙන් පසු ගබ්සා කර ඇති බවයි අනාවරණය කර ගෙන ඇත්තේ.",
       "URL": "https://www.hirunews.lk/308178/අමෙරිකාව-තුළ-ගබ්සාව-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=1068"
}