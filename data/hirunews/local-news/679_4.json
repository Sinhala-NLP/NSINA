{
       "Source": "hirunews",
       "Timestamp": "Friday, 09 December 2022 - 8:33",
       "Headline": "දූවිලි අංශු අඩුවුණත් නැවත දැනුම්දෙනතුරු මුව ආවරණ පළඳින්නැයි දැනුම් දීමක්",
       "News Content": "අද (09) දිනයේ දිවයිනේ බොහෝ ප්‍රදේශවල වායු දූෂණ තත්ත්වය අදාළ දර්ශකය අනුව කොළ සහ කහ පැහැය සහිත අඩු අගයන් ගෙන ඇති බව ජාතික ගොඩනැගිලි පර්යේෂණ සංවිධානය පවසනවා.\nඑහි පාරිසරික අංශයේ අධ්‍යක්ෂ සරත් ප්‍රේමසිරි කියා සිටියේ, ඊයේ දිනයේ බොහෝ ප්‍රදේශවල වායු දූෂණ තත්ත්වය රතු සහ දම් පැහැයන් සහිත ඉතා ඉහළ අගයන් ගෙන තිබූ බවයි.\nකොළ පැහැයෙන් වායු තත්ත්ව දර්ශකයේ ඒකක බින්දුවත්, 50ත් අතර අගයන් පෙන්නුම් කරන අතර, එය, වායු දූෂණය ඉතා අවම සහ අවදානමක් නොමැති තත්වයක් ලෙසයි සැළකෙන්නේ.\nකහ පැහැයෙන් වායු තත්ව දර්ශකයේ ඒකක 51ත් 100ත් අතර අගයන් සටහන් වන අතර, එය, පිළිගත හැකි නමුත් ඇතැම් අවදානම් කණ්ඩායම්වලට සහ සංවේදී පිරිස්වලට සෞඛ්‍ය බලපෑම් එල්ල කළ හැකි තත්වයක් ලෙස සැළකෙනවා.\nතැඹිලි පැහැයෙන් වායු තත්ව දර්ශකයේ ඒකක 101ත් 150ත් අතර අගයන් පෙන්නුම් කරන අතර එය, සාමාන්‍ය මහ ජනතාවට සුළු වශයෙන් බලපෑම් එල්ල කළ හැකි තත්වයක් මෙන්ම සංවේදී කණ්ඩායම්වලට සෞඛ්‍ය ගැටලු ඇති කළ හැකි තත්වයක් ලෙසට යි ජාතික ගොඩනැගිලි පර්යේෂණ සංවිධානය අර්ථ දක්වා ඇත්තේ.\nඒකක 151ත් 200ත් අතර වායු තත්වය රතු පැහැයෙන් දක්වන අතර, එය සෞඛ්‍යයට අහිතකර තත්ත්වයක් මෙන්ම සංවේදී පිරිස් සඳහා බරපතල සෞඛ්‍ය බලපෑමක් ඇති කරන්නක් ලෙස සැළකෙනවා.\nදම් පැහැයෙන් 201ත් 300ත් අතර වායු තත්ත්වය දක්වා ඇති අතර, එය සියලු දෙනාට සෞඛ්‍ය අවදානම් ඇති කරන්නක් බවයි ජාතික ගොඩනැගිලි පර්යේෂණ සංවිධානය පෙන්වා දෙන්නේ.\nඊයේ දිනයේ මෙරට වායු තත්ත්වය දිවයිනේ බොහෝ ප්‍රදේශවල රතු සහ දම් පැහැය ගත් අතර, අද වන විට එය කහ සහ කොළ පැහැය දක්වා වෙනස්වී ඇති බව ජාතික ගොඩනැගිලි පර්යේෂණ සංවිධානය සඳහන් කළා.\nකොළඹ අද උදෑසන වනවිට 119 මට්ටමේ පැවති වායු තත්ත්වය දහවල් වනවිට ඒකක 50 දක්වා අඩු වී තිබෙනවා.\nමෙම අගය 150ත් 200ත් අතර මට්ටමේ පවතීනම් එය අවදානම් තත්වයක් වන අතර, 100ත් 150ත් අතර අගයක පවතී නම් එය, දරුවන් සහ ස්වසන රෝගවලින් පෙළෙන පුද්ගලයන් ඇතුලු වයෝවෘද්ධ පුද්ගලයන්ට අවදානම් මට්ටමක් ලෙස සැළකෙනවා.\nකෙසේ වෙතත් අද වනවිට දිවයිනේ බොහෝ ප්‍රදේශවල මෙම අගය 150ට අඩු මට්ටමකට පැමිණ ඇති බව පරිසර අමාත්‍යාංශය තහවුරු කළා.\nඒ අනුව, ඊයේ අවදානම් මට්ටමක පැවති කොළඹ, යාපනය, කුරුණෑගල, වව්නියාව, මහනුවර, පුත්තලම, ත්‍රිකුණාමලය සහ මුලතිව් දිස්ත්‍රික්ක වල වාතයේ ගුණාත්මකභාවය ඉහළ ගොස් තිබෙනවා.\nමේ අතර ඉදිරි දින කිහිපය තුළත් මුව ආවරණ පැළඳීම අවශ්‍ය බව පරිසර අමාත්‍යාංශයේ ලේකම් විශේෂඥ වෛද්‍ය අනිල් ජාසිංහ ප්‍රකාශ කළා.\nඊයේ දිනයේ දිවයිනේ බොහෝ ප්‍රදේශවල අසාමාන්‍ය ශීත කාලගුණික තත්වයක් වාර්තාවූ අතර, අද දිනයේද එම තත්වය අපේක්ෂා කළ හැකි බව කාලගුණ විද්‍යා දෙපාර්තමේන්තුව සඳහන් කළා.\nකෙසේ වෙතත් ඊයේ දිනයට සාපේක්ෂව අද උදෑසන වනවිට පැවති ශීත කාලගුණ තත්වයේ යම් අඩුවීමක් දක්නට ලැබෙන බවයි එම දෙපාර්තමේන්තුව ප්‍රකාශ කළේ.\nඅද උදෑසන වනවිට දිවයිනේ අවම ඌෂ්ණත්වය නුවරඑළිය දිස්ත්‍රික්කයෙන් වාර්තාවී තිබූ අතර, එම අගය සෙල්සියස් අංශක 8.1ක්.\nබණ්ඩාරවෙල සෙල්සියස් අංශක 14.1 ක්, බදුල්ලේ සෙල්සියස් අංශක 15.1 ක්, කටුගස්තොට සෙල්සියස් අංශක 15.7 ක් සහ කොළඹ අවම උෂ්ණත්වය සෙල්සියස් අංශක විස්සයි දශම හතරක් ලෙස සටහන් වී තිබෙනවා.\nඑමෙන්ම පවතින කාලගුණ තත්ත්වය හේතුවෙන් පාසල් ළමයින්ගේ ප්‍රතිශක්තිකරණය කෙරෙහි වැඩි අවධානයක් යොමුකළ යුතු බව රජයේ ආයුර්වේද වෛද්‍ය නිලධාරීන්ගේ සංගමයේ ප්‍රජා සෞඛ්‍ය ලේකම් වෛද්‍ය සේනක ගමගේ කියා සිටියා.",
       "URL": "https://www.hirunews.lk/322266/දූවිලි-අංශු-අඩුවුණත්-නැවත-දැනුම්දෙනතුරු-මුව-ආවරණ-පළඳින්නැයි-දැනුම්-දීමක්",
       "Category": "Local News",
       "Parent URL": "https://www.hirunews.lk/local-news.php?pageID=679"
}