{
       "Source": "hirunews",
       "Timestamp": "Saturday, 15 January 2022 - 19:46",
       "Headline": "මීරිගම සිට කුරුණෑගල දක්වා මධ්‍යම අධිවේගයේ ඇතුගල්පුර පිවිසුම ජනතා අයිතියට පත් කෙරේ (වීඩියෝ)",
       "News Content": "මධ්‍යම අධිවේගී මාර්ගයේ මිරිගම සහ කුරුණෑගල දක්වා වන දෙවන අදියර - ඇතුගල්පුර පිවිසුම අද ජනතා අයිතියට පත් කෙරුණා. ඒ ජනාධිපති ගෝඨාභය රාජපක්ෂ සහ අග්‍රාමාත්‍ය මහින්ද රාජපක්ෂගේ ප්‍රධානත්වයෙන්.\nඑය විවෘත කළ ජනාධිපතිවරයා සහ අග්‍රාමාත්‍යවරයා මීරිගම සිට කුරුණෑගල දක්වා අධිවේගී මාර්ගය ඔස්සේ ගමන් කළා.\nජනාධිපතිවරයා ගමන් කළ රථය අමාත්‍ය නාමල් රාජපක්ෂ විසින් පැදවූ අතර, අග්‍රාමාත්‍යවරයා ගමන් කළ රථය අමාත්‍ය ජොන්ස්ටන් ප්‍රනාන්දු විසින් පැදවීම ද විශේෂත්වයක්.\nමීරිගම සිට කුරුණෑගල දක්වා වන මෙම කොටසේ දුර කිලෝමීටර් 41 කට ආසන්නයි. පාරිසරික සහ සමාජයීය බලපෑම් අවම වන පරිදි ඉදිකළ මෙම අධිවේගී මාර්ග පථය නාගරික ප්‍රදේශ මඟ හරිමින් හිස් ඉඩම් හරහා ඉදිකර තිබෙනවා.\nමංතීරු 4 ක් යටතේ ඉදිකළ එය ශ්‍රී ලංකාවේ අලංකාරම අධිවේගී මාර්ග කොටස ලෙසටයි හඳුනාගෙන ඇත්තේ. ඒ යටතේ මීරිගම, නාකලගමුව, දම්බොක්ක, කුරුණෑගල සහ යග්ගපිටිය යන ස්ථානවල පිවිසුම් ඉදිකර තිබෙනවා.\nසැහැල්ලු වාහන සඳහා මීරිගම සිට කුරුණෑගල දක්වා ගමන් කිරීමට රුපියල් 250 ක් අය කෙරෙන අතර, බරවාහන සඳහා අය කෙරෙන මුදල් රුපියල් 350 සිට 550 දක්වා අගයකයි පවතින්නේ.\nමධ්‍යම අධිවේගී මාර්ගයේ සම්පූර්ණ ව්‍යාපෘතිය අදියර 4 කින් සමන්විතයි. ඊට කඩවත සිට මීරිගම දක්වා කොටස, පොතුහැර සිට ගලගෙදර දක්වා කොටස මෙන්ම කුරුණෑගල සිට දඹුල්ල දක්වා වන කොටස ද ඇතුළත්.\nඅද විවෘත කළ මීරිගම සිට කුරුණෑගල දක්වා වූ කොටස මගින් විනාඩි 25 ක කාලයක් තුල ජනතාවට මීරිගම සිට කුරුණෑගලට ළගා විය හැකියි.",
       "URL": "https://www.hirunews.lk/294110/මීරිගම-සිට-කුරුණෑගල-දක්වා-මධ්‍යම-අධිවේගයේ-ඇතුගල්පුර-පිවිසුම-ජනතා-අයිතියට-පත්-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1422"
}