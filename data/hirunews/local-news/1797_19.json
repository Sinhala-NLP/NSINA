{
       "Source": "hirunews",
       "Timestamp": "Sunday, 25 July 2021 - 8:49",
       "Headline": "දින 16කින් පළාත් පාලන ඡන්දය පැවැත්වීමේ බලය විෂයභාර ඇමතිට",
       "News Content": "වසර ගණනාවක් මුළුල්ලේ පළාත් සභා මැතිවරණය පැවැත්වීම දිගින් දිගටම කල් දමා ඇති මොහොතක, පළාත් පාලන මැතිවරණය පවත්වන දින වකවානුද මේ වනවිට ආසන්න වී තිබෙනවා.\n2018 වසරේ අවසන් වරට පළාත් පාලන මැතිවරණය පැවති අතර, ඒ අනුව ලබන වසරේ පෙබරවාරි 10 වන දිනට පෙර පළාත්පාලන මැතිවරණයද පැවැත්විය යුතුයි.\n2017 අංක 16 දරණ පළාත් සභා හා පළාත් පාලන පනතේ ප්‍රතිපාදන අනුව පළාත්පාලන මැතිවරණය පැවැත්විය යුතු දිනට මාස හයකට පමණ එම ඡන්ද විමසීම කැදවීමේ බලය පවතිනවා.\nඒ අනුව තවත් දින 16 කින් අනතුරුව අවශ්‍ය නම් පළාත් පාලන මැතිවරණය පැවැත්විය හැකි බවයි මැතිවරණ කොමිසන් සභාව ප්‍රකාශ කළේ.\nපළාත් සභා මැතිවරණයද කල්දමා ඇති මොහොතක මෙන්ම කොරෝනා තත්වයද හේතුවෙන් පළාත්පාලන මැතිවරණය ද කල්දැමීමට කටයුතු කරන්නේ නම් ඒ සඳහා විෂයභාර අමාත්‍යවරයාට බලතල ඇත්තේ වසරක් ඉක්මවන තුරු පමණයි.\nඒ අනුව ලබන වසරේ පෙබරවාරි 10 වනදා මැතිවරණය නොපවත්වා, 2023 වසරේ පෙබවාරි 10 වනදා දක්වා එය කල් දැමීමටද විෂයභාර අමාත්‍යවරයාට  බලතල පවතිනවා.\nඑසේම අවශ්‍ය නම් තවත් දින 16 කින් වුවද පළාත් පාලන මැතිවරණය පැවැත්වීමට හැකියාව පවතිනවා.",
       "URL": "https://www.hirunews.lk/277940/දින-16කින්-පළාත්-පාලන-ඡන්දය-පැවැත්වීමේ-බලය-විෂයභාර-ඇමතිට",
       "Category": "Local News",
       "Parent URL": "https://www.hirunews.lk/local-news.php?pageID=1797"
}