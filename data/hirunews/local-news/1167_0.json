{
       "Source": "hirunews",
       "Timestamp": "Sunday, 15 May 2022 - 16:06",
       "Headline": "නිට්ටඹුවේ නොසන්සුන්තාවට සහ පාර්ලිමේන්තු මන්ත්‍රී ඝාතනයට හතරක් අත්අඩංගුවට",
       "News Content": "නිට්ටඹුව නගරයේ පසුගිය 9 වනදා ඇතිවූ නොසන්සුන්තාවට සහ පොළොන්නරුව දිස්ත්‍රික් පාර්ලිමේන්තු මන්ත්‍රී අමරකීර්ති අතුකෝරල ඝාතනය කිරීමේ සිද්ධියට අදාළව හතරදෙනෙකු අත්අඩංගුවට ගෙන තිබෙනවා.\nනිට්ටඹුව පොලිසිය විසින් මෙම සැකකරුවන් අද අත්අඩංගුවට ගෙන ඇති බවයි පොලිසිය සඳහන් කළේ.\nසැකකරුවන් අතර දෙදෙනෙකු පාර්ලිමේන්තු මන්ත්‍රී අමරකීර්ති අතුකෝරල ඝාතනයට සම්බන්ධ බවට චෝදනා එල්ල වී සිටින අතර, ඔවුන් අපරාධ පරීක්ෂණ දෙපාර්තමේන්තුව වෙත වැඩිදුර විමර්ශන සඳහා භාරදීමට නියමිතයි.\nමේ අතර මන්ත්‍රීවරුන්ගේ නිවෙස්වලට පහර දී අලාභ හානි සිදු කිරීමේ චෝදනාව මත හිමිනමක් ඇතුළු සැකකරුවන් 13 දෙනෙකු අත්අඩංගුවට ගෙන මැයි මස 24 වැනි දින තෙක් රක්ෂිත බන්ධනාගාරගත කිරීමට අධිකරණය නියෝග කර තිබෙනවා.\nමේ අනුව හිටපු අමාත්‍ය එස්.එම්. චන්ද්‍රසේන, මහාචාර්ය චන්න ජයසුමන සහ අනුරාධපුරයේ ෂෙහාන් සේමසිංහ යන අයගේ නිවාසවලට හානි කළ පිරිස් මෙලෙස රක්ෂිත බන්ධනාගාරගත කෙරුණා.\nජ්‍යේෂ්ඨ නියෝජ්‍ය පොලිස්පති කීර්ති ශ්‍රී ප්‍රකාශ කළේ, අද (15) දින අනුරාධපුර මහේස්ත්‍රාත් අධිකරණය විසින් මෙම නියෝගය කළ බවයි.",
       "URL": "https://www.hirunews.lk/304423/නිට්ටඹුවේ-නොසන්සුන්තාවට-සහ-පාර්ලිමේන්තු-මන්ත්‍රී-ඝාතනයට-හතරක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1167"
}