{
       "Source": "hirunews",
       "Timestamp": "Saturday, 18 June 2022 - 10:40",
       "Headline": "මාතර දී අද්දන දුම්රියට ගොඩවීමට ගිය තරුණයෙකු ඇද වැටී මියයයි (වීඩියෝ)",
       "News Content": "කොළඹ සිට බෙලිඅත්ත දක්වා ධාවනය වූ සාගරිකා සීඝ්‍රගාමී දුම්රිය මාතර දුම්රිය ස්ථානයේ නතර කර යළි බෙලිඅත්ත දුම්රිය ස්ථානය දක්වා ධාවනය කිරීමට සූදානම් වූ අවස්ථාවේදී ඊට ගොඩවීමට ගිය තරුණයෙකු දුම්රිය මාර්ගයට ඇද වැටීමෙන් ජිවිතක්ෂයට පත්ව තිබෙනවා.\nඊයේ (17) පස්වරුවේ මෙම දුම්රිය මාතර දුම්රිය ස්ථානයේ නතර කර තිබියදී යළි බෙලිඅත්ත බලා ධාවනයට සූදානම් වූ අවස්ථාවේ මෙම තරුණයා ඊට ගොඩවීමට උත්සාහ කිරීමේදි දුම්රිය මාර්ගයට ඇද වැටී තිබෙනවා.\nපැයක පමණ කාලයක් ඔහු දුම්රිය මාර්ගයෙන් පිටතට ගැනීම සඳහා දුම්රිය ස්ථානයේ සිටි පිරිස දැඩි පරිශ්‍රමයක නිරත වුණා.\nකෙසේ වෙතත්, 23 හැවිරිදි වැව්රුකන්නල ප්‍රදේශයේ පදිංචි මෙම තරුණයා රෝහල්ගත කිරීමෙන් පසු ජීවිතක්ෂයට පත් වූ බවයි පොලීසිය සඳහන් කළේ.\nපවතින ඉන්ධන අර්බුදය හේතුවෙන් ප්‍රවාහන දුෂ්කරතා නිසා වැඩි මගීන් පිරිසක් දුම්රියේ ගමන් කිරීමට කටයුතු කිරීම හේතුවෙන් සිදු වූ අනතුරු කිහිපයක් පසුගිය දින කිහිපය තුළදීම වාර්තා වුණා.",
       "URL": "https://www.hirunews.lk/307458/මාතර-දී-අද්දන-දුම්රියට-ගොඩවීමට-ගිය-තරුණයෙකු-ඇද-වැටී-මියයයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1086"
}