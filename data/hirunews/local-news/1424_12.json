{
       "Source": "hirunews",
       "Timestamp": "Friday, 14 January 2022 - 19:41",
       "Headline": "කාදිනල් හිමියන්ගෙන් පොලිස් ඇමතිට පිළිතුරු (වීඩියෝ)",
       "News Content": "බොරැල්ල සියලු සාන්තුවරුන්ගේ දේවස්ථානයෙන් අත්බෝම්බයක් හමුවීම සම්බන්ධයෙන් සිදු කරන විමර්ශන පිළිබඳව පොලිස් විෂය භාර අමාත්‍ය ආචාර්ය සරත් වීරසේකර සිදු කළ ප්‍රකාශයට අගරදගුරු අතිඋතුම් මැල්කම් කාදිනල් රංජිත් හිමිපාණන් ප්‍රතිචාර දක්වා සිටියා.\nකාදිනල් හිමිපාණන් ඊයේ මෙම සිදුවීම සම්බන්ධයෙන් පෙරවරුවේ දේවස්ථානයේ සී.සී.ටී.වී. දර්ශනවල දැක්වෙන පුද්ගලයෙකු පිළිබඳව හෙලිදරව්වක් සිදු කළා.\nඊට ප්‍රතිචාර දක්වමින් මීරීගම - නුංගමුව පොලිස් ස්ථානය විවෘත කිරිමේ අවස්ථාවට ඊයේ එක්වෙමින් මහජන ආරක්ෂක අමාත්‍ය ආචාර්ය සරත් වීරසේකර කියා සිටියේ, සිද්ධියේ ප්‍රධාන සැකකරුද අත්අඩංගුවට ගත් පුද්ගලයින් අතර වන බවයි.\nකෙසේ වෙතත්, රාගම - තේවත්ත ජාතික බැසිලිකා දේවස්ථානයේ අද පැවති විශේෂ දේව මෙහෙයට එක්වීමෙන් අනතුරුව අගරදගුරු මැල්කම් කාදිනල් රංජිත් හිමිපාණන්, කියා සිටියේ පොලිස් විෂය භාර අමාත්‍යවරයාගෙන්, සත්‍ය හා සාධාරණත්වය ඉටු වේ යැ යි විශ්වාස කළ නො හැකි බවයි.\nමේ අතර, පොලිස්පති සී.ඩී වික්‍රමරත්න ද අද මාධ්‍ය වෙත ප්‍රකාශයක් නිකුත් කළා.\nඑමගින් ඔහු සඳහන් කළේ, සිද්ධිය සම්බන්ධයෙන් පුද්ගලයින් 14 දෙනෙකුගෙන් ප්‍රකාශ සටහන් කරගෙන ඇති බව යි.",
       "URL": "https://www.hirunews.lk/294028/කාදිනල්-හිමියන්ගෙන්-පොලිස්-ඇමතිට-පිළිතුරු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1424"
}