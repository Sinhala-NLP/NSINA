{
       "Source": "hirunews",
       "Timestamp": "Thursday, 20 April 2023 - 6:47",
       "Headline": "අලවතුගොඩ ඡායාරූප ශාලාවක හොර නෝට්ටු මුද්‍රණාලයක්",
       "News Content": "අලවතුගොඩ නගරයේ ඡායාරූප ශාලාවක් තුල රුපියල් පන් දහසේ ව්‍යාජ නෝට්ටු මුද්‍රණය කළ ස්ථානයක් වටලා පුද්ගලයෙකු පොලිසිය විසින් අත්අඩංගුවට ගෙන තිබෙනවා.\nඑහිදී ව්‍යාජ මුදල් නෝට්ටු මුද්‍රණය කිරිම සඳහා භාවිතා කළ පරිගණක ඇතුළු උපකරණ කිහිපයක් සහ මෙම ස්ථානයේ මුද්‍රණය කළ ව්‍යාජ රුපියල් පන්දහසේ නෝට්ටු 43 ක්ද පොලීසිය සිය භාරයට ගෙන තිබෙනවා.\nපසුගිය උත්සව සමයේ භාණ්ඩ මිළ දී ගෙන රුපියල් 5000 නෝට්ටු මාරු කරමින් යන පුද්ගලයෙකු පිළිබඳව පොලීසියට ලැබුණු තොරතුරක් මත එම පුද්ගලයා පරික්ෂා කිරීමේ දී ඔහු සතුව තිබූ රුපියල් පන්දහසේ ව්‍යාජ නෝට්ටුවක් හමු වී තිබෙනවා.\nඉන් පසුව කළ ප්‍රශ්න කිරිම් හමුවේ මෙම සැකකරු රුපියල් පන් දහසේ නෝට්ටු මාරු කරන තැරැව්කරුවකු බව හෙළිවී ඇති අතර, ඔහු සතුව තිබූ තවත් රුපියල් පන්දහසේ නොට්ටු 40 ක් පොලීසියට හසුවී තිබෙනවා.\nමෙම තැරැව්කරුගෙන් ලබාගත් තොරතුරු මත පොලීසිය මගින් ඉහත ඡායාරූප ශාලාව වටලා අදාල පුද්ගලයාද අත්අඩංගුවට ගෙන තිබෙනවා.\nඅත්අඩංගුවට ගත් සැකකරුවන් දෙදෙනා අද(20) දින මහනුවර මහේස්ත්‍රාත් අධිකරණය වෙත ඉදිරිපත් කිරිමට නියමිත අතර සිද්ධිය සම්බන්ධයෙන් අලවතුගොඩ පොලිසිය විසින් වැඩිදුර විමර්ශන මෙහෙයවයි.",
       "URL": "https://www.hirunews.lk/332947/අලවතුගොඩ-ඡායාරූප-ශාලාවක-හොර-නෝට්ටු-මුද්‍රණාලයක්",
       "Category": "Local News",
       "Parent URL": "https://www.hirunews.lk/local-news.php?pageID=403"
}