{
       "Source": "hirunews",
       "Timestamp": "Wednesday, 25 August 2021 - 7:59",
       "Headline": "ඊයේත් නව කොරෝනා ආසාදිතයින් 4446ක් සහ මරණ 190ක්",
       "News Content": "ඊයේ දිනයේ දී මෙරටින් තවත් කොරෝනා ආසාදිතයින් 4446ක් හමු වූ අතර, කොරෝනා මරණ 190ක් වාර්තා වුණා.\nතවත් කොරෝනා මරණ 190ක් ඊයේ සෞඛ්‍ය අධ්‍යක්ෂ ජනරාල්වරයා තහවුරු කළ අතර, ඒ අනුව මෙරට සමස්ත මරණ සංඛ්‍යාව 7,750 දක්වා ඉහළ ගියා.\nඊයේ තහවුරු කළ මිය ගිය පිරිස අතරින් 113 දෙනෙකු පිරිමි පුද්ගලයින්.\nඑසේම, මිය ගිය 190 දෙනාගෙන් 150 දෙනෙකු ම වයස අවුරුදු 60ට වැඩි කාණ්ඩයේ පසුවනවා.\nඊයේ තවත් කොරෝනා ආසාදිතයින් 4446ක් හඳුනා ගැනුණු බව යුධ හමුදාපති ජෙනරාල් ශවේන්ද්‍ර සිල්වා සඳහන් කළා.\nඒ අතරින් විදේශයන්හි සිට පැමිණි පුද්ගලයන් 19 දෙනෙකු ද සිටින බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඒ අනුව මෙරටින් වාර්තා වන මුළු කොරෝනා ආසාදිතයින් සංඛ්‍යාව තුන් ලක්ෂ 98 ,801 දක්වා ඉහළ ගියා.\nතවත් කොරෝනා ආසාදිතයන් 2,386ක් ඊයේ සුවය ලබා රෝහල්වලින් පිට ව ගොස් තිබෙනවා.\nඒ අනුව, සුවය ලැබූ මුළු ආසාදිතයන් සංඛ්‍යාව 346,767ක් දක්වා ඉහළ ගිය බවයි වසංගත රෝග විද්‍යා අංශය සඳහන් කළේ.\nපසුගියදා මතුගම - යටදොළ ප්‍රදේශයේ දී නීති විරෝධී මත්පැන් ළඟ තබා ගැනීම මත අත්අඩංගුවට ගෙන පොලිසිය රැගෙන එමින් සිටිය දී මිය ගිය බව කියන 40 හැවිරිදි සැකකරු කොරෝනා ආසාදනය වීමත් සමඟ ඇති වූ සංකූලතාවක් හේතුවෙන් මිය ගොස් ඇති බව අනාවරණය වී තිබෙනවා.\nඒ මෘත ශරීරයට සිදු කළ කොරෝනා පරීක්ෂණවල වාර්තා නිකුත් වීමත් සමඟයි.\nමේ අතර, දිවයිනේ සියලු ම ආර්ථික මධ්‍යස්ථානය අදත් විවෘත කර තබන ලෙසයි කෘෂිකර්ම අමාත්‍යාංශය දැනුම් දුන්නේ.\nඑසේම, කොළඹ දිස්ත්‍රික්කයේ ආර්ථික මධ්‍යස්ථාන ලබන සෙනසුරාදා සහ ඉරිදා දින ද විවෘත ව තැබෙන බව දිස්ත්‍රික් ලේකම් ප්‍රදිප් යසරත්න කියා සිටියා.\nකොරෝනා ප්‍රතිශක්තීකරණ එන්නත් ලබා දීමේ වැඩසටහන් අද දිනයේදී ද ක්‍රියාවට නැංවෙනවා.\nවයස අවුරුදු 60ට වැඩි සියලු ජනතාව එන්නත් කිරීමේ වැඩසටහන යටතේ අවුරුදු 60ට වැඩි සියලු පූජ්‍ය පක්ෂය ද එන්නත් කෙරෙනවා.\nඒ අනුව එන්නත් මෙතෙක් ලබා ගෙන නොමැති ස්වාමීන් වහන්සේ, සිල්මෑණිවරුන් මෙන්ම හින්දු, මුස්ලිම් හා කතෝලික පූජ්‍ය ප්‍රසාදීන් වහන්සේ වෙත බුද්ධ ශාසන, ආගමික හා සංස්කෘතික අමාත්‍යාංශය දැනුම් දෙන්නේ, තම ප්‍රදේශයේ ග්‍රාම නිලධාරීවරුන් හරහා ප්‍රාදේශීය ලේකම් කාර්යාලය දැනුවත් කරන ලෙසට යි.",
       "URL": "https://www.hirunews.lk/280551/ඊයේත්-නව-කොරෝනා-ආසාදිතයින්-4446ක්-සහ-මරණ-190ක්",
       "Category": "Local News",
       "Parent URL": "https://www.hirunews.lk/local-news.php?pageID=1732"
}