{
       "Source": "hirunews",
       "Timestamp": "Thursday, 11 November 2021 - 19:13",
       "Headline": "චීන පොහොර නැව ගැන අධිකරණය,මහින්දානන්දගෙන් ප්‍රතිඥාවක් ඉල්ලයි",
       "News Content": "චීන පොහොර නෞකාව මෙරටට ඇතුළත් කර නොගන්නා බවට කෘෂිකර්ම අමාත්‍ය මහින්දානන්ද අලුත්ගමගේට අධිකරණය හමුවේ ප්‍රතිඥාවක් ලබාදිය හැකිදැයි විමසා ලබන මස 8 වනදා අධිකරණය දැනුවත් කරන ලෙස අභියාචනාධිකරණය නියෝග කළා.\nඒ පරිසර යුක්ති කේන්ද්‍රය ඇතුළු පිරිසක් ගොනුකළ පෙත්සම අද සලකා බැලීමෙන් අනතුරුවයි.\nඅදාළ පෙත්සම සෝභිත රාජකරුණා සහ ධම්මික ගනේපොල අභියාචනාධිකරණ විනිසුරු මඩුල්ල ඉදිරියේ විභාග කෙරුණා.\nඑහි වගඋත්තරකරුවන් ලෙස කෘෂිකර්ම අමාත්‍ය මහින්දානන්ද අලු‍ත්ගමගේ, රාජ්‍ය අමාත්‍ය ශෂීන්ද්‍ර රාජපක්ෂ, කෘෂිකර්ම අධ්‍යක්ෂ ජනරාල්, ජාතික පොහොර ලේකම් කාර්යාලයේ අධ්‍යක්ෂ, මධ්‍යම පරිසර අධිකාරිය, පොලිස්පතිවරයා සහ නීතිපතිවරයා ඇතුළු පිරිසක් නම් කර තිබෙනවා.\nඅදාළ පොහොර නෞකාව කුමන හෝ අවස්ථාවක ඉහළ බලධාරින්ගේ බලපෑම මත ශ්‍රී ලංකාවට ඇතුළු වීමට හැකියාව ඇති බව පෙත්සම්කාර පාර්ශවය වෙනුවෙන් පෙනී සිටි නීතිඥවරයා එහිදී අධිකරණයට පෙන්වා දුන්නා. එබැවින් එය වැළැක්වීමට අධිකරණය විසින් නියෝගයක් නිකුත් කළ යුතු බවයි ඔහු ඉල්ලා සිටියේ.\nඒ අනුව, විෂය භාර අමාත්‍ය මහින්දානන්ද අලුත්ගමගේට අධිකරණය හමුවේ ඊට අදාළව ප්‍රතිඥාවක් ලබාදිය හැකිදැයි විමසීමට අවශ්‍ය වන බව අභියාචනාධිකරණය දැනුම් දුන්නා.",
       "URL": "https://www.hirunews.lk/287733/චීන-පොහොර-නැව-ගැන-අධිකරණයමහින්දානන්දගෙන්-ප්‍රතිඥාවක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1567"
}