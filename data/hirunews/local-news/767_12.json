{
       "Source": "hirunews",
       "Timestamp": "Monday, 31 October 2022 - 7:27",
       "Headline": "තවත් පෞද්ගලික වෛද්‍ය පීඨයක් ගැන අනාවරණයක්",
       "News Content": "මෙරට සුප්‍රසිද්ධ ජාත්‍යන්තර පාසල් සමූහයකට හිමිකම් කියන පෞද්ගලික අධ්‍යාපන ආයතනයක් මගින් වෛද්‍ය පීඨයක් ආරම්භ කිරීමේ නව සූදානමක් පවතින බව වෛද්‍ය පීඨ ශිෂ්‍යය දෙමාපිය සංගමය පවසනවා.\nරටේ ජනගහනයට සාපේක්ෂව මෙරට වෛද්‍යවරුන් ප්‍රමාණවත්ව සිටියදී අදාළ පෞද්ගලික ආයතනය මෙවැනි උත්සාහයක නිරත වන්නේ තම පෞද්ගලික ලාභය උදෙසා බවටයි එම සංගමය චෝදනා කරන්නේ.\nඊට අදාළ ඉල්ලීමක් එම පෞද්ගලික අධ්‍යාපන ආයතනය විසින් පසුගිය සැප්තැම්බර් 13වනදා රජයේ වෛද්‍ය නිලධාරීන්ගේ සංගමය වෙත ද ඉදිරිපත් කර ඇති බව සඳහන්.\nමේ අතර යෝජිත ජාතික ඖෂධ ප්‍රතිපත්තිය ක්‍රියාත්මක කිරීමට දේශපාලන අධිකාරිය විසින් නිශ්චිත අනුමැතියක් ලබා නොදීම නිසා ඖෂධ නිෂ්පාදනය, බෙදාහැරීම හා නියාමනය සම්පූර්ණයෙන්ම අඩපණ වී ඇති බව වෛද්‍ය සහ සිවිල් අයිතිවාසිකම් පිළිබඳ වෛද්‍යවරුන්ගේ වෘත්තීය සමිති සන්ධානය පවසනවා.\nවිද්වත් මණ්ඩලයක් මගින් සකස් කරන ලද 2020 - 2025 ජාතික ඖෂධ ප්‍රතිපත්තිය මේ දක්වා ක්‍රියාත්මක කිරීමට දේශපාලන අධිකාරිය විසින් අනුමැතිය ලබානොදීම නිසා රෝගීන්ගේ ජීවිත අනතුරුට ලක්ව ඇති බවයි එහි සභාපති වෛද්‍ය චමල් සංජීව ප්‍රකාශ කළේ.",
       "URL": "https://www.hirunews.lk/319244/තවත්-පෞද්ගලික-වෛද්‍ය-පීඨයක්-ගැන-අනාවරණයක්",
       "Category": "Local News",
       "Parent URL": "https://www.hirunews.lk/local-news.php?pageID=767"
}