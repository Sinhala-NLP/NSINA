{
       "Source": "hirunews",
       "Timestamp": "Saturday, 08 July 2023 - 13:25",
       "Headline": "යකල්ල සමෘද්ධි බැංකුව තුළ නොසන්සුන්තාවයක්  (වීඩියෝ)",
       "News Content": "අස්වැසුම සුබසාධන දීමනාව හරහා තම සමෘද්ධි සහනාධාරය කප්පාදු කර ඇති බවට පවසමින් ගලෙන්බිදුණුවැව යකල්ල ප්‍රදේශයේ පිරිසක් යකල්ල සමෘද්ධි බැංකුව තුළට පැමිණීමත් සමග නොසන්සුන් තත්ත්වයක් උද්ගත වුණා.\nඅස්වැසුම දීමනාව සම්බන්ධව අභියාචනා සහ විරෝධතා ඉදිරිපත් කිරීමට ඉතිරිව ඇත්තේ තවත් දින දෙකක කාලයක් පමණයි.\nඅස්වැසුම සුබසාධන දීමනාව හරහා තම සමෘද්ධි සහනාධාරය කප්පාදු කර ඇති බව පවසමින් ගලෙන්බිඳුණුවැව යකල්ල සමෘද්ධි බැංකුව අසල සමෘද්ධිලාභීන් පිරිසක් උද්ඝෝෂණයේ නිරත වුණා.\nමේ හේතුවෙන් කැකිරාව - ගලෙන්බිදුණුවැව මාර්ගයේ රථ වාහන ගමනාගමනයටද බාධා එල්ල වූ බවයි අප වාර්තාකරි ප්‍රකාශකර සිටියේ.\nබැංකු පරිශ්‍රයට ඇතුළු වූ විරෝධතාවයේ නිරත පිරිස බැංකු කළමනාකරු හමුවීමට අවස්ථාවක් ඉල්ලා සිටි අතර කළමනාකරු එය ප්‍රතික්ෂේප කිරීම හේතුවෙන් පිරිස බැංකුව තුළටම පැමිණීමත් සමග ඇති වූයේ නොසන්සුන් තත්ත්වයක්.\nපසුව කළමනාකරුට සිය ගැටලුව ඉදිරිපත් කිරීමෙන් පසු පිරිස විසිර ගිය බවයි වාර්තා වෙන්නේ.",
       "URL": "https://www.hirunews.lk/340461/යකල්ල-සමෘද්ධි-බැංකුව-තුළ-නොසන්සුන්තාවයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=203"
}