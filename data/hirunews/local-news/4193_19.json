{
       "Source": "hirunews",
       "Timestamp": "Thursday, 30 November 2017 - 12:33",
       "Headline": "බස් රථයක් හා මෝටර් රථයක් ගැටී දෙදෙනෙකු මරුට - පහකට තුවාල (ඡායාරූප)",
       "News Content": "දඹුල්ල හබරණ ප්‍රධාන මාර්ගයේ මීගස්වැවදී මෝටර් රථයක් බස් රථයක් ගැටීමෙන් සිදුවූ අනතුරකින් පුද්ගලයින් දෙදෙනකු මියගොස් තිබෙනවා.\nමෙලෙස මියගොස් ඇත්තේ කාර් රථයේ රියදුරු සහ එහි අනෙක් ඉදිරිපස ආසනයේ සිටි තවත් පුද්ගලයෙකු බවයි වාර්තා වන්නේ.\nඅනතුර හේතුවෙන් තවත් පුද්ගලයන් 6 දෙනෙකු තුවාල ලබා තිබෙනවා.\nමෝටර් රථයේ පිටුපස ආසනයේ ගමන් ගත් ත්‍රිකුණාමල ප්‍රදේශයේ පදිංචි පිරිමි පුද්ගලයින් දෙදෙනෙක්, බස් රථයේ රියදුරු සහ එහි ගමන් කළ විශ්ව විද්‍යාල ශිෂ්‍යාවන් තිදෙනෙක් මෙලෙස තුවාල ලැබුවා.\nඔවුන් මේ වනවිට දඹුල්ල මූලික රෝහලේ ප්‍රතිකාර ලබනවා.\nමහනුවර ප්‍රදේශයේ පෞද්ගලික විශ්ව විද්‍යාලයක සිසුන් පිරිසක් ත්‍රිකුණාමලේ විනෝද චාරිකාවක් යාම සඳහා පැමිණි බස් රථයක් මෙලෙස අනතුරට ලක්ව ඇති බවයි වාර්තා වන්නේ.\nඅනතුර ඇසින් දුටු තරුණයකු කියා සිටියේ ත්‍රීකුණාමලය දෙසට ධාවනය වෙමින් තිබූ බස් රථය ඔවුන්ගේම තවත් බස්රථ තුනකට ඉස්සර කරමින් ඉතා වේගයෙන් ඉදිරියට ධාවනය වූ බවයි.\nපසුව හබරණ සිට කොළඹ බලා ධාවනය වෙමින් තිබූ මෝටර් රථයේ එය ගැටී තිබුණා.\nසිද්ධිය පිළිබඳ වැඩිදුර පරීක්ෂණ හබරණ පොලිසිය මගින් ක්‍රියාත්මකයි.\nදඹුල්ල - කාංචන කුමාර ආරියදාස , හබරණ - සංජය මධුශාන්",
       "URL": "https://www.hirunews.lk/177285/බස්-රථයක්-හා-මෝටර්-ගැටී-දෙදෙනෙකු-මරුට-පහකට-තුවාල-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4193"
}