{
       "Source": "hirunews",
       "Timestamp": "Sunday, 15 November 2020 - 19:29",
       "Headline": "හුදෙකලා ප්‍රදේශවල රෝගීවන පුද්ගලයින් රෝහල් ගතකිරීමට විශේෂ ගිලන් රථ සේවාවක් (වීඩියෝ)",
       "News Content": "හුදෙකලා කර ඇති ප්‍රදේශවල රෝගීවන පුද්ගලයින් රෝහල් ගතකිරීම සඳහා විශේෂ ගිලන් රථ සේවාවක් ආරම්භ කර ඇති බව සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අසේල ගුණවර්ධන සඳහන් කළා.\nඒ අනුව, 0113 422 558 දුරකථන අංකය ඇමතීමෙන් අදාළ පුද්ගලයින්ට එම ගිලන් රථ සේවාව ලබා ගත හැකි බවයි සෞඛ්‍ය සේවා අධ්‍යක්ෂ ජනරාල්වරයා වැඩිදුරටත් පැවසුවේ.\nමේ අතර, බස්නාහිර පළාතෙන් පිටතට යාම සඳහා පනවා තිබූ සංචරණ සීමා අද (15) මධ්‍යම රාත්‍රියෙන් අවසන් වනවා.\nමේ අතර, හෙට (16) බස් රථ ධාවනය සම්බන්ධයෙන් බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් සහ බස් සංගම් නියෝජිතයින් අතර සාකච්ඡාවක් අද (15) කොළඹදී පැවැත්වුණා.\nඑසේම, ලබන මස 6 වනදින පැවැත්විමට නියමිත තිබු දහම් ගුරු සහතික පත්‍ර විභාගය ද කොරෝනා වසංගතය හේතුවෙන් වෙනත් දිනයක පැවැත්වීමට කටයුතු කරන බව බෞද්ධ කටයුතු දෙපාර්තමේන්තුව ප්‍රකාශ කළා.\nමේ අතර, කොරෝනා ව්‍යාප්තිය ආරම්භ වූ මාර්තු මාසයේ සිට නොවැම්බර් 13 දක්වා කාලය තුළ ජනතා සහන වෙනුවට ජනතා සහන වෙනුවෙන් පමණක් රජය රුපියල් මිලියන 68,640 ක අරමුදලක් වෙන් කර ඇති බව රජයේ ප්‍රවෘත්ති දෙපාර්තමේන්තුව කියා සිටියා.\nඅදාල කාලය තුළ රුපියල් 5000 සහන දීමනාව ලබාදුන් පවුල් සංඛ්‍යාව මිලියන 12.7 කට අධිකයි.\nනිවෙස් ගත නිරෝධායනයට යොමු කිරීම හේතුවෙන් සහන සැලසූ පවුල් සංඛ්‍යාව 46,411ක්.\nඑසේම, කැළණිය - හුනුපිටිය ප්‍රදේශයේ රුපියල් 5000 දීමනාව ලබාගැනීමට පැමිණි ඇතැම් පිරිස් සෞඛ්‍යාරක්ෂිත ක්‍රමවේදයන් අනුගමනය නොකිරීම නිසා පොලීසිය අද (15) ඔවුන්ට දැඩිව අවවාද කරනු ලැබුවා.",
       "URL": "https://www.hirunews.lk/254790/හුදෙකලා-ප්‍රදේශවල-රෝගීවන-පුද්ගලයින්-රෝහල්-ගතකිරීමට-විශේෂ-ගිලන්-රථ-සේවාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2330"
}