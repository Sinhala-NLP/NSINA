{
       "Source": "hirunews",
       "Timestamp": "Saturday, 04 June 2016 - 16:57",
       "Headline": "පොල් ගෙඩියක් හිස මතට වැටී දින හතරක් රෝහලේ සිටි පාසල් ශිෂ්‍යාව මියයයි (ඡායාරූප)",
       "News Content": "පොල් ගෙඩියක් හිස මතට වැටීම හේතුවෙන් දින හතරක් රෝහල් ගතව ප්‍රතිකාර ගනිමින් සිටි 16 හැවිරිදි පාසල් සිසුවියක ඊයේ (03) රාත්‍රියේ ජීවිතක්ෂයට පත්ව තිබෙනවා.\nගාල්ල - යක්කලමුල්ල - ඇළ ඉහළ ප්‍රදේශයේ පදිංචි මෙම පාසල් ශිෂ්‍යාව මෙලෙස අනතුරට ලක්ව ඇත්තේ අවමංගල්‍ය උත්සවයකට සහභාගිවීම සඳහා සිය පියා සමඟ වැලිහේන ප්‍රදේශයට ගොස් සිටියදියි.\nඅනතුරෙන් පසු ගාල්ල - කරාපිටිය ශික්ෂණ රෝහලට ඇතුළත් කර ඇති ඇය ඊයේ (03) රාත්‍රියේ මියගියා.\nමෙම සිසුවිය යක්කලමුල්ල - මාගෙදර ද්වීතියික පාසලේ 10 වන ශ්‍රේණියේ ඉගෙනුම ලැබූ පාසල් ශිෂ්‍යාවක්.\nඅප වාර්තාකරු ප්‍රකාශ කළේ පොල් ගෙඩිය හිසට වැටීමට මොහොතකට පෙර ද යතුරුපැදියෙන් පියා සමඟ අවමංගල්‍ය නිවසට පැමිණි ඇය තම හිස් වැසුම පැළඳ සිට ඇති බවයි.\nඅසළ සිටි තරුණයන් කිහිපදෙනෙකු උසුලූ විසුලූ කිරීම නිසා එය ගළවා ඉවත් කර ටික වේලාවකින් මෙම සිසුවිය අනතුරට මුහුණදී තිබෙනවා.\nඡායාරූප - හිනිදුම රවින්ද්‍ර චන්ද්‍රලාල්",
       "URL": "https://www.hirunews.lk/134780/පොල්-ගෙඩියක්-හිස-මතට-වැටී-දින-හතරක්-රෝහලේ-සිටි-පාසල්-ශිෂ්‍යාව-මියයයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=5019"
}