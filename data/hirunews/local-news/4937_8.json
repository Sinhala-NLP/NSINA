{
       "Source": "hirunews",
       "Timestamp": "Thursday, 04 August 2016 - 12:58",
       "Headline": "සරසවි අනධ්‍යයන සේවකයන් 9 වන දිනටත් වර්ජනයේ-මුදල් අමාත්‍යාංශය සමඟ සාකච්ඡාවකුත් ඇරඹේ",
       "News Content": "දැනට වර්ජනයේ නිරත විශ්වවිද්‍යාල අනධ්‍යයන වෘත්තිය සමිති සහ මුදල් අමාත්‍යාංශය අතර මේ වනවිට සාකච්ඡාවක් ආරම්භ වී තිබෙනවා.\nමුදල් අමාත්‍යාංශයේ පැවැත්වෙන මෙම සාකච්ඡාව සඳහා විශ්වවිද්‍යාල ප්‍රතිපාදන කොමිෂන් සභාවේ සභාපතිවරයා ඇතුලු නිලධාරින් එක්ව සිටින බව සඳහන්.\nමාසික හිලව් දීමනාව සහ විධිමත් විශ්‍රාම වැටුපක් ලබාදීම ඇතුලු ඉල්ලීම් හතක් මුල් කරගනිමින් සරසවි අනධ්‍යයන සේවකයන් ආරම්භ කළ වර්ජනයට අදට දින 9 ක් ගතවනවා.\nමේ නිසා දිවයින පුරා විශ්වවිද්‍යාල 15 ක් සහ අනුබද්ධ ආයතන රැසක කටයුතු සම්පූර්ණයෙන්ම අඩාල වී තිබෙනවා.\nවිශ්වවිද්‍යාල වෘත්තීය සමිති ඒකාබද්ධ කමිටුවේ සම සභාපති එඞ්වඞ් මල්වත්තගේ හිරු ප්‍රවෘත්ති අංශයට කියා සිටියේ ඊයේ දිනයේදී සිය ගැටළු සම්බන්ධයෙන් විශ්වවිද්‍යාල ප්‍රතිපාදන කොමිෂන් සභාව සමඟ සාකච්ඡාවක් පැවැත්වූ බවයි.\nඑහි ප්‍රතිඵලයක් ලෙසයි අද දිනයේ මුදල් අමාත්‍යාංශය සමඟ මෙම සාකච්ඡාව පැවැත්වෙන්නේ.\nකෙසේ වෙතත්, මෙම සාකච්ඡාවේදී ද තම ඉල්ලීම්වලට විසඳුම් නොලැබුණහොත් වර්ජනය තවදුරටත් ක්‍රියාත්මක කරන බවයි විශ්වවිද්‍යාල වෘත්තීය සමිති ඒකාබද්ධ කමිටුවේ සම සභාපති එඞ්වඞ් මල්වත්තගේ  කියා සිටියේ.\n‘‘විශ්වවිද්‍යාල අනධ්‍යයන සේවකයන්ගේ ගැටලුව සම්බන්ධව අමාත්‍යතුමා සමග සාකච්ඡා වට ගණනාවක් කළා.\nඊයේ දවසේ විශ්වවිද්‍යෘල ප්‍රතිපාදන කොමිෂන් සභාවේ සභාපතිවරයාත් සමඟ සාකච්ඡා කළා. සභාපතිවරයා\nමේ සම්බන්ධයෙන් මැදිහත්වෙලා අද දවසේ මුදල් අමාත්‍යාංශය සමග සාකච්ඡාවක් සූදානම් කරලා තියෙනවා.\nනියෝජිතයන් දෙදෙනෙකුටයි මේ අවස්ථාව ලබාදී තිබෙන්නේ.\nඒත් අපි මේකට සහභාගි වෙනවා. අද 9 වන දවසට මේ වර්ජනය ක්‍රියාත්මකයි.\nසියලුම විශ්වවිද්‍යාලවල කටයුතු අඩාලවී තිබෙනවා.\nඅමාත්‍යතුමා ඉල්ලීම් 6 ක් ලබාදුන්නා කියලා.\nඅපි ඉල්ලන ඉල්ලීම ඒ තලයේ ඇත්තේ නැහැ.\nසියලු පාර්ශවලට කියනවා මේවට මැදිහත් වෙනන්න.\nසාකච්ඡාමාර්ගයෙන් මේවා විසදෙන් නැත්නම් ඉදිරියටත් මේ වැඩවර්නජය ක්‍රියාත්මක කරනවා. ’’",
       "URL": "https://www.hirunews.lk/139800/සරසවි-අනධ්‍යයන-සේවකයන්-9-වන-දිනටත්-වර්ජනයේ-මුදල්-අමාත්‍යාංශය-සමඟ-සාකච්ඡාවකුත්-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=4937"
}