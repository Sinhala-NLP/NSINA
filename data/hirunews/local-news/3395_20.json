{
       "Source": "hirunews",
       "Timestamp": "Friday, 19 April 2019 - 13:05",
       "Headline": "කුමන වනෝද්‍යානයේ, දිවියන් බහුල ප්‍රදේශවල සංචාරය තහනම්",
       "News Content": "කුමන ජාතික වනෝද්‍යානයේ දිවියන් ගැවසෙන ප්‍රදේශ සංචාරකයන් සඳහා තාවකාලිකව තහනම් කලාප ලෙස නම් කර තිබෙනවා.\nඑම ජාතික උද්‍යානයේ උද්‍යාන භාරකරු සිසිර කුමාර හිරු ප්‍රවෘත්ති අංශයට කියා සිටියේ දිවියෙකු පහර දී පුද්ගලයෙකු මිය යාම හේතුවෙන් මෙම තීරණය ගෙන ඇති බවයි.\nමේ වන විටත් දිවියන් 30ත්, 40ත් අතර ප්‍රමාණයක් කුමන ජාතික වනෝද්‍යානය තුළ වාසය කරන බව සඳහන්.\nමේ අතර, ඊයේ සිදුවූ මෙම පහරදීමෙන් වනෝද්‍යානයේ ක්‍රියාත්මක සංවර්ධන ව්‍යාපෘතියක නිරත කම්කරුවෙකු ජීවීතක්ෂයට පත්වූ අතර, තවත් අයෙකු බරපතල තුවාල ලැබුවා.\nදිවියා විසින් එම කම්කරුවා ඩැහැගෙන ගොස් තිබූ අතර පසුවයි වනජීවි නිලධාරීන් ඔහුගේ සිරුර සොයා ගනු ලැබුවේ.\nකම්කරුවන් 4 දෙනෙකු සමඟ ට්‍රැක්ටරයකින් ඔහු බොරළු පස් ප්‍රවාහනය කර ඇති අතර දිවා ආහාරය ගැනීමෙන් අනතුරුව තුරු සෙවනක ගිමන් හරිමින් සිට තිබෙනවා.\nඑහිදී මෙලෙස දිවියෙකු ඩැහැගෙන ගොස් තිබුණා.\nදිවි ප්‍රහාරයෙන් තුවාල ලැබූ අනෙක් පුද්ගලයා තවදුරටත් අම්පාර මහරෝහලේ දැඩි සත්කාර ඒකකයේ ප්‍රතිකාර ලබනවා.\nමෙලෙස බරපතල තුවාල ලැබුවේ පෞද්ගලික ජිප් රථයක රියදුරෙකු වන අතර ඔහු දිවියා විසින් ඝාතනය කරන ලද පුද්ගලයා ගලවා ගැනීම සඳහා පැමිණි අයෙකු බවයි වාර්තා වන්නේ.",
       "URL": "https://www.hirunews.lk/214756/කුමන-වනෝද්‍යානයේ-දිවියන්-බහුල-ප්‍රදේශවල-සංචාරය-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=3395"
}