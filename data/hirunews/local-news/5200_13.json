{
       "Source": "hirunews",
       "Timestamp": "Friday, 22 January 2016 - 13:01",
       "Headline": "චීනය, ඉන්දු - ශ්‍රී ලංකා සබඳතාවලට බාධාවක් නොවේ",
       "News Content": "චීනය සමග පවතින සබඳතා හේතුවෙන් ඉන්දියාව හෝ වෙනත් රටක් සමග පවතින මෙරට සබඳතාවලට හානියක් සිදුවීමට ඉඩ නොතබන බව අග්‍රාමාත්‍ය රනිල් වික්‍රමසිංහ පවසනවා.\nචීනය දැන් මෙරට විශාල ආයෝජකයෙකු බවට පත්ව සිටිනවා. එහෙත්, ඉන්දියාව ඇතුළු අනෙකුත් සියලූ රටවල් සමග සහයෝගයෙන් ඉදිරියට යා හැකි ආකාරය පිළිබඳවයි ශ්‍රී ලංකාව දැන් සොයා බලමින් සිටින්නේ.\nඅග්‍රාමාත්‍ය රනිල් වික්‍රමසිංහ මේ බව ප්‍රකාශ කළේ ස්විස්ටර්ලන්තයේ - ඩාවෝස් හි පැවැත්වෙන ලෝක ආර්ථික සමුළුවට සහභාගි වන අතරතුර, ඉන්දීය එන්.ඞී.ටී.වී රූපවාහිනි සේවාව සමග සම්මුඛ සාකච්ඡාවට එක්වෙමින්.\nහම්බන්තොට වරාය කිසිසේත්ම චීන නාවික කදවුරක් නොවන බවයි අග්‍රාමාත්‍යවරයා අවධාරණය කළේ.\nමේ අතර ස්විට්සර්ලන්ත ලෝක ආර්ථික සමුළුවට සමගාමීව අග්‍රාමාත්‍ය රනිල් වික්‍රමසිංහ ඉන්දියාවේ ආන්ද්‍ර ප්‍රදේශ මහඇමති චන්ද්‍රබාබු නායිදු ද මුණ ගැසී තිබෙනවා.\nඊට අමතරව, ස්ටෑන්ඩඞ් චාර්ටඞ් බැංකුවේ සභාපතිවරයා සමග ද අග්‍රාමාත්‍යවරයා සාකච්ඡා කළ බවයි වාර්තා වන්නේ.",
       "URL": "https://www.hirunews.lk/124516/චීනය-ඉන්දු-ශ්‍රී-ලංකා-සබඳතාවලට-බාධාවක්-නොවේ",
       "Category": "Local News",
       "Parent URL": "https://www.hirunews.lk/local-news.php?pageID=5200"
}