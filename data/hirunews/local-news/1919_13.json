{
       "Source": "hirunews",
       "Timestamp": "Sunday, 30 May 2021 - 8:17",
       "Headline": "කොවිඩ් නියුමෝනියා වැළඳුණු බද්දේගම සමිත හිමියන් අපවත් වෙයි",
       "News Content": "ලංකා සමසමාජ පක්ෂයේ විධායක සභිකයෙකු මෙන්ම හිටපු පාර්ලිමේන්තු මන්ත්‍රීවරයෙකු වූ පූජ්‍ය බද්දේගම සමිත හිමියන් කොවිඩ් නියුමෝනියා තත්වය හේතුවෙන් අපවත්වී තිබෙනවා.\nමාතර පෞද්ගලික රෝහලක දැඩි සත්කාර ඒකකයේ ප්‍රතිකාර ලබමින් සිටියදී අද අලුයම අපවත් වනවිට උන්වහන්සේ 68 වන වියේ පසුවුණා.\nමෙරට පාර්ලිමේන්තුවට තේරී පත්වූ පළමු හිමිනම ලෙස පූජ්‍ය බද්දේගම සමිත හිමියන් ඉතිහාසයට එක්වන අතර, උන්වහන්සේ 2001 වසරේ සිට 2004 දක්වා පාර්ලිමේන්තුව නියෝජනය කළා.\nගාල්ල - බද්දේගම - ගොතටුව ශ්‍රීපාදගොඩැල්ල විහාරස්ථානයේ විහාරාධිපති ලෙස කටයුතු කළ උන්වහන්සේ දකුණු පළාත් සභාවේ හිටපු මන්ත්‍රීවරයෙකුද වනවා.\nඋන්වහන්සේ කොරෝනා ආසාදිතව සුවය ලබා පසුගිය 22 වනදා රෝහලෙන් පිටව ගොස් ඇති අතර, පසුව 27 වන දා ඇති වූ රෝගී තත්ත්වයක් මත යළි මාතර පෞද්ගලික රෝහලකට ඇතුළත් කර තිබුණා.\nඑහිදී සිදුකළ කොරෝනා පරීක්ෂණයෙන් උන්වහන්සේ යළිත් ආසාදිත බවට තහවුරු වී තිබෙනවා.\nඒ අනුව කොවිඩ් නියුමෝනියාවෙන් අසාධ්‍ය තත්ත්වයේ පසුවූ උන්වහන්සේ අදාළ පෞද්ගලික රෝහලේ දැඩි සත්කාර ඒකකයේ ප්‍රතිකාර ලබමින් සිටියදී අද අලුයම අපවත් වූ බවයි රෝහල් ආරංචි මාර්ග සඳහන් කළේ.",
       "URL": "https://www.hirunews.lk/272841/කොවිඩ්-නියුමෝනියා-වැළඳුණු-බද්දේගම-සමිත-හිමියන්-අපවත්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1919"
}