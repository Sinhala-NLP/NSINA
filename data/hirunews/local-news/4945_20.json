{
       "Source": "hirunews",
       "Timestamp": "Thursday, 28 July 2016 - 16:59",
       "Headline": "පේරාදෙණියෙන් ඇරඹූ පාද යාත්‍රාවේ පළමු දිනය ගනේතැන්නෙන් නිමවේ",
       "News Content": "හිටපු ජනාධිපති මහින්ද රාජපක්ෂගේ ප්‍රධානත්වයෙන් ඒකාබද්ධ විපක්ෂය ආරම්භ කළ ජන සටන පාද යාත්‍රාවේ පළමු දිනය අද (28) මාවනැල්ල - ගනේතැන්න ප්‍රදේශයේදී අවසන් කෙරුණා.\nලබන අගෝස්තු මස පළමු වනදා කොළඹට ළඟාවීමට නියමිත පාද යාත්‍රාව අද ගමන් ආරම්භ කළේ පේරාදෙණියෙන්.\nපාද යාත්‍රාව ආරම්භ කිරීමට ප්‍රථම හිටපු ජනාධිපති මහින්ද රාජපක්ෂ සහ ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රීවරුන් ඇතුළු පිරිස ගැටඹේ රාජෝපවනාරාමයේදී ආගමික වතාවත්වල නිරත වුණා.\nමහනුවරින් ආරම්භ කිරීමට නියමිතව තිබූ පාද යාත්‍රාව අධිකරණය ලබාදුන් නියෝගයට අනුව පේරාදෙනිය පාලම අසලින් ආරම්භ කළ අතර, පොලිසිය ශබ්ද විකාශන යන්ත්‍ර යොදා ගනිමින් ඒ බව රැස්ව සිටි ජනතාවට දැනුම් දීමට කටයුතු කළා.\nපාද යාත්‍රාව ගමන් ආරම්භ කිරීමත් සමඟ කොළඹ - නුවර ප්‍රධාන මාර්ගයේ රථවාහන තදබදයක් හටගත් අතර, පසුව ගිලන් රථයක් එම ස්ථානයෙන් යාමට පැමිණි අවස්ථාවේදී උණුසුම් තත්ත්වයක් හට ගත්තා.\nඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රීවරුන්, පළාත් සභා මන්ත්‍රීවරුන් සහ පළාත් පාලන ආයතනවල හිටපු නියෝජිතයන් ඇතුළු පාක්ෂිකයන් පාද යාත්‍රාවට එක්ව සිටියා.\nඊට අමතරව කලාකරුවන් පිරිසක්ද මෙම පාද යාත්‍රාවට එක්ව සිටි බවයි හිරු ප්‍රාදේශීය වාර්තාකරුවන් සඳහන් කළේ.\nහිටපු ජනාධිපති මහින්ද රාජපක්ෂ පාද යාත්‍රාවට එක්වුණේ ගන්නොරුව මංසන්ධියේදීයි.\nපාද යාත්‍රාව අතරතුර ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රීවරුන් වන කුමාර වෙල්ගම සහ ජොන්ස්ටන් ප්‍රනාන්දු මාධ්‍ය වෙත අදහස් පළ කළා.\nඑහිදී කුමාර වෙල්ගම මන්ත්‍රීවරයා කියා සිටියේ රජය පාද යාත්‍රාවට බිය වී ඇති බවයි.\nකොළඹට ආසන්න වනවිට පාද යාත්‍රාවට මිලියනයක පමණ ජනතාවක් එක්වනු ඇති බවටද එහිදී මන්ත්‍රීවරයා විශ්වාසය පළ කළා.\nහිටපු ජනාධිපති මහින්ද රාජපක්ෂ පාද යාත්‍රාව සම්බන්ධයෙන් අදහස් පළ කරමින් කියා සිටියේ අධිකරණයට ගරු කරමින් පාද යාත්‍රාව ගමන් කරන බවයි. ජීවන බර, විරැකියාව, එට්කා ගිවිසුම ආදී කරුණු මත ජනතාව පාද යාත්‍රාවට එක්ව සිටින බවද ඔහු එහිදී සඳහන් කළා.\nමේ අතර, ජන සටන පාද යාත්‍රාව මාවනැල්ල නගරයට ඇතුළුවීම වළක්වාලමින් අධිකරණය ලබාදී තිබූ නියෝගය ඉවත් කර ගැනීම සඳහා ඒකාබද්ධ විපක්ෂයේ පිරිසක් අද (28) මාවනැල්ල මහේස්ත්‍රාත් අධිකරණයට මෝසමක් ඉදිරිපත් කළා.\nනමුත් මෝසම ඉවත දැමූ අධිකරණය මාවනැල්ල නගර සීමාවට ඇතුළුවීම වළක්වාලමින් ලබාදී තිබූ වාරණ නියෝගය තහවුරු කළා.\nඒ අනුව කොළඹ - මහනුවර ප්‍රධාන මාර්ගයේ මහන්තේගම මංසන්ධිය සහ උතුවන්කන්ද මංසන්ධිය අතර කොටසේ පාද යාත්‍රාව ගමන් කිරීමට ඉඩ ලැබෙන්නේ නැහැ.\nඅධිකරණ නියෝගය හේතුවෙන් අද (28) දිනයේදී පාද යාත්‍රාව මාවනැල්ල නගරයෙන් අවසන් කිරීමට නියමිතව තිබුණත්, එය ගනේතැන්න ප්‍රදේශයෙන් අවසන් කිරීමට ඒකාබද්ධ විපක්ෂය පියවර ගත්තා.\nමේ අතර, පාද යාත්‍රාව කෑගල්ල නගරයට ඇතුළුවීම වළක්වාලන්නැයි ඉල්ලා පොලිසිය කෑගල්ල මහේස්ත්‍රාත් අධිකරණයෙන් කළ ඉල්ලීමක් මහේස්ත්‍රාත්වරයා අද ඉවත දමා තිබෙනවා.",
       "URL": "https://www.hirunews.lk/139253/පේරාදෙණියෙන්-ඇරඹූ-පාද-යාත්‍රාවේ-පළමු-දිනය-ගනේතැන්නෙන්-නිමවේ",
       "Category": "Local News",
       "Parent URL": "https://www.hirunews.lk/local-news.php?pageID=4945"
}