{
       "Source": "hirunews",
       "Timestamp": "Monday, 14 December 2020 - 19:35",
       "Headline": "ආර්ථික මධ්‍යස්ථාන වෙළඳසැල් වෙනත් වෙළඳාම්වලට යොදා ගැනීම සහ බදුදීම තහනම් කෙරේ",
       "News Content": "පෑලියගොඩ නව මැනිං වෙළඳපොල තොග වෙළඳාම සඳහා අද (14) පස්වරුවේ විවෘත කෙරුණා.\nපසුගිය ඔක්තෝම්බර් 22 වනදා පිටකොටුව මැනිං වෙළඳපොල වසා දැමීමත් සමඟ දින 52 කට පසුවයි අද එය පෑලියගොඩ නව මැනිං වෙළඳපොල සංකීර්ණයේ තොග වෙළඳාම සඳහා විවෘත කෙරුණේ.\nපස්වරු 4 සිට රාත්‍රී 12 දක්වා මෙලෙස එය තොග වෙළඳාම සඳහා විවෘත කෙරෙනවා.\nමීට පෙර තොග වෙලඳාම සඳහා මැනිං වෙළඳපොල විවෘත කර තැබුණේ අලුයම 4 සිට පෙරවරු 10 දක්වායි.\nකෙසේ වෙතත්, මෙලෙස තොග වෙළඳාම සඳහා වේලාව වෙනස් කිරීම හේතුවෙන් තම අස්වනු ප්‍රවාහනය කළ නොහැකි තත්ත්වයක් උද්ගත වී ඇති බවට උඩරට එළවළු ගොවීන් චෝදනා කළා.\nමේ අතර, ආර්ථික මධ්‍යස්ථානවල වෙළඳ කටයුතු සඳහා වෙන්කර ඇති වෙළඳසැල්වල වෙනත් වෙළඳාම් සිදුකිරීම සහ විවිධ අයට බදු දීම නතර කිරීමට අවශ්‍ය චක්‍රලේඛ ජනවාරි මුල් සතියේ නිකුත් කරන ලෙසට කෘෂිකර්ම අමාත්‍ය මහින්දානන්ද අලුත්ගමගේ අමාත්‍යාංශ නිලධාරින්ට උපදෙස් ලබාදී තිබෙනවා.\nඒ නාරාහේන්පිට ආර්ථික මධ්‍යස්ථානයේ වෙළඳුන් සමඟ අමාත්‍යාංශයේ අද (14) පැවති සාකච්ඡාවකදීයි.\nපෑලියගොඩ මත්ස්‍ය වෙළඳපොල ද තොග වෙලඳාම සඳහා අනිද්දා අලුයම 2 ට විවෘත කෙරෙන අතර ධීවර අමාත්‍ය ඩග්ලස් දේවානන්දා සහ අමාත්‍යාංශ ලේකම්වරිය අද මත්ස්‍ය වෙළඳපොල නිරීක්ෂණ චාරිකාවකට ද, එක්වුණා.",
       "URL": "https://www.hirunews.lk/257025/ආර්ථික-මධ්‍යස්ථාන-වෙළඳසැල්-වෙනත්-වෙළඳාම්වලට-යොදා-ගැනීම-සහ-බදුදීම-තහනම්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=2274"
}