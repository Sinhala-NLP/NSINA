{
       "Source": "hirunews",
       "Timestamp": "Tuesday, 08 August 2017 - 7:00",
       "Headline": "උසස් පෙළ අද ඇරඹේ",
       "News Content": "2017 අධ්‍යයන පොදු සහතික පත්‍ර උසස් පෙළ විභාගය අද ආරම්භ වනවා.\nමෙවර උසස් පෙළ විභාගය සඳහා අයදුම්කරුවන් තුන්ලක්ෂ 15,227ක් පෙනී සිටින බවයි විභාග කොමසාරිස් ජනරාල් ඩබ්ලිව්.එම්.එන්.ජේ. පුෂ්පකුමාර සඳහන් කළේ.\nවිභාගය උදෑසන 8.30 ට ආරම්භ වන අතර උදෑසන 8 ට පෙර විභාග මධ්‍යස්ථානවලට පැමිණෙන ලෙස විභාග දෙපාර්තමේන්තුව සියලුම අයදුම්කරුවන්ට දැනුම් දෙනවා.\nවිභාග අයදුම්කරුවන් ප්‍රවේශපත්‍රය විභාගයට පෙනී සිටින මාධ්‍යය, අත්සන සහතික කිරීම ආදී කරුණු පිළිබඳව විශේෂ අවධානයක් යොමු කළ යුතු බවයි විභාග කොමසාරිස්වරයා වැඩිදුරටත් සඳහන් කළේ.\nකිසියම් අයදුම්කරුවෙකු විභාග වංචාවකට හසුවුවහොත් ඔහුට වසර 5කට විභාග අත්හිටුවීමට කටයුතු කරන බව විභාග කොමසාරිස් ජනරාල් ඩබ්ලිව්.එම්.එන්.ජේ. පුෂ්පකුමාර වැඩිදුරටත් කියා සිටියා.\nඑමෙන්ම විභාගය සම්බන්ධයෙන් කිසියම් අක්‍රමිකතාවක් සිදුවන්නේ නම් ඒ පිළිබදව දැනුම්දීම සඳහා ද විශේෂ දුරකථන අංක කිහිපයක් ද හඳුන්වා දී තිබෙනවා.\nඒ අනුව 0112 784208, 0112 784537, 0113 188350 හෝ 0113 140314 යන දුරකථන අංක ඇමතීමෙන් ඒ පිළිබදව දැනුම් හැකියි.",
       "URL": "https://www.hirunews.lk/167864/උසස්-පෙළ-අද-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=4382"
}