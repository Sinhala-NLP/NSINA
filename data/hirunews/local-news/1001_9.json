{
       "Source": "hirunews",
       "Timestamp": "Friday, 22 July 2022 - 16:41",
       "Headline": "ජනාධිපති ලේකම් කාර්යාලය අසලදී අත්අඩංගුවට ගත් 9 දෙනා අධිකරණයට",
       "News Content": "ගාලු මුවදොර ජනාධිපති ලේකම් කාර්යාලය ඉදිරිපිට සහ එහි පිවිසුම අවහිර කරමින් සිටි අරගලකරුවන් සහ අට්ටාල ඉවත් කිරීම සඳහා ත්‍රිවිධ හමුදාව සහ පොලිසිය සිදු කළ ඒකාබද්ධ මෙහෙයුමේදී අත්අඩංගුවට ගත් 9 දෙනා කොටුව මහේස්ත්‍රාත් අධිකරණයට ඉදිරිපත් කර තිබෙනවා.\nඅද අලුයම ඔවුන් අත්අඩංගුවට ගෙන තිබුණේ කොටුව පොලීසිය විසින්.\nඅරගලකරුවන් විසින් අත්පත් කරගෙන සිටි ජනාධිපති ලේකම් කාර්යාලය සහ ඒ අවට පරිශ්‍රය ත්‍රිවිධ හමුදාව සහ පොලිසිය දියත් කළ ඒකාබද්ධ මෙහෙයුමකින් පසු සිය භාරයට ගනු ලැබුවා.\nගාලු මුවදොර ජනාධිපති ලේකම් කාර්යාලය ඉදිරිපිට සහ එහි පිවිසුම අවහිර කරමින් සිටි අරගලකරුවන් සහ අට්ටාල ඉවත් කිරීම සඳහා ත්‍රිවිධ හමුදාව සහ පොලිසිය ඒකාබද්ධව මෙහෙයුමක් ආරම්භ කර තිබුණේ අද අලුයම 12.30ට පමණයි.\nඑහිදී අරගලකරුවන් පාලනය කිරීමට යාමේදී දෙපිරිස අතර උණුසුම් තත්ත්වයක්ද හට ගත්තා.\nගාලු මුවදොරට ඇතුළුවන සියලු මාර්ග, අවහිර කරමින් මෙම මෙහෙයුම ක්‍රියාත්මක වූ බවයි වාර්තා වන්නේ.\nපසුව ආරක්ෂක අංශ විසින් ජනාධිපති ලේකම් කාර්යාලය සහ අවට පරිශ්‍රය සිය භාරයට ගැනීමට කටයුතු කර තිබුණා.\nඑහිදී ඇතිවූ ගැටුම්කාරී තත්ත්වය හේතුවෙන් පුද්ගලයින් 9 දෙනෙකු පොලිස් අත්අඩංගුවට පත්ව ඇති අතර ඉන් දෙදෙනෙකු තුවාල ලබා රෝහල් ගත කර තිබෙනවා.\nඅත්අඩංගුවට ගත් පුද්ගලයින් කැළණිය, ඇඹිලිපිටිය, ජා ඇල, රත්නපුර, සෙවනගල, වැල්ලම්පිටිය, පිටිගල, වාද්දුව හා නුගේගොඩ යන ප්‍රදේශවල පදිංචි වයස අවුරුදු 26ත් 58ත් අතර පසු වන්නන් බවයි පොලිසිය සදහන් කළේ.\nඔවුන් අද අධිකරණයට ඉදිරිපත් කිරීමට නියමිත අතර කොටුව පොලිසිය මගින් වැඩිදුර විමර්ශන සිදුකරනු ලබනවා.",
       "URL": "https://www.hirunews.lk/310669/ජනාධිපති-ලේකම්-කාර්යාලය-අසලදී-අත්අඩංගුවට-ගත්-9-දෙනා-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=1001"
}