{
       "Source": "hirunews",
       "Timestamp": "Wednesday, 02 December 2020 - 20:14",
       "Headline": "ඉදිරි වසර කිහිපය තුළ රටේ ආර්ථිකය ශක්තිමත් කරන හැටි අගමැති කියයි (වීඩියෝ)",
       "News Content": "ඉදිරි වසර කිහිපය තුළ රටේ ආර්ථිකය ශක්තිමත් කිරීමට නැවුම් උපාය මාර්ග තුළින් අභියෝග කළමනාකරණය කරගත යුතු බව අග්‍රාමාත්‍ය මහින්ද රාජපක්ෂ මහතා පවසනවා.\nශ්‍රී ලංකා වාණිජ මණ්ඩලය විසින් සංවිධානය කළ ශ්‍රී ලංකා ආර්ථික සමුළුව වීඩියෝ තාක්ෂණය ඔස්සේ අමතමින් අග්‍රාමාත්‍යවරයා මේ බව සඳහන් කළා.\n''2020 වසර තුළ දී අප රජයට මුහුණදීමට සිදුවූ අභියෝගයන් ඉතා දැවැන්ත ඒවායි. එම අභියෝගයන් තියුණු වූයේ කොවිඩ් නිසා පමණක් නොවෙයි.\n2015 සිට 2019 දක්වා අප ආර්ථිකයේ සිදුවූ සැලකියයුතු පසුබෑමත් එයට හේතු වූ බව අප සියලුදෙනා දන්නවා. ඒත් එම අභියෝග ඉදිරියේ අපි පසුබට වෙන්නේ නැහැ. පසුබට වුණෙත් නැහැ. කෙඳිරිගෑවෙත් නැහැ. අපි විපක්ෂයට චෝදනා කරමින් කාලය නාස්ති කළෙත් නැහැ. එසේ නොකර  ජනතාව අපගෙන් බලාපොරොත්තු වූ කාර්ය භාරයේ යෙදෙමින් අපගේ වගකීම අප ඉෂ්ඨ කළා. ඒ අනුව අපි නව රජයේ පළමු අයවැය ඉදිරිපත් කළා. ඒ හරහා 2021 වෙනුවෙන් ආර්ථිකයේ 5.5%ක වර්ධනයක් ඇතිකර ගැනීමටත්, බදු ප්‍රතිපත්තිය නොවෙනස්ව පවත්වාගෙන යාමටත්, ආර්ථිකයට නව ජීවයක් ලබාදීමටත් අප අවශ්‍ය යෝජනා ඉදිරිපත් කළා. මේවා ක්‍රියාත්මක කිරීමට අප රජයේ සියලු මැති ඇමැතිවරුන් සහ පරිපාලන ක්ෂේත්‍රයේ නිලධාරීන් බලාපොරොත්තුවෙන් සිටිනවා. එළැඹෙන වසර කිහිපය අප රටට තීරණාත්මක වසර කිහිපයක්. අප රටේ ආර්ථිකමය ඉදිරි ගමන ශක්තිමත් කෙරෙන වකවානුවක්. එළැඹෙන මෙම වකවානුව සාර්ථක වන්න නම් අප සියලුදෙනා එක්ව මෙම අභියෝග කළමනාකරණය කරගත යුතුයි. ඒ සඳහා අප නැවුම් උපාය මාර්ග ක්‍රියාත්මක කළ යුතුයි.''",
       "URL": "https://www.hirunews.lk/256165/ඉදිරි-වසර-කිහිපය-තුළ-රටේ-ආර්ථිකය-ශක්තිමත්-කරන-හැටි-අගමැති-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2298"
}