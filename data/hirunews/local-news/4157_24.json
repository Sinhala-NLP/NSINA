{
       "Source": "hirunews",
       "Timestamp": "Monday, 25 December 2017 - 9:01",
       "Headline": "18 හැවිරිදි තරුණයන් දෙදෙනෙකුට මරු කැඳවූ අනතුර",
       "News Content": "ගනේමුල්ල කොස්සින්න අමර විහාරස්ථානය අසලදී සිදුවු යතුරුපැදි අනතුරකින් තරුණයන් දෙදෙනෙකු මියගොස් තිබෙනවා.\nඊයේ රාත්‍රී 11.45 ට පමණ අනතුර සිදුවී ඇති බවයි පොලිසිය සඳහන් කළේ.\nකොස්සින්න අමුණුගොඩ මාර්ගයේ නුවර පාර දෙසට ධාවනය වු යතුරුපැදිය පාලමක් අසලදී වේගය පාලනය කර ගැනීමට නොහැකිව පෙරලී ගොස් ඉදිරියෙන් පැමිණී පෞද්ගලික බස් රථයක ගැටී තිබෙනවා.\nඅනතුරින් තුවාල ලැබු යතුරුපැදියේ ගමන් කළ 18 හැවිරිදි තරුණයන් දෙදෙනාම ගම්පහ රෝහලට ඇතුලත් කිරීමේදී මියගොස් ඇතැයි සඳහන්.\nඔවුන් කඩවත ප්‍රදේශයේ පදිංචිකරුවන් දෙදෙනෙක්.\nමෘත ශරීර පශ්චාත් මරණ පරීක්ෂණය සඳහා ගම්පහ රෝහලේ තැන්පත් කර තිබෙනවා.\nඅනතුර සම්බන්ධයෙන් බස් රථයේ රියදුරා අත්අඩංගුවට ගෙන ඇති බවයි පොලිසිය සඳහන් කළේ.",
       "URL": "https://www.hirunews.lk/179239/18-හැවිරිදි-තරුණයන්-දෙදෙනෙකුට-මරු-කැඳවූ-අනතුර",
       "Category": "Local News",
       "Parent URL": "https://www.hirunews.lk/local-news.php?pageID=4157"
}