{
       "Source": "hirunews",
       "Timestamp": "Sunday, 13 March 2022 - 7:38",
       "Headline": "මහපොළ ශිෂ්‍යාධාරය ලබාදෙන ශිෂ්‍ය සංඛ්‍යාව සීමා කරලා - අන්තරෙන් චෝදනා",
       "News Content": "මහපොළ ශිෂ්‍යාධාරය ලබාදෙන සරසවි සිසුන් ප්‍රමාණය සීමා කරමින් විශ්වවිද්‍යාල ප්‍රතිපාදන කොමිෂන් සභාව මගින් ලේඛනයක් නිකුත් කර ඇති බව අන්තර් විශ්වවිද්‍යාලයීය ශිෂ්‍ය බල මණ්ඩලය පවසනවා.\nඑහි කැඳවුම්කරු වසන්ත මුදලිගේ කොළඹ ඊයේ (12) පැවති මාධ්‍ය හමුවකදී කියා සිටියේ විශ්වවිද්‍යාල රැසක මහපොල ශිෂ්‍යාධාර වාරික නියමිත පරිදි ලබා දීමට කටයුතු කර නොමැති බවයි.\nමේ සම්බන්ධයෙන් අප විශ්වවිද්‍යාල ප්‍රතිපාදන කොමිෂන් සභාවේ සභාපති සම්පත් අමරතුංගගෙන් විමසීමක් කළ අතර එහිදී ඔහු කියා සිටියේ අදාළ චෝදනාව සම්පූර්ණයෙන්ම ප්‍රතික්ෂේප කරන බවයි.\nමහපොල ශිෂ්‍යාධාරය ලබාදෙන සරසවි සිසුන් ප්‍රමාණය සීමා කිරීමට කිසිදු තීරණයක් ගෙන නොමැති බව ඔහු ප්‍රකාශ කළා.\nඉසෙඩ් අගය මත ඉහළ කුසලතා දක්වන සිසුන්ට සහ අඩු අදායම්ලාභී පවුල්වල සිසුන්ට වෙනසකින් තොරව මහපොළ ශිෂ්‍යාධාරය අඛණ්ඩව ලබාදෙන බවයි ඔහු වැඩිදුරටත් සඳහන් කළේ.",
       "URL": "https://www.hirunews.lk/299343/මහපොළ-ශිෂ්‍යාධාරය-ලබාදෙන-ශිෂ්‍ය-සංඛ්‍යාව-සීමා-කරලා-අන්තරෙන්-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=1297"
}