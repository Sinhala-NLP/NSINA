{
       "Source": "hirunews",
       "Timestamp": "Sunday, 28 May 2017 - 10:39",
       "Headline": "මුහුද රලු වීමේ අවදානමක්",
       "News Content": "නිරිතදිග මෝසම් කාලගුණික තත්වය දිවයින හරහා සහ දිවයින වටා වන මුහුදු ප්‍රදේශවල ස්ථාපිත වී ඇති බැවින් සුළං තත්වය තවදුරටත් අපේක්ෂා කරන බව කාලගුණ විද්‍යා දෙපාර්තමේන්තුව පවසනවා.\nදිවයින හරහා විටින් විට හමන පැයට කිලෝමීටර් 50 ත් 60 ත් දක්වා වන තරමක්  තද සුළං බලාපොරොත්තුවන බවයි ඉදිරි පැය 48 සඳහා බලපැවැත්වෙන පරිදි අද පෙරවරු 10 ට ඔවුන් නිවේදනය කළේ.\nවැසි ඇතිවන අවස්ථාවලදී මෙම සුළං වේගය තවදුරටත් ඉහළ යාහැකියි.\nපුත්තලම සිට කන්කසන්තුරය හරහා ත්‍රිකුණාමලය දක්වා සහ ගාල්ල සිට හම්බන්තොට හරහා මඩකලපුව දක්වා වන මුහුදු ප්‍රදේශවල සුළගේ වේගය විටින් විට පැයට කිලෝමීටර් 60 ත් 70 ත් දක්වා වැඩි විය හැකියි.\nඑබැවින් එම මුහුදු ප්‍රදේශ විටින් විට රලු වනවා.\nදිවයින වටා වන සෙසු මුහුදු ප්‍රදේශවල සුළගේ වේගය විටෙක පැයට කිලෝමීටර් 60 ක් දක්වා ඉහළ යාහැකි බැවින් එම මුහුදු ප්‍රදේශ විටින් විට රලු වියහැකි බවයි කාලගුණ  විද්‍යා දෙපාර්තමේන්තුව සඳහන් කළේ.\nමේ පිළිබඳ විමසිලිමත් වන ලෙසට ඔවුන් ධීවර සහ නාවික ප්‍රජාවට දැනුම් දෙනවා.\nමේ අතර තද වැසි තත්වයේ තාවකාලිකව අඩුවීමක් දක්නට ලැබුන ද නැවතත් දිවයිනේ නිරිතදිග ප්‍රදේශවලට වැසි තත්වයේ වැඩිවීමක් හෙට සිට අපේ්ක්ෂා කෙරෙනවා.\nබස්නාහිර / සබරගමුව / දකුණු සහ මධ්‍යම පළාත්වල විටින් විට වැසි හෝ ගිගුරුම් සහිත වැසි ඇතිවිය හැකියි.\nඇතැම් ස්ථානවලට මිලිමීටර් 75 කට පමණ තරමක් තද වැසි ද බලාපොරොත්තු වනවා.\nඅනෙක් පළාත්වල විශේෂයෙන් ඌව සහ නැගෙනහිර පළාත්වල සවස් කාලයේදී තැනින් තැන වැසි හෝ ගිගුරුම් සහිත වැසි ඇතිවන බවයි කාලගුණ විද්‍යා දෙපාර්තමේන්තුව ප්‍රකාශ කළේ.",
       "URL": "https://www.hirunews.lk/162312/මුහුද-රලු-වීමේ-අවදානමක්",
       "Category": "Local News",
       "Parent URL": "https://www.hirunews.lk/local-news.php?pageID=4495"
}