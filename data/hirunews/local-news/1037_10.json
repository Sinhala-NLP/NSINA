{
       "Source": "hirunews",
       "Timestamp": "Friday, 08 July 2022 - 14:30",
       "Headline": "වෙඩි ප්‍රහාරයකට ලක්වූ ජපාන හිටපු අගමැති ජීවිතක්ෂයට (වීඩියෝ)",
       "News Content": "වෙඩි ප්‍රහාරයකට ලක්වූ ජපාන හිටපු අගමැති ෂින්සෝ අබේ ජීවිතක්ෂයට පත්ව තිබෙනවා.\nඔහුට අද උදෑසන මෙම වෙඩි ප්‍රහාරය එල්ලවී තිබුණේ දේශපාලන රැස්වීමක් අමතා කතාවක් කරමින් සිටියදීයි.\nජපාන පුවත් සේවා උපුටා දක්වමින් විදෙස් මාධ්‍ය ජපාන හිටපු අගමැතිවරයාගේ අභාවය තහවුරු කර තිබෙනවා.\nවෙඩි ප්‍රහාරයෙන් බරපතල තුවාල ලැබූ හිටපු අගමැතිවරයා රෝහල් ගතකර ප්‍රතිකාර ලබමින් සිටියදී මියගිය බවයි ඔහුගේ පක්ෂයේ ජ්‍යෙෂ්ඨ සාමාජිකයෙකු ප්‍රකාශකර ඇත්තේ.\nමියයන විට 67 වන වියෙහි පසුවූ ෂින්සෝ අබේ ජපානයේ දීර්ඝ කාලයක් අගමැති ධුරය හෙබවූ පුද්ගලයා ලෙසටයි සැලකෙන්නේ.\nවසර 2012 සිට අග්‍රාමාත්‍ය ධුරය දැරූ ඔහු 2020 වසරේදී එම ධුරයෙන් ඉල්ලා අස්වුණා.\nනාරා නගරයේ දී, හිටපු අගමැතිවරයාට පසුපසින් මෙලෙස වෙඩි ප්‍රහාරය එල්ලවූ බවටයි අනාවරණය වී ඇත්තේ.\nඅද උදෑසන මෙම වෙඩි තැබීම සිදුවූ අතර ඔහුට වෙඩි වැදුණු අවස්ථාවේ දී වෙඩි ශබ්ද දෙකක් ඇසුණු බව විදෙස් මාධ්‍ය වාර්තා කළා.\nසිද්ධිය සම්බන්ධයෙන් පුද්ගලයෙකු අත්අඩංගුවට ගෙන ඇති අතර ඔහු 40 හැවිරිදි ජපන් ජාතිකයෙකු බවයි එරට මාධ්‍ය වාර්තා කළේ.\nමේ අතර ෂින්සෝ අබේ හිටපු අගමැතිවරයාගේ ගෙලෙහි දකුණු පසට සහ වම් උරහිසට මෙම වෙඩි ප්‍රහාරයෙන් තුවාල සිදුව ඇතැයි සඳහන්. කෙසේවෙතත් වෙඩි ප්‍රහාරය එල්ල වූ සැනින් මාධ්‍ය වෙත අනාවරණ කෙරුණේ ඔහුගේ ගෙලට සහ පපුවට වෙඩි වැදී ඇති බවටයි.\nනූතන යුගයේ ජපානයේ වඩාත්ම බලගතු දේශපාලනඥයෙකු ලෙසට සැලකෙන ජපානයේ හිටපු අගමැති ෂින්සෝ අබේගේ අභාවය ජපානයේ මෙන්ම විදේශ රටවල කම්පනයට සහ හෙළා දැකීමට ලක්ව තිබෙනවා.\nහිටපු ජපාන අගමැතිවරයාගේ අභාවය තහවුරු වීමත් සමඟ ලෝක නායකයන්ගෙන් ශෝක ප්‍රකාශ ද ලැබෙමින් පවතිනවා.\nඉන්දීය අග්‍රාමාත්‍ය නරේන්ද්‍ර මෝදි පැවසුවේ \"මගේ හිතවත් මිතුරෙකු වන ෂින්සෝ අබේගේ ඛේදජනක වියෝව ගැන වචන වලින් කිව නොහැකි කම්පනයට සහ කණගාටුවට පත් වූ\" බවයි. මෝදී විසින් ජපාන හිටපු අගමැතිවරයා හඳුන්වා දී ඇත්තේ \"ඉහළ ගෝලීය රාජ්‍ය නායකයෙකු, කැපී පෙනෙන නායකයෙකු සහ කැපී පෙනෙන පරිපාලකයෙකු\" ලෙසටයි. \"ඔහු ජපානය සහ ලෝකය වඩා හොඳ තැනක් කිරීමට තම ජීවිතය කැප කළා,\" යනුවෙන් ඉන්දීය අගමැතිවරයා වැඩිදුරටත් සඳහන් කර තිබෙනවා.\nහිටපු ජපාන අගමැතිවරයා සමඟ සමීපව කටයුතු කළ ඕස්ට්‍රේලියාවේ හිටපු අගමැති ටෝනි ඇබට් ද මෙම අභාවය සම්බන්ධයෙන් ශෝකය පළ කර තිබෙනවා.\n\"මෙය ජපානයට, ඕස්ට්‍රේලියාවට සහ ප්‍රජාතන්ත්‍රවාදය ශක්තිමත්ව සහ එකට නැගී සිටින ලෝකයකට භයානක පාඩුවක්. යනුවෙන් ඔහු සඳහන් කර තිබෙනවා.\nහිටපු ජපාන අගමැති ෂින්සෝ අබේගේ අභාවය සම්බන්ධයෙන් තවත් ලෝක නායකයින් රැසක් ද ශෝකය පළකර තිබෙනවා.\nදකුණු කොරියානු ජනාධිපති Yoon Suk-yeol ජපානයට සිය ශෝකය ප්‍රකාශ කරමින් සඳහන් කර ඇත්තේ මෙම වෙඩි තැබීම “සමාව දිය නොහැකි අපරාධයක්” බවයි.\nජර්මානු චාන්සලර් Olaf Scholz පැවසුවේ තමා දැඩි ශෝකයට හා විස්මයට පත් වූ අතර මෙම දුෂ්කර අවස්ථාවලදී ජර්මනිය ජපානය සමඟ සමීපව සිටිනු ඇති බව සඳහන් කර තිබෙනවා.\nජපාන හිටපු අගමැතිවරයා ප්‍රජාතන්ත්‍රවාදයේ සහ බහුපාර්ශ්විකවාදයේ ශක්තිමත් ආරක්ෂකයෙකු සහ සැබෑ මිතුරෙකු බව ශෝක පණිවුඩයක් යොමු කරමින් රුමේනියා ජනාධිපති Klaus Iohannis ප්‍රකාශ කළා.\nතුර්කි ජනාධිපති Recep Tayyip Erdogan ෂින්සෝ අබේ ආදරණීය මිතුරෙකු ලෙසට හඳුන්වා දී ඇති අතර, මෙම දරුණු ප්‍රහාරය සිදු කළ පුද්ගලයන් හෙළා දකින බවයි ඔහු සඳහන් කර ඇත්තේ.",
       "URL": "https://www.hirunews.lk/309439/වෙඩි-ප්‍රහාරයකට-ලක්වූ-ජපාන-හිටපු-අගමැති-ජීවිතක්ෂයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1037"
}