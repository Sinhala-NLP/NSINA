{
       "Source": "hirunews",
       "Timestamp": "Wednesday, 10 October 2018 - 13:53",
       "Headline": "ජනපති දිවයිනට",
       "News Content": "සීෂෙල්ස් රාජ්‍යයේ දෙදින නිල සංචාරයක නිරත වූ ජනාධිපති මෛත්‍රිපාල සිරිසේන අද (10) පෙරවරුවේ දිවයිනට පැමිණියා.\nසීෂෙල්ස් ජනාධිපති ඩැනී ෆෝගේ විශේෂ ආරාධනයකට අනුව ජනාධිපතිවරයා සීෂෙල්ස් රාජ්‍ය සංචාරය ආරම්භ කළේ පසුගිය 08 වැනිදා යි.\nජනාධිපති මෛත්‍රීපාල සිරිසේන සහ සීෂෙල්ස් ජනාධිපති ඩැනි ෆෝ අතර නිල හමුව එදින ම පස්වරුවේ පැවැත්වුණු අතර ශ්‍රී ලංකාව සහ සීෂෙල්ස් රාජ්‍ය අතර පවතින සහයෝගීතාව තවදුරටත් වර්ධනය කර ගැනීම පිළිබදව මෙන්ම නව ආර්ථික සහ වෙළෙද සබදතා ඇතිකර ගැනීම පිළිබඳව ද එහිදී වැදගත් තීරණ රැසකට එළැඹී තිබුනා.\nදෙරට අතර තොරතුරු තාක්ෂණ ක්ෂේත්‍රයට සහ වෘත්තීය පුහුණු ක්ෂේත්‍රයට අදාළ නව අවබෝධතා ගිවිසුම් දෙකකට  අත්සන් තැබීම ද රාජ්‍ය නායකයන් ඉදිරියේ සිදු කෙරුනා.\nජනාධිපති මෛත්‍රීපාල සිරිසේන සහ සීෂෙල්ස් උප ජනාධිපති අතර හමුවක් ද මෙම සංචාරය අතරතුර දී සිදු වූ අතර සීෂෙල්ස් ජාතික රෝහලේ, සීෂෙල්ස් සමුද්‍රිය අධ්‍යාපන ආයතනයේ ද නිරික්ෂණ චාරිකාවකට එක් වූ ජනාධිපතිවරයා  සිය රාජ්‍ය සංචාරය සනිටුහන් කරමින් සීෂෙල්ස් හි ප්‍රධාන අගනගරය වූ වික්ටෝරියා නගරයේ පිහිටි ජාතික උද්භිද උද්‍යානයේ බීජයක් ද රෝපණය කළා.\nමේ අතර සීෂෙල්ස්හි ජීවත්වන ශ්‍රී ලාංකිකයන් සමග හමුවකට ද මෛත්‍රීපාල සිරිසේන මහතා එක්වුනා.",
       "URL": "https://www.hirunews.lk/201835/ජනපති-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=3705"
}