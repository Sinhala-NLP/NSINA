{
       "Source": "hirunews",
       "Timestamp": "Thursday, 04 February 2016 - 13:05",
       "Headline": "නිදහස ඉල්ලා ත්‍රිකුණාමලයේ සහ වවුනියාවේ විරෝධතා-(ඡායාරූප)",
       "News Content": "නිදහස් දිනය සමරන අද දිනයේදී අතුරුදන්වූවන්ගේ දෙමාපිය සංසදය සහ සිවිල් සංවිධාන කිහිපයක් වව්නියාව සහ ත්‍රිකුණාමලය යන ප්‍රදේශවල විරෝධතා පවත්වනු ලැබුවා.\nනැගෙනහිර පළාත් ආණ්ඩුකාර කාර්යාල ඉදිරිපිට සිවිල් සංවිධාන කිහිපයක් අද පෙරවරුවේ  විරෝධතාවක නිරත වූයේ තමන්ගේ ගැටලූවලට කිසිදු විසඳුමක් ලැබී නොමැති බව පවසමින්.\nවවුනියාව නගර සභාව ඉදිරිපිට ද අද උදෑසන පිරිසක් විරෝධතාවක නිරත වුණා.\nඔවුන් කළු පැහැති රෙදි පටිවලින් මුහුණු ආවරණය කරගෙන කළු කොඩි රැගෙන මෙම විරෝධතාවට එක්ව සිටි බවයි එම ස්ථානයේ සිටි හිරු ප්‍රාදේශීය වාර්තාකරු සඳහන් කළේ.\nයාපනය විශ්වවිද්‍යාලය තුළ අද පෙරවරුවේ කළු කොඩි ප්‍රදර්ශනය කරමින් සිසුන් පිරිසක් නිදහස් සැමරීමට සිය විරෝධතාවය පළ කළ අතර, මඩකලපුව - මහත්මා ගාන්ධි උයනේ උද්ඝෝෂණයක් පැවැත්වුණේ අතුරුදන් වූවන්ගේ ඥාතීන් පිරිසකගේ සහභාගිත්වයෙන්.\nමුහුණු ආවරණය වන සේ කළුපටි බැඳ විරෝධතාවයේ නිරත වූ පිරිස කියා සිටියේ නිදහස සැමරීමට සූදානම් වුව ද තම ඥාතීන්ට නිදහස ලබාදීමට කිසිදු බලධාරියෙකු කටයුතු කර නොමැති බවයි.\nඡායාරූප-වන්නි රොමේෂ්\nමේ අතර පෙරටුගාමී සමාජවාදී පක්ෂය අද දහවල් පිටකොටුව බෝධිය අසල විරෝධතාවකට එක්වනවා.\nඒ අතුරුදන්වූවන් පිළිබදව විමර්ශන කටයුතු තවමත් සිදුව නොමැති බව පවසමින්.",
       "URL": "https://www.hirunews.lk/125446/නිදහස-ඉල්ලා-ත්‍රිකුණාමලයේ-සහ-වවුනියාවේ-විරෝධතා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=5182"
}