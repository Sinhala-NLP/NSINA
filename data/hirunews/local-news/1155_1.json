{
       "Source": "hirunews",
       "Timestamp": "Friday, 20 May 2022 - 18:37",
       "Headline": "ගෑස්වලටත් මිල සූත්‍රයක් ? (වීඩියෝ)",
       "News Content": "දෛනිකව බෙදන ගෑස් සිලින්ඩරවලින් 60%ක් අධික ජනගනත්වයක් පවතින සහ විකල්ප බලශක්ති ප්‍රභවයන් සීමා සහිත කොළඹ, ගම්පහ දිස්ත්‍රික්කවලට බෙදා හැරීමට කටයුතු කරන ලෙසට  කෝප් කමිටුව ලිට්‍රෝ සමාගමට නිර්දේශ කර තිබෙනවා.\nඒ අනුව දෛනිකව බෙදාහරින ගෑස් සිලින්ඩරවලින් 60%ක ප්‍රමාණයක්  කොළඹ, ගම්පහ දිස්ත්‍රික්කවලට බෙදා හැරීමට කටයුතු කරන ලෙසටයි ලිට්‍රෝ සමාගමේ කළමනාකාරීත්වයට  පොදු ව්‍යාපාර පිළිබද කාරක සභාවේ සභාපති මහාචාර්ය ගරු චරිත හේරත් අද (20) නිර්දේශ කළේ.\nඅධික ජනගනත්වයක් පවතින කොළඹ සහ ගම්පහ දිස්ත්‍රික්කවල ජීවත්වන ජනතාවට විකල්ප බලශක්තිය ප්‍රභවයන්ගේ සීමා සහිත බව ඇතුළු කරුණු කාරණා සළකාබලා ඉදිරි සතියක පමණ කාල සීමාව තුළ  මෙලෙස  බෙදා හැරීම සිදු කරන ලෙස කමිටුව උපදෙස් ලබා දී තිබෙනවා.\nමේවන විට  ගෑස් සිලින්ඩර ලක්ෂ 35ක හිගයක් රටේ පවතින බවත් දැනට පැමිණ ඇති නැව් ද්විත්වයෙන් දිනකට ගෑස් සිලින්ඩර 80,000 බැගින් දිවයින පුරා සිටින ප්‍රධාන නියෝජිතයන් 42 ක් සහ අනෙකුත් උප නියෝජිතයන් හරහා  බෙදා හැරීමේ කටයුතු සිදුකරන බවත් මෙහිදී ලිට්‍රෝ සමාගමේ සභාපති විජිත හේරත් මහතා ප්‍රකාශ කර තිබෙනවා.\nපැවති අයහපත් කාළගුණය හේතුවෙන් මුතුරාජවෙලදී බෝයාව සම්බන්ධ කිරීමට අපහසු බැවින් කොළඹ වරායට නෞකාව රැගෙවිත් ගෑස් ගොඩබෑමට සිදුවූ බවත් එම හේතුවෙන් යම් ප්‍රමාදයක් සිදුවූ බවත් සභාපතිවරයා පෙන්වා දුන්නා.\nඑහෙත් ඉදිරියේදී නැවත සාමාන්‍ය පරිදි ගෑස් ගොඩ බෑමට හැකිවනු ඇති බව ලිට්‍රෝ සභාපතිවරයා පැවසූ අතර හැකිතාක් කඩිනමින් ගෑස් බෙදා හැරීමේ අවශ්‍යතාව කෝප් සභාපතිවරයා අවධාරණය කර තිබෙනවා.\nලිට්‍රෝ  ගෑස් බෙදා හැරීම කඩිනම් කිරීම ඇතුළු කාරණා පිළිබද විමර්ශනය කිරීමේ අවශ්‍යතාව ඊයේ පාර්ලිමේන්තුවේදී  සාකච්ඡා වූ අතර ඒ අනුවයි අද දිනයේදී කෝප් කමිටුව හමුවට ලිට්‍රෝ ගෑස් ලංකා  සමා‍ගමේ කළමණාකාරීත්වය කැඳවා තිබුණේ.\nඉන්දියානු ණය පහසුකම යටතේ ගෑස් ගෙන්වීමට වෙන්කර ඇති ඇමරිකානු ඩොලර් මිලියන 160න් ලිට්‍රෝ සමාගමට ලැබෙන ඇමරිකානු ඩොලර් මිලියන 120ක මුදල යොදා ගෑස් මිලදී ගැනීමේ කටයුතු සදහා අවශ්‍ය පියවර ගන්නා බවත් එම මූලික කටයුතු සම්පූර්ණ කිරීමෙන් පසු මාස තුනකට ගෑස් සැපයිය හැකි බවත් ලිට්‍රෝ සභාපතිවරයා මෙහිදී ප්‍රකාශ කළා.\nමේ අනුව ඉදිරි සති දෙකක කාලය තුළ මෙම ‍ඉන්දියානු ණය පහසුකම යටතේ ගෑස් ගෙන්වීම සදහා අවශ්‍ය කටයුතු ඉතා කඩිනමින් සිදුකර මෙම තදබදය අවම කිරීමට වහාම අවශ්‍ය පියවර ගන්නා ලෙසටයි කෝප් සභාපතිවරයා උපදෙස් ලබා දුන්නේ.\nඑමෙන්ම ලෝක බැංකුවෙන් ඇමරිකානු ඩොලර් මිලියන 80ක ණය පහසුකමක් ලැබීමට නියමිත බවත් ඒ අනුව නව කාලීන ප්‍රසම්පාදනයකට ( Term Tender) යාමට අපේක්ෂා කරන බවත් ලිට්‍රෝ සභාපතිවරයා සඳහන් කළා.\nඑසේම ශ්‍රී ලංකා රක්ෂණ සංස්ථාව යටතේ පවතින සමාගමක් වන ලිට්‍රෝ ගෑස් සමාගමට රක්ෂණ සංස්ථාවේ සංචිතවලින් මේ මොහොතේ යම් මූල්‍ය ශක්තියක් ලබා දීමට ඇති හැකියාව සොයා බලා ඒ සදහා පියවර ගන්නා ලෙසද රක්ෂණ සංස්ථාවේ සභාපතිවරයාට සහ මුදල් අමාත්‍යාංශ  ලේකම්වරයාට  කෝප් කමිටුව නිර්දේශ කර තිබෙනවා.\nපවතින අර්බුදකාරී තත්ත්වය තුළ ගෑස් පෝලිම් විශාල වශයෙන් ඇති බැවින් දෛනිකව ගෑස් බෙදා හැරීම සිදුවන ආකාරය පිළිබදව ජනතාව දැනුවත් කිරීම සදහා අදාළ තොරතුරු වෙබ් අඩවියේ සහ දුරකථන යෙදවුමක් මගින් පළ කිරීමට වහාම කටයුතු කරන ලෙසද  මෙහිදී කෝප් සභාපතිවරයා ලිට්‍රෝ සමාගමට නිර්දේශ කළා.\nමෙමගින් අදාළ අලෙවි නියෝජිතයා හරහා දෛනිකව කොපමණ සිලින්ඩර ප්‍රමාණයක් යම් දිනකදී ලැබෙනවාද යන්න පාරිභෝගිකයාට නිශ්චිත වශයෙන් දැනගැනීමට හැකියාව ලැබෙන බැවින් ගෑස් සිලින්ඩර අපේක්ෂාවෙන් මහජනතාව දිගු පෝලිම්වල රැදී සිටිමින් සිදුවන අපහසුතාව මගහරවා ගත හැකි බවද කමිටුව පෙන්වා දුන්නා.\nඑසේම දැනට පවතින ක්ෂණික ඇමතුම් අංකය වන 1311 වඩාත් කාර්යක්ෂම විසිහතර පැය ක්‍රියාත්මක තොරතුරු ලබා දීමේ අංශයක් ලෙසට සංවර්ධනය කරන ලෙස ද ලිට්‍රෝ සමාගමට උපදෙස් ලබා දී තිබෙනවා.\nලෝක වෙළදපොලේ ගෑස් මිල ඉහළ ගියද මෙරට ගෑස් මිල ඉහළ දැමීමට ප්‍රමාද වීම තුළ සමාගමට අධික පාඩුවක් දැරීමට සිදුවූ බැවින් සමාගම සතු සංචිත මුදල් සියල්ලම අවසන්ව ඇති බවයි ගෑස් සමාගමේ නිලධාරීන් පෙන්වා දී ඇත්තේ.\n2021 ජනවාරි වන විට සමාගම සතුව පැවති රුපියල් බිලියන 15ක පමණ මුදල ක්ෂය වී  අද වන විට රුපියල් බිලියන 11කට ආසන්න මුදලක් බැංකුවලට ණයවීමට සිදුව ඇති බවත් ඔවුහු පෙන්වා දුන්නා.\nඑසේම ඇමරිකානු ඩොලර්  හිගවීමත්, කාලීන ප්‍රසම්පාදනය (Term Tender) පසුගිය පෙබරවාරි 28 අවසන්වූ පසුබිමක නව ටෙන්ඩරයකට යාම පමා වීමත් ගෑස් හිගයකට  හේතුවූ බව ලිට්‍රෝ සභාපතිවරයා පෙන්වා දී තිබෙනවා.\nඑහිදී නිලධාරීන් පවසා සිටියේ තවත් සමාගමකින් ගෑස් ගෙන්වීමට කටයුතු කරන බැවින් කාලීන ප්‍රසම්පාදන  කටයුතු (Term Tender)  තාවකාලීකව නවතන ලෙස මුදල් අමාත්‍යාංශයෙන් දැනුම් දුන් බවයි. මේ සම්බන්ධව ලිඛිත නියෝගයක් මුදල් අමාත්‍යාංශයෙන් ලැබුණාද යන කාරණය පිළිබදව කාරක සභාවේ දීර්ඝ ලෙස සාකච්ඡා වුණා. මේ පිළිබදව ඉදිරි දිනකදී දීර්ඝ ලෙස සාකච්ඡා කිරීමට ලිට්‍රෝ සමාගම නැවත කැදවන බවයි කෝප් සභාපතිවරයා පැවසුවේ.\nලෝක වෙළදපොලේ ගෑස් මිල ඉහළ යන විට මෙරට ගෑස් මිල ඉහල දැමුවද  ලෝක වෙළදපොලේ එම මිල අඩුවීමේදී එහි වාසිය පාරිභෝගියාට නොලැබෙන බැවින් ගෑස් මිල සූත්‍රයක් හදුන්වා දීමේ අවශ්‍යතාව කමිටුවේදී සාකච්ඡා වුණා.\nඑය පාරිභෝගියාට වාසියක් සැලසීම සදහා මෙන්ම ගෑස් සමාගමේ පැවැත්මට ද අතිශය වැදගත් බැවින් කඩිනමින් මිල සූත්‍රයක් හදුන්වා දීමේ වැදගත්කම ලිට්‍රෝ සමාගමේ නිලධාරීන් ද පෙන්වා දී තිබෙනවා.",
       "URL": "https://www.hirunews.lk/304856/ගෑස්වලටත්-මිල-සූත්‍රයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1155"
}