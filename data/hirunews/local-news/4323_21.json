{
       "Source": "hirunews",
       "Timestamp": "Wednesday, 13 September 2017 - 19:26",
       "Headline": "සිල් රෙදි වරදකරුවන්, නීතිමය පසුබිම දැනුම්වත් අය බව රාජිත කියයි",
       "News Content": "සිල් රෙදි බෙදාදීමේ සිද්ධියට වරදකරුවන් වූ රාජ්‍ය නිලධාරීන් මැතිවරණ සමයේ එවැනි ක්‍රියා සිදුකිරීමේ නීතිමය පසුබිම පිළිබඳ අවබෝධයක් පැවති පුද්ගලයන් බව සම කැබිනට් ප්‍රකාශක අමාත්‍ය රාජිත සේනාරත්න අද ප්‍රකාශ කළා.\nඒ, මෙම නඩු තීන්දුව පිළිබඳව අද පැවති කැබිනට් තීරණ දැනුම්දීමේ මාධ්‍ය හමුවේදී මාධ්‍යවේදීන් දිගින් දිගටම සිදුකළ ප්‍රශ්න කිරීම්වලට පිළිතුරු ලබාදෙමින්.\nරාජිත සේනාරත්න කියා සිටියේ හිටපු ජනාධිපතිවරයා සම්බන්ධයෙන්ද මෙහිදී තීරණයක් ගත යුතුව ඇති බවයි.\nමේ අතර නියෝජ්‍ය අමාත්‍ය ධූරයෙන් ඉවත් කෙරුණු පාර්ලිමේන්තු මන්ත්‍රී අරුන්දික ප්‍රනාන්දු අද උදෑසන ජනාධිපතිවරයා හමුවී තිබෙනවා.\nඅද පැවති කැබිනට් තීරණ දැනුම්දීමේ මාධ්‍ය හමුවේදී සම කැබිනට් ප්‍රකාශක අමාත්‍ය දයාසිරි ජයසේකර මේ බව හෙළි කළා.\nඑහිදී මාධ්‍යවේදීන් අරුන්දික ප්‍රනාන්දු නියෝජ්‍ය අමාත්‍ය ධූරයෙන් ඉවත් කිරීම ගැන හේතු විමසූ අතර, ඊට පිළිතුරු ලබාදීමේදී සම කැබිනට් ප්‍රකාශක අමාත්‍ය රාජිත සේනාරත්නද මැදිහත් වුණා.",
       "URL": "https://www.hirunews.lk/170843/සිල්-රෙදි-වරදකරුවන්-නීතිමය-පසුබිම-දැනුම්වත්-අය-බව-රාජිත-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4323"
}