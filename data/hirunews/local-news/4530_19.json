{
       "Source": "hirunews",
       "Timestamp": "Saturday, 06 May 2017 - 13:41",
       "Headline": "නිදහස් පක්ෂ මධ්‍යම කාරක සභා රැස්වීම ඉදිරි සතියේ",
       "News Content": "ශ්‍රී ලංකා නිදහස් පක්ෂයේ විශේෂ මධ්‍යම කාරක සභා රැස්වීමක් ලබන සතියේ පැවැත්වීමට නියමිතයි.\nඑක්සත් ජනතා නිදහස් සන්ධාන මහලේකම් අමාත්‍ය මහින්ද අමරවීර සදහන් කළේ මෙම මධ්‍යම කාරක සභා රැස්වීමේදී ශ්‍රී ලංකා නිදහස් පක්ෂ මැයි දින රැළිය වර්ජනය කළ පක්ෂ සාමාජිකයන් සම්බන්ධව ද අවධානය යොමු වනු ඇති බවයි.\nකෙසේ වෙතත්, ඔවුන් සම්බන්ධයෙන් කුමන පියවරක් ගනු ලබන්නේ ද යන්න පිළිබදව මධ්‍යම කාරක සභාවේ අවසන් එකඟතාවය මත තීරණය වන බව අමාත්‍යවරයා මීට පෙර සදහන් කර තිබුණා.\nමීට අමතරව ශ්‍රී ලංකා නිදහස් පක්ෂයේ ප්‍රතිසංවිධාන කටයුතු පිළිබදව ද මෙම මධ්‍යම කාරක සභා රැස්වීමේදී පුළුල් ලෙස සාකච්ඡා කිරීමට නියමිතයි.\nශාඛා සමිති ජාලය ශක්තිමත් කිරීම මෙන්ම පක්ෂ සංවිධායකයන්ගේ දුර්වලතා පිළිබදව ද මෙහිදී අවධානය යොමු වනු ඇති.\nඑමෙන්ම ජාතික ආණ්ඩුව තුළ ශ්‍රී ලංකා නිදහස් පක්ෂයේ ඉදිරි ක්‍රියාමාර්ග සහ රටේ ආර්ථික සහ දේශපාලන වාතාවරණය සම්බන්ධයෙන් ද මෙම මධ්‍යම කාරක සභා රැස්වීමේදී සලකා බලනු ඇති බව දේශපාලන ආරංචි මාර්ග සදහන් කළා.",
       "URL": "https://www.hirunews.lk/160737/නිදහස්-පක්ෂ-මධ්‍යම-කාරක-සභා-රැස්වීම-ඉදිරි-සතියේ",
       "Category": "Local News",
       "Parent URL": "https://www.hirunews.lk/local-news.php?pageID=4530"
}