{
       "Source": "hirunews",
       "Timestamp": "Monday, 29 August 2022 - 7:36",
       "Headline": "විදුලි බිල ගැන පාර්ලිමේන්තු කල් තැබීමේ විවාදය අද",
       "News Content": "විදුලි බිල ඉහළ දැමීම සම්බන්ධයෙන් පාර්ලිමේන්තුව කල් තැබීමේ විවාදයක් අද (29) පැවැත්වෙනවා.\nවිපක්ෂය විසින් ගෙන එනු ලබන යෝජනාවකට අනුව එය පෙරවරු 9යි 30 සිට පස්වරු 4යි 30 දක්වා පැවැත්වෙනු ඇති.\nහෙට පස්වරු 1ට පාර්ලිමේන්තුව රැස්වීමට නියමිත අතර එහිදී පස්වරු දෙක දක්වා ජනාධිපතිවරයා විසින් සංශෝධිත විසර්ජන පනත් කෙටුම්පත පිළිබඳ ප්‍රකාශය ඉදිරිපත් කිරීමට නියමිතයි.\nඉන් අනතුරුව පාර්ලිමේන්තුව ඊට පසුදින දක්වා කල් තැබෙනවා.\nඅනිද්දා සිට සැප්තැම්බර් මස 02 වනදා දක්වා පෙරවරු 9යි 30 සිට පස්වරු 5යි 30 දක්වා සංශෝධිත විසර්ජන පනත් කෙටුම්පත දෙවන වර කියවීමේ විවාදය දිවා ආහාර විවේකයෙන් තොරව පැවැත්වීමට නියමිතයි.\nදෙවනදා පස්වරුවේ ඊට අදාළ ඡන්ද විමසීම පැවැත්වෙනු ඇති.\nමේ අතර ශ්‍රී ලංකා පොදුජන පෙරමුණේ දිස්ත්‍රික් නායකයින් අද කොළඹට කැඳවා තිබෙනවා.\nපෙරවරු 10ට නෙලුම් මාවතේ පිහිටි එම පක්ෂ කාර්යාලයට පැමිණෙන ලෙසයි ඔවුන්ට දැනුම් දී ඇත්තේ.\nඑමෙන්ම සංශෝධිත විසර්ජන පනත් කෙටුම්පත පිළිබඳ ප්‍රකාශය පාර්ලිමේන්තුවට ඉදිරිපත් කිරීමෙන් අනතුරුව ජනාධිපති රනිල් වික්‍රමසිංහගේ ප්‍රධානත්වයෙන් ආණ්ඩු පක්ෂයේ රැස්වීමක් හෙට (30) පැවැත්වීමට නියමිතයි.\nමේ අතර වැටුප් නොලබා වැඩ කළ හැකි නම් තවත් අමාත්‍යවරු සහ රාජ්‍ය අමාත්‍යවරු පත් කිරීමේ ගැටලුවක් නොමැති බව ක්‍රීඩා හා යෞවන කටයුතු අමාත්‍ය රොෂාන් රණසිංහ පවසනවා.\nඔහු මේ බව කියා සිටියේ සර්ව පාක්ෂික ආණ්ඩුවක් පිහිටුවීමට කටයුතු නොකරන්නේ නම් තවත් අමාත්‍යවරු පත්කරන ලෙස ශ්‍රී ලංකා පොදුජන පෙරමුණේ මන්ත්‍රී කණ්ඩායම කර ඇති බව කියන ඉල්ලීම සම්බන්ධයෙන් කුරුණෑගල, වැල්ලවදී ඊයේ මාධ්‍යවේදීන් කළ විමසීමකට ප්‍රතිචාර දක්වමින්.",
       "URL": "https://www.hirunews.lk/313998/විදුලි-බිල-ගැන-පාර්ලිමේන්තු-කල්-තැබීමේ-විවාදය-අද",
       "Category": "Local News",
       "Parent URL": "https://www.hirunews.lk/local-news.php?pageID=906"
}