{
       "Source": "hirunews",
       "Timestamp": "Sunday, 02 July 2023 - 13:40",
       "Headline": "ආන්දෝලනාත්මක පොහොර නැවට ගෙවූ මුදල් චීනයෙන් යළි ලබාගැනීමට විකල්ප 3 ක්",
       "News Content": "චීනයෙන් මෙරටට ගෙන්වා පසුව යළි හරවා යැවුණු කාබනික පොහොර නෞකාවට ගෙවූ ඩොලර් මිලියන 6.9ක මුදල හිලව් කිරීම සඳහා විකල්ප 3ක් සම්බන්ධයෙන් සාකච්ඡා කෙරෙමින් පවතින බව විදේශ අමාත්‍යාංශය පවසනවා.\nචීන තානාපති කාර්යාලය ඔස්සේ එරට රජය සමඟ අඛන්ඩව මෙම සාකච්ඡා පැවැත්වෙන බවයි විදේශ අමත්‍යාංශයේ ප්‍රකාශකයෙකු කියා සිටියේ.\nඒ අනුව, ඉන් හොඳම විකල්පය භාවිත කර ශ්‍රී ලංකා රජයෙන් වැයවූ මුදල පියවා ගැනීමට කටයුතු කිරීමටයි නියමිතව ඇත්තේ.\nහිරු ප්‍රවෘත්ති කළ විමසීමක දී විදේශ කටයුතු අමාත්‍ය ජනාධිපති නීතීඥ අලි සබ්රි සඳහන් කළේ දෙරට අතර මිත්‍රත්වයට හානියක් නොවන ලෙස රාජතාන්ත්‍රිකව මෙම සාකච්ඡා පවත්වන බවයි.\nචීනයේ චින්ඩාඕ සීවින් බයෝටෙක් සමාගමෙන් ආනයනය කර හිපෝ ස්ප්‍රීට් නෞකාවෙන් මෙරටට ගෙන්වූ චීන කාබනික පොහොර මෙටි්‍රක් ටොන් 20,000ක් මීට මාස කිහිපයකට පෙර ආපසු හරවා යැවුණා.\nඒ, මෙරට ජාතික ශාක නිරෝධායන ආයතනය මගින් ඒවා ප්‍රමිතියෙන් තොර බව නිවේදනය කිරීමෙන් අනතුරුවයි.\nකෙසේ වෙතත් ප්‍රතික්ෂේපිත අදාළ පොහොර නෞකාව වෙනුවෙන් ඩොලර් මිලියන 6යි දශම 9ක් හෙවත් රුපියල් ලක්ෂ 14,000කට ආසන්න මුදලක් ගෙවීමට ද මෙරට රජයට සිදුවුණා.",
       "URL": "https://www.hirunews.lk/339740/ආන්දෝලනාත්මක-පොහොර-නැවට-ගෙවූ-මුදල්-චීනයෙන්-යළි-ලබාගැනීමට-විකල්ප-3-ක්",
       "Category": "Local News",
       "Parent URL": "https://www.hirunews.lk/local-news.php?pageID=220"
}