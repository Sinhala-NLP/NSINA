{
       "Source": "hirunews",
       "Timestamp": "Monday, 21 September 2020 - 20:21",
       "Headline": "අමාත්‍ය මණ්ඩලය රැස්වෙයි - 20 ගැනත් සාකච්ඡා (වීඩියෝ)",
       "News Content": "යෝජිත 20 වන ආණ්ඩුක්‍රම ව්‍යවස්ථා සංශෝධන කෙටුම්පත හෙට(22) පාර්ලිමේන්තුවට ඉදිරිපත් කිරීමට නියමිතව තිබෙනවා.\nඒ අනුව, අධිකරණ අමාත්‍ය ජනාධිපති නීතිඥ අලි සබ්රි විසින් හෙට පෙරවරුවේ පාර්ලිමේන්තුවේ ප්‍රධාන කටයුතු ආරම්භයේදී එය ඉදිරිපත් කිරීමටයි නියමිතව ඇත්තේ.\nමෙම යෝජිත 20 වන ආණ්ඩුක්‍රම ව්‍යවස්ථා සංශෝධන කෙටුම්පත සඳහා කැබිනට් මණ්ඩලයේ අනුමැතිය සැප්තැම්බර් 2 වැනිදා හිමිවුණු අතර එය සැප්තැම්බර් 3 වැනිදා ගැසට් කෙරුණා.\nපසුව, එහි ඇති ඇතැම් කරුණු වලට විරෝධතා එල්ල වූ අතර ඒවා සැලකිල්ලට ගනිමින් එම කරුණු නැවත සමාලෝචනය සඳහා අග්‍රාමාත්‍යවරයා විසින් කමිටුවක් පත්කළා.\nඑම කමිටුව නිර්දේශ කිහිපයක් ඉදිරිපත් කළද ජනාධිපතිවරයා ප්‍රමුඛ කැබිනට් මණ්ඩලය තීරණය කළේ දැනට කෙටුම්පත් කර ඇති ව්‍යවස්ථා සංශෝධනය එම ආකාරයෙන්ම පාර්ලිමේන්තුවට ඉදිරිපත් කිරීමටයි.\nඒ අනුව 20 වන ආණ්ඩුක්‍රම ව්‍යවස්ථා සංශෝධනය හෙට පාර්ලිමේන්තුවට ඉදිරිපත් කිරීමට නියමිත අතර එය පනත් කෙටුම්පතේ පළමුවර කියවීම ලෙස සැලකෙනවා.\nහෙට සිට දින 7ක් ඇතුළත එහි ව්‍යවස්ථානුකූලභාවය ශ්‍රේෂ්ඨාධිකරණය හමුවේ අභියෝගයට ලක්කිරීමේ අවස්ථාව පුරවැසියන්ට හිමිවන අතර, විරෝධතා නොමැතිනම් අදාළ කෙටුම්පත දින 7කට පසු පාර්ලිමේන්තුවේ දෙවනවර කියවීමේ විවාදයට ගැනෙනවා.\nදෙවනවර කියවීමේ ඡන්ද විමසීමෙන් පසු එහි සංශෝධන ඇත්නම් කාරක සභා අවස්ථාවේදී ඒවා කෙටුම්පතට එක්කෙරෙනු ඇති.\nපසුව එය 2/3 ක බහුතරයකින් සම්මත කරගැනීමේ හැකියාව පවතිනවා.\nමේ අතර, අද අමාත්‍ය මණ්ඩල රැස්වීම ජනාධිපති ලේකම් කාර්යාලයේදී පැවැත්වුණා.\nඑහිදීද 20 වන ආණ්ඩුක්‍රම ව්‍යවස්ථා සංශෝධනය සම්බන්ධයෙන් සාකච්ඡාවට බඳුන් වූ බවයි වාර්තා වන්නේ.\nඑමෙන්ම, සමගි ජන බලවේගයෙන් 20 වන ආණ්ඩුක්‍රම ව්‍යවස්ථා සංශෝධනය ගැන ඉදිරි ක්‍රියාමාර්ග ලබාගැනීමට කමිටුවක් පත්කර තිබෙනවා.\nඒ විපක්ෂ නායක සජිත් ප්‍රේමදාසගේ ප්‍රධානත්වයෙන් පාර්ලිමේන්තුවේදී පැවති මන්ත්‍රී කණ්ඩායම් රැස්වීමේදීයි.\nපාර්ලිමේන්තු මන්ත්‍රීවරුන් වන රංජිත් මද්දුමබණ්ඩාර, කබීර් හෂීම්, ෆීල්ඞ් මාර්ෂල් සරත් ෆොන්සේකා ඇතුළු 11 දෙනෙක් එම කමිටුවට ඇතුළත් වන බවයි වාර්තා වන්නේ.",
       "URL": "https://www.hirunews.lk/250780/අමාත්‍ය-මණ්ඩලය-රැස්වෙයි-20-ගැනත්-සාකච්ඡා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2439"
}