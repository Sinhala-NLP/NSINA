{
       "Source": "hirunews",
       "Timestamp": "Wednesday, 09 September 2020 - 13:26",
       "Headline": "සරණක් ඉල්ලන බලංගොඩ දරුවා (වීඩියෝ)",
       "News Content": "දුක් කම්කටොළු රැසක් මැද ආබාධිත දරුවෙකුද සමග දිවිගෙවන පවුලක් පිළිබඳ මේ පුවත අපට වාර්තා වුණේ බලංගොඩ ප්‍රදේශයෙන්.\nමේ බලංගොඩ - තන්ජන්තැන්න ප්‍රදේශයේ පදිංචි සුරංග දර්ශන මහතාගේ නිවහනයි.\nපෞද්ගලික අංශයේ රැකියාවක නිරතවූ ඔහු මීට වසර දෙකකට පමණ පෙර ආබාධිත තත්ත්වයට පත්ව තිබෙනවා.\nවයස අවුරුදු 5ක් වන ඔහුගේ බාල දරුවාද උපතින් ආබාධිතයි.\nදෙපා සිහින් වීම හේතුවෙන් මේ පුංචි පුතාට දෙපයින් නැඟී සිටීමට පවා නොහැකි තත්ත්වයක් උදාවී තිබෙනවා.\nආබාධිත දරුවා සහ සැමියා රැකබලා ගැනීමට සිදුවීම හේතුවෙන් සුංගගේ බිරිඳටද රැකියාවක් සඳහා නිවසින් බැහැරව යාමට හැකියාවක් නැහැ.\nඔවුන් පවසන්නේ සමෘද්ධි ආධාර හැරෙන්නට ජීවිතය ගැටගසා ගන්නට වෙනත් කිසිදු ආදායම් මාර්ගයක් නොමැති බවයි.\nමේ හේතුවෙන් ලබන වසරේ ශිෂ්‍යත්ව විභාගයට පෙනී සිටීමට නියමිත වැඩිමහල් දරුවාගේ අධ්‍යාපන කටයුතුවලටද එල්ලවන බාධාව සුළුපටු නැහැ.\nහිසට හරිහමන් වහළක් පවා නොමැතිව දිළිඳුකමේ හිනිපෙත්තේ දිවි ගෙවන මේ අසරණ දරු පවුලට සරණක් වන්නට ඔබට හැකි නම් එය උතුම් පිංකමක් වනු නොඅනුමානයි.",
       "URL": "https://www.hirunews.lk/249800/සරණක්-ඉල්ලන-බලංගොඩ-දරුවා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2466"
}