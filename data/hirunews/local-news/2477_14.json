{
       "Source": "hirunews",
       "Timestamp": "Friday, 04 September 2020 - 12:53",
       "Headline": "පාර්ලිමේන්තුවේ භෝජනාගාර නිලධාරියා කොළඹ මහාධිකරණයට",
       "News Content": "පාර්ලිමේන්තුවේ පළතුරු සැපයුම්කරුගෙන් අල්ලස් ලබාගැනීමේ චෝදනාව මත අත්අඩංගුවට ගත් භෝජනාගාර නිලධාරියා අද කොළඹ මහාධිකරණය හමුවට ඉදිරිපත් කිරීමට නියමිතයි.\nඑමෙන්ම අදාළ නිලධාරියාගේ සේවය අත්හිටුවා පාර්ලිමේන්තු සැපයුම් කාර්යාංශය මගින් අභ්‍යන්තර පරීක්ෂණයක් ක්‍රියාත්මක කරන බව නියෝජ්‍ය මහ ලේකම් නීල් ඉද්දවල හිරු ප්‍රවෘත්ති අංශය කළ විමසීමකදී සඳහන් කළා.\nමෙම භෝජනාගාර නිලධාරියා පළතුරු සැපයුම්කරුගෙන් රුපියල් 60,000 ක අල්ලස් මුදලක් ලබාගැනීමේදී කඩුවෙල බස් නැවතුම ආසන්නයේදී අල්ලස් හෝ දූෂණ චෝදනා විමර්ශන කොමිසමේ නිලධාරීන් විසින් අත්අඩංගුවට ගනු ලැබුවා.\nසැපයුම්කරුගේ පළතුරු ප්‍රතික්ෂේප නොකිරීමටත්, සැපයුම අඛන්ඩව සිදුකරගෙන යාමට අවශ්‍ය සහයෝගය ලබාදීමටත් මෙම අල්ලස් මුදල ඉල්ලා තිබෙනවා.\nමොහු  සැපයුම්කරුට පවසා ඇත්තේ එක් මසකට රුපියල් 30,000 ක මුදලක් තමන්ට ලබාදෙන ලෙසයි. ඒ අනුව මාර්තු සහ ජූනි මාස සඳහා ලබාදීමට තිබූ රුපියල් 60,000 ක මුදලයි මෙලෙස ලබාගැනීමට සූදානම් වී ඇත්තේ.\nමෙම භෝජනාගාර නිලධාරියා 25 හැවිරිදි තරුණයෙකු වන අතර, පාර්ලිමේන්තු සේවය සඳහා පැමිණ ඇත්තේ මීට වසරකට පමණ ඉහතදියි.\nමොහු භෝජනාගාරයේ භාණ්ඩ භාරගැනීමේ නිලධාරියෙකු ලෙස රාජකාරි කර ඇති අතර, මස් වර්ග සහ එළවළු සපයන සැපයුම්කරුවන් සමඟ කළ ගණුදෙනු සමඟද සොයාබැලීමක් කරන බව නියෝජ්‍ය මහ ලේකම් නීල් ඉද්දවල අප කළ විමසීමකදී ප්‍රකාශ කළා.\nමේ අතර පාර්ලිමේන්තු පරිශ්‍රයට පැමිණි ප්‍රභූවරයෙකුගේ පෞද්ගලික ගමන් මල්ල පරීක්ෂා කරමින් ඔහුගේ රාජකාරි කටයුතු වලට බාධා කළේ යැයි කියන සිද්ධිය සම්බන්ධයෙන් චෝදනා එල්ලවී ඇති පොලිස් පරීක්ෂකවරිය සහ සෙසු නිලධාරීන් දෙදෙනා සම්බන්ධයෙන් විමර්ශනයක් ආරම්භ කර තිබෙනවා.\nහිරු ප්‍රවෘත්ති අංශය සිදුකළ විමසීමකදී පාර්ලිමේන්තුවේ ආරක්ෂක කටයුතු භාර උසස් පොලිස් නිලධාරියෙකු සඳහන් කළේ අදාළ නිලධාරීන්ගෙන් මේ වනවිට ප්‍රකාශ සටහන් කරගෙන ඇති බවයි. සිද්ධියට සම්බන්ධ පොලිස් නිලධාරීන් තුන්දෙනාට තාවකාලික ස්ථාන මාරුවක් ලබාදී ඇති බවටයි වාර්තාවුණේ.",
       "URL": "https://www.hirunews.lk/249395/පාර්ලිමේන්තුවේ-භෝජනාගාර-නිලධාරියා-කොළඹ-මහාධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=2477"
}