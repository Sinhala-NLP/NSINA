{
       "Source": "hirunews",
       "Timestamp": "Sunday, 22 May 2022 - 10:10",
       "Headline": "ශ්‍රී ලංකාව, ජාත්‍යන්තර මූල්‍ය අරමුදලට පූර්වාදර්ශයක් වෙයි (වීඩියෝ)",
       "News Content": "සමාජයේ ජන දුප්පත්ම කොටස්වලට රජයේ නිවැරදි සහායක් නොලැබුණහොත් ශ්‍රී ලංකාවේ දැන් පවතින ආකාරයේ විරෝධතා වෙනත් රටවල ද ඇතිවිය හැකි බව ජාත්‍යන්තර මූල්‍ය අරමුදලේ ප්‍රධානී ක්‍රිස්ටලීනා ජියෝජියේවා පවසනවා.\nඇය සඳහන් කළේ එම ජන කොටස් වෙත වෙත ආහාර සහ බලශක්තිය වෙනුවෙන් සහනාධාර ලබාදිය යුතු බවයි.\nලොව පුරා රටවල් රැසක ජනතාව ඉහළ යන ජීවන වියදම හමුවේ ගැටලුවලට මුහුණදෙන බව ද අයි.එම්.එෆ්. ප්‍රධානියා වැඩිදුරටත් කියා සිටියේ.\nඑම කාණ්ඩයන් ඉලක්ක කරගෙන ඍජුවම ජනතාව වෙත හිමිවන පරිදි සහනාධාර ලබාදිය යුතු බවයි අයි.එම්.එෆ්. ප්‍රධානී ක්‍රිස්ටලීනා ජියෝජියේවා සඳහන් කළේ.\nයුක්රේන යුද්ධයෙන් වඩාත්ම ගැටලුවලට මුහුණදෙන ව්‍යාපාර සඳහා දෙවනුව සහායක් ලබාදිය යුතුයි.\nගෝලීය ආර්ථිකය ස්ථාවර කිරීම සඳහා සශ්‍රීකත්වය උදෙසා ජාත්‍යන්තර මූල්‍ය අරමුදල රජයන් සමඟ එක්ව කටයුතු කරන බව ද ඇය කියා සිටියා.\nමිල ඉහළ යාම් සමඟ උත්සන්න වූ ශ්‍රී ලංකාවේ ආර්ථික අර්බුදය මගින් ගැටුම්කාරී තත්වයක් නිර්මාණය වූ අතර, නව අග්‍රාමාත්‍යවරයෙකු පත් කිරීමට ද හේතුවුණා.\nශ්‍රී ලංකාව ප්‍රථම වරට ණය පැහැර හැරි රටක් බවට පත්වූයේ ඉන් අනතුරුවයි.\nඅයි.එම්.එෆ්. ප්‍රධානී ක්‍රිස්ටලීනා ජියෝජියේවා කියා සිටියේ ගෝලීය වසංගතයට පෙර ප්‍රංශයේ සිට චිලී දක්වා එවැනි නෙසන්සුන්කාරී තත්ත්වයක් හටගත් බවයි.\nඅසමානාත්මතාවට සංවේදී වීම ඉහළ ගොස් ඇති අතර, ජනතා සහයෙන් තොර තීරණ ක්‍රියාත්මක කරලීම එම තත්වයට හේතුව බව ඇය අවධාරණය කළා.\nමේ අතර මෙරට මූල්‍ය අර්බුදයට හේතු වී ඇත්තේ ශ්‍රී ලංකාව, චීනයේ ණය උගුලට හසුවීම නිසා බවට ඉන්දීය පුවත්පතක් පළ කර තිබූ පුවතකට ශ්‍රී ලංකාවේ චීන තානාපති කාර්යාලය පිළිතුරු ලබා දී තිබෙනවා.\nමූල්‍ය අරමුදල සමඟ සාකච්ඡාවලදී ධනාත්මක සහායක් ලබාදෙන බවට පොරොන්දු වූවත් චීනය ශ්‍රී ලංකාවේ ණය කපාහැරීමට සූදානම් නොමැති බවට ද ඩිප්ලොමැට් නමැති ඉන්දීය පුවත්පත ප්‍රකාශ කර තිබුණා.\nකෙසේ නමුත් කොළඹ චීන තානාපති කාර්යාලය සඳහන් කළේ ශ්‍රී ලංකාවේ සමස්ත විදේශ ණයවලින් සියයට 47 ක් ජාත්‍යන්තර වෙලඳපොළෙන් ලබාගත් ඒවා බවයි.\nශ්‍රී ලංකාව චීනයෙන් ලබාගෙන ඇත්තේ සමස්ත ණය බරින් සියයට 10 ක් පමණයි.\nහම්බන්තොට වරාය ණය සඳහා කොටස්වලට හිලව් කර නොමැති අතර, එය චීනයට ලබා දී ඇත්තේ කල්බදු ක්‍රමයටයි.\nඑහිදී ලබාදුන් කල්බදු මුදල් ශ්‍රී ලංකාව විසින් ජාත්‍යන්තර සෛවරීත්ව බැඳුම්කර පියවීමට යොදාගනු ලැබුවා.\nමෙරට ණය පියවීම සඳහා විශාලතම ප්‍රදානයන් චීනය විසින් සිදුකර ඇති අතර යුක්රේනයට ඩොලර් බිලියන 70 ක ආධාර ලබාදෙන බටහිර රටවල් ද එලෙස ශ්‍රී ලංකාවට සහාය දැක්විය යුතු බවයි ශ්‍රී ලංකාවේ චීන තානාපති කාර්යාලය සිය ට්විටර් පණිවුඩය මගින් ප්‍රකාශ කළේ.",
       "URL": "https://www.hirunews.lk/304977/ශ්‍රී-ලංකාව-ජාත්‍යන්තර-මූල්‍ය-අරමුදලට-පූර්වාදර්ශයක්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1152"
}