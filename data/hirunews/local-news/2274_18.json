{
       "Source": "hirunews",
       "Timestamp": "Monday, 14 December 2020 - 20:37",
       "Headline": "රියාජ් බදියුදීන් පාස්කු කොමිසම හමුවේ දුන් සාක්ෂිය (වීඩියෝ)",
       "News Content": "පාස්කු ප්‍රහාරය සම්බන්ධයෙන් විමර්ශනය කරන ජනාධිපති කොමිසම හමුවේ සාක්ෂි ලබාදීම සඳහා අද කැඳවා තිබුණේ හිටපු අමාත්‍ය රිෂාඩ් බදියුදීන්ගේ සොහොයුරා වන රියාජ් බදියුදීන්වයි.\nඒ, ඔහු අවස්ථා ගණනාවකදි සිනමන් ග්‍රෑන්ඩ් බෝම්බකරු සමග සබඳතා පවත්වා ඇති බවට මීට පෙර කොමිසම හමුවේ සාක්ෂි ඉදිරිපත්ව තිබීම හේතුවෙන්.\nසිනමන් ග්‍රෑන්ඩ් බෝම්බකරු සමග සබඳතා පවත්වා ඇති බවට ජනාධිපති කොමිසමට ඉදිරිපත්ව තිබූ සාක්ෂි විමර්ශනය සඳහා හිටපු අමාත්‍ය රිෂාඩ් බදියුදීන්ගේ සොහොයුරා වන රියාජ් බදියුදීන් පාස්කු ප්‍රහාරය විමර්ශනය කරන ජනාධිපති කොමිසම හමුවට අද කැඳවා තිබුණා.\nරජයේ ජ්‍යෙෂ්ඨ අධිනීතිඥවරයා -\nරිෂාඩ් බදියුදීන්ගේ සම්බන්ධීකරණ සහ මාධ්‍ය ලේකම්වරයා විදිහට කවුද කටයුතු කළේ..?\nරියාජ් බදියුදීන් -\nමම තමයි ස්වාමීනි කටයුතු කළේ.\nරජයේ ජ්‍යෙෂ්ඨ අධිනීතිඥවරයා -\nපාස්කු ප්‍රහාරය සම්බන්ධයෙන් ඔබ දැනුවත්ද..?\nරියාජ් බදියුදීන් -\nඔව් මම ඒක ටී.වී. එකෙන් තමයි දැනගත්තේ.\nරජයේ ජ්‍යෙෂ්ඨ අධිනීතිඥවරයා -\nසිනමන් ග්‍රෑන්ඩ් බෝම්බකරු වූ ඉන්ෂාෆ් අහමඩ්ව ඔබ හඳුනනවාද\nරියාජ් බදියුදීන් -\nඔව් මම ඒක ටී.වී. එකෙන් දැක්කේ.\nරජයේ ජ්‍යෙෂ්ඨ අධිනීතිඥවරයා -\nඉන්ෂාෆ් අහමඩ් විවාහවී සිටියේ කා සමගද..?\nරියාජ් බදියුදීන් -\nමගේ දුරින් ඥාතිවරයෙක් වන අලව්දීන් කියන පුද්ගලයාගේ දියණිය සමග තමයි ඔහු විවාහවෙලා සිටියේ. මමත් විවාහ මංගල උත්සවයට සහභාගී වුණා. එතනදී තමයි මම ඉන්ෂාෆ්ව පළමුවරට දැනගත්තේ.\nරජයේ ජ්‍යෙෂ්ඨ අධිනීතිඥවරයා -\nඔහුගේ විවාහයෙන් පසු ඔබ ඔහු සමග දුරකථනයෙන් සම්බන්ධවී තිබෙනවාද..?\nරියාජ් බදියුදීන් -\nඔව්.. හැබැයි මිතුරෙක් ලෙසනම් ඔහුව ළඟින් ආශ්‍රය කළේ නැහැ.\nරජයේ ජ්‍යෙෂ්ඨ අධිනීතිඥවරයා -\nඉන්ෂාෆ් මොනවද කළ ව්‍යාපාර\nරියාජ් බදියුදීන්-\nමම මුලින්ම දැනගෙන සිටියේ ඔහු කුළුබඩු ව්‍යාපාර කරනවා කියලා. නමුත් පසුව මම දැනගත්තා ඔහු තඹ කර්මාන්ත ශාලාවක් පවත්වාගෙන යනවා කියලා. පස්සේ දවසක ඉන්ෂාහෙමඩ් මාහට අවස්ථා කිහිපයකදී දුරකථන ඇමතුම් ලබාදුන්නා රිෂාඩ් බදියුදීන් අමාත්‍යවරයා සමග සම්බන්ධ වෙන්න වේලාවක් අවශ්‍ය බව පවසමින්. නමුත් මම ඒ බව රිෂාඩ් බදියුදීන් අමාත්‍යවරයාට පැවසු අවස්ථාවේදී ඔහු එය ප්‍රතික්ෂේප කළා. මම ඒබව ඉන්ෂාහෙමඩ්ට කිව්වා.\nසභාපති විනිසුරු -\nඔබේ සහෝදර රිෂාඩ් බදියුදීන් අමාත්‍යවරයා සාක්ෂි ලබාදෙමින් සඳහන් කරලා තියෙනවා අහමඩ් 2017 වසරේදී ඔහුට දුරකථනයෙන් කතා කරලා තියෙනවා කියලා. අහමඩ්ගාව රිෂාඩ් බදියුදීන්ගේ දුරකථන අංකය තිබුණානම් ඇයි වේලාවක් වෙන්කරගන්න ඔබට ඔහු කතා කළේ..?\nරියාජ් බදියුදීන් -\nඒක ඉතින් එයා තමයි දන්නේ.\nසභාපති විනිසුරු -\nඉදිරිපත්ව ඇති ප්‍රකාශවල සඳහන් වෙනවා 2015 වසරෙන් පසු ඔබ අමාත්‍යාංශයේ කිසිදු තනතුරක් දැරුවේ නැහැ කියලා.\nරියාජ් බදියුදීන් -\nඉන්ෂාෆ් අහමඩ් මට කියලා තිබුණා ඔහුගේ තඹ කර්මාන්ත ශාලාවේ අපනයන කටයුතු රජය විසින් අහෝසි කරලා තියෙනවා කියලා. ඉතින් ඒ ගැන විමසන්න සහ ඒ ගැන අවස්ථාව උදාකරගන්න එවකට කර්මාන්ත අමාත්‍යවරයාව සිටි රිෂාඩ් බදියුදීන් සමග සම්බන්ධවෙන්න උත්සාහ කළා. ඉතින් මම අතරමැදිකරුවෙක් වුණා. නැතිව වෙන සබඳතාවක් මට ඔහු සමග නැහැ. අනික මම ඇමතිතුමාගේ සහෝදරයානේ. මහජනතාව එන දවස්වලට මම යනවා මගේ සහෝදරයාගේ කැත නම විනාශ වෙනවානම් ඒවා නැති කරන්න.\nරජයේ ජ්‍යෙෂ්ඨ අධිනීතිඥවරයා -\nඅර මඟුල් ගෙදරින් පස්සෙද ඔබට ඉන්ෂාෆ්ව හමුවෙන්නේ 2017 වසරේදී අමාත්‍යාංශයේදීද..?\nරියාජ් බදියුදීන් -\nනැහැ ස්වාමිනී ඊට කලින් මට අවස්ථා දෙක තුනකදි මට ඉන්ෂාෆ්ව හමුවෙලා තියෙනවා. හැබැයි 2019 වසරේදී මම ඔහුව දැක්කේ දීර්ඝ කාලයකින්. මම ඔහුව හඳුනාගත්තා ඔහුත් මාව හඳුනාගත්තා. එතනදී ඔහු මට කිව්වා ජනාධිපති ලේකම් කාර්යාලයෙන් ඔහුට අසාධාරණයක් වෙලා තියෙනවා කියලා. ඒ ගැන කතා කරන්න තමයි ඔහු ඇමතිතුමාගෙන් වෙලාවක් ඉල්ලුවේ. ඇයි ඇමතිතුමා ඔහුට වෙලාවක් ලබා නොදෙන්නේ කියලා ඔහු මගෙන් ඇහුවා. මම ඉතින් එතකොට හේතුව පැහැදිලි කළා. මට එතකොට ඉන්ෂාෆ් අනිත් පැත්තට කිව්වා ඔහුගේ සහෝදරයට විරුද්ධව මම නඩුවක් දානවා කියලා. අනික ඉන්ෂාෆ් මගෙ දුරකථන අංකය කොහොම ගත්තද කොහෙන් ගත්තද කියලා මම දන්නේ නැහැ ස්වාමීනි.\nරජයේ ජ්‍යෙෂ්ඨ අධිනීතිඥවරයා -\nසාක්ෂිකරු මම ඔබට යෝජනා කරනවා දැනට ඉදිරිපත්ව ඇති සාක්ෂි අනුව සිනමන් ග්‍රෑන්ඩ් බෝම්බකරු වූ ඉන්ෂාෆ් අහමඩ් ඔබ සමග ඉතාමත් සමීපව හොඳ මිතුරෙක් ලෙස ඇසුරු කරලා තියෙනවා කියලා.\nරියාජ් බදියුදීන් -\nමම ගොඩක් ළඟින් ඔහුව ආශ්‍රය කරලා නැහැ. අලව්දීන්ගේ බෑණා නිසා තමයි මම කතා කළේ. අනික මම දැනගෙන හිටියේ නැහැ ඔහුට තිබෙන තඹ කර්මාන්ත ශාලා කොහෙද තිබුණේ කියලාවත්.\nරජයේ ජ්‍යෙෂ්ඨ අධිනීතිඥවරයා -\nLTTE යුද සමයෙන් පසු ඔබ පුත්තලම ප්‍ර දේශයේ අනාථ කඳවුරුවලනේ රැඳී සිටියේ. එවැනි ඉතිහාසයක් තිබෙන ඔබලා ඉතා කෙටි කාලයක් තුළ කොහොමද මෙතරම් දියුණු වුණේ.\nරියාජ් බදියුදීන් -\nමම එකපාරට දියුණු වුණේ නැහැ ස්වාමීනි. අවුරුදු 20ක් 25ක් විතර රැකියාවක් කරලා තමයි මේ තත්ත්වයට ආවේ.\nමේ අතර, පාස්කු ප්‍රහාරයෙන් පසු මුස්ලිම් දේවස්ථාන ආශ්‍රිතව සොයාගත් කඩු තණකොළ කැපීමට යොදාගත් ඒවා බවට ප්‍රකාශ කළේ තමන් කැත්ත සහ කඩුව අතර වෙනස වටහා නොගැනීමෙන් බව හමිටපු මුස්ලිම් කටයුතු අමාත්‍ය එම්.එච්.ඒ. හලීම් මහතා පවසනවා.",
       "URL": "https://www.hirunews.lk/257033/රියාජ්-බදියුදීන්-පාස්කු-කොමිසම-හමුවේ-දුන්-සාක්ෂිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2274"
}