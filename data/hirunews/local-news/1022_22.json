{
       "Source": "hirunews",
       "Timestamp": "Thursday, 14 July 2022 - 7:14",
       "Headline": "පොල්දූවේ ගැටුමෙන් 42කට තුවාල (වීඩියෝ)",
       "News Content": "ජනාධිපති මන්දිරය, අරලියගහ මන්දිරය, ජනාධිපති ලේකම් කාර්යාලය සහ අග්‍රාමාත්‍ය කාර්යාලයේ තවදුරටත් අරගලකරුවන් රැඳී සිටිනවා.\nකොළඹ මල්පාරේ පිහිටි අග්‍රාමාත්‍ය කාර්යාලයට අරගලකරුවන් ඊයේ පස්වරුවේ ඇතුළු වුණා.\nගාලුමුවදොර අරගල භූමියේ සිට ඔවුන් විරෝධතා පාගමනින් අග්‍රාමාත්‍ය කාර්යාලයට පැමිණි අතර එහිදී ඔවුන්ට පොලීසිය ජල හා කඳුලු ගෑස් ප්‍රහාර එල්ල කළා.\nකෙසේ වෙතත්, පැය කිහිපයකට පසු ඔවුන් අග්‍රාමාත්‍ය කාර්යාලය වෙත ඇතුලු වීමට කටයුතු කර තිබුණා.\nඑහිදී ඇති වූ නොසන්සුන්තාවයෙන් තුවාල ලැබූ 39 දෙනෙකු කොළඹ ජාතික රෝහල වෙත ඇතුළත් කෙරුණා.\nඑමෙන්ම, විරෝධතාව අතරතුර රෝගාතුර වූ තරුණයෙකු රෝහල්ගත කිරීමෙන් අනතුරුව ජීවිතක්ෂයට පත්ව තිබුණා.\nමේ අතර, බත්තරමුල්ල පොල්දූව මංසන්ධියේ පාර්ලිමේන්තු පිවිසුම අසල විරෝධතාවක් විසුරුවා හැරීමට පොලීසිය ඊයේ පස්වරුවේ මෙන්ම රාත්‍රියේද කඳුළු ගෑස් ප්‍රහාරයක් එල්ල කර තිබුණා.\nඑහිදී තුවාල ලැබූ හතළිස් දෙදෙනෙකු කොළඹ ජාතික රෝහලට ඇතුළත් කර ඇති අතර ඊට යුධ හමුදා සෙබළුන් දෙදෙනෙකු සහ පොලිස් නිලධාරියෙකු ද ඇතුළත්.",
       "URL": "https://www.hirunews.lk/309937/පොල්දූවේ-ගැටුමෙන්-42කට-තුවාල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1022"
}