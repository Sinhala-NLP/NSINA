{
       "Source": "hirunews",
       "Timestamp": "Thursday, 07 September 2017 - 8:58",
       "Headline": "අධික වැස්සත් සමඟ කඳුකර ප්‍රදේශවල ජීවත්වන ජනතාට අවධානයෙන් සිටින්නැයි උපදෙස්",
       "News Content": "පවතින වැසි තත්ත්වය හේතුවෙන් කුකුළේගඟ ජලාශයේ වාන් දොරටුවක් විවෘත කිරීම නිසා අගලවත්ත, වළල්ලාවිට, පාලින්දනුවර, ඉංගිරිය සහ බදුරලිය ප්‍රදේශවල ජීවත්වන ජනතාව ඒ පිළිබඳව සැළකිලිමත්වන ලෙස ආපදා කළමනාකරණ මධ්‍යස්ථානය දැනුම් දෙනවා.\nඑමෙන්ම රත්නපුර - ඇහැලියගොඩ ප්‍රදේශයේ ජනතාවට ආරක්ෂිත ස්ථාන කරා යොමුවන ලෙසයි ජාතික ආපදා කළමනාකරණ මධ්‍යස්ථානයේ සහකාර අධ්‍යක්‍ෂ ප්‍රදීප් කොඩිප්පිලි ඉල්ලා සිටියේ.\nඑසේම ආපදා කළමනාකරණ මධ්‍යස්ථානයේ සහකාර අධ්‍යක්‍ෂ ප්‍රදීප් කොඩිප්පිලි කියා සිටියේ ගංඟා ආශ්‍රිතව ජීවත්වන ජනතාව වර්ෂාවත් සමග දැඩි අවධානයෙන් පසුවිය යුතු බවයි.\nමේ අතර බස්නාහිර, සබරගමුව, මධ්‍යම පළාත්වලට මෙන්ම ගාල්ල සහ මාතර  දිස්ත්‍රික්කවලට මිලිමීටර 150 කට ආසන්න තද වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nනිවේදනයක් නිකුත් කරමින් ඔවුන් කියා සිටියේ ඌව පළාතට මෙන්ම අම්පාර සහ මඩකලපුව දිස්ත්‍රික්කවලටද මිලිමීටර 100 ක් දක්වාවූ වැසි ඇතිවිය හැකි බවයි.\nඑමෙන්ම දිවයිනට නිරිත සහ නැගෙනහිර දෙසින් පවතින ක්‍රියාකාරී වළාකුළු පද්ධතිය හේතුවෙන් මුහුදේ සුළං වේගයද පැයට කිලෝමීටර 70 සිට 80 දක්වා ඉහළ යා හැකි බවයි කාලගුණ විද්‍යා දෙපාර්තමේන්තුව වැඩිදුරටත් සඳහන් කළේ.",
       "URL": "https://www.hirunews.lk/170329/අධික-වැස්සත්-සමඟ-කඳුකර-ප්‍රදේශවල-ජීවත්වන-ජනතාට-අවධානයෙන්-සිටින්නැයි-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=4334"
}