{
       "Source": "hirunews",
       "Timestamp": "Wednesday, 20 April 2022 - 19:55",
       "Headline": "විරෝධතාවලින් අනෙක් පුද්ගලයන්ගේ දෛනික කටයුතුවලට බාධාවක් නොවිය යුතු බව මහජන ආරක්ෂක අමාත්‍යංශ ලේකම් කියයි",
       "News Content": "අදහස් ප්‍රකාශ කිරීම සහ රැස්වීමේ අයිතියට ගරු කරන අතර එමගින් අනෙකුත් පුද්ගලයන්ගේ දෛනික කටයුතුවලට බාධාවක් නොවිය යුතු බව මහජන ආරක්ෂක අමාත්‍යංශයේ ලේකම් විශ්‍රාමික මේජර් ජෙනරාල් ජගත් අල්විස් පවසනවා.\nමේ අතර රඹුක්කන ඇති වූ සිද්ධිය සම්බන්ධයෙන් තමන් කම්පාවට පත්වන බවත් ඒ සම්බන්ධයෙන් පොලීසිය සාධාරණ පරීක්ෂණයක් සිදුකරනු ඇති බවත් ජනාධිපති ගෝඨාභය රාජපක්ෂ පවසනවා.\nට්විටර් පණිවුඩයක් නිකුත් කරමින් ජනාධිපතිවරයා සඳහන් කරන්නේ සාමකාමීව අරගල කිරීමේ අයිතිය සෑම පුරවැසියෙකුටම හිමි බවයි.\nකෙසේ වෙතත් එම සාමකාමී අරගල ප්‍රචණ්ඩකාරී තත්ත්වයකට ගෙන නොයන ලෙසට ජනාධිපති ගෝඨාභය රාජපක්ෂ ඉල්ලා සිටිනවා.\nමේ අතර, රඹුක්කන සිද්ධිය සම්බන්ධයෙන් කම්පාවට පත්වන බව අග්‍රාමාත්‍ය මහින්ද රාජපක්ෂද ට්විටර් පණිවුඩයක් නිකුත් කරමින් සඳහන් කළා.\nඅග්‍රාමාත්‍යවරයා පෙන්වා දෙන්නේ ඒ පිළිබඳව දැඩි හා අපක්ෂපාතී පරීක්ෂණ සිදුවනු ඇතැයි තම විශ්වාසය බවයි. සිවිල් අයිතිවාසිකම් වෙනුවෙන් සටන් කිරීමේදී වගකීම් සහගතව කටයුතු කරන ලෙසත් අග්‍රාමාත්‍යවරයා විරෝධතාකරුවන්ගෙන් ඉල්ලා සිටිනවා.\nමේ අතර‍, රඹුක්කන දී ඇතිවූ සිද්‍ධිය පි‍ළිබඳව පූජ්‍ය පක්ෂය ඇතුළු පාර්ශ්ව කිහිපයක්ද අද අදහස් ප‍ළ කළා. පූජ්‍ය ඕමල්පේ සෝභිත හිමියන් සහ අගරදගුරු අතිඋතුම් මැල්කම් කාදිනල් රංජිත් හිමිපාණන් කියා සිටියේ සාමකාමීව විරෝධතාවල නිරත වන ලෙසයි.\nමේ අතර, රඹුක්කන සිද්ධිය සම්බන්ධයෙන් මැතිවරණ කොමිසමේ හිටපු සභාපති මහින්ද දේශප්‍රිය විසින් මහජන ආරක්ෂක අමාත්‍යාංශ්‍ය ලේකම්වරයාට සහ පොලිස්පතිවරයාට ලිපියක් යොමු කර තිබෙනවා. මේ සම්බන්ධ සත්‍ය කරුණු ඉදිරිපත් කරන සාක්ෂි යටපත් කිරිමට ඉඩ නොදෙන ලෙස ඔහු එමගින් ඉල්ලා සිටිනවා.",
       "URL": "https://www.hirunews.lk/302400/විරෝධතාවලින්-අනෙක්-පුද්ගලයන්ගේ-දෛනික-කටයුතුවලට-බාධාවක්-නොවිය-යුතු-බව-මහජන-ආරක්ෂක-අමාත්‍යංශ-ලේකම්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1219"
}