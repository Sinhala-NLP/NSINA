{
       "Source": "hirunews",
       "Timestamp": "Tuesday, 19 July 2022 - 19:10",
       "Headline": "රට ස්ථායිකරණය වෙනුවෙන් ජාතික ජන බලවේගයෙන් ප්‍රමුඛතා පහක් යෝජනා කෙරේ",
       "News Content": "රට ස්ථායීකරණය වෙනුවෙන් අන්තර් කාලීන ආණ්ඩුව විසින් අවධානය යොමු කළ යුතු කෙටිකාලීන ප්‍රමුඛතා ලැයිස්තුවක් ජාතික ජන බලවේගය විසින් ඉදිරිපත් කර තිබෙනවා.\nඑම ප්‍රමුඛතාවන් ගණනින් පහක් වන අතර ඒවා මාස හයක අන්තර් කාලීන ආණ්ඩුවක් වෙනුවෙන් යෝජනා කර තිබීම විශේෂත්වයක්.\nඒ අනුව ඔවුන් යෝජනා කර සිටින්නේ අන්තර් කාලීන ආණ්ඩුව මාස හයක් ඇතුළත් විසිරුවා හැර ඉන් අනතුරුව ජනතා මතය නියෝජනය වන පාර්ලිමේන්තුවක් ගොඩ නැගීම කළ යුතු බවයි.\nතව ද ඔවුන් කියා සිටින්නේ, උපරිම ඇමතිවරුන් 10 දෙනෙකුගෙන් යුත් කැබිනට් මණ්ඩලයක් නිර්මාණය කළ යුතු බවත්, ජනාධිපතිවරයා, අමාත්‍යවරුන්, මන්ත්‍රීවරුන්, රාජ්‍ය අනුබද්ධ ආයතන සභාපතිවරුන් හා අධ්‍යක්ෂවරුන්ට මූලික වැටුප හැර අන් දීමනා ලබා දීම අත් හිටවිය යුතු බවත්, වැඩසටහනේ ප්‍රගතිය නිරීක්ෂණය කිරීම සඳහා අරගලයේ ක්‍රියාධරයින්, වෘත්තීය සමිති හා බහුජන සංවිධාන සහභාගිත්වය සහිත යාන්ත්‍රණයක් ස්ථාපිත කිරීමත් කළ යුතු බවයි.\nඑසේ ම ආර්ථිකය ස්ථාවර කිරීම වෙනුවෙන් අන්තර් කාලීන ආණ්ඩුවක් යටතේ, උද්ධමනය සහ ආදායම් අහිමි වීම හේතුවෙන් වඩාත් අවදානමට ලක්වී ඇති ප්‍රජාවන්ට සහය දැක්වීමට ප්‍රමුඛත්වය දීමත්, මහජනතාවගේ සහ කර්මාන්තයන්හි අත්‍යවශ්‍ය අවශ්‍යතා බාධාවකින් තොරව සැපයෙන බවට සහතික කිරීමත් සහ එළඹෙන වාරය සඳහා සංචාරකයින් ආකර්ෂණය කර ගැනීමට විශේෂ වැඩසටහනක් දියත් කිරීමත්, විදෙස් රටවල සහ ජාත්‍යන්තර සංවිධානයන්හි සහයෝගය ලබා ගැනීම යන යෝජනා ඔවුන් විසින් යෝජනා කර සිටියි.\nතව ද, රටේ ප්‍රජාතන්ත්‍රවාදය ශක්තිමත් කිරීම සඳහා ව්‍යවස්ථා සංශෝධන කළ යුතු බවට යෝජනා කර සිටින ජාතික ජන බලවේගය කියා සිටින්නේ, විධායක ජනාධිපති ධූරය අහෝසි විය යුතු නමුදු මාස 06ක අන්තර්වාර කාලය තුළ එහි බලතල අඩු විය යුතු බවත්, ස්වාධීන කොමිෂන් සභා ශක්තිමත් කිරීම ඇතුළු ප්‍රජාතන්ත්‍රවාදය ශක්තිමත් කිරීමේ ව්‍යවස්ථාමය සංශෝධන සිදු කිරීමත් කළ යුතු බවයි.\nඑසේ ම දූෂණයට එරෙහි ක්‍රියාමාර්ග නැවත ආරම්භ කිරීම වෙනුවෙන්, සොරා ගත් දේපළ අත්පත් කර ගැනීම සඳහා ජාත්‍යන්තර සහයෝගයෙන් (UNODC and WB) STAR වැඩපිළිවෙළ ලංකාව තුළ ක්‍රියාත්මක කිරීමත්, පැනමා පත්‍රිකා, පැන්ඩෝරා පත්‍රිකා සහ බ්‍රිතානයේ ශ්‍රී ලන්කන් ගුවන්සේවා ගනුදෙනුව වැනි ජාත්‍යන්තර වශයෙන් හෙළිදරව් වී ඇති දූෂණ වංචා සම්බන්ධයෙන් කඩිනමින් රට තුළ පරීක්ෂණ ආරම්භ කිරීමත්, ආන්දෝලනයට තුඩු දී තිබෙන දූෂණ වංචා හා අපරාධ සම්බන්ධ නඩුකරවලට අදාළව නිදහස ලබා දී ඇති නඩු තීන්දු සමාලෝචනය කොට සුදුසු පරිදි අභියාචනා කිරීම හෝ ප්‍රතිශෝධන ඉල්ලීම් සිදුකිරීමත් ජාතික ජන බලවේගය විසින් යෝජනා කර සිටිනවා.\nඑසේ ම දූෂණයට එරෙහි ක්‍රියාමාර්ග ලෙස, නීතිපතිවරයා විසින් ඉල්ලා අස් කරගන්නා ලද නඩුකර නැවත සමාලෝචනය කොට විධිමත්ව නැවත පැවරීමට පියවර ගැනීම, තාක්ෂණික හේතු මත ඉල්ලා අස්කරගෙන ඇති අල්ලස් නඩු අල්ලස් කොමිසම මගින් නැවත පැවරීමට පියවර ගැනීම, වංචා, දූෂණ හා අපරාධ සම්බන්ධයෙන් දැනට අඩාල වී ඇති පරීක්ෂණ කටයුතු කඩිනම් කරවීම යන කාරණා ජාතික ජන බලවේගය විසින් වැඩි දුරටත් යෝජනා කර සිටිනවා.",
       "URL": "https://www.hirunews.lk/310423/රට-ස්ථායිකරණය-වෙනුවෙන්-ජාතික-ජන-බලවේගයෙන්-ප්‍රමුඛතා-පහක්-යෝජනා-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1008"
}