{
       "Source": "hirunews",
       "Timestamp": "Saturday, 22 October 2022 - 19:49",
       "Headline": "පාර්ලිමේන්තුවේ සම්මත වූ විසි දෙක, විසි එක වෙයි (වීඩියෝ)",
       "News Content": "22 වන ආණ්ඩුක්‍රම ව්‍යවස්ථා සංශෝධනය 21 වන ව්‍යවස්ථා සංශෝධනය ලෙස නම් කරන බව අධිකරණ අමාත්‍ය විජයදාස රාජපක්ෂ පවසනවා. ඔහු කියා සිටියේ 22 වන ව්‍යවස්ථා සංශෝධනය, 21 වන ව්‍යවස්ථා සංශෝධනය ලෙස හැඳින්වීම සඳහා කාරක සභා අවස්ථාවේදී ඉදිරිපත් වූ සංශෝධනයට අනුමැතිය හිමිවූ බවයි.\nගෝඨාභය රාජපක්ෂ ජනාධිපති ධුරයට පත්වීමෙන් පසුව ආණ්ඩුක්‍රම ව්‍යවස්ථාවට ගෙන ආ 20 වන සංශෝධනය යළි සංශෝධනයට ලක් කරමින් සමගි ජනබලවේගයේ මහලේකම් රංජිත් මද්දුම බණ්ඩාර විසින් 21 වන ආණ්ඩුක්‍රම ව්‍යවස්ථා සංශෝධනය ඉදිරිපත් කර තිබුණා.\nකෙසේ වෙතත් එම සංශෝධන සම්මත කිරීමට නම් පාර්ලිමේන්තුවේ තුනෙන් දෙකක බහුතර ඡන්දයකින් සහ ජනමත විචාරණයකින් අනුමත කළ යුතු බවටයි ශ්‍රේෂ්ඨාධිකරණය එම අවස්ථාවේ නියෝග කළේ.\nඅදාළ 21 වන සංශෝධනය ඉවත් කරමින් අධිකරණ අමාත්‍ය විජයදාස රාජපක්ෂ 22 වන ආණ්ඩුක්‍රම ව්‍යවස්ථා සංශෝධනය ගෙන එනු ලැබුවේ ඉන් අනතුරුවයි.\nකෙසේ වෙතත්, 22 වන ව්‍යවස්ථා සංශෝධනය, 21 වන ව්‍යවස්ථා සංශෝධනය ලෙස හැඳින්වීමට අධිකරණ අමාත්‍යවරයා විසින් කාරක සභා අවස්ථාවේදී ඉදිරිපත් කළ සංශෝධනයට අනුමැතිය හිමිව ඇති බව සඳහන්.\nමේ අතර, 21 වන ආණ්ඩුක්‍රම ව්‍යවස්ථා සංශෝධනය සම්මත වීමත් සමඟ ද්විත්ව පුරවැසිභාවය හිමි පාර්ලිමේන්තු මන්ත්‍රීවරුන් ධුරයෙන් ඉවත් කිරීම සදහා අධිකරණයට යාමේ අවස්ථාව ජනතාවට හිමිවන බව ජනාධිපති නීතිඥ යූ.ආර්. ද සිල්වා ප්‍රකාශ කළා.\nමේ අතර ද්විත්ව පුරවැසිභාවය හිමි මන්ත්‍රීවරුන් සිටීනම් ඔවුන් පාර්ලිමේන්තුවෙන් ඉල්ලා අස්විය යුතු බව පාර්ලිමේන්තු මන්ත්‍රී මහාචාර්ය චන්න ජයසුමන කියා සිටියා.",
       "URL": "https://www.hirunews.lk/318581/පාර්ලිමේන්තුවේ-සම්මත-වූ-විසි-දෙක-විසි-එක-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=785"
}