{
       "Source": "hirunews",
       "Timestamp": "Sunday, 30 January 2022 - 15:36",
       "Headline": "ගැරඬි ඇල්ල බිලිගත් අතුරුදන් වූ තරුණියගේ සිරුර සොයා ගැනේ (වීඩියෝ)",
       "News Content": "ගැරඬි ඇල්ලේ දිය නෑමේ දී සැඩ දිය පහරට හසුවී ගසාගෙන ගොස් අතුරුදන් ව සිටි තරුණියගේ සිරුර සොයාගෙන තිබෙනවා.\nඊයේ (29) පස්වරුවේ ගැරඬි ඇල්ලේ දියනෑම සඳහා ඇටම්පිටිය - නාවල පාරේ පදිංචි 11 දෙනෙකුගෙන් යුත් කණ්ඩායමක් පැමිණියා.\nමොවුන් දියනාමින් සිටියදී ජල පහරට හසුව තරුණියන් සිව්දෙනෙකු සහ තරුණයෙකු ගසාගෙන ගියා.\nකෙසේවෙතත් දීර්ඝ මෙහෙයුමකින් අනතුරුව ප්‍රදේශවාසීන් සහ පොලීසිය එක්ව එලෙස ගසාගෙන ගිය සයදෙනාගෙන් පස්දෙනෙකුගේ සිරුරු ඊයේ (29) රාත්‍රිය වනවිට සොයා ගැනුණා.\nඑහිදී මියගිය ගැහැනු දරුවන් තිදෙනකුගේ සිරුරු සහ තරුණයාගේ මළසිරුර සොයා ගත්ත ද, 22 හැවිරිදි එක් තරුණියක් අද (30) පස්වරුව වන තෙක් අතුරුදන්ව සිටියා.\nඅඛණ්ඩව කිමිදුම් අංශ මගින් මෙහෙයුම් සිදු කෙරුණේ අතුරුදන් වූ තරුණිය සොයායි.\nඒ අනුවයි, අද පස්වරු 3 ට පමණ අතුරුදන් වූ අනෙක් තරුණියගේ ද මළසිරුර සොයා ගැනුණේ.\nමෙලෙස අතුරුදන් වූ තරුණිය සහ ජීවිතක්ෂයට පත් වූ 23 හැවිරිදි තරුණිය එකම පවුලේ සොහොයුරියන් බවට ද වාර්තා වනවා.",
       "URL": "https://www.hirunews.lk/295668/ගැරඬි-ඇල්ල-බිලිගත්-අතුරුදන්-වූ-තරුණියගේ-සිරුර-සොයා-ගැනේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1387"
}