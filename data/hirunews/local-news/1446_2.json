{
       "Source": "hirunews",
       "Timestamp": "Thursday, 06 January 2022 - 6:56",
       "Headline": "මත්ද්‍රව්‍ය ජාවාරම්කරුවන් දෙදෙනෙකු අත්අඩංගුවට",
       "News Content": "මත්ද්‍රව්‍ය ජාවාරමට සම්බන්ධ දෙදෙනෙකු පිස්තෝල අවියක්, මැගසින් දෙකක් සහ රුපියල් එක්කෝටි හතලිස් ලක්ෂයකට ආසන්න මුදලක් සමඟ පොලිස් විශේෂ කාර්ය බලකාය අත්අඩංගුවට ගෙන තිබෙනවා.\nමෙම මත්ද්‍රව්‍ය ජාවාරම මුහුදු මාර්ගයෙන් බහුදින ධීවර යාත්‍රා උපයෝගි කරගෙන සිදු කරගෙන යනු ලබන අතර තංගල්ල පොලිස් වසමේ දී අත්අඩංගුවට ගත් එක් සැකකරුවෙකු ජාවාරම සඳහා යොදා ගනු ලබන බහුදින ධීවර යාත්‍රාවක නියමුවා වශයෙන් කටයුතු කර ඇති බවයි මූලික විමර්ශනවලදී අනාවරණය වී ඇත්තේ.\nමෙම සැකකරු අවුරුදු 32ක් වයසැති සීනිමෝදර - කොස්කොටුව ප්‍රදේශයේ පදිංචිකරුවෙක්.\nසැකකරු සන්තකයේ තිබී ජාවාරමෙන් උපයාගත් බවට සැක කරන රුපියල් 5014000 මුදලක්, ග්‍රෑම් 377ක් බරින් යුත් රන් ආභරණ, හෙරොයින් ග්‍රෑම් 10ක් සහ දුරකතනයක් ද සොයාගෙන තිබෙනවා.\nමෙම ජාවරම මෙහෙයවනු ලබන ප්‍රධාන සැකකරු ප්‍රදේශයන් පලාගොස් ඇති අතර සැකකරුගේ නිවස පරික්ෂා කිරීමේදී අවුරුදු 60ක් වයසැති ගෝනපීනුවල ප්‍රදේශයේ පදිංචි ප්‍රධාන සැකකරුගේ පියා මත්ද්‍රව්‍ය ජාවාරමට ආධාර අනුබල දීම සම්බන්ධයෙන් අත්අඩංගුවට ගනු ලැබුවා.\nඑම නිවෙසේ තිබී විදේශ රටක නිෂ්පාදිත පිස්තෝල අවියක්, එම මැගසින් 2ක්, ජාවාරමෙන් උපයාගත් බවට සැකකරන රුපියල් 9,002,800ක මුදලක්, සැටලයින් වර්ගයේ දුරකතනයක් සහ ජංගම දුරකතන දෙකක් සෙයාගෙන තිබෙනවා.\nමෙම ජාවාරමට සම්බන්ධ ප්‍රධාන සැකකරු සහ අනෙකුත් සැකකරුවන් අත්අඩංගුවට ගැනීම සඳහා පොලිස් මත්ද්‍රව්‍ය කාර්යාංශය වැඩිදුර විමර්ශන සිදු කරනවා.",
       "URL": "https://www.hirunews.lk/293148/මත්ද්‍රව්‍ය-ජාවාරම්කරුවන්-දෙදෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1446"
}