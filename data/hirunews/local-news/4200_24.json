{
       "Source": "hirunews",
       "Timestamp": "Saturday, 25 November 2017 - 19:30",
       "Headline": "නිවසේ තිබු බඳින තුවක්කුවක් පුපුරා යාමෙන් කාන්තාවකට බරපතල තුවාල",
       "News Content": "බඳින තුවක්කුවක් පුපුරා ගොස් එහි යකඩ බටය හිසෙහි ඇනීමෙන් බරපතළ තුවාල ලැබූ කාන්තාවක් මහනුවර ශික්ෂණ රෝහලට ඇතුළත් කර තිබෙනවා.\nමෙම අනපේක්ෂිත අනතුරුට මුහුණ දුන්නේ බිබිල ඉගිනියාගල ප්‍රදේශයේ පදිංචි 33 හැවිරිදි ඉනෝකා දමයන්ති නම් දෙදරු මවක්.\nඇය සිය නිවස සුද්ද පවිත්‍ර කරමින් සිටියදී ඇද යට තිබූ බදින තුවක්කුවක් පුපුරා ගොස් එහි යකඩ බටය හිස් කබලට වැදී තිබෙනවා.\nඅනතුරෙන් බරපතල තුවාල ලැබූ ඇය කඩිනමින් බිබිල මූලික රෝහලට ඇතුළත් කිරීමට ප්‍රදේශවාසීන් පියවර ගත්තා.\nඅනතුරුව ඉනෝකා වැඩිදුර ප්‍රතිකාර සදහා මහනුවර ශික්ෂණ රෝහල වෙත මාරු කර එවීමට වෛද්‍යවරුන් පියවර ගත්තා.\nමහනුවර ශික්ෂණ රෝහලේ හදිසි ප්‍රතිකාර ඒකකයට ඇතුළත් කළ ඇය ස්නායු ශල්‍ය වෛද්‍ය ඒකකයට ඇතුළත් කල අතර රෝහල් ආරංචිමාර්ග සදහන් කළේ ඇයට අද පස්වරුවේ ශල්‍යකර්මයක් සිදු කළ බවයි.",
       "URL": "https://www.hirunews.lk/176928/නිවසේ-තිබු-බඳින-තුවක්කුවක්-පුපුරා-යාමෙන්-කාන්තාවකට-බරපතල-තුවාල",
       "Category": "Local News",
       "Parent URL": "https://www.hirunews.lk/local-news.php?pageID=4200"
}