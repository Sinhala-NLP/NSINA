{
       "Source": "hirunews",
       "Timestamp": "Saturday, 19 August 2017 - 13:08",
       "Headline": "ඩෙංගු පාලනය වීමක්",
       "News Content": "වසංගතයක් බවට පත්ව තිබූ ඩෙංගු රෝගය මේ වනවිට යම්තාක් දුරකට පාලනය කිරීමට හැකිවී ඇති බව සෞඛ්‍ය අමාත්‍යාංශය පවසනවා.\nඑහි වසංගත රෝග විද්‍යා ඒකකයේ දත්තවලට අනුව මේ සතිය තුළදී ඩෙංගු රෝගීන් වාර්තාවී ඇත්තේ 27 දෙනෙකු පමණයි.\nගතවූ මාස 08 ක කාලය තුළ ඩෙංගු රෝගීන් එක්ලක්ෂ තිස් හත්දහස් දෙසිය හැත්තෑ නමයක් දිවයිනෙන් වාර්තා වූ අතර, ඉන් සියයට 44.53 ක් වාර්තාවූයේ බස්නාහිර පළාතෙන්.\nඩෙංගු රෝගය වසංගතයක් ලෙස පැතිර යාම හේතුවෙන් දිවයිනේ ප්‍රධාන රෝහල් තුළ ඩෙංගු උණ ප්‍රතිකාර ඒකකද ස්ථාපිත කෙරුණා.\nතත්වය පාලනය වීම නිසා මෙලෙස ස්ථාපිත කර ඇති මෙම ප්‍රතිකාර ඒකක රෝහල් තුළින් ඉවත් කර ඩෙංගු රෝගය වැළඳුණු පුද්ගලයින් සාමාන්‍ය වාට්ටු තුළ ප්‍රතිකාර ලබන බවයි සෞඛ්‍ය අමාත්‍යාංශය සඳහන් කළේ.",
       "URL": "https://www.hirunews.lk/168839/ඩෙංගු-පාලනය-වීමක්",
       "Category": "Local News",
       "Parent URL": "https://www.hirunews.lk/local-news.php?pageID=4363"
}