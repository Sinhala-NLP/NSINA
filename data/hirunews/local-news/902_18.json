{
       "Source": "hirunews",
       "Timestamp": "Tuesday, 30 August 2022 - 13:05",
       "Headline": "වායුගෝලයේ කැලඹිල්ලක් - අද සිට තද වැසි",
       "News Content": "දිවයිනට ගිනිකොණ දෙසින් පහල වායුගෝලයේ වර්ධනය වන කැළඹිලි සහගත තත්ත්වය හේතුවෙන් අද සිට දින 3 ක් දිවයිනේ බොහෝ ප්‍රදේශවලට පස්වරුවේ තද වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nමේ හේතුවෙන් ප්‍රදේශ රැසකට අද දිනයේදී මිලිමීටර් 100 ඉක්මවූ ගිගුරුම් සහිත වැසි අපේක්ෂා කරන බවයි එම දෙපාර්තමේන්තුවේ අනාවැකිකරණ අංශයේ අධ්‍යක්ෂිකා ආචාර්ය ශිරෝමණී ජයවර්ධන කියා සිටියේ.\nමේ අතර, පාකිස්තානයට ඇදහැලෙන අධික වර්ෂාවත් සමග ඇති වූ ගංවතුර හේතුවෙන් මියගිය සංඛ්‍යාව 1136 දක්වා ඉහළගොස් තිබෙනවා.\nගෙවුනු පැය 24 තුළ දී පමණක් පුද්ගලයින් 75 දෙනෙකු ගංවතුර හේතුවෙන් ජීවිතක්ෂයට පත්ව ඇති බවයි විදෙස් මාධ්‍ය වාර්තා කළේ.\nමේ වනවිට පාකිස්තාන භූමියේ තුනෙන් එකක්ම ගංවතුරෙන් යටවී ඇති අතර, මිලියන 33 ක් එනම් එරට ජනගහනයෙන් සියයට 15 ක් මේ හේතුවෙන් පීඩාවට පත්ව ඇති බවයි එරට ආපදා කලමනාකරණ අමාත්‍යවරයා සඳහන් කර ඇත්තේ.\nදරුණු ගංවතුරකට පාකිස්ථානය මුහුණදෙන ප්‍රථම අවස්ථාව මෙය වන අතර, ඉන් සිදුව ඇති පාඩුව ඇමෙරිකානු ඩොලර් බිලියන 10 ක්.\nකාලගුණ විපර්යාසය හේතුවෙන් මුහුණදී ඇති ආර්ථිකමය තත්ත්වයට සහය දක්වන ලෙසට පාකිස්ථානය රජය රටවලින් ඉල්ලීමක් ද කර තිබෙනවා.",
       "URL": "https://www.hirunews.lk/314120/වායුගෝලයේ-කැලඹිල්ලක්-අද-සිට-තද-වැසි",
       "Category": "Local News",
       "Parent URL": "https://www.hirunews.lk/local-news.php?pageID=902"
}