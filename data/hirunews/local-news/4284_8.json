{
       "Source": "hirunews",
       "Timestamp": "Saturday, 07 October 2017 - 16:05",
       "Headline": "හම්බන්තොට විරෝධයේදී තරුණයෙකුට පහරදීම ගැන පොලිස්පතිගෙන් වාර්තාවක් කැදවයි",
       "News Content": "හම්බන්තොට ඊයේ පැවති විරෝධතාව අතරතුර ප්‍රදේශය භාර උසස් පොලිස් නිලධාරීයෙකු තරුණයෙකුට පහරදීමේ සිද්ධිය සම්බන්ධයෙන් පොලිස්පතිවරයාගෙන් වාර්තාවක් කැඳවා ඇති බව පොලිස් කොමිසම ප්‍රකාශ කළා.\nඑම කොමිසමේ ලේකම් ආරියදාස කුරේ හිරු ප්‍රවෘත්ති අංශයට කියා සිටියේ වාර්තාව ලැබුණු පසු ලබන බ්‍රහස්පතින්දා කොමිසම රැස්වී ඒ පිළිබඳව සාකච්ඡා  කරන බවයි.\nමේ අතර, එම පහරදීමේ සිද්ධිය සම්බන්ධයෙන් ගාල්ල දිසාව භාර නියෝජ්‍ය පොලිස්පතිවරයා යටතේද පරීක්ෂණයක් ආරම්භ කළ බවයි පොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර සදහන් කළේ.\nමත්තල ජාත්‍යන්තර ගුවන් තොටුපල දීර්ඝ කාලීන බදු පදනම යටතේ ඉන්දියාවට ලබාදීමට එරෙහිව ඒකාබද්ධ විපක්ෂය ඊයේ හම්බන්තොටදී පැවැත් වූ විරෝධතාව විසුරුවා හැරීමට පොලිසිය ජල සහ කඳුළු ගෑස් ප්‍රහාර එල්ල කළා.\nඑහිදී පුද්ගලයින් 28 දෙනෙකු අත්අඩංගුවට ගනු ලැබූ අතර, කාන්තාවන් 07 දෙනෙකුද ඊට ඇතුළත්.\nඔවුන් අධිකරණයට ඉදිරිපත් කිරීමෙන් පසු මේ මස 16 වනදා දක්වා රක්ෂිත බන්ධනාගාරගත කළා.\nමේ අතර, රක්ෂිත බන්ධනාගාරගත කළ පුද්ගලයින්ගේ මූලික අයිතිවාසිකම් කඩ වී ඇති බව ඔවුන් වෙනුවෙන් පෙනී සිටි නීතිඥ චමින්ද සූරියපටබැඳි ඊයේ ප්‍රකාශ කළා.\nඔහු කියා සිටියේ අත්අඩංගුවට ගත් සැකකරුවන් සම්බන්ධයෙන් තිස්සමහාරාම රෝහලේ ශල්‍ය වෛද්‍යවරයාගේ නියෝගයන් නොසලකා හරිමින් පොලිසිය කටයුතු කර ඇති බවයි.\nමේ අතර, අත්අඩංගුවට ගෙන රක්ෂිත බන්ධනාගාරගත කළ සැකකරුවන්ගේ සුවදුක් විමසීම සඳහා පාර්ලිමේන්තු මන්ත්‍රී නාමල් රාජපක්ෂ අද තංගල්ල බන්ධනාගාරය වෙත පැමිණියා.\nපසුව ඔහු මාධ්‍ය වෙත අදහස් දක්වමින් කියා සිටියේ මත්තල ගුවන් තොටුපල බදුදීමට එරෙහිව සිදුකරන සටන අත්නොහරින බවයි.\nඑමෙන්ම, එක්සත් ජාතික පක්ෂයට සම්බන්ධ පිිරිසක් විසිර යන විරෝධතාකරුවන්ට ගල් ප්‍රහාරයක් එල්ල කළ බවට තොරතුරු ලැබී ඇති බව ද මන්ත්‍රීවරයා සදහන් කළා.\nපාර්ලිමේන්තු මන්ත්‍රී ඩලස් අලහප්පෙරුම ද අද පස්වරුවේ රෝහල් ගතව සිටින පිරිසගේ සුවදුක් විමසීමට පැමිණියා.\nඉන් අනතුරුව මාධ්‍ය වෙත අදහස් දැක්වූ මන්ත්‍රීවරයා කියා සිටියේ මෙම සිදුවීම සම්බන්ධයෙන් අත්අඩංගුවට ගත් කාන්තාවන් 7 දෙනා ප්‍රජාතන්ත්‍රවාදී නොවන ලෙස කිසිදු අවස්ථාවක කටයුතු නොකළ බවයි.\nඑමෙන්ම, පොලිස් නිලධාරියෙකු විරෝධතාකරුවෙකුට එල්ල කළ කම්මුල් පහර ප්‍රවෘත්ති විකාශය ඔස්සේ නැරඹූ ජනතාවගේ ඇග සලිත කළ බව ද ඔහු කියා සිටියා.",
       "URL": "https://www.hirunews.lk/172852/හම්බන්තොට-විරෝධයේදී-තරුණයෙකුට-පහරදීම-ගැන-පොලිස්පතිගෙන්-වාර්තාවක්-කැදවයි",
       "Category": "Local News",
       "Parent URL": "https://www.hirunews.lk/local-news.php?pageID=4284"
}