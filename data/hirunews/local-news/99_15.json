{
       "Source": "hirunews",
       "Timestamp": "Monday, 14 August 2023 - 13:07",
       "Headline": "නියඟයෙන් සත්ත්ව පාලනයටත් දැඩි බලපෑම්",
       "News Content": "දිවයිනේ ප්‍රදේශ කිහිපයකට බලපා ඇති වියළි කාලගුණය හමුවේ සත්ව පාලන කටයුතුවලටද දැඩි බලපෑම් එල්ලවී තිබෙනවා.\nවිශේෂයෙන් ගව පාලනයේ දී සතුන්ට අවශ්‍ය පානීය ජලය හිඟකම මෙන්ම තණබිම් වියළී යාමෙන් ඇතිවන ආහාර හිඟයෙන් සතුන් පීඩාවට පත්ව ඇති බවයි කෘෂිකර්ම අමාත්‍යංශය පෙන්වා දෙන්නේ.\nමෙම කරුණු අනාවරණ වුණේ පශු සම්පත් සංවර්ධන නිලධාරීන් සහ කෘෂිකර්ම අමාත්‍යවරයා අතර පැවති සාකච්ඡාවකදියි.\nබහුලව සත්ව පාලනය සිදුකරන දිස්ත්‍රික්ක කිහිපයක්ම නියඟයට ගොදුරු වී තිබෙනවා.\nකෘෂිකර්ම අමාත්‍යවරයා උපදෙස් ලබාදී ඇත්තේ පීඩාවට පත්ව ඇති සත්ත්වයින්ට අවශ්‍ය පානීය ජලය සැපයීමට කඩිනම් වැඩපිළිවෙලක් සකස් කරන ලෙසයි.\nපවතින වියළි කාලගුණය හමුවේ වගා විනාශ වූ ගොවීන්ට ඉතිහාසයේ වැඩිම වන්දි මුදලක් ගෙවීමට ඉදිරියේදී සිදුවනු ඇති බව වලස්මුල්ලේ පැවති ඊයේ (13) වැඩසටහනතකට එක්වෙමින් කෘෂිකර්ම අමාත්‍ය මහින්ද අමරවීර ප්‍රකාශ කළා.\nඑමෙන්ම ගොවිතැන් කටයුතු සඳහා ජලය නොමැතිව රත්නපුර දිස්ත්‍රික්කයේ ගොවීන් දැඩි පීඩාවකට පත්ව තිබෙනවා.\nඔවුන්ගේ නිවෙස්වල පවතින ළිං සිඳීයාම හේතුවෙන් පානීය ජල අර්බුදයකටද තමන් මුහුණපා ඇති බවයි ගොවීන් පවසන්නේ.",
       "URL": "https://www.hirunews.lk/344779/නියඟයෙන්-සත්ත්ව-පාලනයටත්-දැඩි-බලපෑම්",
       "Category": "Local News",
       "Parent URL": "https://www.hirunews.lk/local-news.php?pageID=99"
}