{
       "Source": "hirunews",
       "Timestamp": "Friday, 29 September 2017 - 14:26",
       "Headline": "පළාත් සභා සීමා නිර්ණ කමිටුව ලබන සතියේ",
       "News Content": "පළාත් සභා මැතිවරණ සීමා නිර්ණ කමිටුව ඉදිරි සතිය තුළ පත් කිරීමට නියමිතයි.\nසාමාජිකයින් 05 දෙනෙකුගෙන් සමන්විත පළාත් සභා සීමා නිර්ණ කමිටුව ලබන ඔක්තෝම්බර් මස 6 වනදාට පෙර පත්කරන බවයි රජයේ ආරංචි මාර්ග සදහන් කළේ.\nපළාත් සභා ඡන්ද විමසීම් සංශෝධනය කිරීමේ පනත පසුගිය 20 වනදා තුනෙන් දෙකක බහුතර ඡන්දයෙන් පාර්ලිමේන්තුවේදී සම්මත වුණා.\nඑම පනතට අනුව, පළාත් සභා මැතිවරණය පැවැත්වීමට නම් පළාත් සභා සදහා යළි සීමා නිර්ණය සිදුකළ යුතුයි.\n19 වැනි ආණ්ඩුක්‍රම ව්‍යවස්ථා සංශෝධනයට අනුව, ජාතික සීමා නිර්ණ කොමිසම පත් කර ඇති අතර, ඒ යටතේ පළාත් සභා සීමා නිර්ණය සදහා මෙම කමිටුව පත් කළ යුතු වනවා.\nපාර්ලිමේන්තුවේ සම්මත වූ පළාත් සභා ඡන්ද විමසීමේ සංශෝධන පනතට අනුව සීමා නිර්ණය කිරීමේ කටයුතු මාස 4 කට පෙර අවසන් කළ යුතුයි.\nඒ අනුව, ලබන ජනවාරි මාසය අවසන් වනවිට පළාත් සභාවල සීමා නිර්ණ කටයුතු අවසන් කළ යුතු වනවා.\nතවදුරටත් සීමා නිර්ණය සදහා කාලය ලබා ගැනීමට ආණ්ඩුව අපේක්ෂා කරන්නේ නම් යළි එම යෝජනාව පාර්ලිමේන්තුවට ඉදිරිපත් කර තුනෙන් දෙකක බහුතර බලයක් ලබා ගත යුතුයි.\nනියමිත මාස 4 අවසානයේ සීමා නිර්ණ කටයුතු අවසන් වීමෙන් අනතුරුව ඒ සදහා විරෝධතා ඇත්නම් අභියාචනා ඉදිරිපත් කිරීමට මාස දෙකක කාලයක් හිමිවනවා.\nඒ අනුව, පළාත් සභා ඡන්ද විමසීමේ සංශෝධන පනතට අනුව ලබන වසරේ අප්‍රේල් මාසය පමණ වනවිට පළාත් සභා සීමා නිර්ණය සම්බන්ධයෙන් සියලු කටයුතු අවසන් වීමට නියමිතයි.",
       "URL": "https://www.hirunews.lk/172152/පළාත්-සභා-සීමා-නිර්ණ-කමිටුව-ලබන-සතියේ",
       "Category": "Local News",
       "Parent URL": "https://www.hirunews.lk/local-news.php?pageID=4297"
}