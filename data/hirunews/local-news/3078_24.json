{
       "Source": "hirunews",
       "Timestamp": "Saturday, 26 October 2019 - 12:39",
       "Headline": "නිදහස් පොදුජන සන්ධානයේ තනතුරු ගැන, අවසන් තීරණය සඳුදා",
       "News Content": "ශ්‍රී ලංකා නිදහස් පොදුජන සන්ධානයේ තනතුරු බෙදී යන ආකාරය සම්බන්ධයෙන් අවසන් තීරණයක් ගැනීම සඳහා ලබන සඳුදා කොළඹ දී විශේෂ සාකච්ඡාවක් පැවැත්වීමට නියමිතයි.\nඒ, ශ්‍රී ලංකා පොදුජන පෙරමුණේ සහ ශ්‍රී ලංකා නිදහස් පක්ෂයේ ජ්‍යෙෂ්ඨයින්ගේ ප්‍රධානත්වයෙන්.\nපක්ෂ 20ක සහභාගීත්වයෙන් ලබන බ්‍රහස්පතින්දා මෙම සන්ධානයේ අවබෝධතා ගිවිසුමට අත්සන් තැබීමට නියමිතව තිබෙනවා.\nමෙම නව සන්ධානය සඳහා සම සභාපතිවරුන් ලෙස ජනාධිපති මෛත්‍රීපාල සිරිසේන සහ ශ්‍රී ලංකා පොදුජන පෙරමුණේ නායක විපක්ෂ නායක මහින්ද රාජපක්ෂ පත් කිරීමට නියමිත බවයි ආරංචි මාර්ග අනාවරණ කළේ.\nනව සන්ධානයේ ප්‍රධාන තනතුරු ශ්‍රී ලංකා පොදුජන පෙරමුණ පාර්ශවයට හිමිවීමට නියමිත අතර, එහි ජාතික සංවිධායක ධුරය සහ නියෝජ්‍ය ලේකම් ධුරය ශ්‍රී ලංකා නිදහස් පක්ෂය පාර්ශවයට ලබාදීමට මේ වන විට එකඟතාවකට පැමිණ ඇති බව ද වාර්තා වනවා.\nඑසේම මෙම නව සන්ධානය සඳහා කාරක සභාවක් සහ විධායක සභාවක් ද තෝරා ගැනෙන අතර, විධායක සභාවේ සියයට 51ක බහුතර නියෝජනය ශ්‍රී ලංකා පොදුජන පෙරමුණට ලබාදීමට නියමිත බව එහි ප්‍රකාශකයෙකු සඳහන් කළා.\nමෙම නව සන්ධානය ජනාධිපතිවරණයෙන් අනතුරුව පැවැත්වෙන මහ මැතිවරණය සඳහා තරඟ කරන ඡුන්ද ලකුණ පිළිබදව ද සඳුදා පැවැත්වෙන සාකච්ඡාවේදී අවසන් තීරණයකට එළඹීමටයි නියමිතව ඇත්තේ.",
       "URL": "https://www.hirunews.lk/227018/නිදහස්-පොදුජන-සන්ධානයේ-තනතුරු-ගැන-අවසන්-තීරණය-සඳුදා",
       "Category": "Local News",
       "Parent URL": "https://www.hirunews.lk/local-news.php?pageID=3078"
}