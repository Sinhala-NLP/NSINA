{
       "Source": "hirunews",
       "Timestamp": "Tuesday, 04 April 2023 - 17:02",
       "Headline": "හරක් කටාගේ සහ සලිඳුගේ පෙත්සම් ප්‍රතික්ෂේප කරන්නැයි නීතිපති උසාවියෙන් ඉල්ලයි",
       "News Content": "පසුගිය දා මැඩගස්කරයේ දී අත්අඩංගුවට ගෙන මේ වන විට අපරාධ පරීක්ෂණ දෙපාර්තමේන්තුව භාරයේ රඳවා සිටින ප්‍රබල මත්ද්‍රව්‍ය ජාවාරම්කරුවන් බව කියන නඳුන් චින්තක වික්‍රමරත්න නොහොත් හරක් කටා සහ සළිඳු මල්ෂික ගුණරත්න නොහොත් පානදුරේ කුඩු සලිදුගේ ජීවිතාරක්ෂාව තහවුරු කරන ලෙස ඉල්ලා ගොනු කර ඇති රිට් පෙත්සම් සත්‍ය කරුණු වසන් කරමින් ගොනුකර ඇති බැවින් ඒවා විභාගයට නොගෙන මුල් අවස්ථාවේදී ම නිෂ්ප්‍රභ කරන ලෙස නීතිපතිවරයා අද (04) අභියාචනාධිකරණයෙන් ඉල්ලා තිබෙනවා.\nඅදාළ පෙත්සම් අද අභියාචනාධිකරණයේ සභාපති විනිසුරු නිශ්ශංක බන්දුල කරුණාරත්න සහ ඒ. මරික්කාර් යන මහත්වරුන්ගෙන් සමන්විත අභියාචනාධිකරණ විනිසුරු මඩුල්ල හමුවේ කැඳවූ අවස්ථාවේදී අදාළ පෙත්සම් විරෝධතා ඉදිරිපත් කරමින් නීතිපතිවරයා මේ බව අධිකරණයට දැනුම් දී තිබෙනවා.\nමෙම සැකකරුවන්ගේ ජීවිත ආරක්ෂාව තහවුරු කරන ලෙස ඉල්ලා ගොනු කළ නඩු කටයුත්තක් ඉකුත් මාර්තු මස 29 වැනිදා කොටුව මහේස්ත්‍රාත් අධිකරණය හමුවේ කැඳ වූ බවත් එහි දී මහෙස්ත්‍රාත්වරයා විසින් නියෝගයන් කිහිපයක් නිකුත් කර ඇති බව ද නීතිපතිවරයා ඉදිරිපත් කළ විරෝධතාවල සඳහන් වෙනවා.\nසත්‍ය කරුණුවලින් තොරව හුදෙක් උපකල්පන මත පමණක් පදනම්ව මෙම පෙත්සම් ඉදිරිපත් කර ඇති බවට ද නීතිපතිවරයා චෝදනා කළා.\nමෙම පෙත්සම්වලින් පෙත්සම්කරුවන් ඉල්ලා සිටින සහන මහේස්ත්‍රාත් අධිකරණය මගින් දැනටමත් ලබා දී ඇති බැවින් මෙම පෙත්සම තවදුරටත් පවත්වාගෙන යාමට අවශ්‍යතාවක් මතු නොවන බවත් එම විරෝධතාවල සඳහන් කර තිබෙනවා.\nඑම කරුණු සැලකිල්ලට ගෙන අදාළ පෙත්සම් නිෂ්ප්‍රභ කරන ලෙසත් නීතිපතිවරයා අභියාචනාධිකරණයෙන් වැඩිදුරටත් ඉල්ලා තිබෙනවා.\nඉන් අනතුරුව මෙම විරෝධතාවලට අදාල ප්‍රතිවිරෝධතා තිබේ නම් ඒවා අප්‍රේල් මස 22 දා ට පෙර ගොනුකරන ලෙස අභියාචනාධිකරණ විනිසුරු මඩුල්ල විසින් පෙත්සම්කාර පාර්ශවයේ නීතිඥවරුන්ට නියෝග කළා.\nඉන් අනතුරුව අදාළ පෙත්සම ජූනි මස 7 වන දා සලකා බැලීම සඳහා කැදවන ලෙසත් අධිකරණය නියෝග කළා.",
       "URL": "https://www.hirunews.lk/331705/හරක්-කටාගේ-සහ-සලිඳුගේ-පෙත්සම්-ප්‍රතික්ෂේප-කරන්නැයි-නීතිපති-උසාවියෙන්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=435"
}