{
       "Source": "hirunews",
       "Timestamp": "Wednesday, 29 June 2022 - 18:42",
       "Headline": "දඟ පන්දු යවන්නන්ගේ පාරාදීසේ ශ්‍රී ලංකා කණ්ඩායම ලකුණු 212 කට දැවී යයි - දිනය තුළ කඩුලු 13ක් බිඳ වැටෙයි",
       "News Content": "සංචාරක ඔස්ට්‍රෙලියානු කණ්ඩායම සහ ශ්‍රී ලංකා කණ්ඩායම අතර තරග දෙකකින් සමන්විත ටෙස්ට් ක්‍රිකට් තරගාවලියේ පළමු තරගය අද ගාල්ල ජාත්‍යන්තර ක්‍රිකට් ක්‍රීඩාංගණයේදී ආරම්භ වුණා.\nමේ තරගයේ පළමු දිනය නිමාවන විට සිය පළමු ඉනිම සඳහා පන්දුවට පහර දෙමින් සිටින ඔස්ට්‍රෙලියානු කණ්ඩායම කඩුළු 3 ක් දැවී ලකුණු 98 ක් රැස් කරගෙන සිටියා.\nඒ ශ්‍රී ලංකා කණ්ඩායම පළමුව පන්දුවට පහර දෙමින් සියලුම දෙනා දැවී ලබාගත් ලකුණු 212 ට පිළිතුරු වශයෙන්.\nමේ තරගයේ කාසියේ වාසිය දිනා ගත්තේ ශ්‍රී ලංකා නායක දිමුත් කරුණාරත්න.\nඔහු දෙවරක් නොසිතා දඟ පන්දු යවන්නන්ට ඉතා උචිත ගාලු ක්‍රිකට් ක්‍රීඩාංගනයේ පළමුව පන්දුවට පහරදීමට තීරණය කළා.\nඒ අනුව පළමු කඩුල්ල සඳහා පැතුම් නිශ්ශංක සහ දිමුත් කරුණාරත්න අතරේ ලකුණු 38 ක සම්බන්ධතාවක් ගොඩ ගොඩනැගෙද්දී ලකුණු 23 ක් ලබා සිටි පැතුම් නිශ්ශංක පැට් කමින්ස් ගේ පන්දුවක් හමුවේ ලකුණු විසි 23කට දැවී ගියා.\nඉන් අනතුරුව ශ්‍රී ලංකා පිතිකරුවන්ට පිටියේ ස්ථාවර වීමට ඉඩ නොදුන් ඔස්ට්‍රෙලියානු දඟ පන්දු යවන්නන් තරගයේ වැඩි ඕවර සංඛ්‍යාවක් ක්‍රියාත්මක කරමින් ශ්‍රී ලංකා පිතිකරුවන් දැඩි පීඩනයකට ලක් කළා.\nනායක දිමුත් කරුණාරත්න නේදන් ලියොන්ගේ පන්දුවක් හමුවේ ලකුණු 28කට දැවී ගියේ ඩේවිඩ් වෝනර් රැකගත් උඩ පන්දුවක් හේතුවෙන්.\nඇන්ජලෝ මැතිව්ස් ලකුණු 39 ක් ලබා සිටියදී නේදන් ලියොන්ගේ පන්දුවකට ලබා දුන් උඩ පන්දුව රැක ගත්තේ ඩේවිඩ් වෝනර් විසින්.\nඔස්ට්‍රෙලියානු පන්දු යවන්නන් ට තරමක් හෝ සාර්ථකව මුහුණ දුන් එකම ශ්‍රී ලංකා පිතිකරුවා වූයේ පන්දු 59 කදී ලකුණු 58 ක් රැස් කරගත් නිරෝෂන් දික්වැල්ල පමණයි.\nඔස්ට්‍රෙලියානු පන්දු යවන්නන්ට වැරෙන් පහර දුන් ඔහුගේ ඉනිම තුල හතරේ පහර හයක් අන්තර්ගත වී තිබුණා.\nනිරෝෂන් දික්වැල්ල සහ රමේෂ් මෙන්ඩිස් අතරේ හත් වැනි කඩුල්ල සඳහා ලකුණු 54ක සම්බන්ධතාවක් ද ගොඩ නැඟුණා.\nඑය බිඳ වැටුණේ රමේෂ් මෙන්ඩිස් ලකුණු 22 කට දැවී යාමත් සමඟයි.\nඉන් අනතුරුව කිසිදු ශ්‍රී ලංකා පිතිකරුවකු පිටිය ස්ථාවර නොවූ අතර පන්ඳු ඕවර 59 ක් තුළදී ශ්‍රී ලංකා කණ්ඩායමේ සියලුම ක්‍රීඩකයින් ක්‍රීඩාගාරයට ගොස් තිබුණේ ලකුණු පූරුවේ ලකුණු 212 සටහන්ව තිබියදී.\nපන්දු යැවීමේදී නේදන් ලියොන් ලකුණු 90 කට කඩුලු 5ක් දවා ගත්තා.\nමිෂෙල් ස්වැප්සන් ලකුණු 55 කට කඩුලු තුනයි.\nපිළිතුරු ඉනිම ඇරඹූ ඔස්ට්‍රෙලියානු කණ්ඩායමේ පළමු කඩුල්ල බිඳ වැටෙන්නේ මුළු ලකුණු සංඛ්‍යාව 48 ක් ව තිබියදී.\nඩේවිඩ් වෝනර් ලකුණු 25 ක් ලබා සිටියදී රමේෂ් මෙන්ඩිස් ගේ පන්දුවක් හමුවේ කඩුල්ල මුවා කිරිමේ වරදට හසු වුනා.\nඔහු මෙම ලකුණු 25ක් ලබා ගැනීම සඳහා පන්දු 24 කට පමණක් මුහුණ දුන් අතර ඉන් පන්දු 5ක් ම හතරේ සීමවෙන් එපිටට යොමු කර තිබුණා.\nඉන් අනතුරුව මානස් ලබුෂේන් ලකුණු 13ක් ලබා සිටියදී දැවී ගියේ රමේෂ් මෙන්ඩිස් ගේ පන්දුවක් හමුවේ.\nදඟ පන්දු යවන්නන්ට ඉතා යෝග්‍ය වූ ගාලු තණතීරුවේ අද දිනය තුළ ක්‍රියාත්මක වූ පන්දු ඕවර් 84 න් වේග පන්දු යවන්නන් ක්‍රියාත්මක කර තිබුණේ පන්දු ඕවර 22 ක් පමණයි.\nඊට අමතරව අද දිනය තුලදී බිඳ වැටුනු කඩුලු 13 න් කඩුලු 10 ක්ම සතු වූයේ දෙපිලේ දඟ පන්දු යවන්නන්ටයි.\nඒ අනුව තරගයේ පළමු දිනය නිමාවන විට ඔස්ට්‍රෙලියානු කණ්ඩායම තවත් කඩුලු 7ක් අතැතිව ශ්‍රී ලංකා කණ්ඩායමේ පළමු ඉනිමේ ලකුණු සංඛ්‍යාවට වඩා තවත් ලකුණු\n114 ක් පසු පසින් සිටිනවා.\nහෙට තරගයේ දෙවැනි දිනයයි.",
       "URL": "https://www.hirunews.lk/308551/දඟ-පන්දු-යවන්නන්ගේ-පාරාදීසේ-ශ්‍රී-ලංකා-කණ්ඩායම-ලකුණු-212-කට-දැවී-යයි-දිනය-තුළ-කඩුලු-13ක්-බිඳ-වැටෙයි",
       "Category": "Local News",
       "Parent URL": "https://www.hirunews.lk/local-news.php?pageID=1059"
}