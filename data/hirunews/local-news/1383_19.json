{
       "Source": "hirunews",
       "Timestamp": "Tuesday, 01 February 2022 - 8:36",
       "Headline": "ජනවාරියේ උද්ධමනය තවත් ඉහළට (වීඩියෝ)",
       "News Content": "කොළඹ පාරිභෝගික මිල දර්ශකය මත පදනම්ව මනිනු ලබන මෙරට වාර්ෂික උද්ධමනය ජනවාරි මාසයේ දී සියයට 14.2 දක්වා ඉහළ ගොස් ඇති බව මහබැංකුව පවසනවා.\nදෙසැම්බර් මාසයේදී එය සටහන් වූයේ සියයට 12.1ක් ලෙසයි.\nජනවාරි මාසයේදී ආහාර කාණ්ඩයේ උද්ධමනය සියයට 25ක් දක්වා ඉහළ ගොස් ඇති අතර, සහල්, නැවුම් පළතුරු, කිරි පිටි සහ පාන් මිල සැලකිය යුතු ලෙස ඉහළ යාම ඊට හේතු වී ඇති බවයි මහබැංකුව සඳහන් කළේ.\nආහාර නොවන කාණ්ඩය තුළ පෙට්‍රල්, ඩීසල් සහ බස් ගාස්තු ඉහළ යාම මෙන්ම නිවාස, ජලය, විදුලිය, ගෑස් ආපනශාලා මෙන්ම උසස් අධ්‍යාපන හා වෘත්තීය පුහුණු පාඨමාලා ගාස්තු ඉහළ යාම දැකිය හැකියි.\nමේ අතර, කොළඹ පාරිභෝගික මිල දර්ශකයෙහි වෙනස ද දෙසැම්බර් මාසයේ පැවති සියයට 6 සිට ජනවාරියේ සියයට 6.9 දක්වා ඉහළ ගොස් තිබෙනවා.\nමේ අතර, ජනවාරි මාසයේ දී විදෙස් සංචාරකයින් 82,327 දෙනෙකු මෙරටට පැමිණ ඇති බව සංචාරක සංවර්ධන අධිකාරිය ප්‍රකාශ කළා.\nඉන් 13,478 දෙනෙකු රුසියානු සංචාරකයින් වන අතර, ඉන්දියානුවන් 11,751 දෙනෙකු, යුක්රේන සංචාරකයින් 7774 දෙනෙකු ද පසුගිය මාසයේදී මෙරටට පැමිණ ඇති බවයි එම අධිකාරිය සදහන් කළේ.\nමෙරට කොරෝනා ව්‍යාප්තිය ආරම්භ වීමෙන් පසු වැඩිම සංචාරකයින් පිරිසක් පැමිණියේ පසුගිය දෙසැම්බර් මාසයේ වන අතර එම සංඛ්‍යාව 89,404ක්.",
       "URL": "https://www.hirunews.lk/295837/ජනවාරියේ-උද්ධමනය-තවත්-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1383"
}