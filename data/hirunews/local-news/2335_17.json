{
       "Source": "hirunews",
       "Timestamp": "Friday, 13 November 2020 - 7:50",
       "Headline": "මිනුවන්ගොඩ සහ පෑලියගොඩ කොවිඩ් පොකුර 12,000 ඉක්මවයි",
       "News Content": "තවත් කොරෝනා ආසාදිතයන් 373 දෙනෙකු ඊයේ (12) දිනයේදී වාර්තාවීමත් සමඟ මෙරට සමස්ත ආසාදිතයින් සංඛ්‍යාව 15,723ක් දක්වා ඉහළ ගියා.\nඑමෙන්ම වෛරසය ආසාදනය වීමෙන් මරණ දෙකක් ද ඊයේ වාර්තා වුණා.\nඒ අනුව මෙරට සමස්ත මරණ සංඛ්‍යාව 48ක් දක්වා ඉහල යන බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඊයේ දිනයේ වාර්තා වූ ආසාදිතයන්ගෙන් 369 ක් පෑලියගොඩ කොවිඩ් පොකුරේ ආශ්‍රිතයන් වන අතර ඉතිරි හතර දෙනා එක්සත් අරාබි එමීර් රාජ්‍යයේ සිට මෙරටට පැමිණ නිරෝධායනයට යොමුකර සිටි අය බවද එම දෙපාර්තමේන්තුව කියා සිටියා.\nමිනුවන්ගොඩ සහ පෑලිගොඩ කොවිඞ් පොකුරේ ආසාදිතයන් සංඛ්‍යාව 12,227ක් දක්වා ඉහල යන බවයි ඔවුන් නිකුත් කළ නිවේදනයක දැක්වෙන්නේ.\nඒ අනුව තවදුරටත් රෝහල්ගතව ප්‍රතිකාර ලබන සංඛ්‍යාව 5022ක් වන අතර සුවය ලැබූ සංඛ්‍යාව 10,653ක් බවයි වසංගත රෝග විද්‍යා අංශය සඳහන් කළේ.\nපසුගිය දින කිහිපය තුළ සිදුවූ කොරෝනා මරණ වැඩි සංඛ්‍යාවක් කොළඹ දිස්ත්‍රික්කයෙන් වාර්තාවනවා.\nඑලෙස මියගිය බහුතරයක් විවිධ නිධන්ගත රෝගවලින් ඇතිවූ සංකූලතා මත නිවෙස් තුළදීම මියගොස් තිබුණා.\nමාසයකුත් දින 15 කට ආසන්න කාලයක් තුළදී කොරෝනා මරණ 37 ක් වාර්තා වී ඇති අතර, පසුගිය සිකුරාදා සිට මේ දක්වා දින හතක් තුළ මරණ 17 ක් වාර්තාවීමද විශේෂත්වයක්.\nඅකුරණ සෞඛ්‍ය වෛද්‍ය නිලධාරී කොට්ඨාසය තුළින් වෛරසය ආසාදනය වූ 12 දෙනෙකු ඊයේ වාර්තාවී තිබෙනවා.\nකුරුණෑගල ප්‍රදේශයේ ව්‍යාපාරික ආයතනයක සේවය කර පැමිණීම හේතුවෙන් නිරෝධායනයට ලක් කළ පුද්ගලයින් 35 දෙනෙකුට සිදුකළ පී.සී.ආර්. පරීක්ෂණවලිනුයි මොවුන් ආසාදිතයන් බවට තහවුරු කරගෙන ඇත්තේ.\nඑමෙන්ම කොළඹ මහල් නිවාස සංකීර්ණවල රැඳි සිටින පුද්ගලයින් සෞඛ්‍ය අමාත්‍යාංශය විසින් ලබාදී ඇති නිසි සෞඛ්‍ය උපදෙස් පිළි නොපදින්නේ නම් දැඩි අවදානමක් ඇතිවිය හැකි බවට මහජන සෞඛ්‍ය පරීක්ෂකවරුන් අනතුරු අඟවනවා.\nමෙවන් පසුබිමක මහල් නිවාස සංකීර්ණවල රැඳී සිටින ජනතාව නිසි සෞඛ්‍යාරක්ෂිත ක්‍රමවේද අනුගමනය කරමින් ක්‍රියාකළ යුතු බවටයි මහජන සෞඛ්‍ය පරීක්ෂකවරුන්ගේ සංගමයේ ලේකම් මහේන්ද්‍ර බාලසූරිය සඳහන් කළේ.\nමේ අතර ශ්‍රී ලංකාවට පැමිණීමට  නොහැකිව එක්සත් අරාබි එමීර් රාජ්‍යයේ සහ ජපානයේ රැඳී සිටි ශ්‍රී ලාංකිකයන් 36 දෙනෙකු ඊයේ සහ අද දිවයිනට පැමිණියා.",
       "URL": "https://www.hirunews.lk/254598/මිනුවන්ගොඩ-සහ-පෑලියගොඩ-කොවිඩ්-පොකුර-12000-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=2335"
}