{
       "Source": "hirunews",
       "Timestamp": "Friday, 25 March 2016 - 13:33",
       "Headline": "දින 3 කින් වැසි - විදුලි බලාගාර ජලාශවල ජල මට්ටම තවදුරටත් පහළ බසී",
       "News Content": "තවත් දින 03 කින් වියළි කාලගුණික තත්ත්වය පහව යනු ඇති බව කාලගුණ විද්‍යා දෙපාර්තමේන්තුව පවසනවා.\nඑහි කාර්යයේ නියුතු කාලගුණ විද්‍යාඥ එස්.ප්‍රේමලාල් සඳහන් කළේ අප්‍රේල් මාසය පුරාවට දිවයිනේ බොහෝ ප්‍රදේශවලට අඛණ්ඩ වැසි අපේක්ෂා කරන බවයි.\nකෙසේ වෙතත්, මාස කිහිපයක් තිස්සේ බලපා ඇති වියළි කාලගුණික තත්ත්වය හේතුවෙන් මේ වනවිට දිවයිනේ සියලූ ජලාශවල ජල මට්ටම් පහත වැටී තිබෙනවා.\nජල විදුලිය උත්පාදනය කරන ප්‍රධාන ජලාශවල ජල මට්ටම 40% ක් දක්වා පහත වැටී ඇති බවයි වාර්තා වන්නේ.\nඑම ජලාශවල ඉතිරිව ඇති ජල ධාරිතාවයද විදුලි උත්පාදනයට භාවිත කිරීමට නොහැකි තත්ත්වයක් උද්ගතව ඇත්තේ පානය කිරීමට සහ කෘෂි වගා කටයුතු සඳහා ජලය අවශ්‍ය වීම හේතුවෙන්.\nජල විදුලි උත්පාදනයේ මතුව ඇති අවදානම්කාරී තත්ත්වය තවදුරටත් ඉදිරියට පැවතුනහොත් විකල්ප ක්‍රම පිළිබදව අවධානය යොමුකරන බවයි විදුලිබල මණ්ඩලයේ සාමාන්‍යාධිකාරී එම්.පී.වික්‍රමසේකර කියා සිටියේ.\nපවතින අධික වියළි කාලගුණය හේතුවෙන් මධ්‍යම කඳුකරයේ ප්‍රදේශ කිහිපයක ජල උල්පත් ද සිඳී ගොස් ඇති බව පරිසර සංවිධාන පෙන්වා දෙනවා.\nමධ්‍යම කඳුකරයේ කුඩා දිය ඇලි බොහොමයක් සිඳී ගොස් ඇති අතර, විශාල ප්‍රමාණයේ දියඇලිවලින් විහිදෙන ජල ධාරිතාවය අවම වී ඇති බවයි වාර්තා වන්නේ.\nමේ අතර, විදුලිබලය උත්පාදනය කරන ජලාශවලට වර්ෂාව ප්‍රාර්ථනා කරමින් ජය ශ්‍රී මහා බෝධියට පැන් පූජා කිරීමේ ආගමික උත්සවයක් අද (25) පස්වරුවේ විදුලිබල හා පුනර්ජනනීය බලශක්ති අමාත්‍ය රංජිත් සියඹලාපිටියගේ ප්‍රධානත්වයෙන් පැවැත්වීමට නියමිතයි.",
       "URL": "https://www.hirunews.lk/129344/දින-3-කින්-වැසි-විදුලි-බලාගාර-ජලාශවල-ජල-මට්ටම-තවදුරටත්-පහළ-බසී",
       "Category": "Local News",
       "Parent URL": "https://www.hirunews.lk/local-news.php?pageID=5116"
}