{
       "Source": "hirunews",
       "Timestamp": "Thursday, 26 April 2018 - 12:51",
       "Headline": "පාර්ලිමේන්තුව රැස් කරන්න තවත් ගැසට් නිවේදනයක් එන ලකුණු",
       "News Content": "නව පාර්ලිමේන්තු සැසිවාරය ආරම්භ කරන වේලාව සඳහන් කරමින් පසුගියදා ජනාධිපති ලේකම් කාර්යාලය විසින් නිකුත් කළ අති විශේෂ ගැසට් පත්‍රයේ ද දෝෂ පවතින බව නීතිවේදීන් පෙන්වා දෙනවා.\nපසුගිය 23 වනදා ජනාධිපති ලේකම්වරයා විසින් මෙම ගැසට් පත්‍රය නිකුත් කළේ පාර්ලිමේන්තුවේ වාර අවසාන කරමින් අප්‍රේල් මස 12 වනදා නිකුත් කළ ගැසට් පත්‍රයේ නව සැසිවාරය ආරම්භ කරන වේලාව සඳහන් වී නොතිබීම හේතුවෙන්.\n70 වන ව්‍යවස්ථාවේ 04 වැනි අනු ව්‍යවස්ථාවෙන් පැවරී ඇති බලතල ප්‍රකාරව ලබන මැයි මස 08 වනදින පස්වරු 2 යි 15ට ශ්‍රී ජයවර්ධනපුර පාර්ලිමේන්තු රැස්වීම් ශාලාවේදී පාර්ලිමේන්තුව රැස්වන ලෙස එමගින් දක්වා තිබුණා.\nකෙසේ වෙතත් මෙම අති විශේෂ ගැසට් පත්‍රය නිකුත් කර තිබෙන්නේ ඊට අදාල නොවන අනු ව්‍යවස්ථාවක් ඇතුලත් කරමින් බවයි කොළඹ විශ්වවිද්‍යාලයේ නීති පීඨයේ ජ්‍යේෂ්ඨ කතිකාචාර්ය ආචාර්ය ප්‍රතිභා මහානාමහේවා හිරු ප්‍රවෘත්ති අංශයට සඳහන් කළේ.\nපාර්ලිමේන්තුවේ වාර අවසාන කිරීම සහ නව සැසිවාරය කැදවීම සිදු කළ යුත්තේ 70 වන ව්‍යවස්ථාවේ පළමුවැනි අනු ව්‍යවස්ථාවෙන් ජනාධිපතිවරයා වෙත පැවරී ඇති බලතලවලට අනුවයි.\nඑහෙත් මෙම අතිවිශේෂ ගැසට් පත්‍රය නිකුත් කර තිබෙන්නේ වාර අවසාන කරනවිට කටයුතු නිම කර නොමැති කරුණු පිළිබඳව පාර්ලිමේන්තුවේ මීලඟ සභා වාරයේදී ඉදිරි පියවර පාර්ලිමේන්තුවට බලය පවරා ඇති 70 වන ව්‍යවස්ථාවේ 04 වැනි අනු ව්‍යවස්ථාව යටතේයි.\nඑම නිසා මෙය සංශෝධනය කර යලි ගැසට් පත්‍රයක් නිකුත් කළ යුතු බවයි නීතිඥ ප්‍රතිභා මහානාමහේවා වැඩිදුරටත් සඳහන් කළේ.\nඅප මේ සම්බන්ධයෙන් රජයේ මුද්‍රණයාලාධිපති ගංගානි ලියනගේ ගෙන් කළ විමසීමකදී ඇය කියා සිටියේ මෙය තම ආයතනයේ දෝෂයක් නොවන බවයි.\nජනාධිපති ලේකම් කාර්යාලයෙන් එවන ලද ගැසට් නිවේදන පත්‍රිකාව එලෙසම මුද්‍රණය කිරීමට කටයුතු කළ බව ඇය සඳහන් කළා.\nකෙසේ වෙතත් වේලාව සඳහන් කර දෙවන වරට නිකුත් කළ ගැසට් නිවේදනය කිසියම් පාර්ශවයකට අභියෝගයට ලක් කළ හැකි බැවින් මෙම දෝෂය නිවැරදි කිරීම සඳහා යළි ගැසට් නිවේදනයක් නිකුත් කිරීමට සිදුවනු ඇති බවයි හිරු ප්‍රවෘත්ති අංශයට අදහස් දක්වමින් පාර්ලිමේන්තුවේ උසස් නිලධාරියෙකු ද කියා සිටියේ.",
       "URL": "https://www.hirunews.lk/189299/පාර්ලිමේන්තුව-රැස්-කරන්න-තවත්-ගැසට්-නිවේදනයක්-එන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=3973"
}