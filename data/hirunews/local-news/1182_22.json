{
       "Source": "hirunews",
       "Timestamp": "Sunday, 08 May 2022 - 18:32",
       "Headline": "හයිලෙවල් ඇරෙයි බේස්ලයින් වැසෙයි (වීඩියෝ)",
       "News Content": "ගෑස්, ඉන්ධන සහ භූමි තෙල් ලබාගැනීම සඳහා අදත් ප්‍රදේශ රැසක ජනතාව දිගු පෝලිම්වල රැදී සිටි අතර ඇතැම් ස්ථානවල ජනතාව මාර්ග අවහිර කරමින් විරෝධතාවල ද නිරත වුණා.\nඉන් එක් විරෝධතාවක් නාවින්න මං සන්ධියේදී පැවති අතර ඒ හේතුවෙන් පැය 9කට ආසන්න කාලයක් හයිලෙවල් මාර්ගයේ ගමනාගමනයට නාවින්න මංසන්ධියෙන් බාධා එල්ල වුණා.\nගෑස් ලබාදෙන ලෙස ඉල්ලා ප්‍රදේශවාසීන් පිරිසක් නාවින්න මං සන්ධියට පැමිණ විරෝධතාවක් ආරම්භ කරනු ලැබුවේ පෙරවරු 8.30ට පමණයි.\nපසුව ඔවුන් හයිලෙවල් මාර්ගය අවහිර කරමින් විරෝධතාවයේ නිරතවීම හේතුවෙන් රථ වාහන ගමනාගමනයට ද බාධා වූ අතර පොලීසිය එම ස්ථානයට පැමිණීමත් සමග උණුසුම් තත්ත්වයක් ද මතුවුණා.\nඅනතුරුව තවත් පිරිසක් එම ස්ථානයට පැමිණ මාර්ගය අවහිර කරමින් රැදී සිටින විරෝධතාකරුවන්ට ඉන් ඉවත් වන ලෙසට දැනුම් දුන්නේ රථ වාහන ගමනාගමනයට බාධා එල්ල වීම හේතුවෙන්.\nඑහිදී විරෝධතාකරුවන් සහ එම ස්ථානයට පැමිණි පිරිස අතර ගැටුමක් ද හට ගත්තා.\nකෙසේ වෙතත්, පසුව පොලීසිය ද මැදිහත් වී ගැටුම සමතයකට පත්කර තිබෙනවා.\nමේ අතර, තවත් ප්‍රදේශ රැසක ගෑස් ලබාදෙන ලෙස ඉල්ලා පැවැත්වූ විරෝධතා හේතුවෙන් ගමනාගමනයට බාධා එල්ල වූ අතර අද පස්වරුවේ දෙමටගොඩ මංසන්ධියේ ද ගෑස් ඉල්ලා සිදුකළ විරෝධතාවක් හේතුවෙන් බේස්ලයින් මාර්ගයේ ගමනාගමනයට බාධා එල්ල වුණා.\nඑමෙන්ම, ආමර්වීදිය ප්‍රදේශයේදී ගෑස් බෙදා දීමක් අතරතුර කලහකාරී ලෙස හැසිරුණු ප්‍රදේශවාසීන් පිරිසක් බලහත්කාරයෙන් ගෑස් සිලින්ඩර් රැගෙන ගොස් තිබෙනවා.\nපොලීසිය සදහන් කළේ ගෑස් සිලින්ඩර් 52ක් එලෙස ප්‍රදේශවාසීන් විසින් රැගෙන ගොස් ඇති බවයි. සිද්ධිය සම්බන්ධයෙන් දෙදෙනෙකු අත්අඩංගුවට ගෙන තිබෙනවා.\nගෑස් නොමැතිවීම හේතුවෙන් ප්‍රදේශ රැසක ආපනශාලා ද වසා දමා ඇති අතර, ඇතැම් ආපනශාලා දර ලිප් භාවිතා කරමින් ආහාර පිළියෙල කර ගන්නා ආකාරයක් දක්නට ලැබුණා.\nමේ අතර, ඉන්ධන අර්බුදය ද තවමත් විසදුම් ලැබී නැහැ.\nඉන්ධන සහ ගෑස් අර්බුදයට විසඳුම් ඉල්ලා ග්‍රෑන්ඩ්පාස් ප්‍රදේශයේ ජනතාව කොස්ගස් මංසන්ධියේ සිට බේස්ලයින් මාර්ගයට පිවිසෙන අතුරු මාර්ග අවහිර කරමින් අද පෙරවරුවේ විරෝධතාවක නිරත වුණා.",
       "URL": "https://www.hirunews.lk/303856/හයිලෙවල්-ඇරෙයි-බේස්ලයින්-වැසෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1182"
}