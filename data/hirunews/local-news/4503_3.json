{
       "Source": "hirunews",
       "Timestamp": "Tuesday, 23 May 2017 - 16:48",
       "Headline": "හික්කඩුවේ වෙඩි තැබීමකින් දෙදෙනෙකු මරුට (ඡායාරූප)",
       "News Content": "හික්කඩුව ප්‍රාදේශීය ලේකම් කාර්යාලය ඉදිරිපිට පිහිටි ස්ටිකර් අලෙවි සැළක සිදුවූ වෙඩි තැබීමකින් පුද්ගලයින් දෙදෙනෙකු ජීවිතක්ෂයට පත්වුණා.\nවෙඩි තැබීමෙන් පසු මෙම පුද්ගලයින්  කරාපිටිය ශික්ෂණ රෝහල වෙත ඇතුළත් කෙරුණා.\nඔවුන් රෝහල් ගතකරන විටත් මියගොස් සිටි බවයි පොලීසිය සඳහන් කළේ.\nහික්කඩුව ප්‍රාදේශීය ලේකම් කාර්යාලය අසල ඇති මුද්‍රණාල ගොඩනැගිල්ලක් තුලදී මෙම වෙඩි තැබීම සිදුව ඇත්තේ අද පස්වරු 4.15 ට පමණයි.\nයතුරුපැදියකින් පැමිණි නාඳුනන පුද්ගලයන් දෙදෙනෙකු වෙඩි තැබීම සිදුකර පළාගොස් තිබෙනවා.\nමියගොස් ඇත්තේ දොඩම්දුව කුමාරකන්ද ප්‍රදේශයේ පදිංචි 26 හැවිරිදි තරුණයෙක් සහ දොඩම්දුව ප්‍රදේශයේම පදිංචි 24 හැවිරිදි අයෙක්.\nවෙඩි තැබීමට හේතුවක් හෝ සැකකරුවන් කිසිවෙකුත් මෙතෙක් අනාවරණ වී නැහැ.\nසිද්ධිය පිළිබඳ හික්කඩුව පොලිසිය විශේෂ විමර්ශණයක් ආරම්භ කර තිබෙනවා.\nරත්ගම ප්‍රාදේශීය සභාවේ හිටපු සභාපති මනෝජ් මෙන්ඩිස් සහ පොඩි ලැසී නැමති පාතාල සාමාජිකයාගේ කල්ලි අතර පවතින ගැටුමක ප්‍රතිඵලයක් ලෙස මෙම වෙඩි තැබීම සිදුව ඇති බවට පොලීසිය සැක කරනවා.\nඡායාරූප - හිනිදුම රවින්ද්‍ර චන්ද්‍රලාල්",
       "URL": "https://www.hirunews.lk/161976/හික්කඩුවේ-වෙඩි-තැබීමකින්-දෙදෙනෙකු-මරුට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4503"
}