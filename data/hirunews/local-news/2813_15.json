{
       "Source": "hirunews",
       "Timestamp": "Monday, 06 April 2020 - 7:54",
       "Headline": "“රට වෙනුවෙන් හිරු” සහන යාත්‍රා ක්‍රියාන්විතය කොළඹ, ගම්පහ සහ ගාල්ල යන දිස්ත්‍රික්ක තුන කේන්ද්‍ර කරගනිමින් - (වීඩියෝ සහ ඡායාරූප)",
       "News Content": "කොරෝනා වෛරසය ව්‍යාප්තවීමත් සමඟ දැඩි දුෂ්කරතා මැද, සරණක් අවැසිව සිටින අපේම ජනතාව වෙනුවෙන් ක්‍රියාත්මක “රට වෙනුවෙන් හිරු” සහන යාත්‍රා ක්‍රියාන්විතය කොළඹ, ගම්පහ සහ ගාල්ල යන දිස්ත්‍රික්ක තුන කේන්ද්‍ර කරගනිමින් ඊයේ දිනයේදීත් ක්‍රියාත්මක වුණා.\nපන්සලේ, පල්ලියේ, කෝවිලේ, පුදබිමේ වැඩ සිටින අති පූජනීය මහා සංඝරත්නය ප්‍රධාන පූජකවරුන්ගේත්, ළමා නිවාසවල රැඳී සිටින දූ දරුවන්ගේත්, වැඩිහිටි නිවාසවල තනි වූ වැඩිහිටියන්ගේත් ඕනෑ එපාකම් සපුරාලීම වෙනුවෙන් මෙවර හිරු පෙරමුණ ගෙන සිටිනවා.\nමේ අතර, කොරෝනා වෛරසය ආසාදනය වීමේ වැඩි අවදානමක් ඇති වැඩිහිටියන් ඉන් ආරක්ෂා කර ගැනීම සඳහා හිරු මාධ්‍ය ජාලය ආරම්භ කළ වැඩිහිටි නිවාස විෂබීජහරණය කිරීමේ තවත් අදියරක් ඊයේ කහතුඩුව - ඉමා වැඩිහිටි නිවාසය සහ පොල්ගස්ඕවිට - තුසිතා වැඩිහිටි නිවාස කේන්ද්‍ර කර ගනිමින් සිදුකෙරුණා.\nමෙම සම්පූර්ණ ක්‍රියාවලියම වෘත්තීමය සේවාවන් සපයන පුද්ගලයන් යොදාගෙන නිසි සෞඛ්‍යාරක්ෂිත ක්‍රම උපයෝගී කර ගනිමින් ක්‍රියාත්මක වීම විශේෂත්වයක්.\n077 303 59 30\nදුරකතන අංකය ඇමතීමෙන් අවශ්‍යතාවය ඇති වැඩිහිටි නිවාස වෙත මෙම සේවාව සපයා ගත හැකියි.\nඑමෙන්ම, හිරු සහන යාත්‍රා ක්‍රියාන්විතයට සමගාමීව හිරු මාධ්‍ය ජාලය ශ්‍රී ලංකා රතු කුරුස සමාජය හා එක්ව ක්‍රියාත්මක කළ පොදු ස්ථාන විෂබීජහරණය කිරීමේ වැඩසටහන මිරිහාන, බොරලැස්ගමුව, කොහුවල, දෙහිවල, ගල්කිස්ස, අඟුලාන සහ මොරටුව යන පොලිස් ස්ථානයන් හිදී සිදුකෙරුණා.",
       "URL": "https://www.hirunews.lk/238022/රට-වෙනුවෙන්-හිරු-සහන-යාත්‍රා-ක්‍රියාන්විතය-කොළඹ-ගම්පහ-සහ-ගාල්ල-යන-දිස්ත්‍රික්ක-තුන-කේන්ද්‍ර-කරගනිමින්-වීඩියෝ-සහ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2813"
}