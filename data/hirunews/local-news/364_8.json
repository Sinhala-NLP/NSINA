{
       "Source": "hirunews",
       "Timestamp": "Sunday, 07 May 2023 - 8:15",
       "Headline": "දෙවන දිනටත් හිරු උත්තම ධාතු වන්දනාව තිස්සමහාරාම පුද බිමේ දී",
       "News Content": "උතුම් සම්බුදු තෙමගුල වෙනුවෙන් හිරු මාධ්‍ය ජාලය සංවිධානය කරන හිරු උත්තම ධාතු වන්දනා - කපිලවස්තුපුර නිසැක ශ්‍රී සර්වඥ ධාතු වන්දනාව ඓතිහාසික තිස්සමහාරාම පුදබිමේදී අද දෙවන දිනටත් පැවැත්වෙනවා.\nඊයේ (06) උදෑසන සිට බැතිමතුන් අති විශාල පිරිසක් ධාතූන් වහන්සේ වැඳ පුදා ගැනීම සඳහා පැමිණි අතර ඔවුන් වෙනුවෙන් සියලු පහසුකම් සම්පාදනය කර තිබෙනවා.\nහිරු මාධ්‍ය ජාලයේ සභාපති රේනෝ සිල්වා මහතාගේ සංකල්පයක් අනුව වසර ගණනාවක් පුරා හිරු උත්තම ධාතු වන්දනා - කපිලවස්තුපුර නිසැක ශ්‍රී සර්වඥ ධාතු වන්දනාව ක්‍රියාත්මක වන්නේ බැතිමතුන්ගේ නොමඳ ආශිර්වාදය මධ්‍යයේයි.\nවස්කඩුව ශ්‍රී සුභූති විහාරස්ථානයේ තැන්පත් කර තිබූ කපිලවස්තුපුර නිසැක ශ්‍රී සර්වඥධාතූන් වහන්සේ මෙන්ම බුදුරජාණන් වහන්සේගේ පාත්‍රා ධාතූන් වහන්සේ ද තිස්සමහාරාම පුදබිමට සුබ මොහොතින් වැඩම කරවීමෙන් අනතුරුවයි එම කටයුතු ඇරඹුණේ. ධාතූන් වහන්සේ වෙනුවෙන් සිදු කෙරෙන පුද පූජා කටයුතු එම අවස්ථාවේ සිටම නිසි පරිදි සිදු කෙරුණා.\nහිරු මාධ්‍ය ජාලයේ සභාපති රේනෝ සිල්වා මහතාගේ සුරතින් ධාතු මන්දිරය තුළ කපිලවස්තුපුර නිසැක ශ්‍රී සර්වඥ ධාතුන් වහන්සේ තැන්පත් කරනු ලැබුවා. කපිලවස්තුපුර නිසැක ශ්‍රී සර්වඥ ධාතුන් වහන්සේ වැඳ පුදාගැනීම සඳහා මේ වනවිටත් ජනතාව දිගු පෝලිම්වල රැඳී සිටිනවා.\nහිරු උත්තම ධාතු වන්දනා - කපිලවස්තුපුර නිසැක ශ්‍රී සර්වඥ ධාතු වන්දනාව හෙට දිනය දක්වා පැවැත්වීමට නියමිතයි.",
       "URL": "https://www.hirunews.lk/334454/දෙවන-දිනටත්-හිරු-උත්තම-ධාතු-වන්දනාව-තිස්සමහාරාම-පුද-බිමේ-දී",
       "Category": "Local News",
       "Parent URL": "https://www.hirunews.lk/local-news.php?pageID=364"
}