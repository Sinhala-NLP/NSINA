{
       "Source": "hirunews",
       "Timestamp": "Friday, 02 February 2018 - 13:18",
       "Headline": "රාජකීයන් පිළිගැනීමේ නීතිමාලාවේ නිවේදනය ගැන විදේශ අමාත්‍යාංශ්‍යයෙන් ප්‍රකාශයක්",
       "News Content": "බ්‍රිතාන්‍ය රාජකීයන් පිළිගැනීමේදී ශ්‍රී ලාංකිකයින් විසින් පිළිපැදිය යුතු නීති මාලාවක් ඇතුළත් කරමින් සමාජජාල වෙබ් අඩවි ඔස්සේ ප්‍රචාරය වන නිවේදනයේ කිසිදු සත්‍යතාවයක් නොමැති බව විදේශ කටයුතු අමාත්‍යාංශය පවසනවා.\nඑම අමාත්‍යාංශය සඳහන් කළේ බ්‍රිතාන්‍ය රාජකීයන් පිළිගැනීමේ කමිටුව නමින් නිකුත් කර ඇති මෙම අසත්‍ය නිවේදනය පිළිබඳව සොයා බැලීමක් සිදුකළ බවයි.\nමෙරට 70 වන නිදහස් දින උත්සවයේ විශේෂ ආරාධිතයෙකු ලෙස සහභාගිවීමට දෙවැනි එලිසබත් මහ රුජිණගේ පුත්‍රයෙකු වන එඩ්වඩ් කුමරු සහ ඔහුගේ ආර්යාව මෙරටට පැමිණ තිබෙනවා.\nඔවුන් දින 05 ක් ශ්‍රී ලංකාවේ රැඳී සිටින අතර, එම කාල සීමාව තුළ බ්‍රිතාන්‍ය රාජකීයන්ට ශ්‍රී ලාංකිකයන්ට ගරු කළ යුතු ආකාරය බව පවසමිනුයි මෙම නිවේදනය නිකුත් කර ඇත්තේ.\nමෙම අසත්‍ය නිවේදනයට රාජකීය ආචාර ආඥා පනත නම් නීතියක් පදනම් කරගෙන ඇති බවද දක්වා තිබෙනවා.\nරාජකීයන් ඉදිරියේදී හිස්වැසුම් ගැලවීම, හඬ නගා කතා කිරීමෙන් වැළකීම, රාජකීයයන්ගේ මුහුණ දෙස ඍජුව බැලීමෙන් වැළකීම සිදුකළ යුතු බව අදාළ නිවේදනයේ සඳහන්.\nඑමෙන්ම, රාජකීයන්ගේ ඡායාරූප ගැනීම තහනම් කර ඇති අතර, කාන්තාවන් රාජකීයන් අසලට ගොස් දණ නමා ආචාර කළ යුතු බව ද සමාජ ජාලා වෙබ් අඩවි ඔස්සේ ප්‍රචාරය වන නිවේදනයේ සඳහන් වනවා.\nඑය නිකුත් කර ඇත්තේ බ්‍රිතාන්‍ය රාජකීයන් පිළිගැනීමේ කමිටුවේ ලේකම් නමැත්තෙකුගේ අත්සනින් යුතුවයි.\nමේ සම්බන්ධයෙන් ඒකාබද්ධ නිවේදනයක් නිකුත් කරමින් විදේශ අමාත්‍යාංශය සහ ශ්‍රී ලංකාවේ බ්‍රිතාන්‍ය මහ කොමසාරිස් කාර්යාලය පවසන්නේ සමාජ ජාලවල සංසරණයවන අදාළ නිවේදනය ව්‍යාජ එකක් බවයි.\nවිදේශ අමාත්‍යාංශය හෝ බ්‍රිතාන්‍ය මහ කොමසාරිස් කාර්යාලය බ්‍රිතාන්‍ය රාජකීයයන් පිළිගැනීමේ කමිටුව නමින් කමිටුවක් පිහිටුවා නොමැති බවද එහි සඳහන්.\nසමාජ ජාල වෙබ් අඩවි ඔස්සේ ප්‍රචාරය වන මෙම නිවේදනය පිිළිබඳව අප පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර ගෙන් ද විමසීමක් කළා.\nඔහු සඳහන් කළේ එහි කිසිදු සත්‍යතාවයක් නොමැති බව මූලික විමර්ශනවලදී අනාවරණය වූ බවයි.\nසමාජ ජාල වෙබ් අඩවි ඔස්සේ ප්‍රචාරය වන ලිපිය පහතින්.",
       "URL": "https://www.hirunews.lk/182698/රාජකීයන්-පිළිගැනීමේ-නීතිමාලාවේ-නිවේදනය-ගැන-විදේශ-අමාත්‍යාංශ්‍යයෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=4096"
}