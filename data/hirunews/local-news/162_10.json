{
       "Source": "hirunews",
       "Timestamp": "Saturday, 22 July 2023 - 10:11",
       "Headline": "ඇමරිකානු නාවික හමුදාවේ මෙහෙයුම් ප්‍රධානී ධුරයක් ප්‍රථම වරට කාන්තාවකට",
       "News Content": "ජනාධිපති ජෝ බයිඩ්න් විසින් ඇමරිකානු නාවික හමුදා මෙහෙයුම් ප්‍රධානී ධුරයක් සඳහා කාන්තා අද්මිරාල්වරියක් තෝරාගෙන තිබෙනවා.\nමෙලෙස පෙන්ටගනයේ හමුදා සේවා ශාඛාවක ප්‍රධානියා ලෙස කාන්තාවක් නම් කළ පළමු අවස්ථාවද මෙයයි.\nදැනට නාවික හමුදාවේ උප මෙහෙයුම් ප්‍රධානී ලෙස කටයුතු කරන 58 හැවිරිදි ලීසා ෆ්‍රැන්චෙට්ටි මෙම තනතුරට පත් කිරීම එක්සත් ජනපද හමුදාවේ ස්ත්‍රී පුරුෂ සමාජභාවය පිළිබඳ බාධකයක් බිද දැමූ ඓතිහාසික පියවරක් ලෙසයි විදෙස් වාර්තා පෙන්වා දෙන්නේ.\nඑමෙන්ම වසර 38 ක අත්දැකීම් ඇති නාවික හමුදාවේ තරු හතරේ අද්මිරාල් නිලය ලබාගත් දෙවන කාන්තාවද ලීසා ෆ්‍රැන්චෙට්ටි බවයි තම තීරණය ප්‍රකාශයට පත් කරමින් ජනාධිපති ජෝ බයිඩ්න් ප්‍රකාශ කළේ.\nකෙසේ වෙතත් ඇමරිකානු ජනාධිපතිවරයාගේ මෙම පත් කිරීම සෙනෙට් සභාව විසින් තහවුරු කළ යුතුයි.",
       "URL": "https://www.hirunews.lk/342098/ඇමරිකානු-නාවික-හමුදාවේ-මෙහෙයුම්-ප්‍රධානී-ධුරයක්-ප්‍රථම-වරට-කාන්තාවකට",
       "Category": "Local News",
       "Parent URL": "https://www.hirunews.lk/local-news.php?pageID=162"
}