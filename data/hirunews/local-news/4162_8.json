{
       "Source": "hirunews",
       "Timestamp": "Thursday, 21 December 2017 - 15:59",
       "Headline": "පොහොට්ටුවට අදත් අපල",
       "News Content": "එළඹෙන පළාත් පාලන මැතිවරණයට අදාළව ආයතන 248 ක් සඳහා වන නාමයෝජනා භාර ගැනීම අද (21) මධ්‍යහ්න 12 න් අවසන් වුණා.\nනාමයෝජනා භාර ගැනීමෙන් අනතුරුව විරෝධතා දැක්වීමට පැයක කාලයක් ලබාදුන් අතර, ඒ අනුව පිළිගත් දේශපාලන පක්ෂ 12 ක සහ ස්වාධීන කණ්ඩායම් 06 ක නාමයෝජනා ප්‍රතික්ෂේප වී තිබෙනවා.\nශ්‍රී ලංකා පොදුජන පෙරමුණ අනුරාධපුර දිස්ත්‍රික්කයේ තිරප්පනේ ප්‍රාදේශීය සභාවට නාමයෝජනා පත්‍රය ප්‍රතික්ෂේප වුණේ විධිමත් පරිදි පක්ෂ ලේකම්වරයාගේ අත්සන සහතික කර නොතිබීම හේතුවෙන්.\nශ්‍රී ලංකා පොදුජන පෙරමුණ යාපනය දිස්ත්‍රික්කයේ පළාත් පාලන ආයතන 04 ක් සඳහා ලබාදුන් නාමයෝජනා ප්‍රතික්ෂේප වී ඇති බව දිස්ත්‍රික් තේරීම් භාර නිලධාරී එන්.වේදනායගන් යාපනයේ පැවති මාධ්‍ය හමුවකදී ප්‍රකාශ කළා.\nඒ අනුව යාපනය මහ නගර සභාව, වලිකාමම් උතුර, වලිකාමම් නැගෙනහිර සහ ඩෙල්ෆ් යන ප්‍රාදේශීය සභා සඳහා පොදුජන පෙරමුණ ලබාදුන් නාමයෝජනා ප්‍රතික්ෂේප වී තිබෙනවා.\nප්‍රමාණවත් පරිදි කාන්තා නියෝජනය ඇතුළත් කර නොතිබීම නිසා ශ්‍රී ලංකා මුස්ලිම් කොංග්‍රසය වැලිගම ප්‍රාදේශීය සභාවට ඉදිරිපත් කළ නාමයෝජනා පත්‍රයද ප්‍රතික්ෂේප වුණා.\nඑමෙන්ම, ඔවුන් කුරුණෑගල දිස්ත්‍රික්කයේ රිදීගම ප්‍රාදේශීය සභාවට භාරදුන් නාමයෝජනා පත්‍රයද ප්‍රතික්ෂේප වී තිබෙනවා.\nඑසේම, යහපාලනය සඳහා වූ ජාතික පෙරමුණ මහව ප්‍රාදේශීය සභාවට, ප්‍රජාතන්ත්‍රවාදී ජාතික පෙරමුණ පොල්ගහවෙල ප්‍රාදේශීය සභාවට, මව්බිම ජනතා පක්ෂය දික්වැල්ල මාතර - දික්වැල්ල ප්‍රාදේශීය සභාවට ඉදිරිපත් කළ නාමයෝජනා පත්‍රද ප්‍රතික්ෂේප වුණා.\nජනසෙත පෙරමුණ කටුනායක - සීදුව නගර සභාවට ඉදිරිපත් කළ නාමයෝජනා පත්‍ර ප්‍රතික්ෂේප වුණේ නියමිත අපේක්ෂකයින් සංඛ්‍යාව නාමයෝජනා පත්‍රයට ඇතුළත් නොකිරීම හේතුවෙන්.\nඑසේම කොළඹ මහ නගර සභාවට ජාතික ජනතා පක්ෂය සහ ශ්‍රී ජයවර්ධනපුර කෝට්ටේ මහ නගර සභාවට එක්සත් සමාජවාදී පක්ෂය ඉදිරිපත් කළ නාමයෝජනා පත්‍රද ප්‍රතික්ෂේප වූ අතර, නාමයෝජනා භාර ගැනීමෙන් අනතුරුව පැවති මාධ්‍ය හමුවට එක්වෙමින් කොළඹ දිස්ත්‍රික් තේරීම් භාර නිලධාරී සුනිල් කන්නන්ගර කියා සිටියේ පිළිගත් දේශපාලන පක්ෂ 60 ක් සහ ස්වාධීන කණ්ඩායම් 13 ක් ඉදිරිපත් කළ නාමයෝජනා පත්‍ර පිළිගත් බවයි.\nමේ අතර, ඇල්පිටිය ප්‍රාදේශීය සභාවට ප්‍රජාතන්ත්‍රවාදී එක්සත් ජාතික පෙරමුණ ඉදිරිපත් කළ නාමයෝජනා පත්‍රය, මඩකලපුව දිස්ත්‍රික්කයේ මඩකලපුව මහ නගර සභාවට අකිල ඉලංගෙයි තමිල් කොංග්‍රසය සහ කෝරලේ පත්තු උතුර ප්‍රාදේශීය සභාව සඳහා ජාතික ජනතා පක්ෂය ඉදිරිපත් කළ නාමයෝජනා පත්‍රද ප්‍රතික්ෂේප වුණා.\nඑමෙන්ම, ලංකා සම සමාජ පක්ෂය නුවරඑලිය ප්‍රාදේශීය සභාවට ඉදිරිපත් කළ නාමයෝජනා පත්‍රයද ප්‍රතික්ෂේප වී තිබෙනවා.\nස්වාධීන කණ්ඩායම් ආයතන කිහිපයක් සඳහා ඉදිරිපත් කළ නාමයෝජනා පත්‍රද ප්‍රතික්ෂේප වී වුණා.\nඑලෙස නාමයෝජනා ප්‍රතික්ෂේප වුණේ කල්මුණේ මහ නගර සභාවට, කැස්බෑව නගර සභාවට සහ පොල්පිතිගම, නාත්තන්ඩිය, කිලිනොච්චිය යන ප්‍රාදේශීය සභාවලට ස්වාධීන කණ්ඩායම් ලබාදුන් නාමයෝජනා පත්‍රයි.\nඇප මුදල් තැන්පත් නොකිරීම සහ ලබාදී තිබූ කාලය නිමාවීමෙන් අනතුරුව නාමයෝජනා පත්‍ර භාරදීම හේතුවෙන් එම නාමයෝජනා පත්‍ර ප්‍රතික්ෂේප වුණා.\nමේ අතර, පුත්තලම දිස්ත්‍රික් ලේකම් කාර්යාලයේදී අද (21) නාමයොජනා භාරදීමෙන් අනතුරුව හිටපු අමාත්‍ය මිල්රෝයී ප්‍රනාන්දු සහ ශ්‍රී ලංකා පොදුජන පෙරමුණ නියෝජනය කරන පළාත් සභා මන්ත්‍රී ටෙ‍්‍රවින් ප්‍රනාන්දු අතර උණුසුම් තත්ත්වයක් ඇතිවුණා.\nඒ, දෙපිරිසම ජයග්‍රහණය කරන බවට ඝෝෂාකිරීමට යාමත් සමඟයි.\nඅද නාමයෝජනා භාරදීමෙන් අනතුරුව එක්සත් ජාතික පක්ෂය සහ ශ්‍රී ලංකා පොදුජන පෙරමුණ මැතිවරණ නීති උල්ලංඝනය කරමින් නගර කිහිපයක පෙළපාලිවල නිරත වූ බවයි හිරු වාර්තාකරුවන් සඳහන් කළේ.\nඔවුන් කෑගල්ල මූලස්ථාන පොලිසිය ඉදිරිපිටින්ද එලෙස පෙළපාලිවලින් ගමන් කර තිබෙනවා.",
       "URL": "https://www.hirunews.lk/178976/පොහොට්ටුවට-අදත්-අපල",
       "Category": "Local News",
       "Parent URL": "https://www.hirunews.lk/local-news.php?pageID=4162"
}