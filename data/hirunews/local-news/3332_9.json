{
       "Source": "hirunews",
       "Timestamp": "Monday, 27 May 2019 - 12:53",
       "Headline": "ජවිපෙ සහ ටෙලෝ, බදියුදීන්ට එරෙහි වේ",
       "News Content": "අමාත්‍ය රිෂාඞ් බදියුදීන්ට එරෙහිව ඉදිරිපත් කර ඇති විශ්වාසභංග යෝජනාවට සහය දැක්වීමට ජනතා විමුක්ති පෙරමුණ සහ දෙමල ජාතික සංවිධානය නියෝජනය කරන ටෙලෝ සංවිධානය තීරණය කර තිබෙනවා.\nටෙලෝ සංවිධානයේ ඉහල පෙළේ නායකයන්ගේ හමුවක් ඊයේ පැවැත් වූ අතර එහිදී මෙම තීරණය ගත් බවයි එහි නායක පාර්ලිමේන්තු මන්ත්‍රී සෙල්වම් අඩෙක්කලනාදන් සඳහන් කළේ.\nදෙමල ජාතික සන්ධානය, ඉලංගෙයි තමිල් අරසු පක්ෂය, ටෙලෝ සහ ප්ලොට් සංවිධානවලින් සැදුම් ලබන අතර, ටෙලෝ සංවිධානය නියෝජනය කරමින් සෙල්වම් අඩෙක්කලනාදන් සහ කේ. කෝදීෂ්වරම් පාර්ලිමේන්තුවේ අසුන් ගෙන සිටිනවා.\nදෙමළ සන්ධානයේ මන්ත්‍රීවරුන් 14 දෙනෙකු මේ වනවිට පාර්ලිමේන්තුව නියෝජනය කරන අතර තමිල් අරසු පක්ෂය නියෝජනය කරන චාල්ස් නිර්මනලාදන් මන්ත්‍රීවරයා පසුගියදා සඳහන් කළේ අමාත්‍ය රිෂාඞ් බදියුදීන්ට එරෙහිව ඉදිරිපත් වූ විශ්වාසභංග යෝජනාවට තමන් සහය පළ කරන බවයි.\nදෙමළ ජාතික සන්ධානය යටතේ මන්ත්‍රීවරුන් 16 දෙනෙකු පාර්ලිමේන්තුවට තේරී පත්වු අතර, ඉන් එක් මන්ත්‍රීවරයෙකු ඒකාබද්ධ විපක්ෂයට සහය පළ කරමින් ඊට එක්වුණා.\nඑමෙන්ම අනෙක් මන්ත්‍රීවරයා පාර්ලිමේන්තුව නියෝජනය කරන්නේ ස්වාධීනවයි.\nඒකාබද්ධ විපක්ෂය නියෝජනය කරන මන්ත්‍රීවරුන් 64 දෙනෙකු අත්සන් තැබූ විශ්වාසභංග යෝජනාව පසුගියදා කථානායකවරයාට ඉදිරිපත් කෙරුණු අතර ඒ සම්බන්ධයෙන් නිදහස් පක්ෂයේ තීරණය මෙතෙක් දැනුම්දී නැහැ.\nඑක්සත් ජාතික පක්ෂයේ පාර්ලිමේන්තු මන්ත්‍රී නිරෝෂන් පෙරේරා විශ්වාසභංග යෝජනාවට පක්ෂ වන බව දැනටමත් ප්‍රකාශ කර අවසන්.\nඑම පක්ෂයේ හෙක්ටර් අප්පුහාමි සහ කාවින්ද ජයවර්ධන යන මන්ත්‍රීවරුන් විශ්වාසභංගයේදී ගන්නා තීරණය මෙතෙක් නිශ්චිතව දැනුම්දී නොමැති නමුත් ඔවුන් ඊට පක්ෂවන බවට ඉඟි පළ කරමින් සිටිනවා.\nජනතා විමුක්ති පෙරමුණ නියෝජනය කරමින් මන්ත්‍රීවරුන් හයදෙනෙකු පාර්ලිමේන්තුව නියෝජනය කරන අතර, අමාත්‍ය රිෂාඞ් බදියුදීන්ට එරෙහිව ඉදිරිපත් වී ඇති විශ්වාසභංග යෝජනාව සම්බන්ධයෙන් එම පක්ෂයේ ප්‍රචාරක ලේකම් පාර්ලිමේන්තු මන්ත්‍රී විජිත හේරත් කොළඹ අද පැවති මාධ්‍ය හමුවකදි  අදහස් දක්වමින් කියා සිටියේ ඊට පක්ෂව ඡුන්දය ලබාදෙන බවයි.",
       "URL": "https://www.hirunews.lk/217174/ජවිපෙ-සහ-ටෙලෝ-බදියුදීන්ට-එරෙහි-වේ",
       "Category": "Local News",
       "Parent URL": "https://www.hirunews.lk/local-news.php?pageID=3332"
}