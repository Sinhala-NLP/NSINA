{
       "Source": "hirunews",
       "Timestamp": "Sunday, 29 October 2017 - 11:09",
       "Headline": "ඌරු කොටුව එපා - මහනුවරදී විරෝධතාවයක්",
       "News Content": "මහනුවර හේවාහැට මොරගොල්ල ප්‍රදේශයේ පිහිටි කිරිමැටිය වත්තේ ඌරු කොටුවක් පවත්වාගෙන යාම හේතුවෙන් ප්‍රදේශවාසීන් දැඩි දුෂ්කරතාවයකට පත්ව සිටිනවා.\nප්‍රදේශයේ ජනතාව ඊයේ (28) උදෑසන එම ඌරු කොටුව ඉදිරිපිට විරෝධතාවයකද නිරත වුණා.\nඔවුන් ප්‍රකාශ කරන්නේ ඌරු කොටුවෙන් නිකුත්වන දුර්ගන්ධය සහ අපද්‍රව්‍ය හේතුවෙන් තමන් දැඩි දුෂ්කරතාවයට පත්ව ඇති බවයි.\nඌරු කොටුවෙන් බැහැර කරන අපජලය ඒ අසල ඇති ජලාශයට එකතු කරන බවත් ඒ මගින් ජල මූලාශ්‍ර විනාශ වන බවයි ප්‍රදේශවාසීන් පෙන්වා දෙන්නේ.\nමේ සම්බන්ධයෙන් ප්‍රදේශයේ දේශපාලන බලධාරින්, පොලිසිය සහ ග්‍රාම නිළධාරී දැනුවත් කළද මෙතෙක් විසඳුම් නොලැබුණ බවටයි ඔවුන් චෝදනා කරන්නේ.\nමීට පෙර, රජයට අයත්ව තිබූ මෙම ඉඩමේ සාරවත්ව තේ වගා කර තිබූ අතර වර්තමානයේ එය බදු පදනම යටතේ පෞද්ගලික ආයතනයක් විසින් ලබාගෙන ඇති බවයි වාර්තා වන්නේ.\nඅදාළ පෞද්ගලික ආයතනය විසින් මෙහි පදිංචි කම්කරුවන් නොමග යවමින් ඌරු කොටුව පවත්වාගෙන යන බව සඳහන්.\nමහනුවර - හේරත් ඒකනායක",
       "URL": "https://www.hirunews.lk/174710/ඌරු-කොටුව-එපා-මහනුවරදී-විරෝධතාවයක්",
       "Category": "Local News",
       "Parent URL": "https://www.hirunews.lk/local-news.php?pageID=4247"
}