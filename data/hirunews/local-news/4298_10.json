{
       "Source": "hirunews",
       "Timestamp": "Thursday, 28 September 2017 - 17:37",
       "Headline": "ගල්කිස්සේ කලහකාරී සිද්ධියේ විමර්ශණ CCD යට",
       "News Content": "මියන්මාර සරණාගතයන් පිරිසක් සිටි ගල්කිස්ස ප්‍රදේශයේ නිවසක් ආසන්නයේ ඇතිවු කලහකාර සිද්ධිය සම්බන්ධ පරීක්ෂණ කොළඹ අපරාධ කොට්ඨාශයට භාරදී තිබෙනවා.\nමීට සුලු වේලාවකට පෙර නියෝගය ලබාදුන්නේ වැඩබලන පොලිස්පති සී ඩී වික්‍රමරත්න විසින්.\nඑමෙන්ම මෙම සිද්ධියට අදාළව රූපවාහිනී ආයතනවලින් සංස්කරණය නොකළ දර්ශණ ලබා ගැනීමට ගල්කිස්ස මහේස්ත්‍රාත් අධිකරණයෙන් නියෝගයක් ද ලබාගෙන ඇති බවයි පොලිසිය කියාසිටියේ.\nමේ අතර, මානව හිමිකම් කොමිෂන් සභාවේ විමර්ශන අංශයේ නියෝජිතයින් පිරිසක් බූස්ස කදවුර වෙත රැගෙන ගිය මියන්මාර සරණාගතයින්ගේ ආරක්ෂාව සම්බන්ධයෙන් සොයා බැලීමට අද (28) එහි ගොස් තිබුණා.\nඑම කොමිෂන් සභාවේ කොමසාරිස් ජනාධිපති නීතිඥ සාලිය පීරිස් හිරු ප්‍රවෘත්ති අංශයට අදහස් දක්වමින් කියා සිටියේ මෙම පිරිස සම්බන්ධයෙන් පොලිසිය, ආගමන විගමන දෙපාර්තමේන්තුව යන අංශ ඇතුළත් වන පරිදි විශේෂ පරීක්ෂණයක් ලබන සදුදා  පැවැත්වීමට බලාපොරොත්තු වන බවයි.\nමෙරට මුහුදු සීමාවේදී අත්අඩංගුවට ගත් රෝහින්ග්‍යා සරණාගතයින් පිළිබද කටයුතු කිරීමේදී රජය පිළිගත් නීති රාමුවෙන් හෝ නිසි ක්‍රියාපටිපාටියෙන් බැහැරව ක්‍රියා කර නොමැති බවයි නීතිය හා සාමය සහ දක්ෂිණ සංවර්ධන අමාත්‍යාංශය සදහන් කළේ.\nභික්ෂුන් වහන්සේ සරණාගත පිරිස් වෙත හිරිහැර කිරීම ශිෂ්ඨ සම්පන්න සමාජයක සිදුනොවිය යුත්තක් බව ජනතා විමුක්ති පෙරමුණ මෙම සිද්ධිය සම්බන්ධයෙන් නිවේදනයක් නිකුත් කරමින් ප්‍රකාශ කළා.\nමේ අතර, හම්බන්තොට ප්‍රදේශයේ අද (28) පැවති ජන හමුවකට එක්වෙමින් අමාත්‍ය මහින්ද අමරවීර කියා සිටියේ ශ්‍රී ලංකාව තුළ සරණාගතයින් පදිංචි කර ගැනීමේ කිසිදු අවශ්‍යතාවක් රජයට නොමැති බවයි.\nමේ අතර, සිංහල රාවය සංවිධානයේ සභාපති පූජ්‍ය අක්මීමන දයාරතන හිමියන් කොළඹ අද (28) පැවති මාධ්‍ය හමුවකට එක්වෙමින් සදහන් කළේ ගල්කිස්සේදී පොලිසිය නිසි පරිදි ක්‍රියා කළේ නම් එවැනි කලහකාරි තත්ත්වයක් ඇති නොවන බවයි.\nමේ අතර, රජය ජනතාව නිසි පරිදි දැනුවත් කළේ නම්, මෙවැනි ගැටලූවක් ඇති නොවන බවයි පෙරටුගාමී සමාජවාදී පක්ෂයේ අධ්‍යාපන ලේකම් පුබුදු ජයගොඩ කොළඹ අද (28) පැවති මාධ්‍ය හමුවකට එක්වෙමින් කියා සිටියේ.\nමියන්මාර රොහින්ග්‍යා සරණාගතයින් පිරිසක් ගල්කිස්ස ප්‍රදේශයේ නිවසක රඳවා සිටින බව පවසමින් භික්ෂූන් වහන්සේ ඇතුළු පිරිසක් එම නිවස ඉදරිපිටට පැමිණ පසුගියදා විරෝධය පළ කළා. එහිදී ඇතිවූයේ උණුසුම් තත්ත්වයක්.\nවීසා නොමැතිව කන්කසන්තුරේ ප්‍රදේශයේ සිටියදී අත්අඩංගුවට ගෙන සිටි 30 දෙනෙකුට ආසන්න මියන්මාර ජාතිකයින් පිරිසක් එක්සත් ජාතීන්ගේ මැදිහත් වීමෙන් ගල්කිස්සේ පිහිටි තෙමහල් නිවසක ඳවා සිටින බව පොලීසිය සඳහන් කළා.\nසරණාගතයින්ට විරෝධය පළ කිරීමට භික්ෂූන්වහන්සේ ඇතුළු පිරිස එම ස්ථානයට පැමිණියේ පෙරවරුවේයි.\nඅනතුරුව පොලිසිය මියන්මාර ජාතිකයින් පිරිස ගල්කිස්ස පොලීසිය වෙත රැගෙන ගියා.\nපොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේ ආරක්ෂාව සඳහා ඔවුන් මෙලෙස රැගෙන ගිය බවයි.\nපැය කිහිපයක් ගල්කිස්ස පොලීසියේ රඳවාගෙන සිටි පිරිස නැවත ඔවුන් රැදී සිටි නිවස වෙතම ගෙන ඒමට කටයුතු කල අතර ඊට විරුද්ධවු භික්ෂූන් වහන්සේ නැවත වරක් දැඩි විරෝධය පළ කිරීමත් සමඟ ඇති වූයේ උණුසුම් තත්ත්වයක්.\nදෙවන වතාවටත් එදින පස්වරුවේ භික්ෂූන් වහන්සේලා ඇතුලූ පිරිස විරෝධතාව දැක්වීමත් සමග මෙම මියන්මාර සරණාගතයන් පිරිස යළි පොලිස් භාරයට ගෙන පසුව බූස්ස රැඳවුම් කඳවුර වෙත යොමු කළා.\nමේ අතර මෙම සිද්ධිය පාර්ශව රැසක දැඩි විවේචනයට ලක්වුනා.\nමියන්මාර ජාතිකයන් පිරිසට එල්ල වූ විරෝධය සම්බන්ධයෙන් කණස්සල්ල පළ කරන බව එක්සත් ජාතීන්ගේ සරණාගතයින් පිළිබඳ මහ කොමසාරිස් කාර්යාලය සඳහන් කළා.\nනිවේදනයක් නිකුත් කරමින් එම කාර්යාලය සඳහන් කළේ තම කාර්යාලය ඒ පිළිබඳව අවධානය යොමුකරන බවයි.\nඅදාළ රැඳවුම් මධ්‍යස්ථානයේ වැඩි වශයෙන් මියන්මාර ජාතික කාන්තාවන් සහ ළමයින් රඳවා සිටි බව සඳහන් කළ ඔවුන්, මෙම පිරිස ශ්‍රී ලංකා නාවික හමුදාව විසින් මුහුදේදී ගලවාගත් අය බවටයි පෙන්වා දී ඇත්තේ.\nපසුගිය අප්‍රේල් මාසයේදී මොවුන් ගලවා ගැනීමෙන් අනතුරුව ආරක්ෂිත ස්ථානයකට යොමු කළ බවත් එම නිවේදනයේ සඳහන්.",
       "URL": "https://www.hirunews.lk/172080/ගල්කිස්සේ-කලහකාරී-සිද්ධියේ-විමර්ශණ-ccd-යට",
       "Category": "Local News",
       "Parent URL": "https://www.hirunews.lk/local-news.php?pageID=4298"
}