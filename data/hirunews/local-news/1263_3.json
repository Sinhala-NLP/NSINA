{
       "Source": "hirunews",
       "Timestamp": "Tuesday, 29 March 2022 - 13:59",
       "Headline": "ශ්‍රී ලංකාවට තවත් ලෝක ශ්‍රේණිගත කිරීමක ඉහළ ස්ථානයක් (වීඩියෝ)",
       "News Content": "ශ්‍රී ලංකාව ලොව වාර්තාගත උද්ධමනයක් ඇති රටවල් අතරින් ශීඝ්‍රයෙන් ඉහළට යමින් සිටින බව ජෝන් හොප්කින්ස් විශ්ව විද්‍යාලයේ කීර්තිමත් අර්ථ ශාස්ත්‍රඥයෙකු වන ස්ටීව් හෑන්ක් ඔහුගේ නවතම ශ්‍රේණිගත කිරීම ඉදිරිපත් කරමින් සඳහන් කරනවා.\nසිය ට්විටර් ගිණුම ඔස්සේ පණිවිඩයක් නිකුත් කරන ස්ටීව් හෑන්ක් පවසන්නේ ශ්‍රී ලංකාව තුළ පවතින ජවන උද්ධමන වේගය ලෝක ශ්‍රේණිගත කිරීම්වල ඉහළට පැමිණීමට බලපෑම් කරන බවයි.\nමේ අර්බුදයෙන් ගොඩ ඒමට නම් ශ්‍රී ලංකාව සිදු කළ යුතු ප්‍රමුඛ කාර්යය ලෙස ඔහු නැවත වතාවක් අවධාරණය කරන්නේ, මුදල් මණ්ඩල මූල්‍ය පරිපාලන ක්‍රමයක් කරා ශ්‍රී ලංකාව යොමුවිය යුතු බවට යි.\nවර්ෂ 1884 සිට 1950 දක්වා එම ක්‍රමය ශ්‍රී ලංකාව තුළ ක්‍රියාත්මක වූ බවත් ඒ හරහා අතිශය සාර්ථක ප්‍රතිඵල මෙරට ආර්ථිකය විසින් නෙළා ගත් බවත් ඔහු සඳහන් කරනවා.\nස්ටීව් හෑන්ක් ගේ නවතම ශ්‍රේණිගත කිරීම් අනුව ශ්‍රී ලංකාව මේ වන විට පසු වන්නේ ලොව වැඩිම උද්ධමන වේගයක් ඇති ලයිස්තුවේ 6 වන ස්ථානයේයි.\nමෙම ලැයිස්තුවේ පළමු වන ස්ථානයේ වෙනුසුවේලාව පසු වන අතර ස්ටීව් හෑන්ක්ගේ ශ්‍රේණිගත කිරීම් අනුව එහි උද්ධමන වේගය 146%ක්.\nදෙවන ස්ථානය සිම්බාබ්වේ රජය පසුවන අතර එහි උද්ධමන වේගය දැක්වෙන්නේ 134%ක් ලෙසින්.\nලෙබනනය මෙම ලැයිස්තුවේ තුන්වන ස්ථානයේ පසුවන අතර එහි උද්ධමන වේගය 117%ක්.\nපිළිවෙලින් තුර්කිය සහ සුඩානය මම ශ්‍රේණිගත කිරීමේ හතරවන සහ පස්වන ස්ථානවල පසු වන අතර 6 වන ස්ථානයේ පසුවන ශ්‍රී ලංකාවේ උද්ධමන වේගය සටහන් වන්නේ 55% ක් ලෙසින්.\nමෙම ශ්‍රේණිගත කිරීම් සඳහා ස්ටීව් හෑන්ක් අවසාන වශයෙන් සැලකිල්ලට ගෙන ඇත්තේ 2022 වසරේ ජනවාරියේ දී මෙරට භාණ්ඩ හා සේවාවන් සඳහා පැවති මිල ගනන්.\nමේ අතර මෙම ලැයිස්තුවේ ඒ ඒ රටවලට අදාළ මහ බැංකු හරහා නිකුත් කරන නිල උද්ධමන වේගයන්ද සටහන් කර ඇති අතර පසුගිය ජනවාරියේදී ස්ටීව් හෑන්ක් ගේ නිගමනයන් මෙරට උද්ධමනය වේගය 55%ක් වෙද්දී ශ්‍රී ලංකා මහා බැංකු වාර්තාවන්හි එම අගය සටහන් කර ඇත්තේ 14.5%ක් ලෙසින් වීමත් විශේෂත්වයක්.\nමීට අමතරව යුක්‍රේනය සමග යුධ ගැටුමකට මැදි වූ රුසියාව මෙම ලැයිස්තුවේ ශ්‍රේණි ගත කිරීම් වල පහළ පැමිණ ඇති අතර ඔවුන් රැඳී සිටින්නේ අටවන ස්ථානයේ යි.\nරුසියාවේ උද්ධමන වේගය දැක්වෙන්නේ 44%ක් ලෙසින්.",
       "URL": "https://www.hirunews.lk/300700/ශ්‍රී-ලංකාවට-තවත්-ලෝක-ශ්‍රේණිගත-කිරීමක-ඉහළ-ස්ථානයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1263"
}