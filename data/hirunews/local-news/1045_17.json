{
       "Source": "hirunews",
       "Timestamp": "Tuesday, 05 July 2022 - 11:26",
       "Headline": "පාර්ලිමේන්තුව විනාඩි 10කට කල් තැබෙයි",
       "News Content": "ජාතික ජන බලවේගයේ නායක අනුර කුමාර දිසානායක ඉදිරිපත් කරන මාස 6ක වැඩපිළිවෙල සාර්ථක වන්නේ නම්, තමන් තමන් ධුරයෙන් ඉල්ලා අස්වීමට සූදානම් බව අග්‍රාමාත්‍ය රනිල් වික්‍රමසිංහ අද පාර්ලිමේන්තුවේදී ප්‍රකාශ කළා.\nවිශේෂ ප්‍රකාශයක් සිදුකරමින් අග්‍රාමාත්‍යවරයා මේ බව සඳහන් කළ අතර, එම ප්‍රකාශය සිදු කරන විට ජනාධිපති ගෝඨාභය රාජපක්ෂ ද සභා ගර්භයට පැමිණ අසුන් ගෙන සිටි අතර, සමගි ජන බලවේගයේ මන්ත්‍රීවරුන් පුවරු අතැතිව විරෝධතාව පළ කිරීම හේතුවෙන් සභාව විනාඩි 10කට කල් තැබීමට යි කතානායකවරයා පියවර ගත්තේ.\nසිය ප්‍රකාශය සිදු කරමින් අග්‍රාමාත්‍යවරයා කියා සිටියේ, ජාත්‍යන්තර මූල්‍ය අරමුදල සමඟ සිදු කළ මූලික වටයේ සාකච්ඡා සාර්ථක බවත් එහි සැලකිය යුතු ප්‍රගතියක් දක්නට ලැබෙන බව යි.\nඑසේම, ණය ප්‍රතිව්‍යූහගත කිරීමට අදාළ ණය සැලසුම් වාර්තාව ලබන අගෝස්තු මාසයේ දී ජාත්‍යන්තර මූල්‍ය අරමුදල වෙත ඉදිරිපත් කිරීමට සැලසුම් කර ඇති බවත් ලෝක ආහාර සංවිධානයේ ප්‍රධානියා ලබන සතියේ දී මෙරටට පැමිණීමට නියමිත බවත් අග්‍රාමාත්‍යවරයා සඳහන් කළා.",
       "URL": "https://www.hirunews.lk/309082/පාර්ලිමේන්තුව-විනාඩි-10කට-කල්-තැබෙයි",
       "Category": "Local News",
       "Parent URL": "https://www.hirunews.lk/local-news.php?pageID=1045"
}