{
       "Source": "hirunews",
       "Timestamp": "Wednesday, 18 August 2021 - 11:00",
       "Headline": "රිෂාඩ් බදියුදීන් රිමාන්ඩ්",
       "News Content": "ත්‍රස්තවාදය වැලැක්වීමේ පණත යටතේ සැකපිට අත්අඩංගුවට ගෙන සිටින හිටපු අමාත්‍ය, පාර්ලිමේන්තු මන්ත්‍රී රිෂාඩ් බදියුදීන් ලබන මස 01 වනදා දක්වා යලි රක්ෂිත බන්ධනාගාර ගත කරන ලෙස කොටුව මහේස්ත්‍රාත් අධිකරණය නියෝග කළා.\nඅද මෙම නඩුව මහේස්ත්‍රාත් ප්‍රියන්ත ලියනගේ හමුවේ කැඳවූ අතර සැකකාර හිටපු අමාත්‍යවරයා අධිකරණයට රැගෙනවිත් තිබුණේ නැහැ.\nමෙම නඩුවේ 07 වන සැකකරු ලෙස නම් කර සිටින හිටපු අමාත්‍ය රිෂාඩ් බදියුදීන් වෙනුවෙන් විශේෂ කරුණු දැක්වීමක් කිරීමට අපේක්ෂා කරන බැවින් මෙම නඩුව කෙටි දිනයකදී කැඳවන ලෙස මොහු වෙනුවෙන් පෙනී සිටි නීතිඥවරයා අධිකරණයෙන් ඉල්ලීමක් කළා.\nඑය සලකා බැලූ විනිසුරුවරයා නියෝග කළේ එම කරුණු දැක්වීම සඳහා පමණක් මෙම නඩුව මේ මස 20 වනදා කැඳවීමටයි.\nරිෂාඩ් බදියුදීන් කර්මාන්ත අමාත්‍යවරයාව සිටි සමයේ කර්මාන්ත දෙපාර්තමේන්තුවට අයත් අබලි ද්‍රව්‍ය පාස්කු ප්‍රහාරයේ සිනමන්ඩ් ග්‍රෑන්ඩ් බෝම්බකරු වන මොහොමඩ් ඊබ්‍රහිම් අහමඩ් නමැත්තාට අයත් වැල්ලම්පිටිය ප්‍රදේශයේ පිහිටි තඹ කර්මාන්තශාලාවට ලබාදී අයථා ලෙස උපයා ගත් මුදල් ත්‍රස්තවාදි ක්‍රියා සඳහා යෙදවීම ඇතුළු චෝදනා යටතේ මෙම නඩුව පවරා තිබෙනවා.\nමෙම නඩුවේ සෙසු සැකකරුවන් 06 දෙනාද මේ වනවිට රක්ෂිත බන්ධනාගාරගතවයි පසුවන්නේ.",
       "URL": "https://www.hirunews.lk/280002/රිෂාඩ්-බදියුදීන්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=1746"
}