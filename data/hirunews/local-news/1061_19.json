{
       "Source": "hirunews",
       "Timestamp": "Tuesday, 28 June 2022 - 21:06",
       "Headline": "දශක හතකට පසු කොටුවූ නාසි අපරාධකරු ට වසර 5ක සිර දඬුවමක්",
       "News Content": "දෙවන ලෝක යුධ සමයේ හිටපු නාසි සිර කඳවුරු මුරකරුවෙකු ලෙස හඳුනාගෙන ඇති ජර්මානු ජාතික ජෝසෙෆ් එස් හට වසර 5ක සිර දඬුවමක් ලබා දීමට එරට අධිකරණය විසින් තීරණය කර තිබෙනවා.\nඔහුට බර්ලිනය අසල සැච්සන්හවුසන් හි සිරකරුවන් දහස් ගණනක් ඝාතනය කිරීමට සහාය වීම සම්බන්ධයෙන් චෝදනා එල්ල වී ඇති අතර ජෝසෙෆ් ජර්මානු අධිකරණයක නඩු විභාගයකට පෙනී සිටි වයස්ගත ම නාසි අපරාධකරු ලෙසයි සැලකෙන්නේ,\nඔහු මෙම කඳවුරේ SS ආරක්ෂකයෙකු ලෙස සේවය කර ඇති බවට මේ වන විට ප්‍රමාණවත් සාක්ෂි ලැබී ඇති බවයි බර්ලින් අධිකරණය ප්‍රකාශ කළේ.\nමේ වන විට 101 වන වියේ පසුවන ජෝසෙෆ් පුද්ගලයන් 3,518 දෙනෙකු ඝාතනය කිරීමට ආධාර අනුබල දීම සම්බන්ධයෙන් වැරදිකරු වී තිබෙනවා.\nඔහු මෙම නාසි වධකාගාරය තුල දී සෝවියට් යුද සිරකරුවන්ට වෙඩි තැබීමට සහ සයික්ලෝන් බී වායුව ආග්‍රහණය කිරීමට සල්ස්වා පුද්ගලයින් ඝාතනය කිරීමට හවුල් වී තිබෙනවා.\nදෙවන ලෝක යුධ සමයේදී සැච්සන්හවුසන් (Sachsenhausen) හි මිනිසුන් දස දහස් ගනනක් සාගින්නෙන්, බලහත්කාරයෙන් වැඩ ගැනීමෙන්, වෛද්‍ය අත්හදා බැලීම් සඳහා යොදාගනිමින් සහ ජර්මානු SS භටයන්ගේ කුරිරු වද බන්ධනයන්ට ලක් වීම හේතුවෙන් ඝාතනය කෙරුනා.\nමෙම කදවුර තුළ දේශපාලන සිරකරුවන් මෙන්ම යුදෙව්වන්, සහ සින්ටි (ජිප්සීස්) ඇතුළු 200,000 කට වැඩි පිරිසක් සිරකර තැබුවා.\nකෙසේ වෙතත් තමන්ට එරෙහිව ඇති චෝදනා දැඩිව ප්‍රතික්ෂේප කරන ජෝසෙෆ් කියා සිටියේ \"මම දන්නේ නැහැ මම මෙතන පව් බඳුනේ ඉඳගෙන ඉන්නේ ඇයි කියලා. ඇත්තටම මට ඒකට කිසිම සම්බන්ධයක් තිබුණේ නැහැ,\" යනුවෙන් බ්‍රැන්ඩන්බර්ග් ඇන්ඩර් හැවල් හි තීන්දුව ආසන්නයේ දී සිය අවසාන ප්‍රකාශය ලෙස කියා සිටියා.\nනමුත් විනිසුරු උඩෝ ලෙච්මාන් (Udo Lechtermann) ඔහුට පැවසුවේ ඔහු 1942 වසරේ සිට වසර තුනක් පමණ වධක කඳවුරේ සේවය කර ඇති බව උසාවිය විසින් සොයා ගෙන ඇති බවයි.\nවසර 2011 දී හිටපු නාසි එස්එස් ආරක්ෂක භටයෙකු වන ජෝන් ඩෙම්ජන්ජුක් වැරදිකරු වූ විට නාසි කඳවුරු ආරක්ෂකයින් ගේ නඩු විභාගයට ලක් කිරීම සහ තවමත් ජීවතුන් අතර සිටින නාසි වරදකරුවන් සෙවීමට ජර්මානු රජය පියවර ගත්තා.\nඉන් වසර හතරකට පසු, කුප්‍රකට අවුෂ්විට්ස් (Auschwitz) හි පොත් තබන්නා, ලෙස ප්‍රකට වූ ප්‍රමුඛ පෙළේ නාසි අපරාධ කරුවකු වන ඔස්කාර් ගෝ‍රිං (Oskar Gröning) හට සිර දඬුවම් නියම වුනා.\nඑමෙන්ම තවත් 97 හැවිරිදි හිටපු නාසි වධ කඳවුරු ලේකම්වරයෙකු ට එරෙහිව දැනට උතුරු ජර්මනියේ නඩුවක් විභාග වෙමින් පවතිනවා.\nකෙසේ වෙතත් ජර්මනියේ ඉහලම උසාවිය ​​ඔහුගේ අභියාචනයට අවසර දෙනවාද නැද්ද යන්න තීරණය කිරීම ප්‍රථමයෙන් සිදුවනු ඇති බැවින් එතෙක් ඔහුට කිසිදු දඬුවමක් ගෙවීමට සිදු නොවන අතර ඒ සඳහා තවත් මාස කිහිපයක් ගතවනු ඇති.",
       "URL": "https://www.hirunews.lk/308445/දශක-හතකට-පසු-කොටුවූ-නාසි-අපරාධකරු-ට-වසර-5ක-සිර-දඬුවමක්",
       "Category": "Local News",
       "Parent URL": "https://www.hirunews.lk/local-news.php?pageID=1061"
}