{
       "Source": "hirunews",
       "Timestamp": "Wednesday, 02 August 2023 - 17:03",
       "Headline": "අවසරයකින් තොරව ග්‍රේට් වෙස්ටර්න් කඳු මුදුනේ කඳවුරු බැදීම තහනම්",
       "News Content": "අවසරයකින් තොරව ග්‍රේට් වෙස්ටර්න් කඳු මුදුනේ කඳුවුරු බැදීමට ඉඩ ලබා නොදෙන ලෙස නුවරඑළිය දිස්ත්‍රික් ලේකම් නන්දන ගලබඩ, වන සංරක්ෂණ සහ වනජීවී නිලධාරීන්ට අද උපදෙස් ලබා දී තිබෙනවා.\nතළවකැලේ ග්‍රේට් වෙස්ටර්න් කඳු මුදුනේ තිබී නාදුනන කාන්තා මළ සිරුරක් ඊයේ (01) සොයාගැනීමත් සමගයි දිස්ත්‍රික් ලේකම්වරයා මෙම උපදෙස් ලබා දී ඇත්තේ.\nඅදාළ මළ සිරුර පශ්චාත් මරණ පරීක්ෂණ කටයුතු සඳහා යොමු කරන ලෙස නුවරඑළිය වැඩ බලන මහේස්ත්‍රාත් ජේ. අඹගහවත්ත ළිඳුල පොලිසිය වෙත නියෝග කර තිබෙනවා.\nකිසියම් පුද්ගලයෙක් හෝ පුද්ගල කණ්ඩායමක් සමඟ අදාළ කාන්තාව කඳු මුදුනට පැමිණ ඇති බවත් යම් හේතුවකින් ඇය ජීවිතක්ෂයට පත් වූ පසු ඔවුන් පළාගොස් ඇති බවටත් පොලිසිය සඳහන් කළා.\nමේ අතර ග්‍රේට් වෙස්ටර්න් කඳු මුදුනේ තිබූ මෙම කාන්තා මළ සිරුර රැගෙන ඒමට ගිය යුදහමුදා කෝප්‍රල්වරයෙකුද හදිසියේ රෝගාතුර වීම හේතුවෙන් නුවරඑළිය මහ රෝහල වෙත ඇතුළත් කර ඇති බවයි අප වාර්තාකරු සඳහන් කළේ.",
       "URL": "https://www.hirunews.lk/343409/අවසරයකින්-තොරව-ග්‍රේට්-වෙස්ටර්න්-කඳු-මුදුනේ-කඳවුරු-බැදීම-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=130"
}