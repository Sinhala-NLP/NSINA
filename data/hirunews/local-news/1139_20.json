{
       "Source": "hirunews",
       "Timestamp": "Friday, 27 May 2022 - 14:56",
       "Headline": "ශ්‍රී ලාංකික පවුලට ක්වීන්ස්ලන්ඩ් නගරයේ නැවත පදිංචිවීමට අවසර",
       "News Content": "2019 වසරේ සිට සංක්‍රමණ රැඳවුම් භාරයේ සිටින ශ්‍රී ලාංකික සරණාගත පවුලකට ඔවුන් පෙර සිටි ක්වීන්ස්ලන්ඩ් නගරයේම නැවත පදිංචි වීමට වත්මන් පාලක රජය අවසර ලබාදී තිබෙනවා.\nවිදෙස් මාධ්‍ය පෙන්වා දෙන්නේ මෙය ඕස්ට්‍රේලියාවේ වඩාත්ම මතභේදාත්මක සංක්‍රමණ නඩුවක් අවසන් කිරීමේ පියවරක් බවයි.\nප්‍රියා, නඩේසලිංගම් මුරුගප්පන් සහ ඔවුන්ගේ දියණියන් දෙදෙනකුගෙන් යුත් පවුලේ සාමාජිකයන් සිව්දෙනා වසර ගණනාවකට පෙර පදිංචිව සිටි ග්‍රාමීය ප්‍රදේශයේ රඳවා තබා ගැනීමෙන් පසු දැඩි කතා බහකට ලක්වුණා.\nඅනතුරුව ඔවුන් විදෙස් රටවල සිට බෝට්ටු මාර්ගයෙන් පැමිණෙන සරණාගතයින් වෙනුවෙන් නිර්මාණය කර ඇති රැඳවුම් කඳවුරකට රැගෙන යනු ලැබුවා.\nමෙම සිද්ධිය සම්බන්ධයෙන් උද්ගත වූ මහජන විරෝධය මධ්‍යයේ, ඕස්ට්‍රේලියාවේ පැවති රජය විසින් ශ්‍රී ලංකික පවුල ඕස්ට්‍රේලියාවේ පර්ත් නුවරට රැගෙන ගොස් තිබුණේ බාල දියණියට නියුමෝනියාවට හදිසි වෛද්‍ය ප්‍රතිකාර අවශ්‍ය වීමෙන් අනතුරුවයි.\nදැරිය පර්ත් නගරයට ගෙන ඒමත් සමග මෙම ලාංකික පවුල පිළිබඳ දැඩි කථාබහක් නිර්මාණය වුණා.\nපසුගිය මැතිවරණයේදීත් එය ප්‍රධාන මාතෘකාවක් වූ අතර එතැන් සිට ඔවුන් වෙරළ තීරයේ රඳවා තබා තිබෙනවා.\nවසර නවයක් විපක්ෂයේ සිට පසුගිය 21 වනදා ජයග්‍රහණය කළ නව රජය මෙම ශ්‍රී ලාංකික පවුලට ඔවුන්ගේ ගම්බිම් වෙත ආපසු යාමට ඉඩ සලසමින් වීසා ලබා දෙන බවයි ප්‍රකාශ කළේ. ඒ ඔවුන්ගේ ඔවුන්ගේ සරණාගත ඉල්ලීම විසඳන තෙක් බවයි විදෙස් මාධ්‍ය වාර්තා ප්‍රකාශ කළා.\n“මම 2019 දී Biloela වෙත ගිය විට, ප්‍රියා, නදීස්, කෝපිකා සහ තර්නිකාට ඕස්ට්‍රේලියා ප්‍රජාව කෙතරම් ආදරය කරනවාද යන්න මම දුටුවෙමි,” වත්මන් අගමැති ඇන්තනි ඇල්බනීස් ට්විටර් පණිවුඩයක් මගින් ප්‍රකාශ කර ඇත්තේ මෙම ශ්‍රී ලාංකික පවුලේ සාමාජිකයන් ගැන සඳහන් කරමින්.\nසඳුදා සිය ධුරයේ දිවුරුම් දුන් ඔහු පැවසුවේ “අද මගේ රජය ඔවුන්ට ආපසු ගෙදර යාමට හැකියාව ලබා දී ඇත\". යනුවෙන්.\nපැවති ඕස්ට්‍රේලියා රජය \"Biloela\" පවුල ලෙස හඳුන්වනු ලබන මෙම ශ්‍රී ලාංකික පවුල නිදහස් කර ගැනීම සඳහා කරන ලද ඉල්ලීම්වලට විරුද්ධ වූ අතර, එසේ කිරීම එහි දැඩි සංක්‍රමණ ප්‍රතිපත්තිවලට එරෙහි වීමක් බවටයි අවධාරනාය කර තිබුණේ.\nකෙසේවෙතත් මෙම පවුලේ සාමාජිකයන්ට සැලකීම පිළිබඳ විවේචන දැඩිව පැවති රජයට එල්ලවුණා.\nතේරී පත් වූ රජය මැතිවරණයට පෙර කියා සිටියේ තමන් කොන්සර්වේටිව්වරුන්ගේ දැඩි දේශසීමා ප්‍රතිපත්ති අනුගමනය කළ ද ශ්‍රී ලාංකික පවුලට මෙලෙස සැලකීම අසාධාරණ ලෙස දකින බවයි.\nප්‍රියා සහ නඩේසලිංගම් මුරුගප්පන් 2012 සහ 2013 වසරවල බෝට්ටුවකින් ඕස්ට්‍රේලියාවට පැමිණ සරණාගතභාවය ඉල්ලා තිබෙනවා.\nවිදෙස් පුවත් සේවා සඳහන් කළේ මෙම යුවළ ඕස්ට්‍රේලියාවේදී විවාහ වී ඇති අතර ඔවුන්ගේ දියණියන් දෙදෙනා උපත ලබා ඇත්තේ ඕස්ට්‍රේලියාවේදී බවයි.\nකෙසේවෙතත් පැවති ලිබරල් රජයේ දැඩි සංක්‍රමණ නීති හමුවේ මොවුන්ගේ සරණාගත අයදුම්පත් ප්‍රතික්ෂේපවීමෙන් පසු ක්‍රිස්මස් දූපතේ පිහිටා ඇති රැඳවුම් කඳවුර වෙත මාරු කිරීමෙන් පසු ශ්‍රී ලංකාවට පිටුවහල් කිරීමටයි පියවර ගෙන තිබුණේ.\nඑහෙත් අවසාන මොහොතේදී එය වැළකී ගියේ මානව හිමිකම් සංවිධාන විසින් කල කරුණු දැක්වීමක් සැළකිල්ලට ගෙන අධිකරණය දුන් නියෝගයක් අනුවයි.\nපසුව මෙම පිරිස නැවතත් ක්‍රිස්මස් දූපතට රැගෙනවිත් තිබුණේ ගුවන් යානයද යළි ගොඩබැස්වීමෙන් පසුවයි.\nතමන් ජයගතහොත් මෙම පවුලට නැවතත් ඔවුන් පළමුවෙන් පදිංචි වී සිටි ක්වීන්ස්ලන්ඩ් හි බිලෙයෝලා නගරයට පැමිණිමට අවසර දෙන බවට පසුගිය මැතිවරණයේදී ලේබර් පක්ෂය කළ ප්‍රකාශය අනුවයි වැඩ බලන ස්වදේශ කටයුතු අමාත්‍ය ජිම් චාමර්ස් විසින් ඊට අදාළ අවසන් අනුමැතිය අද ලබා දී ඇත්තේ.",
       "URL": "https://www.hirunews.lk/305440/ශ්‍රී-ලාංකික-පවුලට-ක්වීන්ස්ලන්ඩ්-නගරයේ-නැවත-පදිංචිවීමට-අවසර",
       "Category": "Local News",
       "Parent URL": "https://www.hirunews.lk/local-news.php?pageID=1139"
}