{
       "Source": "hirunews",
       "Timestamp": "Tuesday, 08 February 2022 - 14:01",
       "Headline": "කේතුමතී වෙඩි තැබීමේ සිද්ධියට සම්බන්ධ තවත් පුද්ගලයෙක් කොටුවෙයි",
       "News Content": "කේතුමතී කාන්තා රෝහලේ ගිලන් රථ රියදුරුට පානදුර මූලික රෝහල ඉදිරිපිට වෙඩි තැබීමේ සිද්ධියට සම්බන්ධ තවත් සැකකරුවෙකු කළුතර අපරාධ කොට්ඨාසය මගින් අත්අඩංගුවට ගත් බව උසස් පොලිස් නිලධාරියෙක් පවසනවා.\nමෙලෙස අත්අඩංගුවට ගෙන ඇත්තේ දැනට ඩුබායි හී සැඟව සිටින පානදුර පියුම් හංසක නමැති මත්ද්‍රව්‍ය ජාවාරම්කරුගේ මුදල් අයකැමි ලෙස කටයුතු කරන පුද්ගලයා බවයි පොලිසිය පවසන්නේ.\nසිද්ධිය සම්බන්ධයෙන් මේ වන විට පුද්ගලයන් පස් දෙනකු අත්අඩංගුවට ගෙන තිබෙනවා.\nඅත්අඩංගුවට ගත් සැකකරු වයස අවුරුදු 22ක් වන හිරණ ප්‍රදේශයේ පදිංචිකරුවෙක්වෙ.\nවෙඩි තැබීමට සම්බන්ධ වෙඩික්කරුවෙකු පානදුර සුමනජෝති මාවත නවාතැන් ගෙන සිටි නිවසට යතුරු පැදියකින් රැගෙන යාම, කේතුමතී කාන්තා රෝහල අසල ඔත්තු බැලීම, අසාර්ථක ප්‍රහාරයෙන් අනතුරුව නවාතැන් ගෙන සිටි වෙඩික්කරුවන් ට ආහාරපාන සැපයීම මෙන්ම මූල්‍ය පහසුකම් ලබාදී ඇත්තේ මෙම පුද්ගලයා බව පොලිසිය වැඩිදුරටත් සඳහන් කළා.",
       "URL": "https://www.hirunews.lk/296479/කේතුමතී-වෙඩි-තැබීමේ-සිද්ධියට-සම්බන්ධ-තවත්-පුද්ගලයෙක්-කොටුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1368"
}