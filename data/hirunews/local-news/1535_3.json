{
       "Source": "hirunews",
       "Timestamp": "Friday, 26 November 2021 - 22:40",
       "Headline": "පනාමුර පොලිස් කලහට සම්බන්ධ පුද්ගලයින් 08 දෙනෙකු අත්අඩංගුවට",
       "News Content": "පනාමුර පොලිස් වසමේ පනාමුර පොලිස් ස්ථානයේ දී සැකකරුවෙකු ගෙළ වැළලාගෙන මියයාමේ සිද්ධියට සම්බන්ධව පනාමුර හන්දිය, ඇඹිලිපිටිය , කොළොන්න, මිද්දෙණිය, රංවමඩම යන ප්‍රධාන මාර්ග අවහිර කරමින් එදින පිරිසක් විසින් උද්ඝෝෂණයක් පවත්වනු ලැබුවා.\nඑහිදී ඔවුන් විසින් පොදු දේපලවලට හානි සිදු කිරීම සම්බන්ධයෙන් ඇඹිලිපිටිය මහේස්ත්‍රාත් අධිකරණයට කරුණු වාර්තා කර, වැඩිදුර විමර්ශන පවත්වා අද (26) දින මෙම සිද්ධියට සම්බන්ධව හඳුනාගත් සැකකරුවන් 08 දෙනෙකු පනාමුර පොලීසිය විසින් අත්අඩංගුවට ගැනුණා.\nමෙලෙස අත්අඩංගුවට ගත් සැකකරුවන් 21ත් 53ත් අතර වයස්වල පසුවන්නන් වන අතර, ඔවුන් වැලිපොතයාය, වෑඅතුර හා වලව්වත්ත යන ප්‍රදේශවල පදිංචිකරුවන් බව ද පොලිස් මාධ්‍ය අංශය නිවේදනයක් නිකුත් කරමින් සඳහන් කරනවා.\nසැකකරුවන් අද (26) දින ඇඹිලිපිටිය, මහේස්ත්‍රාත් අධිකරණයට ඉදිරිපත් කිරීමෙන් පසු එක් අයෙකුට රුපියල් 10,000ක බැගින් වූ මුදල් ඇප හා රුපියල් ලක්ෂ 02 බැගින් වූ ශරීර ඇප කොන්දේසි මත මුදා හැරුණා.\nපොලිස් මාධ්‍ය අංශය ප්‍රකාශ කළේ, මෙම සිද්ධිය සම්බන්ධයෙන් පනාමුර පොලිසිය වැඩිදුර විමර්ශන කටයුතු සිදු කරන බවයි.",
       "URL": "https://www.hirunews.lk/289290/පනාමුර-පොලිස්-කලහට-සම්බන්ධ-පුද්ගලයින්-08-දෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1535"
}