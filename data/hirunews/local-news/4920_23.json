{
       "Source": "hirunews",
       "Timestamp": "Tuesday, 16 August 2016 - 13:15",
       "Headline": "අගමැතිවරයා ෂෙකොයු බහාලුම් පර්යන්තය නිරීක්ෂණය කරයි",
       "News Content": "ජනාධිපති මෛත්‍රීපාල සිරිසේනගේ නායකත්වයෙන් යුත් සම්මුතිවාදී ආණ්ඩුවේ ආර්ථික අභිලාෂයන් මුදුන් පත් කර ගැනීම සඳහා අවශ්‍ය උපදෙස් සහය ලබාදීමට ක්‍රියාකරන බව චීන කොමියුනිස්ට් පක්ෂයෙන් ෂෙන්ජන් නගර සභා කමිටු ලේකම් මා ෂිංරුයි පවසනවා.\nඅග්‍රාමාත්‍ය රනිල් වික්‍රමසිංහ ඇතුළු ශ්‍රී ලංකා ධූත පිරිස ඊයේ මුණ ගැසුණු අවස්ථාවේදී ඔහු මේ බව කියා සිටියා.\nෂෙන්ජන් ෂැන්ග්‍රිලා හෝටලයේ පැවති මෙම සාකච්ජාවේදී චීන කොමියුනිස්ට් පක්ෂයේ ප්‍රධාන ලේකම්වරයා සඳහන් කළේ ශ්‍රී ලංකාවේ ආයෝජනය කිරීම සඳහා ෂෙන්ජන් ප්‍රදේශයේ ආයෝජකයන් පෙලඹවීමට ක්‍රියා කරන බවයි.\nකර්මාන්ත කලාප සහ අධි තාක්ෂණික කලාප පිහිටුවා සංවර්ධනය කිරීම සම්බන්ධයෙන් තම නගරයට සුවිශේෂි අත්දැකීම් ඇති බව ඔහු කියා සිටියා.\nවරාය සංවර්ධන කාර්යයන් සහ මෙහෙයුම් කටයුතු සම්බන්ධයෙන් තම නගරය දශක තුනක් තිස්සේ ලබා ඇති අත්දැකීම් ශ්‍රී ලංකාවේ අභිවෘද්ධිය සඳහා ලබාදීමට සූදානම් බවයි කොමියුනිස්ට් පක්ෂ ලේකම්වරයා වැඩිදුරටත් සදහන් කර ඇත්තේ.\nගෝලීය ආර්ථික අර්බුදය සහ ශ්‍රී ලංකාවේ වර්තමාන ආර්ථික තත්ත්වය හමුවේ අනාගත අභියෝග සහ අපේක්ෂාවන් ජය ගැනීම උදෙසා ක්‍රියාත්මක කිරීමට බලාපොරොත්තු වන ආර්ථික සැලසුම් පිළිබදව අග්‍රාමාත්‍ය රනිල් වික්‍රමසිංහ මෙහිදී කරුණු දක්වා තිබෙනවා.\nඅග්‍රාමාත්‍ය රනිල් වික්‍රමසිංහ ඇතුළු දූත පිරිස ෂෙන්ජන් චයිනා මර්චන්ට් සමාගම මගින් පාලනය වන ෂෙකොයු බහාලුම් පර්යන්තයේ ද නිරීක්ෂණ චාරිකාව නිරත වුණා.\nවසර 25කට පෙර ආරම්භ කළ මෙම බහාලුම් පර්යන්තය ලෝකයේ කාර්ය බහුලම පර්යන්තයක් වන අතර, නෞකා මාර්ග 160ක් ඔස්සේ ලොව රටවල් 18ක් සමඟ සම්බන්ධතා පැවැත්වීම විශේෂත්වයක්.",
       "URL": "https://www.hirunews.lk/140754/අගමැතිවරයා-ෂෙකොයු-බහාලුම්-පර්යන්තය-නිරීක්ෂණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4920"
}