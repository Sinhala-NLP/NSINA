{
       "Source": "hirunews",
       "Timestamp": "Tuesday, 12 January 2016 - 18:47",
       "Headline": "ඇඹිලිපිටිය තරුණයාගේ මරණය ගැන මහේස්ත්‍රාත් පරීක්ෂණයක් කර නැතැයි පාර්ලිමේන්තුවේදී හෙළි වෙයි",
       "News Content": "ඇඹිලිපිටිය - මහඇල ප්‍රදේශයේ නිවසක පැවති සාදයකදී පොලිසිය සමග ඇති වූ ගැටුමකින් පසු මියගිය තරුණයාගේ අවසන් කටයුතු සිදුකර ඇත්තේ මහේස්ත්‍රාත් පරීක්ෂණය පැවැත්වීමෙන් තොරව බව අද පාර්ලිමේන්තුවේදී අනාවරණ වුණා.\nස්ථාවර නියෝග විසි තුන දෙක යටතේ අද පාර්ලිමේන්තුවේදී විශේෂ ප්‍රකාශයක් සිදුකරමින් විපක්ෂයේ ප්‍රධාන සංවිධායක, ජනතා විමුක්ති පෙරමුණේ නායක අනුර කුමාර දිසානායක මේ බව අනාවරණ කළා.\nඊට පිළිතුරු ලබාදෙමින් අදහස් දැක්වූ නීතිය හා සාමය, දක්ෂිණ සංවර්ධන අමාත්‍ය සාගල රත්නායක සඳහන් කළේ මේ සම්බන්ධයෙන් මහේස්ත්‍රාත් පරීක්ෂණය ඉදිරියේදී පැවැත්වීමට කටයුතු කරන බවයි.\nඇඹිලිපිටිය - මහඇල ප්‍රදේශයේ නිවසක පැවති සාදයකදී පොලිසිය සමග ඇති වූ ගැටුමකින් පසු උඩුමහලකින් ඇද වැටී මියගිය 29 හැවිරිදි සුමිත් ප්‍රසන්නගේ දේහය පිළිබද අවසන් කටයුතු පසුගිය ඉරිදා ඇඹිලිපිටිය පොදු සුසාන භූමියේදී සිදුකෙරුණා.\nජනවාරි 4 වන දා පැවැති සාදයකදී පොලීසිය සමඟ ඇති වූ ගැටුමකින් පසු ඇඹිලිපිටිය නව නගරයේ පදිංචි සුමිත් ප්‍රසන්න උඩුමහලකින් ඇද වැටී මිය යන්නේ රෝහල්ගත කිරීමෙන් අනතුරුවයි.\nසිද්ධියත් සමඟ ඇඹිලිපිටිය නගරයේ උණුසුම් තත්ත්වයක් මතුවන අතර ප්‍රදේශවාසීන් පොලීසියට දැඩි විරෝධයක් පළ කළා.\nඒ අනුව විශේෂ කාර්ය බලකාය සහ අමතර පොලිස් කණ්ඩායම් ඇඹිලිපිටියට කැදවන අතර, සිද්ධිය පදනම් කරගෙන ඇඹිලිපිටිය පොලිස් ස්ථානයේ ස්ථානාධිපතිවරයා ඇතුළු 21 දෙනෙකු තාවකාලිකව ස්ථාන මාරු කෙරුණා.\nඑසේම ජාතික පොලිස් කොමිසම සහ ශ්‍රී ලංකා මානව හිමිකම් කොමිසම ද මෙම ගැටුම සම්බන්ධයෙන් සහ සුමිත් ප්‍රසන්නගේ මරණය සම්බන්ධයෙන් පරීක්ෂණ ආරම්භ කළා.\nපශ්චාත් මරණ පරීක්ෂණයේදී අනාවරණ වී තිබුණේ සිරුරේ ඇති වූ බහුවිධ තුවාල නිසා අභ්‍යන්තර රුධිර වහනය අධිකවීම හේතුවෙන් සුමිත්ගේ මරණය සිදුව ඇති බවයි.\nමෙම ගැටුමේදී සාදයකට එක්ව සිටි පිරිස අතර සිටි කිහිප දෙනෙකු මෙන්ම පොලිස් නිලධාරීන් කිහිප දෙනෙකු ද තුවාල ලබා තිබුණා.",
       "URL": "https://www.hirunews.lk/123891/ඇඹිලිපිටිය-තරුණයාගේ-මරණය-ගැන-මහේස්ත්‍රාත්-පරීක්ෂණයක්-කර-නැතැයි-පාර්ලිමේන්තුවේදී-හෙළි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=5212"
}