{
       "Source": "hirunews",
       "Timestamp": "Thursday, 31 March 2022 - 16:58",
       "Headline": "\"අරාබි වසන්තයේ ශ්‍රී ලංකා සංස්කරණයට\" ගොදුරු වන්න එපා! - ජාතික නිදහස් පෙරමුණ (වීඩියෝ)",
       "News Content": "ශ්‍රී ලංකාව සිය ඉතිහාසය තුළ බරපතළම ආර්ථික අර්බුදයට පත්ව ඇති මේ මොහොතේ එමඟින් සමාජයේ සෑම ජන කොටසක්ම දැඩි පීඩාවට පත්ව තිබෙන බව ජාතික නිදහස් පෙරමුණ නිවේදනයක් නිකුත් කරමින් සඳහන් කරනවා.\nඑම අර්බුදයෙන් රට ගොඩගැනීම ඉලක්ක කරගත් \"මුළු රටම හරිමගට\" ජාතික වැඩපිළිවෙළ ජාතික නිදහස් පෙරමුණ ඇතුළු ආණ්ඩුව නියෝජනය කරනු ලබන පක්ෂ එකොළහ විසින් කඩිනමින් ඉදිරිපත් කරනු ලැබුවේ ඒ කෙරෙහි තම පෙරමුණ බලවත් සේ සවිඥාණික නිසා බවයි එම නිවේදනයේ දැක්වෙන්නේ.\nවත්මන් ආණ්ඩුව පාර්ලිමේන්තුව තුළ පරාජයට පත්කොට නව ගමන් මඟකට මුලපිරීමට මේ පිළිබඳ සවිඥාණක දේශපාලඥයන් සියල්ලටම අප ඇරයුම් කොට ඇත්තේ ද \"මුළු රටම හරි මගට\" ගැනීමට මිස පටු දේශපාලන වාසි ලබා ගැනීමට නොවන බවයි එම නිවේදනයේ වැඩිදුරටත් සඳහන් වන්නේ.\nමෙවැනි මොහොතක දේශපාලන පක්ෂ, සිවිල් සංවිධාන හා සාමාන්‍ය ජනතාවට එම අර්බුදයට විසඳුම් ඉල්ලා විරෝධය පෑමේ අයිතියට තම පෙරමුණ ගරු කරන අතර, නමුත්, වගකිවයුත්තකු, සංවිධායකයකු නොමැති විරෝධතා කෙරෙහි තම පෙරමුණ බලවත් අවධානය යොමු විය යුතුව තිබෙනවා.\n\"අප්‍රේල් 03 දා සවස 03ට පාරට බහින්න\" නම් විරෝධතාව ද එවැන්නෙක් බවයි ඔවුන් හුවා දක්වන්නේ.\nඑවැනි විරෝධතාවන් පිටුපස සැඟවුණු න්‍යාය පත්‍රයන් පැවතිය හැකි බැවින්, එම විරෝධතාව සම්බන්ධයෙන් පළමුව පැවසිය යුත්තේ ජාතික නිදහස් පෙරමුණේ නායක, හිටපු කර්මාන්ත අමාත්‍ය විමල් වීරවංශ ද එම විරෝධතාවට සහයෝගය දෙන බවට සමාජ ජාලා මගින් සිදු කෙරෙන ප්‍රචාරයන් සම්පූර්ණයෙන් අසත්‍ය බව යි.\nඑසේ ම ජාතික නිදහස් පෙරමුණ හෝ පක්ෂ 11ක එකමුතුව ද එම විරෝධතා ව්‍යාපාරයට කිසිදු ලෙසකින් සම්බන්ධ නොමැති බව ද ඉතා වගකීමෙන් දැනුම්දෙනු ලබන අතර, රට අද පවතින තත්ත්වයට ණය උගුලක සිර කරවීමට මූලික වූ එජාපයේ වත්මන් දිගුව වන \"සජබ විරෝධතාවන්ට\" තම පෙරමුණ කිසිදු ආකාරයක සහයෝගයක් ලබා නොදෙන බවයි එම නිවේදනයේ වැඩිදුරටත් දැක්වෙන්නේ.\nඑම නිවේදනය පහතින්..,",
       "URL": "https://www.hirunews.lk/300873/අරාබි-වසන්තයේ-ශ්‍රී-ලංකා-සංස්කරණයට-ගොදුරු-වන්න-එපා-ජාතික-නිදහස්-පෙරමුණ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1259"
}