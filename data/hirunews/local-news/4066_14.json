{
       "Source": "hirunews",
       "Timestamp": "Saturday, 24 February 2018 - 8:42",
       "Headline": "ශ්‍රී ලංකාවේ වගවීම් ක්‍රියාවලිය ශක්තිමත් විය යුතු බව ජගත් මානව හිමිකම් කොමසාරිස්වරයා කියයි",
       "News Content": "ශ්‍රී ලංකාවේ වගවීමේ ක්‍රියාවලිය ශක්තිමත් කරලීම සඳහා ගත යුතු ක්‍රියාමාර්ග සොයා බලන්නැයි එක්සත් ජාතීන්ගේ මානව හිමිකම් කොමසාරිස් සෙයිද් රාද් අල් හුසේන් කුමරු ජගත් මානව හිමිකම් මණ්ඩලයෙන් ඉල්ලීමක් කරනවා.\nජගත් මානව හිමිකම් මණ්ඩලයේ 37 වන සැසි වාරය වෙත ශ්‍රී ලංකාව පිළිබද සිය වාර්තාව ගොනු කරමිනුයි ඔහු මේ බව ප්‍රකාශ කර ඇත්තේ.\nමානව හිමිකම් මණ්ඩල සැසි වාරය ලබන සඳුදා සිට මාර්තු 23 වන දා දක්වා පැවැත්වීමට නියමිතයි.\nකෙසේ නමුත්, ශ්‍රී ලංකාව සිය කාර්යාලය සහ එක්සත් ජාතීන්ගේ මානව හිමිකම් යාන්ත්‍රණය සමඟ ඵලදායී ලෙස කටයුතු කිරීම ජගත් මානව හිමිකම් කොමසාරිස්වරයාගේ පැසසුමට ලක්වුණා.\nඑමෙන්ම, ශ්‍රී ලංකාව පිළිබද ජගත් මානව හිමිකම් මණ්ඩල යෝජනාව ක්‍රියාවට නැංවීම සඳහා ඵලදායී සහයෝගීතාවකින් කටයුතු කළ යුතු බවයි මානව හිමිකම් කොමසාරිස්වරයා පෙන්වා දෙන්නේ.\nඒ යටතේ පවතින සංක්‍රාන්ති යුක්තිය ඉටු කරලීමේ ක්‍රියාවලිය වසරකට වැඩි කාලයක් නතර වී තිබෙනවා.\nවිශ්වාසය ගොඩනැගීමේ පියවර ප්‍රමාණවත් සහ පරිපූර්ණ නොවන අතර, එම පියවර ඉදිරියට ගෙන යාම සඳහා ප්‍රමාණවත් දේශපාලනමය සහයක් ද ලැබී නොමැති බව ජගත් මානව හිමිකම් කොමසාරිස්වරයාගේ අදහසයි.\nත්‍රස්තවාදය වැළැක්වීමේ පනත මුළුමනින්ම අහෝසි කිරීමත්, ඒ යටතේ පවරා ඇති නඩු සම්බන්ධයෙන් විසදුමකට එළඹීමත්, පමා වී ඇති බව ඔහු ජිනිවා මානව හිමිකම් මණ්ඩලය වෙත ඉදිරිපත් කර ඇති ශ්‍රී ලංකාව පිළිබඳ වාර්තාවේ සඳහන්.",
       "URL": "https://www.hirunews.lk/184392/ශ්‍රී-ලංකාවේ-වගවීම්-ක්‍රියාවලිය-ශක්තිමත්-විය-යුතු-බව-ජගත්-මානව-හිමිකම්-කොමසාරිස්වරයා-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4066"
}