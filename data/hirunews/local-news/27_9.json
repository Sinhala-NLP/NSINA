{
       "Source": "hirunews",
       "Timestamp": "Friday, 15 September 2023 - 22:01",
       "Headline": "මහේස්ත්‍රාත්ට ලේසරයක් ඇල්ලූ උපකාරක පන්ති ගුරා රිමාන්ඩ්",
       "News Content": "කඩුවෙල මහේස්ත්‍රාත් චාණිමා විජේබණ්ඩාර නඩු කටයුත්තක් මෙහෙයවමින් සිටියදී මහේස්ත්‍රාත්වරිය ⁣දෙසට ලේසර් කිරණයක් එල්ල කල බව කියන උපකාරක පන්ති ගුරුවරයකු ලබන 27 වන දින දක්වා රිමාන්ඩ් භාරයේ තබන ලෙස කඩුවෙල මහේස්ත්‍රාත් චාණිමා විජේබණ්ඩාර අද (15) දින නියෝග කළා.\nකෝට්ටේ කොටුබැම්ම පාර පදිංචිකරුවකු වන උපකාරක පන්ති ගුරුවරයෙකුයි මෙසේ රිමාන්ඩ් බාරයට පත් කරනු ලැබුවේ.\nකඩුවෙල මහේස්ත්‍රාත් අධිකරණයේ රෙජිස්ට්‍රාර්වරිය විසින් කඩුවෙල පොලිස් ස්ථානයට සිදුකල පැමිණිල්ලක් මත අධිකරණයේ රාජකාරි කරමින් සිටි පොලිස් නිළධාරීන් විසින් අධිකරණය තුළ සෝදිසියට ලක්කර සැකකරු අත්අඩංගුවට ගෙන තිබෙනවා.\nකෙසේ වෙතත් සැකකරු මානසික ආබාධයකින් පෙලෙන බව‍යි ඔහුගේ මාපියන් දැනුම් දී ඇත්තේ.\nඑබැවින් සැකකරු මානසික වෛද්‍යවරයකු වෙත ඉදිරිපත් කර අධිකරණය වෙත ඉදිරිපත් කිරීමට හැකි බැවින් ඇප මත මුදා හරින ලෙස ඉල්ලීමක් සිදු කරන ලද නමුත්, කඩුවෙල පොලිසිය වෙනුවෙන් පෙනී සිටි නිළධාරීන් සැකකරුට ඇප ලබා දීමට විරුද්ධත්වය පලකළා.\nසැකකරු ජාතික මානසික සෞඛ්‍ය වෛද්‍ය ආයතනය වෙත ඉදිරිපත් කර අධිකරණ මානසික වෛද්‍යවරයකු ලවා පරීක්ෂා කර අධිකරණය වෙත කරුණු වාර්තා කරන ලෙසත්, සැකකරුගේ දුරකතන දත්ත වාර්තා පරීක්ෂා කර බලා එම වාර්තාද අධිකරණය වෙත ඉදිරිපත් කරන ලෙසත් මහේස්ත්‍රාත්වරිය නියෝග කළාය.",
       "URL": "https://www.hirunews.lk/348414/මහේස්ත්‍රාත්ට-ලේසරයක්-ඇල්ලූ-උපකාරක-පන්ති-ගුරා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=27"
}