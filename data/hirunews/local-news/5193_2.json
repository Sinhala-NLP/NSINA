{
       "Source": "hirunews",
       "Timestamp": "Thursday, 28 January 2016 - 10:17",
       "Headline": "භික්ෂු පනතේ ප්‍රශ්නගත වගන්ති කිහිපයක් ඉවතට",
       "News Content": "පාර්ලිමේන්තුවට ඉදිරිපත් කර ඇති ථේරවාදී භික්ෂු කතිකාවත ලියාපදිංචි කිරීමේ පනත් කෙටුම්පතෙහි ප්‍රශ්ණගත වගන්ති කිහිපයක් දැනටමත් ඉවත් කිරීමට කටයුතු කරගෙන යන බව නීතිපතිවරයා ශ්‍රේෂ්ඨාධිකරණයට ඊයේ (27) දැනුම්දුන්නා. මෙම කතිකාවතෙහි සඳහන් කරුණු සම්බන්ධයෙන් බුද්ධශාසන අමාත්‍යවරයා, තනිව තීරණ ගැනීමක් සිදු නොවන බවයි නීතිපතිවරයා වෙනුවෙන් පෙනී සිටි නියෝජ්‍ය සොලිසිටර් ජනරාල් සෝභිත රාජකරුණා අධිකරණය හමුවේ කියා සිටියේ. ත්‍රෛනිකායික මහනාහිමිවරුන්ගේ උපදෙස් මත භික්ෂූන් සම්බන්ධයෙන් තීරණ ගැනීම සිදුවන බවද ඔහු ශ්‍රේෂ්ඨාධිකරණයට  පෙන්වා දුන්නා.\nපිවිතුරු හෙළ උරුමය සහ තවත් නීතීඥයෙකු ගොනුකර තිබූ පෙත්සම් දෙකක් ඊයේ කැඳවනු ලැබුවේ ප්‍රියසාද් ඩෙප්, ඊවා වනසුන්දර සහ සිසිර ද ආබෲ යන ශ්‍රේෂ්ඨාධිකරන විනිසුරු මඩුල්ල හමුවේයි. යෝජිත පනත් කෙටුම්පතෙහි ඇතුළත් ඇතැම් වගන්ති සම්බුද්ධ ශාසනයේ පැවැත්මට හානිදායක ලෙස බලපානු ඇති බවට මෙම පෙත්සම් මගින් කරුණු ඉදිරිපත් කර තිබුණා. එමෙන්ම භික්ෂූන් වහන්සේලා සම්බන්ධයෙන් තීරණ ගැනීමට ඇමතිවරයාට බලයක් දීම ද්වේශසහගත බවද පෙත්සම්කරුවන් සිය පෙත්සම් මගින් තවදුරටත් පෙන්වා දෙනු ලැබුවා.\nයම්කිසි වරදක් කළ භික්ෂුවක් මහේස්ත්‍රාත් අධිකරණය හමුවට පැමිණවීමට ඇති ප්‍රතිපාදන සම්බන්ධයෙන් විරෝධය පළ කරන බව පිවිතුරු හෙළ උරුමය වෙනුවෙන් පෙනී සිටි නීතීඥවරයා අධිකරණය හමුවේ කියා සිටියා. කෙසේ වෙතත් නීතිපති වෙනුවෙන් පෙනී සිටි නියෝජ්‍ය සොලිසිටර් ජනරාල්වරයා සඳහන් කළේ දැනටමත් ථේරවාදී භික්ෂු කතිකාවත ලියාපදිංචි කිරීමේ පනත් කෙටුම්පතෙහි දෙක, හතර සහ පහ යන වගන්ති සම්පූර්ණයෙන් ඉවත් කර ඇති බවයි.",
       "URL": "https://www.hirunews.lk/124899/භික්ෂු-පනතේ-ප්‍රශ්නගත-වගන්ති-කිහිපයක්-ඉවතට",
       "Category": "Local News",
       "Parent URL": "https://www.hirunews.lk/local-news.php?pageID=5193"
}