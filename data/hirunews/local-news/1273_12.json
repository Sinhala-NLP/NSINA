{
       "Source": "hirunews",
       "Timestamp": "Thursday, 24 March 2022 - 20:03",
       "Headline": "මකුලෑවේ විමල හිමියන්ට ජනපති සුරතින් අක්තපත්‍ර පිරිනැමෙයි",
       "News Content": "රාමඤ්ඤ මහා නිකායේ අභිනව මහානායක පදවියට පත් අතිපූජනීය මකුලෑවේ විමල හිමිපාණන්ට ලැබුණු උතුම් නායක පදවිය සම්බුද්ධ ශාසනයටත්, ලෝකවාසී බෞද්ධ ජනතාවටත් ආශිර්වාදයක් බව ජනාධිපති ගෝඨාභය රාජපක්ෂ පවසනවා.\nශ්‍රී ලංකා රාමඤ්ඤ මහා නිකායේ මහානායක, අග්ගමහා පණ්ඩිත, අතිපූජ්‍ය මකුලෑවේ විමල හිමිපාණන්ට අභිනව මහානායක පදවිය පිළිබඳ අක්තපත්‍ර ප්‍රදානෝත්සවයේ දී යි ජනාධිපතිවරයා මේ බව සඳහන් කළේ.\nඅද (24) පස්වරුවේ මෙම අක්තපත්‍ර ප්‍රදානය පැවැත්වුණේ, කොළඹ නිදහස් මන්දිරයේ දී යි.\nඅභිනව මහානායක හිමියන්ට ශ්‍රී සන්නස් පත්‍රය පිළිගැන්වීම ජනාධිපතිවරයා විසින් සිදු කරනු ලැබුවා.\nඅග්‍රාමාත්‍ය මහින්ද රාජපක්ෂ විසින් විජිණිපත පිළිගැන්වීම ද සිදු කෙරුණා.\nමේ අතර, මහාචාර්ය පූජ්‍ය රළුවේ පද්මසිරි හිමියන් විසින් රචිත අභිනව මහානායක හිමි අභිනන්දන ශාස්ත්‍රීය ග්‍රන්ථය එළිදැක්වීම ද මෙහි දී සිදු කෙරුණා.\nහිටපු ජනාධිපති මෛත්‍රීපාල සිරිසේන සහ විපක්ෂ නායක සජිත් ප්‍රේමදාස යන මහත්වරු විසින් අභිනව මහා නායක හිමියන්ට ප්‍රසාද පූජා සිදු කළා.",
       "URL": "https://www.hirunews.lk/300309/මකුලෑවේ-විමල-හිමියන්ට-ජනපති-සුරතින්-අක්තපත්‍ර-පිරිනැමෙයි",
       "Category": "Local News",
       "Parent URL": "https://www.hirunews.lk/local-news.php?pageID=1273"
}