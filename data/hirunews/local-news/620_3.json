{
       "Source": "hirunews",
       "Timestamp": "Thursday, 05 January 2023 - 23:24",
       "Headline": "පාස්කු ප්‍රහාරයට අදාල පෙත්සමක තීන්දුව 12 වැනි දා",
       "News Content": "පාස්කු ඉරුදින ත්‍රස්ත ප්‍රහාරයක් එල්ල කරන බවට ප්‍රමාණවත් බුද්ධි තොරතුරු ලැබී තිබියදීත් එය වළක්වා ගැනීමට ක්‍රියාමාර්ග නොගැනීම තුළින් සිය මූලික මිනිස් අයිතිවාසිකම් උල්ලංඝනයවූ බවට චෝදනා කරමින් හිටපු ජනාධිපති මෛත්‍රිපාල සිරිසේන ඇතුළු පිරිසකට එරෙහිව ගොනුකර ඇති මූලික අයිතිවාසිකම් පෙත්සම්වල තීන්දුව ලබන 12 වනදා ප්‍රකාශයට පත්කරන බව ශ්‍රේෂ්ඨාධිකරණය දැනුම් දුන්නා.\nඅගවිනිසුරු ජයන්ත ජයසූරිය ප්‍රමුඛ සත් පුද්ගල ශ්‍රේෂ්ඨාධිකරණ විනිසුරු මඩුල්ලක් විසින් ප්‍රකාශයට පත්කිරීමට නියමිත මෙම තීන්දුවට අදාල පෙත්සම ගොනු කර තිබුණේ ශ්‍රී ලංකා නීතිඥ සංගමය, ප්‍රහාරයේ වින්දිතයින්, කතෝලික පියතුමන්ලා ඇතුළු පාර්ශ්ව කිහිපයක්.\nමෙම පාර්ශව උක්ත චෝදනාව මුල් කොට ගනිමින් පෙත්සම් 12ක් ගොනුකර තිබූ අතර එහි වගඋත්තරකරුවන් ලෙස හිටපු ජනාධිපති මෛත්‍රිපාල සිරිසේන, හිටපු පොලිස්පති පූජිත් ජයසුන්දර, හිටපු ආරක්ෂක ලේකම් හේමසිරි ප්‍රනාන්දු ඇතුළු පිරිසක් නම්කර තිබුණා.",
       "URL": "https://www.hirunews.lk/324395/පාස්කු-ප්‍රහාරයට-අදාල-පෙත්සමක-තීන්දුව-12-වැනි-දා",
       "Category": "Local News",
       "Parent URL": "https://www.hirunews.lk/local-news.php?pageID=620"
}