{
       "Source": "hirunews",
       "Timestamp": "Wednesday, 24 February 2021 - 9:02",
       "Headline": "දිවයිනට පැමිණි පාකිස්ථාන අගමැති ඉම්රාන් ඛාන් අද ජනපති හමුවේ",
       "News Content": "පාකිස්ථානු අග්‍රාමාත්‍යවරයා සහ අග්‍රාමාත්‍ය මහින්ද රාජපක්ෂ අතර ද්වීපාර්ශවික සාකච්ඡා ඊයේ අරලියගහ මන්දිරයේදී පැවැත්වුණා.\nඑම සාකච්ඡාවෙන් පසු ශ්‍රී ලංකා - පාකිස්ථාන රජයන් අතර, ද්වීපාර්ශවික අවබෝධතා ගිවිසුම් කිහිපයකට අත්සන් තැබුණු අතර දෙරටේ අග්‍රාමාත්‍යවරුන් විසින් ඒකාබද්ධ ප්‍රකාශයක් නිකුත් කළා.\nඑහිදී අග්‍රාමාත්‍යවරයා සඳහන් කළේ  වසර ගණනාවක දේශපාලන ක්‍රියාකාරිත්වය තුලින් පොදුජනතාවට බලය ලබාදී පාකිස්ථානු අග්‍රාමාත්‍යවරයා ඉහළට ඔසවා තැබූ ආකාරය සුවිශේෂී වන බවයි.\nබිම් මට්ටමේ සහ අඩු වරප්‍රසාද සහිත ජනතාව සවිබල ගැන්වීම උදෙසා ගෙන ඇති ක්‍රියාමාර්ග සිය ආණ්ඩුවේ ප්‍රතිපත්ති හා එකිනෙක බැඳී ඇති බවද අග්‍රාමාත්‍යවරයා සඳහන් කළා. පසුව අග්‍රාමාත්‍යවරුන් දෙදෙනා විසින් ඒකාබද්ධ මාධ්‍ය හමුවක්ද පවත්වනු ලැබුවා.\nපාකිස්ථාන අග්‍රාමාත්‍ය ඉම්රාන් ඛාන්ගේ සහ අග්‍රාමාත්‍ය මහින්ද රාජපක්ෂගේ සහභාගීත්වයෙන් ඊයේ අත්සන් තැබුණු පළමු ගිවිසුම වූයේ සංචාරක සහයෝගීතාව පිළිබඳ අවබෝධතා ගිවිසුමයි.\nමෙරට ආයෝජන මණ්ඩලය සහ පාකිස්ථාන රජයේ ආයෝජන මණ්ඩලය අතර සහයෝගීතාව පිළිබඳ අවබෝධතා ගිවිසුමක් මෙන්ම ලක් රජයේ කාර්මික තාක්ෂණ ආයතනය සහ පාකිස්ථාන කරච්චි විශ්වවිද්‍යාලය අතර අවබෝධතා ගිවිසුමක්ද මෙහිදී අත්සන් තැබුණා.\nමීට අමතරව කොළඹ කාර්මික තාක්ෂණ ආයතනය සහ ඉස්ලාමාබාද් හි කොම්සැට්ස් විශ්වවිද්‍යාලය අතර සහයෝගීතා ගිවිසුමක් මෙන්ම කොළඹ විශ්වවිද්‍යාලය සහ පාකිස්තානයේ ලාහෝර් ආර්ථික විද්‍යාලය අතර අවබෝධතා ගිවිසුමක්ද අත්සන් තැබුණු බව අග්‍රාමාත්‍ය කාර්යාලය සඳහන් කළා.\nමේ අතර, පාකිස්ථාන අග්‍රාමාත්‍ය ඉම්රාන් ඛාන් සහ ජනාධිපති ගෝඨාභය රාජපක්ෂ අතර, හමුව අද පෙරවරු 10.30 ට ජනාධිපති කාර්යාලයේදී පැවැත්වීමට නියමිතව තිබෙනවා.\nඑසේම, විදේශ අමාත්‍ය දිනේෂ් ගුණවර්ධන සහ පාකිස්ථාන අග්‍රාමාත්‍යවරයා අතර ද්වීපාර්ශවික සාකච්ඡාව අද පෙරවරු 9.30 ට විදේශ අමාත්‍යාංශයේදී සිදුකිරීමට නියමිත අතර, පාකිස්ථාන අග්‍රාමාත්‍යවරයා අද පෙරවරු 11.30 ට කොළඹදී වෙළඳ හා ආයෝජන සමුළුවකටද එක්වනු ඇති.\nමීට අමතරව පාකිස්ථාන අග්‍රාමාත්‍ය ඉම්රාන් ඛාන් අද පස්වරුවේ කතානායකවරයා සහ ක්‍රීඩා අමාත්‍යවරයා විසින් පිළිගන්වන භෝජන සංග්‍රහයට සහභාගි වීමටද නියමිතයි.\nඅද පස්වරුවේ නාවල - කිරිමණ්ඩල මාවතේ ඉහළ ප්‍රමිතියෙන් යුත් ක්‍රීඩා මධ්‍යස්ථානයක් පිළිබඳ වූ සාකච්ඡාවක් ද කොළඹදී පැවැත්වෙනවා.\nපසුව පාකිස්ථාන අග්‍රාමාත්‍ය ඉම්රාන් ඛාන් අද පස්වරු 3 ට කටුනායක ගුවන්තොටුපලෙන් යළි ශ්‍රී ලංකාවෙන් පිටව යනු ඇති.\nපාකිස්ථාන අග්‍රාමාත්‍යවරයාගේ ශ්‍රී ලංකා සංචාරයට සමගාමීව ව්‍යාපාර සහ ආයෝජන සංසදයක් මෙන්ම, ක්‍රීඩා ක්ෂේත්‍රයේ සංවර්ධනය වෙනුවෙන් කටයුතු කිහිපයක්ද සැලසුම් කර ඇති බව රජයේ ප්‍රවෘත්ති දෙපාර්තමේන්තුව සඳහන් කළා.\nපාකිස්තාන අග්‍රාමාත්‍යවරයා සමඟ එරට විදේශ කටයුතු අමාත්‍යවරයා, අග්‍රාමාත්‍ය උපදේශකවරයා මෙන්ම, විදේශ කටයුතු ලේකම්වරයා ඇතුළු පාකිස්තාන රජයේ ජ්‍යෙෂ්ඨ නිලධාරින් රැසක් ශ්‍රී ලංකා සංචාරයට එක්වනවා. පාකිස්ථාන අග්‍රාමාත්‍යවරයා 2021 වසරේ දිවයිනට පැමිණි ප්‍රථම රාජ්‍ය නායකයා වන අතර මේ වසරේ ඔහුගේ ප්‍රථම නිල සංචාරය ද මෙයයි.",
       "URL": "https://www.hirunews.lk/263512/දිවයිනට-පැමිණි-පාකිස්ථාන-අගමැති-ඉම්රාන්-ඛාන්-අද-ජනපති-හමුවේ",
       "Category": "Local News",
       "Parent URL": "https://www.hirunews.lk/local-news.php?pageID=2127"
}