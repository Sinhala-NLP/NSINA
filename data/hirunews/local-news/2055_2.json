{
       "Source": "hirunews",
       "Timestamp": "Monday, 29 March 2021 - 14:06",
       "Headline": "බඹරකන්දේ දී අතරමං වූ කණ්ඩායම සොයාගැනේ (වීඩියෝ)",
       "News Content": "බඹරකන්ද දියඇල්ල නැරඹීමට ගොස් අතරමංව සිටි කණ්ඩායම ඊයේ පස්වරුවේ සොයාගැනුණා.\nමෙම පිරිසට පැමිණි මග සොයා ගැනීම අසීරු වී තිබුණේ එම ප්‍රදේශයේ පැවති අයහපත් කාලගුණයත් සමඟයි.\nබදුල්ල දිස්ත්‍රික්කයට අයත් බඹරකන්ද දියඇල්ල නැරඹීයට ගොස් මග සොයා ගැනීමට නොහැකිව මෙලෙස අතරමංව සිටියේ ගල්කිස්ස ප්‍රදේශයේ සිට පැමිණි 11 දෙනෙකුගෙන් යුත් තරුණයින් පිරිසක්.\nබඹරකන්ද, වන්ගෙඩිගල ප්‍රදේශයේ රාත්‍රිය ගතකර ඇති ඔවුන් ඊයේ පස්වරුවේ නැවත සිය නිවෙස් කරා යාමේ අරමුණින් පැමිණ තිබෙනවා.\nකෙසේ වෙතත්, මෙම පිරිස මාර්ගය සොයා ගැනීමේ ගැටලුවකට මුහුණ දී ඇත්තේ ඊයේ පස්වරුවේ එම ප්‍රදේශයට බලපෑ අධික වර්ෂාවත් සමග බඹරකන්ද දිය ඇල්ලේ ජල මට්ටම ඉහළ යාම සහ මීදුම් තතත්වය අධික වීම හේතුවෙන්.\nඅනතුරුව ඔවුන් මේ පිළිබඳව හල්දුම්මුල්ල පොලීසිය දැනුවත් කර තිබෙනවා.\nඒ අනුව ක්‍රියාත්මක වූ පොලීසිය, එම ප්‍රදේශයේ ජනතාවගේද සහය ඇතිව සිදු කළ මෙහෙයුමකදී අදාළ තරුණයින් 11 දෙනා සොයාගැනීමට හැකි වී තිබෙනවා.",
       "URL": "https://www.hirunews.lk/266890/බඹරකන්දේ-දී-අතරමං-වූ-කණ්ඩායම-සොයාගැනේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2055"
}