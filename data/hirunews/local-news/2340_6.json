{
       "Source": "hirunews",
       "Timestamp": "Tuesday, 10 November 2020 - 17:02",
       "Headline": "වැසිකිළි වළකට වැටී දිවියෙන් සමුගත් හය හැවිරිදි දැරිය",
       "News Content": "වවුනියාව, ඕමන්ත, පණ්රිකෙයිදකුලම ප්‍රදේශයේ ජලය පිරුණු වැසිකිළි වළකට වැටීමෙන් වයස අවුරුදු 06ක දැරියක් අද (10) දහවල් ජීවිතක්ෂයට පත්ව තිබෙනවා.\nපොලිසිය පැවසූවේ දැරිය මිදුලේ සෙල්ලම් කරමින් සිටි අවස්ථාවේ වැසිකිළියක් සැකසීම වෙනුවෙන් කපන ලද වැසිකිළි වළකට මෙම ඇය ඇද වැටී ඇති බවයි.\nඅනතුරට පත් දැරිය වවුනියාව රෝහලට ඇතුළත් කර ඇති අතර එම අවස්ථාවදී ඇය ජීවිතක්ෂයට පත්ව සිටි බවයි වාර්තා වන්නේ.\nවවුනියාව ප්‍රදේශයට ඊයේ (09) දිනයේ ඇඳ හැලුණු අධික වර්ෂාව හේතුවෙන් දැරිය වළ තුළට ඇද වැටුණු අවස්ථාවේ එය ජලයෙන් පිරී තිබී ඇති බවයි අප වාර්තාකරු පැවසුවේ.",
       "URL": "https://www.hirunews.lk/254428/වැසිකිළි-වළකට-වැටී-දිවියෙන්-සමුගත්-හය-හැවිරිදි-දැරිය",
       "Category": "Local News",
       "Parent URL": "https://www.hirunews.lk/local-news.php?pageID=2340"
}