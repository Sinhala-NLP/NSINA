{
       "Source": "hirunews",
       "Timestamp": "Tuesday, 08 August 2017 - 11:43",
       "Headline": "උතුරු මැද පළාත් සභාව උණුසුම් වෙයි (ඡායාරූප)",
       "News Content": "උතුරු මැද පළාත් සභාවේ නව සභාපති ඩී.එම්.අමරතුංග සභාපතිවරයා ලෙස  තෝරාපත් කර ගැනීමෙන් පසු අද (08) පැවති පළමු පළාත් සභා රැස්වීමේදී ඒකාබද්ධ විපක්ෂ මන්ත්‍රීවරුන් කළු පටි පැලදවිත් සභාපතිවරයාට මුලාසනාරුඩ මන්ත්‍රී ලෙස ආමන්ත්‍රණය කොට  සභාපතිවරයා පත් කල ආකාරයට එරෙහිව රීති ප්‍රශ්න මතු කරමින් සහ ගෝෂා කරමින් සභාව තුලදී ඔවුන් සතුව තිබු දිනට නියමිත න්‍යාය පත්‍රවලට ගිණි තබමින් හැසිරීම නිසා පළාත් සභාව එකම ගාලගෝට්ටියක් බවට පත්වුනා.\nඑම පළාත් සභාව අද (08) පෙරවරු 10.00 ට සභාපති ඩී.එම්. අමරතුංගගේ ප්‍රධානත්වයෙන් අනුරාධපුර පිහිටි පළාත් සභා මන්දීරයේදී රැස්වුනා.\nසභාපතිවරයා විසින්  දිනට නියමිත න්‍යාය පත්‍රයට අනුව සභාවේ කටයුතු ආරම්භ කිරීමත් සමග රීති ප්‍රශ්නයක් මතු කරමින් පසුගිය 18 වෙනිදා පළාත් සභාවේ හිටපු සභාපති ටී. එම්. ආර් සිරිපාල  විශ්වාසභංග යෝජනාවකින් ඉවත් කිරීම සහ ඉන් අනතුරුව එදිනම පළාත් සභාව රැස්වී සභාපතිවරයා ලෙස ඩී. අමරතුංග  තෝරා පත් කර ගත් ආකාරය සම්පුර්ණයෙන්ම නීති විරෝධී බවත් එබැවින් ඩී එම්. අමරතුංග ව තම කණ්ඩායම සභාපතිවරයා ලෙස පිලිනොගන්නා බවත් ඒකාබද්ධ විපක්ෂ මන්ත්‍රී කේ.එච්.නන්දසේන සහ හිටපු සභාපති ටී. එම් . ආර් සිරිපාල යන මන්ත්‍රීවරුන් ප්‍රකාශ කිරීමත් සමග විපක්ෂනායක අනිල් රත්නායක සහ අරුණ බුද්ධික ගුණසේකර යන මන්ත්‍රීවරුන්, නන්දසේන සහ සිරිපාල මන්ත්‍රීවරුන්ගේ ප්‍රකාශවලට ප්‍රතිවිරුද්ධ අදහස් දැක්වීමත් සමග සභාව එකම ගාලගෝට්ටියක් බවට පත්වුනා.\nඑම අවස්ථාවේ සභාපතිවරයා ඒකාබද්ධ විපක්ෂ මන්ත්‍රීවරුන්ගේ හඩට අවධානය යොමු නොකොට දිනට නියමිත න්‍යාය පත්‍රය ප්‍රකාරව සභාවේ කටයුතු දිගටම  සිදු කර ගෙන ගියා.\nමෙලෙස විනාඩි දහයකට වැඩි කාලයක් ඝෝෂා කරමින් අදහස් දැක්වූ ඒකාබද්ධ විපක්ෂ මන්ත්‍රීවරුන් අනතුරුව තමන් සතුව තිබු න්‍යාය පත්‍ර සභාව තුලදීම ගිණි තබා විනාශ කළ අතර එය වැළැක්වීමට පළාත් සභාවේ සන්ධාන නිලධාරී (වේත්‍රධාරී) රෝහණ දොඩම්වල  සහ නියෝජ්‍ය සන්ධාන නිලධාරී (නියෝජ්‍ය වේත්‍රධාරී) යු.ඩබ්ලිව්. හෙලනාත විසින් දැඩි පරිශ්‍රමයක් දරනු ලැබුවා.\nකෙසේ වුවද සභා ගර්භයේ රතු පලස සහ ඒකාබද්ධ විපක්ෂ මන්ත්‍රීවරුන්ගේ මේස මත ගිනි ඇවිලෙමින් තිබෙන අයුරු දක්නට ලැබුනා.\nඑම අවස්ථාවේ එක්සත් ජාතික පක්ෂ මන්ත්‍රී අරුණ බුද්ධික ගුණසේකර මන්ත්‍රීවරයා විසින් ඒකාබද්ධ විපක්ෂ මන්ත්‍රීවරුන් දෙසට ජල ප්‍රහාරයක් එල්ල කරනු දක්නට ලැබුනා.\nඉන් පසු ඒකාබද්ධ විපක්ෂ මන්ත්‍රීවරුන් විසින් එක්සත් ජාතික පක්ෂ මන්ත්‍රීවරුන්හට හු කියමින් සහ ඝෝෂා කරමින් සභාවෙන් පිටව ගියා.\nඉන් අනතුරුව පළාත් සභා ලේකම් කාර්යාල පරිශ්‍රය තුළදීත් මහ හයියෙන් කෑගසමින් පිටව ගොස් සභා ලේකම් කාර්යාලය ඉදිරිපිට බිම වාඩිවී ඒකාබද්ධ විපක්ෂ මන්ත්‍රීවරුන් වි විරෝධතාවයක නිරත වුනා.\nමේ අතර ඒකාබද්ධ විපක්ෂ මන්ත්‍රීවරුන් සභාවෙන් පිටව ගිය පසු සභාපතිවරයා දිනට නියමිත න්‍යාය පත්‍රයට අනුව සභාවේ කටයුතු විනාඩි කීපයක් ඉදිරියට පවත්වා ගෙන ගොස් පසුව විනාඩි පහකට සභාව කල් තබා නැවත සභාව රැස්වීමෙන් අනතුරව අමාත්‍ය සහ සභානායක සරත් ඉලංගසිංහගේ යෝජනාවකට අනුව පළාත් සභාව ලබන විසි දෙවෙනිදා දක්වා කල් තබනු ලැබුවා.\nඡායාරූප - පර්සි කුරුනේරු / එප්පාවල තිසර සෝමරත්න",
       "URL": "https://www.hirunews.lk/167905/උතුරු-මැද-පළාත්-සභාව-උණුසුම්-වෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4381"
}