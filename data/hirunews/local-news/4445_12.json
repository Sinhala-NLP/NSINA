{
       "Source": "hirunews",
       "Timestamp": "Friday, 30 June 2017 - 10:50",
       "Headline": "සැමියාගේ අනියම් බිරිඳගේ වරලස කැපු නිත්‍යානුකුල බිරිඳ වන්දිත් ගෙවයි",
       "News Content": "අනියම් බිරිඳගේ නිවසේ සිටි බස් රථ රියදුරෙකු වෙත පැමිණි ඔහුගේ නිත්‍යානුකුල බිරිඳ සහ දරුවන් දෙදෙනා අනියම් කාන්තාවගේ වරලස කපා දැමීමේ පුවතක් කොච්චිකඩේ පොලිසියෙන් වාර්තා වනවා.\nජාඇල වහතියගම ප්‍රදේශයේ පිහිටි නිවසක දොර කඩා ඇතුලුවු විවාහක බිරිඳ සහ ඇයගේ දරුවන් දෙදෙනා රියදුරාට සහ අනියම් බිරිඳට පහරදී ඇයගේ අඩි හතර හමාරක් පමණ දිගැති වරලස කපා දමා ඇති බවයි හෙළිවී ඇත්තේ.\nමීට අමතරව අදාළ කාන්තාවගේ නිවසේ තිබු ගෘහ භාණ්ඩවලට ද පහරදී අලාභ හානි සිදුකර තිබෙනවා.\nපහරදීම / වරලස කපා දැමීම / ගෘහ භාණ්ඩවලට හානි කිරිමේ චෝදනා මත බස් රථ රියදුරාගේ නිත්‍යානුකුල බිරිඳ සහ දරුවන් දෙදෙනා අත්අඩංගුවට ගෙන ඇති බවයි වාර්තා වන්නේ.\n42 හැවිරිදි බස් රථ රියදුරා 32 හැවිරිදි විවාහක කාන්තාවක් සමග අනියම් සම්බන්ධතාවක් පවත්වාගෙන ගොස් ඇති අතර එය නතර කරන ලෙසට බස් රියදුරාගේ නිත්‍යානුකුල බිරිඳ අවස්ථා කිහිපයකදී ඔවුන්ට දැනුම්දී ඇතැයි ද සඳහන්.\nඑහෙත් ඔවුන් ඊට එකග වී නැහැ.\nපසුගියදා මෙම බස් රථ රියදුරා සංචාරක ගමනක් යන බව පවසා නිවසින් පිටත්ව ගොස් ඇති අතර ඒ පිළිබඳ සැක සිතු බිරිඳ සහ දරුවන් අනියම් බිරිඳගේ නිවසට ගොස් සොයා බලා තිබෙනවා.\nඑහිදීයි ඔවුන් නිවසේ දොරවල් කඩා අලාභ හානි සිදුකර ඇත්තේ.\nසිද්ධියට අදාළ සැකකරුවන් අධිකරණයට ඉදිරිපත් කළ අවස්ථාවේදී අනියම් බිරිඳගේ වරලස කපා දැමීම සම්බන්ධයෙන් ඇයට රුපියල් 14000 ක වන්දියක් ගෙවීමට බස් රියදුරාගේ නිත්‍යානුකුල බිරිඳ එකග වී තිබෙනවා.\nඅත්අඩංගුවට ගත් සැකකාර මව සහ පුතුන් දෙදෙනා රුපියල් ලක්ෂය බැගින් වු ශරීර ඇප මත නිදහස් කර ඇති බවයි අප වාර්තාකරු සඳහන් කළේ.",
       "URL": "https://www.hirunews.lk/164755/සැමියාගේ-අනියම්-බිරිඳගේ-වරලස-කැපු-නිත්‍යානුකුල-බිරිඳ-වන්දිත්-ගෙවයි",
       "Category": "Local News",
       "Parent URL": "https://www.hirunews.lk/local-news.php?pageID=4445"
}