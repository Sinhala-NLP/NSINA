{
       "Source": "hirunews",
       "Timestamp": "Sunday, 07 August 2022 - 13:59",
       "Headline": "චීන නෞකාවේ පැමිණීම ගැන මහා සංඝරත්නයේ අප්‍රසාදය",
       "News Content": "එළඹෙන 10 වැනි දා හම්බන්තොට වරායට නැංගුරම් ලෑමට පැමිණීමට නියමිත ව, තිබූ චීන අභ්‍යවකාශ චන්ද්‍රිකා නිරීක්ෂණ නෞකාවක් වන යුවෑන් 5 නෞකාවේ පැමිණීම පිළිබඳ සංඝරත්නය සහ මහජනතාව නියෝජනය කරමින් අප්‍රසාදය පළ කිරීමට මහාචාර්‍ය පල්ලෙකන්දේ රතනසාර හිමියන් කටයුතු කරනවා.\nඑ හිමියන් සමස්ත මහා සංඝරත්නය සහ මහජනතාව නියෝජනය කරමින් අදාළ විරෝධතාව පළ කරන්නේ නිවේදනයක් පළකරමින්.\nඑහි දී වැඩි දුරටත් උන් වහන්සේ කියා සිටින්නේ, ශ්‍රී ලංකාව මේ මොහොතේ මුහුණ දෙමින් සිටින උග්‍ර ආර්ථික අර්බුදයෙන් යම් තරමක අස්වැසිල්ලක් ලබමින් සිටින මොහොතක, මෙරටට ලැබෙන ජාත්‍යන්තර සහයෝගය මෙවැනි අදූරදර්ශී තීරණ හේතුවෙන් නැති වී යා හැකි බව‍යි.\nඑසේ ම රට තුළ ඉන්ධන අර්බුදයක් පැන නැගී මෙරට පොදු ප්‍රවාහනය සහ පෞද්ගලික අවශ්‍යතා සපුරා ගැනීම සඳහා ජනතාව දින ගණන් පෝලිම්වල ගත කරන පසුබිමක, ඉන්ධන ලබා ගැනීම සඳහා නෞකාවක් පැමිණීම විස්මය දනවන කරුණක් බවයි උන් වහන්සේ සඳහන් කරන්නේ.\nඑනිසා මෙම නිවේදනයෙන් මතු කෙරෙන විරෝධත්වය පිළිබඳ සළකා, රටේ ජනතාවගේ සුබසිද්ධිය සහ මතු ආරක්ෂාව ගැන සිතා මේ සම්බන්ධයෙන් ශ්‍රී ලංකාවේ රජයේ සහ බලධාරින්ගේ අවධානය යොමු කරන ලෙස උන් වහන්සේ විසින් ඉල්ලා සිටිනවා.\n(මහාචාර්‍ය පල්ලෙකන්දේ රතනසාර හිමියන් විසින් නිකුත් කළ නිවේදනය පහතින්)",
       "URL": "https://www.hirunews.lk/312146/චීන-නෞකාවේ-පැමිණීම-ගැන-මහා-සංඝරත්නයේ-අප්‍රසාදය",
       "Category": "Local News",
       "Parent URL": "https://www.hirunews.lk/local-news.php?pageID=958"
}