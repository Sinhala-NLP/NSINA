{
       "Source": "hirunews",
       "Timestamp": "Thursday, 01 June 2023 - 17:49",
       "Headline": "රුපියල් කෝටි තුනකට අධික වටිනාකමකින් යුත් අයිස් මත්ද්‍රව්‍ය සමග සැකකරුවන් 07 ක් අත්අඩංගුවට",
       "News Content": "ඉන්දියාවේ සිට මුහුදු මාර්ගය ඔස්සේ රැගෙන එන මත්ද්‍රව්‍ය කොළඹ ඇතුළු තවත් ප්‍රදේශ කිහිපයකට බෙදා හැරීමේ මහා පරිමාණ ජාවාරමක් පිළිබද තොරතුරු පොලිසිය අනාවරණය කරගෙන තිබෙනවා.\nමෙම ජාවරමේ ප්‍රධාන සැකකරු ලෙස ගංගා ධරන් ජෙසු දාසන් හෙවත් ගජන් හදුනාගෙන ඇති අතර ඔහු මන්නාරම ප්‍රදේශයේ සැගව සිටින බවටයි හෙළිව ඇත්තේ.\nකල්පිටිය - අල්අක්ෂා ප්‍රදේශයේ දි බස්රථයකින් අයිස් මත්ද්‍රව්‍ය ප්‍රවාහනය කරමින් සිටි පුද්ගලයෙකු අද අලුයම පොලිසිය අත්අඩංගුවට ගෙන තිබුනා.\nඔහු ළග තිබී රුපියල් කෝටි තුනකට අධික වටිනාකමකින් යුත් අයිස් මත්ද්‍රව්‍ය කිලෝග්‍රෑම් තුනයි ග්‍රෑම් 18 ක් සොයාගත් අතර, ඔහුගෙන් ලබාගත් තොරතුරු වලට අනුව තවත් සැකකරුවන් තුන්දෙනෙකු නොරොච්චෝලේ කරඹ ප්‍රදේශයේදී අද දහවල් අත්අඩංගුවට ගනු ලැබුවේ වෑන් රථයකින් ගමන් කරමීන් සිටියදීයි.\nඑලෙස අත්අඩංගුවට ගත් පුද්ගලයන් තිදෙනාගෙන් අනාවරණය කරගත් කරුණු වලට අනුව තවත් සැකකරුවන් තුන්දෙනෙකු පොලිසිය අත්අඩංගුවට ගත්තේ කල්පිටිය ප්‍රදේශයේදීයි.\nඔවුන් ඉන්දියාවේ සිට බෝට්ටුවෙන් මෙරටට මත්ද්‍රව්‍ය ප්‍රවාහනය කිරීමට සහය ලබාදී ඇති බවටයි අනාවරණ වී ඇත්තේ.\nතවත් සැකකරුවෙකු තලෙයිමන්නාරමේදී අත්අඩංගුවට ගෙන තිබෙනවා.\nඒ අනුව සිද්ධියට අදාලව මේ වන විට සැකකරුවන් 08 දෙනෙකු පොලිසිය අත්අඩංගුවට ගෙන ඇති බවයි පොලිස් මාධ්‍ය කොට්ඨාසය සදහන් කළේ.",
       "URL": "https://www.hirunews.lk/336795/රුපියල්-කෝටි-තුනකට-අධික-වටිනාකමකින්-යුත්-අයිස්-මත්ද්‍රව්‍ය-සමග-සැකකරුවන්-07-ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=301"
}