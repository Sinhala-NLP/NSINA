{
       "Source": "hirunews",
       "Timestamp": "Wednesday, 26 April 2023 - 10:10",
       "Headline": "වැස්ස නිසා කටුනායකට පැමිණි යාන තුනක් මත්තලට",
       "News Content": "කටුනායක ගුවන් තොටුපළ අවට ප්‍රදේශයේ පැවති අයහපත් කාලගුණ තත්ත්වය හේතුවෙන් එහි පැමිණි ගුවන් යානා තුනක් මත්තල ගුවන් තොටුපළ වෙත හරවා යැවුණා.\nඊයේ (26) වන දින පස්වරුවේ හදිසියේ ඇති වූ අධික වැසි හේතුවෙන් මෙලෙස මත්තල ගුවන්තොටුපළ වෙත හරවා යැවුණේ මාලදිවයිනේ මාලේ නුවර සිට පැමිණි ශ්‍රී ලන්කන් ගුවන් සේවයට අයත් යූ.එල්. 116 දරණ යානයක්.\nඑමෙන්ම ගැන් අයිලන්ඩ් සිට පැමිණි ශ්‍රී ලන්කන් ගුවන් සේවයේ යූ.එල්. 120 දරණ යානයත් ඉන්දියාවේ චෙන්නායි සිට පැමිණි එම ගුවන් සේවයට අයත් යූ.එල් 128 දරණ යානයත් මෙලෙස හරවා යැවුණා.\nමෙම ගුවන් යානා තුනේම මගීන් කටුනායක ගුවන් තොටුපළ අවට තත්ත්වය යහපත් වූ විට යලි එම ගුවන් තොටුපළ වෙත රැගෙනවිත් තිබෙනවා.\nඑමෙන්ම අයහපත් කාලගුණ තත්ත්වය මත කටුනායක ගුවන් තොටුපළින් පිටත්ව යාමට නියමිතව තිබූ ගුවන් යානා දෙකක් ද ප්‍රමාද වී ගුවන් ගතවී ඇති බවයි වාර්තා වන්නේ. දකුණු කොරියාවේ ඉන්චියොන් සහ ඉන්දියාවේ බැංගලෝර් බලා පිටත්ව යාමට නියමිතව තිබූ ගුවන් යානා දෙකකුයි මෙලෙස ප්‍රමාද වී ඇත්තේ.\nමේ අතර දිවයිනේ බොහෝ ප්‍රදේශවලට අද පස්වරුවේ වැසි ඇති විය හැකි බව කාලගුණ විද්‍යා දෙපාර්තමේන්තුව ප්‍රකාශ කළා. ඒ අනුව මධ්‍යම, සබරගමුව, ඌව, බස්නාහිර සහ වයඹ පළාත්වලත් ගාල්ල සහ මාතර දිස්ත්‍රික්කවලත් ඇතැම් ස්ථානවලට මිලිමීටර් 75ට වැඩි වැසි ඇතිවිය හැකියි.",
       "URL": "https://www.hirunews.lk/333476/වැස්ස-නිසා-කටුනායකට-පැමිණි-යාන-තුනක්-මත්තලට",
       "Category": "Local News",
       "Parent URL": "https://www.hirunews.lk/local-news.php?pageID=390"
}