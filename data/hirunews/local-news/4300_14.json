{
       "Source": "hirunews",
       "Timestamp": "Wednesday, 27 September 2017 - 18:11",
       "Headline": "නොබෙල් සාම ත්‍යාගයට සුදුසු පුද්ගලයන්ගේ නම් ලැයිස්තුවට ජනපතිගේ නමත් එක්වෙයි",
       "News Content": "2017 නොබෙල් සාම ත්‍යාගයට සුදුසුකම් ලබන පුද්ගලයන්ගේ ලැයිස්තුවට ජනාධිපති මෛත්‍රීපාල සිරිසේනගේ නම ද ඇතුලත් කර තිබෙනවා.\nඒ ඔස්ලෝ නුවර සාමය පිළිබඳ පර්යේෂණ ආයතනය විසින්.\nඑම ආයතනයේ අධ්‍යක්ෂ හෙන්රික් උර්දාල් විසින් සාම ත්‍යාගයට සුදුසුකම් ලබන පුද්ගලයන්ගේ නම් ලැයිස්තුව ඔවුන්ගේ නිල වෙබ් අඩවියේ ප්‍රසිද්ධියට පත් කරනු ඇති.\nජනාධිපතිවරයා නොබෙල් සාම ත්‍යාගය ලැබිය යුතු පුද්ගලයන්ගේ නම් ලැයිස්තුවට ඇතුලත් කිරීමට හේතුව ද ඔවුන් පැහැදිළි කර තිබෙනවා.\nඑල් ටී ටි ඊ ත්‍රස්තවාදය පරාජයෙන් පසු සාමය සහ සංහිඳියාව ඇති කිරීම වෙනුවෙන් ජනාධිපති මෛත්‍රීපාල සිරිසේන ගෙන ඇති ක්‍රියාමාර්ග ඊට එක් හේතුවක්.\nශ්‍රී ලංකා ජනාධිපතිවරයාට නොබෙල් සාම ත්‍යාගය හිමියන්නේ නම් සාමය වෙනුවෙන් රට ඉදිරියට ගෙන යාමට ධෛර්යමත් වන නායකයන්ට එය උපහාරයක් වනු ඇතැයි ද සාමය පිළිබඳ පර්යේෂණ ආයතනය ප්‍රකාශ කළා.\nඑමෙන්ම එය තිරසාර සාමය සහ සංහිඳියාව වෙනුවෙන් මුලික වනු ඇති බවයි ඔවුන් පෙන්වාදී ඇත්තේ.\nඔස්ලෝහි සාමය පිළිබඳ පර්යේෂණ ආයතනය ජාතීන් අතර පවතින සාමය මෙන්ම රාජ්‍යයන් අතර පවතින සාමය පිළිබඳව ද පර්යේෂන සිදු කරනු ලබනවා.\nඔවුන් 2002 වසරේ සිට ස්වාධීන ආයතනයක් ලෙසට නොබෙල් සාම ත්‍යාගයට සුදුසුකම් ලබන පුද්ගලයන් පිළිබඳ නාම ලේඛනයක් ඉදිරිපත් කරන බවයි විදෙස් පුවත් සේවා පෙන්වා දෙන්නේ.\nනොබෙල් සාම ත්‍යාගයට ඕනෑම අයෙකුගේ නම යෝජනා කිරීමට හැකියාව පැවතුන ද ඊට නම් කරනු ලබන්නේ සීමිත පිරිසකගේ නම් පමණයි.\nජාතික මට්ටමේ එකමුතුවල සාමාජිකයන් සහ රාජ්‍ය නිලධාරීන් / විවිධ කමිටුවල වර්තමාන සහ හිටපු සාමාජිකයන් / සාම ත්‍යාග හිමිකරුවන් / මහාචාර්යවරුන් / සාම නිරීක්ෂණ ආයතන ප්‍රධානීන් මෙන්ම විදේශ ප්‍රතිපත්ති සම්පාදක ආයතන ප්‍රධානීන් සහ ජාත්‍යන්තර අධිකරණවල සාමාජිකයන්ගේ නම් යෝජනා කළ හැකියි.\nකෙසේවෙතත් එම නම් යෝජනා කිරීමේ හැකියාව පවතින්නේ සාමය පිළිබඳ පරීක්ෂණ ආයතනයේ අධ්‍යක්ෂවරයාටයි. අදාළ නම් ලැයිස්තුව ලබන ඔක්තෝම්බර් පළමු සතියේ ප්‍රසිද්ධියට පත් කෙරෙනු ඇති.",
       "URL": "https://www.hirunews.lk/171992/නොබෙල්-සාම-ත්‍යාගයට-සුදුසු-පුද්ගලයන්ගේ-නම්-ලැයිස්තුවට-ජනපතිගේ-නමත්-එක්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4300"
}