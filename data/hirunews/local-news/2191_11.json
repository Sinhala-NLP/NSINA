{
       "Source": "hirunews",
       "Timestamp": "Sunday, 24 January 2021 - 18:48",
       "Headline": "ගල්පරයේ සිරවූ යුරෝසන් නෞකාව සයුර විසින්ම නිදහස් කරයි (වීඩියෝ)",
       "News Content": "හම්බන්තොට මුහුදු තීරයේ කුඩා රාවණා ප්‍රදීපාගාරය අසල ගල්පරයක ගැටී අනතුරට ලක්වූ එම්.වී.යුරෝසන් නෞකාව අද පස්වරුවේ එම ගල්පරය මතින් යළි පිටතට පැමිණ තිබෙනවා.\nනාවික හමුදාව සඳහන් කළේ කිමිඳුම්කරුවන් දියයට සිදුකළ සිතියම් ගත කිරීමේ මෙහෙයුම අවසන් වූ පසු වඩදියට සහ දියවැල්වලට හසුවී මෙලෙස එය ගල්පරයෙන් නිදහස් වී ඇති බවයි.\nඑම ස්ථානයේ අදාළ නෞකාව තවදුරටත් නැංගුරම්ලා පවතින අතර හෙට දිනයේ සිදුකෙරෙන දියයට පරීක්ෂාවකින් පසු වරායක් වෙත රැගෙන යාමට කටයුතු කරනු ඇති.\nනාවික හමුදා මාධ්‍ය ප්‍රකාශක කපිතාන් ඉන්දික ද සිල්වා සඳහන් කළේ මෙම සිද්ධියේදී නැවේ පැවති සිමෙන්ති අමුද්‍රව්‍ය හෝ ඉන්ධන හෝ වෙනත් රසායනික ද්‍රව්‍යයක් කාන්දු වී නොමැති බව ද අනාවරණ වූ බවයි.\nකෙසේ වෙතත්, සමුද්‍රීය පරිසර ආරක්ෂණ අධිකාරියේ සාමාන්‍යාධිකාරි ආචාර්ය ටර්නි ප්‍රදීප් කුමාර මීට පෙර සඳහන් කළේ මෙම අනතුර හේතුවෙන් මුහුදු පත්ලට සහ කොරල්පරවලට හානි සිදුව ඇතැයි විශ්වාස කරන බවයි.\nඅබුඩාබි වරායේ සිට ත්‍රිකුණාමලය වරාය වෙත සිමෙන්ති නිෂ්පාදනයට යොදා ගන්නා “ක්ලින්කර්” නමැති අමුද්‍රව්‍ය ප්‍රවාහනය කරමින් තිබුණු මෙම නෞකාව කුඩා රාවණා ප්‍රදීපාගාරය අසල ගල් පරයක සිරවී පෙරේදා පස්වරුවේ අනතුරට ලක්වුණා.\nඑම අවස්ථාවේදී එම නෞකාවේ සිමෙන්ති අමුද්‍රව්‍ය මෙට්‍රික් ටොන් 33,000 කට අධික ප්‍රමාණයක් සහ නෞකාවට අවශ්‍ය ඉන්ධන මෙට්‍රික් ටොන් 762ක ප්‍රමාණයක් ද පැවති බවයි සඳහන් වන්නේ.",
       "URL": "https://www.hirunews.lk/260603/ගල්පරයේ-සිරවූ-යුරෝසන්-නෞකාව-සයුර-විසින්ම-නිදහස්-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2191"
}