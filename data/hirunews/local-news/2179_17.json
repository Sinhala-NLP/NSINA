{
       "Source": "hirunews",
       "Timestamp": "Saturday, 30 January 2021 - 19:27",
       "Headline": "කොරෝනා දෙවන රැල්ලේ මරණ වලින් 70%ක්, 61ට වැඩි පුද්ගලයන් - එන්නතෙන්, පිරිමි මඳසරු වන බවට පැතිර යන ප්‍රචාර, අසත්‍යක් (වීඩියෝ)",
       "News Content": "මෙරට ජනගහණයෙන් වයස අවුරුදු 60 ට වැඩි පුද්ගලයින් සඳහා කොරෝනා එන්නත් ලබාදීම මාර්තු පළමු වැනි සතිය වනවිට ආරම්භ කිරීමට කටයුතු කරන බව ප්‍රාථමික සෞඛ්‍ය සේවා වසංගත රෝග හා කොවිඩ් රෝග පාලන කටයුතු රාජ්‍ය ඇමතිනි විශේෂඥ වෛද්‍ය සුදර්ශනී ප්‍රනාන්දුපුල්ලේ පවසනවා.\nකටාන ප්‍රදේශයේ අද පැවති නිරීක්ෂණ චාරිකාවකින් අනතුරුව මාධ්‍යවේදීන් නැගූ ප්‍රශ්නවලට පිළිතුරු ලබාදෙමින් රාජ්‍ය අමාත්‍යවරිය කියා සිටියේ ඉදිරියේදී කොරෝනා එන්නත් කඩිනමින් මිලදී ගැනීම සඳහා කටයුතු කරන බවයි.\nඇය එහිදී වැඩිදුරටත් සඳහන් කළේ කොරෝනා එන්නත් ලබාගැනීමෙන් පසු පුරුෂයින්ගේ මඳසරුභාවයක් ඇතිවන බවට පළවන වාර්තා සම්පූර්ණයෙන්ම අසත්‍ය බවයි.\nමේ අතර, කොරෝනා මර්දන කොවිෂීල්ඩ් එන්නත්කරණ වැඩසටහන දිවයිනේ සියලු දිස්ත්‍රික්කවලදී අද ආරම්භ කෙරුණා.\nවසංගත රෝග විද්‍යා අංශය පැවසුවේ ඒ අනුව, සියලු දිස්ත්‍රික්කවල පිහිටි රෝහල්වල මෙන්ම, සෞඛ්‍ය වෛද්‍ය නිලධාරි කාර්යාලවල එන්නත් කිරීමේ වැඩසටහන ක්‍රියාත්මක වූ බවයි.\nබස්නාහිර පළාතේ ප්‍රධාන රෝහල් 10කදී මෙම වැඩසටහන ඊයේ ආරම්භ වූ අතර, එහිදී 5,286 දෙනෙකුට එන්නත ලබා දී තිබුණා.\nප්‍රමුඛතා ලැයිස්තුවකට අනුව මෙම එන්නත් කිරීමේ කටයුතු සිදුකෙරෙනවා.\nඅද දිනය තුළ යුද හමුදාවේ පමණක් සාමාජිකයින් 7500කට එන්නත් ලබාදී තිබෙනවා.\nමේ අතර, යුද හමුදාපති ජෙනරාල් ශවේන්ද්‍ර සිල්වා අද පලාලි යුද හමුදා රෝහලේ එන්නත්කරණ වැඩසටහන නිරීක්ෂණය කළා.\nමේ අතර, අද දිනයේදී තවත් කොරෝනා ආසාදිතයින් 879 දෙනෙකු සුවය ලබා රෝහල්වලින් පිටව යෑමත් සමඟ මෙරට සුවය ලැබූ ආසාදිතයින්ගේ සංඛ්‍යාව 56,000 සීමාව ඉක්මවා ගියා.\nඒ අනුව සුවය ලැබූ මෙරට සමස්ත කොරෝනා ආසාදිතයින්ගේ සංඛ්‍යාව 56,277ක්.\nඑසේම, තවත් කොරෝනා ආසාදිතයින් 406 දෙනෙකු හඳුනාගත් බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nඒ අනුව මෙරටින් වාර්තා වන සමස්ත කොරෝනා ආසාදිතයින්ගේ සංඛ්‍යාව 62,851ක් වන අතර, තවදුරටත් රෝහල්ගතව ප්‍රතිකාර ලබන්නේ ආසාදිතයින් 6,269ක් පමණයි.\nමේ දක්වා මෙරටින් වාර්තාවන කොරෝනා මරණ 305 අතරින් 292 ක්ම වාර්තා වන්නේ දෙවැනි කොරෝනා රැල්ලලෙන්.\nඑම 292 දෙදෙනාගෙන් 137 දෙනෙකුම වයස අවුරුදු 71ට වැඩි පුද්ගලයින් වීමත් විශේෂත්වයක්.\nඒ අනුව කොරෝනා දෙවන රැල්ලේ ව්‍යාප්තියත් සමඟ වාර්තා වූ මරණ අතරින් 46.92%ක්ම වයස අවුරුදු 71ට වැඩි පුද්ගලයින්.\nමියගිය පිරිස අතරින් 23.63%ක් වයස අවුරුදු 61 - 70 ත් අතර පසුවන්නන්.\n15.06%ක මරණ ප්‍රමාණයක් වාර්තා වී තිබුණේ අවුරුදු 51 -60ත් අතර වයස් කාණ්ඩයෙන්.\nඒ අනුව වයස අවුරුදු 51ට අඩු පුද්ගලයින් ජීවිතක්ෂයට පත්වීම සටහන් වී තිබුණේ 14.39%ක් ලෙසයි.",
       "URL": "https://www.hirunews.lk/261172/කොරෝනා-දෙවන-රැල්ලේ-මරණ-වලින්-70ක්-61ට-වැඩි-පුද්ගලයන්-එන්නතෙන්-පිරිමි-මඳසරු-වන-බවට-පැතිර-යන-ප්‍රචාර-අසත්‍යක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2179"
}