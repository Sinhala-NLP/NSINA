{
       "Source": "hirunews",
       "Timestamp": "Tuesday, 20 December 2022 - 19:44",
       "Headline": "ආහාර උද්ධමනයෙන් ශ්‍රී ලංකාවව හත් වැනි තැන",
       "News Content": "ඉහළ ආහාර උද්ධමනය හේතුවෙන් වැඩිම බලපෑමක් එල්ල වී ඇති රටවල් සම්බන්ධ ලෝක බැංකු දර්ශකයේ ශ්‍රී ලංකාව හත්වෙනි ස්ථානයට පත්ව තිබෙනවා.\nඑම දර්ශකයට අනුව මෙරට ආහාර උද්ධමනය සියයට 74ක් ලෙසයි දැක්වෙන්නේ.\nලෝක බැංකුවේ ආහාර සුරක්ෂිතතාව පිළිබඳ නවතම වාර්තාව මත පදනම්ව මෙය සකස් කර ඇති අතර එහි මේ වනවිට දර්ශකයේ පෙරමුණේ පසුවන්නේ සිම්බාබ්වේ, ලෙබනනය, වෙනිසියුලාව යන රටවල්.\nමෙම දර්ශකයට අනුව ගියවර ශ්‍රි ලංකාව හයවෙනි ස්ථානයට පත්ව තිබූ අතර එහිදී උද්ධමන ප්‍රතිශතය දැක්වුණේ සියයට 83ක් ලෙසයි.\nඒ අනුව මෙවර දර්ශකයට අනුව මෙරට ආහාර උද්ධමන වේගය සියයට 9කින් පහළගොස් තිබෙනවා.\nමේ අතර සංචාරක, ආරක්ෂක සහ ක්‍රීඩා ක්ෂේත්‍රයට අදාළ තවත් භාණ්ඩ 10ක ආනයන සීමා ඉවත් කිරීමට පියවර ගෙන ඇති බව මුදල් රාජ්‍ය අමාත්‍ය රංජිත් සියඹලාපිටිය අද (20) ප්‍රකාශ කළා.\nඒ අනුව සංචාරක ක්ෂේත්‍රයට අවශ්‍ය ශක්තිජනක පාන, සීසීටීවී කැමරා පද්ධති සඳහා අවශ්‍ය උපකරණ, ගෘහ භාණ්ඩ නිෂ්පාදන සඳහා අවශ්‍ය තුනී ලෑලි සහ ක්‍රීඩා උපකරණ සඳහා පනවා තිබූ ආනයන සීමා ඉවත්වනු ඇති.\nකොළඹ අද පැවති මාධ්‍ය හමුවකට එක්වෙමින් මුදල් රාජ්‍ය අමාත්‍ය රංජිත් සියඹලාපිටිය කියා සිටියේ භාණ්ඩ 1465ක ආනයන සීමා පැනවීමත් සමඟ පසුගිය අගෝස්තු මස සිට නොවැම්බර් දක්වා ඇමරිකානු ඩොලර් මිලියන 1211ක මුදලක් ඉතිරි කර ගැනීමට හැකි වූ බවයි.",
       "URL": "https://www.hirunews.lk/323145/ආහාර-උද්ධමනයෙන්-ශ්‍රී-ලංකාවව-හත්-වැනි-තැන",
       "Category": "Local News",
       "Parent URL": "https://www.hirunews.lk/local-news.php?pageID=654"
}