{
       "Source": "hirunews",
       "Timestamp": "Sunday, 11 April 2021 - 6:41",
       "Headline": "මත්ද්‍රව්‍ය ජාවාමෙන් උපයාගත් රුපියල් මිලියනයකට වැඩි මුදලක් සමග සැකකරුවෙකු අත්අඩංගුවට",
       "News Content": "වත්තල දුම්රියපොල පාර ප්‍රදේශයේදී මත්ද්‍රව්‍ය සහ රුපියල් 1,030,670ක් සමග සැකකරුවෙකු පොලිස් මත්ද්‍රව්‍ය නාශක කාර්යාංශය විසින් අත්අඩංගුවට ගෙන තිබෙනවා.\nලැබුනු තොරතුරකට අනුවයි ඊයේ (10) දහවල් මෙම වැටලීම සිදුකර තිබුණේ.\nඑහිදී සැකකරු සතුව තිබී හෙරොයින් ග්‍රෑම් 101ක් සහ අයිස් ග්‍රෑම් 113ක් සොයාගෙන තිබෙනවා.\nඅවුරුදු 34ක් වන සැකකරු වත්තල ප්‍රදේශයේ පදිංචිකරුවෙක්.\nඔහු වත්තල මහේස්ත්‍රාත් අධිකරණයට ඉදිරිපත් කිරීමෙන් පසු දින 7ක රැඳවුම් නියෝග ලබාගෙන වැඩිදුර විමර්ශණ සිදුකරන බවයි පොලිසිය සඳහන් කළේ.\nමේ අතර පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියාසිටියේ මෙවර අලුත් අවුරුදු සමයේදී මත්පැන් භාවිත කර රිය පදවන පුද්ගලයන් සෙවීමට අමතරව මත්ද්‍රව්‍ය භාවිත කර රිය පදවන පුද්ගලයන් ද සොයා මෙහෙයුම් සිදුකරන බවයි.\nමෙරට දැනට පවතින නීති අනුව මත්ද්‍රව්‍යයක් භාවිත කර රිය පැදවීම රුපියල් 25000ක දඩයක් ලැබිය හැකි වරදක් වන අතර අධිකරණයක් මගින් රිය බලපත්‍රය තාවකාලිකව හෝ ස්ථිරව අත්හිටුවීමට සහ සිර දඬුවම් ලබාදිය හැකි වරදක් ද වන බවයි පොලිස් මාධ්‍ය ප්‍රකාශකවරයා පෙන්වා දුන්නේ.",
       "URL": "https://www.hirunews.lk/268115/මත්ද්‍රව්‍ය-ජාවාමෙන්-උපයාගත්-රුපියල්-මිලියනයකට-වැඩි-මුදලක්-සමග-සැකකරුවෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2028"
}