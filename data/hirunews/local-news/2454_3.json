{
       "Source": "hirunews",
       "Timestamp": "Tuesday, 15 September 2020 - 10:22",
       "Headline": "බස්, ත්‍රිරෝද, යතුරු පැදි හෙට සිට එකම මංතීරුවක (වීඩියෝ)",
       "News Content": "මංතීරු නීතිය යටතේ හෙට සිට බස් රථ, ත්‍රිරෝද රථ සහ යතුරුපැදි ධාවනය කළ යුතු වන්නේ බස් රථ සඳහා වෙන් කර ඇති මංතීරුවේ පමණක් බව පොලීසිය පවසනවා.\nඑසේම කොළඹ නගරයේ දැනට ක්‍රියාත්මක පෙරහුරු කාලසීමාවෙන් පසු මංතීරු නීතිය උල්ලංඝනය කරන රියදුරන්ට එරෙහිව රුපියල් දෙදහසක දඩයක් පැනවීමට පියවර ගන්නා බවයි බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් ප්‍රකාශ කළේ.\nකොළඹ සහ තදාසන්න ප්‍රදේශවලත් බරපතල ගැටළුවක් බවට පත්ව ඇති වාහන තදබදයට විසඳුමක් ලෙස මෙම මංතීරු නීතිය ඊයේ සිට යළි ක්‍රියාත්මක කිරීමට පොලීසිය පියවර ගත්තා.\nමාර්ග විනය පවත්වාගැනීමට රියදුරන් කටයුතු නොකිරීම මෙලෙස වාහන තදබදයක් ඇතිවීමට මූලික හේතුව ලෙසටයි හඳුනාගෙන ඇත්තේ.\nඒ අනුව කොළඹ නගරයේ වැඩි වශයෙන් රථවාහන තදබදයක් ඇතිවන මාර්ග හතරක් කේන්ද්‍ර කරගනිමින් ඊයේ සිට ආරම්භ කළ මංතීරු නීතියේ පෙරහුරුව අදත් ක්‍රියාත්මක වුණා.\nකෙසේ වෙතත් ඇතැම් මාර්ගවල මංතීරු නීතියට අවනත නොවී රියදුරන් රිය ධාවනය කළ බවයි පොලීසිය පැවසුවේ.\nබස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති  දේශබන්දු තෙන්නකෝන් ඇතුලු නිලධාරීන් එලෙස මංතීරු නීතියට අවනත නොවන රියදුරන් දැනුවත් කිරීමට පියවර ගත්තා.",
       "URL": "https://www.hirunews.lk/250253/බස්-ත්‍රිරෝද-යතුරු-පැදි-හෙට-සිට-එකම-මංතීරුවක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2454"
}