{
       "Source": "hirunews",
       "Timestamp": "Wednesday, 07 June 2017 - 15:57",
       "Headline": "බොරැල්ලේ රථවාහන අංශ ස්ථානාධිපතිවරයා යළි රිමාන්ඩ්",
       "News Content": "රන් භාණ්ඩ කොල්ලකෑමේ සිද්ධියකට අදාළව සැකපිට අත්අඩංගුවට ගත් බොරැල්ල පොලීසියේ රථවාහන අංශයේ ස්ථානාධිපතිවරයා මේ මස 16 වනදා දක්වා අද රක්ෂිත බන්ධනාගාර ගත කෙරුණා.\nඒ, කොළඹ මහේස්ත්‍රාත්වරයා හමුවට ඉදිරිපත් කිරීමෙන් අනතුරුවයි.\nබස්නාහිර පළාත් සභා මන්ත්‍රිනී රොයිස් ප්‍රනාන්දුගේ ලඝුලේඛිකාවගේ රුපියල් ලක්ෂ පහමාරක් වටිනා රන් මාලයක් සහ අධික වටිනාකමකින් යුත් අකුණු සන්නායකයක් සොරකම් කිරීමේ සිද්ධියකට අදාළව ඔහුට එරෙහිව චෝදනා එල්ලවී තිබෙනවා.\nසිද්ධිය සම්බන්ධයෙන් අත්අඩංගුවට ගත් තවත් සැකකරුවන් සිව් දෙනෙකුද ලබන 16 වන දා දක්වා රක්ෂිත බන්ධනාගාර ගත කිරීමට ද කොළඹ මහේස්ත්‍රාත් අධිකරණය පසුගියදා නියෝග කළා.",
       "URL": "https://www.hirunews.lk/163055/බොරැල්ලේ-රථවාහන-අංශ-ස්ථානාධිපතිවරයා-යළි-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4480"
}