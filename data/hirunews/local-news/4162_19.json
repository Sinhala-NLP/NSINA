{
       "Source": "hirunews",
       "Timestamp": "Thursday, 21 December 2017 - 13:47",
       "Headline": "කොළඹ සටනට රෝසි- සාලි",
       "News Content": "කොළඹ මහ නගර සභාවේ එක්සත් ජාතික පක්ෂ පුරපති අපේක්ෂිකාව ලෙස හිටපු ඇමතිනි රෝසි සේනානායක නම් කර ඇති අතර, එක්සත් ජනතා නිදහස් සන්ධානයේ කොළඹ පුරපති අපේක්ෂකයා වන්නේ හිටපු නියෝජ්‍ය නගරාධිපතිවරයෙකු වන අසාද් සාලියි.\nශ්‍රී ලංකා පොදුජන පෙරමුණ මෙතෙක් සිය පුරපති අපේක්ෂකයා නම් කර නැහැ.\nවිශේෂඥ ශල්‍ය වෛද්‍යවරයෙකු වන රනිල් ජයසේන ජනතා විමුක්ති පෙරමුණේ කොළඹ පුරපති අපේක්ෂකයා ලෙස නම් කර තිබෙනවා.\nකෙසේ වෙතත් කොළඹ මහ නගර සභාවේ බලය පිහිටුවීමේදී මෙවරත් තම පක්ෂය තීරණාත්මක සාධකය බවට පත්වන බව දෙමළ ප්‍රගතිශීලී සන්ධානයේ නායක අමාත්‍ය මනෝ ගනේෂන් ප්‍රකාශ කළා.\nඑක්සත් ජාතික පෙරමුණෙන් වෙන්ව එකමුතු ප්‍රගතිශීලී සන්ධානය ලෙස  කොළඹ මහ නගර සභාවට නාමයෝජනා ලබාදීමෙන් අනතුරුව මාධ්‍ය වෙත අදහස් දක්වමිනුයි ඔහු මේ බව කියා සිටියේ.",
       "URL": "https://www.hirunews.lk/178956/කොළඹ-සටනට-රෝසි-සාලි",
       "Category": "Local News",
       "Parent URL": "https://www.hirunews.lk/local-news.php?pageID=4162"
}