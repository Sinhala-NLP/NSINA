{
       "Source": "hirunews",
       "Timestamp": "Wednesday, 30 November 2022 - 19:53",
       "Headline": "අර්බුද මැද බුලත් කොළය ඩාලි පාරේ දී රැස්වෙයි",
       "News Content": "අර්බුදකාරි වාතාවරණයක් මැද එක්සත් ජනතා නිදහස් සන්ධානයේ නායක හිටපු ජනාධිපති මෛත්‍රීපාල සිරිසේන විසින් කැඳවා ඇති එහි විධායක සභා රැස්වීම මේ වනවිට ශ්‍රී ලංකා නිදහස් පක්ෂ මූලස්ථානයේදී පැවැත්වෙනවා.\nපසුගිය 24 වනදා ලිපියක් මගින් මෙම විධායක සභා රැස්වීම අද (01) පස්වරු 5 ට පැවැත්වෙන බවට එක්සත් ජනතා නිදහස් සන්ධානය නියෝජනය කරන පක්ෂ ලේකම්වරුන් වෙත හිටපු ජනාධිපති මෛත්‍රීපාල සිරිසේන දැනුම්දී තිබුණා.\nකෙසේ වෙතත්, ඊට ප්‍රතිචාර දක්වමින් සන්ධාන මහලේකම් අමාත්‍ය මහින්ද අමරවීර ද ලිපියක් යොමුකර තිබූ අතර, ඔහු ඉන් සඳහන් කර තිබුණේ නිදහස් සන්ධානයේ විධායක සභාව කැඳවීමේ බලය ඇත්තේ මහලේකම්වරයා වශයෙන් තමන්ට බවයි.\nඑමෙන්ම, මෙම සන්ධානයේ විධායක සභා රැස්වීමට සහභාගි නොවන බව එම සන්ධානය නියෝජනය කරන පක්ෂ 04 නියෝජිතයින් දැනුම් දි තිබෙනවා. ඒ එක්සත් ජනතා නිදහස් සන්ධානයේ නායක හිටපු ජනාධිපති මෛත්‍රිපාල සිරිසේන වෙත ලිපි යොමු කරමින්.\nමෙලෙස ලිපි යොමුකර ඇත්තේ ජාතික කොංග්‍රසයේ ප්‍රධාන ලේකම් ඒ.එම්.එම්. අතාවුල්ලා, ඊ.පි.ඩි.පි පක්ෂයේ ප්‍රධාන ලේකම් ඩග්ලස් දේවානන්දා, මහජන එක්සත් පෙරමුණේ ප්‍රධාන ලෙක්ම් තිස්ස ජයවර්ධන යාපා සහ දේශ විමුක්ති ජනතා පක්ෂයේ ප්‍රධාන ලේකම් ඩි.කලංසුරියයි.\nමෙවැනි රැස්වීමක් කැඳවීමට බලයක් සන්ධාන නායකයාට නොමැති බව නිදහස් සන්ධානයේ ලේකම් අමාත්‍ය මහින්ද අමරවීර විසින් කර ඇති ලිඛිත දැනුම් දීම අනුමත කරමින් ඔවුන් මෙම ලිපි යොමුකර තිබෙනවා.",
       "URL": "https://www.hirunews.lk/321678/අර්බුද-මැද-බුලත්-කොළය-ඩාලි-පාරේ-දී-රැස්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=697"
}