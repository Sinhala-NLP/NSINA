{
       "Source": "hirunews",
       "Timestamp": "Thursday, 07 April 2016 - 16:10",
       "Headline": "හෙරොයින් කිලෝග්‍රෑම් 110 ක් සමඟ අත්අඩංගුවට ගත් විදේශිකයන් 13 දෙනා රිමාන්ඩ්",
       "News Content": "ශ්‍රී ලංකාවට රැගෙන එමින් තිබූ හෙරොයින් කිලෝග්‍රෑම් 110 ක් සමඟ දකුණු මුහුදු ප්‍රදේශයේදී නාවික හමුදාව සහ පොලිස් මත්ද්‍රව්‍ය නාශක කාර්යාංශය මගින් පසුගියදා අත්අඩංගුවට ගත් විදේශිකයින් 13 දෙනා ලබන 19 වනදා දක්වා රක්ෂිත බන්ධනාගාරගත කර තිබෙනවා.\nඒ, සැකකරුවන් කොළඹ - කොටුව වැඩබලන මහේස්ත්‍රාත් අරුණි ආටිගල හමුවට අද (07) ඉදිරිපත් කිරීමෙන් අනතුරුවයි.\nමෙම හෙරොයින් ජාවාරම සම්බන්ධයෙන් ඉරාන ජාතිකයන් 09 ක්, සිංගප්පූරු ජාතිකයන් දෙදෙනෙක් සහ පාකිස්තාන ජාතිකයන් දෙදෙනෙක් අත්අඩංගුවට ගෙන තිබුණා.\nසැකකරුවන්ගෙන් දින 07 ක් රඳවාගෙන ප්‍රශ්න කිරීමට පසුගිය අප්‍රේල් 02 වනදා අධිකරණය අවසර ලබා දුන්නා.\nඑමෙන්ම, මෙම හෙරොයින් ජාවාරම සම්බන්ධයෙන් ශ්‍රී ලාංකිකයන් තුන් දෙනෙකුද අත්අඩංගුවට ගත් අතර, ඔවුන් ලබන 10 වනදා තෙක් රඳවාගෙන ප්‍රශ්න කරන බව පොලිස් මත්ද්‍රව්‍ය නාශක කාර්යාංශය අධිකරණයට දැනුම් දී තිබෙනවා.",
       "URL": "https://www.hirunews.lk/130347/හෙරොයින්-කිලෝග්‍රෑම්-110-ක්-සමඟ-අත්අඩංගුවට-ගත්-විදේශිකයන්-13-දෙනා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=5098"
}