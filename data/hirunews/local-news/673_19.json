{
       "Source": "hirunews",
       "Timestamp": "Sunday, 11 December 2022 - 16:03",
       "Headline": "රිය අනතුරින් පසු කතකට පහර දුන් තවත් කතුන් දෙදෙනෙකු අත්අඩංගුවට (වීඩියෝ)",
       "News Content": "කොල්ලුපිටිය පොලිස් වසමේ සිදුවූ රිය අනතුරක් අතරතුර දී පහරදීමේ සිදුවීමකට සම්බන්ධ කාන්තාවන් දෙදෙනෙකු පොලිසිය අත්අඩංගුවට ගෙන තිබෙනවා.\nබම්බලපිටිය ප්‍රදේශයේදී අත්අඩංගුවට ගත් මෙම කාන්තාවන් දෙදෙනා අවුරුදු 42 සහ 64 යන වයස්වල පසුවන වැල්ලවත්ත සහ එල්ලක්කළ ප්‍රදේශවල පදිංචිකරුවන්.\nසනීපාරක්ෂක සේවා සපයන පෞද්ගලික ආයතනයක මොවුන් දෙදෙනා සේවය කරනවා.\nඊයේ බම්බලපිටියේ සිට ගාලුමුවදොර දෙසට ධාවනය වූ මෝටර් රථයක් ඉදිරියෙන් එම දෙසට ධාවනය වූ ත්‍රීරෝද රථයක පිටුපස ගැටී අනතුරක් සිදුවුණා.\nඑහිදී ත්‍රීරෝද රථයේ රියදුරු බරපතළ තුවාල ලබා කොළඹ ජාතික රෝහලට ඇතුළත් කිරීමෙන් පසු මියගොස් තිබුණා.\nඅනතුරින් පසු මෝටර් රථය පැදවූ රියදුරු පළාගොස් ඇති අතර අනතුර සිදු වූ අවස්ථාවේදී මෝටර් රථයේ පිටුපස ගමන්කළ කාන්තාවකට තවත් කාන්තාවන් දෙදෙනෙකු පහරදෙන ආකාරය සමාජ මාධ්‍යවල ප්‍රචාරය වුණා.\nසිද්ධියට සම්බන්ධ ප්‍රධාන සැකකාරිය හදුනාගෙන අත්අඩංගුවට ගැනීම සඳහා සී.සී.ටී.වී සහ වීඩියෝ දර්ශන ඔස්සේ විමර්ශන ක්‍රියාත්මකයි.",
       "URL": "https://www.hirunews.lk/322445/රිය-අනතුරින්-පසු-කතකට-පහර-දුන්-තවත්-කතුන්-දෙදෙනෙකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=673"
}