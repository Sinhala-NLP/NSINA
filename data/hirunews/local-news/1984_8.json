{
       "Source": "hirunews",
       "Timestamp": "Saturday, 01 May 2021 - 8:16",
       "Headline": "ශ්‍රී ලංකාව ඇතුළු රටවල් 4කට සිංගප්පූරුව තහනම්",
       "News Content": "ශ්‍රී ලංකාව, බංග්ලාදේශය, නේපාලය සහ පාකිස්තානය යන රටවලින් පැමිණෙන සංචාරකයින් රටට ඇතුළු කර නොගැනීමට සිංගප්පූරු රජය තීරණය කර තිබෙනවා. එරට බහු අමාත්‍ය කාර්ය සාධක බලකාය විසින් අදාළ තීරණය ගෙන ඇති අතර එය හෙට සිට ක්‍රියාත්මක වනු ඇති.\nකොරෝනා වසංගතයත් සමඟ අනුරාධපුර දිස්ත්‍රික්කයේ මෝටර් රථ කාර්යාලයේ සේවාවන් සීමා කිරීමට මෝටර් රථ ප්‍රවාහන දෙපාර්තමේන්තුව පියවර ගෙන තිබෙනවා.\nඑළඹෙන සඳුදා සිට 7 වන දා දක්වා නියමිත නව රියදුරු බලපත්‍ර ලබාදීමට අදාළ ලිඛිත පරීක්ෂණ සහ ප්‍රායෝගික පරීක්ෂණ නොපැවැත්වෙන බවයි එම දෙපාර්තමේන්තුව සඳහන් කළේ.\nමේ අතර, ලබන සඳුදා සිට 7 වන දා දක්වා අධිකරණ කටයුතු පවත්වාගෙන යන ආකාරය සම්බන්ධයෙන් අධිකරණ සේවා කොමිෂන් සභාව චක්‍රලේඛයක් නිකුත් කර තිබෙනවා.\nඒ පිළිබදව පැහැදිලි කළ අධිකරණ අමාත්‍යාංශයේ ජ්‍යෙෂ්ඨ උපදේශක, ජනාධිපති නීතිඥ යූ.ආර්. ද සිල්වා කියා සිටියේ ඒ අනුව අදාළ දින කිහිපය තුළ කිසිදු විත්තිකරුවෙකු හෝ සැකකරුවෙකු තම නඩු වෙනුවෙන් අධිකරණයට පැමිණීම අවශ්‍ය නොවන බවයි.\nඑසේ නොපැමිණිය ද වරෙන්තු නිකුත් කිරීමක් හෝ හානිකර නියෝගයක් ලබාදීම සිදුනොකරන බව ද එම චක්‍රලේඛයේ ඇතුළත්.\nඑමෙන්ම, පාසල් ආරම්භ කරන්නේ ද නැද්ද යන්න සම්බන්ධයෙන් හෙට දිනයේදී තීන්දුවක් ගන්නා බව අධ්‍යාපන අමාත්‍යාංශය සඳහන් කළා.",
       "URL": "https://www.hirunews.lk/270064/ශ්‍රී-ලංකාව-ඇතුළු-රටවල්-4කට-සිංගප්පූරුව-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=1984"
}