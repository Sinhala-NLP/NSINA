{
       "Source": "hirunews",
       "Timestamp": "Wednesday, 14 October 2020 - 10:58",
       "Headline": "ගසක් කඩා වැටී තේ දළු නෙළුෑ, කාන්තාවන් දෙදෙනෙකු මරුට",
       "News Content": "මාතර සිට හම්බන්තොට හරහා පොතුවිල් දක්වා වූ මුහුදු ප්‍රදේශ ඉතා රළු විය හැකි බව කාලගුණ විද්‍යා දෙපාර්තමේන්තුව පවසනවා.\nඑම දෙපාර්තමේන්තුව සඳහන් කළේ ඇතැම් විට පැයට කිලෝමීටර් 70ත් පමණ දක්වා සුළං වේගය ඉහළ යා හැකි බවයි.\nතද සුළං සහ රළු මුහුද පිළිබඳව අවවාදාත්මක නිවේදනයක් නිකුත් කරමින් එම දෙපාර්තමේන්තුව ප්‍රකාශ කළේ අද සහ හෙට ධීවර කටයුතු සඳහා පිටත්ව යාම අනතුරුදායක බවයි.\nමේ අතර, වර්ෂාවත් සමඟ පැවති සුළං තත්ත්වය හේතුවෙන් ගසක් කඩා වැටී ඊට යටවීමෙන්  බලංගොඩ - පින්නවල - වලව්වත්ත ප්‍රදේශයේ රජයට අයත් තේ වතු යායක දළු නෙලමින් සිටි කාන්තාවන් දෙදෙනෙකු ජීවිතක්ෂයට පත්වී තිබෙනවා. අද උදෑසන සිදුවූ එම අනතුරෙන් තවත් කාන්තාවක් ද බරපතල තුවාල ලබා බලංගොඩ මූලික රෝහලට ඇතුළත් කෙරුණා.\nඑමෙන්ම, ඊයේ රාත්‍රියේ ඇද හැලුණු අධික වර්ෂාවත් සමඟ හමා ගිය දැඩි සුළඟකින් හැටන් - දික්ඔය - බටල්ගල වතු කාර්ය මණ්ඩල නිළ නිවාසයකට ගසක් කඩා වැටීමෙන් තරුණියක් තුවාල ලැබුවා.\nඑහිදී තවත් නිවාස 2කට ද හානි සිදුව ඇති බවයි අප වාර්තාකරු ප්‍රකාශ කළේ. අද අලුයම හැටන් නගරයේ වෙළදසැල් දෙකක් මතට පස් කන්දක් කඩා වැටීමෙන් එහි නිදා සිටි දෙදෙනෙකු තුවාල ලබා තිබෙනවා.\nඑමෙන්ම, හැටන් ප්‍රදේශය හරහා හමා ගිය දැඩි සුළං තත්ත්වය හෙතුවෙන් විදුලි කණූ රැහැන් ගණනාවකට දැඩි අලාභ හානි සිදුවි ඇති අතර නගරයේ ස්ථාන කිහිපයකට විදුලිය විසන්ධි වී තිබු බවයි අප වාර්තාකරු ප්‍රකාශ කලේ.\nමේ අතර, ඇද හැලෙන අධික වර්ෂාව හේතුවෙන් කාසල්රී සහ මාවුස්සාකැළේ ජලාශවල ජල මට්ටම පිටාර මට්ටමට පැමිණ තිබෙනවා. ජලාශ භාර ඉංජිනේරුවන් ප්‍රකාශ කළේ කාසල්රී ජලාශයේ ජල පිටාර මට්ටම අඩි දෙකක් ද, මාවුස්සාකැළේ ජලාශයේ ජල පිටාර මට්ටම අඩි 6ක් ද වශයෙන් පවතින බවයි.",
       "URL": "https://www.hirunews.lk/252517/ගසක්-කඩා-වැටී-තේ-දළු-නෙළුෑ-කාන්තාවන්-දෙදෙනෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=2390"
}