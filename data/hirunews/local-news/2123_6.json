{
       "Source": "hirunews",
       "Timestamp": "Friday, 26 February 2021 - 17:52",
       "Headline": "කොරෝනා මෘත දේහ භූමදාන - ආදාහන නව මාර්ගෝපදේශ ලබන සතිය මුල (වීඩියෝ)",
       "News Content": "කොරෝනා ආසාදිතව මියයන පුද්ගලයින්ගේ මෘතදේහ භූමදානය සහ ආදාහනය කිරීම සඳහා අවශ්‍ය නව මාර්ගෝපදේශ ලබන සතිය මුල ප්‍රකාශයට පත්කරන බව සෞඛ්‍ය සේවා අධ්‍යක්ෂ ජනරාල්, විශේෂඥ වෛද්‍ය අසේල ගුණවර්ධන ප්‍රකාශ කළා.\nකොරෝනා ආසාදිතව මියයන පුද්ගලයින්ගේ මෘතදේහ භූමදානය කිරීම සඳහා ඉඩ සලසන අතිවිශේෂ ගැසට් නිවේදනය ඊයේ රාත්‍රියේ නිකුත් කෙරුණා.\nසෞඛ්‍ය ඇමතිනී, පවිත්‍රා වන්නිආරච්චිගේ අත්සනින් යුතුව නිකුත් කළ එම ගැසට් නිවේදනයට අනුව මෙතෙක් පැවති ගැසට් නිවේදන මගින් ක්‍රියාත්මක වූ නිරෝධායන නියෝග සංශෝධනයට ලක් කෙරෙනවා.\nඊයේ නිකුත් කරනු ලැබූ අතිවිශේෂ ගැසට් නිවේදනයට අනුව මෘතදේහ ආදාහනය කිරීම යන්න මෘතදේහ ආදාහනය කිරීම හෝ භූමදානය කිරීම යනුවෙන් සංශෝධනය කෙරෙනු ඇති.\nඑමෙන්ම, යම් තැනැත්තෙකුගේ මෘතදේහය ආදාහනය හෝ භූමදානය කළ හැකිය යන්න ඊට ඇතුළත් වන අතර, තවත් අනු නියෝග කිහිපයක්ද ඒ සඳහා එක්කර තිබෙනවා.\nමෙම නව අනු නියෝගවලට අනුව අදාළ මෘතදේහ සෞඛ්‍ය සේවා අධ්‍යක්ෂ ජනරාල්වරයා විසින් නිකුත් කරන ලද විධිවිධානවලට අනුකූලව නිසි බලධරයා විසින් අනුමත කරන ලද සුසාන භූමියක හෝ ස්ථානයක බලධාරීයාගේ අධීක්ෂණය යටතේ භූමදානය කළ යුතුයි.\nඑමෙන්ම, අදාළ කටයුතුවලදී සෞඛ්‍ය සේවා අධ්‍යක්ෂ ජනරාල්වරයා විසින් නිකුත් කරනු ලැබිය හැකි විධානවලට අනුකූල යම් පියවරද ගනු ලැබිය යුතු බවයි ඊයේ නිකුත් කෙරුණු අතිවිශේෂ ගැසට් නිවේදනයේ දැක්වෙන්නේ.\nකොරෝනා මළ සිරුරු භූමිදානය කිරීමට අදාළ මාර්ගෝපදේශ මේ වනවිට සකස් කරමින් පවතින අතර, හෙට දිනයේදී ඊට අදාළ විද්වත් කමිටුව සමඟ සාකච්ඡාවක් පැවැත්වෙන බවයි සෞඛ්‍ය සේවා අධ්‍යක්ෂ ජනරාල්, විශේෂඥ වෛද්‍ය අසේල ගුණවර්ධන කියා සිටියේ.\nඉන් අනතුරුව කඩිනමින් එම මාර්ගෝපදේශ ප්‍රකාශයට පත්කරන බවයි ඔහු සඳහන් කළේ.\nකොරෝනා මරණ සම්බන්ධ අවසන් කටයුතු සිදුකළ යුතු ආකාරය පිළිබඳ නිර්දේශ ඉදිරිපත් කිරීමට විශේෂ උප කමිටුවක් සෞඛ්‍ය අමාත්‍යංශ ලේකම්, මේජර් ජෙනරාල් එස්.එච් මුණසිංහ පසුගිය දෙසැම්බර් මාසයේදී පත් කළා.\nඑහි සභාපති ලෙස පත්කෙරුණේ ශ්‍රී ලංකා එන්නත් හා බෝවන රෝග පිළිබඳ සංසදයේ හා ශ්‍රී ලංකා වෛද්‍ය සංගමයේ හිටපු සභාපති ජ්‍යෙෂ්ඨ මහාචාර්ය ජෙනිෆර් පෙරේරායි.\nමේ අතර, ලෝක සෞඛ්‍ය සංවිධානය විසින් කොරෝනා ආසාදනය වී මියයන පුද්ගලයින්ගේ මෘතදේහ ආදාහනය කිරීම හෝ භූමදානය කිරීමේදී අනුගමනය කළ යුතු ක්‍රියා පිලිවෙත් පිළිබඳව මීට පෙර නිර්දේශ කිහිපයක් ලබාදී තිබුණා.",
       "URL": "https://www.hirunews.lk/263751/කොරෝනා-මෘත-දේහ-භූමදාන-ආදාහන-නව-මාර්ගෝපදේශ-ලබන-සතිය-මුල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2123"
}