{
       "Source": "hirunews",
       "Timestamp": "Wednesday, 07 April 2021 - 6:19",
       "Headline": "හග්ගල මාරක අනතුරින් පසු පළාගිය ලොරි රියදුරා අත්අඩංගුවට",
       "News Content": "හග්ගල ප්‍රදේශයේදී පසුගියදා සිදුවූ රිය අනතුරට සම්බන්ධ ලොරියේ රියදුරා පොලිස් අත්අඩංගුවට ගෙන තිබෙනවා.\nපසුගිය පළමුවනදා මෙම අනතුර සිදුවුනේ ලොරියක් ත්‍රී රෝද රථයක් මතට පෙරළීමෙන්.\nඅනතුරින් පසු ලොරියේ රියදුරා පළාගොස් තිබුණා.\nඑම අනතුරින් කාන්තාවන් තුන්දෙනෙකු මියගිය අතර ත්‍රී රෝද රථයේ රියදුරා බරපතල තුවාල ලබා තවදුරටත් රෝහල්ගතව ප්‍රතිකාර ලබමින් සිටිනවා.\nපළාගිය රියදුරා සොයා පොලිසිය පරීක්ෂණ ආරම්භ කළ අතර ඊයේ ඔහු මාතලේ ප්‍රදේශයේදී අත්අඩංගුවට පත්වී ඇති බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියාසිටියේ.\nපෞද්ගලික සමාගමක කන්ටේනර් රථ රියැදුරකු වන මොහු එම සමාගමට ව්‍යාජ ජීවදත්ත තොරතුරු ලබාදීම හේතුවෙන් ඔහු පිළිබඳ හෝඩුවාවක් ලබා ගැනීමට ප්‍රමාද වූ බව ද ඔහු සඳහන් කළා.\nසැකකරු නුවරඑළිය මහේස්ත්‍රාත් අධිකරණයට ඉදිරිපත් කිරීමෙන් පසු ලබන 20 වනදා දක්වා රක්ෂිත බන්ධනාගාර ගතකර තිබෙනවා.\nමේ අතර ඊයේ දිනයේ සිදු වූ රිය අනතුර හේතුවෙන් මිනිස් ජීවිත පහක් අහිමි වී ඇති බව වාර්තා වනවා.\nඊයේ දිනයේදී දඹුල්ල ගල්කිරියාගම ප්‍රදේශයේදී සිදු වූ තවත් අනතුරක් හේතුවෙන් පුද්ගලයින් 16 දෙනෙකු තුවාල ලැබුවා.\nපොදු මගී ප්‍රවාහන බස් රථයක් මෙසේ අනතුරට ලක් වූ අතර තුවාල ලැබූ පුද්ගලයින් දඹුල්ල රෝහලේ ප්‍රතිකාර ලබන බවයි පොලිස් මාධ්‍ය ප්‍රකාශකවරයා වැඩිදුරටත් සඳහන් කළේ.\nමේ අතර පොලිසිය ජනතාවගෙන් ඉල්ලා සිටින්නේ අලුත් අවුරුදු සමයේ රිය අනතුරු මෙන්ම කොරෝනා වෛරසයෙන් ද ආරක්ෂා වීමට කටයුතු කරන ලෙසටයි.",
       "URL": "https://www.hirunews.lk/267707/හග්ගල-මාරක-අනතුරින්-පසු-පළාගිය-ලොරි-රියදුරා-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2037"
}