{
       "Source": "hirunews",
       "Timestamp": "Friday, 07 May 2021 - 19:17",
       "Headline": "වැඩි ආරක්ෂාවට මුඛ ආවරණ දෙකක් පළඳින්න - සෞඛ්‍ය බලධාරින් ඉල්ලයි (වීඩියෝ)",
       "News Content": "අද මේ දක්වා කාලය තුළ තවත් කොරෝනා ආසාදිතයින් 1097 දෙනෙකු මෙරටින් හඳුනා ගෙන තිබෙනවා.\nඑසේම, රෝහල් සහ අතරමැදි ප්‍රතිකාර මධ්‍යස්ථානවල ප්‍රතිකාර ලැබූ කොරෝනා ආසාදිතයින් 878 දෙනෙකු අද සුවය ලබා නිවෙස් වෙත පිටත්ව ගියා.\nඅද දිනයේදී මෙතෙක් වාර්තා වූ ආසාදිතයින් 1097 දෙනා සමඟ මෙරටින් වාර්තා වන සමස්ත කොරෝනා ආසාදිතයින්ගේ සංඛ්‍යාව එක්ලක්ෂ 20,521ක්.\nඒ අනුව තවදුරටත් රෝහල්ගතව ප්‍රතිකාර ලබන ආසාදිතයින්ගේ සංඛ්‍යාව 18,013ක් වන අතර, සුවය ලැබූ සමස්ත කොරෝනා ආසාදිතයින්ගේ සංඛ්‍යාව 101,763 ලෙස දැක්වෙනවා.\nමේ අතර, පවතින කොරෝනා අවදානම හමුවේ මුඛ ආවරණ දෙකක් පළඳින ලෙස ප්‍රාථමික සෞඛ්‍ය සේවා, වසංගත රෝග හා කොවිඩ් රෝග පාලන කටයුතු රාජ්‍ය ඇමතිනි සුදර්ශිනී ප්‍රනාන්දුපුල්ලේ ජනතාවගෙන් ඉල්ලීමක් කළා.\nපවතින කොරෝනා ව්‍යාප්ති අවදානම සැලකිල්ලට ගෙන අද පෙරවරු හයේ සිටත් බස්නාහිර පළාතේ තවත් ග්‍රාම නිලධාරී වසම් 12ක් හුදෙකලා කෙරුණා.\nවැලිසර විශේෂිත ආර්ථික මධ්‍යස්ථානයද අද සිට නැවත දැනුම්දෙනතුරු වසා දැමීමටයි පියවර ගත්තේ.\nඑසේම, පවතින කොරෝනා අවදානම සැලකිල්ලට ගනිමින් එළැඹෙන සති අන්තයේ මුහුදු වෙරළ, ඇලදොල, ගංඟා ආදී ස්ථානවල විනෝදාස්වාදය පිණිස ගත කිරීමට නොපැමිණෙන ලෙස ජනතාවගෙන් ඉල්ලා සිටින බව කළුතර කොට්ඨාශ ජ්‍යෙෂ්ඨ පොලිස් අධිකාරී නිශාන් ද සිල්වා ඉල්ලීමක් කළා.\nකිලිනොච්චිය පොලීසියේ 28 දෙනෙකු කොරෝනා ආසාදිතයන් ලෙස තහවුරු වී තිබෙනවා. ඒ දින කිහිපයක් පුරා සිදුකළ කොරෝනා පරීක්ෂණවල වාර්තා අද ලැබීමෙන් අනතුරුවයි.\nඒ අනුව ඔවුන්ගේ ආශ්‍රිතයන් නිරෝධායනය සදහා යොමු කිරීමට පියවර ගෙන ඇති බවයි කිලිනොච්චිය දිස්ත්‍රික් සෞඛ්‍ය සේවා අධ්‍යක්ෂ වෛද්‍ය එන්.සරවනභවන් සඳහන් කළේ.\nපොලීසිය සම්පූර්ණයෙන් විෂබීජහරණය කිරීමට පියවර ගෙන ඇති අතර වෙනත් පොලිස් ස්ථානවල නිලධාරීන් යොදවා කිලිනොච්චිය පොලීසියේ රාජකාරී කටයුතු ඉදිරියට පවත්වාගෙන යාමට මේ වනවිට පියවර ගෙන තිබෙනවා.\nඑසේම, දිවයින පුරා සියළුම පාසල්, පෙර පාසල්, විශ්වවිද්‍යාල සහ උපකාරක පන්ති නැවත දැනුම් දෙනතුරු වසා තැබෙන බව අධ්‍යාපන අමාත්‍ය මහාචාර්ය ජී.එල්. පීරිස් ප්‍රකාශ කළා.\nපවතින කොරෝනා වෛරසයේ ව්‍යාප්තිය හමුවේ මෙම තීරණය ගෙන ඇති බවයි අධ්‍යාපන අමාත්‍යවරයා වැඩිදුරටත් සඳහන් කළේ.\nගාල්ල නගරයේ අත්‍යවශ්‍ය නොවන වෙළඳසැල් එළැඹෙන 11 වැනිදා සිට දින 14 ක් වසා දමා කොරෝනා ව්‍යාප්තිය පාලනයට සහය වන්නැයි ගාල්ල දිස්ත්‍රික් කර්මාන්ත හා වාණිජ මණ්ඩලය ඉල්ලීමක් කරනවා.\nමේ අතර, ශ්‍රී ලංගම සේවකයින්ට නිරෝධායනය වීම සඳහා කළුතර සහ බදුල්ල ප්‍රදේශවල නිරෝධායන මධ්‍යස්ථාන දෙකක් ඉදිකිරීමට කටයුතු කරමින් සිටින බව එහි පාලනාධිකාරිය ප්‍රකාශ කළා.\nමේ වනවිට දිවයිනේ විවිධ ප්‍රදේශවල ශ්‍රී ලංගම සේවකයින් 630 දෙනෙකු පමණ නිරෝධායනය වන බව සඳහන්.\nකළුතර ප්‍රදේශයේ සිදුකළ කොරෝනා පරීක්ෂණ 200 කින් 48 දෙනෙකු ආසාදිතයන් ලෙස තහවුරු වී තිබෙනවා.\nප්‍රදේශයේ ප්‍රධාන මහජන සෞඛ්‍ය පරීක්ෂක ආර්.බී.සිංහබාහු හිරු ප්‍රවෘත්ති අංශයට ප්‍රකාශ කළේ කළුතර, නාගොඩ, කටුකුරුන්ද යන ප්‍රදේශවලින් එම රෝගීන් වාර්තා වී ඇති බවයි.\nවාර්තා වූ ආසාදිතයන් අතර නාගොඩ විජිත මාවත ප්‍රදේශයේ පසුගියදා පැවති මංගල උත්සවයකට සහභාගී වූ 12 දෙනෙකුද වන බව ඔහු සඳහන් කළා.\nමේ අතර, කොරෝනා වෛරසය සුව කිරීම සම්බන්ධව කිසිදු පර්යේෂණාත්මක තහවුරු කිරීමකින් තොර ඖෂධ වට්ටෝරු භාවිත කිරීම සඳහා මහජනතාව පොළඹවන හා නොමඟ යවන ප්‍රකාශ සිදුකරන තැනැත්තන්ට එරෙහිව අවශ්‍ය විනය හා නීතිමය ක්‍රියාමාර්ග ගනු ලබන බව ආයුර්වේද වෛද්‍ය සභාව පවසනවා.\nඑහි සභාපතිනී වැඩබලන ආර්යුවේද කොමසාරිස් තාරකා මේධාවී දිසානායක නිවේදනය කළේ නිෂ්චිත වශයෙන් හඳුනා නොගත් ආයුර්වේද ඖෂධ වට්ටෝරු සමාජ මාධ්‍ය ඔස්සේ ප්‍රචාරය කර ජනතාව නොමඟ යැවීම වැළැක්වීම සඳහා දැඩි අවධානයෙන් පසුවන බවයි.",
       "URL": "https://www.hirunews.lk/270732/වැඩි-ආරක්ෂාවට-මුඛ-ආවරණ-දෙකක්-පළඳින්න-සෞඛ්‍ය-බලධාරින්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1969"
}