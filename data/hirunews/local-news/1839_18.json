{
       "Source": "hirunews",
       "Timestamp": "Monday, 05 July 2021 - 19:55",
       "Headline": "නුවරඑළියේ ළමා නිවාසයක 45කට කොරෝනා (වීඩියෝ)",
       "News Content": "ඊයේ දිනයේ දී කොරෝනා මරණ 32ක් සිදුව ඇති අතර, ඒ අනුව  මෙරටින් වාර්තා වන කොරෝනා මරණ සංඛ්‍යාව 3268ක් දක්වා ඉහළ ගියා.\nමේ දක්වා ඩෙල්ටා ප්‍රභේදය ආසාදිත බවට ආසාදිතයින් 19 දෙනෙකු හඳුනාගෙන ඇති අතර, ඉන් වැඩි පිරිසක් හමුවී ඇත්තේ කොළඹ මහ නගර සභා සීමාවෙන්  බවයි සෞඛ්‍ය සේවා නියෝජ්‍ය අධ්‍යක්ෂ ජනරාල් විශේෂඥ වෛද්‍ය හේමන්ත හේරත් කියා සිටියේ.\nමේ අතර, මංගල උත්සව පැවැත්වීම සඳහා ද නිරෝධායන නීතීන්ට සහ 50 දෙනෙකුගේ අවම සීමාවකට යටත්ව අවසර ලබාදෙන ලෙස ඉල්ලා බස්නාහිර පළාත් සුළු පරිමාණ මංගල සේවා සැපයුම්කරුවන්ගේ සංගමය අද ජනාධිපතිවරයා වෙත සංදේශයක් භාරදුන්නා.\nමේ අතර, මීගහතැන්න - මොරගල - ලියන්ගොඩ ප්‍රදේශයේ දී, වලල්ලාවිට ප්‍රාදේශීය සභාවේ එක්සත් ජාතික පක්ෂ ප්‍රාදේශීය සභා මන්ත්‍රීවරයෙකුට පහරදුන් නිරෝධායනයට ලක්කර සිටි තරුණයා අත්අඩංගුවට ගෙන තිබෙනවා.\nඒ, අදාළ ප්‍රාදේශිය සභා මන්ත්‍රීවරයා මීගහතැන්න පොලීසියට සිදුකළ පැමිණිල්ලකට අනුවයි.\nප්‍රාදේශීය සභා මන්ත්‍රීවරයාගේ ඥාතියෙකුගේ අවමංගල්‍යයකට, පහරදීම සිදුකළ තරුණයා නිරෝධායන කාලය තුළ සහභාගි වී ඇති අතර, ඊට ප්‍රාදේශිය සභා මන්ත්‍රීවරයා විරෝධය පළ කර තිබෙනවා.\nඑහිදී ඇතිවූ බහින්බස්වීම දුරදිග ගොස් මෙම පහරදීම සිදුව ඇති බවයි පොලිීසිය සඳහන් කළේ.\nමේ අතර, නුවරඑළියේ ළමා නිවාසයක 45 දෙනෙකුට කොරෝනා ආසාදනය වී තිබෙනවා.\nඉන් 37 දෙනෙකුම ළමයින් වන අතර, අනෙක් පිරිස කාර්ය මණ්ඩල සාමාජිකයින්.\nමේ අතර  කොරෝනා ආසාදිතව සුවය ලබා සිටි බවට වාර්තා වූ දෙහිවල ජාතික සත්ත්ව උද්‍යානයේ තෝර් නැමති සිංහයා මේ වනවිට නියුමෝනියා රෝග තත්වයෙන් පෙළෙන බව අද වාර්තාවුණා.\nකෙසේ වෙතත් වනජීවී රැකවරණ රාජ්‍ය අමාත්‍ය විමලවීර දිසානායක සඳහන් කළේ එම සත්වයාගේ තත්වය අසාධ්‍ය බවට මේ දක්වා ප්‍රකාශ කළ නොහැකි බවයි.",
       "URL": "https://www.hirunews.lk/276169/නුවරඑළියේ-ළමා-නිවාසයක-45කට-කොරෝනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1839"
}