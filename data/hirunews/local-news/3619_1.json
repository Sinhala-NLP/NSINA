{
       "Source": "hirunews",
       "Timestamp": "Wednesday, 05 December 2018 - 16:34",
       "Headline": "ආරක්ෂක මාණ්ඩලික ප්‍රධානියාට ඇප",
       "News Content": "තරුණයින් 11 දෙනෙකු පැහැරගැනීමේ සිද්ධියේ සැකකරුවෙකුට රැකවරණය ලබාදීම සම්බන්ධයෙන් රක්ෂිත බන්ධනාගාර ගතකර සිටි ආරක්ෂක මාණ්ඩලික ප්‍රධානී අද්මිරාල් රවීන්ද්‍ර විජේගුණරත්න රුපියල් ලක්ෂ 10 බැගින් වූ ශරීර ඇප දෙකක් මත මුදාහැරුණා.\nඒ, ඊට අදාළ නඩුව කොළඹ - කොටුව මහේස්ත්‍රාත් රංග දිසානායක හමුවේ අද කැඳවූ අවස්ථාවේදියි.\nඅද පෙරවරු 9.30ට පමණ ආරක්ෂක මාණ්ඩලික ප්‍රධානියා, බන්ධනාගාර බස් රථයෙන් මහේස්ත්‍රාත් අධිකරණයට රැගෙනවිත් තිබූ අතර, නඩුව විභාගයට ගන්නා තුරු, ඔහු පැය 4කට අධික කාලයක් බස් රථයේ රඳවා සිටි බවයි අප වාර්තාකරු සඳහන් කළේ.\nකෙසේ වෙතත් පස්වරු 1.30ට පමණ නඩුව කැඳවූ අතර, එහිදී අද්මිරාල් රවීන්ද්‍ර විජේගුණරත්නට ඇප ලබාදෙමින් මහේස්ත්‍රාත්වරයා දැනුම්දී ඇත්තේ අපරාධ පරීක්ෂණ දෙපාර්තමේන්තුව සිදුකරන විමර්ශනවලට බාධා කළහොත් එය අවලංගු කරන බවයි.\nඊට අමතරව දෙපාර්තමේන්තුව කැඳවන දිනට පරීක්ෂණවලට සහභාගිවී සහය ලබාදෙන ලෙසටද ආරක්ෂක මාණ්ඩලික ප්‍රධානියාට මහේස්ත්‍රාත්වරයා දැඩි ලෙස අවවාද කරමින් නියෝග කර තිබෙනවා.\nතරුණයින් 11 දෙනෙකු පැහැරගැනීමේ සිද්ධියේ සැකකරුවෙකු වන ලූතිනන් කමාන්ඩර් චන්දන ප්‍රසාද් හෙට්ටිආරච්චිට රැකවරණය ලබාදීම සම්බන්ධයෙන් අද්මිරාල් රවීන්ද්‍ර විජේගුණරත්නට චෝදනා එල්ලවී තිබුණා.\nඑමෙන්ම පසුගිය නොවැම්බර් 25 වනදා නාවික හමුදා මූලස්ථානයේදී පැමිණිල්ලේ සාක්ෂිකරුවෙකු වන ලූතිනන් කමාන්ඩර් ලක්සිරි ගලගමගේ තර්ජනය කර පැහැරගෙන යාමට උත්සහ කිරීමේ සිද්ධිය සම්බන්ධයෙන්ද පොලීසිය අද අධිකරණයට බී වාර්තාවක් ගොනුකර තිබුණා.\nමෙම සිද්ධියටද චෝදනාඑල්ලවුණේ ආරක්ෂක මාණ්ඩලික ප්‍රධානියා ඇතුලූ පිරිසකටයි.\nකෙසේ වෙතත් අදාළ බී වාර්තාව පක්ෂග්‍රාහීව සකස් කර ඇති බව ප්‍රකාශ කළ මහේස්ත්‍රාත්වරයා එහි සිදුකළ වරදවත් සඳහන් කර නොමැති බව කියා සිටියා.\nඒ අනුව ඊට අදාළ විමර්ශන කොටුව පොලීසියෙන් ඉවත්කර වෙනත් නිලධාරියෙකු යටතට පත් කරන ලෙසයි මහේස්ත්‍රාත් රංග දිසානායක බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පතිවරයාට නියෝග කළේ.\nමේ අතර චෝදනා එල්ලවී ඇති ලූතිනන් කමාන්ඩර් චන්දන ප්‍රසාද් හෙට්ටිආරච්චිද මේ මස 19 වනදා දක්වා යලි රක්ෂිත බන්ධනාගාර ගත කරන ලෙස කොටුව මහේස්ත්‍රාත් රංග දිසානායක අද නියෝග කළා.",
       "URL": "https://www.hirunews.lk/205545/ආරක්ෂක-මාණ්ඩලික-ප්‍රධානියාට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=3619"
}