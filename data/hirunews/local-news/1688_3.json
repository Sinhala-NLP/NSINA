{
       "Source": "hirunews",
       "Timestamp": "Thursday, 16 September 2021 - 17:26",
       "Headline": "මධ්‍යම අප්‍රිකාවේ එක්සත් ජාතීන්ගේ සාම සාධක ගුවන් හමුදා 6 වන බලඇණියට පදක්කම් (ඡායාරූප)",
       "News Content": "මධ්‍යම අප්‍රිකාවේ එක්සත් ජාතීන්ගේ සාම සාධක සේවා රාජකාරි කටයුතු සඳහා ශ්‍රී ලංකා ගුවන් හමුදාව නියෝජනය කරමින් සාර්ථකව රාජකාරි සිදුකල 06 වන සාමසාධක හමුදා බලඇණිය සදහා පදක්කම් ප්‍රදානය පසුගියදා සිදු කෙරුණා.\nඒ සඳහා වන පෙළපාලි උත්සවයක් පසුගිය 14 වනදා මධ්‍යම අප්‍රිකානු ජනරජයේ 6 වන සාමසාධක හමුදා අනුඛන්ඩ පරිශ්‍රයේදි කොවිඩ් 19 වැලැක්විමේ මාර්ගෝපදේශයන්ට අනූකූලව පවත්වනු ලැබුවා.\nමෙම අවස්ථාවට ප්‍රධාන ආරාධිත අමුත්තා වශයෙන් නියෝජ්‍ය බලසේනා අඥාපති මේජර් ජෙනරාල් පාවුලෝ පෙරෙයිරා සහභාගි වු අතර අනුඛන්ඩ අණදෙන නිලධාරි විංග් කමාන්ඩර් ජීත් සමරසේකර විසින් ඔහු පිළිගෙන තිබෙනවා.\nමෙම පදක්කම් පෙළපාලිය විංග් කමාන්ඩර් ඩබ්ලිව්.ජී.එන්.ඩී වෑකුඹුර විසින් අණදුන් අතර මෙහිදී නිලධාරින් 18ක් සහ ගුවන් භටයින් 92ක් හට පදක්කම් ප්‍රදානය කරනු ලැබුවා.\nඅන්තර් සබඳතා වර්ධනය කර ගැනීමේ අරමුණින් එම ප්‍රදේශයේ ප්‍රදේශීය නායකයින්ට ද මෙම අවස්ථාවට ආරාධනා කර තිබූ අතර පදක්කම් පිරිනැමීමේ පෙළපාලියෙන් පසු ශ්‍රී ලාංකික සංස්කෘතික අංගයන්ගෙන් සමන්විත විශේෂ උත්සවයක්ද සංවිධානය කර තිබුණා.\nඑහිදි ශ්‍රී ලංකා ගුවන් හමුදාව මධ්‍යම අප්‍රිකාවේ එක්සත් ජාතීන්ගේ සාම සාධක සේවා රාජකාරි කටයුතු සඳහා පැමිණි දින සිට එය සංකේතවත් කරන ඡායාරූප සමුහයක් ද ප්‍රදර්ශනය කර තිබෙනවා.",
       "URL": "https://www.hirunews.lk/282389/මධ්‍යම-අප්‍රිකාවේ-එක්සත්-ජාතීන්ගේ-සාම-සාධක-ගුවන්-හමුදා-6-වන-බලඇණියට-පදක්කම්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1688"
}