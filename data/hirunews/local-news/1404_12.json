{
       "Source": "hirunews",
       "Timestamp": "Sunday, 23 January 2022 - 19:27",
       "Headline": "පානීය ජලයත් අර්බුදයක - හෙට සිට යලිත් විදුලිය කැපේ (වීඩියෝ)",
       "News Content": "හෙට දිනයේ පැයක කාලයක් සහ අනිද්දා සිට පැය දෙකකට ආසන්න කාලයක් විදුලිය කප්පාදු කිරීමට සිදුවිය හැකි බව විදුලිබල මණ්ඩලයේ ඉංජිනේරු සංගමය පවසනවා.\nකෙසේ වෙතත්, විදුලිබල අමාත්‍ය ගාමිණී ලොකුගේ කියා සිටියේ ඉන්ධන ලබා ගැනීම සඳහා හෙට දිනයේදී සාකච්ඡා පවත්වන අතර විදුලිය කප්පාදුවකින් තොරව ලබා දීමට උත්සාහ කරන බවයි.\nකෙසේ වෙතත්, විදුලිබල අමාත්‍ය ගාමිණී ලොකුගේ ප්‍රකාශ කළේ විදුලි කප්පාදුවකින් තොරව පවතින තත්ත්වය කළමනාකරණය කර ගැනීමට කටයුතු කරන බවයි.\nඉන්ධන නොමැතිවීම සහ විදුලි කාලගුණ තත්ත්වයත් සමග විදුලි අර්බුදයකට රට මුහුණ දී ඇති මොහොතක කොළඹ නගරයේ මාර්ග රැසකම දහවල් කාලයේත් වීථි ලාම්පු දැල්වී තිබෙන ආකාරයක් දක්නට ලැබුණා.\nමේ අතර, විදුලි නිෂ්පාදනය සඳහා අවශ්‍ය උපරිම ජල ධාරිතාව ලබාදීමට හැකියාවක් නොමැති බව වාරිමාර්ග දෙපාර්තමේන්තුව ප්‍රකාශ කළා.\nවිදුලිබලය නිෂ්පාදනය සඳහා වාරිමාර්ග දෙපාර්තමේන්තුවෙන් ජලය ලබාදුනහොත් පානීය ජල අර්බුදයක් සහ කෘෂිකර්මාන්ත කටයුතුවලට ඉදිරියේදී ජලය නොමැති වී දැඩි අර්බුදයකට ලක්විය හැකි බව විදුලිබල වෘත්තීය සමිති ද දිගින් දිගටම චෝදනා එල්ල කරනවා.\nඊට ප්‍රතිචාර දක්වමින් වාරිමාර්ග දෙපාර්තමේන්තුවේ ජල කළමනාකරණ අධ්‍යක්ෂ ඩී. අබේසිරිවර්ධන ප්‍රකාශ කළේ තවත් මාස 3කට පමණ කෘෂිකර්මික කටයුතු සහ පානීය අවශ්‍යතා සඳහා ජලය පවතින බවයි.\nකෙසේ වෙතත් ජාතික ජල සම්පාදන සහ ජලාපවහන මණ්ඩලය සඳහන් කළේ පවතින වියළි කාලගුණ තත්ත්වය තවදුරටත් ඒ ආකාරයෙන්ම පවතින්නේ නම් පානීය ජල අර්බුදයක් ද මතුවිය හැකි බවයි.\nමේ හේතුවෙන් අත්‍යාවශ්‍ය කටයුතුවලට ප්‍රමුඛත්වය ලබාදෙමින් ජලය අරපිරිමැස්සෙන් භාවිතා කරන ලෙසයි ජනතාවට දැනුම් දෙන්නේ.",
       "URL": "https://www.hirunews.lk/294904/පානීය-ජලයත්-අර්බුදයක-හෙට-සිට-යලිත්-විදුලිය-කැපේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1404"
}