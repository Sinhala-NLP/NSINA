{
       "Source": "hirunews",
       "Timestamp": "Monday, 27 March 2023 - 13:21",
       "Headline": "දිවියට සමුදෙද්දි දාන පාරමී පිරූ විහඟනා (වීඩියෝ)",
       "News Content": "මොළය ආශ්‍රිත රෝගයක් හේතුවෙන් මියගිය 19 හැවිරිදි ශිෂ්‍යාවකගේ ශරීර අවයවවලින් රෝගී පුද්ගලයින් 7 දෙනෙකුගේ දිවි සුවපත් කිරීමට වෛද්‍යවරුන්ට හැකිව තිබෙනවා.\nමෙම සුවිශේෂී දාන පාරමිතාව සිදුකර ඇත්තේ කුරුණෑගල මලියදේව බාලිකා විද්‍යාලයේ අධ්‍යාපනය ලබමින් සිටි ශිෂ්‍යාවක්.\nවිහඟනා නුවන්ති ආරියසිංහ පදිංචිව සිටියේ නිකවැරටිය අඹන්පොළ ප්‍රදේශයේ.\nඇය කුරුණෑගල මලියදේව බාලිකා විද්‍යාලයේ ශිෂ්‍යාවක්.\nරියදුරෙකු වූ පියාගේත් ගෘහණියක වූ මවගේත් සහෝදර සහෝදරියන් දෙදෙනෙකුගේත් ආදරය මැද විහඟනා මෙවර අපොස උසස් පෙළ විභාගයට ද ඉංග්‍රීසි මාධ්‍යයෙන් පෙනී සිටියා.\nඉගෙනීමට උපන් හපන්කම් පෑ විහඟනා හදිසියේ ඇති වූ අසනීප තත්ත්වයක් හේතුවෙන් රෝහල් ගත කෙරුණු අතර විහඟනාගේ මොළය ආශ්‍රිතව ගෙඩියක් හටගෙන තිබූ බවයි හෙළි වුණේ.\nඅවාසනාවන්ත ලෙස මොළය මිය යමින් තිබූ විහඟනාට තවදුරටත් ජීවත්වීමට වරම් ලබා නොදීමට තරම් දෛවය කුරිරු වී තිබුණා.\nමෙයින් දැඩි කම්පාවටත් ශෝකයටත් පත්ව සිටි විහඟනාගේ මව්පියන්ට වෛද්‍යවරුන් පවසා තිබුණේ ඇයගේ ශරීර අවයව රෝගීන් සඳහා පරිත්‍යාග කිරීමේ අවස්ථාව පවතින බවයි.\nඊට එකඟවන මව්පියන් ඒ සඳහා අවසර ලබාදීමෙන් පසු වෛද්‍යවරුන් විහඟනාගේ අවයව රෝගී ජීවිත සුවපත් කිරීම සදහා ලබාගැනීමට පියවර ගෙන තිබුණා.\nඒ අනුව විහඟනාගේ හදවත සහ පෙනහළු දෙක දැඩි ලෙස රෝගාතුරව සිටි නිර්වින්දන වෛද්‍යවරියකුට බද්ධ කිරීමට පියවර ගෙන තිබූ අතර එය මෙරට ශල්‍ය වෛද්‍ය ඉතිහාසයේ නව පරිච්ඡේදයක් සටහන් කළ සැත්කමක්ද වුණා.\nඒ හදවත සහ පෙනහළු දෙක එක්වර රෝගියෙකුට බද්ධ කළ මෙරට ප්‍රථම සැත්කම ලෙසයි.\nමෙම ශල්‍යකර්මය සඳහා මෙරට මෙන්ම ඉන්දීය වෛද්‍යවරුන්ගේද සහය හිමිව තිබූ අතර අවයව බද්ද කළ නිර්වින්දන වෛද්‍යවරිය සුවය ලබමින් සිටින බවයි වෛද්‍යවරුන් පවසන්නේ.\nමීට අමතරව විහඟනාගේ වකුගඩු දෙක සහ අක්මාව ඒ ආශ්‍රිත රෝගවලින් පීඩා විඳි තවත් රෝගීන් තිදෙනෙකුට බද්ධ කර ඇති අතර ඔවුන්ද මේ වන විට සුවය ලබමින් පසුවනවා.\nශ්‍රී ලංකා අක්ෂිදාන සංගමය වෙත විහඟනාගේ දෑස්ද පරිත්‍යාග කර ඇති අතර ඉදිරියේ දී එම දෑසින් තවත් පුද්ගලයෙකු හෝ දෙදෙනෙකු මෙලොව එළිය දකිනු ඇති.\nවිහඟනාගේ ඇට මිඳුළු ද රෝගීන්ට බද්ධ කිරීම සඳහා පරිත්‍යාග කර ඇති බවයි වෛද්‍යවරුන් පැවසුවේ.\nඒ අනුව විහඟනාගේ අවයවවලින් මිනිස් ජීවිත 7ක් සුවපත් කිරීමට හැකිවීම මහඟු පුණ්‍යකර්මයක්.\nසිය ශරීර අවයව දන් දී අනුපමේය දානපාරමිතාවක් පිරූ විහඟනා පසුගිය 25 වැනිදා අඹන්පොළ පොදු සුසාන භූමියේදී ඥාති හිතමිත්‍රාදීන්ගේ සෝ සුසුම් මැද අවසන් ගමන් ගියා.",
       "URL": "https://www.hirunews.lk/331053/දිවියට-සමුදෙද්දි-දාන-පාරමී-පිරූ-විහඟනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=451"
}