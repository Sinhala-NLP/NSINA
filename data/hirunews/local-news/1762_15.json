{
       "Source": "hirunews",
       "Timestamp": "Wednesday, 11 August 2021 - 7:20",
       "Headline": "විදේශ රටකදී සිදුවන දික්කසාදය මෙරට පිළිගන්නවාද..?",
       "News Content": "විදේශ රටවලදී සිදුකෙරෙන දික්කසාද, විවාහ අවලංගු කිරීම් සහ අධිකරණමය වෙන්වීම් මෙරටදී පිළිගැනීම සඳහා අදාළ නීති සංශෝධනය කිරීමට අධිකරණ අමාත්‍යාංශය සූදානම් වනවා.\nඊට අදාළව නීතිමය විධිවිධාන පැනවිය හැකි පරිදි පනත් කෙටුම්පතක් සකස් කිරීමට නියමිත අතර, එය නීති කෙටුම්පත් සම්පාදක විසින් සිදුකෙරෙනු ඇති.\nශ්‍රී ලංකාවේදී විවාහ වී ඉන් අනතුරුව විදේශ ගතව සිටින ශ්‍රී ලාංකිකයන් එම රටවලදී විවාහ නඩු පවරා ලබා ගන්නා තීන්දු දැනට ශ්‍රී ලංකාව තුල පිළිගන්නේ නැහැ. ඒ හේතුවෙන් අදාළ පාර්ශවයන්ට දුෂ්කරතා රැසකට මුහුණදීමට සිදුව තිබෙනවා.\nශ්‍රී ලංකාව තුල එවැනි තීන්දුවක් අනුව කටයුතු කිරීමට නම් නැවතත් ඔවුන් ශ්‍රී ලංකාවේදී දික්කසාද නඩුවක් පැවරිය යුතුයි.\nමෙම තත්ත්වය මඟ හරවා ගැනීම සඳහායි විදේශ දික්කසාද ශ්‍රී ලංකාව තුල පිලිගැනීම සඳහා වන නීතිමය විධිවිධාන සැලසීමට කටයුතු කෙරෙන්නේ.",
       "URL": "https://www.hirunews.lk/279389/විදේශ-රටකදී-සිදුවන-දික්කසාදය-මෙරට-පිළිගන්නවාද",
       "Category": "Local News",
       "Parent URL": "https://www.hirunews.lk/local-news.php?pageID=1762"
}