{
       "Source": "hirunews",
       "Timestamp": "Sunday, 08 January 2023 - 9:27",
       "Headline": "ඕමානයේ සුරක්ෂා නිවසේ සිටි ශ්‍රී ලාංකික ගෘහසේවිකාවන් හත්දෙනෙකු දිවයිනට",
       "News Content": "ඕමානයේ මස්කට් නුවර සුරක්ෂා නිවසෙහි රඳවා සිටි තවත් ශ්‍රී ලාංකික ගෘහ සේවිකාවන් හත්දෙනෙකු අද (08) අලුයම දිවයිනට පැමිණියා.\nයූ.එල්. 206 දරණ යානයෙන් පැමිණි මෙම පිරිස අතර, වෙන්නප්පුව, ත්‍රිකුණාමලය, කින්නියා සහ මඩකලපුව ප්‍රදේශවල කාන්තාවන් පිරිසක් සිටින බව සඳහන්.\nඕමානයේ සුරක්ෂා නිවසේ ගෘහ සේවිකාවන් 118 දෙනෙකු රඳවා සිටි අතර, ඔවුන්ගෙන් 11 දෙනෙකුයි මෙලෙස ශ්‍රී ලංකාවට පිටත් කර හැරීම සඳහා මස්කට් ගුවන් තොටුපල වෙත එවා තිබුණේ.\nකෙසේ වෙතත් ලියකියවිලි ගැටළු හේතුවෙන් ඉන් සිව්දෙනෙකුට පැමිණිමට නොහැකිවී ඇති අතර, ඉතිරි හත්දෙනා මෙලෙස ශ්‍රී ලංකාවට එවා ඇති බවයි වාර්තාවන්නේ.\nපසුගියදා ඕමානයේ ශ්‍රී ලංකා තානාපති කාර්යාලයේ සුරක්ෂා නිවස සම්බන්ධයෙන් මතුවූයේ දැඩි කථාබහක්.\nවිදේශ සේවා නියුක්ති කාර්යාංශය ඒ පිළිබඳ විමර්ශන ආරම්භ කළ අතර, එහිදී අනාවරණ වූයේ එම කාර්යාංශ පනත උල්ලංඝනය කිරීම් හා මිනිස් වෙළඳාම සම්බන්ධ කරුණු සිදුව ඇති බවයි.\nඅපරාධ පරීක්ෂණ දෙපාර්තමේන්තුවේ සහ විදේශ සේවා නියුක්ති කාර්යාංශයේ විමර්ශන කණ්ඩායමක් එහි පිටත්ව ගිය අතර, සුරක්ෂා නිවසේ රැඳී සිටි කාන්තාවන් 84 දෙනෙකුගෙන් ප්‍රකාශ ද සටහන් කරගත්තා.\nවිදේශ සේවා නියුක්ති කාර්යාංශය නිවේදනය කළේ මෙම මිනිස් ජාවාරමට සම්බන්ධ සැකකරුවන් බොහෝ දුරට මේ වනවිට හඳුනාගෙන ඇති බවයි.",
       "URL": "https://www.hirunews.lk/324532/ඕමානයේ-සුරක්ෂා-නිවසේ-සිටි-ශ්‍රී-ලාංකික-ගෘහසේවිකාවන්-හත්දෙනෙකු-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=616"
}