{
       "Source": "hirunews",
       "Timestamp": "Monday, 28 September 2020 - 20:15",
       "Headline": "දේශීය රෙදි මිලට ගැනීමෙන් අධ්‍යාපන අමාත්‍යාංශයට වාර්ෂිකව රුපියල් මිලියන 80 ක ඉතුරුවක් (වීඩියෝ)",
       "News Content": "ලබන වසරේ සිට පාසල් හා ආරක්ෂක හමුදා නිල ඇඳුම් සදහා අවශ්‍ය රෙදි සැපයීමේ වගකීමෙන් වැඩි ප්‍රතිශතය දේශීය නිෂ්පාදිකයින්ට පැවරීමේ හැකියාව ජනාධිපති ගෝඨාභය රාජපක්ෂ විමසුමට ලක් කර තිබෙනවා.\nඒ, දංකොටුව, කඳාන - කපුවත්ත සහ වත්තල ප්‍රදේශවල ස්ථාපිත මෙරට රෙදි නිෂ්පාදන කර්මාන්ත ශාලා තුනක් අද(28)පෙරවරුවේ නිරීක්ෂණයට ලක්කල අවස්ථාවේදීයි.\nමහා සහ සුළු පරිමාණ දේශීය නිෂ්පාදකයන් ඉහල ප්‍රමිතීන් සහ ගුණාත්මක අගයෙන් වැඩි රෙදි නිෂ්පාදන වහාම ආරම්භ කල යුතු බව ජනාධිපතිවරයා මෙහිදි ප්‍රකාශ කලා.\nරෙදි නිෂ්පාදනකරුවන් ජනාධිපතිවරයාට සදහන් කර ඇත්තේ රෙදි සෝදන කුඩු වර්ග නිසි නියාමනයට ලක් නොවීම හේතුවෙන් රෙදි වල වර්ණයට විශාල හානියක් සිදුවන බවයි.\nදේශීය රෙදි නිෂ්පාදනය ඉහල නැංවීමෙන් ආනයනය පිරිවැය සියයට 68 කින් ඉතිරිකර ගත හැකි බව පෙන්වා දුන් ජනාධිපතිවරයා දේශීය රෙදි මිලට ගැනීමෙන් අධ්‍යාපන අමාත්‍යාංශයට වාර්ෂිකව රුපියල් මිලියන 80 කට අධික මුදලක් ඉතිරිකර ගත හැකි බවද පෙන්වා දුන්නා.",
       "URL": "https://www.hirunews.lk/251338/දේශීය-රෙදි-මිලට-ගැනීමෙන්-අධ්‍යාපන-අමාත්‍යාංශයට-වාර්ෂිකව-රුපියල්-මිලියන-80-ක-ඉතුරුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2423"
}