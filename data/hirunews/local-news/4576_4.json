{
       "Source": "hirunews",
       "Timestamp": "Thursday, 06 April 2017 - 12:49",
       "Headline": "අපවත් වී වදාළ මහනායක හිමියන්ගේ ආදාහන පූජෝත්සවය වෙනුවෙන් අද කොළඹ මාර්ග කිහිපයක් වැසෙයි",
       "News Content": "අපවත් වී වදාළ අමරපුර නිකායේ මහනායක අග්‍රමහා පණ්ඩිත අතිපූජ්‍ය දවුල්දෙණ ඥාණිස්සර නාහිමියන්ගේ ශ්‍රී දේහය පිළිබඳ ආදාහන පූජෝත්සවය අද පස්වරුවේ කොළඹ නිදහස් චතුරශ්‍රයේදී පැවැත්වෙනවා.\nඒ හේතුවෙන් මාර්ග කිහිපයක් අද දිනයේ වසා තබන බවයි පොලිසිය නිවේදනය කළේ.\nඅද පස්වරු 01 සිට නිදහස් වටරවුම සහ පදනම් මාර්ගය ඔස්සේ නිදහස් මාවතට ඇතුලත් වීම සීමා කරනු ලබනවා.\nනිදහස් මාවත එක්දිසාවකට පමණක් ධාවනය කළ හැකි මාර්ගයක් වන බැවින් රාජ්‍ය පරිපාලන හන්දියෙන් නිදහස් මාවතට ඇතුලත් විය නොහැකි වනවා.\nපස්වරු 02.30 ට නිදහස් මාවත සම්පුර්ණයෙන්ම වසා තැබීමට කටයුතු කරන අතර එහිදී නිදහස් මාවත සහ නිදහස් චතුරශ්‍රයට පිවිසිය හැකි සියලු මාර්ග සහ අතුරු මාර්ග සියල්ල අදානකටයුතු අවසන්වනතුරු වසා තබනු ලබවනවා.\nමේ අමරපුර නිකායේ මහනායක අග්‍රමහා පණ්ඩිත අතිපූජ්‍ය දවුල්දෙණ ඥාණිස්සර නාහිමියන්ගේ හිමියන් ගැන තැබූ සටහනක්.\n1915 දෙසැම්බර් 31 වනදා ඌව පළාතේ දවුල්දෙන ග්‍රාමයේ උපත ලබන ඤාණිස්සර හිමියන්ගේ ගිහි නම ආලෝක මුදියන්සේලාගේ සිරිබද්දනයි.\n11 දෙනෙකුගෙන් යුත් පවුලේ 09 වැනියා ලෙස උපත ලබන සිරිබද්දන දරුවා 1928 වසරේ මාර්තු 08 වනදා දවුල්දෙන ඤාණිස්සර නමින් උතුම් පැවිදි දිවියට ඇතුළත් වුණා.\nඅනතුරුව හග්ගල - සංඛගිරි විහාරයේ නේවාසික අධ්‍යාපනය ලබා යළිත් පැවිදි දිවියට ඇතුළත් වූ සපුගොල්ල තපෝදනාරාමයට විහාරයට වැඩම කළ උන්වහන්සේ 1932 වසරේදී වැඩිදුර අධ්‍යාපනය සඳහා මාලිගාකන්ද විද්‍යෝදය පිරිවෙනට පැමිණෙනවා.\nඑහිදී හසල දැනුමක් ලබාගත් ඤාණිස්සර හිමියන් කොළඹ ඕල්කට් විද්‍යාලයට බැඳී ඉංගී‍්‍රසි, දෙමළ සහ චීන භාෂා පිළිබඳ ප්‍රවීණත්වයක් ලබාගන්නා අතර, 1938 වසරේ උපසම්පදාව ලබාගන්නා විට උන්වහන්සේ සංස්කෘත ඇතුළු භාෂා කිහිපයක් පිළිබඳ විශාරද හිමිනමක් බවට පත්ව අවසන්.\nසංස්කෘත ග්‍රන්ථ රැසක් රචනා කළ දවුල්දෙන ඤාණිස්සර හිමියන් අනූව දශකය මුල් භාගයේදී තායිවානයේ බෞද්ධ විශ්ව විද්‍යාලවල සංස්කෘත සහ ථේරවාද සම්ප්‍රදාය පිළිබඳ මහාචාර්යවරයෙකු ලෙසද කටයුතු කළා.\nඋන්වහන්සේ අමරපුර නිකායේ උත්තරීතර මහා නායක පදවියට පත්වන්නේ 2000 වර්ෂයේදීයි.\nඉන්දියාව, මැලේසියාව, කොරියාව, එංගලන්තය ඇතුළු රටවල් රැසක් පුරා ධර්ම ඥාණය විහිද වූ ඤාණිස්සර මහ නාහිමියන් දෙස් විදෙස් ගෞරව නාම රැසකින් පිදුම් ලැබුවේ සම්බුදු සසුන වෙනුවෙන් කළ අපිරිමිත කැප කිරීම් හේතුවෙන්.\nසංස්කෘතික - සාහිත්‍ය සරස්වතී, සංස්කෘත චක්‍රවර්තී, භාෂාන්තර විශාරද, ජිනශාසන කීර්ති ශ්‍රී ඇතුළු දේශීය සම්මාන මෙන්ම ආසියානු බෞද්ධ සාම සම්මේලනය, කැලිෆෝනියානු සංඝ සභාව මෙන්ම මියන්මාර රජයද පිරි නැමූ විදේශීය ගෞරව නාම රැසක් ඊට ඇතුළත්.\nඅවුරුදු 102 ක් ආයු වළඳා ශ්‍රී ලාංකීය පුණ්‍ය භූමියෙන් නික්ම යන ශ්‍රී ලංකා අමරපුර නිකායේ මහනායක, රාජකීය පණ්ඩිත, සංස්කෘත භාෂා චක්‍රවර්තී ෂඞ්භාෂා පරමේෂ්වර ජිනශාසන කීර්ති ශ්‍රී දවුල්දෙන ශ්‍රී ඤාණිස්සර මහ නාහිමියනි ඔබවහන්සේට අමා මහ නිවන් සුව....!",
       "URL": "https://www.hirunews.lk/158626/අපවත්-වී-වදාළ-මහනායක-හිමියන්ගේ-ආදාහන-පූජෝත්සවය-වෙනුවෙන්-අද-කොළඹ-මාර්ග-කිහිපයක්-වැසෙයි",
       "Category": "Local News",
       "Parent URL": "https://www.hirunews.lk/local-news.php?pageID=4576"
}