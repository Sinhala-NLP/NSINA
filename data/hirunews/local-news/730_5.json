{
       "Source": "hirunews",
       "Timestamp": "Wednesday, 16 November 2022 - 17:57",
       "Headline": "භාණ්ඩ කිහිපයක සෙස් බද්ද සංශෝධනය කෙරේ",
       "News Content": "ඊයේ (15) සිට ක්‍රියාත්මක වන පරිදි භාණ්ඩ කිහිපයකට අදාල සෙස් බදු ගාස්තු සංශෝධනය කිරීමට කටයුතු කර තිබෙනවා.\nමුදල් අමාත්‍ය, ජනාධිපති රනිල් වික්‍රමසිංහ විසිනුයි අදාල තීරණය ගෙන ඇත්තේ.\nමේ අතර අදාල සෙස් බදු සංශෝධනය නිසා කිසිදු අයුරකින් අත්‍යවශ්‍ය භාණ්ඩවල මිල ගණන් ඉහළ නොයන බව මුදල් රාජ්‍ය අමාත්‍ය රංජිත් සියඹලාපිටිය පවසනවා.\nමේ අතර, ඊයේ (15) සිට ක්‍රියාත්මක වන පරිදි සංශෝධනය කළ සෙස් බද්ද අනුව HS කේත 187ක් යටතේ ඇති භාණ්ඩ 637ක මිල ඉහළ යන බව ආනයනකරුවන් පවසනවා.\nඒ අනුව ආනයනික සහල්, අර්තාපල්, පරිප්පු, ලූනු, ෆාම් තෙල්, බටර්, චීස්, කිරි සහ පොත්, පෑන්, පාවහන්, දවටන, ටයර් ආදී භාණ්ඩවල මිල ඉහළ යන බවයි ඔවුන් පවසන්නේ.\nමෙලෙස එකතු කළ අගය මත පනවන ලද බද්ද සංශෝධනය කරමින් අති විශේෂ ගැසට් නිවේදනයක් රේගුව වෙත නිකුත් කර ඇත්තේ, ඊයේ(15) මුදල් අමාත්‍යවරයා ලෙස ජනාධිපති රනිල් වික්‍රමසිංහ පෙරේදා (14දා) පාර්ලිමේන්තුවට ඉදිරිපත් කළ 2023 අයවැය ලේඛනය අනුවයි.\nමෙම බදු සංශෝධනය හේතුවෙන් ආනයනික සහල් කිලෝග්‍රෑමයකට රුපියල් 60ක්, ලූනු කිලෝග්‍රෑමයකට රුපියල් 30ක්, අර්තාපල් කිලෝවක් රුපියල් 220ක්, කඩල කිලෝග්‍රෑමයක් රුපියල් 300ක්, බටර් කිලෝග්‍රෑමයක් රුපියල් 550ක් සහ චීස් කිලෝග්‍රෑමයක් රුපියල් 600ක් ලෙසින් සෙස් බද්ද ඉහළ යනු ඇති.\nමීට අමතරව ආනයනික බඩඉරිඟු කිලෝග්‍රෑමයක් රුපියල් 300 කින් ද, ඇපල් කිලෝග්‍රෑමයක් රුපියල් 380 කින් ද, පාම් තෙල් කිලෝග්‍රෑමයක් රුපියල් 60 කින් ද, කොප්පරා කිලෝග්‍රෑමයක් රුපියල් 370 කින් ද ඉහළ දමා තිබෙනවා.\nආනයනික රබර් හා ටයර් රුපියල් සීයේ සිට හාරසීය (100-400) දක්වාත්, පාවහන් වර්ග අනුව රුපියල් 90-1840 දක්වාත්, බෝල්පොයින්ට් පෑන්වල මිල සීයට 25%ක් දක්වාත් මේ නිසා ඉහළ යනු ඇති.\nඑමෙන්ම මෙම අති විශේෂ ගැසට් නිවේදනය මගින් අභ්‍යාස පොත් කිලෝග්‍රෑමයක් සඳහා රුපියල් 250 ක්ද, දවටන කිලෝග්‍රෑමයක් සඳහා රුපියල් 200 ක්ද, ලිහිසි තෙල් කිලෝග්‍රෑමයක් සඳහා රුපියල් 300 ක්ද, වශයෙන් බදු අය කරන ලෙස රේගුවට දන්වා තිබෙනවා.\n(ඒ සම්බන්ධයෙන් මුදල් අමාත්‍යංශය නිකුත් කළ නිවේදනය පහතින්)",
       "URL": "https://www.hirunews.lk/320535/භාණ්ඩ-කිහිපයක-සෙස්-බද්ද-සංශෝධනය-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=730"
}