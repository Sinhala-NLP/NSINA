{
       "Source": "hirunews",
       "Timestamp": "Wednesday, 05 January 2022 - 20:14",
       "Headline": "මෝර මස් අලෙවි කිරීමට උත්සාහ කළ ධීවරයින් පිරිසක් කොටු වේ",
       "News Content": "දුර්ලභ ගණයේ මෝරු පස් දෙනෙකු මරා, එම සත්ත්වයින්ගේ මත්ස්‍ය කොටස් අලෙවි කිරීමට බහුදින ධීවර යාත්‍රාවකින් රැගෙන ආ ධීවරයින් පස් දෙනෙකු අද (05) පස්වරුවේ බේරුවල වෙරළාරක්ෂක බලකාය විසින් අත්අඩංගුවට ගෙන තිබෙනවා.\nමෙලෙස කොටස් කර, මත්ස්‍ය අලෙවියට ගෙනැවිත් ඇත්තේ, කස මෝරා සහ පොල්කොල මෝරා නමැති මෝර විශේෂයට අයත් මත්ස්‍යයින් බවයි වාර්තා වන්නේ.\nසැකකරුවන් විසින් ගොඩබිමට පැමිණීමේ දී මෙම මත්ස්‍යයින්ගේ කොටස් කැබිලි කර, කිලෝග්‍රෑම් 145ක් පමණ අලෙවි කිරීමට සකස් කර තිබූ බව ද සිදු කළ විමර්ශනවල දී අනාවරණ වී තිබෙනවා.\nබේරුවල ධීවර වරායෙන් මීට මාස දෙකකට පෙර ධීවර කටයුතු සඳහා දියඹට ගිය ධීවරයින් පිරිසක් විසින් මෙම නීතිවිරෝධී ලෙස මැරීමට, ඇල්ලීමට සහ අලෙවි කිරීමට තහනම් මත්ස්‍යයින් මෙලෙස අල්ලා ඇති බවයි වාර්තා වන්නේ.\nඅත්අඩංගුවට ගත් සැකකරුවන් බේරුවල - බුබුළවත්ත ප්‍රදේශයේ පදිංචිකරුවන් වන අතර, සිදුවීම සම්බන්ධයෙන් බේරුවල වෙරළාරක්ෂක බලකාය හා කළුතර ධීවර පරීක්ෂක කාර්යාලය පරීක්ෂණ පවත්වනවා.",
       "URL": "https://www.hirunews.lk/293134/මෝර-මස්-අලෙවි-කිරීමට-උත්සාහ-කළ-ධීවරයින්-පිරිසක්-කොටු-වේ",
       "Category": "Local News",
       "Parent URL": "https://www.hirunews.lk/local-news.php?pageID=1446"
}