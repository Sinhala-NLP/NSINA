{
       "Source": "hirunews",
       "Timestamp": "Monday, 06 May 2019 - 13:16",
       "Headline": "සහරාන්ගේ සහෝදරයාගේ සමීපතමයෙක් අත්අඩංගුවට",
       "News Content": "නීතිවිරෝධී ලෙස ළග තබා සිටින කඩු, කිනිසි සහ උල් පිහි ආදිය සහ හමුදා නිල ඇඳුම්වලට සමාන ඇඳුම් භාරදීම සඳහා ලබාදී තිබු කාලය පැය 48 කින් දීර්ඝ කර තිබෙනවා.\nපොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර ප්‍රකාශ කළේ කඩිනමින් ළගම පිහිටි පොලිස් ස්ථානය වෙත එම ආයුධ භාරදීමට කටයුතු කරන ලෙසයි.\nමේවා පොලිස් ස්ථාන වෙත භාරදීම සඳහා පසුගිය සෙනසුරාදා සිට දින දෙකක කාලයක් ලබාදී තිබූ නමුත් එය අද රාත්‍රී 12 ට අවසන්වීමටයි නියමිතව තිබුණේ.\nමේ අතර ජාතික තවුහිත් ජමාත් සංවිධානයේ නායක සහරාන් හෂීම්ගේ සොහොයුරා වන රිල්වාන් හෂීම් සමඟ සමීප සබඳතා පැවැත්වූ පුද්ගලයන් දෙදෙනෙකු කාත්තන්කුඩි ප්‍රදේශයේදී පොලිස් විශේෂ කාර්ය බලකාය අත්අඩංගුවට ගෙන තිබෙනවා.\nරිල්වාන් හෂීම් පසුගිය වසරේදී බෝම්බ නිෂ්පාදනය කර ඒවා පරීක්ෂා කිරීමට යාමේදී පුපුරා තුවාල ලබා ඇති අවස්ථාවක මෙම  සැකකරුවන් දෙදෙනා ඔහුට උපකාර කර ඇති බවටයි පොලීසියට තොරතුරු ලැබී ඇත්තේ.\nසැකකරුවන් දෙදෙනා වැඩිදුර විමර්ශන සඳහා කාත්තන්කුඩි පොලීසියට භාරදී තිබෙනවා.\nමේ අතර කොළඹ ගෑස්පහ හන්දියේ නවතා තිබූ සැකකටයුතු යතුරුපැදියක් පොලීසිය අද පෙරවරුවේ සොයාගනු ලැබුවා.\nඒ සම්බන්ධයෙන් වැඩිදුර විමර්ශන සිදුකිරීම සඳහා මේ වනවිට එම ස්ථානයට පොලිස් විශේෂ කාර්ය බලකාය ද කැඳවා තිබෙනවා.",
       "URL": "https://www.hirunews.lk/215851/සහරාන්ගේ-සහෝදරයාගේ-සමීපතමයෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3366"
}