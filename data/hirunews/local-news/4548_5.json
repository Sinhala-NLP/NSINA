{
       "Source": "hirunews",
       "Timestamp": "Tuesday, 25 April 2017 - 12:56",
       "Headline": "වර්ජනය අවසන් වුවත් ඉන්ධන හිඟයි - පාරිභෝගිකයන්ගෙන් චෝදනා",
       "News Content": "ඛනිජ තෙල් සේවකයින්ගේ වර්ජනය අවසන් වුවත් දිවයිනේ බොහෝ ප්‍රදේශවල ඉන්ධන පිරවුම්හල්වල තවමත් ප්‍රමාණවත් පරිදි ඉන්ධන නොමැති බවට පාරිභෝගිකයන් චෝදනා කරනවා.\nඇතැම් ඉන්ධන පිරවුම්හල් ඉන්ධන නොමැති බවට සදහන් කර පුවරු ප්‍රදර්ශන කර තවමත් වසා දමා ඇති බව සදහන්.\nවර්ජනය හේතුවෙන් මේ වන විට ඉන්ධන හල් 700ක පමණ ඉන්ධන තොග අවසන් වී ඇති බවට තමන්ට වාර්තා වී ඇති බවයි ඛනිජ තෙල් වෘත්තීය සමිති එකමුතුවේ මාධ්‍ය ප්‍රකාශක බන්දුල සමන් කුමාර සඳහන් කළේ.\nකෙසේ වෙතත්, මේ වන විට සියලු සේවකයින් යළි රාජකාරී කටයුතු සදහා වාර්තා කර ඇති බව ඔහු කියා සිටියා.\nඇතැම් ඉන්ධන පිරවුම්හල්වල පවතින තෙල් හිඟය පිළිබදව හිරු ප්‍රවෘත්ති අංශය ඛනිජ තෙල් සංස්ථාවේ සභාපති ශෙහාන් සෙනෙවිරත්නගෙන් ද විමසා සිටි අතර ඔහු කියා සිටියේ මේ වන විට කොළොන්නාව සහ මුතුරාජවෙල තෙල් ගබඩා සංකීර්ණවලින් ඉන්ධන රැගෙන බවුසර් රථ 100කට වැඩි සංඛ්‍යාවක් පිටත්ව ගොස් ඇති බවයි.\nඒ අනුව අද පස්වරු 4 පමණ වන විට ඉන්ධන හිඟය අවසන් වනු ඇති බව සභාපතිවරයා පෙන්වා දුන්නා.\nත්‍රිකුණාමලය - චීන වරාය තෙල් ටැංකි සංකීර්ණය ඉන්දියාවට පැවරීමට රජය තීරණය කර ඇති බව පවසමින් ඛනිජ තෙල් වෘත්තීය සමිති එකමුතුව ආරම්භ කළ වැඩවර්ජනය ඊයේ රාත්‍රියේ අවසන් කළා.\nඒ, අග්‍රාමාත්‍යවරයා සමඟ පැවැති සාකච්ඡාවකින් අනතුරුවයි.\nමේ අතර ඊයේ දිනයේ කිලිනොච්චිය ප්‍රදේශයේ ඉන්ධන ලීටරයක් රුපියල් 300 ක මුදලකට අලෙවි කල බවට වාර්තා වනවා.\nඉන්ධන පිරවුම් හල් වලින් ඉන්ධන මිලදීගෙන පසුව ඒවා නිවෙස් වල තබාගෙන මෙලෙස රුපියල් 300 ක මුදලකට අලෙවි කර ඇති බවයි වාර්තා වන්නේ.\nකෙසේ වෙතත් බලධාරීන් විසින් නිවේදනයක් නිකුත් කරමින් ප්‍රකාශ කර ඇත්තේ මෙලෙස ඉන්ධන අලෙවි කිරීමට එරෙහිව නීතිය අකුරටම ක්‍රියාත්මක කරන බවයි.",
       "URL": "https://www.hirunews.lk/159939/වර්ජනය-අවසන්-වුවත්-ඉන්ධන-හිඟයි-පාරිභෝගිකයන්ගෙන්-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=4548"
}