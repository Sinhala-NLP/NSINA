{
       "Source": "hirunews",
       "Timestamp": "Wednesday, 26 June 2019 - 7:42",
       "Headline": "දංකොටුව සතිපොලේ තහනම ගැන විමසන්න වෙන්නප්පුව සභාපතිට නොතීසි",
       "News Content": "දංකොටුව සති පොලෙහි මුස්ලිම් ප්‍රජාවට වෙළඳාම් කිරීම තාවකාලිකව තහනම් කළ බව කියන සිද්ධියක් සම්බන්ධයෙන් කරුණු දැක්වීමට වෙන්නප්පුව ප්‍රාදේශීය සභාවේ සභාපති සුසන්ත පෙරේරා ඇතුලු 6 දෙනෙකුට මාරවිල මහේස්ත්‍රාත් අධිකරණයේ පෙනී සිටින ලෙස නියෝග කර තිබෙනවා.\nවෙන්නප්පුව ප්‍රාදේශීය සභාව මගින් මෙලෙස දංකොටුව සතිපොලේ මුස්ලිම් ප්‍රජාවට වෙළඳාම් කිරීම තහනම් කර ඇති බවට දංකොටුව පොලීසියට පැමිණිල්ලක් ලැබී ඇත්තේ ඊයේ දිනයේදීයි.\nදංකොටුව පොලිස් ස්ථානාධිපතිවරයාට ලිපියක් යොමු කරමින් මෙලෙස දංකොටුව සතිපොලේ මුස්ලිම් ප්‍රජාවට වෙළඳාම් තහනම් කිරීමට හේතුව වෙන්නප්පුව ප්‍රාදේශීය සභාවේ සභාපති සුසන්ත රත්නායක පැහැදිලි කර තිබුණා.\nඑමගින් ඔහු දක්වා තිබුණේ දංකොටුව සතිපොල භූමියට පැමිණෙන වෙළඳ ප්‍රජාව අතර සිටින මුස්ලිම් ප්‍රජාවට සිංහල වෙළඳ ප්‍රජාවගේ දැඩි විරෝධයක් එල්ලවන බවයි.\nඒ අනුව ගැටුම් ඇතිවීම වැළැක්වීම සඳහා දැනට එම වෙළඳපොලේ වෙළඳාමෙහි යෙදෙන මුස්ලිම් වෙළඳුන්ට වෙළඳපොලට ඇතුලුවීම තාවකාලික තහනම් කරන බවද එහි දක්වා තිබුණා.\nමෙම ලිපිය සමාජ මාධ්‍ය ඔස්සේද ප්‍රචාරය වීමත් සමඟයි සංවාදයක් මතුවුණේ.\nදංකොටුව පොලීසිය, වෙන්නප්පුව ප්‍රාදේශීය සභාවේ මෙම තීරණය පිළිබඳව මාරවිල මහේස්ත්‍රාත් අධිකරණයට කරුණු වාර්තා කළ අතර, ඒ අනුවයි මෙලෙස වෙන්නප්පුව ප්‍රාදේශිය සභාවේ සභාපති සුසන්ත පෙරේරා ඇතුලු හයදෙනෙකුට අනිද්දා අධිකරණයේ පෙනී සිටින ලෙස නොතීසි නිකුත් කර ඇත්තේ.\nමීට අදාළව ඊයේ දිනයේදී සභාපතිවරයාගෙන් පොලීසිය ප්‍රකාශයක්ද සටහන් කර ගනු ලැබුවා.",
       "URL": "https://www.hirunews.lk/219121/දංකොටුව-සතිපොලේ-තහනම-ගැන-විමසන්න-වෙන්නප්පුව-සභාපතිට-නොතීසි",
       "Category": "Local News",
       "Parent URL": "https://www.hirunews.lk/local-news.php?pageID=3281"
}