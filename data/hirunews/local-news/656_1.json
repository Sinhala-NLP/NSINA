{
       "Source": "hirunews",
       "Timestamp": "Monday, 19 December 2022 - 19:32",
       "Headline": "ප්‍රියමාලි තනිවෙයි - ජානකී ගෙදර යයි",
       "News Content": "මහා පරිමාණ මූල්‍ය වංචාව සිදු කිරීම සම්බන්ධයෙන් තිළිණි ප්‍රියමාලී සමඟ අත්අඩංගුවට ගත් ජානකී සිරිවර්ධන අද අධිකරණයෙන් නියම කළ ඇප සම්පූර්ණ කර පිටව ගොස් තිබෙනවා.\nපෙර නඩු දිනයේ ඇප ලැබූ ඇය බන්ධනාගාර නිලධාරීන් විසින් අද කොටුව මහේස්ත්‍රාත් අධිකරණය වෙත රැගෙන එනු ලැබූ අතර එහි දි ඇයගේ ඥාතීන් විසින් ඇප තැම්පත් කළ බවයි හිරු අධිකරණ වාර්තාකරු සඳහන් කළේ.\nරුපියල් පනස් දහසක මුදල් ඇපයක් සහ රුපියල් මිලියනයක් බැගින් වූ ශරීර ඇප 2ක් සම්පූර්ණ කිරීමෙන් පසුවයි ඇය පිටව ගොස් ඇත්තේ.\nකෙසේ වෙතත්, මූල්‍ය වංචා චෝදනා එල්ල වූ තිළිණි ප්‍රියමාලි ට ද පසුගිය දා ඇප හිමිවූ අතර ඇය මේ දක්වා ඇප සම්පූර්ණ කර නොමැති බැවින් තවදුරටත් බන්ධනාගාරයේ සිටින බවයි බන්ධනාගාර දෙපාර්තමේන්තුවේ ප්‍රකාශකයෙකු සඳහන් කළේ.",
       "URL": "https://www.hirunews.lk/323072/ප්‍රියමාලි-තනිවෙයි-ජානකී-ගෙදර-යයි",
       "Category": "Local News",
       "Parent URL": "https://www.hirunews.lk/local-news.php?pageID=656"
}