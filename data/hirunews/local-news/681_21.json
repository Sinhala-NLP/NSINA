{
       "Source": "hirunews",
       "Timestamp": "Wednesday, 07 December 2022 - 23:32",
       "Headline": "ලෝක වෙළෙඳපොලේ පවත්වාගෙන ගිය මූල්‍ය වංචාවක් හිරු CIA අල්ලයි (වීඩියෝ)",
       "News Content": "ජාත්‍යන්තර වෙළඳපලේ මුදල් ආයෝජනය කිරීමට අවස්ථාව සලසා දෙන බව පවසා සිදුකර ගෙන ගිය තවත් මහා පරිමාණ මුල්‍ය වංචාවක් පිළිබඳව කොළඹ වංචා විමර්ශන කාර්යාංශය විමර්ශන අරඹා තිබෙනවා.\nඑම මුල්‍ය වංචා සිදු කළ ආයතනයේ ප්‍රධාන කාර්යාලය පවත්වාගෙන ගොස් තිබුනේ කොළඹ, කොටුව ලෝක වෙළඳ මධ්‍යස්ථානයේ නැගෙනහිර කුළුනේ 19 වැනි මහළේයි.\nකොළඹ - කොටුව ලෝක වෙළඳ මධ්‍යස්ථානය පසුගිය කාලයේ ජනතාව අතර දැඩිව කථාබහට ලක්වුයේ කෝටිපති ව්‍යාපාරිකයින් රැවටු තිළිණි ප්‍රියමාලිගේ තිකෝ ගෘෘප් ව්‍යාපාරික ස්ථානය එම ගොඩනැගිල්ලේ පවත්වාගෙනයාම හේතුවෙන්.\nතිළිණිගේ මුල්‍ය වංචා හෙළිදරව්වීමත් සමග එවැනි තවත් මහා පරිමාණ මූල්‍ය වංචා පිළිබඳව සමාජය තුල අවධානය යොමු වූ අතර ලෝක වෙළඳ මධ්‍යස්ථානයේ නැගෙනහිර කුළුනේ 19 වැනි මහලේ පවත්වා ගෙන ගිය තවත් ව්‍යාපාරයක් පිළිබඳව ද කරුණු හෙළිදරව් වුණා.\nඒ, එම මහලේ පවත්වාගෙන ගිය ආයතනයකින් මුදල් ආයෝජනය කරන ලෙස ව්‍යාපාරිකයන්ට ආරාධනා කරන බවට දුරකථන හඩපටයක් නිකුත්වීමත් සමගයි.\nමෙරට මූල්‍ය ආයතන සම්බන්ධ ප්‍රධාන වගකීම දරන ශ්‍රී ලංකා මහ බැංකුවේ කිසිදු ලියාපදිංචියක් නොමැතිව මුල්‍ය ආයෝජන සිදුකිරීමට ජනතාව පොළඹ වන මෙම ආයතනය පිළිබඳ හිරු සී.අයි.ඒ.සොයා බැලුවා.\nමෙම ආයතනය මගින් රුපියල් ලක්ෂ 32ක් හා රුපියල් ලක්ෂ 39ක් වංචා කළ බව පවසමින් මේ වනවිට කොළඹ වංචා විමර්ශන කාර්යංශය වෙත පැමිණිලි දෙකක් ලැබී තිබෙනවා.\nඒ සම්බන්ධ ඉදිරි විමර්ශන පිළිබඳව මෙන්ම මේ මහා පරිමාණ මූල්‍ය වංචාවේ තවත් තොරතුරු හිරු සී.අයි.ඒ.හරහා හෙළිකිරිමට අප සුදානම්.",
       "URL": "https://www.hirunews.lk/322188/ලෝක-වෙළෙඳපොලේ-පවත්වාගෙන-ගිය-මූල්‍ය-වංචාවක්-හිරු-cia-අල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=681"
}