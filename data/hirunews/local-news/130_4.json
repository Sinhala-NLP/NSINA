{
       "Source": "hirunews",
       "Timestamp": "Wednesday, 02 August 2023 - 16:23",
       "Headline": "මන්ත්‍රීවරියන්ගේ සංසදය නවසීලන්තයේ හිටපු අගමැතිවරියන් අතර හමුවෙයි",
       "News Content": "මෙරට මන්ත්‍රීවරියන්ගේ සංසදය නවසීලන්තයේ හිටපු අගමැතිවරියන් වන ජසින්ඩා ආර්ඩන් සහ හෙලන් ක්ලාක් පසුගියදා හමු වී තිබෙනවා.\nමෙම හමුව සිදු වී ඇත්තේ නවසීලන්තයේ අධ්‍යයන සංචාරයක දී.\nඑහි දී දිර්ඝ වශයෙන් දේශපාලනය තුළ කාන්තා නායකත්වය සවිබලගැන්වීම, ස්ත්‍රී පුරුෂ සමාජභාවීය බහුවිධභාවය නගාසිටුවීම පිළිබඳ අග්‍රාමාත්‍යවරියන් සමඟ සාකච්ඡා කර ඇති බවයි වාර්තා වෙන්නේ.\nසිය පාලන කාලය තුළ ආර්ථික දේශපාලන අර්බුද මෙන්ම කොවිඩ් 19 වසංගත තත්ත්වය හමුවේ සිය රටට නායකත්වය ලබා දීම පිළිබඳ සිය අත්දැකීම් 2017 සිට 2023 දක්වා නවසීලන්තයේ අග්‍රාමාත්‍ය ධූරය හෙබවූ ජසින්ඩා ආර්ඩන් විසින් මන්ත්‍රිවරියන් සමඟ සාකච්ජා කර තිබෙනවා.\nමෙහිදී ඇයගේ පාලන කාලය තුළ දරුවන් රැක බලා ගැනීමට රැකියාව අත් හල කාන්තාවන්ට නැවත රැකියා වෙළෙඳපොළට පිවිසීම සඳහා අවකාශ සැලසීම පිළිබඳ ඇති කරන ලද ප්‍රතිපත්ති සාකච්ජාවට ලක් වී තිබෙනවා\nඑමෙන්ම වැටුප් සමානතාවය ඇති කිරීම සඳහා ගන්නා ලද ක්‍රියාමාර්ග, දරු උපතකදී වැටුප් සහිත මව්පිය නිවාඩු ලබාදිම, ළමා දරිද්‍රතාවය අවම කිරීම මෙන්ම රටතුළ මෙන්ම දේශපාලනය තුළදීද ස්ත්‍රී පුරුෂ සමාජ භාවයන්ට හසු නොවන අනෙකුත් ප්‍රජාවගේ අයිතීන් සුරක්ෂිත කිරීම යන කරුණු පිළිබද මන්ත්‍රීවරියන්ගේ අවධානයට යොමු වි ඇත්තේ.\nතවද නවසීලන්තයේ පළමු කාන්තා අග්‍රාමාත්‍යවරිය වන හෙලන් ක්ලාක් මහත්මියද ශ්‍රී ලංකා පාර්ලිමේන්තු මන්ත්‍රීවරියන්ගේ සංසදය වෙත සිය දේශපාලන අත්දැකීම් පිළිබද අදහස් දක්වා තිබෙනවා.\nමේ අතර, විශේෂයෙන් කාන්තාවන් සවිබල ගැන්වීම සඳහා සිය ධුර කාලය තුළ ගන්නා ලද ක්‍රියාමාර්ග මෙන්ම විශ්‍රාම දිවිය වෙනුවෙන් ඉතිරි කිරීම සඳහා කාන්තාවන් දිරිමත් කිරීම සහ සිවිල් විවාහ ප්‍රතිසංස්කරණ සම්බන්ධව සිය අදහස් පළ කර ඇති බවයි වාර්තා වෙන්නේ.\nඑමෙන්ම මෙරට දේශපාලනය තුළ ස්ත්‍රී පුරුෂ සමානාත්මතාවය සුරක්ෂිත කිරීම කාන්තා නායකත්වය සවිබලගැන්වීම, මෙන්ම ශ්‍රී ලාංකීය කාන්තා අභිවෘද්ධිය වෙනුවෙන් පාර්ලිමේන්තු මන්ත්‍රීවරියන්ගේ සංසදය විසින් ගනු ලබන ක්‍රියාමාර්ග වඩාත් ශක්තිමත් කිරීම අරමුණු කොට ගෙන මෙම අධ්‍යයන සංචාරය ජාත්‍යන්තර සංවර්ධනය සඳහා වූ එක්සත් ජනපද නියෝජිතායතනයේ (USAID) පූර්ණ අනුග්‍රහය සහිතව ජාතික ප්‍රජාතන්ත්‍රවාදී ආයතනය (NDI) විසින් සංවිධානය කර ඇත්තේ\nමෙහිදී නවසීලන්තයේ මාඕරි (Maori) ප්‍රජාව නියෝජනය කරමින් සංස්කෘතිකාංගයක්ද ශ්‍රී ලංකා පාර්ලිමේන්තු මන්ත්‍රීවරියන්ගේ සංසදය පිළිගැනීම සඳහා සංවිධානය කර තිබෙනවා.\nමෙම අවස්ථාවට සුදර්ශිනී ප්‍රනාන්‍දුපුල්ලේ,සීතා අරඹේපොල, රෝහිණි කුමාරි විජේරත්න, (නීතිඥ) පවිත්‍රාදේවී වන්නිආරච්චි, ගීතා සමන්මලී කුමාරසිංහ, (නීතිඥ) තලතා අතුකෝරල, කෝකිලා ගුණවර්ධන, මුදිතා ප්‍රිශාන්ති, රාජිකා වික්‍රමසිංහ, මංජුලා දිසානායක, (ආචාර්ය) හරිනි අමරසූරිය මෙන්ම පාර්ලිමේන්තුවේ මහ ලේකම් කුෂානි රෝහණදීර, සහකාර අධ්‍යක්ෂ (පරිපාලන) ඉන්දිරා දිසානායක සහ පාර්ලිමේන්තුවේ මාධ්‍ය කළමණාකාරිනි නිම්මි හාතියල්දෙනිය ඇතුළු පිරිසක් සහභාගී වී ඇති බවයි වාර්තා වෙන්නේ",
       "URL": "https://www.hirunews.lk/343404/මන්ත්‍රීවරියන්ගේ-සංසදය-නවසීලන්තයේ-හිටපු-අගමැතිවරියන්-අතර-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=130"
}