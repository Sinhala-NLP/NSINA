{
       "Source": "hirunews",
       "Timestamp": "Monday, 24 February 2020 - 12:39",
       "Headline": "අධිකරණයට නොපැමිණි හිටපු නාවික හමුදාපති කරන්නාගොඩට, 4වන වරටත් සිතාසි",
       "News Content": "නියමිත දිනයට අධිරකණයේ පෙනී නොසිටීම හේතුවෙන් අද්මිරාල් ඔෆ්ද ෆීල්ට් වසන්ත කරන්නාගොඩට 4 වන වතාවටත් ආරක්ෂක ලේකම්වරයා හරහා කොළඹ ත්‍රිපුද්ල මහාධිකරණය අද සිතාසි නිකුත් කළා.\n2008 සහ 2009 වසරවල කොළඹ හා තදාසන්න ප්‍රදේශවල තරුණයින් 11 දෙනෙකු පැහැරගෙන ගොස් අතුරුදන් කිරීම ඇතුළු චෝදනා 662ක් යටතේ පවරා ඇති නඩුවේ දාහතරවන විත්තිකරු ලෙස නම් කර ඇත්තේ අද්මිරාල් ඔෆ්ද ෆීල්ට් වසන්ත කරන්නාගොඩවයි.\nචම්පා ජානකී රාජරත්න, අමල් රණරාජ සහ නවරත්න මාරසිංහ යන ත්‍රිපුද්ගල විනිසුරු මඩුල්ල හමුවේ මෙම නඩුව අද කැදවූ අතර එහිදී නියෝග කෙරුණේ අදාල සිතාසියේ පිටපතක් ලියාපදිංචි තැපෑලෙන් විත්තිකරු වෙත යොමු කරන ලෙසයි.\nඑමෙන්ම අදාළ සිතාසියේ පිටපතක් කරන්නාගොඩගේ නිවසේ සිටින සේවකයෙකුට හෝ ඥාතියෙකුට භාර දෙන ලෙසත් ඔහුගේ නිවසේ ප්‍රසිද්ධ ස්ථානයක අදාල සිතාසියේ පිටපතක් අලවන ලෙසත් විනිසුරුවරුන් නියම කළා.\nවිත්තිකරු මෙරට ආරක්ෂක අංශවල සිටි උසස්ම නිලධාරියෙකු බව පෙන්වා දුන් අධිකරණය ඔහුට සිතාසි බාර දීමට නොහැකි වීම ගැන ත්‍රිපුද්ගල විනිසුරු මඩුල්ලේ දැඩි දෝෂදර්ශණයට ලක් වූණා.\nඔවුන් කියා සිටියේ මොහුට සිතාසි බාර දීමට නොහැකිවීම සුළුවෙන් තැකිය නොහැකි බවයි.\nඑමෙන්ම ඔහුට සිතාසි බාර දීමට නොහැකි වීම සම්බන්ධයෙන් පොලිසිය ලැජ්ජාවට පත්විය යුතු බවත් නීතිය සැමට එකසේ ක්‍රියාත්මක විය යුතු බවත් මෙහිදී විනිසුරු මඩුල්ල අපරාධ පරීක්ෂ දෙපාර්තමේන්තුවට කියා සිටියා.\nමෙම නඩුව මාර්තු මස 20 වනදා යලි කැදවනු ඇති.\nපසුගිය 07 වනදා මෙම නඩුව කැදවූ අවස්ථාවේදී හිටපු නාවික හමුදාපති අද්මිරාල් වසන්ත කරන්නාගොඩට වැඩබලන පොලිස්පතිවරයා සහ නාවික හමුදාපතිවරයා හරහා තුන් වන වරට සිතාසි නිකුත් කෙරුණා.",
       "URL": "https://www.hirunews.lk/235103/අධිකරණයට-නොපැමිණි-හිටපු-නාවික-හමුදාපති-කරන්නාගොඩට-4වන-වරටත්-සිතාසි",
       "Category": "Local News",
       "Parent URL": "https://www.hirunews.lk/local-news.php?pageID=2885"
}