{
       "Source": "hirunews",
       "Timestamp": "Thursday, 08 February 2018 - 18:11",
       "Headline": "ශ්‍රී ලංකා ඉතිහාසයට එක්වන සැත්කමක් කුලියාපිටිය රෝහලේදී සාර්ථක වෙයි (ඡායාරූප)",
       "News Content": "කුලියාපිටිය රෝහල් ඉතිහාසයේ පළමු වරට ගෙලෙහි භාහිර කැපුම් නොමැතිව සිදු කරන ශල්‍යකර්මය අද සාර්ථව සිදු කර තිබෙනවා.\nකුලියාපිටිය මුලික රෝහලේ උගුර කන නාසය පිළිබඳ විශේෂඥ වෛද්‍යවරයාගේ මුලිකත්වයෙනුයි සැත්කම සිදුකර ඇත්තේ.\nඋඩුබද්දාව ප්‍රදේශයේ අවුරුදු 60 ක් වයසැති කාන්තාවක් සැත්කමට ලක්වී ඇති අතර සැත්කමින් පසු ඇය යහපත් සෞඛ්‍ය තත්වයෙන් පසුවන බවයි රෝහල් ආරංචි මාර්ග සඳහන් කළේ.\nතයිරොයිඩ් ග්‍රන්තියේ ඉදිමී තිබු කොටස පැය 4 කට ආසන්න කාලයක් සිදු කල සැත්කම මගින් සාර්ථකව ඉවත්කර තිබෙනවා.\nකුලියාපිටිය මුලික රෝහලේ විශේෂඥ වෛද්‍ය රිස්නි සකාෆ් ප්‍රකාශකර ඇත්තේ තම රෝහල් ඉතිහාසයේ පමණක් නොව දිවයිනේ වෙනත් රෝහලක මෙම සැත්කම සිදුකර ඇතැයි තොරතුරු නොමැති බවයි.\nදකුණු ආසියාවේ රෝහල් කිහිපයක පමණක් සිදුකර ඇති මෙම සැත්කම ඉන්දියාවේ පවා සිදුකර ඇත්තේ මීට මාස 10 කට පමණ ඉහතදී බවට තොරතුරු පවතින අතර දකුණු ආසියාවේ රෝහලක සැත්කම සිදු කළ 4 වැනි අවස්ථාව බවයි වෛද්‍යවරයා පෙන්වා දෙන්නේ.\nගෙලෙහි කැපුම් යොදා සිදු කරන සැත්කම්වලින් ඇතිවන භාහිර පෙනුම හේතුවෙන් ඇතැම් පිරිස් අකමැති වීම හමුවේ මෙම සැත්කම සිදු කෙරෙනවා.\nශල්‍යකර්මයෙන් පසු අවම වේදනාවකින් සහ අවම රුධිර වහනයකින් යුක්ත වීම මෙන්ම ගෙලෙහි තුවාල කැලැල් ඇති නොවීම ද මෙම ශල්‍යකර්මයේ විශේෂත්වයක්.\nතාක්ෂණික දෝශ නොමැති නම් සුලු වේලාවකින් සැත්කම සිදු කිරීමට හැකි බව ද විශේෂඥ වෛද්‍ය රිස්නි සකාෆ් සඳහන් කළා.\nඡායාරූප - කුලියාපිටිය උපේන්ද්‍ර",
       "URL": "https://www.hirunews.lk/183239/ශ්‍රී-ලංකා-ඉතිහාසයට-එක්වන-සැත්කමක්-කුලියාපිටිය-රෝහලේදී-සාර්ථක-වෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4087"
}