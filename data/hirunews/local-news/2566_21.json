{
       "Source": "hirunews",
       "Timestamp": "Wednesday, 22 July 2020 - 19:13",
       "Headline": "නාකොටික් නිලධාරීන්ට සහය දුන් එස්.ටී.එෆ් අය කවුද ? (වීඩියෝ)",
       "News Content": "මත්කුඩු ජාවාරමට සම්බන්ධ පොලිස් මත්ද්‍රව්‍ය නාශක කාර්යාංශයේ නිලධාරින්ට සහය ලබාදී ඇත්තේ පොලිස් විශේෂ කාර්ය බලකායේ පොලිස් පරීක්ෂකවරයෙකු සහ උප පොලිස් පරීක්ෂකවරයෙකු  බව වැඩිදුර විමර්ශනවලදී අනාවරණ වී තිබෙනවා.\nමේ අතර මත්කුඩු ජාවාරමට සම්බන්ධ පොලිස් මත්ද්‍රව්‍ය නාශක කාර්යාංශයේ නිලධාරින්ට පොලිස් විශේෂ කාර්ය බලකායේ සෙබලූන් කිහිපදෙනෙකු ආරක්ෂාව සැපයූ බව කියන සිද්ධිය සම්බන්ධයෙන් කඩිනම් පරීක්ෂණයක් ඉල්ලා එම බලකායේ අණදෙණ නිලධාරි නියෝජ්‍ය පොලිස්පති වරුණ ජයසුන්දර පොලිස්පතිවරයාට ලිපියක් යොමුකර තිබුණා.\nඒ සැකකාර පොලිස් මත්ද්‍රව්‍ය නාශක කාර්යාංශ නිලධාරින්ට පොලිස් විශේෂ කාර්ය බලකායේ නිලධාරින් කිහිපදෙනෙකු ගිනි අවි සහිත ආරක්ෂාව සපයා ඇති බවට කරුණු හෙළි වී ඇතැයි නියෝජ්‍ය සොලිසිටර් ජනරාල් දිලීප පීරිස් ඊයේ අධිකරණය හමුවේ කළ අනාවරණය සැලකිල්ලට ගනිමින්.\nඑමෙන්ම, පොලිස් විශේෂ කාර්ය බලකාය අදාළ චෝදනා සම්බන්ධයෙන් අභ්‍යන්තර පරීක්ෂණයක් ද ආරම්භ කර තිබෙනවා.\nමේ අතර මත්ද්‍රව්‍ය නාශක කාර්යාංශයේ නිලධාරීන් සමඟ එක්ව හෙරොයින් ජාවාරම් කළ බවට චෝදනා එල්ලවී ඇති ටයිල් චමින්ද නැමැත්තාගේ බැංකු ගිණුමට රුපියල් මිලියන 373 යි 725,304ක් බැරවී ඇති බව අපරාධ පරීක්ෂණ දෙපාර්තමේන්තුවේ මූල්‍ය විමර්ශන ඒකකය අද මිනුවන්ගොඩ මහේස්ත්‍රාත් අධිකරණයට දැනුම් දුන්නා.",
       "URL": "https://www.hirunews.lk/246175/නාකොටික්-නිලධාරීන්ට-සහය-දුන්-එස්-ටී-එෆ්-අය-කවුද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2566"
}