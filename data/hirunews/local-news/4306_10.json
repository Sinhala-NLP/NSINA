{
       "Source": "hirunews",
       "Timestamp": "Sunday, 24 September 2017 - 12:42",
       "Headline": "සංචාරක ක්‍ෂේත්‍රයේ ගමන් මග වෙනස් කළ යුතුයි - අගමැති",
       "News Content": "සංචාරක කර්මාන්තයේ නව ප්‍රවණතාවන් සැළකිල්ලට  ගෙන මෙරට සංචාරක ක්‍ෂේත්‍රයේ ගමන් මග වෙනස් කළ යුතුව ඇති බව අග්‍රාමාත්‍ය රනිල් වික්‍රමසිංහ පවසනවා.\nඅග්‍රාමාත්‍යවරයා මේ බව ප්‍රකාශ කළේ ශ්‍රී ලංකා සංචාරක හෝටල් පාසලේ 46 වන සංවත්සරය නිමිත්තෙන් තංගල්ල  අද උදෑසන පැවති උත්සවයකට එක්වෙමින්.\n‘‘සංචාරක කර්මාන්තය සංවර්ධනය කිරීම මෙරට ආර්ථික වර්ධනයේ මූලිකාංගයක්.\nඑමඟින් රැකියා ජනනය කෙරෙන අතර, ආයෝජන ඉහළ නැංවෙනවා.\nමෙම ඍජු විදේශ ආයෝජන අපේ ගෙවුම් ශේෂ හිඟය පියවා ගැනීමට මෙන්ම ණය ආපසු ගෙවීම සඳහාද වැදගත්.\nපසුගිය වසර කිහිපය තුළ අප සිදුකළේ ආර්ථික පරිසරය ස්ථාවර කිරීමයි. දැන් අපේ ආදායම්, ණය වාරිකය, ඉක්මවා තිබෙනවා. එහෙත් අප තවමත් සිටින්නේ පිටුපසින්.\nඑමෙන්ම ඉදිරි වසර 2 අපට අතිශයින් වැදගත්. මෙරට ඉහළම ණය වාරික ගෙවීමට සිදුව ඇත්තේ 2018 - 2019 වසර තුළයි. එමෙන්ම ඉදිරි වසර  දෙක තුන තුළ අප ආදායම් ජනනය කෙරෙන ආයෝජන ඉහළ නැංවිය යුතු වනවා. එහිදී සංචාරක කර්මාන්තයට ලැබී ඇත්තේ ප්‍රමුඛස්ථානයක්. එමගින් ඉහළ ආදායම් සහිත රැකියා ජනනය කරන අතරම අවම වශයෙන් ලක්ෂයක් හෝ ඊට වැඩි ජන කොටසකගේ ජිවනෝපාය සළසනු ඇති.’’",
       "URL": "https://www.hirunews.lk/171714/සංචාරක-ක්‍ෂේත්‍රයේ-ගමන්-මග-වෙනස්-කළ-යුතුයි-අගමැති",
       "Category": "Local News",
       "Parent URL": "https://www.hirunews.lk/local-news.php?pageID=4306"
}