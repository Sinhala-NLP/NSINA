{
       "Source": "hirunews",
       "Timestamp": "Monday, 22 November 2021 - 19:35",
       "Headline": "රතන හිමි අයවැයට පක්ෂ ව ඡන්දය දෙයි",
       "News Content": "2022 වසර සඳහා වන අයවැය දෙවන වර කියවීම වැඩි ඡන්ද 93කින් අද පාර්ලිමේන්තුවේදී සම්මත වුණා.\nඑහිදී අයවැයට පක්ෂව ඡන්ද 153ක් හිමි වූ අතර විරුද්ධව හිමිවූයේ ඡන්ද 60ක් පමණයි.\nඅයවැය ඡන්ද විමසීමේදී ශ්‍රී ලංකා පොදුජන පෙරමුණ ඇතුළු ආණ්ඩුවේ හවුල්කාර පක්ෂ ඊට පක්ෂව ඡන්දය භාවිත කළ අතර, සමගි ජන බලවේගය, ජාතික ජන බලවේගය, ඉලංගෙයි තමිල් අරසු හා එක්සත් ජාතික පක්ෂය ඇතුළු විපක්ෂයේ පාර්ශව විසර්ජන පනත් කෙටුම්පත දෙවන වර කියවීමට විරුද්ධව ඡන්දය භාවිත කළා.\nඑසේම, අමාත්‍ය ගාමිණී ලොකුගේ, රාජ්‍ය අමාත්‍ය විදුර වික්‍රමනායක, පාර්ලිමේන්තු මන්ත්‍රීවරුන් වන විජේදාස රාජපක්ෂ, එම්.ඒ. සුමන්දිරන්, රාසමානික්කම් ශාන්‍යක්‍යන්, සී.වී. විග්ගේෂ්වරන් ඇතුළු 11 දෙනෙකු ඡන්ද විමසීම සඳහා පැමිණ නොසිටි බවයි හිරු පාර්ලිමේන්තු වාර්තාකරු සඳහන් කළේ.\nසමස්ත ලංකා මහජන කොංග්‍රසයේ නායක පාර්ලිමේන්තු මන්ත්‍රී රිෂාඩ් බදියුදීන් අයවැය දෙවන වර කියවීමේ ඡන්ද විමසීමේදී ඊට විරුද්ධව ඡන්දය ප්‍රකාශ කළ ද එම පක්ෂයේ සෙසු පාර්ලිමේන්තු මන්ත්‍රීවරුන් අදාළ යෝජනාවට පක්ෂව ඡන්දය ප්‍රකාශ කිරීම විශේෂත්වයක්.\nඑසේම ශ්‍රී ලංකා මුස්ලිම් කොංග්‍රසයේ නායක පාර්ලිමේන්තු මන්ත්‍රී රවුෆ් හකීම් ද අයවැයට විරුද්ධව ඡන්දය ප්‍රකාශ කර තිබෙනවා.\nඑහෙත් එම පක්ෂයේ සෙසු නියෝජිතයින් අයවැය දෙවන වර කියවීමට පක්ෂව ඡන්දය ප්‍රකාශ කළ බවයි අප වාර්තාකරු සඳහන්  කළේ.\nමීට අමතරව සමගි ජන බලවේගය නියෝජනය කරන ඉෂාක් රහුමාන්, අරවින්ද් කුමාර් යන මන්ත්‍රීවරුන් හා පාර්ලිමේන්තු මන්ත්‍රීනී ඩයනා ගමගේ අයවැය දෙවන වර කියවීමට පක්ෂව ඡන්දය ප්‍රකාශ කර තිබෙනවා.\nපූජ්‍ය අතුරලියේ රතන හිමියන් ද සිය ඡන්දය ප්‍රකාශ කර ඇත්තේ, විසර්ජන පනත් කෙටුම්පතට පක්ෂවයි.",
       "URL": "https://www.hirunews.lk/288850/රතන-හිමි-අයවැයට-පක්ෂ-ව-ඡන්දය-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=1544"
}