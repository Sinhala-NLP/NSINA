{
       "Source": "hirunews",
       "Timestamp": "Sunday, 23 April 2017 - 14:16",
       "Headline": "ශ්‍රී ලංකා නිදහස් පක්ෂයට නව දිස්ත්‍රික් සංවිධායකවරු හත්දෙනෙක්",
       "News Content": "දිස්ත්‍රික්ක 6ක් සඳහා ශ්‍රී ලංකා නිදහස් පක්ෂයේ නව සංවිධායකවරුන් පත් කර තිබෙනවා.\nනිදහස් පක්ෂ තරුණ සංවිධානය නියෝජනය කරන 07 දෙනෙකු සඳහා ජනාධිපති මෛත්‍රීපාල සිරිසේන විසින් පසුගිය දා මෙම පත්වීම් ලිපි ලබාදී තිබෙනවා.\nකොළඹ, කුරුණෑගල, ත්‍රිකුණාමලය, බදුල්ල, මඩකලපුව සහ යාපනය යන දිස්ත්‍රික්කවලටයි නව සංවිධායකවරුන් මෙලෙස පත් කර ඇත්තේ.\nඒ අනුව කොළඹ දිස්ත්‍රික්කය සඳහා සුමුදු විජයවර්ධන, කුරුණෑගල දිස්ත්‍රික්කය සඳහා සනත් පද්මසිරි සහ ඒ.ඒ.ඒ. ලතීෆ්, ත්‍රිකුණාමලය දිස්ත්‍රික්කය සඳහා ප්‍රියන්ත ප්‍රේමකුමාර පත්කර තිබෙනවා.\nඑමෙන්ම බදුල්ල දිස්ත්‍රික්කය සඳහා රසික දේශප්‍රිය රත්නායක, මඩකලපුව දිස්ත්‍රික්කය සඳහා එම්.එස්. සුබයිර් සහ යාපනය දිස්ත්‍රික්කය සඳහා එස්. කජන්තන් ද පත්කර ඇති බවයි ජනාධිපති මාධ්‍ය අංශය නිවේදනය කළේ.\nමේ අතර, ශ්‍රී ලංකා නිදහස් පක්ෂයේ මධ්‍යම කාරක සභාව අද රාත්‍රී 9ට ජනාධිපති නිළ නිවසේදී පැවැත්වීමට නියමිතයි.\nඑහිදී දුර්වල මැතිවරණ කොට්ඨාශවල සංවිධායකවරුන් පිළිබදව ද සාකච්ඡාවට බඳුන් කරන බවයි පක්ෂ තරුණ පෙරමුණේ සභාපති, ශාන්ත බණ්ඩාර හිරු ප්‍රවෘත්ති අංශයට කියා සිටියේ.",
       "URL": "https://www.hirunews.lk/159792/ශ්‍රී-ලංකා-නිදහස්-පක්ෂයට-නව-දිස්ත්‍රික්-සංවිධායකවරු-හත්දෙනෙක්",
       "Category": "Local News",
       "Parent URL": "https://www.hirunews.lk/local-news.php?pageID=4551"
}