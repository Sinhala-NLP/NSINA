{
       "Source": "hirunews",
       "Timestamp": "Sunday, 09 October 2022 - 16:55",
       "Headline": "මීළඟ මැතිවරණයට පෙර ජනපති කරන්න යන දේ (වීඩියෝ)",
       "News Content": "ඉදිරි මැතිවරණයට පෙර පළාත් පාලන ආයතනවල සභික සංඛ්‍යාව අඩු කිරීමට බලාපොරොත්තු වන බව ජනාධිපති රනිල් වික්‍රමසිංහ ප්‍රකාශ කළා.\nඒ අනුව ප්‍රාදේශීය සභා/ මහනගර සභා සහ නගර සභා සභිකයින් සංඛ්‍යාව 8000 සිට 4000 දක්වා අඩුකෙරෙන බවයි ජනාධිපතිවරයා ප්‍රකාශ කරන්නේ. අනතුරුව ජන සභා වැඩසටහන ක්‍රියාත්මක කෙරෙනු ඇති.\nඑසේම ප්‍රාදේශීය සභාවල බලය තනි සභාපතිවරයෙකුට පැවරෙනවා වෙනුවට සභාපතිද ඇතුලත් කාරක සභාවලට ලබා දිය යුතු බවත් ඉදිරි පළාත් පාලන මැතිවරණයට පෙර ඊට අදාළ සශෝධන ඇතුළත් කිරීම සඳහා නීති කෙටුම්පත් සකස් කරන බවත් ජනාධිපතිවරයා ප්‍රකාශ කළා.\nජනාධිපති රනිල් වික්‍රමසිංහ මෙම අදහස් පළකලේ වෘත්තීයවේදින් සමඟ අද පැවති හමුවකදීයි.\nදේශපාලන දූෂණයට ප්‍රධාන හේතුව මනාප ක්‍රමය බවයි ජනාධිපතිවරයා එහිදී කියා සිටියේ.\nමිශ්‍ර ක්‍රමය හෝ මනාප නොමැති ලැයිස්තු ක්‍රමය යන දෙකෙන් එකක් පිළිබද සාකච්ඡා කර තීන්දුවක් ගත යුතු බව එහිදී තවදුරටත් සඳහන් කළ ජනාධිපතිවරයා පාර්ලිමේන්තු ඡන්ද ක්‍රමය ගැන තීන්දු කිරීමට කාරක සභාවක් පත්කළ යුතු බවටද යෝජනා කළා.\nඑමඟින් ජුනි- ජුලි මාස වන විට තීන්දුවක් ගැනීමට නොහැකි වුවහොත් ජනමත විචාරණයකට යන බවයි ජනාධිපති රනිල් වික්‍රමසිංහ වැඩිදුරටත් ප්‍රකාශ කළේ.",
       "URL": "https://www.hirunews.lk/317438/මීළඟ-මැතිවරණයට-පෙර-ජනපති-කරන්න-යන-දේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=814"
}