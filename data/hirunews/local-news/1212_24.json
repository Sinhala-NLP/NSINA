{
       "Source": "hirunews",
       "Timestamp": "Sunday, 24 April 2022 - 9:07",
       "Headline": "ඩීසල් හිඟයෙන් වරායේ බහාළුම් ප්‍රවාහනයට තවදුරටත් බාධා (වීඩියෝ)",
       "News Content": "පවතින ඩීසල් හිඟය හේතුවෙන් කොළඹ වරායේ ආනයන - අපනයන බහාලුම් ප්‍රවාහනයට දැඩි බාධා එල්ල වී ඇති බව එක්සත් ලංකා බහාලුම් ප්‍රවාහන රථ හිමියන්ගේ සංගමය පවසනවා.\nඑහි සභාපති සනත් මංජුල හිරු ප්‍රවෘත්ති අංශයට කියා සිටියේ ඩීසල් හිඟයත් සමඟ මේ වනවිට ධාවනයේ යෙදෙන බහාලුම් ප්‍රවාහන රථ සංඛ්‍යාව සියයට 60 ක් දක්වා අඩුවී ඇති බවයි.\nඒ හේතුවෙන් ආනයනික භාණ්ඩ සහිත බහාලුම් රැසක් බෙදාහැරීමට නොහැකිව කොළඹ වරාය තුළ ගොඩ ගැසී ඇති බව ඔහු ප්‍රකාශ කළා.\nකෙසේ වෙතත්, ප්‍රමාණවත් පරිදි ගැටලුවකින් තොරව ඩීසල් ලබා දෙන්නේ නම් ඉදිරි සතියේදී සියලුම බහාලුම් ප්‍රවාහන රථ ධාවනයේ යෙදවීමට හැකි බවයි එක්සත් ලංකා බහාලුම් ප්‍රවාහන රථ හිමියන්ගේ සංගමයේ සභාපති සනත් මංජුල වැඩිදුරටත් කියා සිටියේ.\nදිවයින පුරා ප්‍රදේශ රැසක ඇතැම් ඉන්ධන හල් ඊයේ දිනයේත් වසා තිබුණු අතර විවෘත කර තිබූ ඉන්ධනහල්වල ඊයේ රාත්‍රිය දක්වාම දිගු පෝලිම් පැවති බවයි අප වාර්තාකරුවන් සඳහන් කළේ.\nඑමෙන්ම බලාගාර වලට ප්‍රමාණවත් ඉන්ධන නොමැති වීම හේතුවෙන් දිවයින පුරා අදත් පැය 03 ක කාලයක් අවස්ථා දෙකකදී විදුලිය කප්පාදු කිරීමට මහජන උපයෝගිතා කොමිෂන් සභාව මගින් ලංකා විදුලි බල මණ්ඩලයට අනුමැතිය ලබා දී තිබෙනවා.\nමේ අතර බස් ගාස්තු ඉහළ යාමත් සමඟ දුම්රිය දෙපාර්තමේන්තුවේ ආදායම සියයට 40කින් ඉහළ ගොස් ඇති බව දුම්රිය ස්ථානාධිපතිවරුන්ගේ සංගමය පවසනවා.\nඑම සංගමයේ සභාපති සුමේධ සෝමරත්න සඳහන් කළේ, දුම්රිය ගාස්තු වැඩි නොකිරීම නිසා සියයට 30ක් 40 කින් පමණ මෙලෙස දුම්රියෙන් ගමන් කිරීමට වැඩි නැඹුරුවක් ජනතාව තුළ පවතින බවයි.\nයාල සහ බූන්දල වනෝද්‍යාන නැරඹීම සඳහා සංචාරක සේවා සැපයීම වෙනුවෙන් වන මිල ගණන් ඉහළ දැමීමට යාල ස්වාධීන ජීප් රථ සංගමය තීරණය කර තිබෙනවා.\nඑම සංගමය නිවේදනය කළේ නව මිල ගණන් අනුව ටොයොටා සහ මිට්සුබිෂී වර්ගයේ සෆාරි රථයක පැය 04 ක සේවාවක් සඳහා රුපියල් 10,000 ක්ද, එක්දින සේවාවක් සඳහා රුපියල් 20,000 ක්ද අය කරන බවයි.\nමහීන්ද්‍රා සහ ටාටා රථවල පැය 04 ක සේවා ගාස්තුව රුපියල් 9,000 ක්. එක්දින සේවාවක් සඳහා නව මිල ගණන් අනුව රුපියල් 18,000 ක් අය කෙරෙනවා.",
       "URL": "https://www.hirunews.lk/302668/ඩීසල්-හිඟයෙන්-වරායේ-බහාළුම්-ප්‍රවාහනයට-තවදුරටත්-බාධා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1212"
}