{
       "Source": "hirunews",
       "Timestamp": "Friday, 27 January 2023 - 7:16",
       "Headline": "මෛත්‍රීගේ නඩුව පිළිබඳ පැමිණිලිකාර පාර්ශවයෙන් අභියාචනාධිකරණයට ප්‍රතිඥාවක්",
       "News Content": "හිටපු ජනාධිපති මෛත්‍රීපාල සිරිසේන ගොනු කර ඇති රිට් පෙත්සමේ අවසන් තීන්දුව ප්‍රකාශයට පත්කරන තෙක් ඔහුට එරෙහි ව කොටුව මහේස්ත්‍රාත් අධිකරණය හමුවේ ගොනු කර තිබෙන පෞද්ගලික පැමිණිල්ල සම්බන්ධයෙන් ඉදිරි පියවර නො ගන්නා බවට පැමිණිලිකාර පාර්ශවය අභියාචනාධිකරණයට ප්‍රතිඥාවක් ලබා දී තිබෙනවා.\nඒ, හිටපු ජනාධිපතිවරයා ගොනු කළ පෙත්සම ඊයේ (26) සෝභිත රාජකරුණා සහ ධම්මික ගනේපොළ යන අභියාචනාධිකරණ විනිසුරු මඩුල්ල හමුවේ කැඳවූ අවස්ථාවේදීයි.\nපාස්කු ඉරිදා ත්‍රස්ත ප්‍රහාරය වළක්වා ගැනීමට අපොහොසත් වීම සම්බන්ධයෙන් සැකකරු ලෙස නම් කරමින් තමන්ට එරෙහි ව ගොනු කර ඇති නඩුව අත්හිටුවන නියෝගයක් නිකුත් කරන ලෙස ඉල්ලා හිටපු ජනාධිපති මෛත්‍රීපාල සිරිසේන මෙම රීට් පෙත්සම ගොනු කර තිබෙනවා.\nකොටුව මහේස්ත්‍රාත් අධිකරණය හමුවේ ගොනුකර ඇති පෞද්ගලික පැමිණිල්ලේ, පැමිණිලිකරුවන් වන සිරිල් ගාමිණී පියතුමා ඇතුළු දෙදෙනෙකු වෙනුවෙන් ඊයේ (26) ජනාධිපති නීතිඥ රියෙන්සි අර්සකුලරත්න පෙනී සිටි අතර, එහි දී ඔහු මෙම ප්‍රතිඥාව ලබාදුන් බවයි අප අධිකරණ වාර්තාකරු සඳහන් කළේ.\nමෙම නඩුවේ නීතිමය ගැටලු‍වක් නිරාකරණය කර ගැනීම සඳහා ත්‍රිපුද්ගල අභියාචනාධිකරණ විනිසුරු මඩුල්ලක් නම් කරන ලෙස මීට පෙර පැමිණිලිකාර පාර්ශ්වය වෙනුවෙන් පෙනී සිටි නීතිඥවරයා අධිකරණයෙන් ඉල්ලා තිබුණා.\nඑහෙත් එම ඉල්ලීම ප්‍රතික්ෂේප කළ අභියාචනාධිකරණ විනිසුරු මඩුල්ල එවැනි විනිසුරු මඩුල්ලක් නම් කිරීමට අභියාචනාධිකරණයේ සභාපති විනිසුරුවරයා වෙත ඉල්ලීම් කිරීමට පැමිණිකාර පාර්ශවයට හැකියාව ඇති බවයි දන්වා සිටියේ.\nහිටපු ජනාධිපති මෛත්‍රිපාල සිරිසේන ඉදිරිපත් කළ රීට් පෙත්සම වැඩිදුර විභාගය සඳහා ජනවාරි 31 වැනි දා කැඳවීමට යි පසු ව අභියාචනාධිකරණය නියෝග කළේ.",
       "URL": "https://www.hirunews.lk/325975/මෛත්‍රීගේ-නඩුව-පිළිබඳ-පැමිණිලිකාර-පාර්ශවයෙන්-අභියාචනාධිකරණයට-ප්‍රතිඥාවක්",
       "Category": "Local News",
       "Parent URL": "https://www.hirunews.lk/local-news.php?pageID=577"
}