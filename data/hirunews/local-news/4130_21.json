{
       "Source": "hirunews",
       "Timestamp": "Thursday, 11 January 2018 - 18:05",
       "Headline": "ජනපතිගෙන් රතු එළියක්",
       "News Content": "වංචා දුෂණ සිදු කරන සියල්ලන්ට පක්ෂ, තනතුරු හෝ තත්වය නොසලකා ලබාදිය හැකි ඉහළම දඩුවම් ලබාදීමට අවශ්‍ය පසුබිම සකස් කරන බව ජනාධිපති මෛත්‍රීපාල සිරිසේන පවසනවා.\nපොළොන්නරුව දියසෙන්පුර ප්‍රදේශයේ පැවති ජන හමුවකට අද පස්වරුවේ එක්වෙමින් ජනාධිපතිවරයා කියාසිටියේ වැරදි කරන පුද්ගලයන්ට නිදහස් පක්ෂ සභාපතිවරයා ලෙසට විනය ක්‍රියාමාර්ග ගැනීමට තමා නොපැකිළව කටයුතු කරන බවයි.\nඑතුලින් වංචාවෙන් දුෂණයෙන් තොරව කටයුතු කරන ජනහිතකාමී අවංක මහජන නියෝජිතයන් පිරිසක් පත්කරන බව ද ජනාධිපතිවරයා සඳහන් කළා.\nමෙවර පළාත් පාලන මැතිවරණය වෙනුවෙන් නිදහස් පක්ෂයෙන් ඉදිරිපත්ව සිටින අපේක්ෂකයන්ගේ ජය තහවුරු කිරීම වෙනුවෙන් මෙම ජන හමුව සංවිධාන කර තිබුනා.\nඑහිදී ජනාධිපති මෛත්‍රීපාල සිරිසේන ප්‍රකාශ  කළේ ඉදිරි නියං තත්වයන්ට මුහුුණ දෙමින් තම කෘෂිකාර්මික කටයුතු කළමණාකරණය කර ගැනීමට යල සහ මහ කන්න පිළිබඳ නව වගා වැඩසටහනක් හඳුන්වාදීමට කටයුතු කරන බවයි.\nඑමෙන්ම ජල ගැලීම්වලට ලක්වන කෑගල්ල, රත්නපුර ප්‍රදේශවල සිට මහ මුහුදට ගලා යන ජලය උතුරට සහ උතුරු මැදට නළ මාර්ගයෙන් ගෙන යාමේ වැඩසටහනක් ද සකස් කරන බවයි ජනාධිපතිවරයා මෙහිදී පෙන්වා දුන්නේ.",
       "URL": "https://www.hirunews.lk/180802/ජනපතිගෙන්-රතු-එළියක්",
       "Category": "Local News",
       "Parent URL": "https://www.hirunews.lk/local-news.php?pageID=4130"
}