{
       "Source": "hirunews",
       "Timestamp": "Thursday, 03 February 2022 - 14:14",
       "Headline": "උසස් පෙළ කාල සටහනට එරෙහි පෙත්සම ප්‍රතික්ෂේප කෙරේ",
       "News Content": "පෙබරවාරි 7 වනදා ආරම්භ වීමට නියමිත උසස් පෙළ විභාගයේ කාලසටහන අත්හිටුවන අතුරු නියෝගයක් නිකුත් කරන්නැයි ඉල්ලා විනිවිද පෙරමුණේ ලේකම් නාගානන්ද කොඩිතුවක්කු ඉදිරිපත් කළ රිට් පෙත්සම විභාගයට නොගෙන ප්‍රතික්ෂේප කිරීමට අභියාචනාධිකරණය අද තීන්දු කළා.\nඅභියාචනාධිකරණ විනිසුරු සෝභිත රාජකරුණා ඊට අදාළ තීන්දුව ලබා දුන් අතර, විනිසුරුවරයා සඳහන් කළේ අදාළ පෙත්සමෙන් ඉල්ලා තිබෙන සහන ප්‍රදානය කිරීමට අභියාචනාධිකරණයට අධිකරණ බලයක් නොමැති බවයි.\nපෙත්සම්කාර නාගානන්ද කොඩිතුවක්කු අධිකරණය හමුවේ කරුණු දක්වමින් කොවිඩ් වසංගත තත්ත්වය සහ ගුරු වර්ජන රැල්ල හේතුවෙන් මෙවර උසස් පෙළ විභාගයට පෙනී සිටින සිසු  සිසුවියන්ගේ සමස්ථ අධ්‍යයන කාලයෙන් සියයට 90 ක් පමණ අහිමි වූ බව සඳහන් කර සිටියා.\nඑබැවින් අහිමි වූ කාලය සිසුන්ට නැවත ලබාදීම සඳහා ඉකුත් නොවැම්බරයේ සිට ක්‍රියාත්මක වන පරිදි සති 20 ක කාලයකට උසස් පෙළ විභාගය කල් දමන ලෙස ජාතික අධ්‍යාපන ආයතනයේ අධ්‍යක්ෂ ජනරාල්වරයා විසින් රජයට නිර්දේශය කළ බව පෙන්වා දුන් ඔහු එහෙත් එම නිර්දේශය පසෙකලා අදාළ අත්තනෝමතික ලෙස විභාගය පැවැත්වීමට රජය කටයුතු කරන බවට චෝදනා කර සිටියා.\nඑබැවින් ලබන 7 වනදා ආරම්භ වීමට නියමිත උසස්පෙළ විභාගයේ කාලසටහන අත්හිටුවීමේ අතුරු නියෝගයක් නිකුත් කරන ලෙසත් එම විභාගය සති විස්සකින් කල් දමන ලෙස අධ්‍යාපන බලධාරීන් වෙත නියෝගයක් නිකුත් කරන ලෙසත් ඔහු අධිකරණයෙන් ඉල්ලා සිටියා.\nඑහෙත් එම ඉල්ලීමට විරෝධය පළ කළ අතරමැදි පෙත්සම් දෙකක් ඉදිරිපත් කළ මෙවර උසස් පෙළ විභාගයට පෙනී සිටින තියාරා වර්ණසූරිය සහ දෙව්සිනී දාබරේ යන සිසුවියන් වෙනුවෙන් පෙනී සිටි නීතිඥවරුන් පෙත්සම්කරු ඉල්ලා සිටින සහනය ප්‍රදානය කිරීමට අභියාචනාධිකරණයට බලයක් නොමැති බවට තර්ක කළා.\nපෙත්සම්කරු ඉල්ලා සිටින ආකාරයට උසස් පෙළ විභාගය අත්හිටුවීමට කටයුතු කළහොත් සමස්ත අධ්‍යාපන ක්ෂේත්‍රය විශාල අවුලකට පත් වීමට ඉඩ තිබෙන බවට අනතුරු අඟවා සිටි එම නීතිඥවරු එබැවින් පෙත්සම විභාගයට නොගෙන නිෂ්ප්‍රභ කරන ලෙස ඉල්ලා සිටියා.\nදෙපාර්ශය විසින් ඉදිරිපත් කළ කරුණු සලකා බැලූ විනිසුරුවරයා මෙම පෙත්සම විභාගයට ගැනීමට තරම් නීතිමය පදනමක් අනාවරණය නොවන හෙයින් එය ප්‍රතික්ෂේප කරන බව නිවේදනය කළා.\nඅධ්‍යන පොදු සහතික පත්‍ර උසස් පෙළ විභාගය ලබන පෙබරවාරි 7 වනදා සිට මාර්තු මස 5 වනදා දක්වා විභාග මධ්‍යස්ථාන 2438කදී පැවැත්වීමට සැලසුම් කර තිබෙනවා.\nඋසස් පෙළ විභාගය වෙනුවෙන් මෙවර පෙනී සිටීමට නියමිත අයදුම්කරුවන් සංඛ්‍යාව 345242ක්.\nඉන් 279141ක් පාසල් අයදුම්කරුවන් වන අතර පෞද්ගලික අයදුම්කරුවන් 66101ක් වනවා.\nඑම විභාගය සඳහා සම්බන්ධීකරණ මධ්‍යස්ථාන 316ක් ස්ථාපිත කර ඇති බවයි විභාග දෙපාර්තමේන්තුව කියාසිටියේ.\nකොරෝනා වෛරස් ව්‍යාප්තිය හමුවේ පැනවූ සංචරණ සීමා සහ පාසල් වසා තැබීම හමුවේයි 2021 වසරේ පැවැත්වීමට නියමිතව තිබූ මෙම විභාග කල්දමනු ලැබුවේ.",
       "URL": "https://www.hirunews.lk/296057/උසස්-පෙළ-කාල-සටහනට-එරෙහි-පෙත්සම-ප්‍රතික්ෂේප-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1378"
}