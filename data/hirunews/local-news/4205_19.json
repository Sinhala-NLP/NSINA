{
       "Source": "hirunews",
       "Timestamp": "Wednesday, 22 November 2017 - 19:25",
       "Headline": "සංචාරක විසා මත, ගෘහ සේවිකාවන් රට යැවූ කාන්තාවක් අත්අඩංගුවට",
       "News Content": "ව්‍යාජ විදේශ රැකියා ආයතනයක් පවත්වාගෙන ගිය කාන්තාවකට සිර දඬුවම් නියම කිරීමට දඹුල්ල මහේස්ත්‍රාත් අධිකරණය අද (22) නියෝග කළා.\nකාන්තාවන් රවටා සංචාරක විසා මත, ගෘහ සේවිකාවන් ලෙස, මැදපෙරදිග යැවීමේ චෝදනාව යටතේ මෙම කාන්තාවට මුදලින් රුපියල් ලක්ෂයක දඩ මුදලක් ගෙවන ලෙසත්, මාස 6ක සිර දඬුවම් සහ වසර 5ක අත්හිටුවූ සිරදඬුවම් නියම කිරීමටත් දඹුල්ල මහේස්ත්‍රාත් ඉලංගසිංහ බණ්ඩාර එහිදී නියෝග කර තිබෙනවා.\nමෙලෙස දඬුවම් නියම වුණේ ගලේවෙල ප්‍රදේශයේ පදිංචිව සිටිමින්, එම ප්‍රදේශයේම ව්‍යාජ විදේශ රැකියා ආයතනයක්  පවත්වාගෙන ගිය මේධා තරංගනී කළුආරච්චි නැමැති කාන්තාවකටයි.\nසංචාරක වීසා මත ව්‍යාජ ලෙස ලිපි ලේඛන සකසා තම බිරිඳ විදේශ රටක ගෘහ සේවය සඳහා පිටත් කොට අතරමං කළ බවට ගලේවෙල ප්‍රදේශයේ සැමියකු විසින් විදේශ සේවා නියුක්ති කාර්යාංශයට, පසුගිය වසරේ අගෝස්තු මාසයේදී කළ පැමිණිල්ලකට අනුව එම නිළධාරීන් මෙම ව්‍යාජ ආයතනය වටලා තිබුණා.\nඑහිදී ව්‍යාජ ලෙස සැකසූ රබර් මුද්‍රාද විවිධ ප්‍රදේශවල පුද්ගලයින් සහ කාන්තාවන් රැසකගේ ගමන් බලපත්‍ර, ඡායාරූප, ව්‍යාජ ලිපිගොනුද විදේශ සේවා නියුක්ති කාර්යාංශ භාරයට ගැනුණා.\nපසුව එම නිළධාරීන් විසින් මෙම කාන්තාව අත්අඩංගුවට ගෙන ඇති අතර ඇයට විරුද්ධව මෙලෙස දඹුල්ල මහේස්ත්‍රාත් අධිකරණයේ නඩු පවරා තිබෙනවා.\nවිදේශ සේවා නියුක්ති කාර්යාංශයේ නීතීඥයින් විසින් අධිකරණයට පවසා ඇත්තේ අදාළ කාන්තාවට විරුද්ධව මෙවැනිම වූ තවත් නඩු 2ක් මීගමුව මහේස්ත්‍රාත් අධිකරණයේ පවතින බවයි.\nඅදාළ නඩුව වසරක පමණ කාලයක් විභාගයට ගැනීමෙන් අනතුරුව මෙම නියෝගය දඹුල්ල මහේස්ත්‍රාත් අධිකරණයෙන් අද (22) ලබා දී තිබුණා.\nදඹුල්ල - කාංචන කුමාර ආරියදාස",
       "URL": "https://www.hirunews.lk/176684/සංචාරක-විසා-මත-ගෘහ-සේවිකාවන්-රට-යැවූ-කාන්තාවක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4205"
}