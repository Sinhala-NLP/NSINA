{
       "Source": "hirunews",
       "Timestamp": "Monday, 25 January 2021 - 7:58",
       "Headline": "යුරෝසන් නෞකාවෙන් කොරල්පරවලට හානි සිදුව ඇත්දැයි සමුද්‍රීය පරිසර ආරක්ෂණ අධිකාරියෙන් පරික්ෂණයක්  (වීඩියෝ)",
       "News Content": "හම්බන්තොට මුහුදු තීරයේ කුඩා රාවණා ප්‍රදීපාගාරය අසල ගල්පරයක ගැටී අනතුරට ලක්ව තිබියදී ඉන් මුදා ගැණුනු එම්.වී.යුරෝසන් නෞකාව ආශ්‍රිතව අද දිනයේ දියයට පරීක්ෂාවක් සිදුකිරීමට නියමිතයි.\nඉන් අනතුරුව එහි ආරක්ෂාව සහතික කර අදාළ නැව වරායක් වෙත රැගෙන යනු ඇති බවයි නාවික හමුදාව සඳහන් කළේ.\nගල්පරයකට හසුව අනතුරට ලක්වූ මෙම නෞකාව වඩදියට සහ දියවැල්වලට හසුවී ඊයේ (24) පස්වරුවේ එම ගල්පරයෙන් නිදහස් වී තිබුණා.\nලයිබීරියානු ධජය යටතේ අබුඩාබි වරායේ සිට ත්‍රිකුණාමලය වරාය වෙත සිමෙන්ති නිෂ්පාදනයට යොදා ගන්නා “ක්ලින්කර්” නමැති අමුද්‍රව්‍ය ප්‍රවාහනය කරමින් තිබුණු මෙම නෞකාව කුඩා රාවණා ප්‍රදීපාගාරය අසල ගල් පරයක සිරවී පසුගිය සිකුරාදා පස්වරුවේ අනතුරට ලක්වුණා.\nඑම අවස්ථාවේදී එම නෞකාවේ සිමෙන්ති අමුද්‍රව්‍ය මෙට්‍රික් ටොන් 33,000 කට අධික ප්‍රමාණයක් සහ නෞකාවට අවශ්‍ය ඉන්ධන මෙට්‍රික් ටොන් 762 ක ප්‍රමාණයක්ද පැවති බව සඳහන්.\nනාවික හමුදා මාධ්‍ය ප්‍රකාශක කපිතාන් ඉන්දික ද සිල්වා සඳහන් කළේ මෙම සිද්ධියේදී නැවේ පැවති සිමෙන්ති අමුද්‍රව්‍ය, ඉන්ධන හෝ වෙනත් රසායනික ද්‍රව්‍යයක් කාන්දු වී නොමැති බවයි.\nකෙසේ වෙතත්, මෙම සිද්ධියේදී මුහුදු පත්ලට සහ කොරල්පරවලට හානි සිදු විය හැකි බැවින් ඒ සම්බන්ධයෙන් ඉදිරි දිනවල විශේෂ නිරික්ෂණයක් සිදු කිරිමට සමුද්‍රීය පරිසර ආරක්ෂණ අධිකාරිය තිරණය කර තිබෙනවා.\nඑහි සාමාන්‍යාධිකාරි ආචාර්ය ටර්නි ප්‍රදීප් කුමාර කියා සිටියේ එම නිරික්ෂණ අනුව ඉදිරි නිතිමය කටයුතු සිදු කරන බවයි.",
       "URL": "https://www.hirunews.lk/260631/යුරෝසන්-නෞකාවෙන්-කොරල්පරවලට-හානි-සිදුව-ඇත්දැයි-සමුද්‍රීය-පරිසර-ආරක්ෂණ-අධිකාරියෙන්-පරික්ෂණයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2190"
}