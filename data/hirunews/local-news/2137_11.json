{
       "Source": "hirunews",
       "Timestamp": "Friday, 19 February 2021 - 9:42",
       "Headline": "කෝටි දෙකහමාරක මත්ද්‍රව්‍ය මාකොලින් සහ බණ්ඩාරගමින් සොයාගැනේ",
       "News Content": "රුපියල් කෝටි දෙක හමාරකට අධික හෙරොයින් සහ අයිස් මත්ද්‍රව්‍ය කිරිබත්ගොඩ - මාකොළ සහ බණ්ඩාරගම - වැල්මිල්ල ප්‍රදේශවලදී අත්අඩංගුවට ගෙන තිබෙනවා.\nසැකකරුවන් දෙදෙනෙකු සමඟ රුපියල් කෝටියකට අධික වටිනාකමකින් යුත් හෙරොයින් කිලෝ 1 යි ග්‍රෑම් 185 ක් මාකොල ප්‍රදේශයේදී අත්අඩංගුවට ගනු ලැබුවේ පොලිස් විශේෂ කාර්ය බලකායේ නිලධාරීන් විසින්.\nඔවුන් සතුව තිබී රුපියල් තුන්ලක්ෂ 52,000 ක් මුදලක්ද සොයාගෙන ඇති අතර, ඒවා මත්ද්‍රව්‍ය ජාවාරමෙන් උපයාගත් මුදල් බවට අනාවරණ වී ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියා සිටියා.\nමේ අතර යතුරුපැදියකින් ප්‍රවාහනය කරමින් තිබූ එක හමාරකට අධික හෙරොයින් සහ අයිස් මත්ද්‍රව්‍ය තොගයක් සමඟ යුවලක් බණ්ඩාරගම - වැල්මිල්ල ප්‍රදේශයේදී අත්අඩංගුවට ගෙන තිබෙනවා.\nසංවිධානාත්මක අපරාධ නිවාරණ කොට්ඨාසය ඊයේ රාත්‍රියේ සිදුකළ මෙහෙයුමකදී අත්අඩංගුවට ගත් මෙම යුවළ සතුව තිබී අයිස් මත්ද්‍රව්‍ය කිලෝ එකයි ග්‍රෑම් 750 ක් සහ හෙරොයින් මත්ද්‍රව්‍ය ග්‍රෑම් 11 ක් සොයා ගැනුණා.\nමෙම මත්ද්‍රව්‍ය පසුගිය දා පානදුර ප්‍රදේශයේදී යතුරුපැදියකින් පැමිණ පුද්ගලයෙකු වෙඩි තබා ඝාතනය කිරීමේ සිද්ධියේ ප්‍රධාන සැකකරු වන සලිඳු නැමැත්තාට අයත් බවට මූලික පොලිස් පරීක්ෂණවලදී හෙළි වී තිබෙනවා.\nඑමෙන්ම බණ්ඩාරගම වැල්මිල්ල ප්‍රදේශයේම සංවිධානාත්මක අපරාධ නිවාරණ කොට්ඨාසය සිදුකළ තවත් වැටලීමකදී ගංජා ග්‍රෑම් 500 ක් ළඟ තබාගෙන සිටි කාන්තාවක් අත්අඩංගුවට ගෙන තිබෙනවා.\nමේ අතර, පිටකොටුව - ගුණසිංහපුර - ඩයස් මාවතේ මහල් නිවාස සංකීර්ණයක නිවසක් තුළ තිබී නීතිවිරෝධී ලෙස මෙරටට රැගෙන ආ ස්විට්සර්ලන්තයේ නිෂ්පාදිත දුම්වැටි 40,000 ක්  ද සංවිධානාත්මක අපරාධ නිවාරණ කොට්ඨාසය විසින් සොයාගෙන තිබෙනවා.\nදුම්වැටි තොගය සමග 23 හැවිරිදි සැකකරුවෙකුද  අත්අඩංගුවට ගෙන ඇති අතර, ඔහු හපුතලේ ප්‍රදේශයේ පදිංචිකරුවෙක්.\nමෙම පුද්ගලයා පිටකොටුව කේසර් වීථියේ අත්‍යවශ්‍ය ආහාර ද්‍රව්‍ය තොග වෙළඳසැලක සේවකයෙකු වන අතර, ඔහුගෙන් කළ ප්‍රශ්න කිරීම්වලදී හෙළිවී ඇත්තේ එම වෙළඳසැලේ කළමනාකරු විසින් මෙම ජාවාරම සිදුකරගෙන ගොස් ඇති බවයි.\nඑම පුද්ගලයා අත්අඩංගුවට ගැනීම සඳහා පොලීසිය විමර්ශනයක් ආරම්භ කර තිබෙනවා.",
       "URL": "https://www.hirunews.lk/263031/කෝටි-දෙකහමාරක-මත්ද්‍රව්‍ය-මාකොලින්-සහ-බණ්ඩාරගමින්-සොයාගැනේ",
       "Category": "Local News",
       "Parent URL": "https://www.hirunews.lk/local-news.php?pageID=2137"
}