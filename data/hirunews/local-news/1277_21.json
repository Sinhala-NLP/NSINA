{
       "Source": "hirunews",
       "Timestamp": "Tuesday, 22 March 2022 - 19:19",
       "Headline": "මුස්ලිම් කොංග්‍රසයත් සර්වපාක්ෂික සමුළුවට නැහැ - හවුල් පක්ෂ 11 යළිත් සාකච්ඡාවක",
       "News Content": "ජනාධිපති ගෝඨාභය රාජපක්ෂගේ ප්‍රධානත්වයෙන් හෙට ජනාධිපති කාර්යාලයේ පැවැත්වෙන සර්ව පාක්ෂික සමුළුවට පක්ෂ එකොළහේ කණ්ඩායමේ සාමාජිකයින් තුන්දෙනෙකු සහභාගි වන බව ප්‍රජාතන්ත්‍රවාදී වාමාංශික පෙරමුණේ නායක, අමාත්‍ය වාසුදේව නානායක්කාර ප්‍රකාශ කළා.\nඒ, ශ්‍රී ලංකා නිදහස් පක්ෂයේ නායක හිටපු ජනාධිපති මෛත්‍රිපාල සිරිසේනගේ කොළඹ පිහිටි නිවසේ අද පැවති පක්ෂ එකොළහේ කණ්ඩායමේ නායකයින්ගේ සාකච්ඡාවට එක්වීමෙන් අනතුරුවයි.\nමෙම සාකච්ඡාව සඳහා ශ්‍රී ලංකා නිදහස් පක්ෂයේ මහ ලේකම් දයාසිරි ජයසේකර ඇතුලු ශ්‍රී ලංකා නිදහස් පක්ෂයේ සාමාජිකයින් කිහිපදෙනෙකු සහ ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ, පිවිතුරු හෙළ උරුමයේ නායක පාර්ලිමේන්තු මන්ත්‍රී උදය ගම්මන්පිල ඇතුලු පක්ෂ 11 හේ කණ්ඩායමේ සාමාජිකයින් කිහිපදෙනෙකු එක්ව සිටියා.\nහෙට පැවැත්වෙන සර්වපාක්ෂික සමුළුව සම්බන්ධයෙන් සාකච්ඡා කිරීම සඳහා පක්ෂ එකොළහේ කණ්ඩායමේ නායකයින්ගේ ප්‍රධානත්වයෙන් විශේෂ සාකච්ඡාවක් ශ්‍රී ලංකාවේ කොමියුනිස්ට් පක්ෂ කාර්යාලයේදී මේ වනවිට පැවැත්වෙනවා.\nඑහිදී හෙට ජනාධිපතිවරයාගේ ප්‍රධානත්වයෙන් පැවැත්වෙන සර්වපාක්ෂික සමුළුව සදහා සහභාගිවන පුද්ගලයින් සහ ඊට ඉදිරිපත් කෙරෙන යෝජනා සම්බන්ධයෙන් සාකච්ඡා කෙරෙනු ඇති.\nසමුළුව සඳහා ශ්‍රී ලංකාවේ කොමියුනිස්ට් පක්ෂයේ නියෝජිතයින් දෙදෙනෙකු යොමු කිරීමට ද තීරණය කර තිබෙනවා.\nආණ්ඩුවේ හවුල්කාර පක්ෂයක් වන මහජන පක්ෂය ද සර්ව පාක්ෂික සමුළුවට සහභාගි වීමට තීරණය කර ඇති බව එහි නායක කුරුණෑගල දිස්ත්‍රික් පාර්ලිමේන්තු මන්ත්‍රී අසංක නවරත්න, ජනාධිපතිවරයා වෙත ලිපියක් යොමු කරමින් අද සඳහන් කළා.\nරට තුළ මුහුණ දී ඇති ආර්ථික අර්බුදයට විසඳුම් ලෙස යෝජනා 14ක් ද ඔහු යොමුකළ ලිපියේ ඇතුළත්. එහි සදහන් කර ඇති යෝජනා අතර රජයේ සියළු සංවර්ධන කටයුතු අවම වශයෙන් වසරක කාලයකට අත්හිටුවීම, රාජ්‍ය උත්සව තාවකාලිකව නවතා දැමීම සහ මැති ඇමතිවරුන්ගේ, ඉහළ පෙළේ රාජ්‍ය නිලධාරීන්ගේ සහ ආයතන ප්‍රධානීන්ගේ වියදම් කප්පාදු කිරීම යන කරුණු දක්වා තිබුණා.\nකෙසේ වෙතත් රිෂාඩ් බදියුදීන් නායකත්වය දරණ සමස්ත ලංකා මහජන කොංග්‍රසය සමුළුවට සහභාගි වීම පිළිබඳව තීරණය අද දිනයේ ප්‍රකාශයට පත් කරන බව සදහන් කළත් මේ වනවිටත් එය ප්‍රකාශයට පත් කර නැහැ.\nඅද පස්වරුවේ ශ්‍රී ලංකා මුස්ලිම් කොංග්‍රසයේ ලේකම් නිසාම් කාරියප්පර් කියා සිටියේ සර්ව පාක්ෂික සමුළුවට තම පක්ෂය සහභාගි නොවන බවයි.\nඑමෙන්ම සමගි ජන බලවේගය හා ජාතික ජන බලවේගය ද මෙම සමුළුවට සහභාගි නොවන බව මීට පෙර දැනුම් දුන්නා. එහෙත් සර්වපාක්ෂික සමුළුව සඳහා තම පක්ෂය සහභාගි වන බවයි එක්සත් ජාතික පක්ෂය ප්‍රකාශ කළේ.\nකෙසේ වෙතත් ආණ්ඩුව නියෝජනය කරන පක්ෂයක් වන ලංකා කම්කරු කොංග්‍රසය, පාර්ලිමේන්තු මන්ත්‍රී සී.වී. විග්නේෂ්වරන්ගේ නායකත්වයෙන් යුතු දෙමළ ජනතා ජාතික සන්ධානය හා සමස්ත ලංකා දෙමළ කොංග්‍රසය මෙන්ම පාර්ලිමේන්තු මන්ත්‍රී මනෝ ගනේෂන්ගේ නායකත්වයෙන් යුත් දෙමළ ප්‍රගතිශීලි සන්ධානයද සර්ව පාක්ෂික සමුළුවට සහභාගි වන්නේ නැහැ.",
       "URL": "https://www.hirunews.lk/300122/මුස්ලිම්-කොංග්‍රසයත්-සර්වපාක්ෂික-සමුළුවට-නැහැ-හවුල්-පක්ෂ-11-යළිත්-සාකච්ඡාවක",
       "Category": "Local News",
       "Parent URL": "https://www.hirunews.lk/local-news.php?pageID=1277"
}