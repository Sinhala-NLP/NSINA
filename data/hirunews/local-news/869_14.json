{
       "Source": "hirunews",
       "Timestamp": "Wednesday, 14 September 2022 - 15:54",
       "Headline": "වනිදු T20 ශ්‍රේණිගත කිරීම්වල ඉදිරියට",
       "News Content": "නවතම අයි.සී.සී. ශ්‍රේණිගත කිරීම් අනුව විස්සයි විස්ස පන්දු යවන්නන් අතර වනිදු හසරංග එක පියවරක් ඉදිරියට පැමිණ 6 වැනි ස්ථානයට පත්ව තිබෙනවා.\nවිස්සයි විස්ස තුන් ඉරියව් ක්‍රීඩකයන් අතර ස්ථාන 4ක් ඉදිරියට පැමිණ ඇති වනිදු පත්ව ඇත්තේ 4 වන ස්ථානයටයි.\nවිස්සයි විස්ස පිතිකරුවන් අතර භානුක රාජපක්ෂ ස්ථාන 33ක් ඉදිරියට පැමිණ 34 වන ස්ථානයට පත්ව තිබෙනවා.\nමේ අතර මුම්බායි ඉන්දියන්ස් කණ්ඩායමේ සාර්ථකම ප්‍රධාන පුහුණුකරු වු මහේල ජයවර්ධන එම තනතුරෙන් ඉවත් වී තිබෙනවා.\nමෙම ඉවත්වීමට හේතු වී ඇත්තේ මහේලව මුම්බායි ඉන්දියන්ස් කණ්ඩායමේ ඉහළ කාර්ය සාධන ප්‍රධානියා ලෙස පත් කිරීමට පියවර ගැනිම නිසයි.\nඊට හේතුවී ඇත්තේ මුම්බායි ඉන්දියන්ස් කණ්ඩායමේ හිමිකරුවන් විසින් දකුණු අප්‍රිකාවේදී ආරම්භවීමට සැලසුම් කර තිබෙන නව පන්දුවාර 20 ලීග් ක්‍රිකට් තරගාවලියේ කේප්ටවුන් කණ්ඩායම ද මිලදී ගැනීම හේතුවෙන්.\nඒ අනුව ඉදිරියේ මහේල මුම්බායි ඉන්දියන්ස් කණ්ඩායමේ සහ කේප්ටවුන් කණ්ඩායමේ ඉහළ කාර්ය සාධන ප්‍රධානියා ලෙස කටයුතු කරනු ඇති.\nමෙවර ආසියානු කුසලාන පන්දුවාර 20 ක්‍රිකට් තරගාවලියේ දස්කම් පාදක කරගනිමින් ලොව ප්‍රමුඛතම ක්‍රිකට් වෙබ් අඩවියක් වන ක්‍රික්ඉන්ෆෝ වෙබ් අඩවිය විසින් 2022 ආසියානු කුසලානයේ හොඳම පන්දුවාර 20 කණ්ඩායම මේවන විට නම් කර තිබෙනවා.\nමෙවර ආසියානු ශූරතාව දිනා ගන්නට ශ්‍රී ලංකා කණ්ඩායම මෙහෙය වූ දසුන් ශානකට මෙම කණ්ඩායමේ නායකත්වය හිමිව ඇති අතර ඊට ශ්‍රී ලංකාවෙන් කුසල් මෙන්ඩිස්ලභානුක රාජපක්ෂ සහ වනිදු හසරංග ඇතුලත්.\nඊට අමතරව ඇතුලත් වන සෙසු ක්‍රීඩකයින් වන්නේ ඇෆ්ගනිස්ථානයේ රහමනුල්ලා ගුර්බාස්, ඊබ්‍රහීම් සද්රාන්, ඉන්දියාවේ විරාත් කෝලි, බුවනේෂ්වර් කුමාර්, පාකිස්ථානයේ මොහමඩ් නවාස්, හැරිස් රවුෆ් සහ නසීම් ශායී.\nමේ අතර ආසියානු කුසලානය නිමාවීමත් ජගත් ක්‍රිකට් කවුන්සලය විසින් පන්දුවාර 20 ශ්‍රේණිගත කිරීම්ව, යාවත්කාලින කිරීම සිදුකර තිබෙනවා.\nඒ අනුව පිතිකරුවන් අතර 8 වැනි ස්ථානය පැතුම් නිස්සංකට හිමි වෙද්දී දී ස්ථාන 33ක් ඉදිරියට පැමිණි භානුක රාජපක්ෂට එහිදී 34 වැනි ස්ථානය හිමි වී තිබෙනවා.\nවනිඳු හසරංග පන්දුවාර 20 පන්දු යවන්නන් අතර 6 වැනි ස්ථානයට පත්වෙද්දී මහීෂ් තීක්ෂණ පසුවන්නේ පන්දුයවන්නන් අතර 8වැනි ස්ථානයෙයි.\nමීට අමතරව වනිඳු ලොව හොඳම පන්දුවාර 20 තුන් ඉරියව් ක්‍රීඩකයින් අතර සිව්වැනි ස්ථානයට පත්ව තිබීමත් කැපී පෙනෙනවා.\nමේ අතර ඊයේ දිවයිනට පැමිණි ආසියානු ශූරතාව දිනූ ශ්‍රී ලංකා ක්‍රිකට් ක්‍රීඩකයින් පිළිගැනීමේ උත්සව කිහිපයක්ම සංවිධාන කර තිබුණා.\nදසුන් ශානක පිළිගැනීමේ උත්සයවක් ඊයේ සංවිධාන කර තිබුණේ මීගමුව කටුවාපිටිය ප්‍රදේශයේදීයි.\nමේ අතර අසිත ප්‍රනාන්දු වෙනුවෙන් ද සිය ගම් ප්‍රදේශය වන මාරවිල - කටුනේරියේදී උත්සවයක් සංවිධාන කර තිබුණා.\nශ්‍රී ලංකා කණ්ඩායමේ යොවුන් වේගපන්දු යවන ක්‍රීඩක ඩිල්ශාන් මදුශංක පිළිගන්නට උත්සවයක් අද සංවිධාන කර තිබුණේ ඔහු ඉගෙනුම ලැබු හුංගම විජබා විද්‍යාලය සහ ප්‍රදේශවාසීන් විසින්.",
       "URL": "https://www.hirunews.lk/315370/වනිදු-t20-ශ්‍රේණිගත-කිරීම්වල-ඉදිරියට",
       "Category": "Local News",
       "Parent URL": "https://www.hirunews.lk/local-news.php?pageID=869"
}