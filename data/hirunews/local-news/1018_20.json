{
       "Source": "hirunews",
       "Timestamp": "Friday, 15 July 2022 - 18:27",
       "Headline": "ගෑස් පෝලිමේදී පුද්ගලයෙකුට පහරදීමට තැත් කළ මන්ත්‍රීට වැඩ වරදී (වීඩියෝ)",
       "News Content": "ගෑස් පෝලිමේ රැඳී සිටි පුද්ගලයෙකුට පහර දීමට තැත් කල ප්‍රාදේශිය සභා මන්ත්‍රිවරයාගේ සමාජිකත්වය තාවකාලිකව අත්හිටුවන බව ලංකා කම්කරු කොන්ග්‍රසය මාධ්‍ය නිවේදනයක් නිකුත් කරමින් පවසනවා.\nපක්ෂ සමාජිකත්වය තාවකාලිකව අත්හිටුවා ඔහුට එරෙහිව විනය පරික්ෂණයක් ආරම්භ කල බවයි ලංකා කම්කරු කොන්ග්‍රසයේ මහ ලේකම් සහ නුවරඑලිය දිස්ත්‍රික් පාර්ලිමේන්තු මන්ත්‍රී ජීවන් තොණ්ඩමන් ප්‍රකාශ කර ඇත්තේ.\nප්‍රාදේශීය සභා මන්ත්‍රිවරයෙකුට නොගැලපෙන ක්‍රියාවක් ඔහු විසින් සිදු කර ඇති අතර, එම මන්ත්‍රිවරයාගේ පක්ෂ සමාජිකත්වය අද (15) දින සිට තාවකාලිකව අත්හිටුවා ඔහුට එරෙහිව කඩිනමින් විනය පරික්ෂණයක් සිදු කිරිමට පියවර ගෙන ඇතැයි මන්ත්‍රී ජීවන් තොණ්ඩමන් සඳහන් කර තිබෙනවා.\nනොර්වුඩ් නගරයේ ලිට්‍රො ගැස් අලෙවි නියෝජිත වෙළඳසල ඉදිරිපිට ඊයේ (14) රාත්‍රියේ ප්‍රදේශවාසින් ගෘහස්ථ ගැස් සිලින්ඩර් පොලිමේ තබා එම ගැස් සිලින්ඩර් ආරක්ෂා කර ගැනිමට මුරකරුවෙකු යොදා තිබෙනවා.\nරාත්‍රී 10 ට පමණ බීමත්ව පැමිණි ප්‍රාදේශිය සභා මන්ත්‍රීවරයා ඔහුගේ ගෘහස්ථ ගැස් සිලින්ඩරය පොලිමේ මුලටම තැබීම සම්බන්ධයෙන් ගෘහස්ථ ගැස් සිලින්ඩර් රැක බලාගත් පුද්ගලයා විරුද්ධ වී ඇති අතර, එහිදි ප්‍රාදේශිය සභා මන්ත්‍රීවරයා ඔහුට පහරදීමට තැත් කර පසුව පෝලිමේ තබා තිබු ගෑස් සිලින්ඩර් බිම හෙලා ඇතැයි සඳහන්.\nපසුව ප්‍රාදේශිය සභා මන්ත්‍රීවරයා ඔහුගේ ගෑස් සිලින්ඩරය පෝලිමේ මුලට තබා අද උදැසන අලෙවි නියෝජිතයාගෙන් ගෑස් සිලින්ඩරය මිල දි ගෙන ඇති බවයි නොර්වුඩ් ප්‍රදේශවාසින් කියාසිටියේ.",
       "URL": "https://www.hirunews.lk/310075/ගෑස්-පෝලිමේදී-පුද්ගලයෙකුට-පහරදීමට-තැත්-කළ-මන්ත්‍රීට-වැඩ-වරදී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1018"
}