{
       "Source": "hirunews",
       "Timestamp": "Thursday, 03 March 2022 - 22:00",
       "Headline": "ශ්‍රවණාබාධවලට හේතුව හෙඩ්ෆෝන් බවට හෙළි වෙයි (වීඩියෝ)",
       "News Content": "මෙරට ශ්‍රවණාබාධවලට ලක් වූ පිරිස අතරින් බහුතරය තරුණ ප්‍රජාව බව නවතම සමීක්ෂණයකින් හෙළිව තිබෙනවා.\nඋගුර, කන, නාසය පිළිබඳ විශේෂඥයින්ගේ විද්‍යායතනය පෙන්වා දෙන්නේ මෙම තත්ත්වයට හේතුව නිවැරදි නොවන ලෙස පෞද්ගලික ශ්‍රවණ උපකරණ හෙවත් හෙඩ් ෆෝන් භාවිතය බවයි.\nසෑම වසරකම මාර්තු මස 3 වැනිදාට ලෝක ශ්‍රවණ දිනය යෙදී තිබෙනවා.\nමෙවර එහි තේමාව වන්නේ ‘‘දිවි ඇති තෙක් හඬ අසන්නට දෙසවන පණ මෙන් සුරකිමු“ යන්නයි.\nලෝක සෞඛ්‍ය සංවිධානයේ නවතම දත්තවලට අනුව පෙනී යන්නේ ලෝකයේ සමස්ත ජනගහනයෙන් සෑම 5 දෙනෙකුගෙන් එක් අයෙකුම ශ්‍රවණාබාධවලින් පෙළෙන බවයි.\nමෙම ශ්‍රවණාබාධ කාණ්ඩ 2කින් සමන්විතයි.\nඒ, ප්‍රතිකාර කළ හැකි ශ්‍රවණාබාධ සහ ප්‍රතිකාර කිරීමෙන් සුව කළ නොහැකි නමුත්, ශ්‍රවණාධාරක මගින් සුව කළ හැකි ශ්‍රවණාබාධයි.\nමෙරට ජනගහනයෙන් 9%ක් ශ්‍රවණාබාධවලින් පෙලෙන බව සෞඛ්‍ය අංශ පෙන්වා දෙනවා.\nඔවුන් අතරින් බහුතරයක් ශ්‍රවණාබාධවලට ලක්ව ඇත්තේ අධික ශබ්දය ශ්‍රවණය කිරීම හේතුවෙන්.\nශබ්දයේ තීව්‍රතාව, ශබ්දය නිරාවරණය වන කාලසීමාව සහ ශබ්දය ඇසෙන වාර ගණන අනුව ශ්‍රවණාබාධ ඇතිවිය හැකි බවයි වෛද්‍ය මතය වන්නේ.\nඩෙසිබල් අගය 80ට වඩා වැඩි ශබ්ද ධාරාවන් අනාරක්ෂිත ශබ්ද වන අතර, ඩෙසිබල් අගය 60ට අඩු ශබ්ද ධාරාවන් ආරක්ෂිත ශබ්ද ධාරාවන් ලෙස සැලකෙනවා.\nදෙදෙනෙකු අතර කතාබහක දී ඩෙසිබල් අගය 60ට අඩුවෙන් පවතින බවත්, පෞද්ගලික ශ්‍රවණ උපකරණ මගින් ශ්‍රවණය කිරීමේදී එහි ඩෙසිබල් අගය 80ට වඩා වැඩියෙන් පවතින බවයි වෛද්‍යවරුන් පෙන්වා දෙන්නේ.",
       "URL": "https://www.hirunews.lk/298597/ශ්‍රවණාබාධවලට-හේතුව-හෙඩ්ෆෝන්-බවට-හෙළි-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1320"
}