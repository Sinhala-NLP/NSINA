{
       "Source": "hirunews",
       "Timestamp": "Wednesday, 28 September 2022 - 7:00",
       "Headline": "ජනපති මැදුරට ඇතුලු වූ තවත් 3ක් අත්අඩංගුවට",
       "News Content": "ජුලි මස 9 වනදා ඇතිවූ කලහකාරී තත්ත්වයේදී කොටුව ජනාධිපති මන්දිරයට ඇතුලු වී දේපළවලට හානි කිරීමේ සිද්ධියට අදාළව තවත් සැකකරුවන් 3 දෙනෙකු පොලිස් අත්අඩංගුවට ගෙන තිබෙනවා.\nකොළඹ මධ්‍යම කොට්ඨාශයේ කොට්ඨාශ අපරාධ විමර්ශන අංශයේ නිලධාරීන් විසිනුයි සැකකරුවන් අත්අඩංගුවට ගෙන කොම්පඤ්ඤවීදිය පොලිසියයට ඉදිරිපත් කර ඇත්තේ.\nඊයේ අත්අඩංගුවට ගත් මෙම සැකකරුවන් තුන්දෙනා වයස අවුරුදු 22, 40 සහ 55 වයස්වල පසුවනවා.\nඔවුන් අඟුණකොලපැලැස්ස ප්‍රදේශයේ පදිංචිකරුවන් බව සඳහන්.\nමේ අතර ජනාධිපති රනිල් වික්‍රමසිංහගේ නිවස ඉදිරිපිටදී සහ ජේ. ඕ. සී. හන්දිය ප්‍රදේශවලදී කලහකාරීව හැසිරුනු පුද්ගලයෙකු පොලිස් අත්අඩංගුවට ගෙන තිබෙනවා.\nජුලි මස 9 වනදා පැවති විරෝධතාවයේදී අයුතු ජනරාශියක සාමාජිකයන් වෙමින් පොලිස් නිලධාරීන්ට පහරදීම, සාපරාධී බලහත්කාරය පෑම සහ වාහනවලට පහරදී අනර්ථය සිදු කිරීම සම්බන්ධයෙන් හඳුනාගත් සැකකරුවෙක් මෙලෙස අත්අඩංගුවට ගත් බව පොලිසිය සඳහන් කළා.\n37 හැවිරිදි මෙම පුද්ගලයා මාළඹේ ප්‍රදේශයේ පදිංචිකරුවෙක්. සිද්ධිය සම්බන්ධයෙන් කුරුඳුවත්ත පොලිසිය පරීක්ෂණ සිදුකරනවා.",
       "URL": "https://www.hirunews.lk/316483/ජනපති-මැදුරට-ඇතුලු-වූ-තවත්-3ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=840"
}