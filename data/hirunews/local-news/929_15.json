{
       "Source": "hirunews",
       "Timestamp": "Friday, 19 August 2022 - 12:51",
       "Headline": "සති අන්තයේ විදුලි කප්පාදුව ගැන අද පස්වරුවේ දැනුම්දෙයි",
       "News Content": "මෙරට විදුලි සැපයුම සඳහා නිශ්චිත වැඩපිළිවෙලක් සකස් නොකළහොත් 2027 වසර දක්වා විවිධ අවස්ථාවන්හිදී විදුලිය කප්පාදු කිරීමට සිදුවනු ඇති බව ලංකා විදුලි ඉංජිනේරු සංගමය පවසනවා.\nඑම සංගමයේ හිටපු සභාපති සෞම්‍යා කුමාරවඩු හිරු ප්‍රවෘත්ති අංශය සමඟ සම්මුඛ සාකච්ඡාවකට එක්වෙමිනුයි මේ බව කියා සිටියේ.\nඑමෙන්ම සති අන්තයේ විදුලිය කප්පාදු කරන ආකාරය සම්බන්ධයෙන් අද (19) පස්වරුවේ නිවේදනය කරන බව මහජන උපයෝගීතා කොමිෂන් සභාව සඳහන් කළා.\nමේ අතර විදුලිබල හා බලශක්ති අමාත්‍ය කංචන විජේසේකර ලංකා අයි.ඕ.සී. සමාගමේ ප්‍රධාන කාර්යාලයේ සේවය කරන නිලධාරීන් හමුවී තිබෙනවා.\nඊයේ පැවති මෙම හමුවේදී බලශක්ති ක්‍ෂේත්‍රයේ ඉදිරි වැඩපිළිවෙල, ඉන්ධන අර්බුදය සහ ජාතික ඉන්ධන අවසර පත් ක්‍රමවේදය මෙන්ම පුනර්ජනනීය බලශක්ති ව්‍යාපෘතිය සම්බන්ධයෙන් සාකච්ඡා කර ඇති බවයි විදුලිබල හා බලශක්ති අමාත්‍යාංශය සඳහන් කළේ.\nඉන්ධන අර්බුදය කළමනාකරණය කිරීම සම්බන්ධයෙන් අයි.ඕ.සී. සමාගමේ කළමනාකාරීත්වය සහ නිලධාරීන් දැක්වූ සහයෝගය එහිදී අමාත්‍යවරයාගේ පැසසුමටද ලක්වුණා.\nමේ අතර ඉන්ධන ගාස්තු දරා ගැනීමට නොහැකි මට්ටමක පවතින බැවින් ත්‍රිරෝද රථ මගී ප්‍රවාහන ගාස්තු ඉහළ දමන බවට එම සංගම්වල ප්‍රධානීන් ප්‍රකාශ කළ ද එලෙස මිල ඉහළ දැමීමට හැකියාවක් නොමැති බව ත්‍රිරෝද රථ රියදුරන් පවසනවා.\nත්‍රිරෝද රථවල පළමු කිලෝමීටරය සඳහා රුපියල් 120 ක් අයකිරීමටයි ඇතැම් ත්‍රිරෝද රථ සංගම් ඊයේ තීරණය කළේ.\nකෙසේ වෙතත් ප්‍රමාණවත් පරිදි ඉන්ධන නොලැබෙන පසුබිමක ගාස්තුව වැඩි කිරීමකින් පළක් නොවන බවයි ඔවුන් පෙන්වා දෙන්නේ.\nමේ වනවිට පාසල්, සතියේ දින පහේම පැවැත්වෙන බැවින් ශ්‍රී ලංගම ඩිපෝ හරහා පාසල් ප්‍රවාහන වෑන් රථවලට මීට පෙර දින 3කට ලබාදුන් ඉන්ධන ප්‍රමාණවත් නොවන බව සමස්ත ලංකා අන්තර් දිස්ත්‍රික් පාසල් ළමයින් ප්‍රවාහන සේවා සංගමය පවසනවා.",
       "URL": "https://www.hirunews.lk/313167/සති-අන්තයේ-විදුලි-කප්පාදුව-ගැන-අද-පස්වරුවේ-දැනුම්දෙයි",
       "Category": "Local News",
       "Parent URL": "https://www.hirunews.lk/local-news.php?pageID=929"
}