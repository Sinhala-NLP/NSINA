{
       "Source": "hirunews",
       "Timestamp": "Wednesday, 01 November 2017 - 17:31",
       "Headline": "පොදු කටයුත්තකට අත දුන් කාන්තාවක් අගය කෙරේ",
       "News Content": "නව පාරක් මැද තිබු පොල් ගස අයත් ඉඩමේ අයිතිකාර පිරිමියා ගස් බැඳ පොදු කටයුත්තක් වන පාර කැපීමට සලසා දුන් කාන්තාවක් අගය කිරීමේ පුවතක් ගාල්ල- වතුගෙදර - කුරුඳුවත්ත පාර ප්‍රදේශයෙන් වාර්තා වනවා.\nවඩුතන්ත්‍රී යසවතී නමැති මෙම කාන්තාව තමන් ඒ කළ වික්‍රමය පැහැදිලි කළා.\n\"මට ඒ කාලේ අවුරුදු 40ක් විතර ඇති. අපේ ගමේවතුගෙදර කුරුඳුවත්ත පාර අඩිපාරක්‌ විදියට තිබුණේ. ගමේ හිටපු වැඩිහිටියන් ග්‍රාම සංවර්ධන සමිතියක්  පටන් ගත්තා. එහි භාණ්‌ඩාගාරික වුණේ දැන් අපේ මහා ඇමති ශාන් විජේලාල් සිල්වාගේ පියා, ජී. ඩබ්ලිව්. රත්නසේන ද සිල්වා මහත්තයා. \"\n\"මම වැඩිය ඉගෙන ගෙන නෑ. වතුගෙදර ශ්‍රීපති  විද්‍යාලයේ පස්‌වන ශ්‍රේණියට විතරයි ඉගෙන ගත්තේ, තාත්තා මිය යැම නිසා පාසල් ගමන නතරවුණ නිසා අම්මත් සමඟ ලණු කොහු අඹරගෙන තමයි ජීවත් වුණේ. 1961 දී මම විවාහ වුණා. එයත්,තරුණ පිරිසත් එකතු වෙලා පාර පුළුල් කිරීමට 1968 දී කටයුතු කළා.\"\n\"හැබැයි එක්‌ අයකුගේ පොල් ගසක්‌ පාර මැද තිබුණා. ඒක කපා ඉවත් කරනවට අයිතිකරු කැමැති වුණේ නැහැ. \"\n\"පස්සේ පොලිසියට ගිහින් විස්‌තර කිව්වම උපදෙස්‌ දීල තිබුණා කාන්තාවන් ලවා අයිතිකරු ගස්‌ බැඳල පොල්ගස කපා ඉවත් කරන්න කියලා. ඒ අනුව ඒ අය මට ඇවිත් කිව්වම මම ඒක කරන්නම් කියලා කැමැත්තෙන්ම භාර ගත්තා. විඡේපාල යන කෙනා සහ ජෝන් අයියා තමයි ගස් කපන්න ඇවිත් තිබුනේ.\"\n\"වැඩිහිටි උදවිය ගසේ අයිතිකරු වන ධනපාල නමැති අය කතාවට අල්ලගත්තා. පස්සේ වෙන පොල් ගසක්‌ ළඟට එක්‌කගෙන ගියා. මම ඒ වෙලාවේ ජෝන් අයියගෙන් කඹයක්‌ ඉල්ලගෙන  ගිහින් පොල්ගසේ අයිතිකාරයා , ධනපාලව පොල් ගහකට තියලා වෙලුවා.\"\n\"දැන් ධනපාල වෙන පොල් ගහක බැඳලා.  අනෙක්‌ උදවිය නිදහසේ අවශ්‍ය පොල් ගස කපා ඉවත් කරල පාර පුළුල් කරලා හැදුවා\"\n\"පස්සේ ඉතින්  ධනපාල පොලිසි ගියා.  පැමිණිල්ලක්‌ දාන්න. එතැන දී අපට උපදෙස්‌ දුන් පොලිස්‌ මහත්තයා හිටියා, එයා අහලා තිබුණා ගස්‌ බැන්දේ කවුද කියලා. ඔහු උත්තර දීලා නැහැ. පස්සේ ඇහුවලු ගස් බැන්දේ  ගැහැනියෙක්‌ ද, පිරිමියෙක්‌ද කියලා. එතකොට ගැහැනියෙක්‌ කියලා.\"\n\" ඒ වෙලාවේ පොලිස්‌ ඉන්ස්‌පැක්‌ටර් මහත්තයා ඔහුට බැණල එළවගෙන තිබුණා. තමා ගැහැනියෙක්‌ ගස්‌ බඳින තුරු බලා සිටියේ මොකද කියලා. ඔහු ඊට පසු අපට විරුද්ධව නඩු කියන්න ගියේ නැහැ.\"\n\"දැන් අවුරුදු 40ක් ගෙවිලා ,ප්‍රධාන පාරක්‌ වෙලා බස්‌ රථයක්‌ පවා යනවා.  අවුරුදු හතළිහකට පසුව හෝ මගේ ඒ ක්‍රියාව අගය කිරීම ගැන සන්තෝෂයි\"\nමෙසේ අවුරුදු 40කට පසු උපහාර දැක්‌වීමේ උළෙලක්‌ පසුගියදා පැවැත්වුනේ එදා අදාළ සමිතියේ භාන්දගරිකගේ පුත් අද දකුණේ මහා ඇමැති ෂාන් විඡේලාල් ද සිල්වාගේ ප්‍රධානත්වයෙන් වීම ද විශේෂත්වයක්.\nමෙසේ උපහාර ලැබූ වතුගෙදර කුරුඳුවත්ත, රබර් වත්තේ අංක 49 නිවෙසේ පදිංචි වඩුතන්ත්‍රී යසවතී ට අද වයස අවුරුදු 84ක්.",
       "URL": "https://www.hirunews.lk/175023/පොදු-කටයුත්තකට-අත-දුන්-කාන්තාවක්-අගය-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4240"
}