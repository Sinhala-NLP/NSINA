{
       "Source": "hirunews",
       "Timestamp": "Tuesday, 28 December 2021 - 15:09",
       "Headline": "සැහැල්ලු ගුවන් යානයක නැඟී ලොව වටා සංචාරයක යෙදෙන 'සාරා' රත්මලානට (ඡායාරූප)",
       "News Content": "සැහැල්ලු ගුවන් යානයක නැඟී ලොව වටා සංචාරයක යෙදෙන 19 හැවිරිදි ගුවන් නියමුවරියක වන සාරා රදර්ෆර්ඩ් අද රත්මලාන ගුවන්තොටුපොළට පැමිණියා.\nඒ ඇයගේ ලෝක සංචාරය අතරතුර යි.\nසාරාගේ බලාපොරොත්තුව වන්නේ, සැහැල්ලු ගුවන් යානාවක නැඟී, ලොව වටා සංචාරය කළ ළාබාලතම ගුවන් නියමුවරිය වීමට යි.\nමෙම සංචාරය තුළ දී ඇය රටවල් 52ක සිය ගුවන් යානය ගොඩබැස්වීමට සැලසුම් කර ඇති අතර, දෙවරක් සමකය හරහා යෑමටත් බලාපොරොත්තුවෙන් පසු වෙනවා.\nසාරා මෙම සංචාරය තුළ දී බලාපොරොත්තු වෙන්නේ, තිස් හැවිරිදි අමෙරිකානු ජාතික ගුවන් නියමුවරියක වෙන 'ශෙෂ්ටා වයිස්' විසින් වසර 2017 දී පිහිට වූ වාර්තාව බිඳ හෙළීමට යි.\nගුවන් නියමු පවුලකින් පැවත එන සාරා සිය පළමු ගුවන් නියමු අද්දැකීම ලබාගන්නේ, ඇයට යන්තම් වසර 14ක් පිරෙද්දියි.\nඇය සිය ගුවන් නියමු බලපත්‍රය වසර 2020 දී ලබාගන්නා විට ඇයගේ වයස අවුරුදු 17ක්.\nශාක්.යූ.එල් වර්ගයේ අතිසැහැල්ලු ගුවන් යානාවකින් ඇය මෙම ලෝක සවාරියේ යෙදෙන අතර, එම ගුවන් යානය සැහැල්ලු ගුවන් යානා අතර තිබෙන වේගවත් ම ගුවන් යානාවක් ලෙසින් ද සැලකෙනවා.\nසාරා මෙම සංචාරය අතරතුර දී අත්ලාන්තික සයුර හරහා ග්‍රීන්ලන්තය, කැනඩාව, දකුණු අමෙරිකාව හරහා ඇලස්කාව දක්වාත් එතැනින් රුසියාව හා ඉන්දුනීසියාව දක්වාත් ගමන් කිරීමට නියමිත යි.\nඉන් අනතුරුව යි ඇයගේ මෙම ත්‍රාසජනක චාරිකාව යුරෝපය දෙසට යොමු වෙන්නේ.\nඅගෝස්තු 11 වැනි දා බෙල්ජියමේ රසල්ස් නුවරින් ආරම්භ කෙරුණු මෙම ලෝක චාරිකාව මාස තුනක කාලයක් තුළ දී අවසන් කිරීමට නියමිත යි.",
       "URL": "https://www.hirunews.lk/292384/සැහැල්ලු-ගුවන්-යානයක-නැඟී-ලොව-වටා-සංචාරයක-යෙදෙන-සාරා-රත්මලානට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1464"
}