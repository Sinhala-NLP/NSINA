{
       "Source": "hirunews",
       "Timestamp": "Friday, 25 November 2022 - 7:47",
       "Headline": "යාලේ විසේකාරයාට වෙඩි වැදුණු ආකාරය ගැන විමර්ශනයක්",
       "News Content": "යාල වනයේ විසේකාරයා ලෙස ප්‍රචලිත ගැමුණු හස්තියාගේ බඳින තුවක්කුවක් පත්තු වී පාදයකට සිදුවූ තුවාල මේ වනවිට සුව අතට හැරෙමින් පවතින බව වාර්තා වනවා. පෙරේදා සිට පශු වෛද්‍යවරුන් ගැමුණු හස්තියාට ප්‍රතිකාර සිදුකරන බවයි යාල වනෝද්‍යානයේ ප්‍රකාශකයෙකු සඳහන් කළේ.\nසංචාරක රථ අසලටම පැමිණ ආහාර ඉල්ලා ගැනීමේ පුරුද්ද හේතුවෙන් ගැමුණු සංචාරකයින් අතර වඩාත් ප්‍රසිද්ධියට පත්ව සිටිනවා. අවස්ථා දෙකකදී වෙනත් ඇතුන් සමඟ ඇතිකර ගත් ගැටුම්වලින් ගැමුණුගේ දළ යුගල කැඩී ගොස් තිබුණා. කෙසේ වෙතත් යළි එම දළ වැඩෙමින් පවතින බවයි වනජීවි නිලධාරීන් සඳහන් කළේ.\nමේ අතර, ගැමුණු හස්තියා වෙඩි වැදීමට ලක්වූයේ වනෝද්‍යානය තුළ දී ද නැත හොත් ඉන් පිටත දී ද යන්න සම්බන්ධයෙන් මේ වන විට වනජීවි නිලධාරීන් විමර්ශන ආරම්භ කර තිබෙනවා.",
       "URL": "https://www.hirunews.lk/321211/යාලේ-විසේකාරයාට-වෙඩි-වැදුණු-ආකාරය-ගැන-විමර්ශනයක්",
       "Category": "Local News",
       "Parent URL": "https://www.hirunews.lk/local-news.php?pageID=710"
}