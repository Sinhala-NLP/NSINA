{
       "Source": "hirunews",
       "Timestamp": "Sunday, 11 October 2020 - 12:46",
       "Headline": "දඹුල්ල ආර්ථික මධ්‍යස්ථානයට කොවිඩ් ආසාදිතයන් දෙදෙනෙකු පැමිණ ඇති බවට තොරතුරු (වීඩියෝ)",
       "News Content": "දඹුල්ල ආර්ථික මධ්‍යස්ථානයට කොරෝනා ආසාදිතයන් දෙදෙනෙකු පැමිණි බව කියන සිද්ධියක් සම්බන්ධයෙන් සෞඛ්‍ය අංශවල අවධානය යොමුව තිබෙනවා.\nගම්පහ - දිවුලපිටියේ වෙළෙන්දෙකු සහ ඔහුගේ රියදුරු කොරෝනා ආසාදනය වීමෙන් මේ වනවිට රඹුක්කන රෝහලේ ප්‍රතිකාර ලබන අතර, ඔවුන් මෙලෙස දඹුල්ල ආර්ථික මධ්‍යස්ථානයට පැමිණ ඇති බවටටයි තොරතුරු ලැබී ඇත්තේ.\nමේ සම්බන්ධයෙන් හිරු ප්‍රවෘත්ති අංශය දඹුල්ල සෞඛ්‍ය වෛද්‍ය නිලධාරී කාර්යාලයෙන් විමසීමක් කළ අතර, එහිදී ඔවුන් ප්‍රකාශ කළේ අනාවරණ වී ඇති මෙම තොරතුරුවලට අනුව දඹුල්ල ආර්ථික මධ්‍යස්ථානයේ පී.සී.ආර්. පරික්ෂණ 100ක් අද දිනය තුළ සිදුකිරීමට බලාපොරාත්තු වන බවයි.\nමිනුවන්ගොඩ - බ්‍රැන්ඩික්ස් කර්මාන්තශාලාව ආශ්‍රිත කොරෝනා පොකුරෙන් වාර්තාවන ආසාදිතයන් සංඛ්‍යාව තවදුරටත් වාර්තාවන්නේ 1,186ක් ලෙසයි.\nඒ, ඊයේ දිනයේදී එම කර්මාන්තශාලාවේ සේවය කළ සේවකයින් දෙදෙනෙකු සහ එහි ආශ්‍රිතයන් 101 දෙනෙකු ආසාදිතයන් ලෙස හඳුනාගැනීමත් සමඟයි.\nමහජන සෞඛ්‍ය පරීක්ෂකවරුන්ගේ සංගමය පවසන්නේ මේ වනවිට ගම්පහ දිස්ත්‍රික්කයේ සියලු ආසාදිතයන් සහ ඔවුන්ගේ සමීපතමයන් වෙන් කොට හඳුනාගෙන ඇති බවයි.\nකෙසේ වෙතත් තවදුරටත් අවදානම පහව ගොස් නොමැති බවයි එම සංගමයේ සභාපති උපුල් රෝහණ හිරු ප්‍රවෘත්ති අංශයට කියා සිටියේ.\nයුද හමුදාපති ලුතිනන් ජෙනරාල් ශවේන්ද්‍ර සිල්වා සඳහන් කළේ පවතින තත්ත්වය තුළ ජනතාව තවදුරටත් දැඩි අවධානයෙන් කටයුතු කළ යුතු බවයි.\nමේ අතර ඇඳිරි නීතිය කඩකිරීම සම්බන්ධයෙන් මේ වනවිට අත්අඩංගුවට ගෙන ඇති මුළු පුද්ගලයන් සංඛ්‍යාව සංඛ්‍යාව 101ක්.",
       "URL": "https://www.hirunews.lk/252290/දඹුල්ල-ආර්ථික-මධ්‍යස්ථානයට-කොවිඩ්-ආසාදිතයන්-දෙදෙනෙකු-පැමිණ-ඇති-බවට-තොරතුරු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2396"
}