{
       "Source": "hirunews",
       "Timestamp": "Tuesday, 18 August 2020 - 19:31",
       "Headline": "සම්පායෝ නඩුවේ පොලීසියේ කරුණු පරස්පර බව නීතිපති දෙපාර්තමේන්තුව කියයි (වීඩියෝ)",
       "News Content": "මීගමුව  බන්ධනාගාරයේ හිටපු අධිකාරී අනුරුද්ධ සම්පායෝට එරෙහිව මුදල් විශුද්ධිකරණ පනත යටතේ මීගමුව මහේස්ත්‍රාත් අධිකරණය හමුවේ අද (18) නව නඩුවක් ගොනු කෙරුණා.\nනියෝජ්‍ය සොලිසිටර් ජනරාල් දිලීප පීරිස් සඳහන් කළේ  ඊට අමතරව ඔහුට එරෙහිව මත්ද්‍රව්‍ය ජාවාරම සම්බන්ධයෙන් සහ අල්ලස් පනත යටතේද විමර්ශන ක්‍රියාත්මක බවයි.\nනඩුව අද කැඳවූ අවස්ථාවේ සම්පායෝ ඇතුළු සැකකාර ජේලර්වරුන් තිදෙනා ලබන 31 වැනිදා දක්වා තවදුරටත් රක්ෂිත බන්ධනාගාර ගත කෙරුණා.\nරක්ෂිත බන්ධගාර ගත කර සිටි වැඩතහනමට ලක් කර සිටින මීගමුව බන්ධනාගාරයේ හිටපු අධිකාරී අනුරුද්ධ සම්පායෝ සහ සැකකාර ජේලර්වරුන් තිදෙනා මීගමුව මහේස්ත්‍රාත් අධිකරණයට රැගෙන ආවේ අවස්ථා දෙකකදීයි.\nඅදාළ නඩුව සඳහා කරුණු දැක්වීමට නියෝජ්‍ය සොලිසිටර් ජනරාල් දිලීප පීරිස් පෙනී සිටි අතර නීතිපති දෙපාර්තමේන්තුවේ සහ අපරාධ පරීක්ෂණ දෙපාර්තමෙන්තුවේ නිලධාරීන් කණ්ඩායමක් ද අධිකරණයට පැමිණියා.\nමීගමුව ප්‍රධාන මහේස්ත්‍රාත් රජීන්ද්‍රා ජයසූරිය ඉදිරියේදි නඩු විභාගය පස්වරු 2.00 පමණ ආරම්භ කෙරුණා.\nඑහිදී ප්‍රථමයෙන් නියෝජ්‍ය සොලිසිටර් ජනරාල් දිලීප පීරිස් කරුණු දැක්වීම සිදුකළ අතර ඔහු සඳහන් කළේ, මෙම සිද්ධිය සම්බන්ධයෙන් සාක්ෂිකරුවන් 08 දෙනෙකුගෙන් ප්‍රකාශ සටහන් කරගෙන ඇති බවයි.\nඑම සාක්ෂිකරුවන් අතර අනුරුද්ධ සම්පායෝගේ සොහොයුරු නෙරංජන් සම්පායෝ ද සිටින බව ඔහු සඳහන් කළා.\nඔහු එහිදී අනුරුද්ධ සම්පායෝ අත්අඩංගුවට ගැනීමේදී පොලිසිය ක්‍රියා කළ ආකාරය දැඩි දෝෂ දර්ශනයට ලක් කළා.\nඅනුරුද්ධ සම්පායෝ මීගමුව මූලස්ථාන පොලිස් පරීක්ෂකට භාර වුවද බුද්ධි තොරතුරක් මත ලද වැටලීමකින් සම්පායෝ අත්අඩංගුවට ගත් බව මීගමුව මූලස්ථාන පොලිස් පරීක්ෂක මීට පෙර ප්‍රකාශ කර තිබු බවයි නියෝජය සොලිසිටර් ජනරාල්වරයා ප්‍රකාශ කලේ.\nඑම අවස්ථාවේ CCTV දර්ශන අපරාධ පරීක්ෂණ දෙපාර්තමේන්තුව විමර්ශනයට ලක් කර ඇති බවත්, රතු පාට ඩිස්කවරි ස්පෝට් වර්ගයේ ජීප් රථයකින් බැස ඔහු පැමිණ ඇති බවත් එම දර්ශණ මගින් අනාවරණ වී ඇතැයි ඔහු පෙන්වා දුන්නා.\nඑහි කුරුණෑගල ප්‍රදේශයේ ව්‍යාපාරිකයෙකුත් සිට ඇති බව අනාවරණය වී ඇති අතර, සම්පායෝ අත්අඩංගුවට ගැනීම බුද්ධි මෙහෙයුමක් බව පොලිසය ප්‍රකාශ කළද, එය පෙර සැළසුම් කළ ඩීල් එකක් ලෙස සැළකිය හැකි බවයි නියෝජ්‍ය සොලිසිටර් ජනරාල්වරාය සදහන් කළේ.\nඒ අනුව සිදුව ඇත්තේ අත්අඩංගුවට ගැනීමක් නොවන බව ඔහු අධිකරණයට පෙන්වා දුන්නා.\nමීගමුව මූලස්ථාන පොලිස් පරීක්ෂකවරයා සම්පායෝ පැමිණෙන තෙක් සිට සාදරයෙන් පිළිගෙන ඇති බවත් නියෝජ්‍ය සොලිසිටර් ජනරාල්වරයා ප්‍රකාශ කළා.\nනියෝජ්‍ය සොලිසිටර් ජනරාල්වරයා සඳහන් කළේ මෙය අධිකරණයේ ගෞරවය පිළිබඳ ප්‍රශ්නයක් බැවින් වැඩබලන පොලිස්පතිවරයා ඒ පිළිබඳව පැහැදිලි වාර්තාවක් ලබාදිය යුතු බවයි.\nසම්පායෝ ඇතුළු සැකකරුවන් සිව්දෙනා සැඟව සිටි ස්ථාන පිළිබඳව පොලිසියෙන් නිසි පරික්ෂණයක් සිදුකර නොමැති බව සඳහන් කළ ඔහු සැකකරුවන් ඇපමත මුදා හැරීම විමර්ශනවලට බාධාවක් වන බව සඳහන් කළා.\nමීගමුව බන්ධනාගාරයේ තිබී සොයාගත් ඉලෙක්ට්‍රොනික තරාදියක ඡායාරූප අධිකරණයට ඉදිරිපත් කළ සොලිසිටර් ජනරාල්වරයා ඒ පිළිබඳවද පැහැදිළි කිරීමක් කළා.\nමේ අතර අනුරුද්ධ සම්පායෝ වෙනුවෙන් පෙනී සිටි නීතීඥවරයා ඇප ඉල්ලීමක් සිදුකරමින්\nපැවසුවේ සම්පායෝගේ මවට හෘදයාබාධයක් වැළදී ඊයේ (17) දිනයේ හෝමාගම මූලික රෝහලට ඇතුළත් කළ බවයි.\nදෙවැනි සැකකරු වෙනුවෙන් පෙනී සිටි නීතිඥයා ද ඇප ඉල්ලා සිටිමින් සිය සේවාදායක ජේලර්වරයා ස්නායු රෝගයකින් පෙළෙන බව සඳහන් කළා.\nමේ අතර තුන් වෙනි සැකකරු වෙනුවෙන් පෙනී සිටි නීතිඥවරයා ද සිය සේවාදායක ජේලර්වරයා අධික රුධිර පීඩනය සහ දියවැඩියෙන් පෙළෙන බව ප්‍රකාශ කරමින් ඇප ඉල්ලා සිටීම විශේෂත්වයක්.\nමෙහිදී යළිත් වරක් කරුණු දැක්වූ නියෝජ්‍ය සොලිසිටර් ජනරාල්වරයා පැවසුවේ මෙය නීතියේ ආධිපත්‍ය සම්බන්ධයෙන් වන නඩුවක් බවයි.\nකරුණු සළකා බැලූ මහේස්ත්‍රාත්වරිය සැකකරුවන් සිව්දෙනා අගෝස්තු 31 වැනිදා දක්වා යළි රක්ෂිත බන්ධනාගාර කරනු ලැබුවා.",
       "URL": "https://www.hirunews.lk/248127/සම්පායෝ-නඩුවේ-පොලීසියේ-කරුණු-පරස්පර-බව-නීතිපති-දෙපාර්තමේන්තුව-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2513"
}