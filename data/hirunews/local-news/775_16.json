{
       "Source": "hirunews",
       "Timestamp": "Thursday, 27 October 2022 - 12:54",
       "Headline": "ආණ්ඩුක්‍රම ව්‍යවස්ථා සභාවේ පත් කිරීම් පිළිබඳ නීති සංගමයෙන් නිවේදනයක්",
       "News Content": "ආණ්ඩුක්‍රම ව්‍යවස්ථා සභාවට කරන සියලුම පත් කිරීම් මහජන විශ්වාසය ඇතිවන ආකාරයෙන් කළ යුතු බව ශ්‍රී ලංකා නීතිඥ සංගමය පවසනවා.\nනිවේදනයක් නිකුත් කරමින් ජනාධිපතිවරයා, අග්‍රාමාත්‍යවරයා, කතානායකවරයා, විපක්ෂ නායකවරයා සහ පාර්ලිමේන්තුව නියෝජනය කරන සියලුම දේශපාලන පක්ෂවලින් එම සංගමය ඉල්ලා සිටින්නේ පක්ෂග්‍රාහීත්වයෙන් තොරව එම සභාවට නාම යෝජනා ඉදිරිපත් කළ යුතු බවයි.\nඑමෙන්ම, නිල බලයෙන් පත් නොවන සාමාජිකයින් නම් කිරීමේදී පත්වීම් විනිවිදභාවයෙන් සහ විවෘතව කිරීමට වග බලා ගැනීමත් පත් කරන නියෝජිතයින් මහජනතාවට පිලිගත හැකි සහ කීර්තිමත් සහිත පුද්ගලයින් වීමත් වැදගත් බව ශ්‍රී ලංකා නීතිඥ සංගමය නිකුත් කළ නිවේදනයේ සඳහන්.\nඑම සංගමය පෙන්වා දෙන්නේ ආණ්ඩුක්‍රම ව්‍යවස්ථා සභාව සංස්ථාපනය කිරීමෙන් පසු ස්වාධීන කොමිෂන් සභාවල සහ අනෙකුත් ආයතනවල සභාපතිවරුන් සහ සාමාජිකයන් නම් කිරීමේ ක්‍රමවේදය ද විනිවිදභාවය සහිතව කළ යුතු බවයි.\nස්වාධීන කොමිෂන් සභා කෙරෙහි මහජන විශ්වාසය ඇති වන අයුරින් ක්‍රියා කළ සභාපතිවරුන් සහ සාමාජිකයින් ඉවත් කිරීම සඳහා 21 වන ව්‍යවස්ථා සංශෝධනය බලාත්මක කිරීම, නිදහසට කරුණක් ලෙස යොදා නොගන්නා ලෙසට ද නීතිඥ සංගමය ඉල්ලා සිටිනවා.\nඑමෙන්ම, ශ්‍රී ලංකාව තුල ශක්තිමත් ස්වාධීන ආයතන ඇති කිරීමේ ගැටලුව විසඳීමට 21 වන ආණ්ඩුක්‍රම ව්‍යවස්ථා සංශෝධනය අපොහොසත් වුවහොත් එය යෝජිත දූෂණ විරෝධී නීතිය වැනි අනාගත නීති ප්‍රතිසංස්කරණ ක්‍රියාවලියට සහ මෙරට නීතියේ අධිපත්‍යයට අහිතකර බලපෑමක් ඇති කරනු ඇතැයි ද ශ්‍රී ලංකා නීතිඥ සංගමය නිකුත් කළ නිවේදනයේ සඳහන්.\nමේ අතර, අමාත්‍යාංශ කිහිපයක විෂය පත සංශෝධනය කරමින් ගැසට් පත්‍රයක් නිකුත් කර තිබෙනවා.\nඒ අනුව ආරක්ෂ අමාත්‍යාංශය යටතේ පැවති ශ්‍රී ලංකා විදුලි සංදේශ නියාමන කොමිෂන් සභාව සහ අනුබද්ධිත ආයතන, තාක්ෂණ අමාත්‍යාංශය යටතට පත්වනු ඇති.\nඑමෙන්ම, කෘෂිකර්ම අමාත්‍යාංශය යටතේ පැවති ලංකා පොස්පේඩ් සමාගම එම අමාත්‍යාංශයෙන් ඉවත් කර කර්මාන්ත අමාත්‍යාංශය යටතට පත් කර තිබෙනවා.\nමීට අමතරව මුදල්, ආර්ථික ස්ථායිකරණ හා ජාතික ප්‍රතිපත්ති අමාත්‍යාංශය යටතේ පැවති සමාගම් රෙජිස්ටාර් දෙපාර්තමේන්තුව ද එම අමාත්‍යාංශයෙන් ඉවත්කර කර්මාන්ත අමාත්‍යාංශය යටතට පත් කිරීමටයි පියවර ගෙන ඇත්තේ.",
       "URL": "https://www.hirunews.lk/318946/ආණ්ඩුක්‍රම-ව්‍යවස්ථා-සභාවේ-පත්-කිරීම්-පිළිබඳ-නීති-සංගමයෙන්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=775"
}