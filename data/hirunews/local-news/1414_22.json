{
       "Source": "hirunews",
       "Timestamp": "Wednesday, 19 January 2022 - 14:16",
       "Headline": "අපේ රටේ අපේ දෙයින් දිවි දිනූ ව්‍යවසායකයා (වීඩියෝ)",
       "News Content": "ශ්‍රී ලංකාව කියන්නේ නව නිර්මාණකරුවන්ගේ තෝතැන්නක්.\nවිවිධ වූ හැකියාවන්ගෙන් සන්නද්ධව ඔවුන් සොයා ගන්නා නව නිර්මාණවලින් රටේ නිෂ්පාදන ක්‍රියාවලියටත් එක් කරන්නේ සැලකියයුතු දායකත්වයක්.\nඑවන් නව සොයා ගැනීමක් තුළින් දේශීය රැකියා වෙළෙඳපොළ ජයගත් පුද්ගලයෙකු පිළිබඳ අපට වාර්තා වුණේ කරුවලගස්වැව ප්‍රදේශයෙන්.\nඉවතලන ද්‍රව්‍යවලින් සහ අවට පරිසරයෙන් සොයා ගන්නා ලද ද්‍රව්‍ය අධාරයෙන් කඩදාසි නිෂ්පාදනය කර මෙරට නිෂ්පාදන ක්‍රියාවලියට දායකවන මෙම කුඩා පරිමාණ කර්මාන්ත ශාලාව පිහිටා තිබෙන්නේ කරුවලගස්වැව ප්‍රාදේශීය ලේකම් කොට්ඨාසයේ අලුත්ගම ප්‍රදේශයේ.\nවසර 2012 දි පමණ ඇරඹුණු කර්මාන්තශාලාවෙන් දේශීය පරිභෝජනය මුල් කරගෙන කඩදාසි නිෂ්පාදනය කෙරෙනවා.\nඒ සඳහා අක්‍රමණශීලි ශාඛයක් වන අලිමානා සහ,කෙසෙල්, ඉලුක්වර්ග, අලි වසුරු, ජපන් ජබර ආදී ස්වභාවික ද්‍රව්‍ය උපයෝගී කර ගැනීම විශේෂත්වයක්.\nඅලෙවිය සඳහා කඩදාසි සැකසීම පුළුල් නිෂ්පාදන ක්‍රියාවලියක් ඔස්සේ සිදු කරන්නේ මෙලෙසින්.\nමෙම කර්මාන්තශාලාව මඟින් 30කට ආසන්න සංඛ්‍යාවක් සෘජු හා වක්‍ර රැකියා ගම්වාසීන්ට ලැබීම ද තවත් විශේෂත්වයක්.\nකර්මාන්තශාලාවෙන් ඉවතලන කඩදාසි උපයෝගී කරගනිමින් ස්වර්ණාභරණ ඇසුරුම් පෙට්ටි, බෑග්, ෆයිල් කවර,ආදී විසිතුරු භාණ්ඩ නිෂ්පාදනය සඳහා ද මෙම පිරිස යොමු වී ඇත්තේ සකසුරුවම කදිමට අවබෝධ කර ගනිමින්.\nමේ සඳහා රාජ්‍ය මැදිහත්වීමක් සැපයෙන්නේ නම් වඩාත් පුළුල් ලෙස සිය නිෂ්පාදන වෙළෙඳපොළට සැපයීමට හැකි බවයි මෙහි කළමනාකරු පවසන්නේ.",
       "URL": "https://www.hirunews.lk/294454/අපේ-රටේ-අපේ-දෙයින්-දිවි-දිනූ-ව්‍යවසායකයා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1414"
}