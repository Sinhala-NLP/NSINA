{
       "Source": "hirunews",
       "Timestamp": "Saturday, 19 November 2016 - 19:52",
       "Headline": "ලිඛිත අවසර නොමැතිව ග්‍රෙගරි වැවේ ප්‍රතිසංස්කරණ තවමත්",
       "News Content": "හිරු සී.අයි.ඒ හරහා ඊයේ අප හෙළිකළේ සංවර්ධන කටයුතු සඳහා බව පවසමින් නුවරඑළිය ග්‍රෙගරි වැව එකවර හිස් කිරීම හේතුවෙන් ලක්ෂ ගණනක මසුන් නිකරුණේ මියගොස් තිබු ආකාරයයි.\nඅප කළ ගවේෂණයේදී මේවන විටත් ග්‍රෙගරි වැව ආශ්‍රිතව සිදුවන මෙම ක්‍රියාකාරකම් සඳහා මධ්‍යම පරිසර අධිකාරියේ ලිඛිත අවසරයක් තවමත් ගෙන නොමැති බව හෙළිවුණා.\nපාරිසරික වශයෙන් සංවේදී කලාපයක මධ්‍යම පරිසර අධිකාරියේ ලිඛිත අවසරයකින් තොරව මෙලෙස යන්ත්‍රසූත්‍ර යොදවා ඇත්තේ කාගේ කට වචනයකටද ?\nඑසේම ග්‍රෙගරි වැව ආශ්‍රිතව සිදුවන මෙම සංවර්ධන කටයුතු හරහා දැනට බලපැවැත්වෙන 2007 මාර්තු මස 5 වැනි දින නිකුත් කරන ලද ගැසට් පත්‍රයේ කොන්දේසිද මේවන විට අමු අමුවේ උල්ලංඝණය කරනා බවයි අප කළ ගවේෂණයේදී හෙළිවුයේ.\nගැසට් පත්‍රයේ සඳහන් ආකාරයට ග්‍රෙගරි වැව ආශ්‍රිතව අවසරලත් භාවිතයන් ක්‍රියාත්මක කිරීම සඳහා කොන්දේසි මාලාවක් ඉදිරිපත් කර තිබෙනවා.\nඑහි එක් කොන්දේසියක් වන්නේ යම් ව්‍යාපෘතියක් ක්‍රියාත්මක කිරීමේදී එහි සැලැස්ම අදාළ ව්‍යාපෘති භූමිය තුළ නිසි ලෙස ස්ථාපිත කර නඩත්තු කළ යුතු බවයි.\nමධ්‍යම පරිසර අධිකාරියේ ලිඛිත අවසරයක් ලැබීමටත් මත්තෙන් නුවරඑළියේ හදවත බඳු සුන්දර ග්‍රෙගරි වැව මුළුමණින්ම හිස් කරමින් ලහි ලහියේ සිදුකරනා මේ ක්‍රියාකාරකම් සිදුවන්නේ කාගේ වුවමනාවටද?\nමුදලට ලොබව ජාතියේ අනාගතය වැනසීමට මේ අඳබාලයන්ට තවදුරටත් ඉඩ දෙනවාද?\nබලධාරීන්ගේ නෙත් විවර වන තුරු හිරු සී.අයි.ඒ අවදියෙන්.",
       "URL": "https://www.hirunews.lk/147903/ලිඛිත-අවසර-නොමැතිව-ග්‍රෙගරි-වැවේ-ප්‍රතිසංස්කරණ-තවමත්",
       "Category": "Local News",
       "Parent URL": "https://www.hirunews.lk/local-news.php?pageID=4788"
}