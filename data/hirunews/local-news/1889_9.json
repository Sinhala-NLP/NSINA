{
       "Source": "hirunews",
       "Timestamp": "Saturday, 12 June 2021 - 15:10",
       "Headline": "කොවිෂීල්ඩ් එන්නත් මාත්‍රා අතර පරතරය ගැන කලබල නොවන්නැයි ඉන්දියාව කියයි",
       "News Content": "ඔක්ස්ෆර්ඩ් ඇස්ට්‍රාසෙනෙකා කොවිෂීල්ඩ් එන්නත් මාත්‍රා අතර පරතරය කඩිනමින් වෙනස් කිරීමේ අවශ්‍යතාවක් නැතැයි ඉන්දීය රජයේ එන්නත්කරණය පිළිබඳ තාක්ෂණික උපදේශක කමිටුවේ වෛද්‍ය වී.කේ.පෝල් පවසනවා.\nකොවිෂීල්ඩ් එන්නත් මාත්‍රා අතර, පරතරය මාස තුන හතරක් දක්වා දිගු කිරීම පිලිබඳව එන්.ඩී.ටී.වී. පුවත් සේවාව ඇමෙරිකානු වසංගත රෝග විද්‍යා ප්‍රධානී වෛද්‍ය අන්තනී පවුචිගෙන් සිදුකළ විමසීමකදී පවසා තිබුණේ එලෙස පරතරය දිගු කිරීම වෙනත් ප්‍රභේදවලට ගොදුරු වීමේ අවදානම ඉහළ නැංවිය හැකි බවයි.\nකෙසේ නමුත්, ඊට පිළිතුරු දෙමින් වෛද්‍ය වී.කේ.පෝල් සඳහන් කළේ කොවිෂීල්ඩ් එන්නතෙහි මාත්‍රා අතර පරතරය පිළිබඳ උපකල්පනයන් සමබරතාවකින් යුක්ත විය යුතු බවයි.\nඑක් එන්නත් මාත්‍රාවක් ලැබූ අයගේ අවදානමට වඩා පළමු මාත්‍රාව වැඩි පිරිසකට ලබාදීමෙන් කොරෝනා ආසාදනය වීමේ අවදානම අවම කළ හැකි බව ඔහුගේ අදහසයි.\nමේ අතර ඉන්දීය සෞඛ්‍ය අමාත්‍ය වෛද්‍ය හර්ෂ් වර්ධන් ට්විටර් පණිවුඩයක් නිකුත් කරමින් සඳහන් කළේ ඉන්දියාවේ කොවිෂීල්ඩ් මාත්‍රාව අතර පරතරය ඉහළ නැංවීමේ තීරණය විද්‍යාත්මක අධ්‍යයනයන් මත පදනම් වූවක් බවයි.",
       "URL": "https://www.hirunews.lk/274113/කොවිෂීල්ඩ්-එන්නත්-මාත්‍රා-අතර-පරතරය-ගැන-කලබල-නොවන්නැයි-ඉන්දියාව-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1889"
}