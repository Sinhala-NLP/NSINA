{
       "Source": "hirunews",
       "Timestamp": "Wednesday, 24 May 2017 - 15:13",
       "Headline": "කාලගුණයෙන් විශේෂ නිවේදනයක්",
       "News Content": "දිවයින වටා වන මුහුදු ප්‍රදේශලව වැසි සහ සුළං තත්වයේ වර්ධනයක් අපේක්ෂා කරන බව කාලගුණ විද්‍යා දෙපාර්තමේන්තුව පවසනවා.\nඅද පස්වරු 2 ට විශේෂ කාලගුණ නිවේදනයක් නිකුත් කරමින් ඔවුන් සඳහන් කළේ නිරිතදිග මෝසම් කාලගුණික තත්වය දිවයින හරහා සහ දිවයින වටා ක්‍රමයෙන් ස්ථාපිත වෙමින් පවතින බවයි.\nමේ හේතුවෙන් මන්නාරම සිට කොළඹ / ගාල්ල සහ හම්බන්තොට හරහා පොතුවිල් දක්වා වන ගැඹුරු සහ නොගැඹුරු මුහුදු ප්‍රදේශවල විටින් විට පැයට කිලෝමීටර් 60 ත් 70 ත් පමණ දක්වා වන තද සුළං ඇතිවිය හැකියි.\nසුළං ඇතිවන විට එම මුහුදු ප්‍රදේශ විටින් විට ඉතා රලු වන බවයි කාලගුණ විද්‍යා දෙපාර්තමේන්තුව සඳහන් කළේ.\nඑමෙන්ම එම මුහුදු ප්‍රදේශවල තද වැසි ද බලාපොරාත්තු විය හැකියි.\nසෙසු මුහුදු ප්‍රදේශවල සුළගේ වේගය විටින් විට පැයට කිලෝමීටර් 50 ත් 60 ත් දක්වා වැඩි විය හැකි බැවින් එම මුහුදු ප්‍රදේශ ද විටින් විට රලු වනවා.\nමේ පිලිබඳ විමසිලිමත් වන ලෙසටයි කාලගුණ විද්‍යා දෙපාර්තමේන්තුව ධීවර සහ නාවික ප්‍රජාවට දැනුම් දෙන්නේ.",
       "URL": "https://www.hirunews.lk/162067/කාලගුණයෙන්-විශේෂ-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=4501"
}