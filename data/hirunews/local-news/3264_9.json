{
       "Source": "hirunews",
       "Timestamp": "Friday, 05 July 2019 - 20:03",
       "Headline": "වී ගබඩා කිරීම නිසා මත්තල දේපළවලට අලාභ හානි සිදුව ඇතැයි හෙළිවෙයි",
       "News Content": "මත්තල ගුවන්තොටුපල පරිශ්‍රයේ වී ගබඩා කිරීම සම්බන්ධයෙන් එවක ශ්‍රී ලංකන් ගුවන් සමාගමේ සභපති ලෙස කටයුතු කළ අජිත් ඩයස් මහතා ජනාධිපති කොමිෂන් සභාව හමුවට කැඳවීමට රජයේ ආයතනවල සිදුවී ඇතැයි සැලකෙන දූෂණ වංචා සෙවීමට පත් කර ඇති ජනාධිපති කොමිෂන්\nසභාව තීරණය කර තිබෙනවා.\nකොමිෂන් සභාවේ නිලධාරීන් සිදු කළ නිරීක්ෂණයකදී අනාවරණය වී ඇත්තේ වී ගබඩා කිරීමෙන් ගුවන්තොටුපලේ දේපලවලට දැඩි හානි සිදුව ඇති බවයි.\nවත්මන් රජය බලයට පත් වීමෙන් පසුව 2015 සැප්තැම්බර් මාසයේදී මත්තල ගුවන්තොටුපල පරිශ්‍රයේ ගොඩනැගිලි කිහිපයක වී ගබඩා කිරීමට පියවර ගත්තා.\nඑම කාර්යය මාස කිහිපයකට සීමා වූ අතර මෙලෙස වී ගබඩා කිරීමට එරෙහිව විවිධ විරෝධතාද පැවැත්වුණා.\nමේ අතරල 2015 සිට 2018 දක්වා කාලය තුල රජයේ ආයතනවල සිදුවී ඇතැයි සැලකෙන දුෂණ වංචා සෙවිමට පත් කළ ජනාධිපති කොමිෂන් සභාවට මත්තල ගුවන්තොටුපල සුරැකීමේ සංවිධානය විසින් පැමිණිල්ලක් ඉදිරිපත් කරමින් සඳහන් කර ඇත්තේ වී ගබඩා කිරීමෙන් ගුවන් තොටුපලේ දේපල වලට හානි සිදුව ඇති බවටයි.\nමේ සම්බන්ධයෙන් කොමිෂන් සභාවේ පොලිස් ඒකකයේ නිලධාරීන් පිරිසක් පසුගියදා මත්තල ගුවන් තොටුපොළේ නිරීක්ෂණ චාරිකාවක නිරත වී ඇති අතර එහිදී අනාවරණය වී ඇත්තේ වී ගබඩා කිරීමෙන් ගුවන් තොටුපලේ භාණ්ඩ සහ විදුලි උපකරණ වලට දැඩි හානි සිදුව ඇති බවයි.\nවී ගබඩා කළ ගොඩනැගිලි වල වායුසමන යන්ත්‍ර ගලවා ඉවත් කර ඇති අතර ඒවා නැවත සවිකිරීමට රුපියල් ලක්ෂ 11 ට අධික මුදලක් වැය වන බවද, මීයන් වැනි සතුන් විදුලි රැහැන් වලට දැඩි හානි සිදුකිරීම නිසා ධාවන පථයේ ආලෝක සංඥා පද්ධතියද ක්‍රියාවිරහිත වී ඇති බවටද අනාවරණ වී තිබෙනවා.\nමේ අතර කටුනායක ගුවන් තොටුපලේ පාලන සහ සැපයුම් කළමනාකාර වරයා ජනාධිපති කොමිෂන් සභාව හමුවට අද කැඳවා තිබුණේ මේ සම්බන්ධයෙන් සාක්ෂි සටහන් කර ගැනීමටයි.\nකොමිසම හමුවේ සාක්ෂි දෙමින් ඔහු ප්‍රකාශ කර ඇත්තේ ශ්‍රී ලංකන් ගුවන් සමාගමේ එවක සභාපති අජිත් ඩයස් මහතාගේ නියෝගයකට අනුව ගුවන්තොටුපලේ වී ගබඩා කිරීමට අවසර ලබා දුන් බවයි.\nඒ අනුව මීළඟට අජිත් ඩයස් මහතා කොමිසම හමුවට කැඳවීමට නියමිත අතර ඔහු මේ වනවිට විදෙස් ගතව සිටින බව කොමිසමේ ප්‍රකාශකයෙකු හිරු ප්‍රවෘත්ති වෙත ප්‍රකාශ කළා.",
       "URL": "https://www.hirunews.lk/219732/වී-ගබඩා-කිරීම-නිසා-මත්තල-දේපළවලට-අලාභ-හානි-සිදුව-ඇතැයි-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=3264"
}