{
       "Source": "hirunews",
       "Timestamp": "Tuesday, 11 April 2017 - 8:01",
       "Headline": "මව උණු වතුරෙන් පිළිස්සූ දියණියක් අත්අඩංගුවට",
       "News Content": "මවට උණු වතුර දමා වධ හිංසා පැමිණ වූ උපාධිධාරී දියණියක් ගම්පහ - පල්ලෙවෙල - කොටලන්ද ප්‍රදේශයේ දී අත්අඩංගුවට ගෙන තිබෙනවා.\nපොලීසිය සඳහන් කළේ මුළුතැන්ගෙයි පිසෙමින් තිබූ බත් හැලියේ උණු වතුර ඉසීමෙන් ඇයට මෙලෙස වධ හිංසා පමුණුවා ඇති බවයි.\n73 හැවිරිදි වියේ පසුවූ මෙම මව විශ්‍රාමික ගුරුවරියක්.\nමේ වන විට ඇය වතුපිටිවල රෝහලේ ප්‍රතිකාර ලබමින් සිටිනවා.\nසිද්ධිය සම්බන්ධයෙන් පොලීසිය සැකකාර දියණිය අත්අඩංගුවට ගැනීම සඳහා ගිය අවස්ථාවේදී නිවසෙහි දොරගුළුලාගෙන සිටීම නිසා එය ව්‍යර්ථ වී ඇති බව සදහන්.\nපසුව නැවත ඇය අත්අඩංගුවට ගැනීම සඳහා පොලීසිය නිවස වෙත පැමිණි අවස්ථාවේදී ඇගේ සොහොයුරා, ඔවුන්ගේ පියා කාමරයක සිර කොට අත්අඩංගුවට ගැනීම සිදුනොකරන ලෙසට පොලීසියට දැනුම් දී තිබෙනවා.\nපුත්‍රයා තියුණු ආයුධයක් ගෙන තම පියා ප්‍රාණ ඇපකරුවෙකු ලෙසට පත් කරගෙන සිටි බවයි පොලීසිය සඳහන් කළේ.\nඔහු නීති සිසුවෙකු වන අතර, පසුව පොලීසිය දෙදෙනාම අත්අඩංගුවට ගෙන අධිකරණයට ඉදිරිපත් කිරීමෙන් අනතුරුව මේ මස 24 වන දා දක්වා රක්ෂිත බන්ධනාගාර ගත කර තිබෙනවා.",
       "URL": "https://www.hirunews.lk/158952/මව-උණු-වතුරෙන්-පිළිස්සූ-දියණියක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4569"
}