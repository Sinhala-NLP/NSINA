{
       "Source": "hirunews",
       "Timestamp": "Thursday, 03 November 2022 - 17:43",
       "Headline": "පාකිස්ථාන හිටපු අගමැති ඉම්රාන් ඛාන්ට වෙඩි ප්‍රහාරයක්",
       "News Content": "පාකිස්ථාන හිටපු අග්‍රාමාත්‍ය ඉම්රාන් ඛාන්ට වෙඩි ප්‍රහාරයක් එල්ලවී තිබෙනවා. ඉන් ඔහුගේ පාදයකට තුවාල සිදුවී ඇති බවයි විදෙස් මාධ්‍ය වාර්තා කළේ.\nගුජ්රන්වාලා ප්‍රදේශයේ පැවති රැලියක් අතරතුර මෙම වෙඩි තැබීම සිදුව ඇතැයි සඳහන්.\nඛාන්ගේ පකිස්ථාන ටෙහ්රීක්-ඊ-ඉන්සාෆ් පක්ෂයේ නිලධාරියෙකු වන අසාර් මෂ්වානි, ප්‍රකාශ කළේ ඉම්රාන් ඛාන්ගේ පාදයකට වෙඩි වැදී තිබුණ ද බරපතල තත්වයක් නොමැති බවයි.\nතුවාල ලැබූ හිටපු අගමැතිවරයා ලාහෝර්හි රෝහලකට රැගෙනගොස් තිබෙනවා. මෙම වෙඩි තැබීමෙන් තවත් කිහිප දෙනෙකු තුවාල ලබා ඇති බව සඳහන්.\nවෙඩි තැබීමට සම්බන්ධ සියලු දෙනා ළඟදීම නීතිය හමුවට පමුණුවන බවයි පාකිස්ථාන ඇමතිවරයෙකු අවධාරණය කළේ.\nමේ අතර ඇතැම් වාර්තාවලට අනුව වෙඩි තැබීමට සම්බන්ධ පුද්ගලයා අත්අඩංගුවට ගෙන ඇතැයි ද විදෙස් මාධ්‍ය ප්‍රකාශ කර තිබෙනවා.\nකඩිනමින් මැතිවරණයක් ඉල්ලා ඉස්ලාමාබාද් අගනුවරට විරෝධතා පා ගමනක නිරත වෙමින් සිටියදී ඉම්රාන් ඛාන්ට මෙම වෙඩි ප්‍රහාරය එල්ලවී තිබෙනවා.\nඑම ස්ථානයේදීම පොලිසිය විසින් අත්අඩංගුවට ගත් තුවක්කුකරුගේ අනන්‍යතාව අනාවරණය වී නොමැති අතර ප්‍රහාරයේ වගකීම ද කිසිදු කණ්ඩායමක් භාරගෙන නැහැ.\nසිද්ධිය හෙළා දකිමින් අගමැති Shehbaz Sharif නිවේදනයක් නිකුත් කරමින් බලධාරීන්ගෙන් ඉල්ලා සිටියේ වහාම මෙම සිදුවීම පිළිබඳ පරීක්ෂණයක් ආරම්භ කරන ලෙසයි.\nමෙම විරෝධතාව ලාහෝර් නුවරින් ආරම්භ වී ඉස්ලාමාබාද් නුවර දක්වා ගමන් කරමින් ඇති අතර ඉම්රාන් ඛාන් ට්‍රක් රථයක රැදී සිටියදී ඔහුගේ අධාරකරුවෙකු ලෙස පෙනී සිටි පුද්ගලයෙකු වෙඩි ප්‍රහාරය එල්ල කර ඇති බව විදෙස් මාධ්‍ය වාර්තා කළා.",
       "URL": "https://www.hirunews.lk/319541/පාකිස්ථාන-හිටපු-අගමැති-ඉම්රාන්-ඛාන්ට-වෙඩි-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=759"
}