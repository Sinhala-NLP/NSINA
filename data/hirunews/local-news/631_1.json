{
       "Source": "hirunews",
       "Timestamp": "Sunday, 01 January 2023 - 13:30",
       "Headline": "දිවයින පුරා ජනතාව නව වසර පිළිගනී (වීඩියෝ)",
       "News Content": "ජාති සහ ආගම් භේදයකින් තොරව දිවයින පුරා සියලුම ජනතාව සිය ආගමික ස්ථාන වෙත ගොස් අද (01) නව වසර පිළිගත් බව හිරු වාර්තාකරුවන් සඳහන් කළා.\nඅනුරාධපුරය අටමස්ථානය, ශ්‍රී දළඳා මාලිගාව, කතරගම කිරිවෙහෙර, ඇතුළු දිවයින පුරා ආගමික ස්ථාන වෙත අද අලුයම් කාලයේ සිට ජනතාව පැමිණි බවයි අප වාර්තාකරුවන් සඳහන් කළේ.\nමහනුවර ජනතාව නව වසර උදාව ශ්‍රී දළදා මාළිඟාව කේන්ද්‍ර කරගනිමින් ආගමික වතාවත්වලට මුල්තැන දෙමින් ආරම්භ කළ බවයි හිරු මහනුවර ප්‍රාදේශීය වාර්තාකරු කමල් සුරවීර කියා සිටියේ.\nකතරගම ප්‍රදේශයේ ජනතාවද කිරිවෙහෙර පුදබිම මූලික කරගනිමින් නව වසර ආරම්භය සමරන ආකාරයක් දක්නට ලැබුණු බවයි කතරගම ප්‍රාදේශීය වාර්තාකරු නිමලසේන දේවප්‍රිය සඳහන් කළේ.\nමීගමුව, හලාවත, හැටන්, ආදී ප්‍රදේශ ඇතුළු දිවයින පුරා කිතුනු බැතිමතුන් ද ඊයේ මධ්‍යම රාත්‍රියේ දේවස්ථානවලට පැමිණ නව වසර පිළිගැනීම සඳහා දේව මෙහෙයන් සඳහා සහභාගි වී තිබෙනවා.\nදිවයින පුරා සිටින මුස්ලිම් ජනයා සහ හින්දු ජනාතාවද ආගමික වතාවත්වලට මුල්තැන දෙමින් නව වසර පිළිගැනීමට එක්වූ බවයි අප වාර්තාකරුවන් වැඩිදුරටත් සඳහන් කළේ.",
       "URL": "https://www.hirunews.lk/324008/දිවයින-පුරා-ජනතාව-නව-වසර-පිළිගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=631"
}