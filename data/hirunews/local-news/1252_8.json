{
       "Source": "hirunews",
       "Timestamp": "Sunday, 03 April 2022 - 19:40",
       "Headline": "සමාජ මාධ්‍ය අවහිරය ඉවතට (වීඩියෝ)",
       "News Content": "සමාජ මාධ්‍යයට පිවිසීමට පැවති අවහිරතාව මේ වනවිට ඉවත් කර තිබෙනවා.\nතාක්ෂණ අමාත්‍යාංශයේ ලේකම් ජයන්ත සිල්වා ප්‍රකාශ කලේ අද පස්වරු 3.30 සිට එම අවහිරතාවන් ඉවත් කළ බවයි.\nයූ ටියුබ්, ෆේස්බුක්, වට්ස්ඇප්, ට්විටර්, ඉන්ස්ටර්ග්‍රෑම් ඇතුළු සමාජ මාධ්‍ය පරිහරණයට ඊයේ රාත්‍රියේ සිට බාධා ඇතිව තිබුණා.\nආරක්ෂක අමාත්‍යාංශය කළ ඉල්ලීමක් අනුවයි, සමාජ මාධ්‍ය ක්‍රියාකාරිත්වය තාවකාලිකව අත්හිටුවීමට තාක්ෂණ අමාත්‍යාංශය පියවර ගනු ලැබුවේ.\nමේ අතර තරුණ සහ ක්‍රීඩා අමාත්‍යවරයා මෙන්ම ඩිජිටල් තාක්ෂණ හා ව්‍යවසාය සංවර්ධන රාජ්‍ය අමාත්‍යවරයා ද වන නාමල් රාජපක්ෂ ට්විටර් සටහනක් තබමින් ප්‍රකාශ කළේ සමාජ මාධ්‍ය අවහිර කළද, තමා සේම බොහෝ පිරිස් වී පී එන් මගින් සමාජ මාධ්‍ය වෙත පිවිසෙන බවයි.\nඑම නිසා එවැනි තහනම් කිරීම් සම්පූර්ණයෙන්ම නිෂ්ඵල බවටයි ඔහු එම සටහනේ දක්වා තිබුණේ.\nඑසේම, ශ්‍රී ලංකා පොදුජන පෙරමුණේ පාර්ලිමේන්තු මන්ත්‍රී මහාචාර්ය චරිත හේරත් ද ට්විටර් සටහනක් තබමින් සඳහන් කළේ මෙම දරුණු අවස්ථාවේ මෙම මතභේදාත්මක කාලය තුල සමාජ මාධ්‍ය අවහිර කිරීම පිලිගත නොහැකි විහිළුවක් බවයි.\nමේ අතර, තොරතුරු සහ සන්නිවේදන තාක්ෂණ නියෝජිත ආයතනයේ සභාපති ඕෂධ සේනානායක අද පෙරවරුවේ සිය ධුරයෙන් ඉල්ලා අස්වූ අතර, පෞද්ගලික හේතුවක් මත තමන් ධුරයෙන් ඉල්ලා අස්වන බවයි ඔහු සඳහන් කර තිබුණේ.\nඑමෙන්ම, ශ්‍රී ලංකා නීතිඥ සංගමය ද සමාජ මාධ්‍ය අවහිර කිරීම සම්බන්ධයෙන් අද නිවේදනයක් නිකුත් කළා.\nසමාජ මාධ්‍යය අවහිර කිරීමට ගෙන ඇති තීරණය සම්බන්ධයෙන් අමාත්‍යවරුන් පිරිසක් ද විරෝධය පළ කර ඇති බව පෙන්වා දෙන නීතිඥ සංගමය අවධාරණය කරන්නේ වර්තමානයේ මෙවැනි සමාජ මාධ්‍ය තහනමක් පැනවීම රූපවාහිනි නාලිකාවක් හෝ පුවත්පතක් වසා දැමීම හා සමාන බවයි.\nඑමෙන්ම, ගුවන්විදුලි, රූපවාහිනි සහ මුද්‍රිත මාධ්‍යසේම, සමාජ මාධ්‍යය ද භාෂණයේ සහ ප්‍රකාශනයේ නිදහස සඳහා වැදගත් අංගයක් බව ඔවුන් පෙන්වා දෙනවා.\nමෙම සමාජ මාධ්‍ය තහනම ආණ්ඩුක්‍රම ව්‍යවස්ථාවෙන් සහතික කර ඇති භාෂණයේ සහ ප්‍රකාශනයේ මූලික අයිතිවාසිකම් වලක්වාලන්නක් මෙන්ම ආණ්ඩුක්‍රම ව්‍යවස්ථාවේ 10 වන වගන්තියෙන් සහතික කර ඇති සිතීමේ, හෘද සාක්ෂියේ සහ ආගමික විශ්වාසයක් දැරීමේ අයිතියට ද බලපෑම් කරන්නක් බවයි ඔවුන් නිකුත් කළ නිවේදනයේ තවදුරටත් දැක්වෙන්නේ.",
       "URL": "https://www.hirunews.lk/301115/සමාජ-මාධ්‍ය-අවහිරය-ඉවතට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1252"
}