{
       "Source": "hirunews",
       "Timestamp": "Monday, 10 August 2020 - 13:41",
       "Headline": "රාජිත, මද්දුමබණ්ඩාර, අජිත් පී. අදත් දේශපාලන පළිගැනීම් කොමිසමේ",
       "News Content": "පසුගිය රජයේ අමාත්‍යවරුන් වූ රාජිත සේනාරත්න, රංජිත් මද්දුම බණ්ඩාර සහ රාජ්‍ය අමාත්‍යවරුන් වූ අජිත් පී පෙරේරා, රංජන් රාමනායක දේශපාලන පලිගැනීම් පිළිබඳව විමර්ශනය කෙරෙන ජනාධිපති කොමිසම හමුවට අද යළිත් පැමිණියා.\nඑහි සිටින හිරු වාර්තාකරු ප්‍රකාශ කළේ උදෑසන 10ට පමණ ඔවුන් ජනපති කොමිසම හමුවට පැමිණි බවයි.\nවයඹ නාවික ආඥාපති රියර් අද්මිරාල් ඩී.කේ.පී. දසනායක විසින් ජනාධිපති කොමිසම වෙත සිදුකළ පැමිණිල්ල සම්බන්ධයෙන් සිදුකෙරෙන විමර්ශනයට අදාළව ප්‍රකාශ ලබාදීම සඳහායි ඔවුන් මෙලෙස ජනපති කොමිසම හමුවට පැමිණ ඇත්තේ.\n2008 වර්ෂයේදී තරුණයින් 11 දෙනෙකු පැහැර ගෙන ගොස් අතුරුදන් කිරීමේ සිද්ධියට අදාලව අසත්‍ය සාක්ෂි ගොනුකර තමන්ට එරෙහිව මහාධිකරණය හමුවේ නඩු පැවරූ බව ප්‍රකාශ කරමින් ඔහු කොමිසම හමුවේ පැමිණිල්ලක් ගොනුකර තිබුණා.\nපැමිණිල්ලේ වගඋත්තරකරුවන් ලෙස නම් කර තිබූ රංජිත් මද්දුමබණ්ඩාර, රාජිත සේනාරත්න, රන්ජන් රාමනායක, අජිත් පී.පෙරේරා, ඩී.එම්.ස්වාමිනාදන්, ජේ.සී.වැලිඅමුණ සහ අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂ රවී විද්‍යාලංකාරට දේශපාලන පලිගැනීම් පිළිබඳ ජනපති කොමිසම හමුවේ පෙනී සිටින ලෙස සිතාසි නිකුත් කර තිබුණේ.",
       "URL": "https://www.hirunews.lk/247504/රාජිත-මද්දුමබණ්ඩාර-අජිත්-පී-අදත්-දේශපාලන-පළිගැනීම්-කොමිසමේ",
       "Category": "Local News",
       "Parent URL": "https://www.hirunews.lk/local-news.php?pageID=2529"
}