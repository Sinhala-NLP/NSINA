{
       "Source": "hirunews",
       "Timestamp": "Sunday, 16 August 2020 - 13:04",
       "Headline": "විසිවන ව්‍යවස්ථා සංශෝධනය, මේ සතියේ රැස්වන පළමු කැබිනට්ටුවට - වසර දෙකකින් නව ව්‍යවස්ථාවක් (වීඩියෝ)",
       "News Content": "විසිවන ව්‍යවස්ථා සංශෝධනය මේ සතියේ රැස්වන නව රජයේ පළමු අමාත්‍ය මණ්ඩල හමුවට ඉදිරිපත් කිරීමට නියමිතව තිබෙනවා.\nරජයේ ආරංචි මාර්ග සඳහන් කළේ අදාළ කැබිනට් පත්‍රිකාව මේ වනවිටත් සකස් කෙරෙමින් පවතින බවයි.\nපසුගිය ජනාධිපතිවරණයේදී මෙන්ම මහ මැතිවරණයේදීද විසිවන ව්‍යවස්ථා සංශෝධනය පිළිබඳව වත්මන් පාලක පක්ෂය වන පොදුජන පෙරමුණ මහජනතාවට අදහස් ඉදිරිපත් කළා.\nඑමඟින් ඔවුන් සඳහන් කළේ 19 වන ව්‍යවස්ථා සංශෝධනය මගින් රටේ පාලන තන්ත්‍රය තුළ ඇති කර තිබෙන ව්‍යාකූලතාවන් හේතුවෙන් රාජ්‍ය පාලනය අස්ථාවර තත්වයකට පත්වන බවයි.\nඑසේම හදිසි සංශෝධන ඇතුළත් කිරීම හේතුවෙන් 19 වන ව්‍යවස්ථා සංශෝධනයේ පරස්පරතා රැසක් පවතින බවද ඔවුන් පෙන්වා දුන්නා.\nමහා සංඝ රත්නය ඇතුලූ පූජ්‍ය පක්ෂයද බොහෝ අවස්ථාවලදී ඊට පක්ෂව අදහස් පළ කළා.\nමෙවන් පසුබිමකදියි රජය සිය පළමු අමාත්‍ය මණ්ඩල  හමුවේදීම විසිවන ව්‍යවස්ථා සංශෝධනය සඳහා අනුමැතිය ලබාගැනීමට සූදානම් වන්නේ.\nරජයේ ප්‍රබල අමාත්‍යවරයෙකු හිරු ප්‍රවෘත්ති අංශය කළ විමසීමකදී සඳහන් කළේ සකස් කෙරෙමින් පවතින විසිවන ව්‍යවස්ථා සංශෝධන කෙටුම්පත මගින් 19 වන ව්‍යවස්ථා සංශෝධනය මෙන්ම 18 වන ව්‍යවස්ථා සංශෝධනයද අහෝසි කිරීමට බලාපොරොත්තු වනබවයි.\nඑමෙන්ම විධායකය සහ ව්‍යවස්ථාදායකය අතර පාලන තන්ත්‍රයේදී 19 වන ව්‍යවස්ථාව මගින් ඇතිකර තිබෙන ව්‍යාකූලතාවන් ඉවත් කිරීම කෙරෙහි අවධානය යොමුකරන බව ඔහු ප්‍රකාශ කළා.\nමෙලෙස අමාත්‍ය මණ්ඩල අනුමැතිය ලබාගන්නා විසිවන ව්‍යවස්ථා සංශෝධන කෙටුම්පත ඉන් අනතුරුව නීතිපති දෙපාර්තමේන්තුව වෙත යොමුකිරීමට නියමිතයි.\nඅදාළ පනත් කෙටුම්පත ගැසට් කිරීමට නියමිතව ඇත්තේ ඉන් පසුවයි.\nරජයේ ආරංචි මාර්ග පවසන්නේ බොහෝවිට එළඹෙන සැප්තැම්බර් මස 2 වන සතිය පමණ වනවිට පාර්ලිමේන්තුවේ අනුමැතිය සඳහා විසිවන ව්‍යවස්ථා සංශෝධනය ඉදිරිපත් කළ හැකිවනු ඇති බවයි.\nඑමෙන්ම වසර දෙකක පමණ කාලසීමාවක් තුළදී රටට ගැළපෙන නව ව්‍යවස්ථාවක් ඉදිරිපත් කිරීමට සූදානම් බවද රජය වැඩිදුරටත් පවසනවා.\nකෙසේ වෙතත් පාර්ලිමේන්තුවේ ප්‍රධාන විපක්ෂය ලෙස කටයුතු කිරීමට නියමිත සමගි ජනබලවේගය පවසන්නේ හදිසි ව්‍යවස්ථා සංශෝධනය කාලින අවශ්‍යතාවක් නොවන බවයි.\nයම් හෙයකින් එය පාර්ලිමේන්තුවට ගෙන එන්නේ නම් මහජන සංවාදයකට ලක් කළ යුතු බවද එම පක්ෂය පවසනවා.\nජනතා විමුක්ති පෙරමුණ පවසන්නේ විසිවන ව්‍යවස්ථා සංශෝධනය පූර්ණ අධ්‍යයනයක් සඳහා සමාජයේ සියලූ පාර්ශවයන් හි සංවාදයට බදුන් කළ යුතු බවයි.\nමේ අතර දෙමළ ජාතික සන්ධානය ප්‍රකාශ කළේ කිසිදු අයුරකින් 19 වන සංශෝධනය අහෝසි කිරීම සඳහා සිය පක්ෂයේ සහයෝගයක් නොලැබෙන අතර, ඉදිරි පාර්ලිමේන්තු සතියේදී ඒ පිළිබඳව පක්ෂය තුළ අභ්‍යන්තර සාකච්ඡාවක් සිදු කිරීමට බලාපොරොත්තු වන බවයි.",
       "URL": "https://www.hirunews.lk/247939/විසිවන-ව්‍යවස්ථා-සංශෝධනය-මේ-සතියේ-රැස්වන-පළමු-කැබිනට්ටුවට-වසර-දෙකකින්-නව-ව්‍යවස්ථාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2517"
}