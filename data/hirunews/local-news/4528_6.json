{
       "Source": "hirunews",
       "Timestamp": "Monday, 08 May 2017 - 8:26",
       "Headline": "මුහුදු මහා විහාරයේ ඉඩම් බලහත්කාරයෙන් අත්පත් ගැනීමක්",
       "News Content": "ඓතිහාසික පොතුවිල් මුහුදු මහා විහාරයට අයත් ඉඩම් කොටස් කිහිපයක් පිරිසක් බලහත්කාරයෙන් අත්පත් කරගෙන සිටින බවට විහාරාධිපති හිමියන් චෝදනා කරනවා.\nඋන්වහන්සේ කියා සිටියේ ඇතැම් පිරිසක් එහි වැලි ජාවාරමක ද නිරත වන බවයි.\nකාවන්තිස්ස රජු පාලන සමයේ ඉදිකර ඇති පොතුවිල් මුහුදු මහා විහාරය වැද පුදා ගැනීමට බෞද්ධයන් විශාල පිරිසක් පැමිණෙනවා.\nපුරාවිද්‍යා දෙපාර්තමේන්තුවට අයත් මෙම භූමියෙහි ඉඩම් අනවසරයෙන් අත්පත් කර ගැනීමේ සූදානම් පිළිබදව හිරු ප්‍රවෘත්ති අංශය අවස්ථා ගණනාවකදීම වාර්තා කළා.\nපසුගිය වසරේ නොවැම්බර් මස 22 වන දා එම විහාර පරිශ්‍රයට අයත් ඉඩම් කොටසක් බලහත්කාරයෙන් ප්‍රදේශවාසීන් පිරිසක් අත්පත් කර ගනිමින් සිටින බව හිරු ප්‍රවෘත්ති අංශයට වාර්තා වුණා.\nඑම ස්ථානයට ගිය විහාරවාසී හිමියන් සහ පොලීසිය ද එක්ව එහි ඉදිකිරීම් තාවකාලිකව නතර කිරීමට ද පියවර ගනු ලැබුවා.\nඑහි ඉදිකිරීම් තාවකාලිකව නතර කිරීමට පියවර ගත්තත් එහි තාවකාලික පැල්පත් කිහිපයක් ඉදිකරමින් වගා කටයුතු සිදුකිරීමට ද ප්‍රදේශවාසීන් පිරිසක් කටයුතු කර ඇත්තේ කිසිදු අවසරයකින් තොරවයි.",
       "URL": "https://www.hirunews.lk/160844/මුහුදු-මහා-විහාරයේ-ඉඩම්-බලහත්කාරයෙන්-අත්පත්-ගැනීමක්",
       "Category": "Local News",
       "Parent URL": "https://www.hirunews.lk/local-news.php?pageID=4528"
}