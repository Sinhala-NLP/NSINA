{
       "Source": "hirunews",
       "Timestamp": "Saturday, 13 February 2016 - 7:28",
       "Headline": "භික්ෂු කථිකාවත් පනත හදිසියේ සම්මත නොකල යුතු බවට තීරණයක්",
       "News Content": "යෝජිත ථේරවාදී භික්ෂු කථිකාවතට අස්ගිරි පාර්ශවය නියෝජනය කරන භික්ෂූන් වහන්සේලාගේ විරෝධය පළව තිබෙනවා.\nඒ, ඊයේ අදාළ භික්ෂු කථිකාවත පිළිබදව අස්ගිරි පාර්ශවයේ මහානායක අතිපූජ්‍ය ගලගම ශ්‍රී අත්තදස්සි මහනායක හිමියන්ගේ මූලිකත්වයෙන් පැවැති සාකච්ඡාවකදියි.\nමෙම සාකච්ඡාව මහනුවර අස්ගිරි මහා විහාරයේ පූජ්‍ය පවර උපාලි ස්වාමීන් වහන්සේ අනුස්මරණ ශාලාවේදී ඊයේ පැවැත්වුණා.\nඊට අස්ගිරි පාර්ශවය නියෝජනය කරන භික්ෂූන් වහන්සේලා රැසක් සහ නීතිඥවරුන් ද එක්ව තිබෙනවා.\nඅස්ගිරි කාරක සංඝ සභික පූජ්‍ය මැදගම ධම්මානන්ද හිමියන් මාධ්‍ය වෙත කියා සිටියේ මෙම භික්ෂු කථිකාවත මගින් ප්‍රාදේශීයව වැඩ වාසය කරන සංඝයා වහන්සේලාට විශාල ගැටළු මතුවන බවයි.\nකෙසේ වෙතත්, ථේරවාදී භික්ෂු කථිකාවත් ලියාපදිංචි කිරීමේ පනත් කෙටුම්පත පාර්ලිමේන්තුවේ තුනෙන් දෙකක බහුතරයකින් හා ජනමත විචාරණයකින් සම්මත කර ගත යුතු බවට ශ්‍රේෂ්ඨාධිකරණය පාර්ලිමේන්තුවට දැනුම්දී තිබුණා.\nකථානායකවරයා පසුගිය දා කියා සිටියේ අදාළ පනත් කෙටුම්පතේ ඇතැම් වගන්ති ව්‍යවස්ථාවට පටහැනි බවට ද ශ්‍රේෂ්ඨාධිකරණය දන්වා ඇති බවයි.\nව්‍යවස්ථාවට අනුකූල නොමැති කොටස් ඉවත් කරන්නේ නම් සාමාන්‍ය බහුතර බලයකින් මෙම පනත් කෙටුම්පත සම්මත කරගැනීමට හැකි බව ශ්‍රේෂ්ඨාධිකරණ තීන්දුවේ වැඩිදුරටත් සඳහන්.",
       "URL": "https://www.hirunews.lk/126124/භික්ෂු-කථිකාවත්-පනත-හදිසියේ-සම්මත-නොකල-යුතු-බවට-තීරණයක්",
       "Category": "Local News",
       "Parent URL": "https://www.hirunews.lk/local-news.php?pageID=5171"
}