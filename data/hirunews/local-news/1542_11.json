{
       "Source": "hirunews",
       "Timestamp": "Tuesday, 23 November 2021 - 19:27",
       "Headline": "පලිබෝධනාශක රෙජිස්ට්‍රාර්වරයා අමාත්‍යාංශයේම වෙනත් තනතුරකට (වීඩියෝ)",
       "News Content": "පළිබෝධනාශක රෙජිස්ට්‍රාර් ධූරයෙන් ඉවත් කළ ආචාර්ය ජේ.ඒ. සුමිත් කෘෂිකර්ම අමාත්‍යංශයේ වෙනත් තනතුරකට පත් කර අදාළ සිද්ධිය සම්බන්ධයෙන් විමර්ශනයක් ආරම්භ කරන බව කෘෂිකර්ම අමාත්‍ය මහින්දානන්ද අලුත්ගමගේ පවසනවා.\nඅමාත්‍යවරයා හිරු ප්‍රවෘත්ති අංශයට කියා සිටියේ වැඩබලන පළිබෝධනාශක රෙජිස්ට්‍රාර්වරයෙකු පත් කිරීම සඳහා කෘෂිකර්ම ලේකම්වරයාට උපදෙස් ලබා දී ඇති බවයි.\nඑමෙන්ම පලිබෝධනාශක සහ දිලීරනාශක සම්බන්ධයෙන් සාකච්ඡා කිරීමට අද පැවති සාකච්ඡාව සඳහා ද පළිබෝධනාශක රෙජිස්ට්‍රාර් ධූරයේ කටයුතු කළ ආචාර්ය ජේ.ඒ. සුමිත් සහභාගී කර නොගත් බවද අමාත්‍යවරයා වැඩිදුරටත් ප්‍රකාශ කළා.\nපළිබෝධනාශක රෙජිස්ට්‍රාර් ධූරයේ කටයුතු කළ ආචාර්ය ජේ.ඒ. සුමිත්ව එම ධූරයෙන් ඉවත් කළේ ග්ලයිෆොසෙට් ඇතුළු පළිබෝධනාශක වර්ග 5ක තහනම ඉවත් කරමින් ගැසට් නිවේදනයක් නිකුත් කිරීම හේතුවෙන්.\nකෙසේ වෙතත් අදාළ ගැසට් නිවේදනය අහෝසි කරන බවයි කෘෂිකර්ම අමාත්‍යවරයා සදහන් කළේ.\nකෙසේ වෙතත් අද පෙරවරුවේ අප කළ විමසුමකදී පළිබෝධනාශක රෙජිස්ට්‍රාර් ආචාර්ය ජේ.ඒ. සුමිත් සඳහන් කළේ නීති කෙටුම්පත් දෙපාර්තමේන්තුවේ අනුමැතිය ලැබීමෙන් අනතුරුව එම ගැසට් නිවේදනය නිකුත් කිරීමට කටයුතු කළ බවයි.\nමේ අතර පළිබෝධනාශක රෙජිස්ට්‍රාර්වරයා එම තනතුරෙන් ඉවත් කිරිමේ තිරණයට එරෙහිව ඉදිරියේදි වෘත්තිය ක්‍රියාමාර්ග වලට එළඹෙන බව ශ්‍රි ලංකා කෘෂිකාර්මික සේවයේ කෘෂිකර්ම උපාධිධාරින්ගේ සංගමය පවසනවා.\nඑහි ලේකම් ඩී. ආර්. කාංචන හිරු ප්‍රවෘත්ති අංශයට කියා සිටියේ පළිබෝධනාශක රෙජිස්ට්‍රාර්වරයා අදාළ ගැසට් නිවේදනය නිකුත් කිරිම නිසි ක්‍රමවේදයට අනුව සිදු කර ඇති බවයි.",
       "URL": "https://www.hirunews.lk/288945/පලිබෝධනාශක-රෙජිස්ට්‍රාර්වරයා-අමාත්‍යාංශයේම-වෙනත්-තනතුරකට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1542"
}