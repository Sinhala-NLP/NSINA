{
       "Source": "hirunews",
       "Timestamp": "Monday, 26 December 2016 - 20:12",
       "Headline": "නෙවිල් ප්‍රනාන්දු රෝහලේ ශල්‍යකර්මයක් අතරතුර මියගිය බව පැවසුණු කාන්තාවගේ අවසන් කටයුතු අද",
       "News Content": "මාලඹේ නෙවිල් ප්‍රනාන්දු රෝහලේ සිදුකළ ශල්‍යකර්මයක් අතරතුර මියගිය බව පැවසුණු කාන්තාවගේ අවසන් කටයුතු අද පස්වරුවේ සිදුකෙරුණා.\nඅනතුරුව ඇගේ ඥාතීන් මාලඹේ නෙවිල් ප්‍රනාන්දු රෝහල ඉදිරිපිටට පැමිණ උද්ඝෝෂණයක්ද පැවැත්වුවා.\n35 හැවිරිදි ඉරේෂා ලක්මාලි මාළඹේ නෙවිල් ප්‍රනාන්දු රෝහලට පසුගිය 20 වැනිදා ඇතුළත් කර තිබුණේ ගර්භාෂයේ සැත්කමක් සඳහායි.\nඇගේ සැත්කම 22 වැනිදා රාත්‍රියේ ආරම්භ කර ඇති අතර ඒ, අතරතුර ඇය මියගොස් තිබෙනවා.\nමරණය සැක සහිත බවට ඉරේෂාගේ ඥාතීන් පැවසු හෙයින් ඇගේ පශ්චාත් මරණ පරීක්ෂණය සිදු කළේ ජාතික රෝහලේදී.\nඑම පරීක්ෂණයේදී හෙළි වී ඇත්තේ සැත්කම අතරතුර පෙනහළුවලට ජලය පිරීම හේතුවෙන් මෙම මරණය සිදුව ඇති බවටයි.\nඑමෙන්ම මෙම මරණය පිළිබඳව විවෘත තීන්දුවක් ලබාදීමටද කොළඹ අධිකරණ වෛද්‍යවරයා පියවරගෙන තිබුණා.\nමේ අතර මියගිය ඉරේෂාගේ අවසන් කටයුතු වෙනුවෙන් ආගමික වතාවත් දෙල්ගොඩ අහුගම්මන පිහිටි ඇගේ නිවසේදී අද පස්වරුවේ සිදුකෙරුණා.",
       "URL": "https://www.hirunews.lk/150630/නෙවිල්-ප්‍රනාන්දු-රෝහලේ-ශල්‍යකර්මයක්-අතරතුර-මියගිය-බව-පැවසුණු-කාන්තාවගේ-අවසන්-කටයුතු-අද",
       "Category": "Local News",
       "Parent URL": "https://www.hirunews.lk/local-news.php?pageID=4736"
}