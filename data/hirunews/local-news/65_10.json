{
       "Source": "hirunews",
       "Timestamp": "Tuesday, 29 August 2023 - 9:35",
       "Headline": "ගාල්ලම රැවටූ කාන්තාවගේ නිවෙසට තහනමක්  - මුදල් ඉල්ලාගෙන එන පිරිමින් බදාගෙන වීඩියෝ කරලා",
       "News Content": "ගාල්ලේ කාන්තාවක් ඉහළ ලාභාංශ දෙන බව පවසමින් ගාල්ල හා ඒ අවට පදිංචි පුද්ගලයන් විශාල පිරිසක් රවටා රුපියල් කෝටි ගණනක මුදලක් වංචා කර කට්ටි පනිමින් සිටියදී පසුගිය දා අත්අඩංගුවට ගනු ලැබුවා.\nමේ වන විට ඇප මත මුදා හැර සිටින නිරෝෂා නිශාන්ති වන ඇය පදිංචි ගාල්ල, හාලිවල, හිල්සයිඩ් වත්තේ නිවෙස නීති විරෝධී වත්කම් විමර්ශන කොට්ඨාසය විසින් තහනම් කර තිබෙනවා.\nඑම නිවෙස තහනම් කිරීමට පියවර ගෙන ඇත්තේ නීති විරෝධීව පුද්ගලයින් රවටා උපයා ගත් මුදල්වලින් ඇය විසින් ඉදිකර ඇතැයි කියනු ලබන එම නිවෙස හොර රහසේ අලෙවි කිරීමට ඇය විසින් සූදානම් වන බවට ලද තොරතුරක් නිසයි.\nවිවිධ අපරාධවලට සම්බන්ධ පුද්ගලයින් මඟින් ඇයට මුදල් ලබා දුන් අය නැවත මුදල් ඉල්ලා පැමිණෙන විට මෙම කාන්තාව ඔවුනට තර්ජනය කරන බවට ද තොරතුරු අනාවරණය වී තිබෙනවා.\nමුදල් ඉල්ලාගෙන ඇය හමුවට එන පිරිමි පුද්ගලයින් නිවෙස තුළට කැඳවා ගෙන විත් ඔවුන් බදාගන්නා බවත් අනතුරුව ඒ සියල්ල වීඩියෝ කර එම පුද්ගලයින්ව බිය ගන්වන බවත් විමර්ශනවලින් තහවුරු වී තිබෙනවා.\nමේ නිසා ඇයට මුදල් ලබා දුන් බොහෝ පිරිමි පුද්ගලයින් ඇයට එරෙහිව පැමිණිලි ඉදිරිපත් නොකරන බව ද සඳහන්.\nමෙම කාන්තාව විසින් කරනු ලබන වංචා සඳහා පොලිසියේ දූෂිත නිලධාරීන් පිරිසකගෙන් මෙන්ම දූෂිත රේගු නිලධාරීන් කිහිප දෙනෙකුගෙන් ද සහය ලැබෙන බවට ද තොරතුරු අනාවරණය වී තිබෙනවා.\nබොහෝ පුද්ගලයින් මෙම කාන්තාවට හසු වී ඇත්තේ රුපියල් කෝටි දෙක තුන පමණ මුදල් ආයෝජනය කරමින්.\nමේ අතර දකු‍ණේ ප්‍රසිද්ධ දේවාලයක කපු මහතෙකු ද සිටින බව සඳහන්.",
       "URL": "https://www.hirunews.lk/346489/ගාල්ලම-රැවටූ-කාන්තාවගේ-නිවෙසට-තහනමක්-මුදල්-ඉල්ලාගෙන-එන-පිරිමින්-බදාගෙන-වීඩියෝ-කරලා",
       "Category": "Local News",
       "Parent URL": "https://www.hirunews.lk/local-news.php?pageID=65"
}