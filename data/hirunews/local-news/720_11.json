{
       "Source": "hirunews",
       "Timestamp": "Monday, 21 November 2022 - 8:20",
       "Headline": "නීතිවිරෝධී අයුරින් ආයුධ රැස්කළ අයෙකු අත්අඩංගුවට",
       "News Content": "විශේෂ කාර්‍ය බලකාය මූලස්ථාන කඳවුරට අනුයුක්තව කොළඹ ප්‍රදේශයේ ආරක්ෂාව සම්බන්ධයෙන් යොදවා ඇති 'ඩී' කලාපයේ නිලධාරින්ට ලැබුණු තොරතුරකට අනුව සිදු කළ වැටලීමක දී ආයුධ ගබඩාවක් නීතිවිරෝධී අයුරින් පවත්වාගෙන ගිය පුද්ගලයෙකු පොලිස් අත් අඩංගුවට ගෙන තිබෙනවා.\nපෙරේදා (19) දිනයේ දී මාළිගාවත්ත පොලිස් වසමේ ලක්සෙත සෙවණ නිවාස සංකීර්ණයේ හා බෝධිරාජ මාවතේ නිවාස කිහිපයක සිදු කළ සෝදිසි මෙහෙයුමකදියි මෙම අවි ආයුධ තොගය සොයාගෙන ඇත්තේ.\nඑදින රාත්‍රී 10.45ට පමණ මෙම වැටලීම සිදු කළ අවස්ථාවේ දී කඩු 03ක්, අත් පොරෝ 02ක් සහ තියුණු උල් ආයුධයක් සමග 22 හැවිරිදි පුද්ගලයෙකු අත් අඩංගුවට ගැනුණා.\nමෙලෙස ආයුධ රැස්කර ඇත්තේ කිසියම් අපරාධයක් සඳහා පෙර සූදානමක් ලෙසින් විය හැකි බවට පොලිසිය සැක පළ කරන අතර සිද්ධිය සම්බන්ධයෙන් මාළිගාවත්ත පොලිසිය වැඩිදුර විමර්ශන සිදු කරනවා.",
       "URL": "https://www.hirunews.lk/320892/නීතිවිරෝධී-අයුරින්-ආයුධ-රැස්කළ-අයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=720"
}