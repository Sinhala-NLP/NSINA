{
       "Source": "hirunews",
       "Timestamp": "Thursday, 18 April 2019 - 10:01",
       "Headline": "මළසිරුරක් මැදිරිගිරියේ අවන්හලකින් හමුවෙයි",
       "News Content": "පොළොන්නරුව - මැදිරිගිරිය නගරයේ පිහිටි රාත්‍රී අවන්හලක තිබී ගෙළ වැළලාගත් 25 හැවිරිදි තරුණයෙකුගේ සිරුරක් සොයාගෙන තිබෙනවා.\nඊයේ මෙලෙස මියගොස් ඇත්තේ මාතලේ ප්‍රදේශයේ පදිංචිකරුවෙකු වන අතර, මොහු අවන්හලට යාබදව පිහිටි රථවාහන නඩත්තු සේවා සපයන ස්ථානයක සේවය කර ඇති බවයි පොලිසිය සඳහන් කළේ.\nමියගිය පුද්ගලයා කාලයක් තිස්සේ අවන්හලේ හිමිකාරිනිය සමඟ අනියම් සබඳතාවක් පවත්වාගෙන ගොස් ඇති බවටද හෙළිවී තිබෙනවා.\nඊයේ රාත්‍රියේ මොහු අවන්හලට පැමිණ අදාළ කාන්තාව සමඟ මත්පැන් පානය කර ඇති අතර එම අවස්ථාවේ මොවුන් දෙදෙනා අතර බහින්බස්වීමක් සිදුව ඇති බවයි මූලික පරීක්ෂණවලදී අනාවරණ වී ඇත්තේ.\nඒ, මියගිය පුද්ගලයාගේ බිරිඳ අවන්හලේ හිමිකාරිනියට දුරකථන ඇමතුමක් ලබාදී අනියම් සබඳතාව පිළිබඳ දොස් නැගීමේ සිද්ධියක්ද මුල් කරගනිමින්.\nමෙම බහින්බස්වීමෙන් පසුව අවන්හලේ හිමිකාරිය එම ස්ථානයෙන් ඉවත්ව ගොස් ඇති අතර, යළි පැමිණෙන විට ගෙළ වැළලාගෙන සිටි තරුණයාගේ සිරුර දැක ඇති බවයි වාර්තාවන්නේ.\nපසුව අවන්හලේ හිමිකාරිය ඉතිරිව තිබූ තවත් මත්පැන් බෝතලයක් තනිව පානය කර තිබෙනවා.\nඉන් එම කාන්තාව සිහිමුර්ජාවී ඇති අතර, පසුව ඇයව මැදිරිගිරිය රෝහලට ඇතුළත් කර ඇති බවයි පොලීසිය ප්‍රකාශ කළේ.\nඑමෙන්ම මෙම තරුණයා මියගිය ස්ථානයේ තිබී ලිපියක් ද සොයාගෙන ඇති අතර අනියම් සබඳතාවට බිරිඳගෙන් එල්ලවූ විරෝධය හේතුවෙන් ගෙළ වැළලාගන්නා බවට එහි සඳහන්ව තිබූ බවයි පොලිසිය සඳහන් කළේ.\nමේ අතර වවුනියාවේ පාසලක උසස් පෙළ පන්තියේ ඉගෙනුම ලබන සිසුවෙකු ඔහුගේ නිවසේ කාමරයක් තුළ ගෙළ වැළලාගෙන සියදිවි හානිකරගෙන තිබෙනවා.\nසියදිවි හානිකරගැනීමට හේතුව මෙතෙක් අනාවරණ වී නොමැති බවයි වවුනියාව පොලීසිය ප්‍රකාශ කළේ.\nඑමෙන්ම මාතලේ - මහවෙල පොලීසියේ සිරමැදිරිය තුළ ගෙළ වැළලාගැනීමට උත්සාහ කළ සැකකරුවෙකු පොලිස් නිලධාරීන් බේරාගෙන රෝහල් ගතකර ඇති බව සඳහන්.",
       "URL": "https://www.hirunews.lk/214679/මළසිරුරක්-මැදිරිගිරියේ-අවන්හලකින්-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=3397"
}