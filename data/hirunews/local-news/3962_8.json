{
       "Source": "hirunews",
       "Timestamp": "Thursday, 03 May 2018 - 16:28",
       "Headline": "තවත් දළ ඇතෙකු අභිරහස් ලෙස මියයයි (ඡායාරූප)",
       "News Content": "අනුරාධපුර හොරොව්පතාන දුටුව රක්ෂිතයේ අභිරහස් ලෙස මියගොස් සිටි දළ ඇතෙකුගේ සිරුරක් වනජීවී නිලධාරීන් විසින් අද (03) දහවල් සොයාගෙන තිබෙනවා.\nප්‍රදේශවාසීන්ගෙන් ලැබුනු තොරතුරකට අනුවයි වනජීවී නිලධාරින් විසින් මේ ඇතාගේ සිරුර සොයාගෙන ඇත්තේ.\nමිට මාසයකට පමණ ඉහතදී මේ ඇතා මියයන්නට ඇති බවට වනජීවී නිලධාරීන් සැක පළකරනවා.\nඅඩි නවයක් පමණ උසින් යුත් මේ ඇතාගේ වයස අවුරුදු 25 ක් පමණ වන බවයි වාර්තා වන්නේ.\nමේ හස්තියාගේ දළ යුගලය කිසියම් පිරිසක් විසින් කපා ගෙන ගොස් තිබෙනවා.\nමියගිය ඇතාගේ සිරුර සම්බන්ධයෙන් පශ්චාත් මරණ පරීක්ෂණය  අනුරාධපුර පණ්ඩුලගම වනජීවී පශු වෛද්‍ය කාර්යාල නිලධාරීන් විසින් සිදු කර තිබෙනවා.\nකෙසේ වෙතත් ඇතා මිය ගොස් මාසයක් පමණ වන බැවින් නිගමනයකට පැමිණීමට අසීරු බවයි පශු වෛද්‍යවරයා පවසන්නේ.\nමේ දළ හස්තියා මිය ගියාද නැතිනම් කිසියම් පිරිසක් විසින් මරා දමන්නට ඇත්ද යන්න පිළිබඳව හොරොව්පතාන වනජීවී නිලධාරීන් විසින් වැඩිදුර පරීක්ෂණ සිදුකරනවා.\n(ඡායාරූප - ගලෙන්බිදුනුවැව - චින්තක බාලසූරිය)",
       "URL": "https://www.hirunews.lk/189872/තවත්-දළ-ඇතෙකු-අභිරහස්-ලෙස-මියයයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3962"
}