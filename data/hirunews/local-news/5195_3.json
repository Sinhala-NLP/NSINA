{
       "Source": "hirunews",
       "Timestamp": "Tuesday, 26 January 2016 - 14:35",
       "Headline": "ශ්‍රී ලංකාව රදවා ගත් බෝට්ටු ඉල්ලා තමිල්නාඩු ධීවරයන් වර්ජනයේ",
       "News Content": "ශ්‍රී ලංකාව විසින් මෙරට මුහුදු සීමාව උල්ලංගණය කරන ධීවරයන් අත්අඩංගුවට ගැනීම නතර කරන ලෙස බල කරමින් තමිල්නාඩු ධීවරයන් වර්ජනයක් ආරම්භ කරයි.  ඔවුන් අද සිට උපවාසයක නිරත වන බවයි තමිල්නාඩු ධීවර සම්මේලනයේ සභාපති එන්.ජේ. බෝසේ ප්‍රකාශ කර ඇත්තේ.\nමෙරට දී අත්අඩංගුවට පත් වන ඉන්දීය ධීවරයින් කඩිනමින් මුදා ගැනීම සදහා කටයුතු කරන ලෙස ද තමිල්නාඩු ධීවරයන් ඉන්දීය මධ්‍යම රජයෙන් ඉල්ලා සිටිනවා.\nමෙම විරෝධතාව සදහා තමිල්නාඩුවේ පුදුකෝට්ටෙයි, නාගපට්ටිනම්, කරිකාලයි, රාමනාදපුරම් ඇතුළු දිස්ත්‍රික්ක 6ක ධීවරයන් එක්ව සිටින බව සදහන්. ඔවුන් මෙම විරෝධතාව ආරම්භ කර ඇත්තේ මෙරට රදවාගෙන සිටි ඉන්දීය ධීවරයින් 100කට අධික පිරිසක් ලක් රජය විසින් නිදහස් කර සතියක්ගතවීමට පෙරයි.\nශ්‍රී ලංකාව විසින් මේ වන විට ඉන්දීය ධීවර බෝට්ටු 67ක් රදවාගෙන සිටින බව තමිල්නාඩු ධීවර සංමගම් ප්‍රකාශ කළා.\nමේ අතර, කච්චතිව් දූපතේ වාර්ෂිකව පැවැත්වෙන ශාන්ත අන්තෝනි මංගල්‍යය සඳහා මෙවර සහභාගි නොවන බව ද තමිල්නාඩු ධීවරයන් ප්‍රකාශ කර තිබෙනවා.",
       "URL": "https://www.hirunews.lk/124787/ශ්‍රී-ලංකාව-රදවා-ගත්-බෝට්ටු-ඉල්ලා-තමිල්නාඩු-ධීවරයන්-වර්ජනයේ",
       "Category": "Local News",
       "Parent URL": "https://www.hirunews.lk/local-news.php?pageID=5195"
}