{
       "Source": "hirunews",
       "Timestamp": "Thursday, 17 June 2021 - 19:11",
       "Headline": "ඉන්දීය සැර කොරෝනා ප්‍රභේදය පළමු වරට මෙරට සමාජයෙන් හමුවේ  (වීඩියෝ)",
       "News Content": "සීග්‍ර ව්‍යාප්තියක් සහිත ඉන්දීය ඩෙල්ටා කොරෝනා වෛරස් ප්‍රභේදය ආසාදිත 5 දෙනෙකු සමාජයෙන් පළමුවරට හඳුනාගෙන තිබෙනවා.\nමෙහි විශේෂත්වය වන්නේ සිදුකරන ලද අහඹු පරීක්ෂණවලින් ඔවුන් හඳුනා ගැනීමයි.\nඅදාළ ආසාදිතයින් 5 දෙනා දෙමටගොඩ - ආරාමය පෙදෙසෙන් සොයාගෙන තිබෙනවා.\nශ්‍රී ජයවර්ධනපුර විශ්වවිද්‍යාලයේ අසාත්මිකතා ප්‍රතිශක්ති විද්‍යා හා සෛල ජෛව විද්‍යා ආයතනයේ අධ්‍යක්ෂ ආචාර්ය චන්දිම ජීවන්දර සඳහන් කළේ බි්‍රතාන්‍යයේ ඇල්ෆා ප්‍රභේදය ආසාදනය වූ තවත් 8 දෙනෙකු කරාපිටිය, මඩකලපුව, කොළඹ 6, කොළඹ - 8 සහ කොළඹ - 10 ප්‍රදේශවලින් හදුනාගෙන ඇති බවයි.\nඉන්දීය ඩෙල්ටා ප්‍රභේදය බි්‍රතාන්‍ය ඇල්ෆා ප්‍රභේදයට වඩා සියයට 50කින් පැතිරීම වේගවත් බවයි විශේෂඥයින් පෙන්වා දෙන්නේ.\nමේ අතර, ඉන්දීය ඩෙල්ටා ප්‍රභේදයේ නව විකෘති ප්‍රභේදයක් ලොව පුරා පැතිර යන බව විදෙස් මාධ්‍ය වාර්තා සඳහන් කළා. ඩෙල්ටා ප්‍රභේදයටත් වඩා සීග්‍රයෙන් මෙම ප්‍රභේදය පැතිර යන අතර, එය නම් කර ඇත්තේ ඒ - වයි - එක හෙවත් ඩෙල්ටා ප්ලස් යන නමින්.\nඅදාළ ප්‍රභේදය වැළදුණු රෝගීන් 63 දෙනෙකු හඳුනාගෙන ඇති අතර, පසුගිය 11 වන දා ඉන්දියාව නිකුත් කළ වාර්තාවේ දැක්වුණේ අදාළ ප්‍රභේදය ආසාදනය වූ රෝගීන් 6 දෙනෙකු එරටින් වාර්තා වී ඇති බවයි.\nමේ අතර, හබරාදූව සෞඛ්‍ය වෛද්‍ය නිලධාරී කාර්යාලයේ තිබූ රුපියල් 90,000ක් පමණ වටිනා සයිනොෆාම් එන්නත් 30ක් තොගයක් එහි රියදුරෙකු සහ සුළු සේවකයෙකු විසින් සොරකම් කිරීම සම්බන්ධයෙන් පොලීසිය විමර්ශනයක් ආරම්භ කර තිබෙනවා.\nසිද්ධියට සම්බන්ධ බව කියන රියදුරා සහ සුළු සේවකයාගෙන් පොලීසිය ප්‍රකාශයක් සටහන් කරගෙන  තිබුණා.\nමේ අතර, අද දිනයේත් එන්නත්කරණ වැඩසටහන් දිවයිනේ ප්‍රදේශ කිහිපයකම ක්‍රියාත්මක කෙරුණා.\nමාතලේ - පළාපත්වල ඇගලුම් කර්මාන්තශාලාවක සේවක සේවිකාවන් 50ක් පමණ ක්ලාන්තය, වමනය ඇතුළු සංකූලතා හේතුවෙන් මාතලේ දිස්ත්‍රික් මහරෝහල වෙත ඇතුළත් කර තිබෙනවා.\nඔවුන්ට ඊයේ දිනයේ සයිනොෆාම් එන්නතේ පළමු මාත්‍රාව ලබාදී ඇති අතර, මධ්‍යම පළාත් සෞඛ්‍ය සේවා අධ්‍යක්ෂ වෛද්‍ය නිහාල් වීරසූරිය සදහන් කළේ එලෙස  සංකූලතා ඇතිවීමට එන්නතෙහි කිසිදු බලපෑමක් නොමැති බවයි.\nමේ අතර, ඔන්ලයින් ක්‍රමවේදයට මත්පැන් අලෙවියට අවසරයක් නොමැති බව කොවිඩ් නයින්ටීන් පැතිරීම වැළැක්වීමේ ක්‍රියාන්විත මධ්‍යස්ථානයේ ප්‍රධානි, යුධ හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nඅද දිනයේත් කොරෝනා ආසාදිතයින් 1289ක් සුවය ලබා රෝහල්වලින් පිටව ගිය අතර මේ වන විට සුවය ලබා ඇති සමස්ත ආසාදිතයින් සංඛ්‍යාව එක්ලක්ෂ 95,434ක්.\nඅද දිනයේ මේ දක්වා ආසාදිතයින් 1835 අලුතින් වාර්තා වී ඇති අතර ඒ අනුව මෙරටින් වාර්තා වී තිබෙනවා.",
       "URL": "https://www.hirunews.lk/274578/ඉන්දීය-සැර-කොරෝනා-ප්‍රභේදය-පළමු-වරට-මෙරට-සමාජයෙන්-හමුවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1878"
}