{
       "Source": "hirunews",
       "Timestamp": "Wednesday, 30 November 2022 - 18:24",
       "Headline": "ශ්‍රී ලංකාවට ලකුණු 314ක දැවැන්ත ඉලක්කයක්",
       "News Content": "සංචාරක ඇෆ්ගනිස්ථාන කණ්ඩායම සහ ශ්‍රී ලංකා කණ්ඩායම අතර මහනුවර පල්ලෙකැලේ ජාත්‍යන්තර ක්‍රීඩාංගනයේදී පැවැත්වෙන තුන්වැනි සහ අවසන් එක්දින තරගයේ පළමුව පන්දුවට පහරදුන් ඇෆ්ගනිස්ථාන කණ්ඩායම නියමිත පන්දුවාර 50 නිමාවන විට කඩුලළු 8ක් දැවී ලකුණු 313ක් ලබා සිටියා.\nතරගයේ කාසියේ වාසිය දිනාගත් ඇෆ්ගනිස්ථාන කණ්ඩායම පළමුව පන්දුවට පහරදීමට තීරණය කළ අතර ඔවුන්ගේ පළමු කඩුල්ල මුළු ලකුණු සංඛ්‍යාව 6ක් ව තිබියදී බිඳ දමන්නට කසුන් රාජිත සමත්වුණා.\nකසුන් රාජිත ගේ පන්දු හමුවේ දැවී ගියේ අහ්මනුල්ලා ගුර්බාස්.\nඔහු ලබා ගත්තේ ලකුණු 5 ක් පමණයි.\nඉන් පසු පිටියට පිවිසි රහ්මත් ෂා ලකුණු 22ට දවා ගන්නට නැවතත් ක්‍රියාත්මක වූ කසුන් රාජිත සමත් වුණා.\nමුළු ලකුණු සංඛ්‍යාව 57ක් ව තිබියදී ධනංජය ද සිල්වා ගේ පන්දුවක් හමුවේ නායක හස්මතුල්ලා ශහීදී ලකුණු 4 ක් ලබා සිටියදී දැවී ගියේ ඇෆ්ගනිස්ථාන කණ්ඩායම යම්කිසි පීඩනයකට හසු කරමින්.\nනමුත් ඉන්පසු පිටියේ නොදැවී පන්දුවට පහරදෙමින් සිටි ඉබ්‍රාහිම් සද්‍රාන් සමග එකතු වූ නජිබුල්ලාහ් සද්‍රාන් ඇෆ්ගනිස්ථාන කණ්ඩායමේ මුළු ලකුණු සංඛ්‍යාව 211 ක් දක්වා ඉහළ දමන්නට සමත් වුණා.\nඒ සිව්වැනි කඩුල්ල වෙනුවෙන් ලකුණු 154 සම්බන්ධතාවක් ගොඩනඟා ගනිමින්.\nනමුත් එම සම්බන්ධතාව බිඳ වැටුනේ වනිදු හසරංග ගේ පන්දුවක් හමුවේ නජිබුල්ලාහ් ලකුණු 77ක ට දැවී යාමත් සමඟයි.\nඔහුගේ ලකුණු 77 ලබා ගැනීම සඳහා පන්දු 76කට මුහුණ දී තිබුණු අතර හතරේ පහර 8ක් සහ එක් 6 පහරක් එල්ල කර තිබුණා.\nඉන් පසු පිටියට පිවිසි හිටපු නායක මොහොමඩ් නබි හට ස්ථාවර වන්නට ඉඩ නොතැබූ වනිදු ඔහු ලකුණු 12 ක් ලබා සිටියදී දවා ගන්නට සමත් වුණේ ඇෆ්ගනිස්ථාන කණ්ඩායමේ මුළු ලකුණු සංඛ්‍යාව 241ක්ව තිබියදී.\nඇෆ්ගනිස්ථාන කණ්ඩායම මුළු ලකුණු සංඛ්‍යාව 263 ක් ව තිබියදී ගුලාබ්දීන් නියීබ් දුවද්දී දැවී යාමකට හසු කර ගන්නට දසුන් ශානක සහ මහේෂ් තීක්ෂණ සමත් වුණා.\nශ්‍රී ලංකා පන්දු යවන්නන් තඹයකට මායිම් නොකළ ඇෆ්ගනිස්තාන කණ්ඩායමේ ආරම්භක පිතිකරු ඊබ්‍රහිම් සද්‍රාන් ඔහුගේ එක් දින තරග දිවියේ දෙවැනි ශතකය සහ වැඩිම ලකුණු සංඛ්‍යාව වාර්තා කර ගන්නට සමත් වුනා.\nඔහු ඉනිමේ අවසන් පන්දුවේ දී දැවී යන විට ලකුණු 162 ලබා සිටියා.\nඔහු මෙම ලකුණු සංඛ්‍යාව රැස්කර ගැනීම සඳහා පන්දු 138ට මුහුණ දුන් අතර හතරේ පහර 15ක් සහ හයේ පහර 4ක් ඔහුගේ ඉනිමට අන්තර්ගත වුණා.\nඔහුගේ මෙම ලකුණු සංඛ්‍යාව පල්ලෙකැලේ ජාත්‍යන්තර ක්‍රිකට් ක්‍රීඩාංගනයේ එක්දින තරගයක ක්‍රීඩකයෙකු ලබාගත් වැඩිම ලකුණු සංඛ්‍යාව ද වනවා.\nමීට පෙර පල්ලෙකැලේ ක්‍රිකට් ක්‍රීඩාංගනයේ වැඩිම ලකුණු වාර්තාවට හිමිකම් කීවේ ශ්‍රී ලංකා ක්‍රිකට් කණ්ඩායමේ හිටපු ආරම්භක පිතිකරුවෙකු වූ ටී එම් ඩිල්ශාන්.\nඔහු මේ පිටියේ ලකුණු 144 ලබාගෙන තිබුණා.\nපන්දු යැවීමේදී ශ්‍රී ලංකා කණ්ඩායම වෙනුවෙන් කසුන් රාජිත ලකුණු 60ට කඩුළු 3ක් හා වනිදු හසරංග ලකුණු 67කට කඩුලු දෙකක් දවා ගත්තා.",
       "URL": "https://www.hirunews.lk/321672/ශ්‍රී-ලංකාවට-ලකුණු-314ක-දැවැන්ත-ඉලක්කයක්",
       "Category": "Local News",
       "Parent URL": "https://www.hirunews.lk/local-news.php?pageID=697"
}