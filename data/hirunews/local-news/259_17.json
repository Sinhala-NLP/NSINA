{
       "Source": "hirunews",
       "Timestamp": "Saturday, 17 June 2023 - 21:52",
       "Headline": "2023 ලෝක කුසලාන එක්දින ක්‍රිකට් තරගාවලියට සුදුසුකම් ලැබීමේ තරග වටය හෙට",
       "News Content": "2023 ලෝක කුසලාන එක්දින ක්‍රිකට් තරගාවලියට සුදුසුකම් ලැබීමේ තරග වටය හෙට සිම්බාබ්වේ දේශය කේන්ද්‍ර කරගනිමින් ආරම්භ වීමට නියමිතයි.\nසමාරම්භක දිනයේදී තරග දෙකක් පැවැත්වීමට සැලසුම් කර තිබෙන අතර ශ්‍රී ලංකා කණ්ඩායම අනිද්දා මූලික වටයේ පළමු තරගයට සහභාගී වනවා.\nඒ එක්සත් අරාබි එමීර් රාජ්‍ය කණ්ඩායමට එරෙහිවයි.\n13 වැනි එක්දින ලෝක කුසලානයට සුදුසුකම් ලබා ගැනීමේ අරමුණ ඇතිව රටවල් 10ක් හෙට සිට ලබන මස 9 වැනිදා දක්වා සිම්බාබ්වේ දේශයේ හරාරේ සහ බුලවායෝ නගර දෙක කේන්ද්‍ර කරගනිමින් ක්‍රීඩාංගණ හතරකදී තරග වදිනවා.\nඑක්දින ලෝක කුසලානයට සුදුසුකම් ලැබීමේ සුපර් ලීගයේ අවසන් ස්ථාන පහට පත්වූ කණ්ඩායම් සමගින් ICC දෙවැනි ලීගයෙන් කණ්ඩායම් 3ක් සහ ICC සුදුස්සන් තේරීමේ තරගාවලියෙන් කණ්ඩායම් 2ක් ද සමගින් කණ්ඩායම් දහයක් තරග 34කට මුහුණ දෙන අතර ඉන් කණ්ඩායම් දෙකකට පමණක් එක්දින ලෝක කුසලානයට ක්‍රීඩා කිරීමේ අවස්ථාව උදා වනවා.\nමුලික වටයේදී කාණ්ඩ දෙකකින් මෙම කණ්ඩායම් තරග බිමට පිවිසෙද්දී A කාණ්ඩයෙන් නෙදර්ලන්තය,නේපාලය,අමෙරිකාව සහ දෙවරක් එක්දින ලෝක කුසලානය දිනූ බටහිර ඉන්දීය කොදෙව්වන් සහ සත්කාරක සිම්බාබ්වේ දේශය තරග වදිනවා.\nB කාණ්ඩයෙන් තරග වදින්නේ අයර්ලන්තය,ඕමානය,ස්කොට්ලන්තය,එක්සත් අරාබි එමීර් රාජ්‍යය සහ 1996 ලෝක ශූරයින් ලෙස අභිෂේක ලැබූ ශ්‍රී ලංකාවයි.\nමූලික වටයේ තරග හෙට සිට ලබන 27 වැනිදා දක්වා පැවැත්වීමට සැලසුම් කර තිබෙන අතර එක් එක් කාණ්ඩයන්ගේ පෙරමුණ ගන්නා කණ්ඩායම් 3 බැඟින් සුපිරි කණ්ඩායම් හය දෙනාගේ වටයට සුදුසුකම් ලබනවා.\nඒ අතරවාරයේදී මූලික වටයේ තරග සඳහා DRS හෙවත් විනිසුරු තීරණ යළි සලකා බැලීමේ තාක්ෂණය භාවිතා නොකරන අතර එම පහසුකම සුපිරි කණ්ඩායම් 6 දෙනාගේ වටයේ සිට යොදා ගැනීමට නියමිතයි.\nසුපිරි කණ්ඩායම් හය දෙනාගේ තරග වටය ලබන 29 වැනිදා සිට ජූලි මස 9 වැනිදා දක්වා විහිදී යද්දී එම වටය අවසානයේදී පෙරමුණ ගන්නා කණ්ඩායම් දෙක ඉන්දියාවේදී පැවැත්වෙන එක්දින ලෝක කුසලානයට සුදුසුකම් ලබනු ඇති.\nඑම කණ්ඩායම් දෙක ලෝක කුසලානයේ සුදුසුකම් ලබා ගැනීමේ අයිතිය සොයා අවසන් මහා තරගයේදී ලබන ජූලි මස 9 වැනිදා හරාරේ හිදී තරග වැදීමටත් නියමිතයි.\nඒ අනුව සුදුස්සන්ගේ තරගාවලිය අරඹමින් හෙට තරග දෙකක් පැවැත්වීමට නියමිතයි.\nඑහිදී A කණ්ඩය යටතේ පැවැත්වෙන සිම්බාබ්වේ - නේපාල තරගය මෙන්ම බටහිර ඉන්දීය කොදෙව් - අමෙරිකා තරගයත් හෙට හරාරේ හිදී පැවැත්වීමට නියමිතයි.\nමෙම තරග දෙකම මෙරට වේලාවෙන් ආරම්භ වන්නේ හෙට මධ්‍යහන 12.30ටයි.\n1979 එක්දින ලෝක කුසලානයෙන් අනතුරුව ශ්‍රී ලංකා කණ්ඩායම වසර 44කට පසු ලෝක කුසලානයේ සුදුසුකම් ලැබීමේ තරග වටයකට එක්වන්නේ 1996 වසරේ ලෝක කුසලානයේ ලෝක ශූරයින් ලෙසටයි.\nඒ අතරවාරයේදී 2007 සහ 2011 යන වසරේදී අවසන් මහා තරගයට සුදුසුකම් ලබන්නටත් ඔවුන්ට හැකියාව ලැබුණා.\nඑම අභිමානයත් සමගින් ශ්‍රී ලංකා කණ්ඩායම මෙවර තරගාවලියට එක් වෙද්දී ඔවුන් අනිද්දා මූලික වටයේ පළමු තරගයේදී තරග වදින්නේ එක්සත් අරාබි එමීර් රාජ්‍ය කණ්ඩායමට එරෙහිවයි.\nඅනතුරව ශ්‍රී ලංකා ක්‍රීඩකයින් ලබන 23 වැනිදා ඕමානය සමගත් ලබන 25 වැනිදා අයර්ලන්තය සමගින් සහ ලබන 27 වැනිදා ස්කොට්ලන්තය සමගින් තරගවැදීමට නියමිතව තිබෙනවා.",
       "URL": "https://www.hirunews.lk/338257/2023-ලෝක-කුසලාන-එක්දින-ක්‍රිකට්-තරගාවලියට-සුදුසුකම්-ලැබීමේ-තරග-වටය-හෙට",
       "Category": "Local News",
       "Parent URL": "https://www.hirunews.lk/local-news.php?pageID=259"
}