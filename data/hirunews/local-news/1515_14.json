{
       "Source": "hirunews",
       "Timestamp": "Sunday, 05 December 2021 - 19:32",
       "Headline": "ශ්‍රී ලාංකික සේවකයාගේ ඝාතනය සම්බන්ධයෙන් අත්අඩංගුවට ගත් 13 දෙනෙකු රිමාන්ඩ්  (වීඩියෝ)",
       "News Content": "ශ්‍රී ලාංකික සේවකයාගේ ඝාතනය සම්බන්ධයෙන් අත්අඩංගුවට ගත් 13 දෙනෙකු සියල්කොට් අධිකරණය විසින් රිමාන්ඩ් කර තිබෙනවා.\nඔවුන් හෙට ගුජරන්වාලා ත්‍රස්ත මර්දන අධිකරණයට ඉදිරිපත් කිරීමට නියමිතයි.\nපාකිස්තානයේදී ඝාතනයට ලක්වූ ප්‍රියන්ත කුමාරගේ සම්බන්ධයෙන් ඉස්ලාමාබාද් හි ශ්‍රී ලංකා මහකොමසාරිස් කාර්යාලය පාකිස්තාන විදෙස් කටයුතු අමාත්‍යාංශයෙන් වාර්තාවක් ඉල්ලා තිබෙනවා.\nනිවේදනයක් නිකුත් කරමින් මෙරට විදෙස් අමාත්‍යාංශය සඳහන් කළේ ප්‍රියන්ත කුමාරගේගේ මෘතදේහය හෙට දිවයිනට රැගෙන ඒමට නියමිත බවයි. ඒ අනුව රජයේ වියදමින් ශ්‍රී ලන්කන් ගුවන් සේවයට අයත් යානයකින් මළ සිරුර රැගෙන එනු ඇති.\nමියගිය පුද්ගලයාගේ පවුලේ ඥාතීන් වෙත ලබාදීමට නියමිත වන්දි මුදල් සම්බන්ධයෙන් ඉස්ලාමාබාද් හි ශ්‍රී ලංකා මහකොමසාරිස් කාර්යාලය, විදේශ අමාත්‍යාංශය සමග සම්බන්ධ වී පාකිස්තාන බලධාරීන් සහ ඔහු රැකියාව කළ ස්ථානයේ නිලධාරීන් සමග මේ වන විටත් සාකච්ඡා කරමින් පවතින බව ද විදේශ අමාත්‍යාංශය කියා සිටියා.\nමෙම ඝාතනය සම්බන්ධයෙන් මේ වන විටත්  සැකකරුවන් 120ක් අත්අඩංගුවට ගෙන තිබෙනවා.\nමෙම අමානුෂික ඝාතනය සම්බන්ධයෙන් පාකිස්තානයේ සියල්කොට් නුවර ජනතාව දැඩි කම්පනයකට පත්ව ඇති බවයි එරට රැදී සිටින හිරු වාර්තාකරු සඳහන් කළේ.\nප්‍රියන්ත කුමාරගේ  ඝාතනය සම්බන්ධයෙන් ශ්‍රී ලංකා ප්‍රජාවගෙන් සමාව අයැද සිටින බවට දැක්වෙන පුවරු රැගෙන පාකිස්තාන වැසියන්  වීථි බැස සිය ශෝකය පළ කරනු දක්නට ලැබුණා.\nඑම පුවරුවල දැක්වුණේ “සොරි ශ්‍රී ලංකා ” යනුවෙනුයි. එලෙස ශෝකය පළ කරන පිරිස අතරට කාන්තාවන් මෙන්ම කුඩා දරුවන් ද එක්ව සිටියා.",
       "URL": "https://www.hirunews.lk/290111/ශ්‍රී-ලාංකික-සේවකයාගේ-ඝාතනය-සම්බන්ධයෙන්-අත්අඩංගුවට-ගත්-13-දෙනෙකු-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1515"
}