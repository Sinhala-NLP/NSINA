{
       "Source": "hirunews",
       "Timestamp": "Sunday, 26 December 2021 - 7:28",
       "Headline": "නුවරඑළියේ නිවසක අභිරහස් මළ සිරුරක් (ඡායාරූප)",
       "News Content": "නුවරඑළිය පීඩෲ වත්තතේ පිහිටි නිවසක අභිරහස් ලෙසට මියගොස් සිටි පුද්ගලයෙකුගේ සිරුරක් හමුවී තිබෙනවා.\nඊයේ මෙලෙස මියගොස් සිටියදී සොයාගෙන ඇත්තේ එම වතු යායේම පදිංචි 43 හැවිරිදි පුද්ගලයෙක්.\nඔහු වතු යායේ නොමැති බවට වෙනත් කම්කරුවන් පිරිසක් විසින් පොලිසියට සිදු කළ දැනුම්දීමකට අනුව පොලිසිය පැමිණ නිවස විවෘත කර බැලීමේදී සිරුර සාලයේ වැටී තිබී ඇතැයි සඳහන්.\nමෙම පුද්ගලයාගේ හිස ප්‍රදේශයේ සිදුවූ තුවාලයකින් අධික ලෙස ලේ වහනය වී ඇතැයි පසුව සිදු කළ පරීක්ෂා කිරීම්වලදී අනාවරණ වී තිබෙනවා.\nකිසියම් පුද්ගලයෙකු හෝ පිරිසක් විසින් ඔහුට පහරදීමක් සිදුකර ඝාතනය කරන්නට ඇති බවටයි සැක කෙරෙන්නේ.\nමේ අතර තම සැමියා සමග සිදුවූ දබරයකින් අනතුරුව තමා නිවසින් පිටවී ඥාති නිවසකට ගිය බවට පොලිසිය කළ ප්‍රශ්න කිරීම්වලදී බිරිඳ ප්‍රකාශකර තිබෙනවා.\nමෙම සිද්ධිය සම්බන්ධයෙන් නුවරඑළිය මූලස්ථාන පොලිසිය වැඩිදුර පරීක්ෂණ සිදුකරනවා.",
       "URL": "https://www.hirunews.lk/292141/නුවරඑළියේ-නිවසක-අභිරහස්-මළ-සිරුරක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1470"
}