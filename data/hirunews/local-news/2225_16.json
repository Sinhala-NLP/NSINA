{
       "Source": "hirunews",
       "Timestamp": "Friday, 08 January 2021 - 11:45",
       "Headline": "හිජාස් හිස්බුල්ලා සහ කොස්ගොඩ තාරකට කොරෝනා වෛරසය ආසාදනය වෙයි",
       "News Content": "එමෙන්ම සී.අයි.ඩී. භාරයේ පසුවන සංවිධානාත්මක අපරාධ කල්ලි සාමාජිකයෙකු වන කොස්ගොඩ තාරකටද කොරෝනා වෛරසය ආසාදනය වී ඇති බවට හඳුනාගෙන තිබෙනවා. ඔහු මේ වනවිට කළුතර ප්‍රදේශයේ ප්‍රතිකාර මධ්‍යස්ථානයක් වෙත යොමුකර ඇති බවයි ආරංචි මාර්ග සඳහන් කළේ.\nමේ අතර පාස්කු ප්‍රහාරය සම්බන්ධයෙන් දැනට රක්ෂිත බන්ධනාගාර ගත කර අපරාධ පරීක්ෂණ දෙපාර්තමේන්තුව භාරයේ සිටින නිතිඥ හිජාස් හිස්බුල්ලාට ද කොරෝනා ආසාදනය වී ඇති බව වාර්තා වනවා.\nඅලුත්ගම බස් නැවතුම්පලේදී ඊයේ සිදුකළ රැපිඞ් ඇන්ටින් පරීක්ෂණ 127 කින් ආසාදිතයන් තුන්දෙනෙකු හඳුනාගෙන තිබෙනවා.\nපොලීසිය සඳහන් කළේ එම ආසාදිතයන් අතර අපරාධ පරීක්ෂණ දෙපාර්තමේන්තුවේ සේවය කරන කාන්තා උප පොලිස් පරීක්ෂකවරියක්ද සිටින බවයි.\nදොම්පේ - සියනෑ ජාතික පාසලේ ශිෂ්‍යාවක සහ අනධ්‍යයන කාර්ය මණ්ඩලයේ සේවකයෙකුද කොරෝනා ආසාදිතයන් බවට හඳුනාගෙන තිබෙනවා.\nඅදාළ ශිෂ්‍යාව උසස් පෙළ විභාගයේ ප්‍රායෝගික පරීක්ෂණ සඳහා අයදුම්පත් ලබාගැනීමට පැමිණ සිටි අවස්ථාවේ ක්ලාන්තවී ඇති අතර පසුව හෙළිවී ඇත්තේ කොරෝනා ආසාදිතයෙකුගේ ආශ්‍රිතයෙකු වීම හේතුවෙන් නිරෝධායනය වෙමින් සිටින අතරතුර ඇය පාසලට පැමිණ ඇති බවයි.\nමේ අතර, දඹුල්ලේ තානායමක ගෙළ වැළලාගෙන මියගිය කොරෝනා ආසාදිත මැණික් ව්‍යාපාරිකයාගේ දේහය ඊයේ පස්වරුවේ දඹුල්ල මහ නගර සභාවට අයත් ආදාහනාගාරයේදී ආදාහනය කර තිබෙනවා.\nඒ, දඹුල්ල මහේස්ත්‍රාත් අධිකරණයේ නියෝගයක් අනුවයි.\nකෙසේ වෙතත් අදාළ ව්‍යාපාරිකයා ගෙළ වැළලාගැනීමට හේතුව මේ දක්වා අනාවරණ වී නැහැ.\nඊයේ දිනයේ මෙරටින් හඳුනාගැනුනු කොරෝනා ආසාදිතයන් 532 අතරින් වැඩි පිරිසක් එනම්, 226 දෙනෙකු වාර්තාවී ඇත්තේ කොළඹ දිස්ත්‍රික්කයෙන්.\nඊට අමතරව මහනුවර දිස්ත්‍රික්කයෙන් ආසාදිතයන් 72කු වාර්තා වී ඇති අතර, ඉන් 33 දෙනෙකුම බෝගම්බර බන්ධනාගාරයේ රැඳවියන් බවයි කොවිඞ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළේ. ගම්පහ දිස්ත්‍රික්කයෙන් ආසාදිතයන් 50 දෙනෙකු ඊයේ වාර්තා වී තිබෙනවා.\nගාල්ල දිස්ත්‍රික්කයේ ඊයේ වාර්තාවී ඇති ආසාදිත සංඛ්‍යාව 46 ක් වන අතර, ඉන් 39 දෙනෙකුම වාර්තාවී ඇත්තේ ගාල්ල බන්ධනාගාරයෙන්.\nමෙරටින් රෝගීන් වාර්තාවීමේ යම් අඩුවීමක් ඇති බව නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් අද පැවති මාධ්‍ය හමුවකදී ප්‍රකාශ කළා.\nමේ අතර, මහර බන්ධනාගාර සිද්ධියෙන් මිය ගිය කොරෝනා ආසාදිතයින් නොවන රැදවියන් තුන් දෙනාගේ මළ සිරුරු භූමදානය කරන ලෙස වත්තල මහේස්ත්‍රාත් අධිකරණය අද නියෝග කළා.\nමෙම ගැටුමෙන් රැදවියන් 11 දෙනෙකු ජීවිතක්ෂයට පත්වූ අතර, ඉන් 8 දෙනෙකු කොරෝනා ආසාදිත බවටයි පසුව හෙළි වුණේ.",
       "URL": "https://www.hirunews.lk/259147/හිජාස්-හිස්බුල්ලා-සහ-කොස්ගොඩ-තාරකට-කොරෝනා-වෛරසය-ආසාදනය-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2225"
}