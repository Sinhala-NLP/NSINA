{
       "Source": "hirunews",
       "Timestamp": "Tuesday, 21 March 2023 - 7:55",
       "Headline": "ශ්‍රී ලාංකික ශිල්පියෙකුගේ මූර්ති දෙකක් චීන නගර අලංකරණයට",
       "News Content": "ශ්‍රී ලාංකික ශිල්පියෙකු විසින් සුදු යකඩ යොදා ගනිමින් නිර්මාණය කරන ලද මුර්ති දෙකක් මුල්වරට චීනය විසින් සිය නගර අලංකරණය සඳහා යොදාගෙන තිබෙනවා.\nචීනයේ වැඩිම ජනගහනයක් සහිත හතරවන ප්‍රාන්තය වන සිචුවාන්හි අගනගරය වන චෙංග්ඩු හි මෙලෙස ස්ථීර ප්‍රදර්ශනයට තබා ඇත්තේ,\nලලිත් සේනානායක නැමති මූර්ති ශිල්පියා විසින් නිර්මාණය කළ අශ්වයෙකුගේ සහ පියාඹන කුරුල්ලන් දෙදෙනෙකු සහිත මූර්ති දෙකක්.\nරටවල් 26ක ශිල්පීන් 30 දෙනෙකු ඉදිරිපත් කළ නිර්මාණ 6ක් චෙංග්ඩු බලධාරීන් විසින් නගර අලංකරණය සඳහා මෙලෙස තෝරාගෙන තිබෙනවා.\nමේවා ස්ථාපිත කර ඇති ස්ථානයේ ශ්‍රී ලංකා ධජය ද සටහන් කර ඇති අතර මව් රටට කිර්තියක් ගෙන ඒමට හැකිවීම පිළිබඳව සතුටට පත් වන බවයි හිරු ප්‍රවෘත්ති අංශයට අදහස් දක්වමින් ඔහු කියා සිටියේ.\nලලිත් සේනානායක යකඩ උපයෝගී කරගනිමින් මෙරට තුළ ද නිර්මාණ සිදු කර ඇති අතර, වෙරළේ එක්රැස්වන අබලි ද්‍රව්‍ය උපයෝගී කරගනිමින් නිර්මාණය කර උස්වැටකෙයියාව වෙරළ තීරයේ තබා තිබු අලියෙකුගේ රුව මේ වන විට කිසියම් පිරිසක් සොරාගෙන ගොස් ඇති බවයි ඔහු සඳහන් කළේ.",
       "URL": "https://www.hirunews.lk/330519/ශ්‍රී-ලාංකික-ශිල්පියෙකුගේ-මූර්ති-දෙකක්-චීන-නගර-අලංකරණයට",
       "Category": "Local News",
       "Parent URL": "https://www.hirunews.lk/local-news.php?pageID=463"
}