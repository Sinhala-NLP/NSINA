{
       "Source": "hirunews",
       "Timestamp": "Saturday, 27 November 2021 - 8:44",
       "Headline": "අවදානමට පෙර බූස්ටර් එන්නත ගන්න - සෞඛ්‍ය අංශ ඉල්ලයි",
       "News Content": "ශ්‍රී ජයවර්ධනපුර විශ්වවිද්‍යාලයේ ආසාත්මිකතා, ප්‍රතිශක්ති විද්‍යා හා සෛල ජෛව විද්‍යා ආයතනයේ අධ්‍යක්ෂ ආචාර්ය චන්දිම ජීවන්දර අද කොළඹදී මාධ්‍ය වෙත අදහස් දක්වමින් කියා සිටියේ ඔමික්‍රෝන් නව ප්‍රභේදයේ බලපෑම අවම කිරීමට බූස්ටර් එන්නත ලබා ගත යුතු බවයි.\nමේ අතර, දකුණු අප්‍රිකාවෙන් හඳුනා ගත් ඔමික්‍රොන් නව කොරෝනා වෛරසය ප්‍රතිශක්තීකරණයට දැඩි බලපෑම් එල්ල කරන බවට මත පළ වී ඇති බැවින් සෞඛ්‍යාරක්ෂිත ක්‍රමවේද නිසි පරිදි ක්‍රියාත්මක කිරීම සහ බූස්ටර් එන්නත ලබා ගැනීම සිදුකළ යුතු බව සෞඛ්‍ය අංශ පෙන්වා දෙනවා.\nඅද දිනයේ මේ දක්වා මෙරටින් නව කොරෝනා ආසාදිතයින් 519 මේ දක්වා වාර්තා වී ඇති අතර, ඊයේ සිදුවූ මරණ 20 ක් ද සෞඛ්‍ය සේවා අධ්‍යක්ෂ ජනරාල්වරයා අද තහවුරු කළා.\nඒ අනුව මෙරට සමස්ත කොරෝනා මරණ සංඛ්‍යාව 14,278 ක් දක්වා ඉහළ ගියා.\nඑසේම, ඔමික්‍රොන් නව කොරෝනා ප්‍රභේදය හේතුවෙන් දකුණු අප්‍රිකානු කලාපයේ රටවල සිට පැමිණෙන මගීන්ට අද මධ්‍යම රාත්‍රියෙන් පසු සංචාරක තහනමක් ක්‍රියාත්මකයි.\nසිවිල් ගුවන් සේවා අධිකාරිය පැවසුවේ දකුණු අප්‍රිකාව, බොස්ට්වානා, ලෙසතෝ, නැමීබියාව, සිම්බාබ්වේ හා ස්වාසිලන්තය යන රටවල පසුගිය දින 14 තුල සංචාරය කර ඇත්නම් අද මධ්‍යම රාත්‍රියේ සිට නැවත දැනුම් දෙනතුරු මෙරටට ඇතුළු වීමට අවසර නොලැබෙන බවයි.\nමේ අතර, දකුණු අප්‍රිකාවේ සිට නෙදර්ලන්තයේ ඇම්ස්ටර්ඩෑම් නුවර ගුවන්තොටුපල වෙත ඊයේ පැමිණි ගුවන් යානා දෙකක සිටි 600 ක් පමණ වන පිරිස අතුරින් 61 දෙනෙකුට කොරෝනා ආසාදනය වී ඇති බව තහවුරු වී තිබෙනවා.\nඔවුන්ට ආසාදනය වී ඇත්තේ ඔමික්‍රොන් ලෙස හැඳින්වෙන නව කොරෝනා ප්‍රභේදය ද යන්න පිළිබඳව තවදුරටත් පරීක්ෂණ පැවැත්වෙන බවයි විදෙස් වාර්තා සඳහන් කළේ.",
       "URL": "https://www.hirunews.lk/289314/අවදානමට-පෙර-බූස්ටර්-එන්නත-ගන්න-සෞඛ්‍ය-අංශ-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1534"
}