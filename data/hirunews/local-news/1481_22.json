{
       "Source": "hirunews",
       "Timestamp": "Monday, 20 December 2021 - 13:05",
       "Headline": "පොහොර නොමැති නම් රජයට වී නොදෙන බවට ගොවීන්ගෙන් අනතුරු ඇඟවීමක්(වීඩියෝ)",
       "News Content": "වගාවට අවශ්‍ය පොහොර ලබාදීමට කටයුතු නොකරන්නේ නම් මෙම කන්නය අවසානයේ රජයට වී ලබා නොදෙන බව ගොවීන් පවසනවා.\nමේ අතර, දිවයිනේ ප්‍රදේශ රැසක ගොඩබෝග වගා කරන ගොවීන් ද, පොහොර ගැටලු‍ව හේතුවෙන් පත්ව ඇත්තේ දැඩි අසීරුතාවකටයි.\nබණ්ඩාරවෙල, වැලිමඩ, ඌව පරණගම, ඇටම්පිටිය ආදී ප්‍රදේශවල ගොවීන් පෙන්වා දෙන්නේ බෝංචි වගාවට අවශ්‍ය රසායනික පොහොර නොමැති වීම නිසා සිය අස්වැන්න කහ පැහැ ගැන්වී විනාශයට ලක්වෙමින් පවතින බවයි.\nමේ අතර, සෞභාග්‍යයේ දැක්ම යටතේ ආරම්භ කරන ලද අනුරාධපුර නාච්චාදූව කාබනික පොහොර ව්‍යාපෘතිය හරහා එහි අරමුණු ඉටුවී නොමැති බවට එම ප්‍රදේශයේ ගොවීන් චෝදනා කරනවා.\nමේ අතර, වගාවට අවශ්‍ය කිසිඳු පොහොරක් නොලැබීම හේතුවෙන් සූරියවැව විහාරගල ඩී 10 ප්‍රදේශයේ වී වගාවට වෙන් කර ඇති අක්කර 500ක භූමි ප්‍රමාණයෙන් මේ වනවිට වගා කර ඇත්තේ අක්කර 100ක් පමණයි.",
       "URL": "https://www.hirunews.lk/291598/පොහොර-නොමැති-නම්-රජයට-වී-නොදෙන-බවට-ගොවීන්ගෙන්-අනතුරු-ඇඟවීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1481"
}