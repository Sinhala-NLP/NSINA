{
       "Source": "hirunews",
       "Timestamp": "Monday, 05 June 2023 - 17:15",
       "Headline": "කලුතරට මිලිමීටර 150 ඉක්ම වූ තද වැසි",
       "News Content": "කලුතර දිස්ත්‍රික්කයේ ඇතැම් ස්ථානවලට අද රාත්‍රියේ මිලිමීටර 150 ඉක්මවූ තදවැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nමීට අමතරව සබරගමුව පළාතට සහ ගාල්ල හා මාතර දිස්ත්‍රික්කවලටද මිලිමීටර 100 ඉක්මවූ තද වැසි අපේක්ෂා කරන බවයි එම දෙපාර්තමේන්තුව නිවේදනය කළේ.\nමේ අතර ඉදිරි පැය 24 ක කාලය තුළද පාලින්ද නුවර සහ බුලත්සිංහල ප්‍රාදේශීය ලේකම් කොට්ඨාසවල පහත්බිම්වල පැවති සුලු ගංවතුර තත්ත්වය තවදුරටත් පැවතිය හැකි බව වාරිමාර්ග දෙපාර්තමේන්තුව ප්‍රකාශ කළා.\nකලු ගගෙහි අතු ගංගාවක් වන කුඩා ගගේ සුලු ගංවතුර තත්ත්වය තවදුරටත් අපේක්ෂා කරන අතර අතුරු මාර්ග තවදුරටත් ජලයෙන් යටවිය හැකියි.\nඑම නිසා අදාළ ප්‍රදේශ හරහා ගමන් කිරීමේදී සැළකිලිමත්වන ලෙසයි වාරිමාර්ග දෙපාර්තමේන්තුව රියදුරන්ට සහ ජනතාවට දැනුම් දෙන්නේ.\nඑමෙන්ම ජාතික ගොඩනැගිලි පර්යේෂණ සංවිධානයද අද පස්වරුවේ බදුල්ල, ගාල්ල සහ කලුතර දිස්ත්‍රික්කවලට බලපැවැත්වෙන පරිදි නායයෑම් අනතුරු ඇගවීමේ නිවේදනයක් නිකුත් කළා.",
       "URL": "https://www.hirunews.lk/337120/කලුතරට-මිලිමීටර-150-ඉක්ම-වූ-තද-වැසි",
       "Category": "Local News",
       "Parent URL": "https://www.hirunews.lk/local-news.php?pageID=292"
}