{
       "Source": "hirunews",
       "Timestamp": "Friday, 18 February 2022 - 8:02",
       "Headline": "සී.අයි.ඒ අනාවරණ කළ රසායනික යොදා පළතුරු ඉදවීම ගැන කමිටුවක් (වීඩියෝ)",
       "News Content": "රසායනික ද්‍රව්‍ය භාවිත කර පළතුරු ඉදවීම සම්බන්ධයෙන් තොරතුරු සොයා වාර්තා කිරීමට කමිටුවක් පත් කළ බව පාරිභෝගික ආරක්ෂණ රාජ්‍ය අමාත්‍යාංශය ප්‍රකාශ කළා.\nඔවුන්ගේ වාර්තාව සෞඛ්‍ය අමාත්‍යාංශයේ ආහාර පිළිබඳ උපදේශක කාරක සභාවට යොමු කිරීමට නියමිත යි.\nරසායනික ද්‍රව්‍ය යොදාගෙන පළතුරු ඉදවීම සම්බන්ධයෙන් නිරන්තරයෙන් කරුණු වාර්තා වන අතර, එහි ආසන්නතම හෙලිදරව්ව සිදු කළේ හිරු සී.අයි.ඒ. වෙතින්.\nඑහි දී රසායනික ද්‍රව්‍ය යොදා මැනිං වෙළඳපොලේ කෙසෙල් ඉදවන ආකාරය අප අනාවරණ කළා.\nඊයේ සෞඛ්‍ය අමාත්‍යාංශය, කෘෂිකර්ම අමාත්‍යාංශය, කාර්මික තාක්ෂණ ආයතනය, පාරිභෝගික අධිකාරිය ඇතුළු ආයතන කිහිපයක් රැස්ව ඒ පිළිබඳව සාකච්ඡා කර තිබෙනවා.\nමෙම කරුණ ආහාර පනතට යටත් වූවත්, අදාළ වරද සිදු කරන පුද්ගලයින්ට මෙතෙක් දඬුවම් ලබා දී නො මැති බව එහි දී හෙලි වූ කරුණක්.\nමීට අදාළ ව කාර්මික තාක්ෂණය ආයතනය විසින් සකස් කළ වාර්තාවක් ද ඊයේ පාරිභෝගික අධිකාරිය වෙත භාර දී තිබෙනවා.\nඑමෙන්ම, ආර්ථික මධ්‍යස්ථානවල පළතුරු ඉදවීම සම්බන්ධයෙන් පවතින ක්‍රමවේද ගැන වාර්තාවක් කැඳවීමට ද සාකච්ඡාවේ දී තීරණය කෙරුණා.\nමීට අදාළ ව ඉදිරියේ දී රාජ්‍ය ආයතන දැනුවත් කර ජනතාවට නිසි මඟ පෙන්වීමක් ලබාදීමට ද එකඟත්වයකට පැමිණි බවයි පාරිභෝගික ආරක්ෂණ රාජ්‍ය අමාත්‍යාංශය සඳහන් කළේ.",
       "URL": "https://www.hirunews.lk/297320/සී-අයි-ඒ-අනාවරණ-කළ-රසායනික-යොදා-පළතුරු-ඉදවීම-ගැන-කමිටුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1350"
}