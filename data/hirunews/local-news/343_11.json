{
       "Source": "hirunews",
       "Timestamp": "Monday, 15 May 2023 - 6:07",
       "Headline": "අදත් පළාත් කිහිපයකට වැසි",
       "News Content": "බස්නාහිර, සබරගමුව, මධ්‍යම, වයඹ පළාත්වලටත්, ගාල්ල සහ මාතර දිස්ත්‍රික්කවලටත් අද දිනයේ වැසි හෝ ගිගුරුම් සහිත වැසි ඇතිවිය හැකි බව කාලගුණ විද්‍යා දෙපර්තමේන්තුව සඳහන් කළා.\nදිවයින පුරා විටින් විට පැයට කිලෝමීටර 45 දක්වා තද සුළං ඇතිවිය හැකියි.\nදිවයින වටා මුහුදු ප්‍රදේශවල සුළඟේ වේගය විටින් විට පැයට කිලෝමීටර 55 ත් 60 ත් දක්වා වැඩිවිය හැකි බවයි කාලගුණ විද්‍යා දෙපාර්තමේන්තුව සඳහන් කළේ.\nඊසානදිග බෙංගාල බොක්ක ආශ්‍රිතව ස්ථාපිතව පැවති මෝඛා අතිශය චන්ඩ සුළි කුණාටුව මේ වනවිිට බංග්ලාදේශය සහ මියන්මාර වෙරළ තීරයන්ට කඩාවැදී තිබෙනවා.\nමෙම සුළි කුණාටු තත්වය හේතුවෙන් බෙංගාල බොක්ක මුහුදු ප්‍රදේශවල සහ දිවයින වටා මුහුදු ප්‍රදේශවල ධීවර කටයුතුවල යෙදෙන ජනතාව තවදුරටත් අවධානයෙන් කටයුතු කරන ලෙසයි කාලගුණ විද්‍යා දෙපාර්තමේන්තුව දැනුම් දෙන්නේ.\nමේ අතර පවතින අයහපත් කාලගුණ තත්වය හේතුවෙන් දිස්ත්‍රික්ක පහකට නිකුත් කළ නායයෑමේ අනතුරු ඇඟවීම තවදුරටත් ක්‍රියාත්මකයි.\nරත්නපුර, කළුතර, ගාල්ල, මාතර සහ හම්බන්තොට දිස්ත්‍රික්ක සඳහායි මෙම අනතුරු ඇඟවීම් නිවේදනය නිකුත් කර ඇත්තේ.\nඑමෙන්ම මාරවිල - ආදොළුව පාලම අසළ ගං වතුරේ ගමන් කරමින් සිටියදී දියේ ගිලී අතුරුදන්වූ පුද්ගලයා සොයා තවදුරටත් මෙහෙයුම් ක්‍රියාත්මකයි.\nඊයේ(14) උදෑසන මෙලෙස දියේ ගසාගෙන ගොස් අතුරුදන්වූයේ 42 හැවිරිදි කිවුල්හේන - ආදොළුව ප්‍රදේශයේ පදිංචිකරුවෙක්.\nවාරිමාර්ග දෙපාර්තමේන්තුවේ ජල විද්‍යා හා ආපදා කළමනාකරණ අංශයේ වාරිමාර්ග අධ්‍යක්ෂ එස්.පී.සී. සුගීෂ්වර කියා සිටියේ ගිං ගඟේ සහ නිල්වලා ගඟේ ගං වතුර තත්වය තවදුරටත් පවතින බවයි.\nඑමෙන්ම අයහපත් කාලගුණ තත්වය හේතුවෙන් මුලටියන කොට්ඨාසයට අයත් පාසල් අටක් අද දින වසා දැමීමට පියවර ගෙන තිබෙනවා.\nඑමෙන්ම දකුණු පළාතේ ආපදා අවදානම් සහිත ප්‍රදේශවල පාසල් පවත්වාගෙන යෑම සම්බන්ධයෙන් තීරණය කිරීම සඳහා කලාප අධ්‍යාපන අධ්‍යක්ෂවරුන් වෙත බලය පැවරූ බවයි පළාත් අධ්‍යාපන ලේකම් රංජිත් යාපා සඳහන් කළේ.\nමේ අතර මෝඛා පස්වන කාණ්ඩයේ ප්‍රබල සුළි කුණාටු තත්වයක් ලෙස බංග්ලාදේශය සහ මියන්මාරයේ වෙරළ තීරවලට කඩාවැදී තිබෙනවා.\nවිදෙස් වාර්තා සඳහන් කළේ ලොව විශාලතම සරණාගත කඳවුර වන කොක්ස් බසාර් හි උණ බම්බුවලින් කූඩාරම් 1,300 කට වැඩි ප්‍රමාණයක් විනාශ වී ඇති බවයි.\nමියන්මාරයේ අවම වශයෙන් පුද්ගලයින් පස්දෙනෙකු මියගොස් ඇති බවට වාර්තාවෙනවා.\nනායයෑම් සහ ගං වතුරින්ද එම ප්‍රදේශයට බලපෑම් එල්ලවී ඇති බවයි විදෙස් වාර්තා සඳහන් කළේ.\nපවතින තත්වය හමුවේ බංග්ලාදේශයේ ගිණිකොණ දිග ප්‍රදේශයේ ලක්ෂ පහකට වැඩි පිරිසක් සිය නිවෙස්වලින්ද ඉවත් කර තිබෙනවා.",
       "URL": "https://www.hirunews.lk/335222/අදත්-පළාත්-කිහිපයකට-වැසි",
       "Category": "Local News",
       "Parent URL": "https://www.hirunews.lk/local-news.php?pageID=343"
}