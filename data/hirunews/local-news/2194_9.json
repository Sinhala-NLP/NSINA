{
       "Source": "hirunews",
       "Timestamp": "Saturday, 23 January 2021 - 8:51",
       "Headline": "ඉන්දියාවේ කොවිෂීල්ඩ් එන්නතට ශ්‍රී ලංකා රජයේ අවසර - එන්නත් ලබාදීමේ පෙරහුරුවකුත් අද (වීඩියෝ)",
       "News Content": "ඉන්දියාව නිෂ්පාදනය කළ ඔක්ස්ෆර්ඩ් ඇස්ට්‍රා සෙනෙකා හෙවත් කොවිෂිල්ඩ් එන්නත මෙරට තුළ හදිසි භාවිතය සදහා රජයේ අනුමැතිය ලබාදී ඇති බව ඉන්දීය මහකොමසාරිස් කාර්යාලය නිවේදනය කළා.\nඒ අනුව මෙරටට එන්නත එවීම සදහා කඩිනමින් කටයුතු කරන බවයි ඉන්දීය රජය දැනුම් දී ඇත්තේ.\nඑමෙන්ම කොවැක්ස් පහසුකම යටතේ ඉන්දියාවෙන් ගෙන්වනු ලබන කොරෝනා එන්නත ජනතාවට ලබාදීම පිළිබඳ පෙරහුරුවක් අද (23) පැවැත්වීමට නියමිතයි.\nමේ සම්බන්ධයෙන් සෞඛ්‍ය ප්‍රවර්ධන කාර්යාංශයේ ඊයේ (22) පැවති මාධ්‍ය හමුවකදී සෞඛ්‍ය නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් සිදුකළ පැහැදිලි කිරීමකදී කියා සිටියේ පිළියන්දල සෞඛ වෛද්‍ය නිලධාරී කාර්යාලයේදී, පිළියන්දල ප්‍රාදේශීය රෝහලේදී සහ රාගම ශික්ෂණ රෝහලේදී අද ඊට අදාළ පෙරහුරුව සිදුකෙරෙන බවයි.\nමේ අතර ඔක්ස්ෆර්ඩ් ඇස්ට්‍රා සෙනෙකා එන්නත සම්බන්ධයෙන් යළි පැහැදිලි කිරීමක් අවශ්‍ය බවට නීතිපති දප්පුල ද ලිවේරා සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අසේල ගුණවර්ධනට ඊයේ (22) දැනුම් දී තිබුණා.\nපෙරේදා දිනයේ එම එන්නතට අනුමැතිය ලබා ගැනීම සඳහා අවශ්‍ය ලේඛන නීතිපතිවරයා වෙත යොමු කළ ද එම කරුණු ප්‍රමාණවත් නොවන බැවින් ඊට අදාළ ගිවිසුම් ලේඛන පිළිබද තවදුරටත් පැහැදිලි කිරීමක් අවශ්‍ය බවට සෞඛ්‍ය සේවා අධ්‍යක්ෂ ජනරාල්වරයා වෙත දැනුම් දී ඇති බවයි නීතිපති දෙපාර්තමේන්තුව සඳහන් කළේ.",
       "URL": "https://www.hirunews.lk/260478/ඉන්දියාවේ-කොවිෂීල්ඩ්-එන්නතට-ශ්‍රී-ලංකා-රජයේ-අවසර-එන්නත්-ලබාදීමේ-පෙරහුරුවකුත්-අද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2194"
}