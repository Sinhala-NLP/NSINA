{
       "Source": "hirunews",
       "Timestamp": "Monday, 11 July 2022 - 14:18",
       "Headline": "මාතෘ භූමිය රැක ගන්න, ඊට නායකත්වය දෙන්න සූදානම්! - සජිත්",
       "News Content": "මාතෘ භූමිය රැක ගැනීම සඳහා ඊට නායකත්වය ලබා දීමට විපක්ෂය සූදානම් බව විපක්ෂ නායක සජිත් ප්‍රේමදාස කියා සිටිනවා.\nඔහු ඒ බව කියා සිටියේ අද (11) දින විශේෂ ප්‍රකාශයක් සිදුකරමින්.\nජනාධිපති අගමැති ඇතුළු පොහොට්ටු ආණ්ඩුවේ ජනවරම අවසන් බවත්, ඔවුන් මේ සුන්දර දිවයින විනාශ කළ බවත්, එලෙස වැනසූ දේශය ගොඩනැගීමට සමගි ජන බලවේගය ප්‍රමුඛ තමන් සූදානම් බව ඔහු පවසනවා.\nරට ස්ථාවර කොට රටේ ආර්ථිකය ගොඩනැංවීමේ වැඩපිළිවෙළට දායකත්වය ලබාදීමටත්, ජනාධිපතිවරයා අගමැතිවරයා ප්‍රමුඛ ආණ්ඩුව පත් කිරීමටත් තමන් සූදානම් බවත් සිය විශේෂ ප්‍රකාශය මගින් ඔහු කියා සිටියා.\nඑසේ ම අදාළ ක්‍රියාවට එරෙහිව කවුරුන් හෝ පාර්ලිමේන්තුව තුළ කුමන්ත්‍රණ සිදු කරනවා කරනවානම් එය දේශද්‍රෝහී ක්‍රියාවක් බවත්, රට ගොඩනැගීමේ කටයුත්තට තමන්ට සහයෝගය ලබා දෙන ලෙසත් විපක්ෂනායකවරයා සිය ප්‍රකාශයේ දී ඉල්ලා සිටියා.\nඑහි දී ඔහු වැඩිදුරටත් කියා සිටියේ, \"ඔවුන් එකතු වෙලා මේ ලස්සන මාතෘ භූමිය විනාශ කරලා අවසන්. විපක්ෂයේ අපි සුදානම් රට ස්ථාවර කිරීමෙන්, රටේ ආර්ථිකය ගොඩනැගීමේ වැඩපිළිවෙලට නායකත්වය ලබාදීමට. අපි ජනාධිපතිවරයා, අගමැතිවරයා ප්‍රමුඛ ආණ්ඩුව පත්කරනවා. මේක හැරෙන්නට වෙන විකල්ප විසඳුමක් නෑ. මෙයට විරුද්ධ වෙන පාර්ලිමේන්තුව තුළ සිටින කවුරු හරි කඩාකප්පල්කාරී ක්‍රියාවක් කරනවා නම්, ඒක අපි දකින්නේ දේශද්‍රෝහී ක්‍රියාවක් හැටියට. අපි සුදානම් මාතෘ භූමිය රැක ගන්න. මාතෘ භූමියට නායකත්ව ලබාදෙන්න. රටේ ආර්ථිකය ගොඩනගන්න. මව්බිමට ජයවේවා.\" යනුවෙන්.",
       "URL": "https://www.hirunews.lk/309711/මාතෘ-භූමිය-රැක-ගන්න-ඊට-නායකත්වය-දෙන්න-සූදානම්-සජිත්",
       "Category": "Local News",
       "Parent URL": "https://www.hirunews.lk/local-news.php?pageID=1029"
}