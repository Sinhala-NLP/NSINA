{
       "Source": "hirunews",
       "Timestamp": "Monday, 09 January 2023 - 13:24",
       "Headline": "රියැලිටිකරණයේ ප්‍රමුඛයාගේ තෙවැනි විප්ලවයෙන් අතිදක්ෂයින් දෙදෙනකු අවසන් සටනට (වීඩියෝ)",
       "News Content": "මෙරට ටෙලිවිෂනයේ රියැලිටිය ජාත්‍යන්තර ප්‍රමිතිකරණයට ඔසවා තැබූ හිරු ස්ටාර් සීසන් 3 තරඟාවලියේ අවසන් මහා තරඟය කොළඹ නෙලුම් පොකුණ රඟහලේදී ජනවාරි 21වැනිදා පැවැත්වීමට සියළු කටයුතු සූදානම්.\nඒ අනුව අවසන් මහා තරඟය සඳහා සුදුසුකම් ලැබීමට අදාළ ප්‍රවේශපත්‍ර දෙකක් දිනාගන්නට තරඟකරුවන් දෙදෙනෙකු පසුගිය තරඟ වටයේදී සමත් වුණා.\nඒ, හික්කඩුවේ සචිනි තාරුකා සහ බුලත්කොහුපිටියේ අමීෂ මිනෝල්.\nමෙරට ටෙලිවිෂනය ජාත්‍යන්තර ප්‍රමිතියට ඔසවා තැබූ රියැලිටිකරණයේ ප්‍රමුඛයා, හිරු ස්ටාර්.... ශ්‍රී ලංකාවේ පළමු ගායන රියැලිටි අත්දැකීමේ තෙවන විප්ලවයේ තවත් සංධිස්ථානයක් පසුගිය සති අන්තයේදී පැවැත්වුණා.\nඒ, දක්ෂතාවයම විජයග්‍රහණය කරවන මෙරට රියැලිටි ඉතිහාසයේ ඉහළම ප්‍රේක්ෂක ආදරය, ආකර්ෂණය දිනාගනිමින් 1,40,000කට තරඟකරුවන් අතරින් අවසන් මහා තරඟය සඳහා වන ප්‍රවේශපත්‍ර දෙකක් ජයග්‍රාහකයින් දෙදෙනකු වෙත පිරිනැමීම වෙනුවෙන්.\nඒ අනුව අවසන් මහ තරඟයට ප්‍රවිෂ්ඨ වීම සඳහා ටිකට් ටූ ෆිනාලේ තරඟ වටයට සුදුසුකම් සපුරා ගත් විශිෂ්ඨයින් හය දෙනෙකු අතරින් අති විශිෂ්ඨයින් සිව් දෙනෙකු වෙත පමණක් පිරිනැ‍මෙන පළමු ප්‍රවේශපත්‍රය සෙනසුරාදා දිනයේ දිනාගන්නට විශිෂ්ටත්වයේ ප්‍රවීණයන්ගේ නියෝජනයෙහි ශිහාන් මිහිරංගගේ කණ්ඩායමේ නියෝජනය වූ හික්කඩුවේ සචිනි තාරුකා සමත් වුණා.\nඑම කඩඉම පසුකළ සචිනි තාරුකාට ඉහළ ප්‍රේක්ෂක ප්‍රතිචාරයක් හිමිවුණා.\nඅතිශය සජීවී ප්‍රාසාංගික අත්දැකීමක් ප්‍රේක්ෂකයන් වෙත තිලිණ කරමින් ජනතා පරමාධිපත්‍යයම බලගැන්වෙන හිරු ස්ටාර් සීසන් 3 තරඟාවලියේ අවසන් මහා තරඟය සඳහා සචිනි තාරුකා සිය සිහින ජයගනිමින් ප්‍රවිශ්ට වෙද්දී සෙසු තරඟකරුවන් පස් දෙනාට තම බලාපොරොත්තු ඊළඟ දිනයට රැගෙන යන්නට සිදුවුණා.\nඒ අනුව, ඊයේ දිනයේදී තරඟ බිමට පිවිසි තරඟකරුවන් අතර බුලත්කොහුපිටියේ අමීශ මිනෝල් සහ දෙහිඅත්තකණ්ඩියේ සහන් ප්‍රබුද්ධ අතර පැවතියේ අතිශය තියුණු වූ සටනක්.\nඅවසන් මහා තරඟය සඳහා සුදුසුකම් ලබාගන්නේ කවුරුන්ද යන්න පිළිබඳව ප්‍රේක්ෂකාගාරයේ සියළු හදවත් ස්පන්ධනය මොහොතකට නතර වුණා.\nසජීවී ගායනයෙන් ප්‍රේක්ෂකාගාරය වසඟකරගන්නට සමත්වූ මේ දක්ෂයින් දෙදෙනාගෙන් එක් දශමයක සීමාවකින් ඉදිරියට එමින් අවසන් මහා තරඟය සඳහා වන දෙවන ටිකට්පත දිනාගන්නට නිරෝෂා විරාජිණීගේ කණ්ඩායමේ නියෝජනය වූ බුලත්කොහුපිටියේ අමීෂ මිනෝල් සමත් වුණේ ඒ අනුවයි.\nදෙවැනි ටිකට් පතෙහි ජයග්‍රාහකයා වූ අමීෂ මිනෝල්ට ද මෙලෙස ඉහළ ප්‍රේක්ෂක ප්‍රතිචාරයක් හිමිවුණා.\nඅවසන් මහා තරඟය සඳහා තවත් ප්‍රවේෂපත්‍ර දෙකක් ඉතිරිව ඇති අතර එළැඹෙන සති අන්තයේදී එම ප්‍රවේශපත් සියතට ගන්නට සමත් වන්නේ කවුද?",
       "URL": "https://www.hirunews.lk/324624/රියැලිටිකරණයේ-ප්‍රමුඛයාගේ-තෙවැනි-විප්ලවයෙන්-අතිදක්ෂයින්-දෙදෙනකු-අවසන්-සටනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=613"
}