{
       "Source": "hirunews",
       "Timestamp": "Thursday, 27 January 2022 - 13:44",
       "Headline": "ඩෙංගු රෝගීන්ගේ කැපී පෙනෙන ඉහළ යාමක්",
       "News Content": "කොරෝනා ආසාදිතයින්ගේ සංඛ්‍යාව මෙලෙස ඉහළ යද්දී, ඩෙංගු රෝගීන් හමුවීම ද කැපී පෙනෙන ලෙස ඉහළ ගොස් තිබෙනවා.\nමේ වසරේ ගත වූ දින 26 තුළ දී ඩෙංගු රෝගීන් 6923 දෙනෙකු වාර්තා වී ඇති අතර පසුගිය වසරේ ජනවාරි මාසයේදී පමණක් වාර්තා වූයේ ඩෙංගු රෝගීන් සංඛ්‍යාව 1909ක් පමණයි.\nමේ වන විට වැඩිම ඩෙංගු රෝගීන් වාර්තා වන්නේ බස්නාහිර පළාතෙන් වන අතර, ගාල්ල, මාතර, යාපනය, මන්නාරම, මඩකලපුව, ත්‍රිකුණාමලය, කල්මුණේ, කුරුණෑගල, පුත්තලම, බදුල්ල සහ ප්‍රදේශවලින් ද ඩෙංගු රෝගීන් වැඩි වශයෙන් වාර්තා වෙමින් පවතිනවා.\nරජයේ ප්‍රවෘත්ති දෙපාර්තමේන්තුවේ අද (27) පැවති මාධ්‍ය හමුවකට එක්වෙමින් ජාතික ඩෙංගු මර්දන ඒකකයේ වැඩබලන අධ්‍යක්ෂ විශේෂඥ වෛද්‍ය සුදත් සමරවීර දෙමව්පියන්ගෙන් ඉල්ලා සිටියේ මදුරු විතක්ෂණ ආලේපන ගල්වා දරුවන් පාසල් වෙත එවන ලෙසයි.\nබස්නාහිර පළාතේ සිදු කරන ලද පරීක්ෂණවලදී ආගමික සිද්ධස්ථාන ආශ්‍රිතව ඩෙංගු කීටයන් වැඩි වශයෙන් සිටින බවට ද තොරතුරු අනාවරණ වී තිබෙනවා.\nමෙම මාධ්‍ය හමුවට ඩෙංගු මර්දන ඒකකයේ විශේෂඥ ප්‍රජා වෛද්‍ය ශිලන්ති සෙනෙවිරත්න ද එක්ව සිටි අතර එහිදී ඇය කියා සිටියේ කොරෝනා සහ ඩෙංගු රෝගයන් හි ලක්ෂණ යම් මට්ටමකට සමාන කමක් දක්වන බැවින් පැය 24ක් පුරා උණ රෝගී තත්ත්වය පවතින්නේ නම් වහාම වෛද්‍ය ප්‍රතිකාර ලබා ගන්නා ලෙසයි.\n2021 වසරේ වාර්තා වී ඇති සමස්ත ඩෙංගු රෝගීන් සංඛ්‍යාව 35,925ක්. එම වසරේ දෙසැම්බර් මස හඳුනාගත් රෝගීන් සංඛ්‍යාව 8966ක්.\nමේ අනුව බලන විට ජනවාරි මාසයේ ඩෙංගු රෝගීන් සංඛාව  ඉතා ඉහළ මට්ටමක පවතින බවයි සෞඛ්‍ය අංශ පෙන්වා දෙන්නේ.\nරෝගීන්ගෙන් 53.4%ක් ම වාර්තා වී ඇත්තේ බස්නාහිර පළාතෙන්.\nඩෙංගු රෝගීන් වයස් ඛාණ්ඩ වශයෙන් ගත්විට 30% ක් අවුරුදු 05 – 19 ත් අතර පාසැල් ළමයි වනවා.\nවයස අවුරුදු 05ට අඩු ළමුන්ගෙන්  5%ක් ද ඩෙංගු උවදුරට ගොදුරුව ඇති බවත් විශේෂඥ වෛද්‍යවරිය පෙන්වා දෙනවා.\nඩෙංගු රෝගීන් සංඛ්‍යාව ඉහළ යන බව සෞඛ්‍ය අමාත්‍යාංශය හඳුනාගෙන ඇති අතර මෙම තත්ත්වය දිගින් දිගට පැවතුණොත් 2017 වසරේදී මෙන් ඩෙංගු වසංගත තත්ත්වයක් ඇතිවිය හැකි බවයි සාකච්ඡාවට එක්වෙමින් සෞඛ්‍ය අමාත්‍යාංශයේ, නියෝජ්‍ය අධ්‍යක්ෂ ජනරාල් විශේෂඥ වෛද්‍ය මහේන්ද්‍ර අර්නෝල්ඩ් සඳහන් කළා.\nඩෙංගු රෝගය මර්දනය සෞඛ්‍ය අමාත්‍යාංශයට පමණක් සිදු කළ නොහැකි අතර සියලු රාජ්‍ය හා පෞද්ගලික ආයතන සහ පොදු මහජනතාව ඒකාබද්ධව ඩෙංගු රෝග පාලනයට ප්‍රවේශයක් ගත යුතු බවයි මෙහිදී විශේෂඥ වෛද්‍යවරයා කියාසිටියේ.\nජනවාරි මස 12 වන දින ජනාධිපති ලේකම් කාර්යාලය  නිකුත් කළ  චක්‍රලේඛයක් මගින් මෙරට ඩෙංගු රෝග ව්‍යාප්තිය පාලනය කිරීමට  ගත යුතු ප්‍රවේශය  පැහැදිළි කර තිබෙනවා.\nඒ අනුව සියලු රාජ්‍ය, පෞද්ගලික සහ පොදු ආයතනවල ඩෙංගු උවදුරෙන් තොර පරිසරයක් ඇති  කිරීමේ අවශ්‍යතාව හඳුනා ගෙන ඇති බවයි ජාතික ඩෙංගු මර්දන ඒකකයේ වැඩ බලන අධ්‍යක්ෂ විශේෂඥ වෛද්‍ය සුදත් සමරවීර මහතා කියාසිටියේ.\nඩෙංගු අධි අවදානම් කලාප ලෙස හඳුනා ගෙන ඇති ඉදිකිරීම් පරිශ්‍ර, පාසල්, ආගමික ස්ථාන, ඇතුළු පොදු ස්ථානවල රෝග ව්‍යාප්තිය වර්ධනය වී තිබෙනවා.\nසෑම ආයතනයකම ඩෙංගු රෝග පාලනයට වෙනම නිලධාරියෙකු පත් කළ යුතු අතර ඔහු සෑම මසකම තම සෞඛ්‍ය වෛද්‍ය කාර්යාලය වෙත ඩෙංගු රෝග ව්‍යාප්තියට  වාර්තාවක්  දිය යුතු බව ද විශේෂඥ වෛද්‍යවරයා සඳහන් කළා.\nලෝකයේ රටවල් 129 ක් පමණ ඩෙංගු රෝගයෙන් පීඩා විඳිනවා. ඉන් 70% ක් ආසියානු කලාපීය රටවල්. ජනවාරි මාසය තුළ හඳුනා ගත් රෝගීන්ගේ 50% ක් වාර්තා වූයේ බස්නාහිර පළාතෙන්.\n2021 ජනවාරි මස ඩෙංගු රෝගීන් වාර්තා වී ඇත්තේ 408ක් වුවද 2022 ජනවාරි මස 3681ක් පමණ රෝගීන් වාර්තා වී තිබෙනවා.\nසෞඛ්‍ය ක්ෂේත්‍රයේ කිසියම් ඉලක්කයක් කරා ළඟා වීම එම ක්ෂේත්‍රයට තනිව කළ නොහැකි අතර ඒ සඳහා සියලු අංශවල සක්‍රීය දායකත්වය ලබා ගත යුතු බවයි බස්නාහිර පළාතේ වසංගත රෝග විද්‍යාඥ විශේෂඥ ප්‍රජා වෛද්‍ය බුද්ධික මහේෂ් මහතා පැවසුවේ.\nපළාත්, දිස්ත්‍රික්, ප්‍රාදේශිය හා ග්‍රාමීය වශයෙන් කමිටු පිහිටුවමින් සියලු අංශවල සක්‍රීය දායකත්වය මේ සඳහා අවශ්‍ය බවත් වෛද්‍යවරයා  වැඩි දුරටත් කියසිටියා.\nවැඩි වශයෙන් මහජනතාව ගැවසෙන ආගමික ස්ථාන ඩෙංගු අවදානම සහිත ප්‍රදේශ ලෙස කීට විද්‍යා සමීක්ෂණය මගින් සනාථ වී තිබෙනවා.\nආගමික ස්ථාන සතියකට වරක් තම පරිශ්‍ර නිරීක්ෂණය කළ යුතුයි.\nමේ පිළිබඳව දැනුවත් කිරීමේ සැසිවාර පැවැත්වීමට සැලසුම් කර ඇති බවත් වෛද්‍යවරයා කියසිටියා.\nඒ අනුව බෞද්ධ කටයුතු දෙපාර්තමේන්තුවේ ජනවාරි මස 18, මුස්ලිම් ආගමික කටයුතු දෙපාර්තමේනතුවේ ජනවාරි මස 20 මෙම දැනුවත් කිරීමේ වැඩසටහන් පැවැත්වුණා.\nක්‍රිස්තියානි ආගමික කටයුතු දෙපාර්තමේන්තුවේ ජනවාරි මස 31 සහ හින්දු ආගමික දෙපාර්තමේන්තුවේ පෙබරවාරි මස 01 දින සැසිවාර පැවැත්වෙන බව ද වෛද්‍යවරයා සඳහන් කළා.",
       "URL": "https://www.hirunews.lk/295340/ඩෙංගු-රෝගීන්ගේ-කැපී-පෙනෙන-ඉහළ-යාමක්",
       "Category": "Local News",
       "Parent URL": "https://www.hirunews.lk/local-news.php?pageID=1394"
}