{
       "Source": "hirunews",
       "Timestamp": "Tuesday, 22 October 2019 - 19:37",
       "Headline": "ජනපති අපේක්ෂකයන් පිරිසකට තහනමක්",
       "News Content": "ජනාධිපතිවරණයට ඉදිරිපත්ව සිටින අපේක්ෂකයන්ට වෙනත් අපේක්ෂකයන් ප්‍රවර්ධනය කිරීම තහනම් කිරීමට මැතිවරණ කොමිසම අද පැවති සාකච්ඡාවේදී එකඟත්වයකට පැමිණි බව ඊට එක්වූ ජනතා විමුක්ති පෙරමුණේ පාර්ලිමේන්තු මන්ත්‍රී බිමල් රත්නායක ප්‍රකාශ කළා.\nඒ, මැතිවරණ කොමිසම සහ දේශපාලන පක්ෂ නියෝජිතයන් අතර අද පැවති සාකච්ඡාවෙන් අනතුරුව මාධ්‍ය වෙත අදහස් දක්වමින්.\nඑසේම ඉදිරි මැතිවරණය සහ ඊට අදාළව පැනනැගී ඇතැම් ගැටළු සම්බන්ධයෙන් ද මෙහිදී සාකච්ඡා කර තිබෙනවා.\nදේශපාලන පක්ෂ නියෝජිතයින්ට අමතරව මැතිවරණ නිරීක්ෂණ සංවිධානවල නියෝජිතයන්ද මෙම සාකච්ඡාවට එක්ව සිටියා.\nමේ අතර ජනාධිපතිවරණයට අදාළව තැපැල් ඡන්ද ප්‍රකාශ කිරීම සඳහා වලංගු හැඳුනුම්පතක් ඉදිරිපත් කර අනන්‍යතාව තහවුරු කිරීම අවශ්‍ය බව මැතිවරණ කොමිෂන් සභාව පවසනවා.\nනිවේදනයක් නිකුත් කරමින් එම කොමිෂන් සභාව පෙන්වා දෙන්නේ ඒ සඳහා ජාතික හැඳුනුම්පත, රියදුරු බලපත්‍රය, ගමන් බලපත්‍රය හෝ මැතිවරණ කොමිෂන් සභාව නිකුත් කරන තාවකාලික හැඳුනුම්පත භාවිත කළ හැකි බවයි.\nජනාධිපතිවරණයේ තැපැල් ඡන්ද විමසීම මේ මස 31 සහ නොවැම්බර් මස 1 වන දා සිදුකෙරෙනවා.\nසියළුම පොලිස් ස්ථානවල සහ දිස්ත්‍රික් ලේකම් කාර්යාලවල තැපැල් ඡන්ද සලකුණු කිරීම ලබන මස 4 සහ 5 යන දිනවලදී සිදුකෙරෙන අතර අදාළ දිනයන් හි ඡන්දය ප්‍රකාශ කිරීමට නොහැකි වන තැපැල් ඡන්දදායකයින්ට ලබන මස 7 වන දා ඊට අවස්ථාව සලසා දී තිබෙනවා.",
       "URL": "https://www.hirunews.lk/226773/ජනපති-අපේක්ෂකයන්-පිරිසකට-තහනමක්",
       "Category": "Local News",
       "Parent URL": "https://www.hirunews.lk/local-news.php?pageID=3085"
}