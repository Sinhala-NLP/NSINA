{
       "Source": "hirunews",
       "Timestamp": "Friday, 12 May 2017 - 13:32",
       "Headline": "උතුරුමැද පළාත් සභාවේ මන්ත්‍රීවරුන් කණ්ඩායමක් හිටපු ජනපති මහින්ද හමුවේ",
       "News Content": "උතුරු මැද පළාත් සභාවේ ඒකාබද්ධ විපක්ෂයට සහය දක්වන නිදහස් සන්ධාන මන්ත්‍රීවරුන් සහ හිටපු ජනාධිපති මහින්ද රාජපක්ෂ අතර හමුවක් අද (12) පැවැත්වෙනවා.\nපසුගිය දා අමාත්‍ය ධූරයෙන් ඉවත් කෙරෙනු පළාත් සභා මන්ත්‍රී කේ. එච් නන්දසේන හිරු ප්‍රවෘත්ති අංශයට කියා සිටියේ ඒ සදහා ඒකාබද්ධ විපක්ෂයට සහය දක්වන මන්ත්‍රීවරුන් 18 දෙනෙකු එක්වීමට නියමිත බවයි.\nමන්ත්‍රීවරුන් 33 දෙනෙකුගෙන් සමන්විත උතුරුමැද පළාත් සභාව නියෝජනය කරන එක්සත් ජනතා නිදහස් සන්ධාන මන්ත්‍රීවරුන් සංඛ්‍යාව 21ක්.\nඉන් 17 දෙනෙකු ඒකාබද්ධ විපක්ෂයට සහය දීමට තීරණය කර ඇති බව පළාත් සභා මන්ත්‍රී කේ. එච් නන්දසේන කියා සිටියා.\nඑක්සත් ජාතික පක්ෂ මන්ත්‍රීවරුන් 11 දෙනෙකු සහ ජනතා විමුක්ති පෙරමුණේ මන්ත්‍රීවරයෙකු ද පළාත් සභාව නියෝජනය කරනවා.\nඑක්සත් ජාතික පක්ෂයේ මන්ත්‍රීවරයෙකු ද තම කණ්ඩායමට සහය දීමට තීරණය ඇති බව ප්‍රකාශ කළ  පළාත් සභා මන්ත්‍රී කේ. එච් නන්දසේන ඔහු කවුරුන්දැයි හෙළි කළේ නැහැ.\nඅද හිටපු ජනාධිපතිවරයා හමුවීමෙන් පසු පළාත් සභාව තුළ ඉදිරියේ දී කටයුතු කරන ආකාරය පිළිබදව තීරණය කරන බවයි හිරු ප්‍රවෘත්ති අංශයට අදහස් දක්වමින් ඔහු තවදුරටත් කියා සිටියේ.\nකෙසේ වෙතත් උතුරමැද පළාත් සභාවේ බලය පිළිබදව ගැටලූවක් නොමැති බවයි නිදහස් පක්ෂ මහලේකම් අමාත්‍ය දුමින්ද දිසානායක හිරුප්‍රවෘත්ති අංශය කළ විමසීමකට පිළිතුරු දෙමින් සදහන් කළේ.",
       "URL": "https://www.hirunews.lk/161165/උතුරුමැද-පළාත්-සභාවේ-මන්ත්‍රීවරුන්-කණ්ඩායමක්-හිටපු-ජනපති-මහින්ද-හමුවේ",
       "Category": "Local News",
       "Parent URL": "https://www.hirunews.lk/local-news.php?pageID=4521"
}