{
       "Source": "hirunews",
       "Timestamp": "Wednesday, 26 June 2019 - 7:44",
       "Headline": "කිලිනොච්චි දුම්රිය අනතුරෙන් තුවාල ලැබූ තවත් හමුදා සෙබලෙකු මියයයි - මරණ සංඛ්‍යාව 6 දක්වා ඉහළට",
       "News Content": "කිලිනොච්චි යුද හමුදා රෝහලට අයත් ට්‍රක් රථයක්, කිලිනොච්චිය 55 හන්දියේදී යාල්දේවී දුම්රියේ ගැටී සිදුවූ අනතුරෙන් බරපතල තුවාල ලබා රෝහල් ගතව සිටි තවත් හමුදා සෙබලෙකු ඊයේ ජීවිතක්ෂයට පත්ව තිබෙනවා.\nඒ අනුව එම අනතුරෙන් මියගිය සංඛ්‍යාව 6ක්. මීට අමතරව, අනතුරෙන් තුවාල ලැබූ අනෙක් හමුදා සෙබලා වැඩිදුර ප්‍රතිකාර සඳහා කිලිනොච්චි රෝහලේ සිට යාපනය රෝහලට මාරු කර යවා තිබෙනවා.\nඊයේ පස්වරු 1.45ට පමණ මෙම අනතුර සිදුවුණා. අදාළ ට්‍රක් රථය ජලය රැගෙන ඒම සඳහා කිලිනොච්චි නගරය දෙසට යමින් සිටියදී මෙම අනතුර සිදුවූ අතර, එම අවස්ථාවේදී ට්‍රක් රථය තුළ යුද හමුදා සෙබළුන් හත්දෙනෙකු ගමන් කර තිබුණා.\nසිදුවූ අනතුරින් යුද හමුදා සෙබළුන් තුන්දෙනෙකු එම ස්ථානයේදීම මියගිය අතර, තවත් 3 දෙනෙකු රෝහල් ගතකිරීමෙන් අනතුරුවයි ජීවිතක්ෂයට පත්වුණේ.\nකිලිනොච්චිය - මුරුකන්ඩි 55 හන්දියේ බෙල් ඇන්ඞ් ලයිට් ක්‍රමයට ක්‍රියාත්මක වන ආලෝක සංඥා පුවරුවක් පවතින අතර, අනතුර සිදුවන අවස්ථාවේ එය ක්‍රියාත්මක වූයේද යන්න සම්බන්ධයෙන් ද පරීක්ෂණයක් ආරම්භ කර තිබෙනවා.",
       "URL": "https://www.hirunews.lk/219122/කිලිනොච්චි-දුම්රිය-අනතුරෙන්-තුවාල-ලැබූ-තවත්-හමුදා-සෙබලෙකු-මියයයි-මරණ-සංඛ්‍යාව-6-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=3281"
}