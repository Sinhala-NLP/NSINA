{
       "Source": "hirunews",
       "Timestamp": "Saturday, 12 June 2021 - 16:48",
       "Headline": "සයිනොෆාම් එන්නතේ දෙවන මාත්‍රාව ගැන ජනතාවට දැනුම්දීමක්",
       "News Content": "සයිනොෆාම් එන්නතේ දෙවන මාත්‍රාව සඳහා අවශ්‍ය එන්නත් සෞඛ්‍ය අමාත්‍යාංශය වෙත ලැබී ඇති බැවින් ජනතාව අනවශ්‍ය ලෙස බිය නොවිය යුතු බව සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන අවධාරණය කරනවා.\nමාධ්‍ය වෙත ප්‍රකාශයක් සිදුකරමින් ඔහු වැඩිදුරටත් සඳහන් කළේ එම එන්නතේ දෙවන මාත්‍රාව ලබාදීම සඳහා එන්නත් 1,550,000ක් මේ වනවිට සෞඛ්‍ය අමාත්‍යාංශය වෙත ලැබී ඇති බවයි.\nඒ අනුව, අදාළ දිනයේදී එන්නත් මධ්‍යස්ථානයට ගොස් එම එන්නත ලබා ගැනීමට හැකියාව පවතින බවයි සෞඛ්‍ය සේවා අධ්‍යක්ෂ ජනරාල්වරයා අවධාරණය කළේ.\nඑමෙන්ම ස්පුට්නික් එන්නත ලබාදුන් 15000ක පිරිසට අවශ්‍ය දෙවන මාත්‍රාව ද සෞඛ්‍ය අමාත්‍යංශයට ලැබී ඇති බැවින් සෞඛ්‍ය නිලධාරීන් දන්වා ඇති පරිදි අදාළ දිනවලදී නියමිත මධ්‍යස්ථානයට ගොස් එන්නත ලබාගත හැකි බව ද සෞඛ්‍ය සේවා අධ්‍යක්ෂ ජනරාල්වරයා සඳහන් කළා.\nමේ අතර, රාජ්‍ය සේවයේ තනතුරුවලට බඳවා ගැනීමේ තරග විභාග සඳහා අයදුම්පත් කැඳවීමේ අවසන් දිනය ලබන මස 15 වනදා දක්වා දීර්ඝ කිරීමට රාජ්‍ය සේවා කොමිෂන් සභාව තීරණය කර තිබෙනවා.",
       "URL": "https://www.hirunews.lk/274117/සයිනොෆාම්-එන්නතේ-දෙවන-මාත්‍රාව-ගැන-ජනතාවට-දැනුම්දීමක්",
       "Category": "Local News",
       "Parent URL": "https://www.hirunews.lk/local-news.php?pageID=1889"
}