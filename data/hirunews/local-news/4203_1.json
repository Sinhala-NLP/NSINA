{
       "Source": "hirunews",
       "Timestamp": "Friday, 24 November 2017 - 13:54",
       "Headline": "අගමැති සහ ඉන්දීය ජනපති හමුවෙයි",
       "News Content": "ඉන්දියාව සහ ශ්‍රී ලංකාව අතර ඓතිහාසික සම්බන්ධතාව පදනම් කරගනිමින් ආර්ථික සහ සංවර්ධන වැඩකටයුතු ඉදිරියට ගෙන යාම අතිශය වැදගත් බව ඉන්දීය ජනාධිපති රාම්නාත් කෝවින්ද් පවසනවා.\nඉන්දීය ජනාධිපතිවරයා සහ අග්‍රාමාත්‍ය රනිල් වික්‍රමසිංහ අතර හමුවක් නවදිල්ලි නුවර රාෂ්ඨපති භවන් හිදී ඊයේ පැවැත්වුණා.\nඊට එක්වෙමිනුයි ඉන්දීය ජනාධිපතිවරයා මේ බව සඳහන් කළේ.\nඑහිදී ඉන්දු - ශ්‍රී ලංකා ආර්ථික සබඳතා ශක්තිමත් කිරීම මෙන්ම දෙපාර්ශවය එක්ව සිදුකරනු ලබන සංවර්ධන කාර්යයන් හි ප්‍රමාදයන් දුරුකරලීම පිළිබඳව අග්‍රාමාත්‍ය රනිල් වික්‍රමසිංහ කරුණු පැහැදිළි කර තිබෙනවා.\nඉන්දීය ආධාර යටතේ මෙරට ජනතාවට ලබාදෙන නිවාස වැඩපිළිවෙල සම්බන්ධයෙන් එහිදී අදහස් හුවමාරු වූ බවයි අග්‍රාමාත්‍ය කාර්යාලය නිවේදනයක් නිකුත් කරමින් ප්‍රකාශ කළේ.\nඑමෙන්ම අග්‍රාමාත්‍ය රනිල් වික්‍රමසිංහ, ඉන්දීය කොංග්‍රස් පක්ෂ සභාපතිනි සෝනියා ගාන්ධි සමග ඊයේ සන්ධ්‍යාවේ නවදිල්ලි - ටාජ් පැලස් හෝටලයේදී සාකච්ඡාවක නිරතවී තිබෙනවා.\nඉන්දියාව සහ ශ්‍රී ලංකාවට බලපාන ද්විපාර්ශවික කරුණු මෙන්ම කලාපීය දේශපාලන හා සමාජයීය ප්‍රවණතාවන් පිළිබඳව මෙහිදී අදහස් හුවමාරු කරගත් බව සඳහන්.\nමෙම සාකච්ඡාවට හිටපු ඉන්දීය අග්‍රාමාත්‍ය ආචාර්ය මන්මෝහන් සිං සහ කොංග්‍රස් පක්ෂ නියෝජ්‍ය සභාපති රාහුල් ගාන්ධිද එක්වී තිබෙනවා.",
       "URL": "https://www.hirunews.lk/176831/අගමැති-සහ-ඉන්දීය-ජනපති-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4203"
}