{
       "Source": "hirunews",
       "Timestamp": "Friday, 25 November 2022 - 23:04",
       "Headline": "නොදරුවෙකු තට්ටු නිවාසයකින් පහළට විසි කළ නරුමයා රිමාන්ඩ් (වීඩියෝ)",
       "News Content": "ග්‍රෑන්ඩ්පාස් සමඟිපුර මහල් නිවාස සංකීර්ණයේ තුන්වන මහලෙන් පහළට විසි කිරීමෙන් වයස අවුරුදු එක හමාරක කුඩා දරුවෙකු ජීවිතක්ෂයට පත්ව තිබෙනවා.\nසිද්ධිය සම්බන්ධයෙන් එම දරුවාගේ මවගේ සහෝදරයා අත්අඩංගුවට ගනු ලැබුවා.\nමේ මොහොමඩ් යූසුෆ්. යූසුෆ් ජීවත් වන්නේ ග්‍රෑන්ඩ්පාස් සමගි පුර මහල් නිවාස සංකීර්ණයේ තුන්වන මහලේ නිවසකයි.\nඅද උදෑසන 9.30ට පමණ යූසුෆ්ගේ මවගේ සහෝදරයෙකු විසින් ඔහුව පහළට විසිකර තිබෙනවා.\nබරපතළ තත්ත්වයේ පසු වූ යුසුෆ් කඩිනමින් රිජ්වේ ආර්යා ළමා රෝහල වෙත ඇතුළත් කිරීමටයි ප්‍රදේශවාසීන් පියවර ගත්තේ.\nදැඩි සත්කාර ඒකකයට ඇතුළත් කර ප්‍රතිකාර ලබාදුන්නත් කුඩා යුසුෆ් මෙලොව හැර ගියා.\nදරුවා පහළට දැමූ 35 හැවිරිදි සැකකරු ග්‍රෑන්ඩ්පාස් පොලිසිය විසින් අත්අඩංගුවට ගෙන අලුත්කඩේ අංක 5 මහේස්ත්‍රාත් අධිකරණය වෙත ඉදිරිපත් කර තිබෙනවා.\nඑලෙස ඉදිරිපත් කෙරුණු සැකකරු දෙසැම්බර් 8 වැනිදා දක්වා රක්ෂිත බන්ධනාගාර ගත කරන ලෙසයි මහේස්ත්‍රාත්වරයා නියෝග කළේ.\nමෙම සිද්ධියට අදාළ සැකකරු අයිස් මත්ද්‍රව්‍ය භාවිත කරන්නෙකු බවටයි ප්‍රදේශවාසීන් චෝදනා කළේ.\nමෙම අවාසනාවන්ත සිදුවීම වාර්තා වන්නේ විෂවර්ග, අබිං සහ අන්තරායදායක ඖෂධ වර්ග පනත සංශෝධනය කරමින් අයිස් මත්ද්‍රව්‍ය ග්‍රෑම් 5ක් හෝ ඊට වැඩි ප්‍රමාණයක් ළඟ තබාගත හොත් මරණීය දණ්ඩනය හෝ ජීවිතාන්තය දක්වා බන්ධනාගාරගත කිරීමට අදාළ නීති බලාත්මක කර ඇති පසුබිමකයි.",
       "URL": "https://www.hirunews.lk/321293/නොදරුවෙකු-තට්ටු-නිවාසයකින්-පහළට-විසි-කළ-නරුමයා-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=708"
}