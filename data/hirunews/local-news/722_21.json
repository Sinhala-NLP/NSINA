{
       "Source": "hirunews",
       "Timestamp": "Saturday, 19 November 2022 - 19:41",
       "Headline": "පතල් කැණීම් කාර්යාංශයේ නිලධාරින්ට හලාවතදී විරෝධයක්",
       "News Content": "මත්ස්‍ය පොකුණ ඉදි කිරීමට යැයි පවසමින් දැදුරු ඔය ආසන්නයේ ආරම්භ කර තිබූ වැලි ජාවාරමක් වැළැක්වීමට හලාවත - එලිවිටිය ගම් වැසියන් කටයුතු කළා.\nඅද උදෑසන හලාවත එළිවිට ගම්මානයේ ජනතාව මෙම ස්ථානයට පැමිණ අදාළ පිරිස සමග සාකච්ඡාවක නිරත වුණා.\nඑහිදී වැලිකැපීමේ නිරත පිරිස් කියා සිටියේ තමන්ට ඒ සඳහා භූ විද්‍යා සහ පතල් කාර්යාංශයේ බලපත්‍ර හිමිව ඇති බවයි.\nඑසේම, මත්ස්‍ය පොකුණු කැපීමෙන් ලබා ගන්නා වැලි ප්‍රවාහනය සඳහා වන බලපත්‍ර තමන් සතුව පවතින බව ඔවුන් සඳහන් කර තිබෙනවා.\nඑම අවස්ථාවේ එම ස්ථානයට වැඩම කළ මහා සංඝරත්නය ඇතුළු ගම්වාසීන් සහ වැලිකැපීමේ නිරත පිරිස අතර උණුසුම් සංවාදයක් හට ගත්තා.\nවැලිකැපීමට සහ ප්‍රවාහනයට අවශ්‍ය බලපත්‍ර ලබා නොදිය යුතු බවට පල්ලම ප්‍රාදේශීය ලේකම්වරිය පතල් හා කැණීම් කාර්යාංශයට දැනුම්දී තිබෙන බවටයි ගම්වාසීන් එහිදී කියා සිටියේ.\nපසුව ප්‍රදේශවාසීන්ගේ විරෝධය හමුවේ කැණීම් සිදුකළ පිරිස ඊට අදාළ උපකරණ ද රැගෙන පිටව ගොස් තිබෙනවා.",
       "URL": "https://www.hirunews.lk/320810/පතල්-කැණීම්-කාර්යාංශයේ-නිලධාරින්ට-හලාවතදී-විරෝධයක්",
       "Category": "Local News",
       "Parent URL": "https://www.hirunews.lk/local-news.php?pageID=722"
}