{
       "Source": "hirunews",
       "Timestamp": "Thursday, 12 September 2019 - 12:37",
       "Headline": "ආබාධිත රණවිරුවන් තවමත් කොටුව දුම්රියපලේ",
       "News Content": "ආබාධිත විශ්‍රාමික රණවිරුවන් පිරිසක් කොළඹ - කොටුව දුම්රියපල ඉදිරිපිට තවදුරටත් විරෝධතාවයේ නිරතවනවා.\nප්‍රදේශයට මේ වනවිටත් වැසි ඇද හැලෙන අතර, එය නොතකමින් ඔවුන් එහි රැඳී සිටින බවයි හිරු වාර්තාකරු කියා සිටියේ.\nසිය වැටුප් ගැටළුවලට විසඳුම් ලබාදෙන ලෙස ඉල්ලා මෙම ආබාධිත විශ්‍රාමික රණවිරුවන්  ඊයේ ජනාධිපති ලේකම් කාර්යාලය වෙත පා ගමනින් පැමිණියේ ලිපියක් භාරදීම සඳහායි.\nකෙසේ වෙතත් ඒ සඳහා ආරක්ෂාවට යොදවා සිටි පොලිස් නිලධාරීන්ගෙන් අවස්ථාවක් හිමිවූයේ නැහැ.\nඑහිදී පොලීසිය සහ ආබාධිත රණවිරුවන් අතර උණුසුම් තත්වයක්ද ඇතිවුණා.\nඅනතුරුව ජනාධිපති කාර්යාලයේ උසස් නිලධාරියෙකුට ලිපිය භාරදුන් ආබාධිත විශ්‍රාමික රණවිරුවන් කොටුව දුම්රියපල ඉදිරිපිටට පැමිණ විරෝධතාවක් ආරම්භ කළා.\nරණවිරු අයිතිවාසිකම් සුරැකීමේ ජාතික බලවේගයේ කැඳවුම්කරු යූ.ඩී. වසන්ත සඳහන් කළේ විසඳුම් නොලැබුණහොත් අද පස්වරුව වනවිට අඛණ්ඩ සත්‍යග්‍රහයක් ආරම්භ කරන බවයි.\nමේ අතර වැටුප් ගැටළුවක් මුල් කරගනිමින් විශ්වවිද්‍යාල අනධ්‍යයන සේවකයන් ආරම්භ කළ වර්ජනය තුන්වන දිනටත් ක්‍රියාත්මකයි.\nඅද පස්වරුවේ එම සේවාව නියෝජනය කරන සියලූ වෘත්තිය සමිති රැස්වීමට නියමිත අතර, එහිදී ඉදිරි පියවර පිළිබඳ අවසන් තීන්දුවකට පැමිණෙන බවයි විශ්වවිද්‍යාල ඒකාබද්ධ වෘත්තිය සමිති කමිටුවේ සම සභාපති ධම්මික එස් ප්‍රියන්ත කියා සිටියේ.",
       "URL": "https://www.hirunews.lk/224116/ආබාධිත-රණවිරුවන්-තවමත්-කොටුව-දුම්රියපලේ",
       "Category": "Local News",
       "Parent URL": "https://www.hirunews.lk/local-news.php?pageID=3150"
}