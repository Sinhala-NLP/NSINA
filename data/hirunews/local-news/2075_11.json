{
       "Source": "hirunews",
       "Timestamp": "Saturday, 20 March 2021 - 14:02",
       "Headline": "චීනයෙන් සිනොෆාම් එන්නත් මාත්‍රා ලක්ෂ හයක ප්‍රදානයක්",
       "News Content": "ශ්‍රී ලංකාවේ භාවිතය සඳහා අනුමැතිය හිමිවූ චීන සිනොෆාම් එන්නත් මාත්‍රා ලක්ෂ හයක් ප්‍රදානයක් ලෙස නුදුරේදීම මෙරටට ලැබීමට නියමිත බව ප්‍රාථමික සෞඛ්‍ය සේවා, වසංගත රෝග සහ කොවිඩ් රෝග පාලන කටයුතු රාජ්‍ය අමාත්‍ය විශේෂඥ වෛද්‍ය සුදර්ශනී ප්‍රනාන්දුපුල්ලේ ප්‍රකාශ කළා.\nමේ අතර ඊයේ හඳුනාගත් කොරෝනා ආසාදිතයන් 322 අතුරෙන් වැඩිම පිරිස වන 66 දෙනෙකු වාර්තාවී ඇත්තේ ගම්පහ දිස්ත්‍රික්කයෙන්.\nඊට අමතරව රත්නපුර දිස්ත්‍රික්කයෙන් ආසාදිතයන් 39 ක් සහ කොළඹ දිස්ත්‍රික්කයෙන් ආසාදිතයන් 36 ක් ඊයේ වාර්තාවූ බව කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළා.\nඊයේ වාර්තාවූ  අනෙක් ආසාදිතයන් 157 දෙනා දිවයිනේ සෙසු දිස්ත්‍රික්කවලින් වාර්තාවී ඇති අතර, මේ වනවිට මෙරටින් වාර්තාවන සමස්ත ආසාදිතයන්ගේ සංඛ්‍යාව 89,497 ක්. ඊයේ දිනයේදීත් තවත් මරණ 6 ක් වාර්තාවූ අතර, ඒ සමඟ මෙරට කොරෝනා මරණ සංඛ්‍යාව දැක්වෙන්නේ 544 ක් ලෙසටයි.\nමේ අතර මහ බැංකු බැඳුම්කර සිද්ධියට අදාළව පසුගියදා රක්ෂිත බන්ධනාගාර ගත කෙරුණු හිටපු පාර්ලිමේන්තු මන්ත්‍රී රවී කරුණානායක ඇතුලු අටදෙනාට වෛරසය ආසාදිත නොවන බව තහවුරු වී තිබෙනවා.\nඒ අනුව ඔවුන් රැඳවිය යුතු බන්ධනාගාරය වන කොළඹ රිමාන්ඩ් බන්ධනාගාරයට මාරුකර යවා ඇති බවයි බන්ධනාගාර දෙපාර්තමේන්තුව සඳහන් කළේ.",
       "URL": "https://www.hirunews.lk/265972/චීනයෙන්-සිනොෆාම්-එන්නත්-මාත්‍රා-ලක්ෂ-හයක-ප්‍රදානයක්",
       "Category": "Local News",
       "Parent URL": "https://www.hirunews.lk/local-news.php?pageID=2075"
}