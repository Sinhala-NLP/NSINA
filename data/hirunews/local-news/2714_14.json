{
       "Source": "hirunews",
       "Timestamp": "Saturday, 23 May 2020 - 7:42",
       "Headline": "නිරෝධායනය වූ කොළඹ යාචකයින්ට වෘත්තීය පුහුණුව",
       "News Content": "පිටකොටුව බස් නැවතුම්පොල ආශ්‍රිතව සහ ඒ අවට සිටියදී පොලිස් භාරයට ගත් යාචකයන් 60 දෙනෙකු වීරවිල රැඳවුම් මධ්‍යස්ථානයට යොමුකරන ලෙස කොළඹ ප්‍රධාන මහේස්ත්‍රාත් ලංකා ජයරත්න සහ කොළඹ අතිරේක මහේස්ත්‍රාත් ප්‍රියන්ත ලියනගේ නියෝග කළා.\nපසුගිය ඇඳිරි නීති කාලසීමාව තුළ පොලිස් භාරයට ගත් යාචකයින් දින 14 ක කාලයක් නිරෝධායනය කිරීමට පොලීසිය පියවර ගෙන තිබුණා.\nඔවුන් මෙලෙස අනාරක්ෂිත ලෙස සැරිසරමින් සිටියේ ජිවත් වීම සඳහා ස්ථිර වාසස්ථාන හෝ ආදායම් මාර්ග නොමැතිවීම හේතුවෙන් බව පොලීසිය මෙහිදී අධිකරණය හමුවේ කරුණු දක්වමින් ප්‍රකාශ කළා.\nඑම කරුණු සලකා බැලූ අධිකරණය අදාළ පිරිස වීරවිල රැඳවුම් මධ්‍යස්ථානයට යොමුකරන ලෙස නියෝග කරනු ලැබුවා.\nඑම යාචකයින් අතරින් වයෝවෘද්ධ පුද්ගලයින් හැර සෙසු පිරිස සඳහා වෘත්තීය පුහුණුවක් ලබාදීමට ද කටයුතු කරන බව පොලීසිය අධිකරණයට දැනුම් දුන්නා.\nමේ අතර,මැයි 30 සහ ජුනි 13 වන සෙනසුරාදා දිනවල ශ්‍රේෂ්ඨාධිකරණයේ නඩු කටයුතු විභාග කිරීමට තීරණය කර තිබෙනවා.\nඒ, ඇඳිරි නීති සමය හේතුවෙන් කැඳවීමට නොහැකි වූ නඩු කැඳවීම සඳහා දින නියම කිරීමටයි.",
       "URL": "https://www.hirunews.lk/241304/නිරෝධායනය-වූ-කොළඹ-යාචකයින්ට-වෘත්තීය-පුහුණුව",
       "Category": "Local News",
       "Parent URL": "https://www.hirunews.lk/local-news.php?pageID=2714"
}