{
       "Source": "hirunews",
       "Timestamp": "Friday, 26 April 2019 - 16:55",
       "Headline": "දින 2 ක් රට පුරා තද වැසි - මුහුදත් අවදානම්",
       "News Content": "ශ්‍රී ලංකාවට ගිණිකොණ දෙසින් පවතින පීඩන අවපාතය ඉදිරි පැය 12 තුලී සුළි කුණාටුවක් දක්වා වර්ධනය විය හැකි බව කාලගුණ විද්‍යා දෙපාර්තමේන්තුව පවසනවා.\nඑම දෙපාර්තමේන්තුව සදහන් කළේ ඒ හේතුවෙන් ඉදිරි දිනවලදී සබරගමුව, මධ්‍යම, දකුණ, බස්නාහිර, වයඹ, උතුර සහ උතුරුමැද පළාත්වල තද වැසි ඇතිවිය හැකි බවයි.\nඑමෙන්ම, දිවයිනේ ඇතැම් ස්ථානවලට මිලිමීටර් 100 ත් 150 ත් අතර තද වැසි ඇතිවිය හැකි බව ද එම දෙපාර්තමේන්තුව කියා සිටියා.\nමේ අතර, නැවත දැනුම්දෙනතුරු හම්බන්තොට සිට යාපනය දක්වා නැගෙනහිර වෙරළ තීරයේ ධීවර කටයුතුවල නොයෙදෙන ලෙස ධීවර අමාත්‍යාංශය ඉල්ලීමක් කරනවා.\nජාතික ගොඩනැගිලි පර්යේෂණ ආයතනය කියා සිටියේ මධ්‍යම කදුකරයේ බටහිර බෑවුම් ප්‍රදේශවල සහ නිරිතදිග ප්‍රදේශවල මෙන්ම, කෑගල්ල, රත්නපුර, කළුතර, ගාල්ල සහ මාතර දිස්ත්‍රික්කවල ජනතාව ද නායයාමේ අවධානම් පිළිබද විමසිල්ලෙන් පසුවන ලෙසයි.\nඉදිරි දින කිහිපය තුළ තවදුරටත් වැසි ඇතිවුවහොත් අත්තනගලූ ඔය, ගිං ගග සහ නිල්වලා ගග පිටාර ගැලීමේ අවදානමක් පවතින බවයි වාරිමාර්ග දෙපාර්තමේන්තුව සදහන් කළේ.\nආපදා කළමනාකරණ අමාත්‍යාංශයේ අද පැවති මාධ්‍ය හමුවකදී අදහස් දැක්වූ විෂය භාර අමාත්‍ය රංජිත් මද්දුම බණ්ඩාර කියා සිටියේ ඉදිරියේදී ඇතිවිය හැකි අයහපත් කාලගුණ තත්ත්වය සම්බන්ධයෙන් ධීවරයින් අවධානයෙන් පසුවිය යුතු බවයි.",
       "URL": "https://www.hirunews.lk/215228/දින-2-ක්-රට-පුරා-තද-වැසි-මුහුදත්-අවදානම්",
       "Category": "Local News",
       "Parent URL": "https://www.hirunews.lk/local-news.php?pageID=3383"
}