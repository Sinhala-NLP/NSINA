{
       "Source": "hirunews",
       "Timestamp": "Monday, 29 August 2016 - 7:20",
       "Headline": "බම්බලපිටිය කෝටිපතියාගේ ඝාතනය ගැන 8 දෙනෙකුගෙන් ප්‍රශ්න කෙරේ",
       "News Content": "බම්බලපිටියේ කෝටිපති ව්‍යාපාරික මොහොමඩ් සුලෙයිමාන්ගේ ඝාතනය සම්බන්ධයෙන් ව්‍යාපාරිකයන් 8 දෙනෙකුගෙන් ප්‍රකාශ ලබාගෙන තිබෙනවා.\nමෙම ව්‍යාපාරිකයන් මියගිය මොහොමඩ් සුලෙයිමාන් සමඟ සමීප ලෙස කටයුතු කර ඇති බවයි කොළඹ අපරාධ කොට්ඨාසය සඳහන් කළේ.\nමොවුන් වැල්ලවත්ත, දෙහිවල, බම්බලපිටිය සහ දෙමටගොඩ යන ප්‍රදේශවල පදිංචිකරුවන් වනවා.\nමේ අතර, මෙම ඝාතනය සම්බන්ධයෙන් කොළඹ - නුවර ප්‍රධාන මාර්ගයේ කොළඹ සිට මාවනැල්ල දක්වාත්, මාවනැල්ලේ සිට හෙම්මාතගම දක්වාත් සීසි ටීවී කැමරා පරීක්ෂා කිරීම ද ආරම්භ කර තිබෙනවා.\nමීට පෙර කොළඹ සිට බම්බලපිටිය දක්වා තදාසන්න ප්‍රදේශවල C.C. TV  කැමරා පරීක්ෂා කළ බවයි කොළඹ අපරාධ කොට්ඨාසය සඳහන් කළේ.\nපරීක්ෂණවල පහසුව සඳහා රටින් පිටවීම තහනම් කළ ව්‍යාපාරිකයන් 5 දෙනාගෙන් ද පොලීසිය ප්‍රකාශ ලබාගෙන තිබූ අතර, ඔවුන් ඝාතනයට ලක්වූ මොහොමඩ් සුලෙයිමාන්ගේ මවගේ පාර්ශවයේ ඥාතීන් වන බවද ඊයේ හෙළිවුණා.\nකෝටිපති රෙදිපිළි ව්‍යාපාරික මොහොමඩ් සුලෙයිමාන් බම්බලපිටිය - කොතලාවල - ඇවනිව්හි පිහිටි සිය නිවස අසල දී පැහැර ගැනීමට ලක්වුණේ පසුගිය 21 වන දා රාත්‍රියේයි.\nඔහුගේ මළ සිරුර මාවැනැල්ල - හෙම්මාතගම - රුකුලගම ප්‍රදේශයේ මාර්ගයක් ආසන්න ප්‍රපාතයක තිබී පසුගිය 24 වනදා  සොයාගැනුනා.",
       "URL": "https://www.hirunews.lk/141692/බම්බලපිටිය-කෝටිපතියාගේ-ඝාතනය-ගැන-8-දෙනෙකුගෙන්-ප්‍රශ්න-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4903"
}