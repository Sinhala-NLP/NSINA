{
       "Source": "hirunews",
       "Timestamp": "Tuesday, 05 September 2023 - 7:52",
       "Headline": "උසස් පෙළ ලියූ 263,933න් 166,938කට සරසවි වරම්",
       "News Content": "මෙවර 2022 අධ්‍යයන පොදු සහතික පත්‍ර උසස් පෙළ විභාගයේ ප්‍රතිඵල අනුව විශ්වවිද්‍යාල ප්‍රවේශය සඳහා සිසුන් 166,938 දෙනකු සුදුසුකම් ලබා ඇති බව විභාග කොමසාරිස් ජනරාල් අමිත් ජයසුන්දර පවසනවා.\nඋසස් පෙළ විභාගයේ ප්‍රතිඵල ඊයේ (04) නිකුත් කළ අතර www.doenets.lk හෝ www.results.exams.gov.lk නිල වෙබ් අඩවි මඟින් ප්‍රතිඵල පරීක්ෂා කර ගත හැකියි.\nමෙවර උසස් පෙළ විභාගයට අයදුම්කරුවන් 263,933ක් පෙනී සිටි අතර සිසුන් 84 දෙනෙකුගේ ප්‍රතිඵල අත්හිටුවා තිබෙනවා.\nවිශ්වවිද්‍යාල ප්‍රවේශය සඳහා සුදුසුකම් ලැබූ 166,938න් 149,487ක් පාසල් අයදුම්කරුවන් වන අතර 17,451ක් පෞද්ගලික අයදුම්කරුවන්.\nමෙවර උසස් පෙළ විභාගයට පෙනී සිටි අයදුම්කරුවන් 96,995ක් විශ්වවිද්‍යාල ප්‍රවේශයට සුදුසුකම් ලබා නොමැති බව විභාග දෙපාර්තමේන්තුව සඳහන් කරනවා.\nප්‍රතිඵල නිකුත් කළ අවස්ථාවේ සිට පැය විසි හතරක් තුළ සියලුම පාසල් හා පෞද්ගලික අයදුම්කරුවන්ට http://onlineexams.gov.lk/eic ඔස්සේ ජාතික හැඳුනුම්පත් අංකය ඇතුළත් කර ප්‍රතිඵල සටහනක් ගැනීමට හෝ නිරීක්ෂණය කිරීමට හැකියාව තිබෙනවා.\nඋසස් පෙළ විභාගය 2022 (2023) සඳහා පෙනී සිටි අපේක්ෂකයන්ට පමණක් නැවත 2023 උසස් පෙළ විභාගයට පෙනී සිටීමට අවශ්‍ය වන්නේ නම්, ඒ සඳහා මේ මස 11 වන දා සිට 16 වන දා දක්වා https://onlineexams.gov.lk/eic ඔස්සේ අයදුම් කළ හැකියි.\nප්‍රතිඵල නැවත සමීක්ෂණය සඳහා https://onlineexams.gov.lk/eic ඔස්සේ ලබන 07 වන දා සිට 16 වන දා දක්වා අයදුම්පත් ඉදිරිපත් කිරීමට හැකියාව තිබෙනවා.",
       "URL": "https://www.hirunews.lk/347184/උසස්-පෙළ-ලියූ-263933න්-166938කට-සරසවි-වරම්",
       "Category": "Local News",
       "Parent URL": "https://www.hirunews.lk/local-news.php?pageID=51"
}