{
       "Source": "hirunews",
       "Timestamp": "Friday, 08 January 2021 - 20:21",
       "Headline": "කෑගල්ලේ ආසාදිතයන්ගේ රෝග ලක්ෂණවල වෙනසක් (වීඩියෝ)",
       "News Content": "කෑගල්ල ප්‍රදේශයෙන් ආසන්න දින කිහිපය තුළ වාර්තා වූ  කොරෝනා රෝගීන්ගෙන් බහුතරයක් අධික ඌණ තත්ත්වය ඇතුළු රෝග ලක්ෂණ පෙන්නුම් කළ අය බැවින් එහි ප්‍රභේදයේ වෙනසක් සිදුව ඇත් ද යන්න සම්බන්ධයෙන් පර්යේෂණ සිදුකළ යුතු බව රජයේ වෛද්‍ය නිලධාරීන්ගේ සංගමය පෙන්වා දෙනවා.\nමේ අතර කෑගල්ල පොලීසියේ පොලිස් පරීක්ෂකවරුන් දෙදෙනෙකුට  සහ කෑගල්ල ශික්ෂණ රෝහලේ රසායනාගාර තාක්ෂණ ශිල්පියෙකු කොරෝනා ආසාදිත බවට තහවුරු වී තිබෙනවා.\nඒ අනුව මේ දක්වා කෑගල්ල දිස්ත්‍රික්කයෙන් කොරෝනා ආසාදිතයන් 1353 දෙනෙකු වාර්තා වී ඇති බවයි දිස්ත්‍රික් සෞඛ්‍ය සේවා අධ්‍යක්ෂ වෛද්‍ය කුමාර වික්‍රමසිංහ සදහන් කළේ.\nවවුනියාව නගරයෙන් කොරෝනා ආසාදිතයන් 55 දෙනෙකු අලුතින් හදුනා ගැනීමත් සමඟ එම නගරයට සංචරණ සීමා පැනවීමට පියවර ගත්තා.\nපෙරේදා දිනයේ වවුනියාව නගරයේ සිදුකළ පී.සී.ආර්. පරීක්ෂණ 200කට වැඩි සංඛ්‍යාවකින් මෙම ආසාදිතයින් හදුනාගෙන ඇති බවයි සෞඛ්‍ය වෛද්‍ය නිලධාරී කාර්යාලය සදහන් කළේ.\nඑමෙන්ම පොළොන්නරුව - කඳුරුවෙල  නගරයෙන් ද කෙරෝනා ආසාදිතයන් 30කට ආසන්න පිරිසක් පසුගිය දින කිහිපය තුළ වාර්තා වීමත් සමග කඳුරුවෙල නගරයට ද සංචරණ සීමා පනවා තිබෙනවා.\nඅම්බලන්තොට තැපැල් කාර්යාලයේ සේවකයෙකු ද ආසාදිතයෙකු බවට හදුනා ගැනීමත් සමග එම තැපැල් කාර්යාලය තාවකාලිකව වසා දමා කාර්ය මණ්ඩලයේ සියළු දෙනා නිරෝධායනයට යොමු කර තිබෙනවා.\nමේ අතර, කොරෝනා ආසාදිත බවට හදුනා ගත් ගාල්ල බන්ධනාගාරයේ නියාමකවරියක් මාපලගම - පරණ තානායම්ගොඩ පිහිටි තම අසල්වැසි නිවසක පැවති උපන් දින සාදයකට සහ දානමය පිංකමකට සහභාගි වී ඇති බව අනාවරණ වනවා.\nඅදාළ උපන් දින සාදයේදී කොරෝනා ආසාදිත නියාමකවරියට ද කේක් කවා ඇති අතර එකම කේක් කැබැල්ල කිහිප දෙනෙකුට කවා ඇති බවයි සෞඛ්‍ය අංශ සදහන් කළේ.\nමේ හේතුවෙන් ඇයගේ පළමු පෙළ ආශ්‍රිතයන් 50කට වැඩි පිරිසක් නිරෝධායනය සදහා පියවර ගැනුණා.\nත්‍රිකුණාමලය - සිරිමාපුර ප්‍රදේශයේ මාස 7ක් වයසැති බිළිදියකට ද කොරෝනා ආසාදනය වී ඇති බව තහවුරු වී තිබෙනවා.\nඑම බිළිදිය ආසාදිතයෙකු බවට හඳුනාගෙන ඇත්තේ මීට දින 3කට පෙර ඇගේ මිත්තණියට කොරෝනා ආසාදිත බවට හදුනා ගැනීමෙන් පසුව පවුලේ සාමාජිකයන්ට කළ ඇන්ටිජන් පරීක්ෂණයකදියි.\nමේ අතර නිරෝධායන නීති නොතකා හැටන් නගරයේ පවත්වාගෙන ගිය උපකාරක  පන්තියක්  වටලා එම පන්තියේ ගුරුවරිය අත්අඩංගුවට ගනු ලැබුවා.\nපසුව අධිකරණයට ඉදිරිපත් කිරීමෙන් පසු දැඩි ලෙස අවවාද කර රුපියල් 1000ක දඩ මුදලක් නියම කිරීමට හැටන් මහේස්ත්‍රාත්වරයා නියෝග කර තිබෙනවා.\nමේ අතර අද දිනයේ නව ආසාදිතයින් 251 දෙනෙකු වාර්තා වීමත් සමඟ මෙරට සමස්ත කොරෝනා ආසාදිතයින් සංඛ්‍යාව 47,031 දක්වා ඉහල ගියා.\nමුළු මරණ සංඛ්‍යාව දැක්වෙන්නේ 222ක් ලෙසයි. මියගිය 140ක් පිරිමි පුද්ගලයන් වන අතර කාන්තා මරණ 82ක් ද වාර්තා වනවා.\nඅද දිනයේ ආසාදිතයන් 656 දෙනෙකු සුවය ලබා රෝහල්වලින් පිටව යාමත් සමග මෙරට සමස්ත සුවය ලැබූ සංඛ්‍යාව දැක්වෙන්නේ 40,317ක් ලෙසයි.",
       "URL": "https://www.hirunews.lk/259187/කෑගල්ලේ-ආසාදිතයන්ගේ-රෝග-ලක්ෂණවල-වෙනසක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2224"
}