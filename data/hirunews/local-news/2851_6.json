{
       "Source": "hirunews",
       "Timestamp": "Sunday, 15 March 2020 - 19:35",
       "Headline": "එජාප නායක රනිල්ගෙන්, කොරෝනා ගැන අනතුරු ඇඟවීමක්",
       "News Content": "මැතිවරණ ප්‍රචාරණ සමයේදී උත්සවය රැසක් යෙදී තිබීම හේතුවෙන් කොරෝනා වෛරසය වේගයෙන් ව්‍යාප්ත වීම වැළැක්විය නොහැකි බව, එක්සත් ජාතික පක්ෂ නායක රනිල් වික්‍රමසිංහ මහතා පවසනවා.\nඒ, මැතිවරණ කොමිසමේ සභාපති, මහින්ද දේශප්‍රිය මහතා වෙත ලිපියක් යොමු කරමින්.\nසිය ලිපිය මගින් එක්සත් ජාතික පක්ෂ නායකයා පෙන්වා දෙන්නේ, මැතිවරණ ප්‍රචාරණ සමයේදී සිංහල හා දෙමළ අලුත් අවුරුද්ද, පාස්කු ආගමික වැඩසටහන්, පාස්කු ප්‍රහාරය සිහිපත් කිරීමේ වැඩසටහන් සහ රාමසාන් උත්සවයද යෙදී ඇති බැවින් ජනතාව එක්රැස්වීම බහුලව සිදුවන බවයි.\nමෙම පසුබිම තුළ අදාළ කාලසීමාවේදී කුමන පියවර ගැනීමට බලාපොරොත්තු වන්නේද යන්න පිළිබඳවත්, ඒ පිළිබඳව රජය සහ අදාළ සෙසු ආයතනවලට ලබාදීමට අපේක්ෂිත උපදෙස් කවරේද යන්න පිළිබඳව තම පාර්ශ්වය දැනුවත් කරන ලෙස රනිල් වික්‍රමසිංහ මහතා මැතිවරණ කොමිසමේ සභාපතිවරයා වෙත යොමුකළ ලිපියේ සඳහන්.\nමේ අතර, සමගි ජන බලවේගයේ මූලස්ථානයේ පැවති ප්‍රවෘත්ති සාකච්ඡාවකදී එහි නායක සජිත් ප්‍රේමදාස මහතා පැවසුවේ, ජනාධිපති කාර්ය සාධක බලකායක් පිහිටුවා කොරෝනා වෛරස ව්‍යාප්තිය වැළැක්වීමට පියවර ගත යුතු බවයි.\nමේ අතර, එම මූලස්ථානයේ පැවති තවත් ප්‍රවෘත්ති සාකච්ඡාවකදී හිටපු පාර්ලිමේන්තු මන්ත්‍රී විජිත් විජයමුනි සොයිසා මහතා මෙලෙස අදහස් පළකළා.",
       "URL": "https://www.hirunews.lk/236571/එජාප-නායක-රනිල්ගෙන්-කොරෝනා-ගැන-අනතුරු-ඇඟවීමක්",
       "Category": "Local News",
       "Parent URL": "https://www.hirunews.lk/local-news.php?pageID=2851"
}