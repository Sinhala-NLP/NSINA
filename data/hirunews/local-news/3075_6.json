{
       "Source": "hirunews",
       "Timestamp": "Tuesday, 29 October 2019 - 7:01",
       "Headline": "දින තුනක් ළිං කුහරයක සිරව සිටි පුංචි සුජිත් ලොවක් හඬවමින් නික්ම යයි - දර්ශණ සහිතයි",
       "News Content": "ඉන්දියාවේ තමිල්නාඩු ප්‍රාන්තයේ ටි‍්‍රචි නගරයේ නළ ළිඳක් තුළ දින 3ක් තිස්සේ සිර වී සිටි අවුරුදු දෙකක් වයසැති සුජිත් විල්සන් දරුවා මිය ගිය බව ඉන්දීය බලධාරීන් අද උදෑසන නිවේදනය කළා.\nදරුවා බේරා ගැනීම සඳහා නළ ළිඳට සමාන්තරව සිදුකරන කැණීම් ඒ අනුව නතර කර තිබෙනවා.\nඊයේ බලධාරීන් කියා සිටියේ ඉදිරි පැය 12 තුළ දරුවා බේරා ගැනීමට හැකි වනු ඇති බවයි. එහෙත් නිළ ළිඳ තුළින් දැඩි දුර්ගන්ධයක් වහනය වීමත් සමඟ ඒ පිළිබද බලාපොරොත්තු අත් හැරීමට සිදුවූ බව තමිල්නාඩු ප්‍රාන්ත රජයේ ප්‍රකාශකයෙකු සඳහන් කළා.\nඅඩි 600යේ සිට 1000ක් දක්වා ගැඹුරකින් යුක්ත බව සැලකෙන මෙම අතහැර දමන ලද නළ ළිඳට සුජිත් විල්සන් දරුවා වැටී තිබුණේ පසුගිය සිකුරාදා සන්ධ්‍යාවේ ඒ අසළ සෙල්ලම් කරමින් සිටින විටයි.\nමුලින් අඩි 26ක් පමණ ගැඹුරෙන් රැඳී සිටි ඔහු කඹයක ආධාරයෙන් ගොඩට ගැනීමට යාමේදී සිදුව ඇත්තේ ඔහු තවදුරටත් නළ ළිඳේ අඩි 70ක පමණ ගැඹුරකට ඇද වැටීමයි.\nදරුවාගේ ජීවිතය පවත්වාගෙන යාම සඳහා ඔක්සිජන් සැපයුමක් අඛණ්ඩව ලබාදුන් අතර, නවීනතම උපකරණ යොදාගෙන සමාන්තර නළ ළිඳ කැණීම ආරම්භ වූයේ ඉන් අනතුරුවයි.\nපාෂාණ තට්ටුවක් මතුවීම හේතුවෙන් එම කැණීම් සැලසුම් කළ වේගයෙන් සිදුකිරීමට නොහැකි වූ බව සඳහන්.\nදරුවා බේරා ගැනීම සඳහා සියළු උත්සාහයන් ක්‍රියාත්මක වන බව ඉන්දීය අග්‍රාමාත්‍ය නරේන්ද්‍ර මෝදි ද ප්‍රකාශ කළා. කොංග්‍රස් පක්ෂ නායක රාහුල් ගාන්ධි මෙන්ම තමිල්නාඩුවේ දේශපාලනයට පිවිසි ප්‍රකට සිනමා නළුවන් වන කමල් හසන් සහ රැජිණි ඛාන්ත් ද සිද්ධි සම්බන්ධයෙන් කණස්සල්ල පළ කර තිබුණා.\nකෙසේ නමුත්, දරුවාගේ මරණය වැළැක්වීමට නොහැකි වූ අතර, ඔහුගේ සිරුර ගොඩ ගැනීමට පියවර ගනිමින් සිටින බවයි ජීවිතාරක්ෂක මෙහෙයුමේ නිරත වූ ඉන්දීය ජාතික ආපදා මුදා ගැනීමේ බලකාය සඳහන් කළේ.",
       "URL": "https://www.hirunews.lk/227178/දින-තුනක්-ළිං-කුහරයක-සිරව-සිටි-පුංචි-සුජිත්-ලොවක්-හඬවමින්-නික්ම-යයි-දර්ශණ-සහිතයි",
       "Category": "Local News",
       "Parent URL": "https://www.hirunews.lk/local-news.php?pageID=3075"
}