{
       "Source": "hirunews",
       "Timestamp": "Friday, 04 November 2022 - 17:01",
       "Headline": "රුපියල් කෝටි 7කට වැඩි වටිනාකමින් යුත් මත්ද්‍රව්‍ය තොගයක් රේගු භාරයට",
       "News Content": "රටවල් කිහිපයකින් තැපැල් මාර්ගයෙන් මෙරටට එවා තිබූ පාර්සල් අතර තිබී රුපියල් 73,065,000ක් වටිනා මත්ද්‍රව්‍ය තොගයක් සොයාගෙන තිබෙනවා.\nපසුගිය කාලය තුල එක්සත් රාජධානිය, ජර්මනිය, කැනඩාව, ඇමරිකාව, බෙල්ජියම සහ නෙදර්ලන්තය වැනි රටවලිනුයි කොළඹ මධ්‍යම තැපැල් හුවමාරුව වෙත සැක සහිත පාර්සල් ලැබී තිබුණේ.\nඒවායෙහි පෞද්ගලික භාණ්ඩ අඩංගු බවටයි තැපැල් නිලධාරීන් වෙත ලබා දී තිබූ ලේඛණවල සඳහන්ව තිබී ඇත්තේ.\nශ්‍රී ලංකා රේගුවේ තැපැල් තක්සේරු අංශයේ නිලධාරීන් විසින් රඳවා ගනු ලැබූ මෙම පාර්සල් ඊයේ (03) පොලිස් මත්ද්‍රව්‍ය නාශක කාර්යාංශ නිලධාරීන් ඉදිරියේ පරීක්ෂා කර තිබෙනවා.\nඑම පරීක්ෂාවේදී අදාළ පාර්සල් තුල සූක්ෂම ලෙස අසුරා තිබූ මත්ද්‍රව්‍ය තොගයක් සොයාගනු ලැබුවා.\nඒ අතර කුෂ් (Kush) ග්‍රෑම් 921ක්, අයිස් (Ice) ග්‍රෑම් 106ක්, කංසා ඇටවලින් නිස්සාරණය කරන ලද තෙල් (Organic Hemp Oil) ලීටරයක් (250ml x 4 bottles), මෙතම්ෆිටමයින් (Methamphetamine) නැමති මත් පෙති 5272ක්, මත් මුද්දර (Stamps) කොටස් 425ක්, මැන්ඩි (Mandy) ග්‍රෑම් 2ක් සහ හෂීෂ් (Hashish) ග්‍රෑම් 4ක් හමුවී තිබෙනවා.\nඒවායෙහි වෙළඳපල වටිනාකම පිළිවෙලින් රුපියල් 14,115,000ක්, රුපියල් 3,180,000ක්, රුපියල් 500,000ක්, රුපියල් 51,720,000ක්, රුපියල් 3,400,000ක්, රුපියල් 30,000ක් සහ රුපියල් 120,000ක් ලෙසටයි තක්සේරු කර ඇත්තේ.\nමෙම මත්ද්‍රව්‍ය සම්බන්ධයෙන් මූලික විමර්ශනවලින් අනතුරුව ඉදිරි විමර්ශන සඳහා නඩු භාණ්ඩ පොලිස් මත්ද්‍රව්‍ය නාශක කාර්යාංශයේ නිලධාරීන්ට භාරදී තිබෙනවා.",
       "URL": "https://www.hirunews.lk/319616/රුපියල්-කෝටි-7කට-වැඩි-වටිනාකමින්-යුත්-මත්ද්‍රව්‍ය-තොගයක්-රේගු-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=757"
}