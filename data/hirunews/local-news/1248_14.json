{
       "Source": "hirunews",
       "Timestamp": "Tuesday, 05 April 2022 - 14:57",
       "Headline": "මුදල් අමාත්‍යාංශයේ ලේකම් එස්.ආර්.ආටිගලත් ධුරය අත්හරියි",
       "News Content": "තම ඉල්ලා අස්වීම මීට සුළු මොහොතකට පෙර ජනාධිපතිවරයා වෙත භාරදුන් බව භාණ්ඩාගාර සහ මුදල් අමාත්‍යාංශයේ ලේකම් එස්.ආර්.ආටිගල පවසනවා.\nමේ අතර, ඊයේ (05) මුදල් අමාත්‍ය ලෙස දිවුරුම් දුන් අලි සබ්‍රි, අද එම තනතුරෙන් ඉල්ලා අස් වුණා.\nසිය ඉල්ලා අස් වීමේ ලිපිය ජනාධිපතිවරයා වෙත යොමු කරමින් අලි සබ්‍රි හිටපු අමාත්‍යවරයා පවසන්නේ, පවතින අර්බුදකාරී තත්ත්වය මත පාර්ලිමේන්තු ප්‍රජාතන්ත්‍රවාදය ආරක්ෂා කරගැනීමේ අරමුණෙන් තාවකාලික පදනමෙන් මුදල් අමාත්‍ය ධුරය භාරගත් බව යි.\nඒ සඳහා තමන්ගේ හිතවතුන් සහ පාර්ලිමේන්තුවේ සඟයන් කළ ඉල්ලීම් ද හේතු වූ බව ඔහු සිය ඉල්ලා අස් වීමේ ලිපියේ සඳහන් කරනවා.\nකෙසේ වෙතත් පවතින වාතාවරණය මත මුදල් අමාත්‍ය ධුරය පලපුරුදු සුදුසුකම් සහිත පුද්ගලයකු හට භාර දී රටේ ආර්ථික‍යේ තිරසාර බවක් ඇති කිරීම මේ අවස්ථාවේ රජයේ ප්‍රමුඛ ඉලක්කය බවට පත් විය යුතු බව යි ඔහු අවධාරණය කරන්නේ.\nමෙම භාරදූර තනතුර සඳහා පාර්ලිමේන්තුව තුළ සුදුසුකම් ලත් කෙනෙකු නො මැති නම්, ඒ සඳහා ජාතික ලැයිස්තුව හරහා නව නියෝජිතයෙක් පාර්ලිමේන්තුව තුළට ගෙන ආ යුතු බවටත් ඔහු යෝජනා කරනවා.\nඅවශ්‍ය නම් එවැනි අවස්ථාවක දී තමන් සිය පාර්ලිමේන්තු මන්ත්‍රී ධුරයෙන් ඉවත් වී එවැනි කෙනෙකුට ඉඩ සලසා දීමට තමන් සූදනම් බවත් හිටපු අමාත්‍යවරයා සිය ඉල්ලා අස් වීමේ ලිපියේ දක්වා තිබෙනවා.\nනව මුදල් අමාත්‍ය ලෙස බන්දුල ගුණවර්ධන පත් කරනු ඇති බව යි ආරංචි මාර්ග සඳහන් කරන්නේ.",
       "URL": "https://www.hirunews.lk/301266/මුදල්-අමාත්‍යාංශයේ-ලේකම්-එස්-ආර්-ආටිගලත්-ධුරය-අත්හරියි",
       "Category": "Local News",
       "Parent URL": "https://www.hirunews.lk/local-news.php?pageID=1248"
}