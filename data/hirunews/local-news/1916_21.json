{
       "Source": "hirunews",
       "Timestamp": "Monday, 31 May 2021 - 14:13",
       "Headline": "දැඩිසත්කාර ඇඳන් සහ ප්‍රතිකාර මධ්‍යස්ථාන භාවිතය ඉහළට - නියෝජ්‍ය සෞඛ්‍ය සේවා අධ්‍යක්ෂ ජෙනරාල් (වීඩියෝ)",
       "News Content": "පසුගිය සතියට සාපේක්ෂව කොරෝනා රෝගීන් වෙනුවෙන් දැඩිසත්කාර ඇඳන් සහ ප්‍රතිකාර මධ්‍යස්ථාන භාවිතය ඉහළ ගොස් ඇතැයි නියෝජ්‍ය සෞඛ්‍ය සේවා අධ්‍යක්ෂ ජෙනරාල් විශේෂඥ වෛද්‍ය හේමන්ත හේරත් ප්‍රකාශ කළා.\nමෙරටින් ඊයේ දිනයේත් කොරෝනා ආසාදිතයින් 2,859 හඳුනාගත් අතර, ඉන් වැඩිම පිරිසක් එනම් 608 දෙනෙකු කොළඹ දිස්ත්‍රික්කයෙන් වාර්තා වී තිබෙනවා.\nදෙවනුවට වැඩිම ආසාදිතයින් ගම්පහ දිස්ත්‍රික්කයෙන් වාර්තා වන අතර, එම සංඛ්‍යාව 547ක්.\nකළුතර දිස්ත්‍රික්කයෙන් වාර්තා වන්නේ රෝගීන් 447 දෙනෙකු පමණයි.\nමීට අමතරව ගාල්ල දිස්ත්‍රික්කයෙන් ආසාදිතයින් 143 දෙනෙකුත්, කෑගල්ලෙන් 136 දෙනෙකුත්, මහනුවරින් 108 දෙනෙකුත් වාර්තා වී ඇති බවයි කොවිඩ් 19 වැලැක්වීමේ ජාතික ක්‍රියාන්විත මධ්‍යස්ථානය කියා සිටියේ.\nමේ අතර දැනට පනවා ඇති සංචරණ සහ අනෙකුත් සීමා කොරෝනා පාලනය කළ හැකි මට්ටමට පැමිණෙන තෙක් තවදුරටත් පැනවිය යුතු බව විශේෂඥ වෛද්‍යවරුන්ගේ සංගමය පවසනවා.\nනිවේදනයක් නිකුත් කරමින් විශේෂඥ වෛද්‍යවරුන්ගේ සංගමයේ සභාපති විශේෂඥ වෛද්‍ය ලක්කුමාර් ප්‍රනාන්දු සදහන් කළේ සෞඛ්‍ය වෘත්තීය සංගම් කිහිපයකින් සහ වසංගත රෝග පිළිබඳ විශේෂඥවරුන් හා අනෙකුත් උපදේශකයින්ගේ එකමුතුවෙන් කරන ලද ඉල්ලීමට ජනාධිපතිවරයා සහ රජය සංචරණ සීමා පැනවීමට ගත් තීරණය අගය කරන බවයි.\nඑමෙන්ම රුපියල් පන්දහසේ දීමනාව අනිද්දා සිට ලබාදීමට කටයුතු කරන බව රාජ්‍ය අමාත්‍ය ෂෙහාන් සේමසිංහ ප්‍රකාශ කළා.\nඊට අදාළ තොරතුරු ලබාගැනීම ඇතුලු මූලික කටයුතු මේ වනවිටත් සිදු කෙරෙමින් පවතින බවයි ඔහු සඳහන් කළේ.\nඑසේම හෙට සිට ගුවන් තොටුපල විවෘත කිරීමට ගෙන ඇති තීරණයේ කිසිදු වෙනසක් නොමැති බව ගුවන් සේවා රාජ්‍ය අමාත්‍ය ඩී.වී. චානක ප්‍රකාශ කළා.\nඒ ජාඇළ ප්‍රදේශයේදියි.",
       "URL": "https://www.hirunews.lk/272964/දැඩිසත්කාර-ඇඳන්-සහ-ප්‍රතිකාර-මධ්‍යස්ථාන-භාවිතය-ඉහළට-නියෝජ්‍ය-සෞඛ්‍ය-සේවා-අධ්‍යක්ෂ-ජෙනරාල්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1916"
}