{
       "Source": "hirunews",
       "Timestamp": "Thursday, 23 November 2017 - 11:27",
       "Headline": "නාඋල පිරවුම්හලක රතු පැහැති පෙට්‍රල් (ඡායාරූප)",
       "News Content": "නාඋල විවිධ සේවා සමුපකාර සමිතියට අයත් ඉන්ධන පිරවුම්හලකින් පෙට්‍රල්වලට භූමිතෙල් කලවම් කර නිකුත් කරන බව වාහන හිමියන් පවසනවා.\nතරුණයෙකු බෝතලයකට පෙට්‍රල් ලබාගත් අවස්ථාවක එහි රතු මිශ්‍ර පැහැයක් තිබූ බවයි අප වාර්තාකරු සඳහන් කළේ.\nඑහි භූමිතෙල් ගඳ වහනය වන බවද එම තරුණයා ප්‍රකාශ කර තිබෙනවා.\nඑම අවස්ථාවේ එහි පැමිණි විවිධ සේවා සමුපකාර සමිතියේ සාමාන්‍යාධිකාරීවරයා යැයි කියාගන්නා පුද්ගලයකුගෙන් මේ පිළිබඳව කළ විමසීමකදී ඔහු පැවසුවේ තමන්ට එවැනි තොරතුරක් ලැබී පරික්ෂා කළ බවත් එහෙත් පෙට්‍රල්වල භූමිතෙල් ඇතැයි තමන්ට ප්‍රකාශ කිරීමට නොහැකි බවත් යි.\nඔහුගෙන් දිගින් දිගටම ප්‍රශ්න කළ අවස්ථාවේදී එම ඉන්ධන පිරවුම්හලේ කළමනාකරු යැයි පැවසූ පුද්ගලයකු පැවසුවේ භූමිතෙල් කලවම් වී වාහන නැවතී ඇත්නම් ඒවා පෙන්වන ලෙසයි.\nඑම ස්ථානයට නාවුල පොලිස් ස්ථානයේ කණ්ඩායමක්ද පැමිණි අතර වාහන හිමියෝ මේ බව ඔවුන්ට දැනුම් දී තිබෙනවා.\nඑම ස්ථානයේ සිටි ත්‍රීරෝද රථ රියදුරකු බෝතලයක් ගෙන නාඋල නගරයේම පිහිටි වෙනත් ඉන්ධන පිරවුම්හලකින් පෙට්‍රල් රැගෙනවිත් පොලීසියට සහ කළමනාකාරවරයාට පෙන්වූ අතර  එහි වර්ණය සුදු පැහැති වූ නමුත් විවිධ සේවා සමුපකාර සමිතියේ පිරවුම්හලෙන් ලබාගත් පෙට්‍රල්වල රතු මිශ්‍ර පැහැයක් දක්නට ලැබුණා.\nපොලීසියේ නිලධාරීන් ද පැවසුවේ එම සමිතියේ පිරවුම්හලේ පෙට්‍රල්වලින් භූමිතෙල් ගඳ වහනය වන බවයි.\nපෙට්‍රල් වාහනවලට ලබාගත් රියදුරෝ එම අවස්ථාවේම තම වාහනවලින් පෙට්‍රල් ඉවත් කළ බවයි අප වාර්තාකරු පැවසුවේ.\nපොලිස් නිලධාරීන් පිරවුම්හලේ කළමනාකරුට උපදෙස් දී සිටියේ තාවකාලිකව පෙට්‍රල් නිකුත් කිරීම නවතන ලෙසත් මේ පිළිබඳව පරීක්ෂණයක් පවත්වන බවත් යි.\nමේ  අතර කඩවත කිරිමැටියාගාර ප්‍රදේශයේ කලක සිට පවත්වාගෙන ගිය නීතිවිරෝධී ඉන්ධන ජාවාරමක් වැටලීමට ශ්‍රී ලංකා ඛනිජතෙල් නීතිගත සංස්ථාවේ විශේෂ වැටලීම් විමර්ෂන අංශය ඊයේ (22) සමත් වුණා.\nශ්‍රී ලංකා ඛනිජතෙල් නීතිගත සංස්ථාවේ විශේෂ වැටලීම් විමර්ෂන අංශයේ නිලධාරීන් සහ කඩවත පොලීසියේ නිලධාරීන් එක්ව මෙම වැටලීම සිදුකළේ ඊයේ (22) පෙරවරු 10 ට පමණ.\nඑහිදී වැඩබිමේ සිටි සේවකයින් පලා යෑමට උත්සාහ කිරීමේදී පොලිසිය ඔවුන් නීතියේ රැහැනට හසුකර ගත්තේ මෙලෙසින්.\nකාංචන කුමාර ආරියදාස",
       "URL": "https://www.hirunews.lk/176724/නාඋල-පිරවුම්හලක-රතු-පැහැති-පෙට්‍රල්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4205"
}