{
       "Source": "hirunews",
       "Timestamp": "Friday, 12 May 2017 - 19:14",
       "Headline": "පිළියන්දල වෙඩි තැබීමේ පරීක්ෂණ රහස් පොලීසියට",
       "News Content": "පොලිස් මත්ද්‍රව්‍යනාශක කාර්යාංශයේ කණ්ඩායමකට පසුගිය 9 වන දා රාත්‍රියේ පිළියන්දල දී එල්ලවූ ප්‍රහාරයට සම්බන්ධ සැකකරුවන් අත්අඩංගුවට ගැනීම සඳහා වන පරීක්ෂණ කටයුතු අපරාධ පරීක්ෂණ දෙපාර්තමේන්තුවට භාර දී තිබෙනවා.\nඒ අනුව මෙම වෙඩි තැබීම සඳහා සහාය ලබාදුන් කිහිප දෙනෙකු අත්අඩංගුවට ගැනීමට එම දෙපාර්තමේන්තුවේ නිළධාරීන් පිරිසක් කොළඹින් පිටත්ව ගොස් ඇති බවයි හිරු ප්‍රවෘත්ති අංශයට වාර්තා වුණේ.\nමේ අතර, ප්‍රහාරකයන් පැමිණි එක් යතුරුපැදියක් දෙල්ගොඩ ප්‍රදේශයේ පිහිටි යතුරුපැදි අලෙවි ආයතනයකින් වෙඩි තැබීමට පැය 3කට පෙර මිලදී ගෙන ඇති බව ද පරීක්ෂණ මෙහෙය වන ජ්‍යෙෂ්ඨ නිලධාරීයෙකු සදහන් කළා.\nසිද්ධියෙන් තුවාල ලැබූ පොලිස් මත්ද්‍රව්‍යනාශක කාර්යාංශයේ පොලිස් පරීක්ෂක නියෝමාල් රංගජීව, මේ වනවිටත් කොළඹ ජාතික රෝහලේ දැඩි සත්කාර ඒකකයේ ප්‍රතිකාර ලබනවා.\nසිද්ධියෙන් තුවාල ලැබූ අනෙක් පොලිස් නිලධාරීයාද ජාතික රෝහලේ ප්‍රතිකාර ලබන අතර, තුවාල ලැබූ දරුවන් තුන්දෙනා සහ 29 හැවිරිදි තරුණයා මේ වන විටත් ප්‍රතිකාර ලබන්නේ කළුබෝවිල ශික්ෂණ රෝහලේයි.\nතුවාල ලැබූ 12 හැවිරිදි දැරියගේ තත්ත්වය බරපතල බවයි එම රෝහලේ වෙද්‍ය්‍යවරුන් පවසන්නේ.",
       "URL": "https://www.hirunews.lk/161192/පිළියන්දල-වෙඩි-තැබීමේ-පරීක්ෂණ-රහස්-පොලීසියට",
       "Category": "Local News",
       "Parent URL": "https://www.hirunews.lk/local-news.php?pageID=4520"
}