{
       "Source": "hirunews",
       "Timestamp": "Thursday, 27 April 2023 - 16:11",
       "Headline": "කුකුළු මස් සහ බිත්තර ගැන නව තීන්දුවක්",
       "News Content": "පාරිභෝගික ජනතාවට කුකුළු මස් සහ බිත්තර සාධාරණ මිලකට ලබාගත හැකි පරිදි පශු සම්පත් නිෂ්පාදන ක්ෂේත්‍රයේ පවතින ගැටලු ක්‍රමානුකූලව විසදීමට කටයුතු කරන බව කෘෂිකර්ම අමාත්‍ය මහින්ද අමරවීර සහ ජනාධිපති ජ්‍යෙෂ්ඨ උපදේශක සාගල රත්නායක ප්‍රකාශ කර තිබෙනවා.\nබිත්තර හා කුකුළු මස් කර්මාන්තකරුවන් සමඟ ඊයේ (26) පැවති සාකච්ඡාවක දී ඔවුන් මේ බව සඳහන් කළ බවයි ජනාධිපති මාධ්‍ය අංශය නිවේදනය කළේ.\nකුකුළු මස් හා බිත්තර කර්මාන්තය විධිමත්ව පවත්වාගෙන යමින් එම නිෂ්පාදන සාධාරණ මිලකට පාරිභෝගිකයා අතට පත් කිරීම පිළිබඳ රජයේ අවධානය යොමුව තිබෙනවා.\nඑමෙන් ම සත්ත්ව ආහාර ලෙස යොදා ගන්නා බඩඉරිඟු ආශ්‍රිත නිශ්පාදන සහ ඒවායෙහි මිල ගණන් සම්බන්ධව පවතින ගැටලු කෙරෙහි ද මෙම සාකාච්ඡාවේ දී ප්‍රධාන වශයෙන්ම අවධානය යොමු වූ බව අදාළ නිවේදනයේ සඳහන් වෙනවා.\nවාර්ෂික බඩඉරිඟු අවශ්‍යතාවයෙන් ආනයනය කළ යුතු ප්‍රමාණය සඳහා අවශ්‍ය බලපත්‍ර නිකුත් කිරීමට කඩිනම් කිරීමට පියවර ගන්නා බවයි මේ පිළිබඳ වැඩිදුර අදහස් දැක් වූ අමාත්‍යවරයා සඳහන් කළේ.",
       "URL": "https://www.hirunews.lk/333599/කුකුළු-මස්-සහ-බිත්තර-ගැන-නව-තීන්දුවක්",
       "Category": "Local News",
       "Parent URL": "https://www.hirunews.lk/local-news.php?pageID=386"
}