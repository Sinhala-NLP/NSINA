{
       "Source": "hirunews",
       "Timestamp": "Wednesday, 23 December 2015 - 16:58",
       "Headline": "ශ්‍රී ලාංකික කාන්තාවගේ දඩුවම ලිහිල් කෙරේ",
       "News Content": "සෞදි අරාබියේදී ගල් ගසා මරා දැමීමට නියමිතව සිටි කාන්තාවගේ දඩුවම සිර දඩුවමක් දක්වා ලිහිල් කිරීමට සෞදි රජය තීරණය කර තිබෙනවා. ඒ, ලක් රජය එරට අධිකරණයට සිදුකළ අභියාචනය සළකා බැලීමෙන් අනතුරුවයි.\nඅනියම් සබදතාවක් පැවැත්වීම හේතුවෙන් මෙලෙස ගල් ගසා මරාදැමීමට නියමිතව තිබුණේ මරදාන ප්‍රදේශයේ පදිිංචි 45 හැවිරිදි දෙදරු මවක්.\nඑමෙන්ම ඇය සමඟ අනියම් සබඳතාව පැවැත්වූ ශ්‍රී ලාංකික තරුණයාටද කස පහර ලබාදීමට එරට අධිකරණය තීන්දු කළා.\nමෙම ගෘහ සේවිකාවට සමාව ලබා ගැනීම සදහා කටයුතු කරන ලෙස විදේශ කටයුතු අමාත්‍ය මංගල සමරවීර ශ්‍රී ලංකාවේ සෞදි තානාපතිවරයා හමුවී ඉල්ලීමක් ද කළ අතර, මෙම කාන්තාව බේරා දෙන ලෙස ඉල්ලා ජාතික සංඝ සම්මේලනය පසුගියදා කොළඹ පිහිටි සෞදි අරාබි තානාපති කාර්යාලය ඉදිරිපිට සත්‍යක්‍රියාවකද නිරතවුණා.\nකෙසේ වෙතත් සෞදි රජයේ මෙම තීරණය දැනුම්දීම සඳහා විදේශ අමාත්‍යාංශයේදී අද පස්වරුවේ මාධ්‍ය හමුවක් පැවැත්වුණේ වැඩබලන විදේශ අමාත්‍ය ආචාර්ය හර්ෂ ද සිල්වා සහ විදේශ රැකියා ඇමතිනී තලතා අතුකෝරලගේ ප්‍රධානත්වයෙන්.\nඑහිදී අදහස් දැක්වූ විදේශ රැකියා ඇමතිනී තලතා අතුකෝරල කියා සිටියේ  ශ්‍රී ලංකාව මේ සම්බන්ධයෙන් සෞදි රජයට ස්තූතිය පළ කරන බවයි.",
       "URL": "https://www.hirunews.lk/122667/ශ්‍රී-ලාංකික-කාන්තාවගේ-දඩුවම-ලිහිල්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=5237"
}