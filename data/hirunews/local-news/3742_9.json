{
       "Source": "hirunews",
       "Timestamp": "Tuesday, 18 September 2018 - 18:24",
       "Headline": "ගෑස් මිලත් වෙනස්වන ලකුණු - සීනි බදුත් වැඩිවේ",
       "News Content": "ගෑස් මිල වැඩි කිරීම සම්බන්ධයෙන් සාකච්ඡා කර තීරණයක් ගන්නැයි අද රැස්වූ කැබිනට් මණ්ඩලය ජීවන වියදම් කමිටුවට දැනුම්දී තිබෙනවා.\nරජයේ ආරංචි මාර්ග ප්‍රකාශ කළේ අද පැවති කැබිනට් මණ්ඩල රැස්වීමේදී ඒ පිළිබඳව දීර්ඝ ලෙස සාකච්ඡාවූ බවයි.\nමීට අමතරව ඉහළ දැමූ තිරිඟු පිටි මිලද රුපියල් පහකින් යළි අඩුකරන ලෙසට ජීවන වියදම් කමිටුවට අමාත්‍ය මණ්ඩලය දැනුම් දී තිබෙනවා.\nමේ අතර හිරු ප්‍රවෘත්ති අංශය කළ විමසීමකදී කර්මාන්ත සහ වානිජ කටයුතු අමාත්‍යාංශය ප්‍රකාශ කළේ ගෑස් මිල අද හෝ නුදුරු දිනකදී වැඩිකිරීම සම්බන්ධයෙන් තවමත් තීරණයකට එළඹ නොමැති බවයි.\nරුපියල් 195 කින් ගෑස් මිල වැඩි කිරීමට අමාත්‍ය මණ්ඩල අනුමැතිය හිමිව ඇති බවද එහි ජ්‍යෙෂ්ඨ ප්‍රකාශකයෙකු කියා සිටියා.\nකෙසේ වෙතත් ජීවන වියදම් කමිටුවේ නිර්දේශවලින් පසු මිල සංශෝධනය සම්බන්ධයෙන් අවසන් තීන්දුවක් ගැනීමට නියමිතයි.\nඑසේම ආනයනික සීනි බද්ද රුපියල් 11 කින් ඉහළ දැමීමට තීරණය කළ බවද මුදල් අමාත්‍යාංශය ප්‍රකාශ කළා. කෙසේ වෙතත් එමඟින් වෙළඳපොලේ සීනි මිලෙහි වෙනසක් සිදු නොවන බවයි එම අමාත්‍යාංශය ප්‍රකාශ කළේ.",
       "URL": "https://www.hirunews.lk/200199/ගෑස්-මිලත්-වෙනස්වන-ලකුණු-සීනි-බදුත්-වැඩිවේ",
       "Category": "Local News",
       "Parent URL": "https://www.hirunews.lk/local-news.php?pageID=3742"
}