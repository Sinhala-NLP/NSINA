{
       "Source": "hirunews",
       "Timestamp": "Thursday, 08 December 2022 - 18:58",
       "Headline": "ශාෆි නගර් වැලි ජාවාරමට චෝදනා එල්ල වූ භූ විද්‍යා ලොක්කන්ට එරෙහිව පියවර",
       "News Content": "භූ විද්‍යා සමීක්ෂණ හා පතල් කාර්යාංශයේ සභාපතිවරයාට එල්ල වු දුෂණ චෝදනා හේතුවෙන් ඔහුව එම තනතුරින් ඉවත් කර එම කාර්යාංශයේ අධ්‍යක්ෂ ජනරාල් අනිවාර්ය නිවාඩු යවා තිබෙනවා.\nහිරු සී.අයි.ඒ.හරහා දිගින් දිගටම මොවුන් දෙදෙනාගේ දුෂිත ගණුදෙනු පිළිබඳ කළ හෙළිදරව් අනුව මොවුන් ඉවත් කිරීමට පියවර ගෙන ඇති බවයි රජයේ අභ්‍යන්තර ආරංචි මාර්ග පවසන්නේ.\nමිරිස් වගා කිරීමේ ව්‍යාපෘතියක් මුවාවෙන් මුතූර් සාෆි නගර් ප්‍රදේශයේ ඉඩම් අක්කර ගණනාවක් වැලි ජාවාරම් කිරීම් සඳහා වෙන් කර ගෙන තිබුණ අතර මෙම දුෂිත වැලි ජාවාරම සඳහා භූ විද්‍යා කාර්යාංශයේ අධ්‍යක්ෂ ජනරාල් සජ්ජන ද සිල්වා විසින් කැණීම් බලපත්‍රයක් සඳහා අවසර ලබා දී තිබුණේ එම කාර්යාංශයේම සභාපති සෙනරත් හේවගේ ප්‍රසාද් මංජුල නම් අයටයි.\nමෙම දුෂිත වැලි ගණුදෙනුව හිරු සී.අයි.ඒ හරහා හෙළි කිරීමත් සමග රට තුළ එම පරිසර විනාශය සම්බන්ධයෙන් දැඩි ආන්දෝලනයක් මතු වූ අතර පරිසර අමාත්‍යාංශ ලේකම් වෛද්‍ය අනිල් ජාසිංහ විසින් භූ විද්‍යා කාර්යාංශයේ අධ්‍යක්ෂ ජනරාල්වරයාට චෝදනා පත්‍රයක් නිකුත් කළා.\nඑහි දී පරිසර අමාත්‍යාංශ ලේකම්වරයා සඳහන් කර ඇත්තේ මෙම දුෂිත වැලි ගණුදෙනුව හරහා භූ විද්‍යා කාර්යාංශයේ අධ්‍යක්ෂ ජනරාල් සජ්ජන ද සිල්වා විසින් ජාතික පාරිසරික පනත උල්ලඝනය කර බරපතල විෂමාචාරයක් සිදු කර ඇති බවත්, අදාල තනතුරේ රැදෙමින් අධ්‍යක්ෂ ජනරාල්වරයාගේ තනතුර අපකීර්තියට පත්වන අයුරින් කටයුතු කළ බවටයි.",
       "URL": "https://www.hirunews.lk/322246/ශාෆි-නගර්-වැලි-ජාවාරමට-චෝදනා-එල්ල-වූ-භූ-විද්‍යා-ලොක්කන්ට-එරෙහිව-පියවර",
       "Category": "Local News",
       "Parent URL": "https://www.hirunews.lk/local-news.php?pageID=679"
}