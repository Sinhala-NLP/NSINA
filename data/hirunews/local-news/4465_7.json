{
       "Source": "hirunews",
       "Timestamp": "Saturday, 17 June 2017 - 19:05",
       "Headline": "පිරිසක් සිවඥානම් ඉල්ලයි - සම්බන්ධන්, විග්නේෂ්වරන්ට ලියයි",
       "News Content": "තමාට විරුද්ධව ඉදිරිපත් කර ඇති දිවුරුම් ප්‍රකාශය ඉල්ලා අස්කර ගතහොත් උතුර පළාත් සභාවේ මතුව ඇති ගැටළුව විසඳා ගැනීමට හැකියාවක් පවතින බව උතුර පළාත් ප්‍රධාන අමාත්‍ය සී.වී. විග්නේෂ්වරන් පවසනවා.\nඔහු මේ බව සඳහන් කළේ උතුර පළාත් සභාවේ මතුව ඇති ගැටළුව සම්බන්ධයෙන් අද ආගමික නායකයින් දැනුවත් කිරීමෙන් අනතුරුව මාධ්‍ය වෙත අදහස් දක්වමින්.\nමේ අතර උතුර පළාත් සභාවේ මතුව ඇති ගැටළුව සම්බන්ධයෙන් සඳහන් කරමින් දෙමළ ජාතික සන්ධානයේ නායක, විපක්ෂ නායක ආර්. සම්බන්ධන් විසින් ප්‍රධාන අමාත්‍ය සී.වී. විග්නේෂ්වරන් වෙත  ලිපියක් යොමුකර තිබෙනවා.\nඔහු එමඟින් ප්‍රකාශ කර ඇත්තේ චෝදනා ඔප්පු වූ අමාත්‍යවරුන් දෙදෙනා හැර පළාත් සභාවේ අනෙක් අමාත්‍යවරුන් දෙදෙනා සම්බන්ධයෙන් සිදුකරනු ලැබූ ප්‍රකාශයන් වහාම නිවැරදි කළ යුතු බවයි.\nවිමර්ශනවලින් චෝදනා ඔප්පු වූ අමාත්‍යවරුන් දෙදෙනාට ඉල්ලා අස්වීමට කර ඇති යෝජනාවට කිසිවෙකුත් එරෙහි නොවන බවද විපක්ෂ නායක ආර්. සම්බන්ධන් උතුර පළාත් මහ ඇමතිවරයාට ප්‍රකාශ කර තිබෙනවා.\nමේ අතර දෙමළ ජාතික සන්ධානයේ පාර්ලිමේන්තු මන්ත්‍රීවරුන් වන එස්. ශ්‍රීධරන් සහ චාල්ස් නිර්මලනාදන් සමගද ඊයේ උතුර පළාත් ප්‍රධාන අමාත්‍ය සී.වී. විග්නේෂ්වරන් සාකච්ඡාවක නිරතවුණා.\nඑහිදී මන්ත්‍රීවරුන් සඳහන් කර ඇත්තේ අදාළ ගැටළුව සම්බන්ධයෙන් විපක්ෂ නායක ආර්. සම්බන්ධන් සහ ඉලංගෙයි තමිල් අරසු පක්ෂයේ නායක මාවෙයි සේනාධිරාජා සමග සාකච්ඡා කරන බවයි.\nඑසේම අද පස්වරුවේ ටෙලෝ සංවිධානයේ නායක පාර්ලිමේන්තු මන්ත්‍රී සෙල්වම් අඩෙක්කලනාදන් උතුර ප්‍රධාන අමාත්‍යවරයා මුණගැසුණා.\nමේ අතර ඉලංගෙයි තමිල් අරසු පක්ෂය නියෝජනය කරමින් ප්‍රධාන අමාත්‍යවරයාට විරුද්ධව දිවුරුම් ප්‍රකාශ ලබාදුන් මන්ත්‍රීවරුන් පිරිසක් අද යාපනයේදී මාධ්‍ය හමුවක් කැඳවා තිබුණා.\nඔවුන් කියා සිටියේ උතුරට නව ප්‍රධාන අමාත්‍යවරයෙක් පත් කරගැනීම පිළිබඳ මේ වනවිට සාකච්ඡා කරන බවයි.\nඑහිදී අදහස් දැක්වූ දෙමළ ජාතික සන්ධානයේ උතුර පළාත් සභා මන්ත්‍රී කේසවන් සජන්දන් කියා සිටියේ නව පළාත් ප්‍රධාන අමාත්‍යවරයා ලෙස උතුර පළාත් සභාවේ සභාපතිවරයා ලෙස දැනට කටයුතු කරන සී.වී.කේ. සිවඥාණම් පත්කරන ලෙස මන්ත්‍රීවරුන් කණ්ඩායමක් ඉල්ලා ඇති බවයි.",
       "URL": "https://www.hirunews.lk/163790/පිරිසක්-සිවඥානම්-ඉල්ලයි-සම්බන්ධන්-විග්නේෂ්වරන්ට-ලියයි",
       "Category": "Local News",
       "Parent URL": "https://www.hirunews.lk/local-news.php?pageID=4465"
}