{
       "Source": "hirunews",
       "Timestamp": "Tuesday, 17 October 2017 - 19:18",
       "Headline": "ඡන්දයට අලූත් කැබිනට් පත්‍රිකාවක්",
       "News Content": "පළාත්පාලන මැතිවරණයට අදාළ සභික ප්‍රමාණය ඇතුළත් සංස්ථාපන ගැසට් පත්‍රය මෙම සතිය තුළ ප්‍රකාශයට පත් කිරීමට විෂය භාර අමාත්‍යවරයා ක්‍රියා කළ යුතු බව මැතිවරණ නිරීක්ෂණ සංවිධාන පවසනවා.\nපළාත්පාලන මැතිවරණය කඩිනමින් පැවැත්වීම පිළිබඳව සාකච්ඡා කිරීම සඳහා මැතිවරණ නිරීක්ෂණ සංවිධාන නියෝජිතයන් අද මැතිවරණ කොමිසමේ සභාපති මහින්ද දේශප්‍රිය හමුවුණා.\nඅනතුරුව මාධ්‍ය වෙත අදහස් දක්වමින් පැෆ්රල් සංවිධානයේ විධායක අධ්‍යක්ෂ රෝහණ හෙට්ටිආරච්චි මේ බව කියා සිටියා.\nසාකච්ඡාවෙන් අනතුරුව මැතිවරණ කොමිසමේ සභාපති මහින්ද දේශප්‍රිය කියා සිටියේ අදාළ ගැසට් පත්‍රය ප්‍රකාශයට පත්කිරීමේ බලය ඇත්තේ විෂය භාර අමාත්‍ය ෆයිසර් මුස්තාෆාට බවයි.\nමේ අතර මැතිවරණ වියදම් පාලනයට විධිවිධාන සළසන නීති සම්පාදනය කිරීම සඳහා නව කැබිනට් පත්‍රිකාවක් ජනාධිපති මෛත්‍රිපාල සිරිසේන ඉදිරිපත් කළ බව අමාත්‍ය මහින්ද සමරසිංහ කොළඹ අද පැවති මාධ්‍ය හමුවකදී ප්‍රකාශ කළා.\nඑහි පදනම නිදහස් සහ සාධාරණ මැතිවරණයක් පැවැත්වීම සාර්ථක කරගැනීම බවයි ඔහු වැඩිදුරටත් පෙන්වා දුන්නේ.",
       "URL": "https://www.hirunews.lk/173755/ඡන්දයට-අලූත්-කැබිනට්-පත්‍රිකාවක්",
       "Category": "Local News",
       "Parent URL": "https://www.hirunews.lk/local-news.php?pageID=4266"
}