{
       "Source": "hirunews",
       "Timestamp": "Monday, 22 May 2017 - 13:07",
       "Headline": "වෛද්‍ය වර්ජනයෙන් රෝහල් කටයුතු අඩාලයි",
       "News Content": "රජයේ වෛද්‍ය නිලධාරීන්ගේ සංගමයේ සභාපති විශේෂඳ වෛද්‍ය අනුරුද්ධ පාදෙණිය සිරගත කිරීමේ සැලැස්මක් ක්‍රියාත්මක වීමට එරෙහිව සහ තවත් කරුණු 04ක් මුල් කරගනිමින් එම සංගමයට අයත් වෛද්‍යවරුන් දීප ව්‍යාප්තව ආරම්භ කර ඇති සංකේත වර්ජනය හේතුවෙන් රෝහල් කටයුතුවලට බාධා එල්ලවී තිබෙනවා.\nඅද උදෑසන 8ට ආරම්භ වූ මෙම වර්ජනය හෙට උදෑසන 8 දක්වා ක්‍රියාත්මකයි.\nවෛද්‍ය වර්ජනය හේතුවෙන් දිවයිනේ ප්‍රධාන රෝහල්වල බාහිර රෝගී අංශ සම්පූර්ණයෙන්ම ඇණ හිට තිබූ අයුරු දක්නට ලැබුණා.\nකෙසේ වෙතත් රිජ්වේ ආර්යා ළමා රෝහල, කාසල් වීථියේ කාන්තා රෝහල, මහරගම අපේක්ෂා රෝහල ඇතුළු රෝහල් කිහිපයක මෙම වර්ජනය ක්‍රියාත්මක නොවන අතර රෝහල්වල හදිසි ප්‍රතිකාර කටයුතුද ක්‍රියාත්මක බවයි රජයේ වෛද්‍ය නිළධාරීන්ගේ සංගමයේ සංස්කාරක වෛද්‍ය නලින්ද හේරත් කියා සිටියේ.\nවර්ජනය නිසා කොළඹ ජාතික රෝහලේ බාහිර සහ සායනික කටයුතු වලට බලපෑම් එල්ල වී ඇති බවයි එහි අධ්‍යක්ෂ වෛද්‍ය අනිල් ජාසිංහ කියා සිටියේ.\nඑමෙන්ම මහනුවර මහරෝහලේ සායනික සහ බාහිර රෝගී ප්‍රතිකාර ඒකකවල වැඩකටයුතු වලට වෛද්‍ය වර්ජනය හේතුවෙන් අඩාල වී ඇති බවයි එහි අධ්‍යක්‍ෂ වෛද්‍ය නිශ්ශංක විජේවර්ධන කියා සිටියේ.\nවර්ජනය හේතුවෙන් අද දිනයේ ප්‍රතිකාර ලබා ගැනීම සදහා පැමිණි රෝගීන්, දැඩි අපහසුතාවට පත්ව සිටින අයුරු දක්නට ලැබුණා.",
       "URL": "https://www.hirunews.lk/161884/වෛද්‍ය-වර්ජනයෙන්-රෝහල්-කටයුතු-අඩාලයි",
       "Category": "Local News",
       "Parent URL": "https://www.hirunews.lk/local-news.php?pageID=4505"
}