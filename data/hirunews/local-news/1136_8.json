{
       "Source": "hirunews",
       "Timestamp": "Saturday, 28 May 2022 - 23:20",
       "Headline": "මෙක්සිකෝවෙන් පළමු වරට වඳුරු උණ ආසාදිතයෙකු හමුවෙයි",
       "News Content": "මෙක්සිකෝවෙන් පළමු වරට වඳූරු උණ ආසාදිතයෙකු හඳුනාගෙන තිබෙනවා.\nමෙක්සිකෝවේ සෞඛ්‍ය නිලධාරීන් අද තහවුරු කළේ, මේ වනවිට රෝහලක ප්‍රතිකාර ලබමින් පසුවන 50 හැවිරිදි අයෙක් ආසාදිතයෙක් බවට හඳුනාගෙන ඇති බවයි.\nඔහු ඇමරිකාවේ පදිංචිකරුවෙකු බවයි හෙළිවී ඇත්තේ.\nනිව් යෝර්ක් නගරයේ ස්ථිර පදිංචිකරුවෙකු වන මෙම පුද්ගලයාට බොහෝ විට නෙදර්ලන්තයේ දී වෛරසය ආසාදනය වී ඇති බවට විශ්වාස කෙරෙනවා.\nමෙම ආසාදිතයාගේ සමීප සම්බන්ධතා පිළිබඳ මෙක්සිකෝ බලධාරීන් කිසිදු තොරතුරක් ලබා දී නැහැ.\nමෙම වෛරසය ආසාදිත සතුන්ගෙන් මිනිසුන්ට සම්ප්‍රේෂණය වියහැකි අතර පුද්ගලයෙකුගෙන් තවත් පුද්ගලකුට සම්ප්‍රේෂණය වීමේ සම්භාවිතාව ඉතා අඩු බවටයි සැලකෙන්නේ.\nවඳුරු උණ හඳුනා ගැනීමේ රෝග ලක්ෂණ ලෙස අධික උණ, වසා ගැටිති ඉදිමීම සහ පැපොල වැනි කුෂ්ඨයන් සම මතුපිට ඇතිවීම දැක්වෙනවා.\nමෙතෙක් ඊට නිශ්චිත ප්‍රතිකාරයක් නොමැති නමුත් වසූරියට ලබාදෙන එන්නත් කිරීම වඳුරු උණ වැළැක්වීම සඳහා සියයට 85ක් පමණ ඵලදායී බවටයි සොයාගෙන ඇත්තේ.\n1970 වසරේදී කොංගෝ ජනරජයේ වඳුරු උණ පළමු වරට අනාවරණය වූ අතර අප්‍රිකානු රටවල් රැසක ආවේණික රෝගයක් ලෙසට සැලකෙනවා.",
       "URL": "https://www.hirunews.lk/305559/මෙක්සිකෝවෙන්-පළමු-වරට-වඳුරු-උණ-ආසාදිතයෙකු-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1136"
}