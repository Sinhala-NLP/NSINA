{
       "Source": "hirunews",
       "Timestamp": "Tuesday, 21 November 2017 - 17:10",
       "Headline": "කොස්ගොඩ සිව් පුද්ගල ඝාතන කළ බව කියා කප්පන් ඉල්ලූ අඹු-සැමි යුවලක් අල්ලයි",
       "News Content": "කොස්ගොඩ, සිව් පුද්ගල ඝාතනය සිදුකරන ලද්දේ තමන් විසින් බව පවසමින් ප්‍රදේශයේ කෝටිපති ව්‍යාපාරිකයින් සිව් දෙනෙකුගෙන් රුපියල් ලක්ෂ 220 ක මුදලක් කප්පම් වශයෙන් ඉල්ලූයේ යැයි කියන සිද්ධියක් සම්බන්ධයෙන් කරන්දෙණිය පොලීසිය මගින් අත් අඩංගුවට ගන්නා ලද අඹුසැමි යුවලක් ඇතුළු සැකකරුවන් තිදෙනකු නොවැම්බර් 28 වන දින දක්වා රක්ෂිත බන්ධනාගාරගත කිරීමට බළපිටිය මහේස්ත්‍රාත් රජින්ද්‍රා ජයසූරිය ඊයේ(20) නියෝග කර තිබෙනවා.\nමෙසේ රක්ෂිත බන්ධනාගාරගත කරන ලද්දේ අංක 80, දූවේමෝදර, කොස්ගොඩ ලිපිනයේ පදිංචි 39 හැවිරිදි තුයියාදුර විදුරගේ නිරෝෂණ මැන්දිස් ගුණසේකර , ඔහුගේ බිරිඳ වන එම ලිපිනයේම පදිංචි 39 හැවිරිදි වනිගමුණි රුවනි විජේමාලි මැන්දිස් සහ නෙල්ලිකැළේ, නානතොට, කොස්ගොඩ ලිපිනයේ පදිංචි 37 හැවිරිදි කලූදේව චන්දන ද සොයිසා යන තිදෙනායි.\nකොස්ගොඩ සිව් පුද්ගල ඝාතන සිද්ධියේ සැකකරුවන් අත් අඩංගුවට ගැනීම සදහා ඇල්පිටිය ජේෂ්ඨ පොලිස් අධිකාරීවරයා විසින් කොස්ගොඩ පොලීසියේ සහයට යොදවන කරන්දෙණිය පොලීසියේ සහ අවට පොලිස් ස්ථානවල නිලධාරීන් කණ්ඩායමක් විසින් සැකකරුවන් අත් අඩංගුවට ගෙන තිබුනා.\nකරන්දෙණිය පොලීසියට ව්‍යාපාරිකයින් දෙදෙනකු විසින් කරන ලද වාචික පැමිණිලි ඔස්සේ පරීක්ෂණ පැවැත්වූ කරන්දෙණිය පොලීසිය, සැකකරුවන් තිදෙනා අත් අඩංගුවට ගත්තා.\nසැකකරුවන්ගේ හා ව්‍යාපාරිකයින්ගේ දුරකතන විශ්ලේෂණ වාර්තා ඔස්සේ තොරතුරු අනාවරණය කර ගැනීමට හැකි වූ බවද කරන්දෙණිය පොලීසියේ ප්‍රකාශකයෙක් අප වාර්තාකරුට පවසා තිබෙනවා.\nකොස්ගොඩ හතර දෙනා මැරුවේ තමන් බවත් ජීවත් වෙන්න ඕනෑනම් මුදල් ලබාදෙන ලෙසත් ඉල්ලමින් කප්පම්කරුවන් මෙසේ තර්ජනය කර තිබෙන බවද පොලිස් පරීක්ෂණවලදී තහවුරු වී තිබෙනවා.\nරුපියල් ලක්ෂ 50 බැගින් කප්පම් ඉල්ලූ දෙදෙනකු මෙසේ කරන්දෙණිය පොලීසියට වාචික පැමිණිලි කර තිබුනා.\nබිය හේතුවෙන් ඔවුන් නියමාකාරයෙන් පැමිණිලි ඉදිරිපත් කිරීමට කටයුතු නොකළ බවද කරන්දෙණිය පොලීසිය පවසා තිබෙනවා.\nනමුත් සැකකරුවන් අත් අඩංගුවට ගැනීමෙන් පසුව ඔවුන් දෙදෙනා සහ රුපියල් කෝටියක කප්පම් ඉල්ලූවේ යැයි තවත් ව්‍යාපාරිකයෙක්ද කරන්දෙණිය පොලීසියටත් ලක්ෂ 10 ක කප්පම් මුදලක් ඉල්ලූයේ කියන තවත් ව්‍යාපාරිකයෙක් ඌරගස්මන්හන්දිය පොලීසියටත් විධිමත් ලෙස පැමිණිලි ඉදිරිපත් කර තිබුනා.\nසැකකරුවන් විසින් කප්පම් ඉල්ලූ තවත් අය සිටී නම් බියනොවී පොලීසියට පැමිණිලි කරන ලෙසද කරන්දෙණිය පොලීසිය ජනතාවගෙන් ඉල්ලා සිටිනවා.\nකප්පම් ඉල්ලීම සදහා සැකකරුවන් විසින් භාවිතා කරන ලද ජංගම දුරකතන 03 ක්ද කරන්දෙණිය පොලීසිය මගින් අත් අඩංගුවට ගැනුනා.\nපසුගිය ඔක්තෝම්බර් 29 වන ඉරිදා කොස්ගොඩදී මෙම සිව් පුද්ගල ඝාතනය වාර්තා වුනා.\n51 හැවිරිදි මහින්ද ප්‍රේම රාජා ද සොයිසා ,ඔහුගේ පුතුන් දෙදෙනා වන 22 වියැති අයේෂ් ධනංජය ද සොයිසා , 13 හැවිරිදි දුමිඳු විශ්මිත ද සොයිසා, යන එකම පවුලේ පියා හා පුතුන් දෙදෙනාත් 39 වියැති උක්වත්ත ආරච්චිලාගේ කපිලරත්න පෙරේරා නැමැති අයත් මෙසේ ඝාතනය කර තිබුනා.\nකොස්ගොඩ, කුරුඳුගම් පියසේ පදිංචි නිලෙන්ති සුදිල සුරන්ජන ද සිල්වා නැමැති අයටද වෙඩිතබා බරපතල තුවාල සිදුකර තිබුනා.\nමෙම සිව් පුද්ගල ඝාතනයේ ප්‍රධානතම සැකකරුවන් ලෙස හදුනාගෙන ඇත්තේ කොස්ගොඩ, නානතොට පදිංචි 24 වියැති ධර්මකීර්ති තාරක පෙරේරා විජේසේකර සහ 2 කණුව, නානතොට, කොස්ගොඩ පදිංචි 22 වියැති සුවාරිස් දේශාන් අබේසේකර යන දෙදෙනායි.\nමෙයින් ධර්මකීර්ති තාරක පෙරේරා විජේසේකර නැමැති අයගේ නමින් සහ ඔවුන්ගේ කණ්ඩායමේ අය ලෙස පෙනී සිටිමින් කප්පම්කරුවන් ව්‍යාපාරිකයින්ගෙන් මෙසේ මුදල් ඉල්ලා තිබෙන බවද පොලිස් පරීක්ෂණවලදී තහවුරු වී තිබෙනවා.\nබළපිටිය- ජයකාන්ත ලියනගේ",
       "URL": "https://www.hirunews.lk/176583/කොස්ගොඩ-සිව්-පුද්ගල-ඝාතන-කළ-බව-කියා-කප්පන්-ඉල්ලූ-අඹු-සැමි-යුවලක්-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4207"
}