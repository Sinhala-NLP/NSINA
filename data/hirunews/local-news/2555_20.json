{
       "Source": "hirunews",
       "Timestamp": "Tuesday, 28 July 2020 - 8:23",
       "Headline": "වැලිකඩ බන්ධනාගාරයට පාර්සල් විසිකරන ප්‍රධාන සැකකරු අල්ලයි (වීඩියෝ)",
       "News Content": "වැලිකඩ බන්ධනාගාරයට නීතිවිරෝධී ද්‍රව්‍ය අඩංගු පාර්සල් විසි කිරීමේ සිද්ධියේ ප්‍රධාන සැකකරු බොරැල්ල පොලීසිය විසින් අද උදෑසන අත්අඩංගුවට ගෙන තිබෙනවා.\nඑහි ප්‍රකාශකයෙකු සඳහන් කළේ බන්ධනාගාරය අසළ දී සැකකරු අත්අඩංගුවට ගත් අතර එම අවස්ථාවේදී ද ඔහු සතුව එලෙස විසි කිරීමට සකස් කර තිබූ පාර්සලයක් ද සොයාගෙන ඇති බවයි.\nජංගම දුරකථන 4ක්, ඒ සඳහා භාවිතා කරන ආරෝපණ සහ දුම්කොළ තොගයක් එහි තිබී සොයාගෙන තිබෙනවා.\nමීට පෙර ද වැලිකඩ බන්ධනාගාරය තුළට නීතිවිරෝධී ද්‍රව්‍ය ඇතුළත් පාර්සල් විසි කර තිබියදී බන්ධනාගාර නිලධාරීන්ට හමු වුණා.\nඑලෙස පාර්සල් විසි කිරීම සඳහා සැකකරුට ඊසි කෑෂ් ක්‍රමයට මුදල් ලබාදී ඇති බවට ද අනාවරණ වී ඇති බවයි බොරැල්ල පොලීසියේ ප්‍රකාශකයෙකු හිරු ප්‍රවෘත්ති අංශයට සඳහන් කළේ.\nකෙසේ වෙතත්, බන්ධනාගාර අවට ආරක්ෂක විධිවිධාන තර කිරීම හේතුවෙන් රැදවියන්ට නීතිවිරෝධී ද්‍රව්‍ය පිටතින් ලබාදීමේ නව ක්‍රමයක් පිළිබඳව තොරතුරු අනාවරණ කර ගැනීමට බන්ධනාගාර දෙපාර්තමේන්තුව ඊයේ සමත් වුණා.\nබන්ධනාගාරගත රැදවියන් පිරිසක් කළුතර නගරය හරහා බන්ධනාගාර බස් රථයකින් රැගෙන යමින් සිටි අවස්ථාවේදී ඒ තුළට නීතිවිරෝධී ලෙස ද්‍රව්‍ය ඇසුරුම් කොට පාර්සල් ලෙස විසි කිරීමේ සිද්ධියත් සමඟයි.\nබන්ධනාගාර දෙපාර්තමේන්තුවේ පරිපාලන කොමසාරිස් චන්දන ඒකනායක සඳහන් කළේ බන්ධනාගාර අවට පවතින දැඩි ආරක්ෂිත ක්‍රමවේදයත් සමඟ ඔවුන් මෙලෙස විවිධ උපක්‍රම භාවිත කරමින් නීතිවිරෝධී ද්‍රව්‍ය බන්ධනාගාරය තුළට යොමු කිරීමට කටයුතු කරන බවයි.\nමේ අතර, අපරාධ කල්ලි නායකයින් වන මාකඳුරේ මධුෂ්ගේ සහ කෙසෙල්වත්ත දිනුකගේ ගෝලයන් දෙදෙනෙකු හෙරොයින් සමඟ ඊයේ රාත්‍රියේ කෙසෙල්වත්ත පොලීසිය අත්අඩංගුවට ගනු ලැබුවා.\nමොහොමඩ් සිද්ධික් මොහොමඞ් සියාම් හෙවත් ජල්බරි සියාම් නැමැත්තා හෙරොයින් ග්‍රෑම් දෙකයි මිලිග්‍රෑම් 350ක් සමගින් අත්අඩංගුවට ගනු ලැබූ අතර මොහු  දෙමටගොඩ ප්‍රදේශයේ පදිංචි 49 හැවිරිදි අයෙක්.\nපසුව අනාවරණ වූයේ සැකකරු දැනට අපරාධ පරීක්ෂණ දෙපාර්තමේන්තුවේ රදවාගෙන ප්‍රශ්න කෙරෙන අපරාධ කල්ලි නායකයෙකු සහ මත්ද්‍රව්‍ය ජාවාරමේ නිරත වූ මාකඳුරේ මධූෂ් නැමැත්තාගේ ගෝලයෙකු බවටයි. අත්අඩංගුවට ගත් සැකකරු මාකඳුරේ මධුෂ්ගේ ඩුබායි සාදයට එක්ව මොහුත් සමඟ මෙරටට පිිටුවහල් කළ අයෙකු බවට ද අනාවරණ වී තිබෙනවා. එමෙන්ම අපරාධ කල්ලි නායකයෙකු වන කෙසෙල්වත්ත දිනුක නැමැත්තාගේ ගෝලයෙකු ද අත්අඩංගුවට ගනු ලැබූ අතර ඔහු කොළඹ 12 ප්‍රදේශයේ පදිංචි 35 හැවිරිදි අයෙක්. සැකකරු දර්ශනගේ අනුරාධ හෙවත් තරංග නමින් හඳුන්වන අතර, ඔහු අත්අඩංගුවට ගන්නා අවස්ථාවේදී ද හෙරොයින් ග්‍රෑම් 3යි මිලිග්‍රෑම් 210ක් සොයාගෙන තිබෙනවා. සැකකරුට එරෙහිව ඝාතන චෝදනා, බිය වැද්දීම්, පහරදීම් ඇතුළු චෝදනා රැසකට නඩු පවරා ඇති බවයි පොලීසිය සඳහන් කළේ.\nමීට අමතරව මහපරිමාණ මත්ද්‍රව්‍ය ජාවාරමට චෝදනා එල්ල වි සිටින ශ්‍රීයානි හේමමාලා හෙවත්  කුඩු හේමමාලිගේ රාජගිරියේ පිහිටි නිවසේ තිබි ව්‍යාජ ලියාපදිංචි අංක තහඩු සහිත අධි ධාරිතාවයකින් යුත් එන්ජින් සහිත යතුරු පැදි තුනක් පොලිස් විශේෂ කාර්ය බලකාය සොයාගෙන තිබෙනවා. සිද්ධියට අදාලව එක් සැකකරුවෙකු අත්අඩංගුවට ගෙන ඇති අතර ඔහුගෙන් මේ වන විට ප්‍රකාශ සටහන් කරගනිමින් සිටින බවයි පොලිසිය ප්‍රකාශ කළේ. එසේම, රත්නපුර දිස්ත්‍රික් ලේකම් කාර්යාලයේ සේවකයින් දෙදෙනෙකු ද ගංජා සමඟ ඊයේ අත්අඩංගුවට ගෙන තිබෙනවා. පොලිසිය සදහන් කළේ දිස්ත්‍රික් ලේකම් කාර්යාලයේ ආරක්ෂක නිලධාරියෙකු සහ සුළු සේවකයෙකු මෙලෙස අත්අඩංගුවට ගෙන ඇති බවයි.",
       "URL": "https://www.hirunews.lk/246568/වැලිකඩ-බන්ධනාගාරයට-පාර්සල්-විසිකරන-ප්‍රධාන-සැකකරු-අල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2555"
}