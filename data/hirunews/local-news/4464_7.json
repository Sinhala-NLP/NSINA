{
       "Source": "hirunews",
       "Timestamp": "Sunday, 18 June 2017 - 12:56",
       "Headline": "උමා ඔය ව්‍යාපෘතියෙන් දිනකට ජල ලීටර කෝටි 8 ක කාන්දුවක්",
       "News Content": "උමා ඔය ව්‍යාපෘතියේ් අභ්‍යන්තරයේ සිදුවන ජල කාන්දුවක් හේතුවෙන් දිනකට ජල ලීටර කෝටි අටක ප්‍රමාණයක් නිකුත් වීම නිසා බණ්ඩාරවෙල ප්‍රදේශයට අවදානමක් මතුව ඇති බව ඌව පළාත් ප්‍රධාන අමාත්‍ය චාමර සම්පත් දසනායක පවසනවා.\nමේ අතර ජාතික ගොඩනැගිලි පර්යේෂණ සංවිධානයද සඳහන් කළේ බණ්ඩාරවෙල නගරය ආශ්‍රිතව පවතින නිවාස සහ මහල් ගොඩනැගිලි ගිලාබැසීමේ අවදානමක්ද මතුව ඇති බවයි. ඒ සම්බන්ධයෙන් ගොඩනැගිලි පර්යේෂණ සංවිධානයද විශේෂ විමර්ශනයක් සිදුකර තිබෙනවා.\nඋමා ඔය ව්‍යාපෘතියේ බලපෑම හේතුවෙන් මෙය සිදුවන බවටයි එහිදී අනාවරණ වී ඇත්තේ.\nමේ අතර ජනතා විමුක්ති පෙරමුණේ ඌව පළාත් සභා මන්ත්‍රී සමන්ත විද්‍යාරත්න ද සඳහන් කළේ උමා ඔය ජල ව්‍යාපෘතිය හේතුවෙන් බණ්ඩාරවෙල ප්‍රදේශයේ නිවාස 4000 කට වැඩි ප්‍රමාණයක් ඉරි තැලීම් සහ ගිලාබැසීම්වලට ලක්ව ඇති බවයි.\nබණ්ඩාරවෙල - කුරුකුදේ ගම්මානයට පහළින් වූ ප්‍රදේශයක උමා ඔය ව්‍යාපෘතියේ ඉදිකිරීම් ආරම්භ වූයේ 2009 වසරේ අප්‍රේල් මස 29 වැනිදායි.\nමධ්‍යම කඳුකරයේ දැවැන්ත උමං පද්ධතියක් ජලාශ සහ විදුලි බලාගාර ඉදිකිරීම ඉලක්ක කර ගනිමින් සිදුකෙරෙන මෙම ව්‍යාපෘතිය භාරව කටයුතු කරන්නේ ඉරාන සමාගමක් විසින්.\nමෙම ව්‍යාපෘතියෙන් බලපෑම් එල්ල වීම ආරම්භ වූයේ් කිලෝමීටර් 15.2ක් දිගින් යුත් ප්‍රධාන උමං මාර්ගයේ වැඩ කටයුතු හේතුවෙන්.",
       "URL": "https://www.hirunews.lk/163828/උමා-ඔය-ව්‍යාපෘතියෙන්-දිනකට-ජල-ලීටර-කෝටි-8-ක-කාන්දුවක්",
       "Category": "Local News",
       "Parent URL": "https://www.hirunews.lk/local-news.php?pageID=4464"
}