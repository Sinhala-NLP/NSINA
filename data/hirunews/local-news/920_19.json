{
       "Source": "hirunews",
       "Timestamp": "Tuesday, 23 August 2022 - 11:55",
       "Headline": "මර්දනයට එරෙහිව නැගී සිටින තරුණ ප්‍රජාව සමඟ සමගි ජන බලවේගය ද එකට එකතු වනවා - සජිත් (වීඩියෝ)",
       "News Content": "මේ රටේ තරුණ පරම්පරාව දැවැන්ත යුග පෙරළියකට නායකත්වය ලබාදුන් බවත්, එහි ප්‍රතිඵලයක් ලෙස රට ආගාධයට දැමූ ජනාධිපතිවරයා පලවා හැරීමට හැකි වූ බවත්, අසාධාරණයට අයුක්තියට සහ මර්දනයට එරෙහිව නැගී සිටින තරුණ ප්‍රජාව සමඟ සමගි ජන බලවේගය ද එකට එකතු වන බවත් විපක්ෂ නායක සජිත් ප්‍රේමදාස පවසනවා.\nවිපක්ෂ නායකවරයා මේ බව ප්‍රකාශ කළේ, වර්තමානයේ ශ්‍රී ලංකාව මුහුණ දී සිටින දරුණුත ම අර්බුදයන්ට විසඳුම් සෙවීමේ අරමුණ පෙරදැරි කරගෙන නුතනවාදී ශ්‍රී ලංකාවක් බිහි කිරීම සඳහා මහජනතාව විසින් ඉල්ලා සිටිනු ලබන සමාජ පරිවර්තනය උදෙසා එකඟතාවයක් ඇතිකර ගැනීම වෙනුවෙන් ප්‍රතිසංස්කරණ සඳහා වූ ජාතික වැඩපිළිවෙළ ස්ථාපිත කිරීමට අනුබද්ධව අද (22) කොළඹ විපක්ෂ නායක කාර්යාලයේ දී පැවති සාකච්ඡාවක දී යි.\nඑහි දී ඔහු ප්‍රකාශ කළේ, සිදු වූ දැවැන්ත යුග පෙරළිය සහ ජන අරගලය දියත් කළ තරුණ පරම්පරාවට එරෙහිව රාජ්‍ය මර්දනය දියත් වෙමින් පවතින බවත්, ත්‍රස්තවාදය වැළැක්වීමේ පනත හරහා ආණ්ඩුව ඔවුන් දඩයම් කරමින් සිටින බවයි.\nතව ද අද වන විට තරුණයින්ව දඩයම් කරන යුගය බිහි වී ඇති බව පවසන විපක්ෂ නායකවරයා වැඩි දුරටත් කියා සිටියේ, මේ මොහොත වන විට වසන්ත මුදලිගේ ඇතුළු කිහිප දෙනකුට එරෙහිව ත්‍රස්තවාදය වැළැක්වීමේ පනත යටතේ රැඳවුම් නියෝග නිකුත් කිරීමට ජනාධිපතිවරයා ඇතුළු ආණ්ඩුව කටයුතු යොදා ඇති බවයි.\nඑසේ ම, තම තමන්ගේ දේශපාලන මතය ඉදිරිපත් කිරීමේ වරදට තරුණයින්ට එරෙහිව ආණ්ඩුව සලකන්නෙ මෙසේ දැයි ප්‍රශ්න කළ විපක්ෂ නායකවරයා, වහා ම රාජ්‍ය ත්‍රස්තවාදයෙන් ඉවත් වන ලෙස ආණ්ඩුවට තමා අවධාරණය කරන බවද පැවසුවා.",
       "URL": "https://www.hirunews.lk/313508/මර්දනයට-එරෙහිව-නැගී-සිටින-තරුණ-ප්‍රජාව-සමඟ-සමගි-ජන-බලවේගය-ද-එකට-එකතු-වනවා-සජිත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=920"
}