{
       "Source": "hirunews",
       "Timestamp": "Thursday, 13 October 2022 - 14:09",
       "Headline": "ජන ජීවිත බිල්ලට තැබූ 'පබුරාන' පාලම (වීඩියෝ)",
       "News Content": "සංවර්ධනයේ අරුණළු විනා, බොහෝ පුරසාරම් හේතුවෙන් අපේ රටේ ජීවත්වන ග්‍රාමීය ජනයා පීඩාවන්ට පත්වන්නේ කාලාන්තරයක් තිස්සේයි.\nඑලෙස, අබලන් පාලමක් නිසා එතෙර මෙතර යන මිනිස් ජීවිත අවදානමකට පත්ව ඇති පුවතක් පොළොන්නරුවෙන් වාර්තාවනවා.\nමේ පොළොන්නරුව දිස්ත්‍රික්කයේ ප්‍රාදේශීය ලේකම් කොට්ඨාස දෙකක් යා කරන පාලමක්.\nනමින් “පබුරාන” වන මේ පාලම යා කරන්නේ, මැදිරිගිරය සහ ලංකාපුර ප්‍රාදේශීය ලේකම් කොට්ඨාසයි.\nකවුඩුලු වැවේ වාන් ජලය මහවැලියට ගලාබසින කහඹිලියා ඇලට ඉහළින් දිවෙන මේ පාලම හරහා වැටී ඇත්තේ සෝමාවතිය පුදබිමට දිවෙන ප්‍රධාන මෙන්ම කෙටිම මාර්ගයයි.\nනමුත් ගරා වැටෙමින් පවතින මේ පාලම මේ වනවිට ජීවිත අවදානමකට අත වනන මරු කපොල්ලක් වී තිබෙනවා.\nදෛනිකව රථවාහන 300කට වැඩි ප්‍රමාණයක් පාලම මතින් ගමන් කරන අතර, ප්‍රදේශවාසීන් පෙන්වා දෙන්නේ එහි අබලන් තත්ත්වය හමුවේ ඉක්මනින් අනතුරක් සිදුවීමේ දැඩි අවදානමක් පවතින බවයි.\nයුද සමයේ පැවති පැරණි පාලම ඉවත් කර වසර 20කට පමණ පෙර මෙම තාවකාලික පාලම ඉදිකර දී ඇත්තේ නව පාලමක් කඩිනමින් ලබාදෙන බවට ජනතාවට පොරොන්දු වෙමින්.\nවසර 20ක් තිස්සේ එම බලාපොරොත්තු ඉටු නොවුණු මෙම ජනතාවට අද සිදුව ඇත්තේ කහඹිලියා ඇලට බරවී ගරා වැටෙමින් පවතින පබුරාන පාලමට සිය ජීවිත උකස් කිරීම පමණයි.",
       "URL": "https://www.hirunews.lk/317756/ජන-ජීවිත-බිල්ලට-තැබූ-පබුරාන-පාලම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=806"
}