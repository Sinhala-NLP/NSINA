{
       "Source": "hirunews",
       "Timestamp": "Saturday, 29 April 2023 - 17:34",
       "Headline": "ඉල්ලීමක් නොකර චෝදනා කිරීම කනගාටුයි - ක්‍රීඩා සංවර්ධන දෙපාර්තමේන්තුව (වීඩියෝ)",
       "News Content": "'‍'රිටත් පුහුණුකරුත් නැතිව දිනූ තුෂේන්'' යන ශීර්ෂ පාඨයෙන් පළවන මාධ්‍ය වාර්තා සම්බන්ධයෙන් ක්‍රීඩා හා යෞවන කටයුතු අමාත්‍යාංශය අද (29) නිවේදනයක් නිකුත් කරනු ලැබුවා.\nආසියානු මලල ක්‍රීඩා ශූරතා ත‍රඟාවලියේ පිරිමි රිටි පැනීමේ ඉසව්වෙන් රිදී පදක්කම දිනා ගැනීමට සමත් වූ තුෂේන් සිල්වා ක්‍රීඩකයාට පුහුණු කිරීම් සඳහා භාවිතා කළ රිට රැගෙන යාමට නොහැකි වීම පිළිබඳවයි එම නිවේදනයේ දැක්වෙන්නේ.\nක්‍රීඩා දෙපාර්තමේන්තුවේ අධ්‍යක්ෂ ජනරාල් ඒ. මුතුමාල නිවේදනය කළේ එවැනි ඉල්ලීමක් ක්‍රීඩා අමාත්‍යාංශයෙන් අදාළ ක්‍රීඩකයා සිදුකර නොමැති බවයි.\nඑමෙන් ම තරඟාවලිය සඳහා සහභාගී වීමට අනුමැතිය හා කණ්ඩායම ඉල්ලා සිටි සියලු ම පහසුකම් ලබා දුන් බවත් ගුවන් ටිකට් පත් සඳහා වැය වූ මුදල් භාණ්ඩාගාරයෙන් ලබා දීමට වහාම කටයුතු කරන බවත් එම නිවේදනයේ වැඩිදුරටත් සඳහන්.\nතවදුරටත් අදහස් දක්වමින් අධ්‍යක්ෂ ජනරාල්වරයා ප්‍රකාශ කළේ ක්‍රීඩා අමාත්‍යාංශයෙන් හෝ ක්‍රීඩා සංවර්ධන දෙපාර්තමේන්තුවෙන් එම ක්‍රීඩකයා කිසිදු ඉල්ලීමක් නොකළ කාරණාවක් සම්බන්ධයෙන් මෙලෙස චෝදනා කිරීම කනගාටුවට කරුණක් බවයි.\nක්‍රීඩකයා පුහුණුවීම් සඳහා භාවිතා කළ රිට උස්බෙකිස්තානය වෙත රැගෙන යාමට සූදානම් කර ගුවන්තොටුපළට රැගෙනවිත් තිබූ නමුත් අදාළ ගුවන් සමාගමෙන් ඒ සඳහා අමතර ලක්ෂ 03ක මුදලක් ඉල්ලා සිටි නිසා මලල ක්‍රීඩා සංගමයට එම මුදල් ගෙවීම ක්ෂණිකව සිදුකර ගැනීමට නොහැකි වූ බවයි මලල ක්‍රීඩා සංගමයේ පුහුණුකරු අධ්‍යක්ෂ අයි.එම්. රණසිංහ ප්‍රකාශ කළේ.\nකණ්ඩායමේ කළමනාකරු මැදිහත්ව උස්බෙකිස්තානයේ තරඟාවලි පුහුණුකරු සමඟ සාකච්ඡා කොට තුෂේන්ට රිටක් ලබා දීමට හැකියාව තිබූ නිසා ඔවුන් පිටත්ව ගිය බවත් ඔහු වැඩිදුරටත් කියා සිටියා.\nඑමෙන්ම තවදුරටත් අදහස් දක්වමින් ඔහු පවසා සිටියේ උස්බෙකිස්තානයෙන් ලබා දුන් රිට ඉහළ ගුණාත්මකතාවයෙන් යුත් රිටක් බවත් තුශේන්ගේ දක්ෂතා අතරට යෑමට එය ඉවහල් වූ බවට තමන් විශ්වාස කරන බවයි.",
       "URL": "https://www.hirunews.lk/333780/ඉල්ලීමක්-නොකර-චෝදනා-කිරීම-කනගාටුයි-ක්‍රීඩා-සංවර්ධන-දෙපාර්තමේන්තුව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=381"
}