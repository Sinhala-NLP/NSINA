{
       "Source": "hirunews",
       "Timestamp": "Sunday, 19 February 2023 - 17:24",
       "Headline": "ජනපති මල්වතු - අස්ගිරි ස්වාමීන්වහන්සේලා සමග විශේෂ සාකච්ඡාවක",
       "News Content": "මල්වතු සහ අස්ගිරි පාර්ශවයේ කාරක සංඝසභාවන්හි ස්වාමීන්වහන්සේලා සමඟ ජනාධිපති රනිල් වික්‍රමසිංහ මහනුවර ජනාධිපති මන්දිරයේ දී විශේෂ සාකච්ඡාවකට එක්ව තිබෙනවා.\nසාකච්ඡාවේදී මල්වතු - අස්ගිරි කාරක සංඝ සභික භික්ෂුන්වහන්සේලා පිරිවෙන් අධ්‍යාපනයේ ප්‍රතිව්‍යුහගතකිරීමක් අත්‍යවශ්‍යය බවට කළ යෝජනාව අනිවාර්යයෙන්ම ක්‍රියාත්මක කළ යුතු බවයි ජනාධිපතිවරයා අවධාරණය කර ඇත්තේ.\nඑමෙන්ම බෞද්ධ හා පාලි විශ්ව විද්‍යාලයට නිසි බලධාරියෙකු පත්කිරීමට කාරක සංඝ සභාව කළ යෝජනාවට එකඟ වූ ජනාධිපතිවරයා එය ජාත්‍යන්තර බෞද්ධ කේන්ද්‍රය බවට කඩිනමින් පත්කිරීමට පියවර ගන්නා බවට අවධාරණය කළා.\nබෞද්ධ හා පාලි විශ්ව විද්‍යාලයේ ස්වාමීන්වහන්සේලාට විනය ක්‍රියාත්මක කිරීමේදී ආයතනික විනයට අමතරව අදාල නිකාය විනයටද අවනත වන පරිදි සිදුකිරීමට අවශ්‍ය වෙනස්කරන බවයි ජනාධිපතිවරයා පෙන්වා දුන්නේ.\nඑමෙන්ම බෞද්ධ ප්‍රබෝධයක් ඇතිවන අන්දමින් 2023 වෙසක් උත්සවය රාජ්‍ය මැදිහත්වීමෙන් පවත්වන ලෙස මල්වතු -අස්ගිරි කාරක සංඝ සභාවේ හිමිවරු කළ ඉල්ලීම ජනාධිපතිවරයා පිළිගෙන තිබෙනවා.",
       "URL": "https://www.hirunews.lk/327801/ජනපති-මල්වතු-අස්ගිරි-ස්වාමීන්වහන්සේලා-සමග-විශේෂ-සාකච්ඡාවක",
       "Category": "Local News",
       "Parent URL": "https://www.hirunews.lk/local-news.php?pageID=525"
}