{
       "Source": "hirunews",
       "Timestamp": "Saturday, 04 February 2017 - 12:50",
       "Headline": "69 වන නිදහස් දිනය අභිමානවත් ලෙස සැමරේ",
       "News Content": "69 වන ජාතික නිදහස් දින සැමරුම ජනාධිපති මෛත්‍රීපාල සිරිසේනගේ ප්‍රධානත්වයෙන් ගාලුමුවදොර පිටියේදි අභිමානවත් ලෙස අද පෙරවරුවේ පැවැත්වුනා.\nපොලිස්පතිවරයා සහ ත්‍රිවිධ හමුදාපතිවරුන්ගේ සම්ප්‍රාප්තිය මුලින්ම සිදුවූ අතර, ඉන් අනතුරුව ආරක්ෂක ලේකම්වරයා, ජනාධිපති ලේකම්වරයා සහ බස්නාහිර පළාත් ප්‍රධාන අමාත්‍යවරයා නිදහස් සැමරුම් භූමිය වෙත පැමිණියා.\nබස්නාහිර පළාත් ආණ්ඩුකාරවරයා පැමිණීමෙන් අනතුරුවයි ෆීල්ඞ් මර්ෂල් අමාත්‍ය සරත් ෆොන්සේකා සහ ස්වදේශ කටයුතු අමාත්‍යවරයා උත්සව භූමිය වෙත පැමිණියේ.\nඉන් අනතුරුව අග්‍ර විනිශ්චයකාරවරයා සහ කථානායකවරයාගේ සම්ප්‍රාප්තිය මෙන්ම හිටපු ජනාධිපතිනි චන්ද්‍රිකා බණ්ඩාරනායක කුමාරණතුංගගේ පැමිණීම ද සිදුවුණා.\nඅග්‍රාමාත්‍ය රනිල් වික්‍රමසිංහ 69 වන නිදහස් සැමරුම් භූමිය වෙත පැමිණියේ අනතුරුවයි.\nජනාධිපති මෛත්‍රිපාල සිරිසේන පෙරවරු 8.45 ට පමණ නිදහස් උත්සව භූමිය වෙත සම්ප්‍රාප්ත වූ අතර, අග්‍රාමාත්‍යවරයා සහ කථානායකවරයා විසින් ජනාධිපතිවරයා පිළිගනු ලැබුවා.\nජාතික නිදහස් දින සැමරුම් උළෙලට මැති ඇමතිවරුන් සහ මෙරට සිටින විදේශීය රාජ්‍ය තාන්ත්‍රිකයන් ද එක්ව සිටියා.\n69 වන ජාතික නිදහස් උළෙලේ අභිමානවත් ආරම්භය සනිටුහන් කරමින් ජය, සක්බෙර හඬ මධ්‍යයේ ජනාධිපති මෛත්‍රිපාල සිරිසේන ජාතික ධජය ඔසවනු ලැබුවේ ඉන් අනතුරුවයි.\nමෙහිදී ජාතික ගීය ගායනා කරමින් ජාතියට උත්තමාචාර පුද කෙරුණු අතර, ඉන් පසුව ආරක්ෂක මාණ්ඩලික ප්‍රධානී, ත්‍රිවිධ හමුදාපතිවරුන් සහ පොලිස්පතිවරයා විසින් ජනාධිපතිවරයා ප්‍රධාන පීඨිකාව වෙත කැඳවාගෙන යනු ලැබුවා.\nඑම අවස්ථාවේදී ජය මංගල ගාථා ගායනා කිරීම සිදු කෙරුණා.\nත්‍රිවිධ හමුදාව විසින් රාජ්‍ය නායකයෙකු වෙත පිරිනමන ජනාධිපති උත්තමාචාර වෙඩි මුර ජනාධිපති මෛත්‍රිපාල සිරිසේන වෙත පිරිනැමුණේ ඉන් අනතුරුවයි.\nහමුදා උත්තමාචාරවලින් පසු ජනාධිපති මෛත්‍රිපාල සිරිසේන ජාතිය අමතනු ලැබුවා.\nඑහිදී ජනාධිපතිවරයා සඳහන් කළේ සංහිඳියාව සහ සහජීවනය තුළින් දේශපාලන ස්ථාවරත්වය සහ සංවර්ධනය ළඟා කරගත හැකි බවයි.\nජනාධිපතිවරයා ජාතිය ඇමතීමෙන් පසුව ත්‍රිවිධ හමුදා ආචාර පෙළපාලිය සිදු කෙරුණා.\n69 වන ජාතික නිදහස් උළෙලේ අවසානය ද්‍රවිඩ භාෂාවෙන් ජාතික ගීය ගායනා කිරීමෙන් පසුව සිදුවීම විශේෂත්වයක්.\nනිදහස ලැබීම දක්වා පැමිණි ගමනේ කෙටි මතකාවර්ජනයක් මේ..\nඉන්දියන් සාගරයේ මුතුඇටය නම් විරුධාවලිය ලත් අප මාතෘ භුමිය භුගෝලීය වශයෙන් පිහිටි සුවිශේෂි ස්ථානය හේතුවෙන් පිටරැටියන් ලක්දිවට දැක්වුයේ මහත් රුචිකත්වයක්.\nඑහි ප්‍රතිඵලයක් ලෙස විවිධ කාලවලදී මාතෘ භුමිය පරදේසක්කාරයින්ගේ බලපෑම්වලට ලක්වීම සුලභව සිදුවුණා.\nපෘතුගීසින් හා ලන්දෙසින් මෙරට විවිධ ප්‍රදේශයන්හී ක්‍රියාත්මක වූ බවට තහවුරු කෙරෙන සාක්ෂි අදටත් බොහෝ ප්‍රදේශවල දැක ගත හැකියි.\nඑම අක්‍රමණයන්ට එහා යමින් බලපෑමක් කිරීමට සමත් වු ඉංගීසින් මාතෘ භුමිය ආක්‍රමණය කිරීම ආරම්භ කලේ එතෙක් ජාතිය සතුව තිබු සියළු සම්පත් හිරු නොබසින අධිරාජ්‍යයට ඈඳා ගැනීමේ අරමුණින්.\nස්වදේශීය රාජ්‍ය පාලකයන් 185 දෙනකු විසින් පුරා වසර 2271 ක්‌ රාජ්‍යත්වය හෙබවූ සිංහල ද්වීපය වර්ෂ 1815 ක්‌වූ මාර්තු මස 02 වැනි දින සෙංකඩගල නුවර මඟුල් මඩුවේදී අත්සන් තබන ලද උඩරට ගිවිසුම මගින් බ්‍රිතාන්‍යයන්ට පවරා ගත්තා.\nඉංග්‍රීසීන්ගේ දරදඩු පාලනය මුළු දිවයින පුරා ව්‍යාප්ත වද්දී ශ්‍රී ලාංකික ජාතියට විදීමට සිදුවු වද වේදනා කියා නිමකළ නොහැකියි.\nඑහෙත් ඊට එරෙහිව නැගී සිටි විරුවන්ගෙන්ද අප මාතෘ භුමිය පොහොසත් වූ අතර සුදු අධිරාජ්‍යවාදී පාලනයට එරෙහිව කැරළි ගනණාවක් ක්‍රියාත්මක කිරීමට එකළ විරුවන්ලකටයුතු කළා.\n1818 මහා සිංහළ පෙරළිය ලෙස නම් තැබු උඩරට කැරල්ල එහි සුවිශේෂි සංධිස්ථානයක් හිමිකර ගත්තා.\nබරපතල පසුබෑම් එල්ල කළ මෙම කැරැල්ල ඉංග්‍රීසීන් විසින් අවසන් කලේ එදා මෙදාතුර බිහිවු ජාතික විරුවන් රැසකගේ ප්‍රානය නිරුද්ධ කරමින්.\nවසර 133 ක්‌ පුරා බ්‍රිතාන්‍ය අධිරාජ්‍යවාදීන් ක්‍රියාත්මක කළ යටත්විජිත වාදයෙන් සම්පූරණයෙන් මාතෘ භුමිය මුදවා ගැනීමට පසුකාලීනව බිහිවූ විවිධ ජාතීන්ට හා ආගම් වලට අයත් ජාතික විරුවන්ට හැකිවුයේ එහි ප්‍රතිඵලයක් ලෙසයි.\nඑම සියළු ලක්වාසීන්ගේ කැපවීම් වල ප්‍රතිඵලයක් ලෙස වර්ෂ 1948 පෙබරවාරි මස 04 වැනි මාතෘ භුමිය ඉංග්‍රීසි අධිරාජ්‍යවාදී පාලනයෙන් මුදවා ගැනීමට ඔවුනට හැකියාව ලැබුනා.\nඅද අප සමරණ නිදහසේ 69 වැනි සැමරුම සියළු ජාතික විරුවන්ට උපහාරයක් වනවා සේම එය තවත් අර්තවත් වන්නේලඉදිරියේ ඇතිවිය හැකි ඔනෑම අභියෝගයන් මාතෘ භුමියට ජයගත හැකිවනසේ බෙදී වෙන්ව නොව එකම ජාතියක් ලෙස නැගීසිටීමෙන් පමණක් බවද පසක් කරමින්.\n69 වන ජාතික නිදහස් දින සැමරුම් උළෙල පහතින් නරඹන්න.",
       "URL": "https://www.hirunews.lk/153648/69-වන-නිදහස්-දිනය-අභිමානවත්-ලෙස-සැමරේ",
       "Category": "Local News",
       "Parent URL": "https://www.hirunews.lk/local-news.php?pageID=4677"
}