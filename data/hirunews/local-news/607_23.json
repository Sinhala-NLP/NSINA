{
       "Source": "hirunews",
       "Timestamp": "Thursday, 12 January 2023 - 9:45",
       "Headline": "ක්‍රීඩකයන් බිලී බාන බෝන් අගේන් අතක් ගැන විශේෂ අනාවරණයක්",
       "News Content": "බෝර්න් අගේන් ආගමික කල්ලියක බලපෑම හේතුවෙන් ශ්‍රී ලංකා ක්‍රිකට් කණ්ඩායමට ඉදිරියේ දී දැඩි බලපෑමක් ඇති වීමට ඉඩ ඇති බවට නිරීක්ෂණය වන බවත් ඒ හේතුවෙන් අදාල කරුණ සම්බන්ධයෙන් විශේෂ අවධානයක් යොමු කළ යුතු යැයි ශ්‍රී ලංකා ක්‍රිකට් සම්බන්ධයෙන් විමර්ෂණයක් පැවැත්වීමට පත් කළ පංච පුද්ගල විශේෂ පරීක්ෂණ කමිටුවේ නිර්දේශය වී තිබෙනවා.\nඅදාල කරුණ සම්බන්ධයෙන් ශ්‍රී ලංකා ක්‍රිකට් ආයතනයේ නිලධාරින්ගෙන් හා ජාතික කණ්ඩායමේ ක්‍රීඩකයන්ගෙන් ලබාගත් සාක්ෂි හා නිරීක්ෂණ මත පදනම්ව විශ්‍රාමික මහාධිකරණ විනිසුරු සරෝජනී කුසලා වීරවර්ධන, විශ්‍රාමික අමාත්‍යාංශ ලේකම් කිංස්ලි ප්‍රනාන්දු, විශ්‍රාමික නියෝජ්‍ය පොලිස්පති සුදත් නාගහමුල්ල, විශ්‍රාමික රියර් අද්මිරාල් ආනන්ද පීරිස් හා ක්‍රිකට් ක්‍රීඩක නලින් ද අල්විස් යන අයගෙන් සැදුම්ලත් විශේෂ පරීක්ෂණ කමිටුව විසින් අදාල නිර්දේශය නිකුත් කර තිබෙනවා.\nමෙහි දී භානුක රාජපක්ෂ නමැති ක්‍රීඩකයා උපතින්ම බුද්ධාගම වැලඳගෙන සිටියදත්, 2015 අවසාන භාගයේ සිට බෝර්න් අගේන් ආගමේ අනුගාමිකයෙක් බවට පරිවර්තනය වී ඇති බවත් නිරීක්ෂණය වී ඇති නමුත් ඇතැම් ක්‍රීඩකයන් තම අනාගතයට යම් බලපෑමක් වෙතැයි යන බිය මත මීට අදාළව සාක්ෂි දීමෙන් වැළකී සිට ඇතැයි ද එම මණ්ඩලය නිකුත් කළ වාර්තා වේ සඳහන් බව ජාතික පුවත්පතක් අද (12) වාර්තා කළා.\nඑහි දී එම පුවත්පත වැඩිදුරටත් වාර්තා කරන්නේ, ශ්‍රී ලංකා ක්‍රිකට් ක්‍රීඩකයන් සහ නිලධාරීන් අතර බෝර්න් අගේන් ආගම වැලඳගත් අය සිටින බවත් බෝර්න් අගේන් ආගමික නායක ප්‍රොෆර්ට් ජෙරොම් විසින් සිය අනුගාමිකයන් වැඩිකර ගැනීමට විවිධාකාරයේ උපක්‍රම යොදන බවත් පත් කළ කමිටුව විසින් අනාවරණය වී ඇති බවයි.\nඑසේම ක්‍රිකට් ක්‍රීඩාවට සම්බන්ධ බෝර්න් අගේන් අනුගාමිකයන් සංඛ්‍යාව සම්බන්ධව සත්‍ය කරුණු වසන් කරමින් සාක්ෂි ලබාදෙන බවත් බෝර්න් අගේන් ආගමේ ෆාස්ටර් ටෙරී නම් අයෙකු චාමික කරුණාරත්න නැමති ක්‍රීඩකයාව මුණගැසී බෝර්න් අගේන් ආගමේ වැදගත්කම පවසා තිබූ බවත් එම පරීක්ෂණ මණ්ඩලයට නිරීක්ෂණය වී ඇති බවත් එම පුවත්පත වැඩිදුරටත් වාර්තා කරනවා.",
       "URL": "https://www.hirunews.lk/324844/ක්‍රීඩකයන්-බිලී-බාන-බෝන්-අගේන්-අතක්-ගැන-විශේෂ-අනාවරණයක්",
       "Category": "Local News",
       "Parent URL": "https://www.hirunews.lk/local-news.php?pageID=607"
}