{
       "Source": "hirunews",
       "Timestamp": "Sunday, 01 April 2018 - 19:22",
       "Headline": "විශ්වාසභංගය ගැන තීරණාත්මක සාකච්ඡා කිහිපයක් හෙට",
       "News Content": "අග්‍රාමාත්‍ය රනිල් වික්‍රමසිංහට එරෙහිව ඉදිරිපත් වී ඇති විශ්වාසභංග යෝජනාව සම්බන්ධයෙන් තීරණාත්මක සාකච්ඡා වට කිහිපයක් හෙට (02) පැවැත්වීමට නියමිතයි.\nඑක්සත් ජාතික පක්ෂයේ පාර්ලිමේන්තු කණ්ඩායම් රැස්වීම හෙට පස්වරු 3ට අග්‍රාමාත්‍යවරයාගේ ප්‍රධානත්වයෙන් අරලියගහ මන්දිරයේදී පැවැත්වෙනවා.\nමීට අමතරව අද (01) දිනයේදී ද එක්සත් ජාතික පක්ෂයේ ඇතැම් මන්ත්‍රීවරුන් අතර සාකච්ඡා පැවැත්වෙන බවටයි දේශපාලන ආරංචි මාර්ග සඳහන් කළේ.\nඑමෙන්ම ශ්‍රී ලංකා මුස්ලිම් කොංග්‍රසයේ පාර්ලිමේන්තු මන්ත්‍රීවරුන් සහ අග්‍රාමාත්‍ය රනිල් වික්‍රමසිංහ අතර අද (01) පැවැත්වීමට නියමිතව තිබූ සාකච්ඡාව හෙට (02) දක්වා කල් දමා තිබෙනවා.\nඒ, මුස්ලිම් කොංග්‍රසයේ නියෝජිතයින් අද දිනයේ මෙවර පළාත් පාලන මැතිවරණය ජය ගත් මඩකලපුව දිස්ත්‍රික්කයේ සභිකයින් හමුවීමට ගොස් සිටීම හේතුවෙන්.\nඅග්‍රාමාත්‍ය රනිල් වික්‍රමසිංහට එරෙහිව ඉදිරිපත් වී ඇති විශ්වාසභංග යෝජනාව එළඹෙන 04 වන දා දිනය පුරා විවාදයට ගැනීමට නියමිතයි.\nඉන් අනතුරුවයි ඡන්ද විමසීම සිදුකිරීමට නියමිතව ඇත්තේ.",
       "URL": "https://www.hirunews.lk/187418/විශ්වාසභංගය-ගැන-තීරණාත්මක-සාකච්ඡා-කිහිපයක්-හෙට",
       "Category": "Local News",
       "Parent URL": "https://www.hirunews.lk/local-news.php?pageID=4009"
}