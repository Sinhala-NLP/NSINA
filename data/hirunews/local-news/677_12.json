{
       "Source": "hirunews",
       "Timestamp": "Friday, 09 December 2022 - 20:47",
       "Headline": "ලොව ප්‍රකට ගායිකාවකට අතිශය දුර්ලභ ස්නායු රෝගයක්",
       "News Content": "ලොව සුප්‍රකට සම්මානලාභී ගායිකාවක් වන සෙලීන් ඩියෝන් හට ස්වයං ප්‍රතිශක්තිකරණ රෝගයක ලක්ෂණ සහිත දුර්ලභ ස්නායු ආබාධයක් වන ස්ටීෆ් පර්සන් සින්ඩ්‍රෝමය (එස්පීඑස්) වැළඳී ඇති බව හඳුනාගෙන තිබෙනවා.\nමෙම රෝගය සම්බන්ධයෙන් සිය ඉන්ස්ටර්ග්‍රෑම් ගිණුම ඔස්සේ වීඩියෝ පණිවිඩයක් නිකුත් කරන මෙම සුපිරි ගායිකාව පවසා සිටියේ මෙම රෝගය පුද්ගලයින් මිලියනයකින් එකකට පමණක් වැළඳෙන අතිශයින් දුර්ලභ රෝගයක් බවයි.\nඉතා බිඳුණු හඬින් සෙලීන් ඩියෝන් පවසා සිටියේ ඇයගේ ජීවිත කාලය තුළ දී ඇය විවිධ රෝගාබාධ හේතුවෙන් බරපතළ ලෙස පීඩා විඳි බවයි.\n\"මම දිගු කලක් තිස්සේ මගේ සෞඛ්‍ය ගැටළු සමඟ පොරබදිමින් කටයුතු කර ඇති අතර, මෙම අභියෝගවලට මුහුණ දීම සහ මා මුහුණ දුන් සෑම දෙයක් ගැනම කතා කිරීම ඇත්තෙන්ම මට දුෂ්කර කටයුත්තක්. මේ රෝගයේ රෝග ලක්ෂණ සහ අතුරු ප්‍රතිඵල පිළිබඳව මා තවමත් අධ්‍යයනය කරමින් පසු වන්නේ. මේ රෝගය මගේ එදිනෙදා වැඩ කටයුතු වලට මේ වන විටත් දැඩි ලෙස බලපෑම් කරනවා. ඇතැම් අවස්ථාවල මට ඇවිදීමේ අපහසුතා මතු වෙනවා. ඒක මට වේදිකාවක් මතට ගොඩ වෙලා මගේ සුපුරුදු රිද්මය පවත්වා ගෙන සංගීත සංදර්ශනයක් කරගෙන යෑමට විශාල බාධාවක්. මේ තත්ත්වය යටතේ ලබන පෙබරවාරියේ පැවැත්වෙන යුරෝපා සංචාරය සිදු කරන්න මට නොහැකි වේවි. ඒක මට අතිශයින්ම වේදනාසහගත කරුණක්. මගේ සෞඛ්‍යය තත්වය හොඳ මට්ටමකට ගෙන එන්නට හොඳම වෛද්‍යවරුන් කණ්ඩායමක් මාත් සමඟ වෙහෙසෙනවා. ඒ වගේම මගේ අගනා දරුවන් මට හැම වෙලාවෙම බලාපොරොත්තු සහගත හැඟීම් ලබා දෙනවා. මම හැමදාම මගේ ක්‍රීඩා වෛද්‍ය නිලධාරියා සමඟ මේ තත්ත්වයෙන් ගොඩ ඒමට හැකි උපරිමයෙන් මහන්සි වෙනවා. මගේ ජීවිත කාලය පුරාම මා සිදු කළේ එක දෙයක් විතරයි. ඒ ගී ගායනය. ඒක තමයි මගේ ජීවිතේ මං වැඩියෙන්ම ආදරේ කරපු දේ. මට ඔබ සැම ඉතාම බරපතළ ලෙස අහිමි වෙනවා. වේදිකාව මත සිදුකළ මාගේ ඉදිරිපත් කිරීම් නර්තන අහිමි වෙනවා. මම සැමවිටම වේදිකාවට ගොඩ වූ විට මගේ ඉදිරිපත් කිරීම්වලට නර්තනයන්ට සියයට සියයක් ලබා දුන්නා. නමුත් මට තවදුරටත් ඒ තත්ත්වයෙන් ඉදිරිපත් කිරීම් කරන්න පුළුවන් වෙයි ද කියන සැකය මට තියෙනවා. මට මේ මොහොතේ සිදු කිරීමට ඉතිරිව ඇත්තේ එක දෙයක් පමණයි. ඒ මගේ සෞඛ්‍යය තත්ත්වය නැවත යථා තත්ත්වයට පත්කර ගැනීම සඳහා හැකි උපරිමයෙන් කැපවීමයි. ඒ සඳහා මට ඉතුරු වෙලා තියෙන්නේ බලාපොරොත්තුවක් විතරයි. මම හිතනවා මම සුවපත් වීමේ මාර්ගයේ මේ වන විට ගමන් කරමින් සිටිනවා කියලා. ඒක තමයි මගේ එකම ඉලක්කය. ඒ ඉලක්කය සපුරා ගන්නට සිදු කළ හැකි හැම දෙයක්ම මම කරනවා. ඒ වගේම මේ වෙලාවේ මට අවශ්‍යයි මට ඉක්මන් සුවය ප්‍රාර්ථනා කරලා, මට ශක්තිය ලබා දෙමින් සිදුකෙරෙන සුභ ප්‍රාර්ථනාවන් වලට ඔබට ස්තුති කරන්න. එය මට මහත් ශක්තියක්. මම ඔබ සැමට ඉතාමත්ම ආදරෙයි. මං හිතනවා ඉක්මනින්ම නැවත ඔබව මුණගැසෙන්න මට හැකියාව ලැබෙයි කියලා. ස්තුතියි\".\nසෙලීන් ඩියොන් මෙම රෝගී තත්ත්වය හේතුවෙන් 2023 වසන්තයේ සංදර්ශන 2024 දක්වා නැවත සැලසුම් කර ඇති අතර, 2023 ඇගේ ගිම්හාන සංදර්ශන අටක් අවලංගු කර තිබෙනවා.",
       "URL": "https://www.hirunews.lk/322320/ලොව-ප්‍රකට-ගායිකාවකට-අතිශය-දුර්ලභ-ස්නායු-රෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=677"
}