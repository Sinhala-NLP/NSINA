{
       "Source": "hirunews",
       "Timestamp": "Sunday, 14 January 2018 - 17:23",
       "Headline": "ජනපති නියමයෙන් මත්පැන් ගැසට් නිවේදන දෙකම අවලංගුයි",
       "News Content": "මත්පැන් සම්බන්ධයෙන් පසුගිය දා නිකුත් කළ ගැසට් නිවේදන දෙක වහාම අවලංගු කරන ලෙස තමන් අදාළ බලධාරීන්ට උපදෙස් ලබාදුන් බව ජනාධිපති මෛත්‍රීපාල සිරිසේන අද (14) ප්‍රකාශ කළා.\nඒ, මතුගම - අගලවත්ත ප්‍රදේශයේ පැවැති ජන හමුවකට එක්වෙමින්.\nස්කාගාරවලින් සහ මත්පැන් අලෙවි කරන ස්ථානවල මත්පැන් අලෙවි කිරීමට, මිලට ගැනීමට සහ ඒවායේ සේවය කිරීමට කාන්තාවන්ට පැවති තහනම පසුගිය බදාදා විශේෂ ගැසට් නිවේදනයක් නිකුත් කරමින් ඉවත් කරනු ලැබුවා.\nඑමෙන්ම බලපත්‍ර සහිත සුරාබදු ස්ථාන විවෘතව සහ වසා තැබෙන වේලාවන් සංශෝධනය කරමින් ද සුරාබදු ආඥා පනත යටතේ නව ගැසට් පත්‍රයක් නිකුත් කිරීමට පසුගිය බ්‍රහස්පතින්දා පියවර ගත් බවයි මුදල් අමාත්‍යාංශය සඳහන් කළේ.\nනව සංශෝධනයට අනුව, විදේශීය මත්පැන් තැබෑරුම් පෙරවරු 11 සිට රාත්‍රී 10 දක්වාත්, මත්පැන් සිල්ලරට විකිණීමේ ස්ථාන පෙරවරුවේ 8 සිට රාත්‍රී 10 දක්වාත්, විවෘතව තැබිය හැකි වනවා.\nමීට පෙර මත්පැන් සිල්ලර විකිණීමේ ස්ථාන රාත්‍රී 9 ට වසා දැමීමටයි නියෝග කර තිබුණේ.",
       "URL": "https://www.hirunews.lk/181035/ජනපති-නියමයෙන්-මත්පැන්-ගැසට්-නිවේදන-දෙකම-අවලංගුයි",
       "Category": "Local News",
       "Parent URL": "https://www.hirunews.lk/local-news.php?pageID=4126"
}