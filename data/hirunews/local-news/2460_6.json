{
       "Source": "hirunews",
       "Timestamp": "Saturday, 12 September 2020 - 12:32",
       "Headline": "ගිනිගත් නෞකාවෙන් මුහුදට දැවි තෙල් කාන්දු වූ සිදුර වසා දැමේ (වීඩියෝ)",
       "News Content": "ගිනිගැනීමට ලක්වූ එම්.ටී. නිව් ඩයමන්ඩ් නෞකාවෙන් මුහුදට කාන්දු වී ඇත්තේ දැවි තෙල් බවට හඳුනාගැනීමෙන් අනතුරුව එම කාන්දුවට හේතුවූ සිදුරු වසා දැමීමට නාවික හමුදාව පියවර ගෙන තිබෙනවා.\nනාවික හමුදා කිමිදුම්කරුවන් යොදවා එම හානිවූ සිදුරු වසා දැමීමට කටයුතු කළ බවයි  නාවික හමුදාව සඳහන් කළේ.\nකිිමිදුම්කරුවන් යොදවා සිදුකළ නිරීක්ෂණයේදී අනාවරණ වී ඇත්තේ නෞකාව තුළට මුහුදු ජලය ලබාගන්නා විවර දෙකකට සම්බන්ධ අභ්‍යන්තර නළ පද්ධතියකට හානිවී ඇති බවටයි.\nනෞකාවේ දකුණු පසින් මුහුදු ජලය ඇතුළට ලබාගන්නා විවරයට සම්බන්ධ වූ අභ්‍යන්තර නළ පද්ධතිය තුළින් දැවිතෙල් මිශ්‍ර ජලය මුහුදට කාන්දුවෙමින් තිබූ බවටද එහිදී හඳුනා ගැනුනා.\nනෞකාව මේ වනවිට ශ්‍රී ලංකාවේ නැගෙනහිර - සංගමන් කන්ද තුඩුවට නාවික සැතපුම් 56 ක්, දුරින් ස්ථානගතව පවතින බවයි නාවික හමුදාව සඳහන් කළේ. තවදුරටත් ශ්‍රී ලංකා නාවික හමුදාව, ශ්‍රී ලංකා වෙරළාරක්ෂක දෙපාර්තමේන්තුව, ඉන්දීය නාවික හමුදාවට අයත් නෞකා සහ යාත්‍රා මෙන්ම ටග් යාත්‍රා කිහිපයක්ද මෙහෙයුමට සම්බන්ධව සිටිනවා.\nඑමෙන්ම ඉන්දීය වෙරළාරක්ෂක දෙපාර්තමේන්තුවට අයත් ඩෝනියර් වර්ගයේ ගුවන් යානයක්ද අවශ්‍යතා මත යොදාගැනීම සඳහා මත්තල ජාත්‍යන්තර ගුවන් තොටුපලේ ස්ථාන ගතකර ඇති බවද නාවික හමුදාව වැඩිදුරටත් සඳහන් කළා.\nගුවන් හමුදා මාධ්‍ය ඒකකය සඳහන් කළේ අවශ්‍යතාවන් මත මෙහෙයුම් දියත් කිරීම සඳහා හෙලිකොප්ටර් යානාද තවදුරටත් සූදානමින් පවතින බවයි.\nමේ අතර පරීක්ෂණ සදහා නිව් ඩයමන්ඞ් නෞකාවේ ඉන්ධන සාම්පල ලබා ගන්නා ලෙස අධිකරණය ඊයේ සමුද්‍රීය පරිසර ආරක්ෂණ අධිකාරියට නියෝග කළා.\nඑසේම, එහි කපිතාන් ඇතුළු කාර්ය මණ්ඩල සාමාජිකයන්ගෙන් ප්‍රකාශ සටහන් කර ගැනීමට කොළඹ ප්‍රධාන මහේස්ත්‍රාත් ලංකා ජයරත්න අපරාධ පරීක්ෂණ දෙපාර්තමේන්තුවට අවසර ද ලබා දුන්නා.\nඒ ඊට අදාළව අපරාධ පරීක්ෂණ දෙපාර්තමේන්තුව සහ නීතිපතිවරයා වෙනුවෙන් නියෝජ්‍ය සොලිසිටර් ජෙනරාල් දිලීප පීරිස් කළ කරුණු දැක්වීම් සැලකිල්ලට ගනිමින්.",
       "URL": "https://www.hirunews.lk/250020/ගිනිගත්-නෞකාවෙන්-මුහුදට-දැවි-තෙල්-කාන්දු-වූ-සිදුර-වසා-දැමේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2460"
}