{
       "Source": "hirunews",
       "Timestamp": "Sunday, 08 May 2022 - 15:17",
       "Headline": "හදිසි නීතිය පැනවීම පවත්නා අර්බුදයට විසඳුමක් නොවේ - පැෆ්රල් සංවිධානය",
       "News Content": "කුමන තත්ත්වයක් තුළ හෝ හදිසි නීතිය පැනවීම පවතින අර්බුදය විසඳීමට හේතුවක් නොවන අතර ඉන් සිදුවනුයේ ගැටළුකාරී තත්ත්වය තව තවත් තීව්‍ර කිරීමට හේතු සාධක සැපයීම බව පැෆ්රල් සංවිධානය පවසනවා.\n2022.05.06 වන දින මධ්‍යම රාත්‍රියේ සිටයි ජනාධිපතිවරයා විසින් රට තුළ හදිසි නීති තත්ත්වයක් ප්‍රකාශයට පත්කර ඇත්තේ.\nරජය නිවේදනය කළේ එම හදිසි නීතිය පනවනු ලැබුවේ ජනජීවිත සුරක්ෂිත කිරීමේ කෙටිකාලීන පියවරක් ලෙස බවයි.\nකෙසේවෙතත් පැෆ්රල් සංවිධානය පෙන්වා දෙන්නේ ජනජීවිත සුරක්ෂිත කිරීමේ මූලික වගකීම ඇති රජය විසින් පසුගිය කාලසීමාව තුළ ගන්නා ලද අදූරදර්ශී තීන්දු තීරණ හේතුවෙන් රට තුළ ආර්ථික සහ දේශපාලනික අර්බුදයක් නිර්මාණය වූ අතර තමන් විසින්ම නිර්මාණය කල අර්බුදය විසඳීම සඳහා හදිසි නීතිය වැනි මර්ධන අණපනත් ගෙන ඒම හාස්‍යයට කරුණක් බවයි.\nරට තුළ මතුව ඇති දේශපාලන අර්බුදයට මාසයකට ආසන්න කාලසීමාවක් ගතව ඇතත් ඒ සඳහා පිළිගතහැකි විසඳුමක් ලබා දෙන්නට දේශපාලන අධිකාරිය නම්‍යශීලි නොවී කල්මැරීම තුළ සිදුවනුයේ ජනතා විරෝධය සහ කෝපය දේශපාලකයින් වෙත එල්ලවීම හරහා ගැටළුකාරී තත්ත්වය තව තවත් උග්‍රවන බව ඔවුන් පෙන්වා දෙනවා.\nමෙකී අර්බුදය නිර්මාණය වීමෙන් අනතුරුව දින 09ක් පාර්ලිමේන්තුව රැස්ව ඇතත් අතිවිශාල ධනස්කන්දයක් වැය කරමින් හරසුන් සංවාද පැවැත්විම හා බැන අඬ ගසාගැනීම් හැර ගැටලුවට සාධනීය පිළිතුරක් සපයන්නට මහජන නියෝජිතයින් අසමත්වීම අතිශයින් කණගාටුදායක තත්ත්වයක් බව පැෆ්රල් සංවිධානය සඳහන් කළා.\nඔවුන් නිකුත් කළ නිවේදනයේ වැඩිදුරටත් දැක්වෙන්නේ වර්තමානයේ ජනතාව විසින් ඉල්ලා සිටින සාධාරණ ඉල්ලීම්වලට කන්දෙනවා වෙනුවට රජය විසින් අධිකරණය සහ පොලීසිය යොදාගනිමින්, ජනතාවට ආණ්ඩුක්‍රම ව්‍යවස්ථාවේ 14(1) අ වගන්තිය මගින් තහවුරු කොට ඇති සාමකාමී රැස්වීමට ඇති අයිතිය මර්ධනය කිරීමට කටයුතු කරන්නේ නම් එය ශිෂ්ඨ සමාජයක් විසින් අනුමත නොකරන ම්ලේච්ඡත්වය කරා යාමක් බවයි.\nදැනටමත් හදිසි නීතිය පැනවීම පිළිබඳව ශ්‍රී ලංකා මානව හිමිකම් කොමිෂන් සභාව සහ ශ්‍රී ලංකා නිතීඥ සංගමයද සිය අප්‍රසාදය පලකර ඇති අතර යුරෝපා සංගමය සහ බොහෝ රාජ්‍ය තාන්ත්‍රිකයන්ද ජනතාව පීඩාවට පත්ව ඇති ගැටලුවලට විසඳුම් ලබාදීම වෙනුවට හදිසි නීතිය පැනවීම කිසිසේත්ම පිළිගත හැකි විසඳුමක් නොවන බව සඳහන් කර තිබෙනවා.\nජනතාවගෙන් පැෆ්රල් සංවිධානය ඉල්ලා සිටින්නේ කුමන ප්‍රකෝප කිරීම් කලද ප්‍රචණ්ඩකාරී තත්ත්වයන් කරා යොමුනොවන ලෙස සහ සාමකාමී ලෙස සියඉල්ලීම් දිනාගැනීම සඳහා කටයුතු කරන ලෙසටයි.\nඑමෙන්ම ජනතාවගේ සාධාරණ ඉල්ලීම්වලට කන්දෙමින් සිදුකල යුතු දේශපාලන ප්‍රතිසංස්කරණ සඳහා අවංක හැඟීමෙන් යුතුව මැදිහත්වන ලෙසට සහ කුමන තත්ත්වයක් තුළ හෝ ජනතා අභිලාෂයන් යටපත් කිරීම සඳහා හදිසි නීතිය වැනි මර්ධන අණ පනත් ක්‍රියාවට නංවීමට කටයුතු නොකරන ලෙසට ද පැෆ්රල් සංවිධානය රජයෙන් මෙන්ම විපක්ෂයෙන්ද ඉල්ලා සිටිනවා .",
       "URL": "https://www.hirunews.lk/303845/හදිසි-නීතිය-පැනවීම-පවත්නා-අර්බුදයට-විසඳුමක්-නොවේ-පැෆ්රල්-සංවිධානය",
       "Category": "Local News",
       "Parent URL": "https://www.hirunews.lk/local-news.php?pageID=1183"
}