{
       "Source": "hirunews",
       "Timestamp": "Monday, 21 February 2022 - 19:40",
       "Headline": "අද සිට දිනපතා පැය දෙකක විදුලි කප්පාදුවක් - ප්‍රදේශ රැසක යලි ඉන්ධන පෝලිම් (වීඩියෝ)",
       "News Content": "යළිත් වරක් මුළු දිවයිනම ආවරණය වන පරිදි විදුලිය කප්පාදු කිරීම අද සවස 4.30 සිට ආරම්භ වුණා.\nඒ අනුව රාත්‍රී 10.30 දක්වා පැය 2ක කාලයක් කලාප වශයෙන් මෙම විදුලි කප්පාදුව සිදුකෙරෙන බවයි මහජන උපයෝගීතා කොමිෂන් සභාව සදහන් කළේ.\nමේ දිනවල උසස් පෙළ විභාගය පැවැත්වෙන නිසා විභාග දෙපාර්තමේන්තුව බලධාරීන් සිදුකළ ඉල්ලීමට අනුව එම විදුලි කප්පාදුව පස්වරු 4.30 සිට රාත්‍රී 10.30 දක්වා කාලය තුළ ක්‍රියාත්මකයි.\nඑහිදී පස්වරු 4.30 සිට 6.30 දක්වා පළමු කාණ්ඩයේ විදුලිය කප්පාදුව සිදු කෙරුණු අතර, දෙවන කාණ්ඩයට විදුලිය අත්හිටවනු ලබන්නේ පස්වරු 6.30 සිට රාත්‍රී 8.30 දක්වායි.\nතුන්වන කාණ්ඩයට රාත්‍රී 8.30 සිට රාත්‍රී 10.30 දක්වා විදුලිය සැපයුම අත්හිටවනු ඇති.\nඑමෙන්ම ජාතික විදුලිබල පද්ධතියට මෙගාවොට් 541ක ධාරිතාවක් අහිමි වන නිසා හෙට දිනයේදී කාණ්ඩ 3කට පැය දෙක බැගින් සහ අනෙකුත් කාණ්ඩවලට පැය 3 බැගින් විදුලිය කප්පාදු කිරීම සදහා විදුලිබල මණ්ඩලය, උපයෝගිතා කොමිසමෙන් ඉල්ලීමක් කර තිබෙනවා.\nඒ අනුව ඒ, බී. සහ සී කාණ්ඩවලට පස්වරු 4.30 සිට රාත්‍රී 10.30 දක්වා පැය දෙකක කාලයක් විදුලි සැපයුම අත්හිටවනු ලබනවා. අනෙකුත් ඛාණ්ඩවලට එම කාලය තුළ පැය 3ක් විදුලිය අත්හිටුවනු ඇති.\nහෙට දිනයේ විදුලි කප්පාදුව ගැන තොරතුරු, බලාගාරවල ඉන්ධන සංචිත පරීක්ෂා කර දැනුම් දෙන බව මහජන උපයෝගීතා කොමිසමේ සභාපති ජනක රත්නායක හිරු ප්‍රවෘත්ති අංශයට සදහන් කළා.\nමේ අතර, විදුලිය විසන්ධි කිරීමට එරෙහිව මහජන පෙත්සමක් අත්සන් කිරීමට කටයුතු කරන බව විදුලිය පාවිච්චි කරන්නන්ගේ සංගමයේ ජාතික ලේකම් සංජීව ධම්මික සඳහන් කළා.\nඅඛණ්ඩ විදුලි සැපයුම සඳහා දැඩි බලපෑමක් එල්ල වී ඇත්තේ මෙරට තාප විදුලි බලාගාර සඳහා ඉන්ධන හිඟවීම හා ජල විදුලි බලාගාරවල ජල මට්ටම් සීග්‍රයෙන් පහත වැටීම හේතුවෙන්.\nජාතික විදුලි ඉල්ලුම ද මේ දිනවල සාමාන්‍ය මට්ටම ඉක්මවා පවතින බව ලංකා විදුලිබල මණ්ඩලයේ වාර්තා පෙන්වා දෙනවා.\nමතුගම, තුල්හිරිය, කොළොන්නාව, කෙරවලපිටිය - වෙස්ට් කෝස්ට් සහ කැළණිතිස්ස බලාගාර තවදුරටත් පවතින්නේ අක්‍රියවයි.\nකැළණිතිස්ස සංයුක්ත චක්‍රීය බලාගාරයේ විදුලි උත්පාදනයට අවශ්‍ය නැප්තා ප්‍රමාණවත් වන්නේ අද රාත්‍රී 7.30 දක්වා පමණක් බවටයි වාර්තා වුණේ.\nමේ අතර, රාජ්‍ය ආයතනවල විදුලිය සහ ඉන්ධන අරපිරිමැස්මෙන් භාවිත කිරීමට අදාළ උපදෙස් ඇතුළත් චක්‍රලේඛය නිකුත් කිරීමේ කටයුතු මේ වන විට අවසන් අදියරේ පවතින බව රාජ්‍ය සේවා අමාත්‍යාංශයේ ලේකම් ජේ.ජේ. රත්නසිරි හිරු ප්‍රවෘත්ති අංශයට සදහන් කළා.\nඑසේම ශීතකරණ සඳහා බලශක්ති කාර්යක්ෂමතා ලේබලය ඉදිරි වසර දෙක තුළ අනිවාර්ය කරන බව ශ්‍රී ලංකා සුනිත්‍ය බලශක්ති අධිකාරිය ප්‍රකාශ කළා.\nඑහි ගෘහස්ථ, කෘෂි සහ කුඩා හා මධ්‍ය පරිමාණ ව්‍යවසායකත්ව අංශයේ අධ්‍යක්ෂිකා ඉරෝෂා කළුගලගේ මේ බව කියා සිටියේ පවතින තත්ත්වය හමුවේ බලශක්ති කාර්යක්ෂමතාව වර්ධනය කිරීම සම්බන්ධයෙන් රජයේ ප්‍රවෘත්ති දෙපාර්තමේන්තුවේ අද පැවති වැඩසටහනකට එක්වෙමින්.\nවිදුලි අර්බුදය මධ්‍යයේ ඉන්ධන අර්බුදය ද උත්සන්න වී ඇති ආකාරය ඇතැම් සිපෙට්කෝ ඉන්ධන පිරවුම්හල් අසළින් මේ වන විටත් දැක ගත හැදියි.\nදිවයිනේ බොහෝ ඉන්ධන පිරවුම්හල්වල තවදුරටත් ඉන්ධන හිගයක් පවතින අතර ඇතැම් ඉන්ධනහල් ඉදිරිපිට දිගු පෝලිම් දක්නට ලැබෙන බවයි අප වාර්තාකරුවන් සඳහන් කළේ.",
       "URL": "https://www.hirunews.lk/297650/අද-සිට-දිනපතා-පැය-දෙකක-විදුලි-කප්පාදුවක්-ප්‍රදේශ-රැසක-යලි-ඉන්ධන-පෝලිම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1342"
}