{
       "Source": "hirunews",
       "Timestamp": "Monday, 09 October 2017 - 7:41",
       "Headline": "2018 අයවැය විසර්ජන පනත් කෙටුම්පත අද පාර්ලිමේන්තුවට",
       "News Content": "2018 අයවැය ප්‍රථම වර කියවීමේ විසර්ජන පනත් කෙටුම්පත අද මුදල් රාජ්‍ය අමාත්‍ය ඉරාන් වික්‍රමරත්න විසින් පාර්ලිමේන්තුවට ඉදිරිපත් කිරීමට නියමිතයි.\nමුදල් හා ජනමාධ්‍ය අමාත්‍ය මංගල සමරවීර පසුගියදා අමාත්‍ය මණ්ඩලය වෙත ඉදිරිපත් කළ විසර්ජන පනත් කෙටුම්පතට අනුව 2018 මුදල් වර්ෂය සඳහා අපේක්ෂිත රාජ්‍ය වියදම රුපියල් බිලියන 3982 ක්.\nඑම වසරේ සියලූ ප්‍රදානයන් සහිතව රාජ්‍ය ආදායම රුපියල් බිලියන 2175ක් ලෙස ගණන් බලා තිබෙනවා. ඒ අනුව අයවැය පරතරය රුපියල් බිලියන 1807ක්.\n2017 වසරේ අයවැය තුලින් රජය අපේක්ෂා කළ ආදායම රුපියල් බිලියන 2098ක් වන අතර එවර අපේක්ෂිත වියදම රුපියල් බිලියන 2723ක්ව පැවතුණා.\nවිසර්ජන පනත් කෙටුම්පත දෙවැනි වර කියවීමේ අයවැය යෝජනා ඇතුලත් වාර්තාව නොවැම්බර් මස 09 වනදා පාර්ලිමේන්තුවට ඉදිරිපත් කිරීමට නියමිතයි.\nශක්තිමත් ආර්ථිකයක්, පොහොසත් රටක් බිහිකර ජනතාවට වඩා හොඳ ජීවන තත්ත්වයක් ඇති කිරීමට අවශ්‍ය රාජ්‍ය ප්‍රතිපත්ති, ජනතා අපේක්ෂා අනුව හැඩගැස්වීමට අවශ්‍ය යෝජනා මෙවර අයවැය යෝජනා අවස්ථාවේදී මුදල් හා ජනමාධ්‍ය අමාත්‍ය මංගල සමරවීර විසින් අනාවරණ කරනු ඇති.\nමේ අතර අයවැයට ඇතුළත් කිරීම සඳහා මහජන අදහස් සහ යෝජනා මේ මස 18 වනදා දක්වා භාරගන්නා බවද මුදල් හා ජනමාධ්‍ය අමාත්‍යාංශය දැනුම් දුන්නා.",
       "URL": "https://www.hirunews.lk/172953/2018-අයවැය-විසර්ජන-පනත්-කෙටුම්පත-අද-පාර්ලිමේන්තුවට",
       "Category": "Local News",
       "Parent URL": "https://www.hirunews.lk/local-news.php?pageID=4282"
}