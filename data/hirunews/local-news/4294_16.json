{
       "Source": "hirunews",
       "Timestamp": "Sunday, 01 October 2017 - 7:36",
       "Headline": "පීඩා නොමැති ළමා වියක් සහ වැඩිහිටියන් සුරකින සමාජ වගකීමක් වෙනුවෙන් කැප වනවා - ජනපති ළමා සහ වැඩිහිටි දින පණිවුඩයෙන් කියයි",
       "News Content": "එක්සත් ජාතීන්ගේ ළමා අයිතිවාසිකම් ප්‍රඥප්තිය අනුව යමින් ළමයින්ගේ යහ වර්ධනයට එරෙහිව පවත්නා සියලූ බාධාවන් මුළුමනින්ම ඉවත් කිරීම රජයේ අපේක්ෂාව සහ වගකීමද වන බව ජනාධිපති මෛත්‍රීපාල සිරිසේන පවසනවා.\nඒ අදට යෙදෙන ලෝක ළමා දිනය වෙනුවෙන් පණිවුඩයක් නිකුත් කරමින්.\nඒ වෙනුවෙන් සමස්ත සමාජයේ අවධානයද සාමුහිකත්වයද දිනා ගැනීමට, අදට යෙදෙන ලෝක ළමා දිනය කදිම නිමිත්තක් වනු ඇති බවයි ජනාධිපතිවරයා සදහන් කරන්නේ.\nරජයේ අපේක්ෂාව වන්නේ  රටේ සමාජ, ආර්ථික හෝ දේශපාලන ගැටළුවලින් පීඩා නොපැමිණෙන පරිපූර්ණ සුන්දර ළමාවියක් රටේ සියලූ දරුවන්ට අත්කරදීම බවද ජනාධිපතිවරයා එම පණිවුඩය මගින් වැඩිදුරටත් පවසනවා.\nඔපනොදැමූ දියමන්ති වැනි ළමයින් ලොව වටිනාම සම්පත මෙන්ම අනාගතය සඳහා හොඳම බලාපොරොත්තුව බව ජනාධිපති මෛත්‍රිපාල සිරිසේන ලෝක ළමා දිනය නිමිත්තෙන් සිය ට්විටර් ගිණුමට එක් කළ පණිවුඩයේ සඳහන්.\nඑසේම, ලෝක වැඩිහිටි දිනය වෙනුවෙන් පණිවුඩයක් නිකුත් කරමින් ජනාධිපති මෛත්‍රීපාල සිරිසේන පෙන්වා දෙන්නේ වැඩිහිටියන්ගේ සමාජීය අවශ්‍යතා පිළිබදව විශේෂ අවධානයකින් කටයුතු කිරීම පොදු සමාජ වගකීමක් බවයි.\nඅතීතයේ පටන් අද දක්වා වැඩිහිටියන් පවුල තුල රැක බලා ගන්නා උණුසුම් සබදතාවයක් සහිත පවුල් ඒකකයක් අප සතුව පවතිනවා.\nඒ නිසා ඉහළ යන වැඩිහිටි ජන අනුපාතය රටේ සමාජ ව්‍යූහයට බරක් ලෙස දැනී නොමැති බවද එම නිවේදනය මගින්  අවධාරණය කෙරෙනවා.\nලෝක ළමා දිනය සහ වැඩිහිටි දිනය වෙනුවෙන් පණිවුඩයක් නිකුත් කරමින් අග්‍රාමාත්‍ය රනිල් වික්‍රමසිංහ ප්‍රකාශ කළේ සුරක්ෂිත ළමා ලොවක් සහ ප්‍රීතිමත්, ශාන්තිමත් වැඩිහිටි ලොවක් වෙනුවෙන් සෑම පාර්ශවයක්ම එක්සත්ව වගකීමෙන් කටයුතු කිරීම ඉතා වැදගත් බවයි.\nළමා ලොවට එරෙහිව එල්ල වන විවිධ පීඩාවන් හමුවේ නිසි රැකවරණය ලබාදෙමින් අභියෝගයන්ට මුහුණදීමට දරුවන් ශක්මත් කරමින් ඔවුන් රැකබලා ගත යුතුයි. එමෙන්ම වැඩිහිටි ප්‍රජාවගේ සුබසාධනය ඉටුවන සමාජයක් ගොඩනැගීම සියලූදෙනාගේ වගකීමක් බවද අග්‍රාමාත්‍ය රනිල් වික්‍රමසිංහ සිය පණිවුඩය මගින් සිහිපත් කරනවා.",
       "URL": "https://www.hirunews.lk/172266/පීඩා-නොමැති-ළමා-වියක්-සහ-වැඩිහිටියන්-සුරකින-සමාජ-වගකීමක්-වෙනුවෙන්-කැප-වනවා-ජනපති-වැඩිහිටි-දින-පණිවුඩයෙන්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4294"
}