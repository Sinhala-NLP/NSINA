{
       "Source": "hirunews",
       "Timestamp": "Wednesday, 11 October 2017 - 18:58",
       "Headline": "දළදා වහන්සේට අපහාස කළැයි, පිටිදූවේ සිරිධම්ම හිමියන්ට එරෙහිව ජනපතිට ලිපියක්",
       "News Content": "රහතන් වහන්සේ නමක් ලෙස පෙනී සිටින පූජ්‍ය පිටිදුවේ සිරිධම්ම හිමියන්ට එරෙහිව නීත්‍යානුකූල පියවර ගන්නැයි බුද්ධශාසන කාර්ය සාධක මණ්ඩලය ජනාධිපතිවරයාගෙන් ඉල්ලීමක් කර තිබෙනවා.\nඑහි සම ලේකම්වරුන් වන ත්‍රිකුණාමලයේ ආනන්ද මහනායක හිමියන් සහ මහාචාර්ය පූජ්‍ය අගලකඩ සිරිසුමන හිමියන් මෙම ඉල්ලීම කර ඇත්තේ ජනාධිපතිවරයා වෙත ලිපියක් යොමු කරමින්.\nපිටිදුවේ සිරිධම්ම හිමියන්, ශ්‍රී දළදා වහන්සේ ඌරු දතකට සමාන කරමින් සහ ලලාඨ ධාතූන් වහන්සේ සිප්පි කටුවක් යැයි  හඳුන්වමින් කළ ප්‍රකාශයක් මේ දිනවල සමාජ වෙබ් අඩවි ඔස්සේ ප්‍රචාරය වන බවයි උන්වහන්සේලා ලිපියෙන් දක්වා ඇත්තේ.\nඑමෙන්ම උන්වහන්සේ අස්ගිරි පාර්ශවයේ මහානායක අතිපූජ්‍ය වරකාගොඩ ඥාණරතන නාහිමියන්ට අපහාස වන අයුරින් ද ප්‍රකාශ සිදුකර ඇති බව එමඟින් පෙන්වා දී තිබෙනවා.\nඑබැවින් රාජ්‍ය නායකයා ලෙස ආණ්ඩුක්‍රම ව්‍යවස්ථාවේ බුද්ධාගමට ලබාදී ඇති ප්‍රමුඛස්ථානය පිළිබඳ වගකීම් ප්‍රකාරව, පූජ්‍ය පිටිදුවේ සිරිධම්ම හිමියන්ට එරෙහිව ක්‍රියාමාර්ගයක් ගන්නා ලෙසයි බුද්ධශාසන කාර්ය සාධක මණ්ඩලය ජනාධිපතිවරයාගෙන් ඉල්ලා ඇත්තේ.\nඑසේම කථිකාවත් ලියාපදිංචි කිරීමේ පනත කඩිනමින් සම්මත කිරීම මගින් සම්බුද්ධ ශාසනය සහ සංඝ සමාජය සුරක්ෂිත කිරීමට කටයුතු කළ හැකි බවද අදාළ ලිපියේ සඳහන්.",
       "URL": "https://www.hirunews.lk/173243/දළදා-වහන්සේට-අපහාස-කළැයි-පිටිදූවේ-සිරිධම්ම-හිමියන්ට-එරෙහිව-ජනපතිට-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=4276"
}