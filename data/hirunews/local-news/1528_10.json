{
       "Source": "hirunews",
       "Timestamp": "Tuesday, 30 November 2021 - 8:05",
       "Headline": "ඔමික්‍රොන් නිසා ඇමරිකාවෙන් රටවල් 8කට සීමා",
       "News Content": "කොරෝනා, ඩෙංගු සහ ඇතැම් ස්වසන රෝගී තත්ත්වයන් මේ දිනවල පවතින බැවින් රෝග ලක්ෂණ ඇති වූ වහාම වෛද්‍ය උපදෙස් ලබාගන්නා ලෙස සෞඛ්‍ය අංශ ජනතාවගෙන් ඉල්ලීමක් කරනවා.\nඔමික්‍රොන් නව කොරෝනා ප්‍රභේදය ලොව පුරා පැතිරෙද්දී අප්‍රිකානු මහද්වීපයේ රටවලට තවත් කොරෝනා එන්නත් බිලියනයක් ලබාදීමට සූදානම් බව චීන ජනාධිපති ෂී - ජින්පින් ප්‍රකාශ කළා.\nඑමෙන්ම, ඉදිරි වසර තුන තුළ අප්‍රිකානු රටවල ඩොලර් බිලියන 10 ඉක්ම වූ ආයෝජන කිරීමට චීන සමාගම් දිරි ගන්වන බවයි ඔහු කියා සිටියේ.\nඅප්‍රිකාවට තවත් කොරෝනා එන්නත් බිලියනයක් ලබාදෙන්නේ, මෙතෙක් එම රටවලට සැපයූ එන්නත් මිලියන 200ට අමතරවයි.\nචීන - අප්‍රිකා සහයෝගීතා සමුළුවේ සමාරම්භක අවස්ථාවට වීඩියෝ තාක්ෂණය ඔස්සේ එක්වෙමින් ජනාධිපති ෂී - ජින්පින් මේ බව ප්‍රකාශ කර තිබෙනවා.\nමේ අතර, ස්පුට්නික් එන්නත ඔමික්‍රොන් කොරෝනා ප්‍රභේදයට එරෙහිව සටන් වැදිය හැකි වර්ධක එන්නතක් ලෙස යොදා ගත හැකි බව රුසියාව පවසනවා.\nඑමෙන්ම, මාත්‍රා දෙකකින් යුත් ස්පුට්නික් එන්නත නව ප්‍රභේදයට එරෙහිව ඉහළ ශක්‍යතාවක් පෙන්නුම් කරන බවත්, රුසියානු ගමලයා එන්නත් නිෂ්පාදන ආයතනය සඳහන් කළා.\nමීට අමතරව ජොන්සන් ඇන්ඩ් ජොන්සන්, මොර්ඩනා ඇතුළු තවත් එන්නත් සමාගම් කිහිපයක්ම ඔමික්‍රොන් ප්‍රභේදයට එරෙහි එන්නත් නිපදවීමට අවදානය යොමු කර ඇති බවයි විදෙස් මාධ්‍ය වාර්තා සඳහන් කළේ.\nඑසේම කැනඩාවෙන් ඔමික්‍රොන් ආසාදිතයින් හඳුනා ගැනීමත් සමග ඇමරිකාව ඒ පිළිබදව දැඩි අවදානය යොමු කර තිබෙනවා.\nමේ වනවිටත් ඇමරිකාව දකුණු අප්‍රිකානු රටවල් 8කට සංචාරක තහනමක් පනවනු ලැබුවා.\nබොට්ස්වානා, සිම්බාබ්වේ, ලෙසතෝ, මොසැම්බික්, නැමීබියා, මලාවි, දකුණු අප්‍රිකාව සහ එස්වර්ටීනි මෙලෙස සංචාරකයන් පැමිණීම තහනම් කර ඇති රටවල්.\nමේ අතර, ළමා රෝග විශේෂඥ වෛද්‍යවරුන්ගේ විද්‍යායතනයේ ලේකම් විශේෂඥ වෛද්‍ය චන්න ද සිල්වා කියා සිටියේ කිසියම් රෝග ලක්ෂණයක් ඇති වහාම කඩිනමින් වෛද්‍ය උපදෙස් ලබාගන්නා ලෙසයි.\nඑසේම රෝගීන් ඉහළ යාම අර්බුදකාරී තත්ත්වයක් විය හැකි බැවින් හැකිතාක් සෞඛ්‍ය උපදෙස් පිළිපදින ලෙසයි නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් ජනතාවගෙන් ඉල්ලා සිටියේ.\nමේ අතර, ඊයේ දිනයේත් කොරෝනා ආසාදිතයින් 747 දෙනෙකු හඳුනා ගැනීමත් සමඟ මෙරට සමස්ත ආසාදිතයින් සංඛ්‍යාව ඉහල ගියේ 563,267ක් ලෙසයි.\nඑසේම කොරෝනා මරණ 23ක් වාර්තා වීමත් සමඟ මෙරට සමස්ත මරණ සංඛ්‍යාව 14,328 දක්වා ඉහළ ගියා.",
       "URL": "https://www.hirunews.lk/289585/ඔමික්‍රොන්-නිසා-ඇමරිකාවෙන්-රටවල්-8කට-සීමා",
       "Category": "Local News",
       "Parent URL": "https://www.hirunews.lk/local-news.php?pageID=1528"
}