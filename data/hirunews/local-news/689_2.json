{
       "Source": "hirunews",
       "Timestamp": "Sunday, 04 December 2022 - 15:36",
       "Headline": "මිරිස් කුඩු ගසා රන් කොල්ලකෑ අයියා - මලෝ පොලිස් අත් අඩංගුවට",
       "News Content": "බරපතළ ගණයේ මංකොල්ලකෑම් රැසක යෙදුණු එකම පවුලේ සහෝදරයන් දෙදෙනකු අකුරැස්ස පොලිසිය විසින් අත් අඩංගුවට ගෙන තිබෙනවා.\nරාජකාරියේ නිරත ව සිටි පොලිස් නිලධාරින් විසින් අංක තහඩු නොමැතිව ධාවනය වූ යතුරුපැදියක් පරීක්ෂා කිරීමේදියි මෙම සැකකරුවන් අත් අඩංගුවට ගෙන ඇත්තේ.\nඅත් අඩංගුවට ගන්නා අවස්ථාවේ දී සැකකරුවන් සන්තකයේ තිබී ගිනි අවියක් සහ ජීව උණ්ඩ දෙකක් ද සොයා ගැනුණා.\nමොවුන් පැමිණ එමින් සිටි යතුරුපැදිය ද සොරකම් කළ එකක් බවයි පොලිසිය පැවසුවේ.\nසැකකරුවන් වයස අවුරුදු 16ත් 25ත් අතරේ පසුවන ඉමදූව - අඟුළුගහ ප්‍රදේශයේ පදිංචිකරුවන්.\nසිදු කළ මූලික පොලිස් විමර්ශනවලදී හෙළිව ඇත්තේ ඉකුත් 18 වැනි දින පස්වරුවේ අකුරැස්ස - බංගම පාරේ ස්වර්ණභරණ අලෙවි සැලකට ඇතුළු වී එහි කළමනාකරුගේ මුහුණට මිරිස් කුඩු ගසා ලක්ෂ 08ක් වටිනා රත්‍රං මාල පෙට්ටියක් කොල්ලකා පලා ගිය පුද්ගලයින් බවයි.\nසිද්ධිය සම්බන්ධයෙන් අකුරැස්ස පොලිසිය වැඩිදුර විමර්ශන සිදු කරනවා.",
       "URL": "https://www.hirunews.lk/321933/මිරිස්-කුඩු-ගසා-රන්-කොල්ලකෑ-අයියා-මලෝ-පොලිස්-අත්-අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=689"
}