{
       "Source": "hirunews",
       "Timestamp": "Tuesday, 14 December 2021 - 15:59",
       "Headline": "ශ්‍රී ලංකාවේ ආර්ථිකය ගැන ආසියානු සංවර්ධන බැංකුවෙන් පුරෝකථනයක්",
       "News Content": "විදේශ සංචිතය පහත වැටීම ඇතුළු බාධක හේතුවෙන් ලබන වසරේ මෙරට ආර්ථික වර්ධන අපේක්ෂාවන් පහත හෙළීමට සිදුවන බව ආසියානු සංවර්ධන බැංකුව පවසනවා.\nසංචිතය සිඳී යාමට අමතරව ලබන වසරේ ගෙවිය යුතු අතිවිශාල විදේශ ණය ප්‍රමාණය හේතුවෙන් මූල්‍ය හිඟය අයවැයෙන් අපේක්ෂිත ප්‍රමාණය ඉක්මවන බවයි එමගින් පෙන්වා දෙන්නේ.\nආනයන අඩාල වීම මෙන්ම රසායනික පොහොර සඳහා පැනවූ තහනමෙන් කෘෂිකර්මාන්තයට එල්ලවන බලපෑමද මෙරට ආර්ථික වර්ධනයට අහිතකර ලෙස බලපාන බව ආසියානු සංවර්ධන බැංකුව සඳහන් කළා.\nඑමෙන්ම පාලන මිල ඉවත් කිරීම, ගෝලීය වශයෙන් පවතින ඉහළ මිල ගණන් මෙන්ම ආනයන අඩාලවීමෙන් මේ වසරේ ඉදිරි කාලය තුළ සහ ලබන වසරේ මෙරට උද්ධමනය තවදුරටත් ඉහළ යනු ඇති බවයි එමගින් සඳහන් කළේ.\nආසියානු සංවර්ධන බැංකුව, ආසියාවේ නැගී එන ආර්ථිකයන් සඳහා මේ වසරේ වර්ධනය 7% ක් ලෙසත්, ලබන වසර සඳහා 5.3% ක් ලෙසත් යාවත්කාලීන කර තිබෙනවා.\nදකුණු ආසියානු කලාපය සඳහා මේ වසරේදී 8.6% ක ආර්ථික වර්ධනයක් මෙන්ම ඉන්දියාවෙන් 9.7% ක ආර්ථික වර්ධනයක් එමඟින් අපේක්ෂා කෙරෙනවා.",
       "URL": "https://www.hirunews.lk/291003/ශ්‍රී-ලංකාවේ-ආර්ථිකය-ගැන-ආසියානු-සංවර්ධන-බැංකුවෙන්-පුරෝකථනයක්",
       "Category": "Local News",
       "Parent URL": "https://www.hirunews.lk/local-news.php?pageID=1495"
}