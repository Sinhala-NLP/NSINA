{
       "Source": "hirunews",
       "Timestamp": "Saturday, 01 January 2022 - 10:15",
       "Headline": "පසුගිය වසරේ මෙහෙයුම්වලින් කේරළ ගංජා කිලෝ 7000ක් නාවික හමුදා භාරයට",
       "News Content": "පසුගිය වසරේ ක්‍රියාත්මක කළ මෙහෙයුම් මගින් රුපියල් බිලියන 15.86 කට අධික වටිනාකමකින් යුතු මත්ද්‍රව්‍ය සිය භාරයට ගනු ලැබූ බව නාවික හමුදාව පවසනවා.\nඑහිදී අවස්ථා 74 කදී සිදුකළ මෙහෙයුම් වලදී හෙරොයින් කිලෝ 1268 කට අධික තොගයක් සමග දේශීය සහ විදේශීය සැකකරුවන් 141 දෙනෙකු අත්අඩංගුවට ගෙන ඇති බවයි, නාවික හමුදාව නිවේදනය කළේ.\nඅවස්ථා 151 කදී සිදුකළ වැටලීම් වලදී කේරළ ගංජා කිලෝ 7000 කට අධික තොගයක් සමඟ සැකකරුවන් 193 දෙනෙකු අත්අඩංගුවට ගැනීමට හැකිවූ බව ද නාවික හමුදාව ප්‍රකාශ කළා.\nඑසේම, අයිස් මත්ද්‍රව්‍ය කිලෝ 158කට අධික තොගයක් සමග අවස්ථා 73කදී සැකකරුවන් 98 දෙනෙකු අත්අඩංගුවට ගැනීමටයි, පසුගිය වසරේදී නාවික හමුදාව කටයුතු කර ඇත්තේ.\nමීට අමතරව, අවස්ථා 16 කදී සිදුකළ මෙහෙයුම් මගින් ගංජා කිලෝ 69කට අධික ප්‍රමාණයක් සමග සැකකරුවන් 27 ක් ද, අවස්ථා 8 කදී සිදුකළ මෙහෙයුම් මගින් හෂීස් කිලෝ 88කට අධික තොගයක් සමග සැකකරුවන් 9 දෙනෙකු ද, ගෙවී ගිය වසරේදී නාවික හමුදාව මගින් අත්අඩංගුවට ගෙන තිබෙනවා.",
       "URL": "https://www.hirunews.lk/292717/පසුගිය-වසරේ-මෙහෙයුම්වලින්-කේරළ-ගංජා-කිලෝ-7000ක්-නාවික-හමුදා-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=1456"
}