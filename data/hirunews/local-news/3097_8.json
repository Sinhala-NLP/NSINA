{
       "Source": "hirunews",
       "Timestamp": "Tuesday, 15 October 2019 - 12:34",
       "Headline": "සම්බන්ධන් සහ විග්නේෂ්වරන්ගෙන් ජනාධිපති අපේක්ෂකයින්ට යෝජනාවලියක්",
       "News Content": "දෙමළ ජනතාවගේ ගැටළුවලට විසඳුම් ලෙස ෆෙඩරල් ක්‍රමයක් ලබාදීම ඇතුලූ කරුණු 13 කින් යුත් යෝජනාවලියක් දෙමළ දේශපාලන පක්ෂ 5 ක් විසින් මෙවර ජනාධිපතිවරණයට ඉදිරිපත්ව සිටින අපේක්ෂකයන් වෙත ඉදිරිපත් කර තිබෙනවා.\nඋතුර - නැගෙනහිර, මෙරට දෙමළ ජනතාවගේ නිජබිම් ලෙස සැළකිය යුතු බවත්, ඔවුන්ගේ ස්වයං තීරණ ගැනීමේ අයිතිය පිළිගත යුතු බවත්, එම යෝජනාවලියේ සඳහන්.\nත්‍රස්තවාදය වැළැක්වීමේ පනත අහෝසි කර, ඒ යටතේ රඳවාගෙන සිටින දෙමළ දේශපාලන සිරකරුවන් කොන්දේසි විරහිතව නිදහස් කරන ලෙස දෙමළ දේශපාලන පක්ෂ ජනාධිපතිවරණ අපේක්ෂකයන්ගෙන් ඉල්ලා සිටිනවා.\nමෙවර ජනාධිපතිවරණය සඳහා ඉදිරිපත්ව සිටින ප්‍රධාන පක්ෂවල අපේක්ෂකයින් මුණ ගැසී දෙමළ ජනතාවගේ ගැටළු පිළිබදව සාකච්ඡා කිරීමටද උතුරු - නැගෙනහිර අදාළ දෙමළ ජාතික දේශපාලන පක්ෂ  තීරණය කරනු ලැබුවා.\nඊයේ යාපනයේ පැවති සාකච්ඡාවකදී උතුර පළාත් හිටපු ප්‍රධාන අමාත්‍ය සී.වී. විග්නේෂ්වරන්ගේ නායකත්වයෙන් යුතු දෙමළ ජනතා සන්ධානය, ටෙලෝ සංවිධානය, ඊ.පී.ආර්.එල්.එෆ්., ඉලංගෙයි තමිල් අරසු හා ෆ්ලොට් සංවිධානය යන පක්ෂ එම තීරණයට කැමැත්ත පළ කර තිබෙනවා.\nකෙසේ වෙතත්, මෙම සාකච්ඡාවේදී හිටපු පාර්ලිමේන්තු මන්ත්‍රීවරයෙකු වන ගජේන්ද්‍ර කුමාර් පොන්නම්බලම්ගේ නායකත්වයෙන් යුතු ටී.එන්.පී.එෆ්. පක්ෂය ජනාධිපති අපේක්ෂකයින් හමුවීමේ තීරණයට කැමැත්ත පළ කර නැහැ.\nඋතුර - නැගෙනහිර දෙමළ දේශපාලන පක්ෂ 5 ක් ජනාධිපති අපේක්ෂකයන් වෙත ඉදිරිපත් කර ඇති යෝජනාවලියට ඇතුළත් තවත් ප්‍රධාන කරුණක් වන්නේ මෙරට පැවති යුද්ධයේදී සිදුවූ බව කියන යුද අපරාධ සම්බන්ධයෙන් ජාත්‍යන්තර යාන්ත්‍රණයක් යටතේ පරීක්ෂණයක් පැවැත්විය යුතු බවයි.\nඑමෙන්ම අඩවි වන, පුරාවිද්‍යා සහ වනජීවී දෙපාර්තමේන්තු මගින් උතුර - නැගෙනහිර ඉඩම් අත්පත් කරගැනීම වැළැක්විය යුතු බවත් එම යෝජනාවලියේ දැක්වෙනවා.",
       "URL": "https://www.hirunews.lk/226298/සම්බන්ධන්-සහ-විග්නේෂ්වරන්ගෙන්-ජනාධිපති-අපේක්ෂකයින්ට-යෝජනාවලියක්",
       "Category": "Local News",
       "Parent URL": "https://www.hirunews.lk/local-news.php?pageID=3097"
}