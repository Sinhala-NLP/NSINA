{
       "Source": "hirunews",
       "Timestamp": "Sunday, 12 March 2023 - 6:42",
       "Headline": "ශ්‍රී ලංකා - නවසීලන්ත පළමු ටෙස්ට් තරගයේ සිව්වැනි දිනය අදයි - මැතිව්ස්ගෙන් අර්ධ ශතකයක්",
       "News Content": "සංචාරක ශ්‍රී ලංකා කණ්ඩායම සහ නවසීලන්තය අතර පැවැත්වෙන පළමු ටෙස්ට් තරගයේ සිව්වැනි දිනය අද (11) යි.\nක්‍රයිස්චර්ච් ක්‍රීඩාංගණයේ පැවැත්වෙන මෙම තරගයේ සිය දෙවැනි ඉනිම මේ වනවිට අරඹා ඇති ශ්‍රී ලංකා කණ්ඩායම කඩුලු 04ක් දැවී ලකුණු 159ක් ලබා සිටිනවා.\nඒ ප්‍රතිවාදී නවසීලන්ත කණ්ඩායමට වඩා ලකුණු 141ක් ඉදිරියෙන්.\nමේ වනවිට පිටියේ රැඳී සිටින ඇන්ජලෝ මැතිව්ස් ලකුණු 58ක් ලබා සිටින්නේ සිය 39 වැනි අර්ධ ශතකය ද ලබා ගනිමින්.\nඔහුගේ අර්ධ ශතකයට හතරේ පහර පහක් ද ඇතුළත්.\nමැතිව්ස්ට සහාය වෙමින් ශ්‍රී ලංකා ලකුණු පුවරුව නිර්මාණය කරමින් අනෙක් පස රැඳී සිටින්නේ දිනේෂ් චන්දිමාල්.\nචන්දිමාල් නොදැවී ලකුණු 31 ලබා සිටිනවා.\nපළමු ඉනිම සඳහා ශ්‍රී ලංකා කණ්ඩායමෙන් ලකුණු 355ක ඉලක්කයක් හිමි වූ අතර කිවියන්ට සියල්ල දැවී ලබාගත හැකි වූයේ ලකුණු 373ක් පමණි.\nඒ කිවියන් ශ්‍රී ලංකා පළමු ඉනිමට වඩා ලකුණු 18ක් ඉදිරියෙන් සිටිමින්.\nපසුව තුන්වැනි දිනය මැද භාගය වන විට සිය දෙවැනි ඉනිම අරඹමින් ශ්‍රී ලංකා කණ්ඩායම වෙනුවෙන් පිටියට පිවිසියේ ඕෂධ ප්‍රනාන්දු සමගින් නායක දිමුත් කරුණාරත්නයි.\nඕෂධ ලකුණු 28 ක් සහ දිමුත් 17ක් රැස් කළා.\nකුසල් මෙන්ඩිස් ලකුණු 14ක් ලබා සිටියදී දැවී ගියේ ටික්නර්ගේ පන්දුවක් හමුවේ.\nප්‍රභාත් ජයසූරිය ලකුණු 6යි.\nBlair Tickner පමණක් නවසීලන්ත කණ්ඩායම වෙනුවෙන් දෙවෙනි ඉනිම සඳහා කඩුලු 04ක් ලබාගෙන සිටීමත් විශේෂත්වයක්.",
       "URL": "https://www.hirunews.lk/329685/ශ්‍රී-ලංකා-නවසීලන්ත-පළමු-ටෙස්ට්-තරගයේ-සිව්වැනි-දිනය-අදයි-මැතිව්ස්ගෙන්-අර්ධ-ශතකයක්",
       "Category": "Local News",
       "Parent URL": "https://www.hirunews.lk/local-news.php?pageID=482"
}