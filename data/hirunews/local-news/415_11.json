{
       "Source": "hirunews",
       "Timestamp": "Friday, 14 April 2023 - 8:13",
       "Headline": "ශ්‍රී ලංකාවේ ණය ප්‍රතිව්‍යුහගතකරණයට අදාළ සාකච්ඡා ඇරඹෙයි",
       "News Content": "ඉන්දියාව, ජපානය සහ ප්‍රංශය සමඟ අද (14) ආරම්භ කළ නව ණය ප්‍රතිව්‍යුහගතකරණ වැඩපිළිවෙල තුළින් ශ්‍රී ලංකාවේ ණය තිරසාර භාවය කඩිනමින් ළඟාකරගැනීමට අපේක්ෂා කරන බව ජනාධිපති රනිල් වික්‍රමසිංහ පවසනවා.\nජනාධිපතිවරයා මේ බව සඳහන් කළේ ශ්‍රී ලංකාවේ ණය ප්‍රතිව්‍යුහගතකරණය සම්බන්ධයෙන් එම රටවල් තුන පවත්වනු මේ වනවිට පැවැත්වෙන, ඒකාබද්ධ මාධ්‍ය හමුවට වීඩියෝ තාක්ෂණය ඔස්සේ එක්වෙමින්.\nමෙහිදී ජනාධිපතිවරයා සඳහන් කළේ මෙම ණය ප්‍රතිව්‍යුහගතකරණ වැඩපිළිවෙල වඩාත් සාර්ථකව සහ විනිවිදභාවයකින් යුතුව සිදු කිරීම ලක් රජයේ අපේක්ෂාව බවයි.\nමෙම ඒකාබද්ධ මාධ්‍ය හමුවේදී අදහස් දැක්වූ ඉන්දීය මුදල් අමාත්‍ය නිර්මලා සීතාරාමන් සඳහන් කළේ ශ්‍රී ලංකාව, ණය හිමි රටවල් සමඟ ඉතා සමීපව අවබෝධයෙන් යුතුව කටයුතු කළ යුතු බවයි.\nඑමඟින් වඩාත් ඉක්මණින් ණය තිරසාර භාවය ළඟාකරගැනීමට ශ්‍රී ලංකාවට හැකිවනු ඇති බව ඇය ප්‍රකාශ කළා.\nමෙහිදී අදහස් දැක්වූ ජපාන මුදල් අමාත්‍ය සුනිචි සුසුකි ප්‍රකාශ කළේ ශ්‍රී ලංකාවේ ණය ප්‍රතිව්‍යුහගතකරණය සම්බන්ධයෙන් ණය හිමි රටවල් මෙලෙස එකම වේදිකාවකට රැගෙන ඒමට හැකිවීම ඓතිහාසික ජයග්‍රහණයක් බවයි.\nඑමෙන්ම ජපානය, ඉන්දියාව සහ ප්‍රංශය ඒකාබද්ධව අද ආරම්භ කළ මෙම ණය ප්‍රතිව්‍යුහගතකරණ වැඩපිලිවෙල පොදු වේදිකාවක් බවත්, ඊට ඕනෑම ණය හිමි රටකට එක්විය හැකි බවත් ජපාන මුදල් අමාත්‍යවරයා කියා සිටියා.\nමේ අතර, ජාත්‍යන්තර මූල්‍ය අරමුදලේ විස්තීර්ණ ණය පහසුකම මෙරටට ලැබීමෙන් පසු මාර්තු 20 වැනිදා සිට මේ දක්වා භාණ්ඩාගාර බිල්පත්වලින් රුපියල් බිලියන 495කට ආසන්න ප්‍රමාණයක් ණය වශයෙන් රජය ලබාගෙන ඇති බව පේරාදෙණිය විශ්වවිද්‍යාලයේ ආර්ථික විද්‍යා අධ්‍යයන අංශයේ මහාචාර්ය වසන්ත අතුකෝරල පවසනවා.\nමෙලෙස භාණ්ඩාගාර බිල්පත් යොදා ගනිමින් ණය ලබා ගැනීම හේතුවෙන් මෙරට සමස්ත මූල්‍ය පද්ධතිය අර්බුදයකට ලක්විය හැකි බවයි ඔහු වැඩිදුරටත් සඳහන් කළේ.",
       "URL": "https://www.hirunews.lk/332496/ශ්‍රී-ලංකාවේ-ණය-ප්‍රතිව්‍යුහගතකරණයට-අදාළ-සාකච්ඡා-ඇරඹෙයි",
       "Category": "Local News",
       "Parent URL": "https://www.hirunews.lk/local-news.php?pageID=415"
}