{
       "Source": "hirunews",
       "Timestamp": "Saturday, 10 June 2023 - 19:00",
       "Headline": "ආනයනකරුවන් පවසන පරිදි ජංගම දුරකථන මිල අඩු කළ නොහැකි බව, කොමියුනිකේෂන් හිමිකරුවන් කියයි",
       "News Content": "ජංගම දුරකථන මිල සියයට 20කින් අඩු කළ හැකි බවට ඇතැම් සංගම් පැවසුව ද එම සහනය මේ මොහොතේ පාරිභෝගිකයින්ට ලබාදීම අපහසු බව සමස්ත ලංකා කොමියුනිකේෂන් හිමිකරුවන්ගේ සංගමය පවසනවා.\nපවතින තොග අවසන් වීමෙන් පසු ජංගම දුරකථන සහ උපාංග වල මිල සියයට 20 කින් පමණ අඩු කිරීමට තීරණය කර ඇති බවයි ශ්‍රී ලංකා ජංගම දුරකථන ආනයන සහ විකුණුම්කරුවන්ගේ සංගමය ඊයේ කොළඹ පැවති මාධ්‍ය හමුවකට එක්වෙමින් සඳහන් කළේ.\nරුපියල ශක්තිමත් වීමේ වාසිය ජනතාවට ලබාදීම සඳහා මෙම පියවර ගන්නා බව එම සංගමයේ සභාපති සමිත් සෙනරත් එහිදී කියා සිටියා.\nකෙසේ වෙතත්, සමස්ත ලංකා කොමියුනිකේෂන් හිමිකරුවන්ගේ සංගමයේ සභාපති ඉන්ද්‍රජිත් පෙරේරා අද පැවති මාධ්‍ය හමුවකදී කියා සිටියේ තමන් වැඩි මිලට මිලදී ගත් නිෂ්පාදන එලෙස අඩු මිලට පාරිභෝගිකයාට ලබාදිය නොහැකි බවයි.\nතවමත් තමන්ට අඩු වූ ඩොලරයේ වාසිය හිමිවී නොමැති බව ද ඔහු එම මාධ්‍ය හමුවේදී ප්‍රකාශ කළා.\nමේ අතර, මෙරට ආර්ථිකය බලහත්කාරයෙන් සංකෝචනය කර ඇති බවටයි ලාංකීය එක්සත් ව්‍යවසායකයින්ගේ සංගමයේ සභාපති ටානියා අබේසුන්දර මාධ්‍ය වෙත අදහස් දක්වමින් කියා සිටියේ.\nජාතික ඉදිකිරීම් සංගමයේ ලේකම් සුපුන් අබේකෝන් ද අද පැවති මාධ්‍ය හමුවකදී අදහස් පළ කරමින් කියා සිටියේ රුපියල් 300 කින් සිමෙන්ති මිල ගණන් අඩුවන බවට ප්‍රකාශ කළ ද සිමෙන්ති මේ වනවිට අඩු කර ඇත්තේ රුපියල් 150 කින් පමණක් බවයි.\nමේ අතර, කුකුළු මස් සහ බිත්තර අඩු මිලට ජනතාවට ලබාදීම සඳහා ඉදිරියේදී නීතිරීති පැනවීමට පියවර ගන්නා බව කෘෂිකර්ම අමාත්‍ය මහින්ද අමරවීර ප්‍රකාශ කළා.\nඔහු කියා සිටියේ මාළු මිල ඉහළ යාම හේතුවෙන් කුකුළු මස් ව්‍යාපාරිකයන් අනිසි ලාභයක් ලැබීම සඳහා මිල ඉහළ දමා ඇති බවට නිරීක්ෂණය වී ඇති බවයි.\nඅමාත්‍යවරයා මෙම අදහස් පළ කළේ කුකුළු මස් සහ බිත්තර කර්මාන්තකරුවන් සමඟ ඊයේ පැවති සාකච්ඡාවකින් අනතුරුවයි.\nඑමෙන්ම, අමාත්‍යවරයා කියා සිටියේ කුකුළු මස් මිල ඉහළ යෑම පාලනය කිරීම සහ දැනට පවතින බිත්තර හිඟය අවම කරලීම සඳහා දේශීය කුකුළු කර්මාන්තකරුවන්ගේ එකඟතාව සහිතව යෝජනාවලියක් ලබන සතියේ අමාත්‍ය මණ්ඩලය වෙත ඉදිරිපත් කරන බවයි.\nආහාර ද්‍රව්‍ය, ඉදිකිරීම් ක්ෂේත්‍රයේ භාණ්ඩ සහ විදුලි උපකරණ ඇතුළු භාණ්ඩ වර්ග 286ක ආනයන සීමා ලිහිල් කිරීමට රජය පියවර ගත් අතර, මුදල් අමාත්‍යවරයා ලෙස ජනාධිපති රනිල් වික්‍රමසිංහගේ අත්සනින් ඊට අදාළව ගැසට් නිවේදනයක් ද නිකුත් කර තිබෙනවා.",
       "URL": "https://www.hirunews.lk/337572/ආනයනකරුවන්-පවසන-පරිදි-ජංගම-දුරකථන-මිල-අඩු-කළ-නොහැකි-බව-කොමියුනිකේෂන්-හිමිකරුවන්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=279"
}