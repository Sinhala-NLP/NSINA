{
       "Source": "hirunews",
       "Timestamp": "Saturday, 17 July 2021 - 12:34",
       "Headline": "ඩෙල්ටා පාලනයට කොරෝනා පරීක්ෂණ වැඩි කරන්න වෛද්‍යවරුන් ඉල්ලයි (වීඩියෝ)",
       "News Content": "සංචරණ සීමා ලිහිල් කිරීමත් සමඟ ජනතාව සෞඛ්‍ය මාර්ගෝපදේශවලින් බැහැරව යාමේ ප්‍රවණතාවක් දක්නට ලැබෙන බව රජයේ වෛද්‍ය නිලධාරීන්ගේ සංගමය පවසනවා.\nඑසේම, මුහුණු ආවරණ නොපළඳින පුද්ගලයින් සොයා අද සිට විශේෂ මෙහෙයුම් සිදුකරන බව පොලිසිය ප්‍රකාශ කළා.\nඊයේ දිනයේ මෙරටින් කොරෝනා වෛරසය ආසාදනය වූ පුද්ගලයින් 1,517 දෙනෙකු හඳුනාගත් අතර, ඉන් වැඩිම සංඛ්‍යාවක් හඳුනාගෙන තිබුණේ කොළඹ දිස්ත්‍රික්කයෙන්. එම සංඛ්‍යාව 252 ක්.\nගම්පහ දිස්ත්‍රික්කයෙන් ඊයේ ආසාදිතයින් දෙසිය තිස් දෙදෙනෙකු හඳුනාගෙන තිබූ අතර, කළුතර දිස්ත්‍රික්කයෙන් හඳුනාගෙන තිබූ ආසාදිතයින් සංඛ්‍යාව 153 ක් බවයි කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළේ.\nමේ අතර, මඩකලපුව - කලුදාවලෙයි ප්‍රදේශයේ පිහිටි ළමා නිවාසයක ළමයින් විසි දෙදෙනෙකුට කොරෝනා වෛරසය ආසාදනය වී ඇති බව අනාවරණ වුණා. එහි සේවයේ නියුතු අයෙකුටද වෛරසය ආසාදනය වී ඇති අතර, මේ වනවිට ළමා නිවාසය වසා දැමීමටයි ප්‍රාදේශීය සෞඛ්‍ය බලධාරීන් පියවර ගෙන ඇත්තේ.\nකොරෝනා වෛරසයේ විකෘති ඩෙල්ටා ප්‍රභේදය ආසාදනය වූවන් 38 දෙනෙකු මේ වනවිට මෙරටින් හඳුනාගෙන ඇති අතර, ඒ සම්බන්ධයෙන් රජයේ වෛද්‍ය නිලධාරීන්ගේ සංගමය අදහස් පළ කළා.\nඑහි විධායක කමිටු සාමාජික වෛද්‍ය ප්‍රසාද් කොළඹගේ කියා සිටියේ මෙරට තුළ සිදුකරන එන්නත්කරණ වැඩපිලිවෙලට සමගාමීව කොරෝනා පරීක්ෂණ සහ අහඹු පරීක්ෂණ ඉහළ නැංවිය යුතු බවයි.\nමේ අතර, කොළඹ නගරයේ මුහුණු ආවරණ නොපළඳින පුද්ගලයින්ගේ තරමක වැඩිවීමක් දක්නට ලැබෙන බව පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ ප්‍රකාශ කළා. ඒ අනුව මුහුණු ආවරණ නොපළඳින පුද්ගලයින් සොයා අද සිට විශේෂ මෙහෙයුම් සිදුකරන බවයි ඔහු කියා සිටියේ.\nසංචරණ සීමා ලිහිල් කිරීමට අදාළව ධාරිතාවයෙන් 25% කට යටත්ව ඊයේ දිනයේදී සත්වෝද්‍යාන විවෘත කිරීමට අවසර හිමි වූ අතර, ඒ අනුව අද දිනයේදී පින්නවල අලි අනාථාගාරය සහ පින්නවල සත්වෝද්‍යානය සංචාරකයන්ට විවෘත කෙරුණා.\nකෙසේ වෙතත්, පසුගියදා සිංහයෙකුට සහ සිංහ ධේනුවකට කොරෝනා වෛරසය ආසාදනය වූ බවට තහවුරු වූ දෙහිවල සත්වෝද්‍යානය තවදුරටත් වසා තිබෙනවා. ඒ, සතුන්ගේ සෞඛ්‍ය ආරක්ෂාව සම්බන්ධයෙන් අවධානය යොමු කරමින්.",
       "URL": "https://www.hirunews.lk/277210/ඩෙල්ටා-පාලනයට-කොරෝනා-පරීක්ෂණ-වැඩි-කරන්න-වෛද්‍යවරුන්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1815"
}