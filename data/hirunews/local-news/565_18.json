{
       "Source": "hirunews",
       "Timestamp": "Wednesday, 01 February 2023 - 14:22",
       "Headline": "වෘත්තිකයන්ගේ වෘත්තීය සමිති 30ක එකමුතුවක් ජනපතිවරයාගෙන් හදිසි සාකච්ඡාවක් ඉල්ලයි",
       "News Content": "වෘත්තිකයින්ගේ වෘත්තීය සමිති සන්ධානය නව දේශීය බදු පනතේ අහිතකර බලපෑම් පිළිබඳ ජනාධිපතිවරයාගෙන් සාකච්ඡාවක් ඉල්ලා තිබෙනවා.\nඒ සඳහා වෘත්තිකයින්ගේ වෘත්තීය සමිති සන්ධානයට අනියුක්ත වෘත්තීය සමිති 27ක නියෝජිතයින් අස්සන් තබා තිබෙනවා.\nමෙම ලිපිය හරහා වෘත්තිකයින්ගේ වෘත්තීය සමිති සන්ධානය, නව දේශීය ආදායම් පනතේ අහිතකර බලපෑම් පිළිබඳ දැඩි අවධානයක් යොමු කරමින් පෙන්වා දෙන්නේ, මෙම බදු ප්‍රතිපත්තීන් ක්‍රියාත්මක කළ හොත් එය තිරසාර නො වන අතරම එය බුද්ධිගලනය වැඩි කිරීමට සහ කඩා වැටී ඇති ආර්ථිකය තවදුරටත් හැකිලීමට හේතු වන බව යි.\nමේ වන විට රට තුළ පවතින ඉතා ඉහළ උද්ධමනය, අඩු මිල දී ගැනීමේ හැකියාව සහ ඉහළ පොලී අනුපාත හමුවේ, අසාධාරණ සහ පෙර නො වූ විරූ අනුපාතයකට බදු වැඩි කිරීම හරහා වෘත්තිකයන්ගේ මූල්‍ය ස්ථාවරත්වය අවිනිශ්චිත තත්ත්වයකට පත් වී ඇති අතර, එය ඔවුන් රට තුළ රඳවා ගැනීමේ හැකියාවට ද අහිතකර ලෙස බලපෑම් සිදු කරන බව මෙම ලිපිය හරහා පෙන්වා දෙනවා.\nජනාධිපතිවරයාට යොමු කර ඇති මෙම ලිපියට අනුව නව දේශීය ආදායම් පනත පිළිබඳ සංගමයේ ප්‍රධාන අවධානය යොමු වී ඇති අංශ තුනක් ඔවුන් ඉස්මතු කරනවා.\nඒ අනුව බදු පැනවීමේ සීමාව ඉතා පහළ මට්ටමක තිබීම, අඩු බදු ඒකක අගයන් සහිත ඉහළ බදු ප්‍රතිශත මත බදු පැනවීම, සහ රැකියාවෙන් ලැබෙන වැටුප සහ ව්‍යාපාරයෙන් ලැබෙන ලාභය අතර වෙනසක් නොමැති වීම යනාදී කරුණු සමබන්ධයෙන් නැවත අවධානය යොමු කළ යුතු බවට යි වෘත්තිකයින්ගේ වෘත්තීය සමිති සන්ධානය පෙන්වා දෙන්නේ.\nතවද, පරිත්‍යාගශීලී ආයතන විසින් ද පෙන්වා දී ඇති පරිදි බදු ආදායම උපයෝගී කර ගැනීමේදී දූෂණය හා නාස්තිය බැහැර කරන අතරම විනිවිදභාවය, මූල්‍ය විචක්ෂණභාවය සහ කාර්යක්ෂමතාව සහතික කිරීම සඳහා තිබිය යුතු යාන්ත්‍රණයක අවශ්‍යතාව ද මෙම ලිපියෙන් පෙන්වා දෙනවා.\nරට බරපතළ ආර්ථික සහ සමාජීය ඇදවැටීමකට පත් වී ඇති අවස්ථාවක වුවද රට තුළ රැඳී සිටිමින් තවදුරටත් මාතෘ භූමියට සේවය කිරීමට තීරණය කළ වෘත්තිකයින් වශයෙන් තිරසාර, ඵලදායි සහ සාධාරණ බදු ප්‍රතිපත්තියක් සඳහා වෘත්තිකයන්ගේ වෘත්තීය සමිති එකමුතුව ඉදිරිපත් කළ යෝජනා අදාල බලධාරීන්ගේ කිසිදු සැලකිල්ලකට ලක් වී නොමැති බවත් ඔවුන් ජනාධිපතිවරයා වෙත යොමු කළ ලිපියේ වැඩිදුරටත් දක්වා තිබෙනවා.\nඑබැවින්, ක්ෂේත්‍ර බහුතරයක් නියෝජනය කරන වෘත්තිකයන් වශයෙන්, වෘත්තිකයන් අතර නොසන්සුන්තාව වර්ධනය වීම වළක්වා රාජ්‍ය ආදායම සුරක්ෂිත කරන, ඉතා ලාභදායී විභව යෝජනා මාලාවක් සිය සංගමය විසින් සකසා ඇති බවත්, පවතින අර්බුදකාරී තත්ත්වය කළමනාකරණය කර ගැනීම සඳහා ප්‍රතිපත්ති සැකසීමේදී වෘත්තිකයන්ගේ දායකත්වය ධනාත්මකව සලකා බැලිය යුතු බවත් පෙන්වා දෙන වෘත්තිකයන් ගේ වෘත්තීය සමිති එකමුතුව ඒ සඳහා සාකච්ඡාවකට ජනාධිපතිවරයාගෙන් මෙම සතිය තුළ දී කාල වේලාවක් ඉල්ලා තිබෙනවා.",
       "URL": "https://www.hirunews.lk/326399/වෘත්තිකයන්ගේ-වෘත්තීය-සමිති-30ක-එකමුතුවක්-ජනපතිවරයාගෙන්-හදිසි-සාකච්ඡාවක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=565"
}