{
       "Source": "hirunews",
       "Timestamp": "Tuesday, 12 January 2021 - 7:42",
       "Headline": "පළාත් පාලන මැතිවරණ ක්‍රමය සමාලෝචනය කිරීම සඳහා ත්‍රිපුද්ගල කමිටුවක්",
       "News Content": "පළාත් පාලන මැතිවරණ ක්‍රමය සමාලෝචනය කිරීම සඳහා ත්‍රිපුද්ගල කමිටුවක් පත් කර තිබෙනවා.\nවිෂය භාර අමාත්‍ය ජනක බණ්ඩාර තෙන්නකෝන් විසින් පත් කර ඇති අදාළ කමිටුවේ සභාපතිවරයා වන්නේ පළාත් සභා හා පළාත් පාලන අමාත්‍යාංශයේ හිටපු ලේකම් හා ඉඩම් හා ඉඩම් සංවර්ධන අමාත්‍යාංශයේ ලේකම් ආර්.ඒ.කේ.කේ.රණවකයි.\nමාස තුනක් ඇතුළත වාර්තාවක් ඉදිරිපත් කිරීමට පියවර ගන්නා ලෙසටයි මෙම කමිටුව පත් කරමින් අමාත්‍ය ජනක බණ්ඩාර තෙන්නකෝන් සඳහන් කර ඇත්තේ.\nපළාත් පාලන ආයතන ඡන්ද විමසීමේ ආඥා පනත මගින් හඳුන්වාදෙන ලද මිශ්‍ර සමානුපාතික නියෝජන ක්‍රමය හේතුවෙන් පළාත් පාලන ආයතන අස්ථාවර වීමක් සිදුවන බවට චෝදනා එල්ල වනවා.\nඒ සම්බන්ධයෙන් රාජ්‍ය සේවා පළාත් සභා හා පළාත් පාලන අමාත්‍යාංශයට විටින් විට පැමිණිලි රැසක් ලැබී ඇති බව සඳහන්.\nඒ පිළිබඳව අවධානය යොමුකරමිනුයි අමාත්‍ය ජනක බණ්ඩාර තෙන්නකෝන් මෙම ත්‍රිපුද්ගල කමිටුව පත් කර ඇත්තේ.\nමිශ්‍ර සමානුපාතික නියෝජන ක්‍රමය යටතේ සභිකයින් තෝරා පත් කර ගැනීම තුළ සභික සංයුතියේ සිදුව ඇති වෙනස්කම් හඳුනා ගැනීම සහ එය පළාත් පාලන ආයතනවල ස්ථාවර පැවැත්මට මෙන්ම දෛනික ක්‍රියාකාරිත්වයට සිදුකර ඇති බලපෑම පිළිබඳව සොයා බැලීම මෙම ත්‍රිපුද්ගල කමිටුවේ කාර්යයක් වනවා.\nඑසේම, මිශ්‍ර සමානුපාතික ක්‍රමයේ වාසි, අවාසි හඳුනා ගැනීම මෙන්ම නව මැතිවරණ ක්‍රමය යටතේ පළාත් පාලන ආයතනවල සභික සංඛ්‍යාවේ වැඩිවීම යම් ස්ථිර සංඛ්‍යාවක් දක්වා අඩු කිරීමට හැකි ක්‍රමවේද විමසා බලා නිර්දේශ ඉදිරිපත් කිරීම ද එහි කාර්ය භාරයට ඇතුළත්.",
       "URL": "https://www.hirunews.lk/259475/පළාත්-පාලන-මැතිවරණ-ක්‍රමය-සමාලෝචනය-කිරීම-සඳහා-ත්‍රිපුද්ගල-කමිටුවක්",
       "Category": "Local News",
       "Parent URL": "https://www.hirunews.lk/local-news.php?pageID=2217"
}