{
       "Source": "hirunews",
       "Timestamp": "Thursday, 28 April 2022 - 17:44",
       "Headline": "කෑගල්ල මහේස්ත්‍රාත්ගේ ඊයේ නියෝගයට පොලිස්පතිගෙන් අද ප්‍රතිචාර (වීඩියෝ)",
       "News Content": "පසුගිය 19 වනදා රඹුක්කන පැවති විරෝධතාවක් විසුරුවාහැරීම සඳහා කඳුලු ගෑස් සහ ජීව උණ්ඩ භාවිත කර වෙඩි තැබීමට අණ දුන් සහ එම නියෝග ක්‍රියාත්මක කළ සියලු නිලධාරීන් වහාම අත්අඩංගුවට ගෙන අධිකරණයට ඉදිරිපත් කරන ලෙස කෑගල්ල අතිරේක මහේස්ත්‍රාත්වරිය ඊයේ නියෝග කළා.\nඑම නියෝගයට අනුව ක්‍රියාත්මක වන ලෙස පොලිස්පතිවරයා අදාළ අංශවලට උපදෙස් දුන් බව පොලිස් මාධ්‍ය ඒකකය මීට ටික වේලාවකට පෙර නිවේදනයක් නිකුත් කරමින් සඳහන් කර තිබෙනවා.\nමෙම වෙඩි තැබීම හේතුවෙන් 42 හැවිරිදි දෙදරු පියෙකු මියගිය අතර පොලිසියේ නිලධාරීන් 15 දෙනෙකු ඇතුලු 27 දෙනෙකු තුවාල ලැබුවා.\nඔවුන් අතරින් තවත් 8 දෙනෙකු රෝහල්ගතව වැඩිදුර ප්‍රතිකාර ලබමින් පසුවනවා.\nමේ අතර මෙම වෙඩි තැබීමට අණ දුන් බව පැවසෙන කෑගල්ල කොට්ඨාශය භාර ජ්‍යෙෂ්ඨ පොලිස් අධිකාරී කේ.බී. කීර්තිරත්න මේවන විට අසනීප තත්ත්වයෙන් පසුවන බවටත් වාර්තා වනවා.\nසිද්ධිය සම්බන්ධයෙන් චෝදනා ලැබූ ජ්‍යෙෂ්ඨ පොලිස් අධිකාරීවරයා සහ රඹුක්කන පොලිස් ස්ථානාධිපතිවරයාට වහාම ක්‍රියාත්මක වන පරිදි ස්ථාන මාරුවීම් ලබාදීමට පොලිස් මූලස්ථානය මීට පෙර ක්‍රියාකර තිබුණා.\nසිද්ධිය ඇසින් දුටුවන් ස්ථානීය පරීක්ෂාවට එක්වූ මහේස්ත්‍රාත්වරිය හමුවේ ප්‍රකාශකර සිටියේ ජ්‍යෙෂ්ඨ පොලිස් අධිකාරීවරයා වෙඩි තැබීමට නියෝග දෙන අවස්ථාවේ බීමතින් සිටි බවට තමන්ට හැගී ගිය බවයි.\nමේ අතර, රඹුක්කන පැවැති විරෝධතාවට වෙඩි තැබිමට නියෝග කළේ තමන් බවට ප්‍රකාශ කළ කැගල්ල හිටපු ජ්‍යෙෂ්ඨ පොලිස් අධිකාරි කේ.බී. කීර්තිරත්න නාරාහේන්පිට පොලිස් රෝහලට ඇතුළත් වී තිබෙනවා.\nපසුගියදා ඔහු සාක්ෂි ලබා දිම සඳහා අධිකරණයට ද පැමිණි අතර, ඊයේ දිනයේදි ඔහු මෙලෙස රෝහල් ගත වි ඇති බවයි වාර්තා වන්නේ.\nමේ අතර, ජාතික ළමා රක්ෂණ අධිකාරියේ කණ්ඩායමක් රඹුක්කන ප්‍රදේශයට අද පිටව ගියේ මෙම සිද්ධියේදී 15 හැවිරිදි පාසල් දරුවෙකුට වෙඩි වැදී ඇති බවට ඊයේ අධිකරණයේදි කරුණු හෙළිවීම හේතුවෙන්.\nසිද්ධිය වු දින මෙම දරුවා තවත් මිතුරෙකු සමඟ දෙමාපියන්ට නොදන්වා උද්ඝෝෂණය සිදු කළ ස්ථානයට ගිය බවට එම දරුවාගේ ඥාතින්ගෙන් අද ලබා ගත් ප්‍රකාශවල සඳහන් බවයි ළමා රක්ෂණ අධිකාරිය සඳහන් කලේ.\nඑම සිද්ධිය සම්බන්ධයෙන් අවශ්‍ය ක්‍රියාමාර්ග ගන්නා ලෙස පොලිස්පතිවරයා වෙත ළමා ආරක්ෂණ අධිකාරිය ද ලිඛිතව දැනුම් දි තිබෙනවා.\nඑමෙන්ම, මානව හිමිකම් කොමිසමට ද එහිදී මානව හිමිකම් කඩවිමක් සිදු ඇත්දැයි සොයා බලන ලෙසට දැනුම් දි ඇති බවයි ජාතික ළමා රක්ෂණ අධිකාරියේ සභාපති ආචාර්ය උදය කුමාර අමරසිංහ කියාසිටියේ.\nමේ අතර, එක්සත් ජාතික පක්ෂය අද රඹුක්කන නගර මධ්‍යයේ සත්‍යග්‍රහයක නිරත වුණේ රඹුක්කයට සිද්ධියට සාධාරණට ඉටු කරන ලෙසට බල කරමින්.",
       "URL": "https://www.hirunews.lk/303027/කෑගල්ල-මහේස්ත්‍රාත්ගේ-ඊයේ-නියෝගයට-පොලිස්පතිගෙන්-අද-ප්‍රතිචාර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1204"
}