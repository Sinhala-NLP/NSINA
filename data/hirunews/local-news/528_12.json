{
       "Source": "hirunews",
       "Timestamp": "Saturday, 18 February 2023 - 12:43",
       "Headline": "ජාතික වැවිලි කළමනාකරණ ආයතනයෙන් තාක්ෂණ ගෞරව උපාධි පාඨමාලාවක්",
       "News Content": "ජාතික වැවිලි කළමණාකරණ ආයතනය විසින් වැවිලි බෝග තාක්ෂණ සහ කළමනාකරණය පිළිබද තාක්ෂණ ගෞරව උපාධි පාඨමාලාවක් ආරම්භ කිරීමට කටයුතු කර තිබෙනවා.\nමෙම උපාධිය ශ්‍රී ලංකා වෘත්තිය තාක්ෂණ විශ්වවිද්‍යාලය හා සම්බන්ධ වී පිරිනැමෙන අතර, උසස් පෙළ සිසුන්ට මෙන්ම වෙනත් ඩිප්ලෝමාධාරීන් ඇතුලු කණ්ඩායම් සඳහා විශේෂයෙන් සංවර්ධනය කර ඇති බව සඳහන්.\nඑමෙන්ම සම්මන්ත්‍රණ, වැඩමුළු, විභාග මෙන්ම රාජ්‍ය හා පුද්ගලික අංශයේ ආයතන සදහා පර්යේෂණ හා උපදේශ සේවා සැපයීම් මෙන්ම විදේශ සිසුන් සදහා පුහුණු වැඩමුළු ද පවත්වන බවයි ජාතික වැවිලි කළමනාකරණ ආයතනය සදහන් කළේ.\n2008 අංක 31 දරණ පනත යටතේ විධිමත් ලෙස සංස්ථාපිත විශ්වවිද්‍යාලයක් වන අතුරුගිරිය ජාතික වැවිලි කළමනාකරණ ආයතනයේ අයදුම්කරුවන්ට ලියාපදිංචි විය හැකියි.\n1979 අංක 45 දරණ පනත මගින් ජාතික වැවිලි කළමණාකරණ ආයතනය ස්ථාපිත කර ඇති අතර වැවිලි ක්‍ෂේත්‍රයේ නියුතු වූවන්ට අධ්‍යාපන, පුහුණුව හා උපදේශන ලබාදීම මෙම ආයතනය මගින් සිදු කරනු ලබනවා.\nශ්‍රී ලංකාවේ වැවිලි කර්මාන්තය ජාතික දළ දේශීය ආදායමට විශාල දායකත්වයක් දරණ ක්ෂේත්‍රයක් වන අතර මිලියනයකට වැඩි පිරිසක් මෙම ක්ෂේත්‍රයේ රැකියාවල නිරත වනවා.",
       "URL": "https://www.hirunews.lk/327691/ජාතික-වැවිලි-කළමනාකරණ-ආයතනයෙන්-තාක්ෂණ-ගෞරව-උපාධි-පාඨමාලාවක්",
       "Category": "Local News",
       "Parent URL": "https://www.hirunews.lk/local-news.php?pageID=528"
}