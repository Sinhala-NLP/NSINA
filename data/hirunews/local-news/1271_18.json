{
       "Source": "hirunews",
       "Timestamp": "Friday, 25 March 2022 - 18:24",
       "Headline": "ප්‍රංශ සෙනෙට් සභිකයින් හමු වූ ඇමති ජී.එල් (ඡායාරූප)",
       "News Content": "විදේශ අමාත්‍ය මහාචාර්ය ජී.එල්. පීරිස් ප්‍රංශ ජනරජයේ සෙනෙට් මණ්ඩලයේ සභිකයින් පිරිසක් හමු වී සාකච්ඡාවක නිරත වී තිබෙනවා.\nඒ ඊයේ (24) පස්වරුවේ කොළඹ දී යි.\nමෙම හමුවේ දී මෙරට ආණ්ඩුක්‍රම ව්‍යවස්ථාවේ ප්‍රතිසංස්කරණ ඇතුළු විවිධ කරුණු සම්බන්ධයෙන් සාකච්ඡා කෙරුණා.\nප්‍රංශ සමාගම් ශ්‍රී ලංකාවේ ආයෝජනය කිරීම, එකතු කළ අගය සඳහා ප්‍රංශයේ වෙළෙඳපොළ පුළුල් කිරීම, ශ්‍රී ලංකාවේ අපනයන (තේ, ධීවර නිෂ්පාදන, ඇඟලුම් සහ මැණික් හා ස්වර්ණාභරණ), සංචාරක ව්‍යාපාරය, සෞඛ්‍ය සහ පාරිසරික සංචාරක ව්‍යාපාරය සහ සහයෝගීතාවය අවධාරණය කරමින් ද, අධ්‍යාපන ප්‍රතිසංස්කරණ ගැන ද මෙම හමුවේ දී අවධානයට ලක් කෙරුණු බවයි විදේශ අමාත්‍යාංශය නිකුත් කළ නිවේදනයේ දැක්වෙන්නේ.\nප්‍රංශ සෙනෙට් සභිකයින් ප්‍රකාශ කළේ, ද්විපාර්ශ්වික සබඳතා ශක්තිමත් කිරීමට තම රජය ශ්‍රී ලංකාවට අඛණ්ඩ සහාය පළ කරන බවයි.",
       "URL": "https://www.hirunews.lk/300382/ප්‍රංශ-සෙනෙට්-සභිකයින්-හමු-වූ-ඇමති-ජී-එල්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1271"
}