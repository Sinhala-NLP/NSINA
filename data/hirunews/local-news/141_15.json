{
       "Source": "hirunews",
       "Timestamp": "Saturday, 29 July 2023 - 14:48",
       "Headline": "මහරගම අපේක්ෂා රෝහලේ දරුවන්ට '1983 උපන් අපි' කණ්ඩායමෙන් පරිත්‍යාගශීලී වැඩසටහන් රැසක්",
       "News Content": "මහරගම අපේක්ෂා රෝහලේ නේවාසික දරුවන් සඳහා මුහුණු පොතේ (Facebook) '1983 උපන් අපි' නම් කණ්ඩායම විසින් එම රෝහලේ දෙවන වරටත් සංවිධානය කරනු ලැබූ විශේෂ වැඩසටහනක් අද (29) දවස පුරා එම රෝහල් පරිශ්‍රයේ පැවැත්වෙනවා.\nනේවාසිකව ප්‍රතිකාර ලබන දරුවන් 130 දෙනෙකු සඳහා එක් අයෙකුට මුදලින් රුපියල් 20,000 බැගින් සහ එම සීසීසී නිවහනේ සිටින දරුවන් 35 දෙනෙකුට රුපියල් 15,000 බැගින් වූ මූල්‍ය පරිත්‍යාග ඇතුලු සියලුම දරුවන් සඳහා සෙල්ලම් බඩු කට්ටලයක්ද ලබා දීමට කටයුතු කර තිබෙනවා.\nමෙහිදී සියලුම පරිත්‍යාග සඳහා එම සමූහය විසින් රුපියල් ලක්ෂ 35කට ආසන්න මුදලක් වැය කොට තිබෙන අතර, මෙම වැඩසටහන සඳහා ජනප්‍රිය ගායික ගායිකාවන් සහ නලු නිලියන් මෙන්ම නිවේදක නිවේදිකාවන් ඇතුලු කිහිපදෙනෙක් සම්බන්ධවීමෙන් කුඩා දරුවන් සතුටු කිරීමේ විශේෂ ප්‍රසංගයක්ද පවත්වා තිබෙනවා.\nඑමෙන්ම මෙම වැඩසටහනට සමගාමීව ලේ දන්දීමේ වැඩසටහනක්ද රෝහල් පරිශ්‍රය තුල සිදුකිරීමට '1983 උපන් අපි' කණ්ඩායම කටයුතු කර තිබෙනවා.",
       "URL": "https://www.hirunews.lk/342950/මහරගම-අපේක්ෂා-රෝහලේ-දරුවන්ට-1983-උපන්-අපි-කණ්ඩායමෙන්-පරිත්‍යාගශීලී-වැඩසටහන්-රැසක්",
       "Category": "Local News",
       "Parent URL": "https://www.hirunews.lk/local-news.php?pageID=141"
}