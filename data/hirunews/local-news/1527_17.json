{
       "Source": "hirunews",
       "Timestamp": "Tuesday, 30 November 2021 - 12:46",
       "Headline": "එළඹෙන උත්සව සමයේ රට වසා දැමීමේ තීරණයක් නැහැ",
       "News Content": "එළඹෙන උත්සව සමයේ රට වසා දැමීමේ තීරණයක් මෙතෙක් ගෙන නොමැති බව සම කැබිනට් ප්‍රකාශක අමාත්‍ය රමේෂ් පතිරණ ප්‍රකාශ කළා.\nඔහු මේ බව කියා සිටියේ, රජයේ ප්‍රවෘත්ති දෙපාර්තමේන්තුවේ අද පැවති කැබිනට් තීරණ දැනුම් දීමේ මාධ්‍ය හමුවට එක්වෙමින්.\nමේ අතර, නව ඔමික්‍රොන් කොරෝනා ප්‍රභේදය මෙරටට සම්ප්‍රේෂණය වීමේ හැකියාව ඉතා අවම මට්ටමක පවතින බව සෞඛ්‍ය අංශ අද යලි ප්‍රකාශ කළා.\nකෙසේ වෙතත්, එම ප්‍රභේදය ආසාදිත වූවන් නොදැනුවත්ව හෝ මෙරටට ඇතුළු විය හැකි බවයි කොළඹ අද පැවති මාධ්‍ය හමුවකදී නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් කියා සිටියේ.\nඑසේම, නව ප්‍රභේදයේ ආසාදිතයින් හදුනාගත හැක්කේ, නියැදි පරීක්ෂණ හරහා පමණක් බවද ඔහු කියා සිටියා.\nනව ඔමික්‍රොන් ප්‍රභේදය ව්‍යාප්තිය හේතුවෙන් රට වසා දැමීමේ අවශ්‍යතාවක් නොමැති බව ඇමරිකානු ජනාධිපති ජෝ බයිඩ්න් ප්‍රකාශ කළා.\nකෙසේ වෙතත් මුව ආවරණය පැලඳීම සහ එන්නත්කරණය සිදු කිරීම අත්‍යාවශ්‍ය බවයි ඔහු පෙන්වා දුන්නේ.\nනව ප්‍රභේදය සඳහා අවශ්‍ය වුවහොත් නව එන්නතක් නිෂ්පාදනය කිරීමට වුව ද සූදානම් බවයි ඇමරිකානු ජනාධිපති ජෝ බයිඩ්න් පෙන්වා දුන්නේ.",
       "URL": "https://www.hirunews.lk/289611/එළඹෙන-උත්සව-සමයේ-රට-වසා-දැමීමේ-තීරණයක්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=1527"
}