{
       "Source": "hirunews",
       "Timestamp": "Sunday, 15 January 2017 - 12:17",
       "Headline": "18 සපිරුණු විගස ඡන්ද අයිතිය දෙන්න වසරකට තුන්වරක් ඡන්ද හිමි නාම ලේඛන",
       "News Content": "වසරකට තුන්වරක් තරුණ තරුණියන්ගේ නම් ඡන්ද හිමි නාම ලේඛනයට ඇතුළත් කර පරිපූරක ඡන්ද හිමි නාමලේඛනයක් සකසන බව මැතිවරණ කොමිෂන් සභාවේ සභාපති මහින්ද දේශප්‍රිය ප්‍රකාශ කරනවා.\nවසර 18 සම්පූර්ණ වුණු තරුණ තරුණියන්ට ඡන්ද අයිතිය ලබාදීම එහි අරමුණ වන බවයි ඔහු කියා සිටියේ.\nවවුනියාවේ තරුණ සංවිධානයක් මානව හිමිකම් කොමිෂන් සභාවට කළ පැමිණිල්ලක් සහ ජාතික තරුණ සේවා සභාවෙන් ලැබුණු පෙත්සමක් සම්බන්ධයෙන් විමසීමේදී ඔහු මෙම අදහස් පළ කළා.\nසෑම වසරකම ජූලි 1 වනදා වයස අවුරුදු 18 සම්පූර්ණ වූ තරුණ තරුණියන්ගේ නම් ඡන්ද හිමි නාමලේඛනයට ඇතුළත් කෙරෙනවා.\nඊට අමතරව ජනවාරි 31 වනදාට සහ සැප්තැම්බර් 30 වනදාට වයස අවුරුදු 18 සම්පූර්ණ කරන තරුණ තරුණියන් වෙනුවෙන් පරිපූරක ඡන්ද හිමි නාමලේඛනය සකස් කෙරෙනු ඇති.\nපවත්නා ක්‍රමය අනුව මැතිවරණය පැවැත්වෙන විට ඇතැම් අවස්ථාවලදී වයස අවුරුදු 19 සම්පූර්ණ වූ අයටද ඡන්දය ප්‍රකාශ කිරීමටද හැකිවන්නේ නැහැ.\nමේ සඳහා පිළිගත් දේශපාලන පක්ෂවල එකඟත්වයද ලැබී ඇති බව සඳහන් කළ මැතිවරණ කොමිසමේ සභාපතිවරයා ඊට අදාළ පනත් සැකසීම සඳහා අදාළ යෝජනාව පාර්ලිමේන්තුවට ඉදිරිපත් කර ඇති බවත් කියා සිටියා.",
       "URL": "https://www.hirunews.lk/152090/18-සපිරුණු-විගස-ඡන්ද-අයිතිය-දෙන්න-වසරකට-තුන්වරක්-හිමි-නාම-ලේඛන",
       "Category": "Local News",
       "Parent URL": "https://www.hirunews.lk/local-news.php?pageID=4708"
}