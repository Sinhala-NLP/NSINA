{
       "Source": "hirunews",
       "Timestamp": "Tuesday, 26 October 2021 - 20:08",
       "Headline": "සැලකිය යුතු ලෙස ගුරුවරුන් මෙන්ම සිසුන් ද පාසල් වෙත පැමිණෙයි",
       "News Content": "දිවයිනේ සියලු පාසල්වල ප්‍රාථමික අංශ අද දෙවන දිනටත් විවෘත කෙරුණු අතර, සැලකිය යුතු ලෙස ගුරුවරුන් මෙන්ම සිසුන් ද පාසල් වෙත පැමිණ තිබූ බව අප වාර්තාකරුවන් ප්‍රකාශ කළා.\nඑසේම සෙනසුරාදා දිනයන්හිදී පාසල් පැවැත්වීම, අමතර පැය ගණනක් එක් කරමින් විෂය කරුණු ආවරණය කිරීම වැනි විකල්ප ක්‍රමවේද පිළිබඳව ද අවධානය යොමුව ඇති බවයි අධ්‍යාපන අමාත්‍යාංශ ලේකම් මහාචාර්ය කපිල පෙරේරා සඳහන් කළේ.\nඑසේම සෑම සිසුවෙකුම ලබන වසරේ තමාට හිමි ඊළඟ ශ්‍රේණියට උසස් කෙරෙන අතර අතපසු වූ විෂය කරුණු අදාළ ක්‍රමවේද ඔස්සේ ආවරණය කෙරෙනු ඇති.\nමේ අතර, කොවිඩ් මර්දන එන්නත් දෙකම ලබාගෙන සති දෙකක් ගත වී ඇති සිසුන්ගේ සහභාගීත්වයෙන් විශ්වවිද්‍යාල ආරම්භ කිරීමට උපකුලපතිවරුන්ට අද සිට බලය පවරා ඇති බව විශ්වවිද්‍යාල ප්‍රතිපාදන කොමිෂන් සභාව ප්‍රකාශ කළා.\nඑසේම කොරෝනා තත්වය නිසා සුරාබදු දෙපාර්තමේන්තුවට රුපියල් බිලියන 27 ක ආදායමක් අහිමිවී ඇති බව රජයේ ගිණුම් කාරක සභාවේදී අනාවරණ වුණා.\nඅද දිනයේ මේ දක්වා කොරෝනා ආසාදිතයන් 400 ක් වාර්තාවී ඇති අතර, සුවය ලැබූ සංඛ්‍යාව 300 ක්.",
       "URL": "https://www.hirunews.lk/286131/සැලකිය-යුතු-ලෙස-ගුරුවරුන්-මෙන්ම-සිසුන්-ද-පාසල්-වෙත-පැමිණෙයි",
       "Category": "Local News",
       "Parent URL": "https://www.hirunews.lk/local-news.php?pageID=1603"
}