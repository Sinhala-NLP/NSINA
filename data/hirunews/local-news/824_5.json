{
       "Source": "hirunews",
       "Timestamp": "Wednesday, 05 October 2022 - 11:22",
       "Headline": "කෝපා කමිටුවේ සභාපති ලෙස මන්ත්‍රී කබීර් හෂීම් මහතා නිතරඟයෙන් පත් වෙයි (වීඩියෝ)",
       "News Content": "රජයේ ගිණුම් පිළිබඳ කාරක සභාවේ (COPA) නව සභාපතිවරයා ලෙස පාර්ලිමේන්තු මන්ත්‍රී කබීර් හෂීම් නිතරඟයෙන් අද (05) තේරීපත් වුණා.\nපාර්ලිමේන්තු මන්ත්‍රී එස්. බී. දිසානායක විසින් ඔහුගේ නම කාරක සභාවේ සභාපතිවරයා ලෙස යෝජනා කරන ලද අතර එය ස්ථිර කළේ පාර්ලිමේන්තු මන්ත්‍රී නිරෝශන් පෙරේරා විසින්.\nමෙහිදී පාර්ලිමේන්තු මන්ත්‍රී කබීර් හෂීම් මහතා සඳහන් කළේ මෙම කාරක සභාවේ හිටපු සභාපතිවරුන්ගේ සහ සාමාජික මන්ත්‍රීවරුන්ගේ සහය ලබාගෙන කාරක සභාවේ කටයුතු වඩාත් කාර්යක්ෂමව ඉටුකිරීමට බලාපොරොත්තු වන බවයි.\nමෙම කාරක සභාව සඳහා රාජ්‍ය අමාත්‍යවරුන් වන ලසන්ත අලගියවන්න, මොහාන් ප්‍රියදර්ශන ද සිල්වා, (ආචාර්ය) සුරේන් රාගවන්, විමලවීර දිසානායක, ඩයනා ගමගේ, කාදර් මස්ථාන් පාර්ලිමේන්තු මන්ත්‍රීවරුන් වන එස්. බී. දිසානායක, (ආචාර්ය) සරත් වීරසේකර, නිරෝෂන් පෙරේරා, වෛද්‍ය සුදර්ශනී ප්‍රනාන්දුපුල්ලේ, අශෝක අබේසිංහ, බුද්ධික පතිරණ, ජයන්ත සමරවීර, හේෂා විතානගේ, ඉසුරු දොඩන්ගොඩ, ප්‍රදීප් උඳුගොඩ, වසන්ත යාපාබණ්ඩාර, ශානක්කියන් රාසමානික්කම්, සහන් ප්‍රදීප්, ඩී. වීරසිංහ, වීරසුමන වීරසිංහ, මහාචාර්ය චරිත හේරත් සහ ආචාර්ය හරිනි අමරසූරිය සහභාගී වුණා.\nකෙසේ වෙතත් මෙම කමිටුවල සභාපතිවරුන් තෝරා ගැනීම සම්බන්ධයෙන් විපක්ෂයේ ප්‍රධාන සංවිධායක පාර්ලිමේන්තු මන්ත්‍රී ලක්ෂ්මන් කිරිඇල්ල අද පාර්ලිමේන්තුවේදී ප්‍රශ්න කළා.\nකෙසේ වෙතත් ඉන් අනතුරුව ආණ්ඩු පක්ෂයේ ප්‍රධාන සංවිධායක අමාත්‍ය ප්‍රසන්න රණතුංග සභාවට දැනුම් දුන්නේ රජයේ ගිණුම් කාරක සභාව හෙවත් කෝපා කමිටුවේ සභාපති ධූරය සමගි ජනබලවේගයේ පාර්ලිමේන්තු මන්ත්‍රී කබීර් හෂීම්ට ලබා දීමට රජය තීරණය කර ඇති බවයි.",
       "URL": "https://www.hirunews.lk/317071/කෝපා-කමිටුවේ-සභාපති-ලෙස-මන්ත්‍රී-කබීර්-හෂීම්-මහතා-නිතරඟයෙන්-පත්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=824"
}