{
       "Source": "hirunews",
       "Timestamp": "Thursday, 24 February 2022 - 13:22",
       "Headline": "ඩීසල් බෙදා හැරීම ඇරඹේ (වීඩියෝ)",
       "News Content": "මෙරටට ආනයනය කළ ඩීසල් මෙට්‍රික් ටොන් 41,000ක් දිවයින පුරා බෙදා හැරීමේ කටයුතු ඊයේ (23) පස්වරුවේ සිට ආරම්භ කළ බව ඛනිජ තෙල් තොග ගබඩා පර්යන්තයේ සභාපති නාලක පෙරේරා ප්‍රකාශ කළා.\nඔහු කියා සිටියේ පසුගියදා මෙරටට රැගෙන එන ලැබූ ඔක්ටේන් 92 සහ 95 වර්ගයේ පෙට්‍රල් තොග ද මේ වනවිට බෙදා හැරීමේ කටයුතු සිදු කෙරෙන බවයි.\nමෙරට දෛනික ඩීසල් අවශ්‍යතාව මෙට්‍රික් ටොන් 5000ක් වන අතර පෙට්‍රල් අවශ්‍යතාව ද මෙට්‍රික් ටොන් 4000ක්.\nමේ අතර අද දිනයේත් දිවයින පුරා ඉන්ධනහල්වල ඉන්ධන ලබා ගැනීම සඳහා දිගු පෝලිම් දක්නට ලැබුණා.\nඑමෙන්ම, ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න කියා සිටියේ ඩීසල් නොමැතිවීම හේතුවෙන් ඊයේ දිනයේ දී බස් ධාවනය වූයේ සියයට 20ක් පමණක් බවයි.\nඅදත් පැය 5 කට ආසන්න කාලයක් දිවයින පුරා කලාප වශයෙන් විදුලිය කප්පාදුව ආරම්භ කෙරුණා.\nමහජන උපයෝගිතා කොමිසම දැනුම් දුන්නේ පෙරවරු 8.30 සිට රාත්‍රී 10.30 දක්වා දෙවරක් විදුලිය කප්පාදුව සිදුකරන බවයි.\nකලාප 03කට පැය 4 යි මිනිත්තු 40 ක කාලයක් සහ සෙසු කලාප සඳහා පැය 4 යි මිනිත්තු 30 ක කාලයක් වශයෙන් විදුලිය සැපයුම අත්හිටුවනු ඇති.",
       "URL": "https://www.hirunews.lk/297907/ඩීසල්-බෙදා-හැරීම-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1336"
}