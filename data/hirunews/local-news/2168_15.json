{
       "Source": "hirunews",
       "Timestamp": "Thursday, 04 February 2021 - 20:31",
       "Headline": "කොරෝනා වැළදී මිය ගිය පළමු වෛද්‍යවරයාගේ පියා, හිරුට කතා කරයි (වීඩියෝ)",
       "News Content": "පෙනහළු අක්‍රියවීමෙන් අසාධ්‍ය තත්වයට පත්වන රෝගීන්ගේ ජීවිත බේරාගැනීම සඳහා අවශ්‍ය ඉක්මෝ යන්ත්‍ර මිලදී ගැනීම සඳහා මැදිහත් වන ලෙස කොරෝනා වැළඳී මියගිය පළමු වෛද්‍යවරයා වන ගයාන් දන්තනාරායනගේ පියා වන වෛද්‍ය  ඩී.වයි සරණතිලක ඉල්ලීමක් කරනවා.\nඑවැනි යන්ත්‍ර මිලදී ගැනීම සඳහා තමන් ඉදිරියේදී තම පුත්‍රයාගේ නමින් පදනමක් ආරම්භ කිරීමට කටයුතු කරන බවයි හිරු ප්‍රවෘත්ති අංශය සමඟ වීඩියෝ තාක්ෂණය සාකච්ඡාවකට එක්වෙමින් සදහන් කළේ.\nමියගිය 32 හැවිරිදි වෛද්‍ය ගයාන් දන්තනාරායනට කොරෝනා වෛරසය ආසාදනය වී තිබුණේ මීට මසකට පමණ පෙරයි.\nරාගම ශික්ෂණ රෝහලේ ශල්‍ය වෛද්‍ය අංශයේ අවසන් වරට සේවයේ නියුතුව සිටි වෛද්‍ය ගයාන් දන්තනාරායන කොරෝනා ආසාදිත බවට තහවුරු වීමෙන් පසු අයි.ඩී.එච්. රෝහලට ඇතුළත් කෙරුණේ ඔහුගේ අසාධ්‍ය තත්වය සැළකිල්ලට ගනිමින්.\nපෙනහළු අක්‍රියවීමෙන් අසාධ්‍ය තත්වයට පත්වන රෝගීන්ට අවශ්‍ය ඉක්මෝ යන්ත්‍රයක් අයි.ඩී.එච්. රෝහලේ නොමැතිවීම හේතුවෙන් එම යන්ත්‍රයක් පැවති කරාපිටිය ශික්ෂණ රෝහල වෙත ඔහු මාරු කර තිබුණා.\nකෙසේ වෙතත් දින කිහිපයක් අසාධ්‍ය තත්වයේ පසුවු වෛද්‍ය  ගයාන්, පෙරේදා ජීවිතක්ෂයට පත්වුණා.\nගයාන්ගේ මව, පියා සහ බිරිඳ මෙන්ම බිරිඳගේ පවුලේ සාමාජිකයන්ටද වෛරසය ආසාදනය වී තිබූ අතර, ඔවුන් මේ වනවිට සුවය ලබා තිබෙනවා.",
       "URL": "https://www.hirunews.lk/261673/කොරෝනා-වැළදී-මිය-ගිය-පළමු-වෛද්‍යවරයාගේ-පියා-හිරුට-කතා-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2168"
}