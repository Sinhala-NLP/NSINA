{
       "Source": "hirunews",
       "Timestamp": "Sunday, 31 July 2022 - 22:22",
       "Headline": "පාකිස්ථාන මහ කොමසාරිස් සහ රුසියානු තානාපති විදේශ ඇමති හමුවෙයි",
       "News Content": "ශ්‍රී ලංකාවේ පකිස්ථාන මහ කොමසාරිස් සහ රුසියානු තානාපති විදේශ අමාත්‍ය අලි සබ්‍රි හමුවී තිබෙනවා.\nපාකිස්තාන මහ කොමසාරිස් මේජර් ජනරාල් (විශ්‍රාමික) උමර් ෆරූක් බුර්කි විදේශ අමාත්‍යවරයා සමග පැවති සාකච්ඡාවේදී ශ්‍රී ලංකාව සහ පාකිස්තානය අතර වර්ධනය වෙමින් පවතින ද්විපාර්ශ්වික සබඳතා පිළිබඳව සාකච්ඡා කරනු ලැබුවා.\nමෙහිදී විදේශ කටයුතු අමාත්‍යවරයා, බහුවිධ ක්ෂේත්‍ර අරභයා මේ වන විට දෙරට අතර පවතින සහයෝගීතාව සම්බන්ධයෙන් සිය තෘප්තිය පළ කළ බවයි විදේශ අමාත්‍යංශය කියාසිටියේ.\nදෙරටේ ද්විමාර්ගික සබඳතා ශක්තිමත් කිරීමේ ක්‍රමවේදයක් ලෙස පුද්ගලාන්තර සබඳතා ශක්තිමත් කළ යුතු බව ඔවුහු මෙහිදී අවධාරණය කර තිබෙනවා.\nබොහෝ කලාපීය සහ ජාත්‍යන්තර වේදිකාවල පවතින අසීරුතා මධ්‍යයේ පාකිස්තාන රජය විසින් පිරිනමන ලද විශ්වාසවන්ත සහ ස්ථාවර සහයෝගය ද අමාත්‍යවරයාගේ පැසසුමට ලක්වුණා.\nමේ අතර ශ්‍රී ලංකාවේ රුසියානු තානාපති යූරි මැටේරි විදේශ කටයුතු අමාත්‍යාංශයේ දී, අමාත්‍ය අලි සබ්‍රි හමුවුණා.\nඅමාත්‍යවරයාගේ නව පත්වීම පිළිබඳව සුබපැතුම් පළ කළ තානාපතිවරයා, රුසියානු විදේශ කටයුතු අමාත්‍යවරයා විසින් අභිනව විදේශ කටයුතු අමාත්‍යවරයා වෙත නිකුත් කරන ලද සුබපැතුම් පණිවිඩයක් ද භාර දී තිබෙනවා.\nසිය අදහස් පළ කළ රුසියානු තානාපතිවරයා, ශ්‍රී ලංකාව සහ රුසියාව අතර සම්ප්‍රදායික වශයෙන් පවතින ශක්තිමත් හවුල්කාරිත්වය හා සබැඳි වැදගත් කරුණු පිළිබඳව විදේශ කටයුතු අමාත්‍යවරයා දැනුම්වත් කරනු ලැබුවා.\nද්විපාර්ශ්වික සහ බහුපාර්ශ්වික සංසදවලදී රුසියාව ශ්‍රී ලංකාව වෙත දක්වන සහයෝගය පිළිබඳව විදේශ කටයුතු අමාත්‍යවරයා සිය ගැඹුරු කෘතඥතාව පළ කළා.\nව්‍යාපාරික සබඳතා, සංචාරක ව්‍යාපාරය සහ සම්බන්ධතාව වැඩි දියුණු කිරීම කෙරෙහි විශේෂ අවධානයක් යොමු කරන අතරතුර, සහයෝගීතාව තවදුරටත් තහවුරු කරගැනීම කෙරෙහි පවත්නා විශ්වාසය ද ඔහු මෙහිදී පළ කළා.",
       "URL": "https://www.hirunews.lk/311527/පාකිස්ථාන-මහ-කොමසාරිස්-සහ-රුසියානු-තානාපති-විදේශ-ඇමති-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=976"
}