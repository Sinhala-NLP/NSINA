{
       "Source": "hirunews",
       "Timestamp": "Thursday, 20 July 2017 - 14:03",
       "Headline": "තද සුළං ගැන කාලගුණයෙන් විශේෂ නිවේදනයක්",
       "News Content": "ඉදිරි පැය 12 තුළ, පුත්තලම සිට කන්කසන්තුරය හරහා මුලතිව් දක්වා සහ  හම්බන්තොටසිට පොතුවිල් හරහා කල්මුනේ දක්වා වන ගැඹුරු සහ නොගැඹුරු මුහුදු ප්‍රදේශවල සුළගේ වේගය විටක පැයට කිලෝමීටර් 70  දක්වා වැඩි විය හැකි අතර එම මුහුදු ප්‍රදේශ විටින් විට ඉතා රළු විය හැකි බව කාලගුණ විද්‍යා දෙපාර්තමේන්තුව පවසනවා.\nදිවයින වටා මුහුදේ තද සුළං පිලිබඳ විශේෂ නිවේදනයක් නිකුත් කරමින් අද (20) පස්වරු 1.00ට ඔවුන් මේ බව කියා සිටියා.\nමේ නිසා මේ සම්බන්ධයෙන් විමසිලිමත් වන මෙන් ධිවර සහ නාවික ප්‍රජාවගෙන් එම දෙපාර්තමේන්තුව ඉල්ලා සිටිනවා.\nමේ අතර පුත්තලම සිට කොළඹ සහ ගාල්ල හරහා හම්බන්තොට දක්වා වෙරළට ඔබ්බෙන් වන මුහුදු ප්‍රදේශවල සිහින් වැසි ඇති වන බවත් ඔවුන් කියා සිටිනවා.\nබස්නාහිර, මධ්‍යම, දකුණු,  සබරගමුව සහ වයඹ පළාත්වල සිහින් වැසි වාර කිහිපයක් ඇති වන බවයි ඔවුන් පවසන්නේ.\nමධ්‍යම කඳුකරයේ බටහිර බෑවුම් ප්‍රදේශවලත්, අම්පාර, මොණරාගල සහ හම්බන්තොට දිස්ත්‍රික්කවලත් විටින් විට හමන පැයට කිලෝමීටර් 50 දක්වා තරමක් තද සුළං ඇති විය හැකි බවද දහවල් 12.00ට නිකුත් කළ නිවේදනයේ සඳහන්.",
       "URL": "https://www.hirunews.lk/166343/තද-සුළං-ගැන-කාලගුණයෙන්-විශේෂ-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=4412"
}