{
       "Source": "hirunews",
       "Timestamp": "Thursday, 02 March 2017 - 7:04",
       "Headline": "ගල්කිස්ස අධිකරණයෙන් හමුවූ ගිනි අවි පාතාල කල්ලි නායකයෙකු ඝාතනයට ගෙන ආවාදැයි සැක",
       "News Content": "ගල්කිස්ස අධිකරණයෙන් හමුවූ ගිනි අවි පාතාල කල්ලි නායකයෙකු වන දේමුණි හැරල්ඞ් රෝහණ හෙවත් ගොනාකෝවිලේ රොහා නැමැත්තා ඝාතනයට ගෙනා ආවේද යන්න පිළිබඳව සැක මතුවී ඇති බව පොලීසිය පවසනවා.\nඒ අනුව විශේෂ පොලිස් කණ්ඩායමක් පරීක්ෂණ ආරම්භ කර ඇති බවයි ජ්‍යෙෂ්ඨ පොලිස් නිලධාරියෙකු හිරු ප්‍රවෘත්ති අංශය කළ විමසීමකදී සඳහන් කළේ.\nඊයේ පෙරවරු 10.30 ට පමණ ගල්කිස්ස අධිකරණ පරිශ්‍රයේ මහජනයා වෙනුවෙන් වෙන් කර තිබූ කොටසේ බංකුවක් අසළ බිම වැටී තිබූ පාර්සලයක් සොයාගනු ලැබුවා.\nපසුව එම පාර්සලය පරීක්ෂා කිරීමේදී චීනයේ නිෂ්පාදිත මිලිමීටර 3.8 වර්ගයේ පිස්තෝලයක්, රිවෝල්වරයක් සහ ජීව උණ්ඩ 10 ක් සොයාගත් බවයි පොලීසිය සඳහන් කළේ.\nගිනි අවි සොයාගැනීමෙන් අනතුරුව අධිකරණයේ නඩු විභාග කටයුතු අත්හිටුවා අධිකරණ පරිශ්‍රය තුළ සිටි පුද්ගලයන් දැඩි පරීක්ෂා කිරීමකට ලක් කළ අතර සැකකරුවන් කිසිවෙකුත් අත්අඩංගුවට ගැනීමට හැකිවූයේ නැහැ.\nනිල සුනඛයන් යොදවා පරීක්ෂා කිරීම් සිදුකළද කිසිවෙකුත් අත්අඩංගුවට ගැනීමට නොහැකිවූයේ සැකකරු ඒ වනවිට අධිකරණ භූමියෙන් පළාගොස් තිබූ නිසා බවයි පොලීසිය පවසන්නේ.\nඅධිකරණ භූමියේ සිටි පුද්ගලයින්ගෙන් ප්‍රශ්න කිරීමේදී එක් අයෙකු අනාවරණ කර ඇත්තේ බංකුවක වාඩිවී සිටි පුද්ගලයෙකුගේ අතේ තිබූ පාර්සලයක් බිම වැටෙනු තමා දුටු බවයි.\nඉන් අනතුරුව අදාළ පුද්ගලයා අධිකරණ භූමියේ දක්නට නොසිටි බවද ඔහු පවසා තිබෙනවා.\nඑම පුද්ගලයා විසින් අනාවරණ කළ තොරතුරුවලට අනුව පලාගිය බවට සැක කරන පුද්ගලයාට සමාන රූපයක් පොලීසිය විසින් සිතුවම් කර ඇති බව වාර්තාවනවා.\nමේ අතර ප්‍රබල පාතාල නායකයෙකු ලෙස සැළකෙන ගොනා කෝවිලේ රොහා නැමැත්තා ඊයේ ගල්කිස්ස මහේස්ත්‍රාත් අධිකරණය වෙත ඉදිරිපත් කිරීමට නියමිතව තිබූ අතර, එම නිසා විශේෂ ආරක්ෂාවක්ද යොදවා තිබුණා.\nඔහු අධිකරණ භූමියට රැගෙන ඒමට විනාඩි කිහිපයකට පෙරදී මෙම ගිනි අවි හමුවී තිබුණේ.\nපොලීසිය පවසන්නේ මූලික පරික්ෂණවලදී ගොනා කෝවිලේ රොහා නැමති මෙම පාතාල කල්ලි නායකයා ඉලක්ක කරගනිමින් ප්‍රහාරයක් සිදුකිරීම සඳහා ගිනි අවි රැගෙන පැමිනියේද යන්න පිළිබඳව අනුමාන කළ හැකි සාධක පවතින බවයි.\nදේමුණි හැරල්ඩ් රෝහණ හෙවත් ගොනාකෝවිලේ රොහා නැමැත්තා රක්ෂිත බන්ධනාගාර ගතව සිටින්නේ  කුරුණෑගල - මාස්පොත හෝටලයකදී පොලිස් නිලධාරියෙකු සහ ගල්කිස්ස මහ නගර සභාවේ නාගරික මන්ත්‍රීවරයෙකු ඝාතනය කිරීමේ සිද්ධීන්  ඇතුලූ තවත් අපරාධ ක්‍රියා රැසක් සම්බන්ධයෙන්.",
       "URL": "https://www.hirunews.lk/155813/ගල්කිස්ස-අධිකරණයෙන්-හමුවූ-ගිනි-අවි-පාතාල-කල්ලි-නායකයෙකු-ඝාතනයට-ගෙන-ආවාදැයි-සැක",
       "Category": "Local News",
       "Parent URL": "https://www.hirunews.lk/local-news.php?pageID=4636"
}