{
       "Source": "hirunews",
       "Timestamp": "Tuesday, 27 April 2021 - 7:35",
       "Headline": "මෙරට වැඩිම දෛනික ආසාදිතයන් ඊයේ දිනයේ",
       "News Content": "කොරෝනා වෛරසය ව්‍යාප්ත වීමත් සමඟ මෙරටින් වාර්තා වූ වැඩිම දෛනික කොරෝනා රෝගීන් සංඛ්‍යාව ඊයේ හඳුනා ගැනුණා.\nඑය රෝගීන් 997ක් බවයි වසංගත රෝග විද්‍යා අංශය සඳහන් කළේ. එම රෝගීන් අතරින් 45 දෙනෙකු විදේශයන් හි සිට පැමිණි පිරිස් වන අතර, තවත් 8 දෙනෙකු බන්ධනාගාර ආශ්‍රිතව වාර්තා වූ රෝගීන්.\nඊයේ දිනයේ කොරෝනා මරණ 3ක් වාර්තා වූ අතර ඒ අනුව සමස්ත කොරෝනා මරණ සංඛ්‍යාව 647 දක්වා ඉහළ ගියා.\nමිය ගිය අය අතර, ගල්පාත ප්‍රදේශයේ හා අවිස්සාවේල්ල ප්‍රදේශවල පදිංචි 70 හැවිරිදි කාන්තාවන් දෙදෙනෙකු සහ කඳාන ප්‍රදේශයේ පදිංචි 92 හැවිරිදි පිරිමි පුද්ගලයෙකු වන බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඉදිරියේදී තවදුරටත් දිගින් දිගටම කොරෝනා ආසාදිතයින් වාර්තා වන්නේ නම් මින් එහා ගිය සංචරණ සීමා පැනවීමට බලධාරීන් අවධානය යොමු කළ යුතු බව මහජන සෞඛ්‍ය පරීක්ෂකවරුන්ගේ සංගමය පවසනවා. එහි සභාපති උපුල් රෝහණ පැවසුවේ දැනට රට තුළ පවතින තත්ත්වය ඉතා අවදානම්සහගත බවයි.\nමේ අතර, කටුනායක ශ්‍රී ලන්කන් කේටරින් ආයතනයේ සේවකයින් 3 දෙනෙකුට කොරෝනා වෛරසය ආසාදනය වී ඇති බවයි ගම්පහ දිස්ත්‍රික් ප්‍රාදේශීය සෞඛ්‍ය සේවා අධ්‍යක්ෂ නලීන් ආරියරත්න ප්‍රකාශ කළේ.\nඑසේම බියගම නිදහස් වෙළද කලාපයේ කර්මාන්තශාලාවල සේවය කරන සේවකයින් 42 නෙකුට ද කොරෝනා වෛරසය ආසාදනය වී තිබෙනවා.\nමීට අමතරව මිනුවන්ගොඩ - මාරපොළ ප්‍රදේශයේ ගුරුවරියකට කොරෝනා ආසාදනය වී ඇති බවට හදුනා ගැනීමත් සමග තවත් පාසල් ගුරුවරුන් 4 දෙනෙකු  සහ සිසු සිසුවියන් 18 දෙනෙකු නිරෝධායනයට යොමු කර ඇති බවයි හිරු වාර්තාකරු සදහන් කළේ.",
       "URL": "https://www.hirunews.lk/269649/මෙරට-වැඩිම-දෛනික-ආසාදිතයන්-ඊයේ-දිනයේ",
       "Category": "Local News",
       "Parent URL": "https://www.hirunews.lk/local-news.php?pageID=1993"
}