{
       "Source": "hirunews",
       "Timestamp": "Saturday, 01 January 2022 - 7:24",
       "Headline": "සුබවාදීව සහ අධිෂ්ඨානශීලී ව නව වසර පිළිගමු ජනපති කියයි(වීඩියෝ)",
       "News Content": "උදා වූ නව වසර අලුත් හැඟීම් සමග සුබවාදීව සහ අධිෂ්ඨානශීලී ව අනාගතය දෙස බැලීමට නිතැතින්ම පොළඹවන බව ජනාධිපති ගෝඨාභය රාජපක්ෂ පවසනවා.\nඅභියෝග හඹා ගොස් ඒවා ජයග්‍රහණය කරමින් ජනතා කේන්ද්‍රීය ආර්ථිකය ශක්තිමත් කිරීමට රජය තැබූ පියවර තවදුරටත් ඉදිරියට ගැනීමේ අවස්ථාව නව වසරේ උදාවන බවයි ජනාධිපතිවරයා පවසන්නේ.\nඋදාවූ නව වසර වෙනුවෙන් පණිවුඩයක් නිකුත් කරමින් ජනාධිපතිවරයා වැඩිදුරටත් සඳහන් කරන්නේ වසංගත තහංචි මත පවා මේ වන විට භුක්ති විඳින නිදහස මෙරට ජනතාව විසින් කරන ලද අපිරිමිත කැපකිරීම් වල ප්‍රතිඵලයක් බවයි.\nදුෂ්කර අත්දැකීම්වලින් පන්නරය ලබමින් ශක්තිමත්ව ඉදිරි අභියෝග ජය ගැනීමට සියලු දෙනා අදිටන් කර ගත යුතු බව අග්‍රාමාත්‍ය මහින්ද රාජපක්ෂ සිය සුබපැතුම් පණිවුඩයෙන් සඳහන් කළා.\nරටට අවශ්‍ය ගැටලු විචාරය කරන්නන් නොව ප්‍රායෝගික අභියෝගයන්ට මුහුණ දෙමින් විසඳුම් ඉදිරිපත් කරන්නන් බවයි අග්‍රාමාත්‍යවරයා සඳහන් කරන්නේ.\nජනතාවට ශක්තියක් වීමට රජයක් ලෙස නිරතුරුව කැප වන බව ද අග්‍රාමාත්‍යවරයා අවධාරණය කරනවා.\nවිපක්ෂ නායක සජිත් ප්‍රේමදාස සිය සුබපැතුම් පණිවුඩයෙන් සඳහන් කළේ, සාමූහික ප්‍රයත්නයකින් රට ගොඩනැගීම අත්‍යවශ්‍ය වන බවයි.\nදුක් දොම්නස් අත්විඳින ජනතාවට ව්‍යාජ සුරංගනා ලෝකයක් පිළිබඳව හිස් ප්‍රාර්ථනාවන් කිරීම ජනතාවට කරන නිගාවක් බව තම විශ්වාසය යැ යි ඔහු ප්‍රකාශ කරනවා.\nජනතා විමුක්ති පෙරමුණ ද නව වසර වෙනුවෙන් පණිවුඩයක් නිකුත් කළ අතර, එහි දැක්වෙන්නේ නව වසරේ වෙනත් ආකාරයක සුබ දසුනක් දක්නට ලැබෙනු ඇති බවයි.\nඒ ජනතාව අලුත් දේශපාලන ගමනකට මුල පිරීම බව එහි සඳහන්.",
       "URL": "https://www.hirunews.lk/292698/සුබවාදීව-සහ-අධිෂ්ඨානශීලී-ව-නව-වසර-පිළිගමු-ජනපති-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1457"
}