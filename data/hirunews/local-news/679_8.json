{
       "Source": "hirunews",
       "Timestamp": "Friday, 09 December 2022 - 8:05",
       "Headline": "60න් විශ්‍රාම ගැන්වීම රාජ්‍ය සේවා කොමිසම විසින්ම උල්ලංඝණය කළ බවට චෝදනාවක්",
       "News Content": "රාජ්‍ය ආයතනවල සේවය කරන ප්‍රධානීන් දේශපාලන මැදිහත්වීමෙන් ඉවත් කිරීම සම්බන්ධයෙන් රජයේ අවධානයට ලක්විය යුතු බව ශ්‍රී ලංකා ගමනාගමන මණ්ඩලයේ හිටපු සභාපති කිංස්ලි රණවක පවසනවා.\nඔහු මේ බව කියා සිටියේ, කොළඹ පැවති මාධ්‍ය හමුවකට එක්වෙමින්.\nප්‍රවාහන අමාත්‍ය බන්දුල ගුණවර්ධන පසුගිය දා ඔහු ව ධුරයෙන් ඉවත් කිරීමට කටයුතු කළ අතර, ඊට අදාළ ලිපිය තමන් වෙත ලැබුණු බවයි හිටපු සභාපතිවරයා මාධ්‍ය හමුවේ දී වැඩිදුරටත් කියා සිටියේ.\nමේ අතර විශ්‍රාම යා යුතු වයසේ පසු වන පරිපාලන සේවා නිලධාරින්ගේ පත්වීම් බලධාරියා වන, රාජ්‍ය සේවා කොමිසමේ ලේකම් දයා සෙනරත්ගේ සේවය තවදුරටත් දීර්ඝ කිරීමට එම කොමිෂන් සභාව තීරණය කර ඇති බව වාර්තා වනවා.\nපරිපාලන සේවය ඇතුළු රජයේ නිලධාරින් විශ්‍රාම යා යුතු වයස අවුරුදු 60ක් බවට විෂය භාර අමාත්‍යවරයා විසින් පසුගිය දා ගැසට් නිවේදනයක් මගින් දැනුම් දී ඇති පසුබිමක රාජ්‍ය සේවා කොමිසම මෙවැනි තීරණයක් ගැනීම විශේෂත්වයක්.\nමේ හරහා සුදුසුකම් ලත් නිලධාරින්ට උසස් වීම් ලබා ගැනීමට නොහැකි වී ඇති බවයි පරිපාලන සේවා සංගමයේ සාමාජිකයෙකු හිරු ප්‍රවෘත්ති අංශයට කියා සිටියේ.\nරජයේ තනතුරුවල වැඩ බැලීම, රාජකාරි ඉටු කිරීමට පත්කිරීම හා කොන්ත්‍රාත් පදනම මත විශ්‍රාමික නිලධාරින් නැවත සේවයේ නො යොදවන ලෙස ඉකුත් මැයි මාසයේ අමාත්‍යංශ\nලේකම්වරුන්ට මෙන්ම දෙපාර්තමේන්තු ප්‍රධානීන්ට ලිපියක් මගින් දැනුම් දී තිබුණේ ද රාජ්‍ය සේවා කොමිසමේ ලේකම් දයා සෙනරත් විසින්.\nරජයේ වියදම් පාලනය කිරීම සඳහා මුදල් අමාත්‍යංශය අප්‍රේල් 26 වනදා නිකුත්කළ ඇති චක්‍රලේඛය පදනම් කරගනිමින් ඔහු එම දැනුම් දීම සිදුකර තිබුණා.\nකෙසේ වෙතත් අනිද්දා දිනයේදී ඔහුගේ වයස අවුරුදු 61 සම්පූර්ණ වනවා.\nඑසේ තිබියදී ඔහු තවදුරටත් සේවයේ තබා ගැනීම අවුරුදු 60න් රාජ්‍ය සේවකයින් විශ්‍රාම ගැන්වීමේ ජනාධිපතිවරයාගේ මෙන්ම රාජ්‍ය ප්‍රතිපත්තියට පටහැනිව ක්‍රියාකිරීමක් මෙන්ම කොමිෂන් සභාවේ ස්වාධීන බව උල්ලංඝණය කිරීමක් බවයි පරිපාන සේවා සංගමයේ සාමාජිකයා වැඩිදුරටත් පෙන්වා දුන්නේ.",
       "URL": "https://www.hirunews.lk/322261/60න්-විශ්‍රාම-ගැන්වීම-රාජ්‍ය-සේවා-කොමිසම-විසින්ම-උල්ලංඝණය-කළ-බවට-චෝදනාවක්",
       "Category": "Local News",
       "Parent URL": "https://www.hirunews.lk/local-news.php?pageID=679"
}