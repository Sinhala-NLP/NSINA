{
       "Source": "hirunews",
       "Timestamp": "Wednesday, 11 April 2018 - 8:38",
       "Headline": "එජාප ප්‍රතිසංවිධාන කමිටුව අද රැස්වෙයි",
       "News Content": "එක්සත් ජාතික පක්ෂයේ ප්‍රතිසංවිධානය සඳහා පත් කළ කමිටුව අද (11) පස්වරුවේ පළමු වරට අරලියගහ මන්දිරයේදී රැස්වනවා.\nපසුගිය ඉරිදා පැවැති මාධ්‍ය හමුවකදී එක්සත් ජාතික පක්ෂ නියෝජ්‍ය මහලේකම්, මාධ්‍ය ප්‍රකාශක, අමාත්‍ය අකිල විරාජ් කාරියවසම් කියා සිටියේ මංගල සමරවීර, රංජිත් මද්දුමබණ්ඩාර, ගයන්ත කරුණාතිලක, රාජ්‍ය අමාත්‍යවරුන් වන එරාන් වික්‍රමරත්න, රුවන් විජේවර්ධන, අජිත් පී. පෙරේරා ඇතුළු 12 දෙනෙකුගෙන් මෙම කමිටුව සමන්විත බවයි.\nඑක්සත් ජාතික පක්ෂයේ නව නිලධාරී මණ්ඩලය අප්‍රේල් මස 30 වනදාට පෙර පත් කිරීමට නියමිතයි.\nපක්ෂ ප්‍රතිසංවිධාන කටයුතුවලට සහය දැක්වීමක් ලෙස පසුගිය දා එක්සත් ජාතික පක්ෂ සභාපති සහ ලේකම් ධුරවලින් අමාත්‍යවරුන් වන මලික් සමරවික්‍රම සහ කබීර් හෂීම් ද ඉවත් වුණා.\nමේ අතර, එක්සත් ජාතික පෙරමුණේ පක්ෂ නායකයින් අද (11) පෙරවරුවේ අරලියගහ මන්දිරයේදී අග්‍රාමාත්‍ය රනිල් වික්‍රමසිංහ හමුවනවා.",
       "URL": "https://www.hirunews.lk/188141/එජාප-ප්‍රතිසංවිධාන-කමිටුව-අද-රැස්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=3996"
}