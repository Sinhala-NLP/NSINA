{
       "Source": "hirunews",
       "Timestamp": "Thursday, 07 July 2016 - 12:32",
       "Headline": "පෙතියාගොඩ සහ කොළොන්නාවේ ජනතාව ගං වතුර සහනාධාර ඉල්ලා මහ මඟට",
       "News Content": "ගං වතුර ආධාර නොලැබුණු බව පවසමින් කැළණිය - බියගම මාර්ගය, පෙතියාගොඩ ප්‍රදේශයෙන් හරස් කරමින් ප්‍රදේශවාසීන් පිරිසක් අද (07) විරෝධතාවක නිරත වුණා. ගං වතුර ආධාර ලෙස ලබාදෙන රුපියල් දසදහසේ මුදල වෙනුවට රුපියල් තුන්දහසක් පමණක් ලබාදුන් බවට චෝදනා කරමිනුයි ඔවුන් මෙලෙස අද දිනයේ විරෝධතාවයේ නිරතවුණේ. මේ හේතුවෙන් බියගම කැළණිය මාර්ගයේ වාහන ධාවන කටයුතුවලටද බාධා එල්ලවූ අතර, පසුව පොලීසිය පැමිණ විරෝධතාවයේ නිරතවූ පිරිස් මාර්ගයේ එක් පැත්තකට යොමුකරනු ලැබුවා. කෙසේ වෙතත් එම අවස්ථාවේ පොලීසිය සහ විරෝධතාකරුවන් අතර උනුසුම් වචන හුවමාරුවක්ද සිදුවූ බවයි එම ස්ථානයේ සිටි හිරු වාර්තාකරු සඳහන් කළේ.\nඋද්ඝෝෂණයේ නිරතවූ ප්‍රදේශවාසීන් පිරිසක් පසුව කැළණිය ප්‍රාදේශීය ලේකම්වරිය හමුවීමටද ගොස් තිබුණා. එහිදී ඇය එම පිරිසට දන්වා ඇත්තේ මේ සම්බන්ධයෙන් සොයාබැලීම සඳහා නිලධාරීන් පිරිසක් යොමු කරන බවයි.\nකොළොන්නාව ප්‍රාදේශීය ලේකම් කාර්යාලය ඉදිරිපිටද ගංවතුරෙන් අවතැන්වූවන්ට ආධාර මුදල් නොලැබුණු බව පවසමින් ප්‍රදේශවාසීන් අද පෙරවරුවේ විරෝධතාවක නිරතවුණා.",
       "URL": "https://www.hirunews.lk/137421/පෙතියාගොඩ-සහ-කොළොන්නාවේ-ජනතාව-ගං-වතුර-සහනාධාර-ඉල්ලා-මහ-මඟට",
       "Category": "Local News",
       "Parent URL": "https://www.hirunews.lk/local-news.php?pageID=4975"
}