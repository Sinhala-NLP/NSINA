{
       "Source": "hirunews",
       "Timestamp": "Monday, 13 December 2021 - 18:51",
       "Headline": "ඩොලර් අර්බුදය ඔඩු දුවයි - මහබැංකු අධිපති නිවෙස්වල ඇති ඩොලර් ඉල්ලයි (වීඩියෝ)",
       "News Content": "දැනට රට තුළ පවතින ඩොලර් හිඟයට විසදුම් ලෙස ජාත්‍යන්තර මුල්‍ය අරමුදලේ සහාය මේ මොහොතේ ලබා නො ගන්නා බව මහබැංකු අධිපති අජිත් නිවාඩ් කබ්රාල් අවධාරණය කළා.\nහිරු ප්‍රවෘත්ති අංශය සමඟ විශේෂ සම්මුඛ සාකච්ජාවකට එක්වෙමින් ඔහු වැඩිදුරටත් කියා සිටියේ, නිවෙස්වල ඇති විදේශ මුදල් ද ඩොලරයකට රුපියල් 10 බැගින් වැඩිපුර ගෙවා ලබා ගැනීමට මහබැංකුව තීරණය කර ඇති බවයි.\nමේ අතර, විදේශ මුදල් අතැති පුද්ගලයින්ට එම මුදල් යෙදවීමට හැකි විකල්ප ක්‍රියාමාර්ග පිළිබදව මහබැංකුව අද නිවේදනයක් නිකුත් කර තිබුණා.\nඑහි දැක්වෙන්නේ ඇමරිකානු ඩොලරයක් රුපියල් 210 බැගින් වන පරිදි අදාළ විදේශ විනිමය රුපියල්වලට පරිවර්තනය කිරීම හෝ ඕනෑ ම බැංකුවක ශ්‍රී ලංකා රුපියල් ගිණුමක තැන්පත් කිරීම සිදු කළ හැකි බවයි.\nඑසේම, විදේශ ව්‍යවහාර ගිණුමක හෝ විශේෂ තැන්පතු ගිණුමක විදේශ මුදල් තැන්පත් කිරීමට මෙහි දී මහබැංකුව දිරිගන්වන අතර, එසේ නැතහොත් ශ්‍රී ලංකා සංවර්ධන බැඳුම්කරවල ආයෝජනය කිරීමට ද හැකියාව පවතින බවයි මහබැංකුව පෙන්වා දී ඇත්තේ.",
       "URL": "https://www.hirunews.lk/290905/ඩොලර්-අර්බුදය-ඔඩු-දුවයි-මහබැංකු-අධිපති-නිවෙස්වල-ඇති-ඩොලර්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1496"
}