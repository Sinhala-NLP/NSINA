{
       "Source": "hirunews",
       "Timestamp": "Friday, 10 February 2023 - 17:12",
       "Headline": "රට ගොඩනැගීමට මහජන හා තරුණ සහාය පතයි (ඡායාරූප)",
       "News Content": "ආර්ථික ස්ථායීකරණය සඳහා වූ කෙටි හා මධ්‍යකාලීන වැඩසටහන් හඳුනාගැනීමේ ජාතික සභා අනු කාරක සභාවේ දෙවැනි වාර්තාව ජනගත කිරීම සහ සමාලෝචනය කිරීම අද (09) පාර්ලිමේන්තු පරිශ්‍රයේ දී පැවැත්වුණා.\nඒ අනුකමිටු සභාපති පාඨලී චම්පික රණවකගේ ප්‍රධානත්වයෙන්.\nඅනුකමිටුව විසින් විවිධ ක්ෂේත්‍රයන් 16කට අදාළ ව ඒ ඒ ක්ෂේත්‍රයන්හි ප්‍රවීණයන්, විද්වතුන්, සේවයෙහි නියුතු වූවන්, රාජ්‍ය හා පෞද්ගලික අංශයේ ආයතන ප්‍රධානීන් සහ සමාජ හා තරුණ ක්‍රියාකාරීන් සමග සිදු කෙරුණු සාකච්ඡාවන්හි දී සාකච්ඡා කෙරුණු ගැටළු සහ විසඳුම් අනුසාරයෙන් අනුකමිටුව විසින් වාර්තා දෙකක් එළි දක්වනු ලැබුවා.\nඅරගලය සහ තරුණ කණ්ඩායම් ඉල්ලා සිටින ප්‍රතිසංස්කරණ ද අන්තර්ගත වන එම වාර්තා පාර්ලිමේන්තුවේ සහ ජනාධිපතිවරයාගේ අවධානය සඳහා යොමු කර ඇති බවයි වාර්තා වන්නේ.\nදෙවැනි වාර්තාව එළිදැක්වීමේ අවස්ථාවට විවිධ ක්ෂේත්‍රයන්හි ප්‍රවීණයන්, සමාජ මාධ්‍ය ක්‍රියාකාරීන්, මාධ්‍යවේදීන් සහ අරගලයේ නියෝජිතයන් රැසක් සහභාගී වී සිටියා.\nආර්ථික ස්ථායීකරණයට අදාළ කෙටි සහ මධ්‍යකාලීන වැඩසටහන් හඳුනාගැනීම සඳහා වූ ජාතික සභා අනුකමිටුවේ වාර්තාවන් පරිශීලනය කොට, අදාළ ක්ෂේත්‍රයන් සම්බන්ධයෙන් එහි දැක්වෙන ගැටළු සහ විසඳුම් සම්බන්ධයෙන් මහජනතාව සහ තරුණ අදහස් සහ යෝජනා, අඩුපාඩු අදාළ කමිටුව වෙත යොමු කිරීමෙන් පවත්නා ආර්ථික අර්බුදයෙන් රට ගොඩ නැගීම සඳහා මහජන දායකත්වය ලබාගැනීම අනුකමිටුවේ මුඛ්‍ය පරමාර්ථය බවයි මෙහිදී හෙළිවුණේ.",
       "URL": "https://www.hirunews.lk/327122/රට-ගොඩනැගීමට-මහජන-හා-තරුණ-සහාය-පතයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=544"
}