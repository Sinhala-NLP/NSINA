{
       "Source": "hirunews",
       "Timestamp": "Thursday, 18 January 2018 - 6:42",
       "Headline": "සෙවූ රත්රන් (ඡායාරූප)",
       "News Content": "අවසන් යුධ සමයේ එල්.ටී.ටී.ඊ සංවිධානය විසින් මුලතිව්, මුල්ලිවයික්කාල් ප්‍රදේශයේ රත්රන් තොගයක් වළ දමා ඇති බවට ලද තොරතුරක් මත මුලතිව් ආරක්ෂක අංශ විසින් ඊයේ (17) මුලතිව්, මුල්ලිවයිකාල් ප්‍රදේශයේ කැනීම් සිදුකර තිබෙනවා.\nමුලතිව් පොලිසිය විසින් මුලතිව් මහේස්ත්‍රාත් අධිකරණයෙන් ලබාගත් නියෝග යටතේ බැකෝ යන්ත්‍ර යොදාගනිමින් එම ප්‍රදේශයේ කැනීම් සිදුකර ඇති බවයි වාර්තා වන්නේ.\nපැය තුනක පමණ කාලයක් අදාළ ස්ථානයේ කැනීම් කටයුතු සිදුකරනු ලැබූව ද ආරක්ෂක අංශ වෙත කිසිදු භාණ්ඩයක් හෝ උපකරණයක් සොයාගැනීමට නොහැකිවූ බවයි අප වාර්තාකරු සඳහන් කළේ.\nපොලිසිය පැවසූවේ පසුව මුලතිව් මහේස්ත්‍රාත් අධිකරණය දැනුවත් කර කැනීම් කටයුතු නවතා දැමු බවයි.\nමීට පෙරද අවස්ථා ගණනාවකදී මුලතිව්, පුදුකුඩිඉරිප්පු සහ මුල්ලිවයික්කාල් ප්‍රදේශවල එල්.ටී.ටී.ඊ සංවිධානය වළ දැමු රත්රන් පවතින බවට ලද තොරතුරු මත ස්ථාන කිහිපයක කැනීම් කටයුතු සිදුකරනු ලැබුවා.\nඑහෙත් එම කැනීම් වලදී කිසිවක් සොයා ගැනීමට හැකියාවක් නොලැබුනු බවයි අප වාර්තාකරු වැඩිදුරටත් සඳහන් කළේ.\nඊයේ (17) සිදුකළ කැනීම් සඳහා පොලිස් විශේෂ කාර්ය බළකා නිළධාරීන්, මුලතිව් පොලිස් නිළධාරීන්, මුලතිව් නාවික හමුදා නිළධාරීන් සහ යුධ හමුදා නිළධාරීන්ද එක්ව ඇති බවයි වාර්තා වන්නේ.\nඡායාරූප - වව්නියාව, මාධව කුලසූරිය",
       "URL": "https://www.hirunews.lk/181343/සෙවූ-රත්රන්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4120"
}