{
       "Source": "hirunews",
       "Timestamp": "Tuesday, 30 August 2016 - 16:49",
       "Headline": "උතුරුමැද මාර්ග සංවර්ධන නියෝජ්‍ය සාමාන්‍යාධිකාරී යළි උසාවියට",
       "News Content": "අධිකරණ නියෝගයකට අනුව යළි සේවයට පැමිණි තමාට, ඊට ඉඩ ලබා නොදෙන බව පවසමින් උතුරුමැද පළාත් මාර්ග සංවර්ධන අධිකාරියේ හිටපු නියෝජ්‍ය සාමාන්‍යාධිකාරීවරයා අද පෙත්සමක් ගොනු කළා.\nඒ, උතුරුමැද පළාත් ලේකම්වරයාට ඇතුලූ පාර්ශවයන් කිහිපයකට එරෙහිවයි.\nඋතුරුමැද පළාත්බද සිවිල් අභියාචනා මහාධිකරණයේදී ගොනුකළ මෙම පෙත්සම අනිද්දා සළකා බැලීමට නියමිතයි.\nඋතුරුමැද පළාත් මාර්ග සංවර්ධන අධිකාරියේ වැඩබලන සාමාන්‍යාධිකාරීවරයා ලෙසද පෙත්සම්කරු මීට පෙර කටයුතු කළ අතර, පසුව ඔහු සේවයෙන් නෙරපූ සිද්ධියකට අදාළවද අධිකරණයේ නඩුවක් විභාග වුණා.\nතමා අසත්‍ය චෝදනා එල්ල කරමින් සේවයෙන් නෙරපූ බව පෙත්සම්කාර නියෝජ්‍ය සාමාන්‍යාධිකාරීවරයා එහිදී සඳහන් කළ අතර එම නඩුව අවසන් වුණේ ඔහු යළි සේවයේ පිහිටුවමින්.\nකෙසේ වෙතත් අධිකරණ නියෝග අනුව යළි සේවයට පැමිණි තමන්ට පළාත් මාර්ග සංවර්ධන අධිකාරියේ සේවය කිරීම සහ ඊට ඇතුලූවීම තහනම් කරමින් ප්‍රධාන ලේකම්වරයා නියෝගයක් ලබාදී ඇති බවයි පෙත්සම්කරු ප්‍රකාශ කරන්නේ.",
       "URL": "https://www.hirunews.lk/141841/උතුරුමැද-මාර්ග-සංවර්ධන-නියෝජ්‍ය-සාමාන්‍යාධිකාරී-යළි-උසාවියට",
       "Category": "Local News",
       "Parent URL": "https://www.hirunews.lk/local-news.php?pageID=4900"
}