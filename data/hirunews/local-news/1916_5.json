{
       "Source": "hirunews",
       "Timestamp": "Monday, 31 May 2021 - 18:43",
       "Headline": "මහනුවර අත්සන් ගෙන ඇත්තේ සෞඛ්‍ය අමාත්‍යාංශයේ අනුමැතියකින් තොරවයි  (වීඩියෝ)",
       "News Content": "මහනුවර දිස්ත්‍රික් කොවිඩ් 19 එන්නත්කරණ වැඩසටහන මේවනවිට ක්‍රියාත්මකයි.\nනමුත් ඒ වැඩපිලිවෙල  ක්‍රියාත්මක වන්නේ ලෝක සෞඛ්‍ය සංවිධානයේ නිර්දේශයන්ට පටහැනිව බව වාර්තා වනවා.\nඒ මහනුවර දිස්ත්‍රික්කය තුළ මේ දිනවල සිදුකරන කොවිඩ් එන්නත්කරණයේදී ස්පුට්නික් V  එන්නතේ එක් මාත්‍රාවක් පමණක් හෝ ලබා ගැනීමට කැමති බවට ලබා ගන්නා ප්‍රකාශයත් සමගයි.\nඒ අනුව ඊයේ (30) මහනුවර කුණ්ඩසාලේදී දහසකට ආසන්න ප්‍රමාණයකට එන්නත ලබා දී ඇත්තේ පළමු මාත්‍රාව පමණක් ලබා ගැනීමේ එකඟතාවය මතයි.\nදෙවන මාත්‍රාව ලබා දීමට ප්‍රමාණවත් එන්නත් නොමැති බව වාර්තා වීමත් කඩිමුඩියේ  සැකසූ  “ස්පුට්නික් V එන්නතේ එක් මාත්‍රාවක් වුවද ලබා ගැනීමට මම කැමැත්තෙමි“ යන්න සටහන් කළ මුද්‍රාවක් සමගින් මෙම එන්නත ලබා දීමේ කටයුතු ආරම්භ කර තිබුනා.\nකෙසේ වෙතත් ලෝක සෞඛ්‍ය සංවිධානයේ නිර්දේශ අනුව කොවිඩ් එන්නතකින් ලැබෙන ප්‍රතිශක්තියේ සාර්ථකත්වය සහතික කිරීමට මාත්‍රා දෙක ලබාදිය යුතුයි.\nමේ වනතුරුත් එක් මාත්‍රාවක් පමනක් ලබා දිය හැකි කොවිඩ් එන්නතක් සායනික පරීක්ෂණ සඳහා නිකුත් කර නැහැ.\nකෙසේ වෙතත් රුසියාව නිශ්පාදනය කරන 'ස්පුට්නික් ලයිට් සහ අමෙරිකාව නිශ්පාදනය කරණ ජොන්සන් එන්නතේ එක් මාත්‍රාවක් පමණක් ලබාදීම ප්‍රමාණවත් බව අදාල සමාගම් පැවසුවද ඒවා තවමත් පවතින්නේ පරීක්ෂණ තත්ත්වයේයි.\nකෙසේවුවද මෙරටට ගෙන්වා ඇති රුසියානු ස්පුට්නික් V එන්නත ද්විත්ව මාත්‍රා එන්නතක් වන අතර එය අනිවාර්යෙන්ම එක පුද්ගලයකු වෙනුවෙන් දෙවරක් එන්නත් කළ යුතුය.\nස්පුට්නික් V එන්නතේ පළමු මාත්‍රාවෙන් සති 3ක දී දෙවන මාත්‍රාව ලබාගත යුතු වූවත් මාස 3ක් ඇතුලත දී එය ලබාගැනීම ප්‍රමාණවත්  බවට රුසියානු විශේෂඥයින් මේවනවිට දැනුම්දී තිබෙනවා.\nසෞඛ්‍ය ප්‍රවර්ධන කාර්යාංශයේ අද පැවති මාධ්‍ය හමුවකදී නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් කියා සිටියේ එවැන්නකට සෞඛ්‍ය අමාත්‍යාංශය උපදෙස් ලබාදී නොමැති බවයි.",
       "URL": "https://www.hirunews.lk/272991/මහනුවර-අත්සන්-ගෙන-ඇත්තේ-සෞඛ්‍ය-අමාත්‍යාංශයේ-අනුමැතියකින්-තොරවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1916"
}