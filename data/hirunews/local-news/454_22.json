{
       "Source": "hirunews",
       "Timestamp": "Saturday, 25 March 2023 - 16:22",
       "Headline": "නඩු භාණ්ඩ අලෙවි කිරීමට තැත් කළ පිරිසක් අල්ලයි (වීඩියෝ)",
       "News Content": "නඩු භාණ්ඩ ලෙස තැන්පත් කර තිබූ ගජමුතු 5 ක්, රුපියල් ලක්ෂ 120 කට අලෙවි කිරීමට තැත් කළ මාතලේ මහේස්ත්‍රාත් අධිකරණයේ ලේඛනාගාර සේවකයෙකු සහ නඩු භාණ්ඩ කාමරය භාරව කටයුතු කළ සේවකයෙකු ඇතුළු 5 දෙනෙකු අත්අඩංගුවට ගෙන තිබෙනවා.\nඒ දඹුල්ල පොලිස් විශේෂ කාර්යාංශ ඒකකයට ලද බුද්ධි තොරතුරක් මත මාතලේ කොට්ඨාශ අපරාධ විමර්ශන ඒකකය සිදුකළ වැටලීමකදීයි.\nසැකකරුවන් චීන ජාතිකයෙකුට අදාළ ගජමුතු අලෙවි කිරීමට තැත් කර ඇති අතර, තැරැව්කරුවන් ලෙස පෙනී සිටිමින් මාතලේ කොට්ඨාස අපරාධ විමර්ශන ඒකකයේ නිලධාරින් මෙම අත්අඩංගුවට ගැනීම සිදුකර තිබෙනවා.\nමේ අතර, අධිකරණය ලබා දුන් නියෝගයක් අභියෝගයට ලක් කරමින් නිලධාරින්ගේ රාජකාරියට බාධා කළ නීතිඥවරයෙකු සහ නීතිඥවරියක අත්අඩංගුවට ගන්නා ලෙස මැදවච්චිය මහේස්ත්‍රාත්වරයා වරෙන්තු නිකුත් කර තිබෙනවා.\nඅධිකරණ නියෝගයක් මත පෙත්සම්කාර පාර්ශවයට ඉඩමක භුක්තිය භාරදීමට ගිය මැදවච්චිය මහේස්ත්‍රාත් අධිකරණයේ රෙජිස්ටාර්වරියට සහ පිස්කල්වරයෙකුට මෙම බාධා කිරීම සිදුව තිබෙනවා.\nඑහිදී අදාළ නීතිඥවරයා සහ නීතිඥවරිය අධිකරණ නියෝගයේ අත්සන ප්‍රශ්න කරමින් අපහාසාත්මක ප්‍රකාශ සිදුකර ඇති අතර, ඊට අදාළව පොලීසිය පසුව අධිකරණයට කරුණු දක්වා තිබුණා.\nඒ අනුව, සැකකාර නීතිඥවරුන්ට ඊයේ අධිකරණයේ පෙනී සිටින ලෙස සිතාසි නිකුත් කළත්, ඔවුන් එහි පෙනී සිට නැහැ.\nඒ අනුවයි, මහේස්ත්‍රාත්වරයා සැකකාර නිතිඥවරුන් අත්අඩංගුවට ගෙන අධිකරණයට ඉදිරිපත් කරන ලෙස වරෙන්තු නිකුත් කර ඇත්තේ.",
       "URL": "https://www.hirunews.lk/330896/නඩු-භාණ්ඩ-අලෙවි-කිරීමට-තැත්-කළ-පිරිසක්-අල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=454"
}