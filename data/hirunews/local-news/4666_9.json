{
       "Source": "hirunews",
       "Timestamp": "Saturday, 11 February 2017 - 18:11",
       "Headline": "සයිටම් ගැන වෛද්‍යවරුන්ගෙන් යෝජනා රැසක් - ජනපතිගෙන් විද්වත් කමිටුවක්",
       "News Content": "සයිටම් ගැටලූව සම්බන්ධයෙන් සහ රෝගීන්ගේ අයිතිවාසිකම් සුරක්ෂිත කිරීම සම්බන්ධයෙන් ජනාධිපති මෛත්‍රීපාල සිරිසේන වෙත යෝජනාවලියක් ඉදිරිපත් කළ බව රජයේ වෛද්‍ය නිලධාරින්ගේ සංගමය ප්‍රකාශ කළා.\nඒ අද (11) ජනාධිපතිවරයා හමුවීමෙන් පසු මාධ්‍ය හමුවක් කැදවමින්.\nරජයේ වෛද්‍ය නිලධාරින්ගේ සහ දන්ත වෛද්‍ය නිලධාරින්ගේ සංගමයේ නියෝජිතයන් ජනාධිපති නිල නිවසේදී ජනාධිපති මෛත්‍රීපාල සිරිසේන හමුවුණේ අද (11) පෙරවරුවේදීයි.\nඑහිදී ජනාධිපතිවරයා කියා සිටියේ මාළඹේ පෞද්ගලික වෛද්‍ය විද්‍යාලය සම්බන්ධයෙන් පැන නැගී ඇති ගැටළු නිරාකරණය කර ගැනීම සඳහා රජයට උපදෙස් ලබාදීමට විද්වත් කමිටුවක් පත් කරන බවයි.\nපවතින තත්ත්වය පිළිබදව වෛද්‍ය සංගම් නියෝජිතයින් එහිදී ජනාධිපතිවරයාට දීර්ඝ කරුණු පැහැදිලි කිරීමක් සිදුකර තිබෙනවා.\nඒ පිළිබදව අවධානය යොමුකළ ජනාධිපති මෛත්‍රීපාල සිරිසේන සදහන් කර ඇත්තේ අදාළ ගැටලූවට විසදුම් ලබාදීමේදී ඊට අදාළ සියලූ පාර්ශවයන් වෙතින් මෙන්ම විද්වතුන්ගේ ද නිර්දේශ සැලකිල්ලට ගැනීමට තමන් අදහස් කර ඇති බවයි.\nඒ අනුව, අවසානයේ විද්වත් කමිටුව මගින් ලබාදෙන නිර්දේශ පදනම් කරගෙන තීරණයක් ගන්නා බව ජනාධිපතිවරයා වැඩිදුරටත් කියා සිටියා.\nමේ අතර, රජයේ වෛද්‍ය නිලධාරින්ගේ සංගමය ජනාධිපතිවරයා වෙත ඉදිරිපත් කළ යෝජනා ප්‍රධාන කරුණු 6 ක් ඔස්සේ පෙළ ගස්වා තිබුණා.\nවෛද්‍ය සභාවේ තාක්ෂණික තීරණයට හිස නමා සෞඛ්‍ය අමාත්‍යවරයා වෛද්‍ය ආඥා පනතට අනුව කටයුතු කිරීම ඇතුලූ කරුණු කිහිපයක් ඊට ඇතුළත්.\nඑසේම, වෛද්‍ය සභාව රෝගී අයිතිවාසිකම් සුරක්ෂිත කිරීම සදහා කළ යුතු කාර්යභාරයන් මෙන්ම සයිටම් ගැටලූවට අදාළව උසස් අධ්‍යාපන අමාත්‍යවරුන්ගේ ක්‍රියා කලාපය සහ සෞඛ්‍ය අමාත්‍යවරයාගේ ක්‍රියාකලාපය පිළිබදව ද ඔවුන් එහිදී කරුණු දක්වා තිබෙනවා.\nඑසේම, රජයේ දන්ත නිලධාරින්ගේ සංගමය ද ජනාධිපතිවරයා වෙත මෙම ගැටලූ විසදීමට අදාළව කෙටි කාලීන සහ දිගු කාලීන යෝජනා කිහිපයක් ඉදිරිපත් කර තිබෙනවා.\nසාකච්ඡාවෙන් පසු රජයේ වෛද්‍ය නිලධාරීන්ගේ සංගමය කොළඹ දී කැදවා තිබූ මාධ්‍ය හමුවේදී අදහස් දැක්වූ එම සංගමයේ ලේකම් වෛද්‍ය නවීන් ද සොයිසා කියා සිටියේ සයිටම් ගැටලූව සම්බන්ධයෙන් අරගල කිරීමට සිසුන්ට මහමගට පැමිණීමට සිදුවීමට පිළිබඳව ජනාධිපතිවරයා කණගාටු වූ බවයි.\nඑමෙන්ම, රෝගී ජනතාවගේ අයිතීන් සුරැකෙන පරිදි තීන්දු තීරණ ගන්නා බවද අද පැවති සාකච්ඡාවේදී ජනාධිපතිවරයා සඳහන් කළ බවයි ඔහු කියා සිටියේ.",
       "URL": "https://www.hirunews.lk/154245/සයිටම්-ගැන-වෛද්‍යවරුන්ගෙන්-යෝජනා-රැසක්-ජනපතිගෙන්-විද්වත්-කමිටුවක්",
       "Category": "Local News",
       "Parent URL": "https://www.hirunews.lk/local-news.php?pageID=4666"
}