{
       "Source": "hirunews",
       "Timestamp": "Sunday, 02 June 2019 - 15:37",
       "Headline": "සහරාන්ට සහය දුන්, සන්නිවේදන ඉංජිනේරුවෙක් දෙහිවලදී අල්ලයි",
       "News Content": "ජාතික තව්හිද් ජමාත් සංවිධානයට මුදල් ඇතුළු ආධාර අනුබල දුන් බව කියන පුද්ගලයෙකු දෙහිවල - කවුඩාන පාර ප්‍රදේශයේ නිවසක දී හොරොව්පතාන පොලීසිය මගින් අත්අඩංගුවට ගෙන තිබෙනවා.\nමීට පෙර පාස්කු ඉරිදා ත්‍රස්ත ප්‍රහාරය සම්බන්ධයෙන් අත්අඩංගුවට ගෙන සිටින හොරොව්පතාන ප්‍රදේශයේ පදිංචි අබ්දුල් මජීඞ් නියාස් නැමති පුද්ගලයාගෙන් ලද තොරතුරකට අනුවයි සැකකරු අත්අඩංගුවට ගෙන ඇත්තේ.\n53 හැවිරිදි මොහොමඩ් සහීන් නසුර්දීන් නැමති අදාළ පුද්ගලයා සන්නිවේදන ඉංජිනේරුවරයෙකු වශයෙන් කටයුතු කර ඇති බව සඳහන්.\nඑම පුද්ගලයා කැනඩාවේ සහ සෞදි අරාබියේ වසර 5 බැගින් සේවය කර ඇති බව ද මූලික විමර්ශනවලදී අනාවරණ වී තිබෙනවා.\nසැකකරු පැය 72ක කාලයක් රදවාගෙන ප්‍රශ්න කිරීමට නියමිතයි.\nමේ අතර, යුද හමුදා බුද්ධි බලකායේ මේජර්වරයෙකු ලෙස පෙනී සිටි පුද්ගලයෙකු සොයිසාපුර මහල් නිවාස සංකීර්ණයේදී අත්අඩංගුවට ගැනුණා.\nපොලිස් විශේෂ කාර්ය බලකාය සහ සංවිධානාත්මක අපරාධ කොට්ඨාශය එක්ව සිදුකළ වැටලීමකදී මෙලෙස අත්අඩංගුවට ගෙන ඇත්තේ 26 හැවිරිදි මුහම්මදු නිසාර් ඉම්රාන් හෙවත් ජෝන් වෝක් නැමැත්තෙක්.\nමොහු සතුව තිබී ජංගම දුරකථනයක්, කැමරා, ඩ්‍රෝන යානාවක්, යුද හමුදාව භාවිත කරන ටීෂර්ට් 3 ක්, ලැප්ටොප් යන්ත්‍ර 2 ක් සහ කඩුවක් ද පොලිස් භාරයට ගෙන තිබෙනවා.\nමෙලෙස සොයාගත් ලැප්ටොප් පරිගණකයක රජයේ ආරක්ෂක අංශවල උසස් නිලධාරීන්ගේ තොරතුරුද ඇතුළත්ව තිබී ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nප්‍රදේශවාසීන් මුලා කරමින් විවිධ නම්වලින් පෙනී සිට අන්තවාදී ක්‍රියාවල යෙදෙන බවට සැකපිට අත්අඩංගුවට ගත් අදාළ සැකකරු වැඩිදුර විමර්ශන සඳහා සංවිධානාත්මක අපරාධ නිවාරණ කොට්ඨාශයට භාරදී තිබෙනවා.",
       "URL": "https://www.hirunews.lk/217580/සහරාන්ට-සහය-දුන්-සන්නිවේදන-ඉංජිනේරුවෙක්-දෙහිවලදී-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=3322"
}