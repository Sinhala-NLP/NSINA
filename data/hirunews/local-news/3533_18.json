{
       "Source": "hirunews",
       "Timestamp": "Saturday, 26 January 2019 - 17:13",
       "Headline": "දඹුල්ලේ එජාප ප්‍රාදේශීය සභා මන්ත්‍රීවරයෙකු අත්අඩංගුවට",
       "News Content": "පුද්ගලයෙකුට පහරදී තුවාල සිදුකිරීමේ සිද්ධියක් සම්බන්ධයෙන් අත්අඩංගුවට ගත් දඹුල්ල ප්‍රාදේශීය සභාවේ එක්සත් ජාතික පක්ෂ මන්ත්‍රීවරයෙකු ලබන මස 8 වනදා දක්වා රක්ෂිත බන්ධනාගාර ගත කර තිබෙනවා.\nඊයේ පස්වරුවේ මෙලෙස අත්අඩංගුවට ගෙන ඇත්තේ ප්‍රියරංජන කුමාර නමැති ප්‍රාදේශීය සභා මන්ත්‍රීවරයෙක්.\nපසුගිය 17 වනදා රාත්‍රියේ සීගිරිය - කලාපුර ප්‍රදේශයේ පදිංචිකරුවෙකු සීගිරිය පොලීසියට පැමිණ පැමිණිල්ලක් ඉදිරිපත් කරන අවස්ථාවේ මෙම මන්ත්‍රීවරයා තවත් පුද්ගලයෙකු සමග පැමිණ පොලීසිය තුලදීම මෙම පහරදීම සිදුකර තිබූ බවයි පොලීසිය සදහන් කළේ.\nපහරකෑ පුද්ගලයා මෙම මන්ත්‍රීවරයාට මුහුණුපොත හරහා අවස්ථා කිහිපයකදී අපහාස කිරීමේ සිද්ධියක් සම්බන්ධයෙන් මෙම පහරදීම සිදුකර ඇති බව හිරු වාර්තාකරු සදහන් කළා.\nසිද්ධියෙන් පසු සැකකාර මන්ත්‍රීවරයා ප්‍රදේශයෙන් පලාගොස් සිටි බව ද පොලීසිය සදහන් කළා.\nකෙසේ වෙතත්, ඔහු ඊයේ පස්වරුවේ පොලීසිය අත්අඩංගුවට ගෙන ඇති අතර, අධිකරණයට ඉදිරිපත් කිරීමෙන් පසු ලබන මස 8 වනදා දක්වා රක්ෂිත බන්ධනාගාර ගත කිරීමට දඹුල්ල මහේස්ත්‍රාත් බණ්ඩාර ඉලංගසිංහ නියෝග කර තිබෙනවා.\nමන්ත්‍රීවරයා සමග අත්අඩංගුවට ගත් සංචාරක හෝටල් හිමියෙකු වන අනෙක් පුද්ගලයා ඇප මත මුදා හැරීමටයි මහේස්ත්‍රාත්වරයා මෙහිදී නියෝග කර ඇත්තේ.",
       "URL": "https://www.hirunews.lk/209089/දඹුල්ලේ-එජාප-ප්‍රාදේශීය-සභා-මන්ත්‍රීවරයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3533"
}