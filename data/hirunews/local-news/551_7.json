{
       "Source": "hirunews",
       "Timestamp": "Tuesday, 07 February 2023 - 16:39",
       "Headline": "\"කොරේ පිටට මරේ\" වූ තුර්කිය ඉදිරි දින කිහිපය තුළ උෂ්ණත්වය අංශක බිංදුවෙනුත් පහළට බසින ලකුණු",
       "News Content": "තුර්කියේ ඊයේ අළුයම සිදුවූ භූමිකම්පාවෙන් පැය 24 කටත් වඩා වැඩි කාලයක් මේ වන විට ගතවී ඇතත් තවමත් දිවි ගලවා ගත්තන් සුන්බුන් අතරින් ඉවත් කර ගනිමින් සිටිනවා.\nවසර සියයක පමණ කාලයකින් පසු තුර්කිය ආශ්‍රිත කලාපය ට බලපෑ මෙම අති බිහිසුණු භූමිකම්පාව හේතුවෙන් මිය ගිය සංඛ්‍යාව මේ වන විට 5000ට ආසන්න වෙමින් පවතිනවා.\nමෙම භූමිකම්පාව හේතුවෙන් තුර්කියේ සහ සිරියාවේ විශාල කොටසක ගොඩනැගිලි 5000කට වැඩි ප්‍රමාණයක් මුළුමනින්ම බිමට සමතලා වී ඇති බවයි ජාත්‍යන්තර මාධ්‍ය වාර්තා කරන්නේ.\nමේ වන විට බිඳ වැටී ඇති ගොඩනැඟිලි සුන්බුන් යට සිටින පුද්ගලයින් බේරා ගැනීම සඳහා ගලවා ගැනීමේ කණ්ඩායම් දැඩි ලෙස වෙහෙස වෙමින් ඔවුන්ගේ මෙහෙයුම් දියත් කරන අතර භූමිකම්පාවෙන් පැය 24 කට පසු වයස අවුරුදු 14 ක දරුවෙක් සුන්බුන් අතරින් බේරාගන්නට මෙම කණ්ඩායම් වලට හැකියාව ලැබී තිබෙනවා.\nඒ සමගම දැඩි සීතල කාලගුණයක් පවතින සිරියාවේ සහ තුර්කියේ බේරා ගැනීමේ මෙහෙයුම්වලට යම්කිසි සහනදායි බලාපොරොත්තුවක් ලැබී ඇත්තේ මෙතරම් කටුක කාළගුන තත්වයන් යටතේ වුවද තවදුරටත් සුන්බුන් යට සිරවී ඇති පුද්ගලයින්ගේ ජීවිත සම්බන්ධයෙන් බලාපොරොත්තු තබා ගත හැකි වීම සම්බන්ධයෙන්.\nකෙසේ වෙතත් සහන සේවා කණ්ඩායම් අනතුරු අඟවන්නේ සුන්බුන් වැටීම් හේතුවෙන් අවහිර වූ මාර්ග, භූමිකම්පාව හේතුවෙන් හානියට පත් යටි යටිතල පහසුකම්, දිනෙන් දින පහළ වැටෙන උෂ්ණත්වය මතුකරන කටුක කාලගුණ බලපෑම් සහ ප්‍රචණ්ඩකාරී පසු කම්පන හේතුවෙන් අනතුරට පත් ප්‍රදේශ වෙත ළඟා වීම සහ අනතුරට පත් වූවන් සෙවීමේ කටයුතු වලට බරපතළ බාධා පැමිණ ඇති හෙයින් ඉදිරියේ දී මරණ සංඛ්‍යාව තව දුරටත් ඉහළ යනු ඇති බවටයි.\nරිච්ටර් මාපකයේ ඒකක 7.8 ක් ලෙස දැක්වුනු මෙම ප්‍රබල භූමිකම්පාව එරට වේලාවෙන් සඳුදා අලුයම 4 ට පසුව සිදු වූ අතර, එහි බලපෑම සැතපුම් සිය ගණනක් දුරට විහිද ගියේ තුර්කියේ\nසහ සිරියා දේශසීමාවේ දෙපස දැඩි ආපදා කලාපයක් නිර්මාණය කරමින්.\nමෙම භූමිකම්පාව හේතුවෙන් තුර්කියේ, අවම වශයෙන් පුද්ගලයින් 3,381 ක් මිය ගොස් තවත් දහස් ගණනක් තුවාල ලබා ඇති බව එරට ආපදා සේවා ප්‍රධානී යුනුස් සේසර් සඳුදා (06) රාත්‍රියේ\nපැවති ප්‍රවෘත්ති සාකච්ඡාවකදී පැවසුවා.\nදිනෙන් දින අයහපත් වන කාලගුණය සහ ව්‍යසනයේ පරිමාණය සහන කණ්ඩායම්වලට විපතට පත් ප්‍රදේශ වලට ළඟාවීම අභියෝගයක් වී ඇති බව පැවසූ තුර්කි සෞඛ්‍ය අමාත්‍ය ෆාරෙට්ටින් කොකා (Fahrettin Koca) වැඩිදුරටත් ප්‍රකාශ කළේ, අයහපත් කාලගුණය හේතුවෙන් සඳුදා (06) හෙලිකොප්ටර් පවා ගුවන් ගත කිරීමට නොහැකි වූ බවයි.\nමේ අතර සීඑන්එන් කාලගුණ විද්‍යාඥ හේලි බ්‍රින්ක් පවසන පරිදි මෑතකදී සිරියාවේ සහ තුර්කියේ ඇතැම් ප්‍රදේශවලට දැඩි හිම කුණාටු ඇති වී ඇති අතර බදාදා වන විට මේ තත්ත්වය තවදුරටත් පහල වැටී උෂ්ණත්වය අංශක බිංදුවට වඩා අංශක කිහිපයක් පහත වැටෙනු ඇතැයි අපේක්ෂා කෙරෙනවා.\nගිනිකොනදිග තුර්කියේ භූමිකම්පාවෙන් පීඩාවට පත් නගරවල ගත් ඡායාරූපවලින් පෙන්නුම් කරන්නේ පවුල් උණුසුම්ව තබා ගැනීම සඳහා ලැව්ගිනි වටා රොක් වී සිටින ආකාරයයි.\nසමහරු බස් රථතුල, ක්‍රීඩා මධ්‍යස්ථානවල, මුස්ලිම් පල්ලිවල සහ තාවකාලික ටාපෝලින් කූඩාරම් යට මේ කටුක කාළගුන තත්ත්වය යටතේ නවාතැන් සපයාගෙන තිබෙනවා.\nමෙම භූමිකම්පාව සහ ඉන් පැය කිහිපයක් තුළ ඇති වූ පසු කම්පන හේතුවෙන් අවම වශයෙන් ව්‍යුහයන් 5,606 ක් කඩා වැටී ඇති බව තුර්කියේ ආපදා සහ හදිසි කළමනාකරණ ඒජන්සිය (AFAD) පවසනවා.\nඒ අතර ඉස්කෙන්දරුන් නගරයේ රජයේ රෝහල ද වන බවයි සෞඛ්‍ය අමාත්‍යවරයා පවසන්නේ.\nආපදාවට පත් වූවන් ගලවා ගැනීමේ මෙහෙයුම් පහසු කිරීම සඳහා අවශේෂ රියදුරන්ට මාර්ගවලින් ඉවත්ව සිටින ලෙස තුර්කි බලධාරීන් මේ වන විට උපදෙස් දී තිබෙනවා.\nකැඩුණු කොන්ක්‍රීට්, ලෝහ කැබලි සහ පෙරළුණු මෝටර් රථ බොහෝ මාර්ග සහ වීදි පුරා විසිරී ඇති අතර, ඇතැම් ප්‍රදේශවලට තවමත් ගලවාගැනීමේ කණ්ඩායම් වලට ළඟා වීමට පවා අපහසු වී තිබෙනවා.\nසඳුදා (06) සවස් වන විට අවම වශයෙන් බ්ලැන්කට් 300,000 ක්, ඇඳන් 24,712 ක් සහ කූඩාරම් 19,722 ක් භූමිකම්පාවෙන් බලපෑමට ලක් වූ ප්‍රදේශ වෙත යවා ඇති බව තුර්කියේ ආපදා සහ හදිසි කළමනාකරණ ඒජන්සිය පවසනවා.\nමේ අතර දැනටමත් සිවිල් යුද්ධයේ බලපෑමෙන් පෙළෙන රටක් වන අසල්වැසි සිරියාවට මෙම භූමිකම්පාවෙන් සිදු වූ විනාශය සමකළ හැක්කේ කොරේ පිටට මරේ වීමක් යනුවෙනුයි.\nමෙම භූමිකම්පාව හේතුවෙන් සිරියාවේ රජයේ පාලන ප්‍රදේශ, සහ කැරළිකරුවන්ගේ පාලන වල අවම වශයෙන් පුද්ගලයින් 1,559 ක් මිය ගොස් ඇති අතර, තවත් බොහෝ පිරිසක් සුන්බුන් තුළ වැළලී ඇති බවට බියක් පවතිනවා.\nතුර්කියට මායිම්ව ඇති භූමිකම්පාවෙන් දැඩි බලපෑම් සිදු වූ වයඹ දිග සිරියාවේ වැඩි කොටසක් රාජ්‍ය විරෝධී හමුදා විසින් පාලනය කරනු ලබන අතර, ඉදිරි මාස කිහිපය තුළ මෙම ප්‍රදේශයේ\nහට ගත හැකි උග්‍ර මානුෂීය අර්බුදයක් ගැන ජාත්‍යන්තර ආධාර ආයතන අනතුරු අඟවනවා.\nමේ තත්ත්වය පිළිබඳ අදහස් දැක්වූ සිරියාවේ එක්සත් ජාතීන්ගේ මානුෂීය සම්බන්ධීකාරක එල්-මොස්ටාෆා බෙන්ලම්ලි (El-Mostafa Benlamlih) පැවසුවේ බර උපකරණ සහ යන්ත්‍ර සූත්‍ර නොමැතිකම නිසා සෙවීම් සහ ගලවා ගැනීමේ මෙහෙයුමට බාධා මතු වී ඇති බවයි.\nතවත් ඖෂධ සහ වෛද්‍ය උපකරණ ප්‍රදේශයට අවශ්‍ය වන අතරම විශේෂයෙන් හානියට පත් ජල ටැංකි අලුත්වැඩියා කිරීමට සහ ජලය අත්‍යාවශ්‍ය බවත් ඔහු පැවසුවා.\n“මේ ප්‍රදේශයේ බොහෝ ප්‍රජාවන් යැපෙන්නේ උස් ගොඩනැගිලි වල තැනූ ජල ටැංකි මතයි. මෙම උස් ජල ටැංකි බොහොමයක් මේ ව්‍යසනයත් සමගම මුලින්ම වැටී හෝ අබලන්ව තිබෙනවා.\nඔවුන්ට ඒවා ප්‍රතිස්ථාපන කිරීමට හෝ ඒවා අලුත්වැඩියා කිරීමට අවශ්‍යයි”ඔහු පැවසුවා.\nනිල වශයෙන් සිරියා සිවිල් ආරක්ෂක ඒකකය (Syria Civil Defense) ලෙස හඳුන්වන සුදු හෙල්මට් \"White Helmets\" කණ්ඩායමේ ස්වේච්ඡා සේවකයෙක් පැවසුවේ මෙම ව්‍යසනය හැසිරවීමට සිය සංවිධානයට ප්‍රමාණවත් සහයක් හෝ ශක්තියක් නොමැති බවයි.\n“තුවාල වූවන් බේරා ගැනීමට අපේ කණ්ඩායම් පැය විසිහතරේම වැඩ කරනවා. නමුත් මේ ව්‍යසනය හැසිරවීමට අපේ හැකියාවන්, ශක්තිය ප්‍රමාණවත් නැහැ. මෙම ව්‍යසනය වයඹ දිග සිරියාවේ ඕනෑම ව්‍යසනයකට වඩා විශාලයි,” ඉස්මයිල් අලබ්දුල්ලා පැවසුවා.\n\"මෙම ව්‍යසනය හැසිරවීමට ජාත්‍යන්තර ප්‍රයත්නයන් අවශ්‍ය වෙනවා ඔහු වැඩිදුරටත් කියා සිටියා.\nකෙසේ වෙතත් ව්‍යසනයේ සම්පූර්ණ පරිමාණය පැහැදිලි වන විටම ජාත්‍යන්තර ප්‍රජාව වහ වහා තුර්කියට සහ සිරියාවට ආධාර කිරීමට ඉක්මන් වුනා.\nඅඟහරුවාදා උදෑසන වන විට, ආහාර, ඖෂධ සහ බ්ලැන්කට් තොගයක් රැගත් ඉරාකයේ සහ ඉරානයේ ආධාර ගුවන් යානා පැමිනි අතර ජපානය එරට ආපදා සහන ගලවා ගැනීමේ කණ්ඩායම් තුර්කියට යවන බවට නිවේදනය කළා.\nසඳුදා රාත්‍රියේ ම ඉන්දීය ආපදා සහන කණ්ඩායම් දෙකෙන් පළමු කණ්ඩායම සුනඛ කණ්ඩායම් සහ වෛද්‍ය සැපයුම් සමඟ තුර්කිය බලා පිටත්ව ගියා.\nපකිස්තානය ද විනාශ වූ රට වෙත සිය සෙවීම් සහ ගලවා ගැනීමේ කණ්ඩායම් දෙකක් යවා ඇති අතර ඕස්ට්‍රේලියාව සහ නවසීලන්තය මානුෂීය ආධාර සඳහා අරමුදල් ලබා දී තිබෙනවා.\nමේ වන විට යුරෝපා සංගමය සිය අර්බුදකාරී ප්‍රතිචාර යාන්ත්‍රණය සක්‍රීය කර අතර එක්සත් ජනපදය ප්‍රකාශ කළේ සෙවීම් සහ ගලවා ගැනීමේ ඒකක දෙකක් තුර්කියට යවන බවයි.\nමීට අමතරව ගලවා ගැනීමේ මෙහෙයුම් සඳහා සහාය වීමට පලස්තීන සිවිල් ආරක්ෂක සහ වෛද්‍ය කණ්ඩායම් ද තුර්කියට සහ සිරියාවට යවනු ඇති.\nමේ අතර, රුසියානු හමුදාවේ ඒකක 10ක සොල්දාදුවන් 300 කට වැඩි පිරිසක් සුන්බුන් ඉවත් කරමින් සිරියාවේ සෙවීම් සහ ගලවා ගැනීමේ මෙහෙයුම් සඳහා සහාය වන බව රුසියානු ආරක්ෂක අමාත්‍යාංශය පවසනවා.\nමේ වන විට සිරියාවේ ක්‍රියාත්මක වන ප්‍රබලම විදේශ බලවතා රුසියාව වන අතර රුසියානු ජනාධිපති ව්ලැඩිමීර් පුටින් දිගු කලක් තිස්සේ සිරියානු ජනාධිපති බෂාර් අල් අසාද් සමඟ කිට්ටු මිත්‍ර සම්බන්ධතාවක් පවත්වනවා.\nඑමෙන්ම එක්සත් ජාතීන්ගේ මානුෂීය කටයුතු සම්බන්ධීකරණ කාර්යාලය (UNOCHA), පැවසුවේ එක්සත් ජාතීන්ගේ ආපදා ඇගයීම් සහ සම්බන්ධීකරණ (UNDAC), ජාත්‍යන්තර සෙවීම් සහ මුදාගැනීමේ උපදේශක කණ්ඩායම (INSARAG) සහ WHO හි හදිසි වෛද්‍ය කණ්ඩායම් (EMT) හදිසි ප්‍රතිචාර කණ්ඩායම් මානුෂීය ප්‍රතිචාරයට සහාය වීම සඳහා තුර්කිය වෙත යොමු කර තිබෙනවා.",
       "URL": "https://www.hirunews.lk/326909/කොරේ-පිටට-මරේ-වූ-තුර්කිය-ඉදිරි-දින-කිහිපය-තුළ-උෂ්ණත්වය-අංශක-බිංදුවෙනුත්-පහළට-බසින-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=551"
}