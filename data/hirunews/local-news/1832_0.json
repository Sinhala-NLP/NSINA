{
       "Source": "hirunews",
       "Timestamp": "Friday, 09 July 2021 - 13:15",
       "Headline": "මන්නාරම ධීවරයින්ට සහ විදේශගතවීමට සූදානම් අයට ෆයිසර් ඇතුළු කොරෝනා එන්නත් (වීඩියෝ)",
       "News Content": "මන්නාරම දිස්ත්‍රික්කයේ ධීවරයින්ට ෆයිසර් එන්නත ලබාදීම අද ආරම්භ කෙරුණා.\nඑසේම කොවිඩ් කාර්ය සාධක බලකායේ ලියාපදිංචි වූ උසස් අධ්‍යාපනය හැදෑරීම සඳහා විදෙස් රටවලට යෑමට අපේක්ෂාවෙන් සිටින මෙරට සිසු සිසුවියන් 1130කුටද ෆයිසර් එන්නත  ලබාදී තිබෙනවා.\nයුද හමුදාපති ජෙනරාල් ශවේන්ද්‍ර සිල්වා සදහන් කළේ යුද හමුදා රෝහලේදී ඊයේ දිනයේදී ෆයිසර් එන්නත අදාළ සිසුන්ට ලබාදීමට කටයුතු කළ බවයි.\nඑමෙන්ම, අද සහ හෙට යන දෙදින තුළ ද විදේශ රටවලට යාමට අපේක්ෂාවෙන් සිටින සිසුන්ට ෆයිසර් එන්නත ලබාදීමට පියවර ගන්නා බව ද යුද හමුදාපතිවරයා ප්‍රකාශ කළා.\nමේ අතර සෞඛ්‍ය සේවා නියෝජ්‍ය අධ්‍යක්ෂ ජනරාල් විශේෂඥ වෛද්‍ය හේමන්ත හේරත් කොළඹ අද පැවති මාධ්‍ය හමුවකට එක්වෙමින් කියා සිටියේ ඇස්ට්‍රාසෙනෙකා දෙවන මාත්‍රාවද මේ මස 20 වනදා සිට ලබාදීමට අපේක්ෂා කරන බවයි.\nමේ අතර මෙරට එක්සත් ජාතීන්ගේ සංවිධානයට අනුබද්ධ ආයතනවල සේවය කරන පිරිසට ලබාදීම සඳහා  එන්නත් මාත්‍රා 350ක් අද උදෑසන කටුනායක ගුවන් තොටුපළ වෙත ලැබී තිබෙනවා.\nඑක්සත් ජාතීන්ගේ සංවිධානය විසින් අදාළ  එන්නත්  තොගය මෙරටට එවා ඇති බවයි ඖෂධ නිෂ්පාදනය, සැපයුම් හා නියාමන රාජ්‍ය අමාත්‍ය මහාචාර්ය චන්න ජයසුමන සඳහන් කළේ.\nමෙරට රැදී සිටින විදේශිකයින් ලබාගෙන ඇති සියළුම වීසා බලපත්‍රවල වලංගු කාලය දීර්ඝ කර තිබෙනවා.\nඒ අනුව අද සිට ලබන මස 8 වන දා දක්වා එම වලංගු කාලය දීර්ඝ කර ඇති බවයි ආගමන විගමන දෙපාර්තමේන්තුව නිවේදනයක් නිකුත් කරමින් සඳහන් කළේ.\nමේ අතර පාසල් ගුරුවරුන්ට කොරෝනා එන්නත ලබාදීමේ වැඩපිළිවෙල යටතේ බදුල්ල දිස්ත්‍රික්කයේ පාසල් ගුරුවරුන් හට සයිනොෆාම් එන්නත ලබාදීම අද ආරම්භ වුණා.\nදිස්ත්‍රික්කයේ පාසල් 605 ක ගුරුවරුන් 15,100 කට එන්නත ලබාදීමට නියමිත බවයි ඌව පළාත් අධ්‍යාපන අධ්‍යක්ෂ ඩී.එම්. රත්නායක සඳහන් කළේ.\nමේ අද දිනයේදී කොරෝනා එන්නත ලබාගත් ගුරුවරුන් කිහිපදෙනෙකු ඒ පිළිබඳව දැක්වූ අදහස්.\nමේ අතර කොළඹ අධ්‍යාපන කලාපයට අයත් සියළුම රජයේ පාසල් සහ පෞද්ගලික පාසල්වල විදුහල්පතිවරුන්, ගුරුවරුන් සහ අනධ්‍යයනය කාර්ය මණ්ඩලය සඳහා සයිනොෆාම් එන්නත එළඹෙන 12 වන දා සිට ලබාදීමට සැළසුම් කර තිබෙනවා.\nඒ අනුව එන්නතේ පළමු මාත්‍රාව නාරාහේන්පිට යුද හමුදා රෝහලේදී 12 වන දා සිට 16 වන දා දක්වා ලබාදෙන බවයි කොළඹ කලාප අධ්‍යාපන කාර්යාලය සඳහන් කළේ.",
       "URL": "https://www.hirunews.lk/276521/මන්නාරම-ධීවරයින්ට-සහ-විදේශගතවීමට-සූදානම්-අයට-ෆයිසර්-ඇතුළු-කොරෝනා-එන්නත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1832"
}