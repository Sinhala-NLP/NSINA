{
       "Source": "hirunews",
       "Timestamp": "Wednesday, 26 July 2023 - 9:51",
       "Headline": "රාජාංගණය පොලිසියේ ඕ.අයි.සී.ට මරණ තර්ජන කළ ව්‍යාපාරිකයා නිදැල්ලේ",
       "News Content": "මේ දිනවල රාජාංගණයේ පැවැත්වෙන සැණකෙළිය තවත් දින කිහිපයකට දීර්ඝ කරන ලෙස ඉල්ලා රාජාංගණය පොලිසියේ ස්ථානාධිපතිවරයාට මරණීය තර්ජන කරන ලද සුප්‍රසිද්ධ ව්‍යාපාරිකයාට විරුද්ධව මේ වන තෙක් කිසිදු ක්‍රියාමාර්ගයක් නොගැනීම සම්බන්ධව පොලිස් නිලධාරීන් දැඩි අප්‍රසාදයට පත්ව තිබෙනවා.\nරාජාංගණයේ පැවැත්වෙන මෙම සැණකෙළිය දින 14ක් තිස්සේ පැවැත්වෙන බවයි වාර්තා වන්නේ.\nමෙම සුප්‍රසිද්ධ ව්‍යාපාරිකයා පොලිස් ස්ථානාධිපතිවරයාට තර්ජනය කර ඇත්තේ පසුගිය 23 වැනිදා රාත්‍රියේ \"යුනිෆෝම් එක ගලවනවා\" යැයි තර්ජනය කරමින් බවයි පොලිසිය පැවසුවේ.\nමෙම සැණකෙළිය සඳහා පොලිසිය විසින් දින 14 ක කාලයක් දී තිබූ අතර එම කාලසීමාවට වඩා තවත් දින කිහිපයක් ලබා දීම පොලිසිය විසින් ප්‍රතික්ෂේප කර තිබෙනවා.\nප්‍රදේශයේ සොරකම් වැඩි වීම, රථවාහන අනතුරු ඉහළ යෑම මෙන්ම මෙම සැණකෙළියට පාර්ශ්ව රැසකින් විරෝධතා එල්ලවීම නිසා එය තවදුරටත් පැවැත්වීම සඳහා පොලිසිය අවසර දී නැහැ.\nමේ නිසා කෝපයට පත් වූ ප්‍රකට ව්‍යාපාරිකයා රාජාංගණය පොලිසියේ ස්ථානාධිපතිවරයාට ප්‍රසිද්ධියේ බැණ වැදී මරණීය තර්ජන එල්ල කර තිබෙන අතර මොහු සමඟ උසස් පොලිස් නිලධාරීන් කිහිපදෙනෙකු සමීප සම්බන්ධතා පවත්වන බවත් ඒ හේතුවෙන් මොහුට එරෙහිව නීතිමය ක්‍රියාමාර්ග ගැනීම දිනෙන් දින කල් දමන බව පොලිසිය පවසනවා.",
       "URL": "https://www.hirunews.lk/342552/රාජාංගණය-පොලිසියේ-ඕ-අයි-සී-ට-මරණ-තර්ජන-කළ-ව්‍යාපාරිකයා-නිදැල්ලේ",
       "Category": "Local News",
       "Parent URL": "https://www.hirunews.lk/local-news.php?pageID=151"
}