{
       "Source": "hirunews",
       "Timestamp": "Wednesday, 07 September 2022 - 11:02",
       "Headline": "ණය ප්‍රතිව්‍යූහගතකරණය සඳහා සහාය දෙනවා - ඇමෙරිකාව (වීඩියෝ)",
       "News Content": "මෙරට ණය ප්‍රතිව්‍යුහගත කිරීම සඳහා අමෙරිකාවේ සහය ලබාදෙන බව අමෙරිකානු භාණ්ඩාගාර ලේකම් ජැනල් යෙලන් මහත්මිය පවසනවා.\nකෙසේ වෙතත් චීනයේ සහභාගිත්වයක් නොමැතිව මෙරට ණය ප්‍රතිව්‍යුහගත කිරීම අභියෝගයක් බවයි විවිධ වාර්තා උපුටා දක්වමින් රොයිටර්ස් පුවත් සේවය වාර්තා කළේ.\nශ්‍රී ලංකාව මුහුණදී සිටින දැඩි ආර්ථික අර්බුදය හමුවේ මෙරට ණය ප්‍රතිව්‍යුහගත කිරීම අත්‍යවශ්‍ය සාධකයක් බවට පත්ව තිබෙනවා.\nඑවන් පසුබිමක මෙරට ණය ප්‍රතිව්‍යුහගත කිරීමේ වැඩපිළිවෙළට සහය ලබාදෙන බව අමෙරිකානු භාණ්ඩාගාර ලේකම් ජැනට් යෙලන් මහත්මිය ජනාධිපති රනිල් වික්‍රමසිංහ මහතාට දැනුම්දී ඇති බවජනාධිපති මාධ්‍ය අංශය සඳහන් කළා.\nමූල්‍ය නීතිරීතිවලට අනුකූලව ලෝක බැංකුවල ආසියානු සංවර්ධන බැංකුව සහ අමෙරිකානු මූල්‍ය ආයතනවල සහය ලබාදීමට කටයුතු කරන බවත් ජනාධිපති මාධ්‍ය අංශය නිකුත් කළ නිවේදනයේ සඳහන්.\nපැරිස් සමාජයේ මූලධර්මවලට අනුකූලව මෙරට ජනතාවට උපකාර කිරීම සඳහා අඛණ්ඩව සම්බන්ධ වීම පිළිබඳ මෙරට විදේශ කටයුතු අමාත්‍ය ජනාධිපති නීතිඥ අලි සබ්රි මහතාද අමෙරිකානු රාජ්‍ය ලේකම්වරයාට සහ භාණ්ඩාගාර ලේකම්වරියට සිය කෘතඥතාව පළකර තිබෙනවා.\nකෙසේ වෙතත් ජාත්‍යන්තර මූල්‍ය අරමුදලින් ඩොලර් බිලියන 2.9ක විස්තීරණ අරමුදල් පහසුකම් ලබාගැනීම සඳහා චීනය, ඉන්දියාව සහ ජපානයේ ණය ප්‍රතිව්‍යුහගත කිරීමේ වැඩපිළිවෙළ ශ්‍රී ලංකාවට අභියෝගයක් බවයි රොයිටර්ස් පුවත් සේවය පෙන්වා දෙන්නේ.\nමෙරට විදේශීය ණය ප්‍රමාණය අමෙරිකානු ඩොලර් බිලියන 85ත් 100ත් අතර විය හැකි බවත් චීනයේ සහභාගිත්වයක් නොමැතිව එම ණය ප්‍රතිව්‍යුහගත කිරීමේ ක්‍රියාවලිය දුෂ්කර කටයුත්තක් වනුඇති බවත් රොයිටර්ස් වාර්තාවේ සඳහන්.\nමේ අතර බ්‍රිතාන්‍යය මෑතකදී ප්‍රකාශයට පත්කරන ලද සංවර්ධනය වෙමින් පවතින රටවල වෙළෙඳ යෝජනා ක්‍රමයට ශ්‍රී ලංකාව ප්‍රතිලාභී රටක් ලෙස ඇතුළත් කිරීම සම්බන්ධයෙන් ජනාධිපති රනිල් වික්‍රමසිංහ මහතා ප්‍රශංසාවට ලක්කර තිබෙනවා.\nබ්‍රිතාන්‍යයේ නව අග්‍රාමාත්‍ය ධුරයට තේරීපත්වූ එලිසබෙත් ට්‍රස් හට සිය සුභාෂිංශන එක් කරමින් ජනාධිපතිවරයා සඳහන් කර ඇත්තේ හවුල් ඉතිහාසයකින් බැඳි දීර්ඝ කාලීන මිත්‍ර සබඳතාවක් භුක්තිවිඳින දෙරටේ සබඳතා තවදුරටත් ශක්තිමත් කිරීමට අපේක්ෂා කරන බවයි.",
       "URL": "https://www.hirunews.lk/314757/ණය-ප්‍රතිව්‍යූහගතකරණය-සඳහා-සහාය-දෙනවා-ඇමෙරිකාව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=886"
}