{
       "Source": "hirunews",
       "Timestamp": "Friday, 16 December 2022 - 13:48",
       "Headline": "නො පෙනෙන දෑසින් ආර්ථික අර්බුදයට මුහුණ දෙන දොඩම්ගස් යායේ දිරිය මිනිසා (වීඩියෝ)",
       "News Content": "පවතින ආර්ථික අර්බුදය හමුවේ බොහෝ දෙනෙකු විවිධ දුෂ්කරතාවන්ට මුහුණ දී සිටිනවා.\nනමුත් දෛවෝපගත සිදුවීම් හමුවේ එම දුෂ්කරතාවන් දෙගුණ තෙගුණ වූ පුද්ගලයින් ද විවිධ අවස්ථාවන් හී දී හමුවනවා.\nඑවැනි පසුබිමක සිය පවු‍ලේ වගකීම උරමත පැටවුණු දෑස් නො පෙනෙන දොඩම්ගස්යාය - පල්ලේපොළ ප්‍රදේශයේ පදිංචි දිරියවන්තයෙකු පිළිබඳ කතාවක් වාර්තා වනවා.\nමෙ‍ලෙස ජීවිකාව උදෙසා පොල්ලෙලි ගැසීම සිදු කරන්නේ සාමාන්‍ය පුද්ගලයෙකු නෙවේ.\nඔහු උපතින් ම දෑස් නො පෙනෙන පුද්ගලයෙක්.\nඑම්.ජී.ගාමිණී නම් 45 හැවිදිරිදි මොහු ජීවත් වන්නේ සිය දෑස් නො පෙනෙන සහෝදරයාත් සමඟ යි.\nජයන්ත විමලසිරි නම් ඔහු පොල් ගස් නැග උපයන මුදලින් සිය පවුලටත් දෑස් නො පෙනෙන ගාමිණීටත් ශක්තියක් වුණා.\nනමුත් කිසිසේත් නො සිතු පරිදි දෑස් නො පෙනෙන ජයන්ත පොල් ගසකින් ඇද වැටී හදිසි අනතුරකට ලක්වීමත් සමඟ ඔවුන් සියලු දෙනා කබලෙන් ලිපට ඇදවැටෙනවා.\nඅනතුරෙන් පසු දෙපයින් නැගීසිටීමට නො හැකි තත්ත්වයට පත්වූ ජයන්ත විමලසිරි නිවසේ ඇඳක් මත මේ වන විටත් ප්‍රතිකාර ලබමින් සිටිනවා.\nඒ අනුව ඔහුගේ පෙරපාසල් දියණියත්, පාසල් වයසේ පසුවන පිරිමි දරුවාත්, බිරිඳ සහ මවත් රැකබලා ගැනීමේ වගකීම පැවරෙන්නේ උපතින්ම දෘෂ්‍යාබාධිත එම්.ජී.ගාමිණි ජයසුරිය වෙත යි.\nදෑස් නො පෙනුනත් මේ ධෛර්යවන්තයා ඒ සියලු අභියෝගවලට මුහුණ දෙමින් රැකියාවක නිරතවීමට තීරණය කරනවා.\nසිදුවිය හැකි අනතුරුද පසෙකලා පොල්ලෙලි ගසා සුළු මුදලක් උපයා සිය පවුල හැකි උපරිමයෙන් රැකබලා ගන්නේ ඒ අනුව යි.",
       "URL": "https://www.hirunews.lk/322811/නො-පෙනෙන-දෑසින්-ආර්ථික-අර්බුදයට-මුහුණ-දෙන-දොඩම්ගස්-යායේ-දිරිය-මිනිසා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=663"
}