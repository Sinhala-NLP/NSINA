{
       "Source": "hirunews",
       "Timestamp": "Thursday, 15 June 2023 - 7:23",
       "Headline": "පොහොට්ටුවේ නායකයින්ගෙන් ජනපතිට සහතිකයක්",
       "News Content": "රට ගොඩනැගීමට ජනාධිපතිවරයා ගෙන යන වැඩපිළිවෙලට මෙතෙක් ලබාදුන් සහය ඉදිරියටත් ලබාදෙන බව ශ්‍රී ලංකා පොදුජන පෙරමුණ ඇතුළු ආණ්ඩු පක්ෂයේ නායකයින් ජනාධිපතිවරයාට සහතික වී තිබෙනවා.\nශ්‍රී ලංකා පොදුජන පෙරමුණ ප්‍රමුඛ ආණ්ඩු පක්ෂය නියෝජනය කරන පක්ෂවල නායකයින් සහ ජනපති රනිල් වික්‍රමසිංහ අතර හමුවක් ඊයේ ජනාධිපති ලේකම් කාර්යාලයේදී පැවැත්වුණා.\nශ්‍රී ලංකා පොදුජන පෙරමුණේ මහ ලේකම් සාගර කාරියවසම් හිරු ප්‍රවෘත්ති අංශයට කියා සිටියේ මෙම සාකච්ඡාව සුහදශීලී මට්ටමකින් සිදුවූ බවයි.\nඊට තමන් මෙන්ම හිටපු අමාත්‍ය බැසිල් රාජපක්ෂ ද සහභාගී වූ බව ඔහු සදහන් කළා.\nඅග්‍රාමාත්‍ය දිනේෂ් ගුණවර්ධන මෙම සාකච්ඡාවට එක්ව ඇති අතර මෙහි දී හිටපු අමාත්‍ය බැසිල් රාජපක්ෂ සදහන් කර ඇත්තේ, තමන් ඇතුළු පොදුජන පෙරමුණ මෑත ඉතිහාසයේ දී ජනාධිපතිවරු කිහිපදෙනෙකු සමග වැඩ කළ බවයි.\nකෙසේ වෙතත්, මෙතෙක් කිසිදු ජනාධිපතිවරයෙකුට නොතිබූ ආකාරයේ සංවිධානාත්මක හා ක්‍රියාශීලී කාර්ය මණ්ඩලයක් ජනාධිපතිවරයා සතුව ඇති බව ද ඔහු එහිදී සදහන් කර තිබෙනවා.",
       "URL": "https://www.hirunews.lk/337969/පොහොට්ටුවේ-නායකයින්ගෙන්-ජනපතිට-සහතිකයක්",
       "Category": "Local News",
       "Parent URL": "https://www.hirunews.lk/local-news.php?pageID=268"
}