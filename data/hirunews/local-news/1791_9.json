{
       "Source": "hirunews",
       "Timestamp": "Wednesday, 28 July 2021 - 7:44",
       "Headline": "හිෂාලිනීගේ මරණය ගැන සොයන්න ඩයගමට ගිය විශේෂ පොලිස් කණ්ඩායම අදත් විමර්ශනවල",
       "News Content": "පාර්ලිමේන්තු මන්ත්‍රී රිෂාඩ් බදියුදීන්ගේ නිවසේ මෙහෙකාර සේවයේ යෙදී සිටියදී පිලිස්සී මියගිය බාලවයස්කාර දැරියගේ මරණය සම්බන්ධයෙන් පරීක්ෂණ සිදුකරන පොලිස් කණ්ඩායම් අද දිනයේත් එම ප්‍රදේශයේදී විමර්ශන කටයුතු සිදු කරනවා.\nකොළඹ සිට පැමිණි මෙම කණ්ඩායම ඊයේ දිනයේදී දැරිය පදිංචිව සිටි ඩයගම ප්‍රදේශයෙන් විමර්ශන කටයුතු ආරම්භ කළා.\nඒ අනුව දැරියගේ මව සහ පියාගෙන් මෙම විශේෂ පොලිස් කණ්ඩායම ඊයේ දිනයේ ප්‍රකාශ සටහන් කර ගෙන තිබෙනවා. එමෙන්ම දැනට රක්ෂිත බන්ධනාගාර ගතව සිටින සිද්ධියට සම්බන්ධ තැරැව්කරුගේ නිවසට ගොස් එහි සිටි අයගෙන්ද මෙම කණ්ඩායම ප්‍රකාශ සටහන් කර ගත් බව සඳහන්.\nදැරිය මිය යාමේ සිද්ධියට රිෂාඩ් බදියුදීන් මන්ත්‍රීවරයාගේ බිරිඳ ඇතුළු සිව් දෙනෙකු පසුගියදා අත්අඩංගුවට ගනු ලැබූ අතර ඔවුන් ලබන 9 වනදා දක්වා රක්ෂිත බන්ධනාගාර ගත කෙරුණා.\nඅධිකරණය වැඩිදුරටත් නියෝග කළේ දැරියගේ සිරුර ගොඩගෙන ජ්‍යෙෂ්ඨ අධිකරණ වෛද්‍ය නිලධාරින්ගෙන් සමන්විත මණ්ඩලයක් මගින් නැවතත් පශ්චාත් මරණ පරීක්ෂණයක් පවත්වා අධිකරණයට වාර්තාවක් ඉදිරිපත් කරන ලෙසයි.\nකෙසේ වෙතත් දැරියගේ සිරුර ගොඩ ගන්නා දිනයක් තවම නිශ්චිතව ප්‍රකාශයට පත් වී නැහැ.\nමේ අතර, වයස අවුරුදු 18ට අඩු අය සේවයේ යෙදවීම සම්පූර්ණයෙන්ම තහනම් කිරීමට අදාළ නීති කඩිනමින් බලාත්මක කරන බව කම්කරු අමාත්‍ය නිමල් සිරිපාලද සිල්වා ප්‍රකාශ කළා.",
       "URL": "https://www.hirunews.lk/278194/හිෂාලිනීගේ-මරණය-ගැන-සොයන්න-ඩයගමට-ගිය-විශේෂ-පොලිස්-කණ්ඩායම-අදත්-විමර්ශනවල",
       "Category": "Local News",
       "Parent URL": "https://www.hirunews.lk/local-news.php?pageID=1791"
}