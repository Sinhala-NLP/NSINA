{
       "Source": "hirunews",
       "Timestamp": "Tuesday, 11 April 2023 - 18:51",
       "Headline": "MV X Press Pearl නෞකා අනතුර සම්බන්ධයෙන් සමුද්‍රීය පරිසර ආරක්ෂණ අධිකාරියෙන් නිවේදනයක්",
       "News Content": "MV X Press Pearl නෞකා අනතුර සම්බන්ධයෙන් සමුද්‍ර දූෂණ වැලැක්වීමේ පනතට අනුව අපරාධ නීතියට යටතේ නෞකා හිමිකරුට හෝ මෙහෙයුම්කරුට හෝ ශ්‍රී ලංකාවේ නෞකා නියෝජිතයින්ට නඩු පැවරීම සඳහා අවශ්‍ය සියලු තොරතුරු නීතිපති දෙපාර්තමේන්තුව වෙත සමුද්‍රීය පරිසර ආරක්ෂණ අධිකාරිය විසින් ලබා දී තිබෙනවා.\nඒ අනුව, නීතිපති දෙපාර්තමේන්තුව විසින් දැනටමත් අපරාධ නීතිය යටතේ අධිකරණයේ නඩු පවරා ඇති බවයි සමුද්‍රීය පරිසර ආරක්ෂණ අධිකාරිය පවසන්නේ.\nමෙම නෞකා අනතුර හේතුවෙන් පරිසරයට සිදු වූ හානි තක්සේරු කිරීමේ කටයුතු සිදු කිරීමට සමුද්‍රීය පරිසර ආරක්ෂණ අධිකාරිය විසින් විශ්වවිද්‍යාල මහාචාර්යවරුන් හා අනෙකුත් රාජ්‍ය ආයතන නියෝජිතයින්ගෙන් සමන්විත විද්වත් කමිටුවක් පත් කළ අතර එලෙස පත් කරන ලද විද්වත් කමිටුව මගින් පරිසර හානි ගණනය කර, දෙවැනි පරිසර හානි වාර්තාව නීතිපති දෙපාර්තමේන්තුව වෙත පසුගිය ජනවාරි මස 13 වැනිදා භාර දීමට කටයුතු කර තිබුණා.\nමෙම නඩුව පැවරීම සම්බන්ධයෙන් ඇති වී ඇති මතභේදාත්මක තත්ත්වය හේතුවෙන් සමුද්‍රීය පරිසර ආරක්ෂණ අධිකාරියේ නව සභාපති නීතිඥ අසේල බී. රැකව ගේ ඉල්ලීම මත අධිකරණ අමාත්‍යවරයා විසින් නීතිපතිතුමා ප්‍රමුඛව නිලධාරී මඩුල්ලක්, මෙම ක්ෂේත්‍රයේ පළපුරුද්ද හා නිපුණතාවය ඇති වෙනත් නීතිඥවරුන් පිරිසක් සමග විශේෂ සාකච්ඡාවක් පසුගිය 06 වැනිදා අධිකරණ අමාත්‍යාංශයේ දී පවත්වා තිබුණා.\nඑහිදී නීතිපතිවරයා පවසා ඇත්තේ, නැව් සමාගම විසින් එක්සත් රාජධානියේ අධිකරණයකින් ලබා ගෙන ඇති වන්දි සීමා කිරීමේ නඩුකරයපවුම් මිලියන 19ක උපරිම වන්දියක් වශයෙන් තීරණය කරමින් නියෝගයක් ලබා ගෙන ඇති බවයි.\nඑමෙන්ම ප්‍රථමයෙන්ම කළ යුත්තේ එකී නඩු කටයුත්තට සහභාගී වෙමින් එකී තීන්දුව වෙනස් කර ගැනීම සඳහා කිරීම බවත් එහිදී නීතිපතිවරයා වැඩිදුරටත් පවසා සිටියා.",
       "URL": "https://www.hirunews.lk/332313/mv-x-press-pearl-නෞකා-අනතුර-සම්බන්ධයෙන්-සමුද්‍රීය-පරිසර-ආරක්ෂණ-අධිකාරියෙන්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=419"
}