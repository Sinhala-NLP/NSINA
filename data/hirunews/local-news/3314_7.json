{
       "Source": "hirunews",
       "Timestamp": "Friday, 07 June 2019 - 7:51",
       "Headline": "කෝටි පහමාරේ වන්දි නඩුව විභාගයට ගැනීමට තීරණය කරයි",
       "News Content": "උතුරු මැද පළාත් ආයූර්වේද කොමසාරිස්වරයාට ඇසිඩ් ගසා ඇසක් අන්ධ කර බරපතල තුවාල සිදුකිරීමේ සිද්ධිය සම්බන්ධයෙන් වන්දි ඉල්ලා පැවරූ නඩුව විභාගයට ගැනීමට අධිකරණය තීරණය කර තිබෙනවා.\nආයූර්වේද වෛද්‍යවරයෙකු ඇතුළු විත්තිකරුවන් තුන් දෙනෙකුගෙන් මෙලෙස රුපියල් කෝටි පහමාරක වන්දි මුදලක් ඉල්ලා උතුරු මැද පළාත් ආයූර්වේද කොමසාරිස් වෛද්‍ය කුමාර අල්විස්, අනුරාධපුර දිසා අධිකරණය හමුවේ මීට පෙර නඩුවක් ගොනුකර තිබුණා.\nඑය ඊයේ දිනයේදී අනුරාධපුර දිසා විනිසුරු සහ අතිරේක මහේස්ත්‍රාත් මනෝජ් තල්ගොඩපිටිය හමුවේ කැඳවූ අවස්ථාවේදී විනිසුරුවරයා නියෝග කළේ අදාළ නඩුව සැප්තැම්බර් මස 24 වැනිදා විභාගයට ගන්නා ලෙසයි.\n2013 වසරේ පෙබරවාරි මස 22 වැනි දින හෝ ඊට ආසන්න දිනයකදී ආයූර්වේද කොමසාරිස්වරයාගේ නිල නිවසට පැමිණි මොවුන් ඔහුට ඇසිඩ් ප්‍රහාරය එල්ල කර තිබුණා.",
       "URL": "https://www.hirunews.lk/217870/කෝටි-පහමාරේ-වන්දි-නඩුව-විභාගයට-ගැනීමට-තීරණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=3314"
}