{
       "Source": "hirunews",
       "Timestamp": "Wednesday, 17 August 2022 - 15:22",
       "Headline": "තායිලන්තයේ දකුණු දිග ප්‍රදේශයට ප්‍රහාර මාලාවක්",
       "News Content": "තායිලන්තයේ ප්‍රදේශ කිහිපයකට එල්ල වූ ප්‍රහාර මාලාවකින් පුද්ගලයන් 7 දෙනෙකු තුවාල ලබා තිබෙනවා.\nස්ථාන 17ක පිපිරීම් සිදුව ඇති බවටයි විදෙස් මාධ්‍ය වාර්තා කළේ. වෙළඳසැල් සහ ඉන්ධන පිරවුම්හල් ඉලක්ක කර මෙම ප්‍රහාර එල්ලවී ඇති බව සඳහන්.\nප්‍රහාරවල වගකීම මෙතෙක් කිසිවකුත් භාරගෙන නැහැ.\nමෙම සිදුවීම් 17 එකිනෙක සම්බන්ධතාවක් පවතින බවටයි තායිලන්ත ආරක්ෂක අංශ සැක පළ කරන්නේ.\nමැලේසියා දේශ සීමාව ආසන්නයේ පිහිටි තායිලන්ත නගරවල මෑත කාලීනව ගැටුම්කාරී තත්ත්වයක් නිරීක්ෂණය වනවා.\nමෙම ප්‍රචණ්ඩකාරී තත්ත්වය අධීක්ෂණය කරමින් සිටින නිරීක්ෂකයන් පෙන්වා දෙන්නේ 2004 වසරේ සිට මේ දක්වා ගැටුම්වලින් 7300කට වැඩි පිරිසක් මියගොස් ඇති බවයි.\nශ්‍රී ලංකාවේ හිටපු ජනාධිපති ගෝඨාභය රාජපක්ෂ ද මේවන විට රැඳී සිටින්නේ තායිලන්තයේයි.\nඔහු අගොස්තු 24 වනදා යළි දිවයිනට පැමිණිමට නියමිත බව රුසියාවේ හිටපු තානාපතිවරයෙකු වන උදයංග වීරතුංග අද ප්‍රකාශ කළා. ඒ අපරාධ පරික්ෂණ දෙපාර්තමේන්තුව හමුවේ ප්‍රකාශයක් ලබා දී ඉන් පිටව යන අවස්ථාවේදියි.\nගෝඨාභය රාජපක්ෂට තම රටට ඇතුලු‍ වීම සඳහා අවසර ලබා දී ඇත්තේ මානුෂීය හේතුන් මත බවත් වෙනත් රටක ස්ථිර රැකවරණය ලබාගන්නා තුරු ඔහුට තාවකාලිකව රැඳී සිටිය හැකි බව තායිලන්ත අග්‍රාමාත්‍යවරයා සඳහන් කර තිබුණා.\nමෙරට ජනතාව දැක්වූ විරෝධතා හේතුවෙන් පසුගිය ජූලි 13 වැනිදා මාලදිවයින බලා පිටව ගිය ජනාධිපති ගෝඨාභය රාජපක්ෂ තායිලන්තයට යන තෙක් රැදී සිටියේ සිංගප්පූරුවේයි.",
       "URL": "https://www.hirunews.lk/313011/තායිලන්තයේ-දකුණු-දිග-ප්‍රදේශයට-ප්‍රහාර-මාලාවක්",
       "Category": "Local News",
       "Parent URL": "https://www.hirunews.lk/local-news.php?pageID=933"
}