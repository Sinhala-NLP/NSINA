{
       "Source": "hirunews",
       "Timestamp": "Tuesday, 23 May 2023 - 10:01",
       "Headline": "අපයෝජනය සිද්ධියකට තවත් උපකාරක පන්ති ගුරුවරයෙකු අත්අඩංගුවට",
       "News Content": "පාසල් දැරියන් අපයෝජනය කිරීමේ චෝදනාව මත අත්අඩංගුවට ගත් තවත් උපකාරක පන්ති ගුරුවරයෙකු මේ මස 29 වනදා දක්වා රක්ෂිත බන්ධනාගාර ගතකර තිබෙනවා.\nපොළොන්නරු ප්‍රදේශයේ උපකාරක පන්ති ගුරුවරයෙකුයි මෙලෙස රක්ෂිත බන්ධනාගාර ගත කර ඇත්තේ.\nඉකුත් ජනවාරි මාසයේ සිට අවස්ථා ගණනාවක දී අදාළ උපකාරක පන්ති ගුරුවරයා විසින් පාසල් දැරියන් අපයෝජනයට ලක් කර ඇති අතර එළෙස අපයෝජනයට ලක් වූ දැරියන් 6 දෙනෙකුගේ දෙමාපියන් විසින් පොළොන්නරුව පොලිසියට මේ පිළිබඳව පැමිණිලි කර තිබෙනවා.\nඇතැම් දෙමාපියන් සිය දරුවන්ට සිදුවූ අපයෝජන සම්බන්ධයෙන් පොලිසියට පැමිණිලි ඉදිරිපත් කිරීමට පවා බියවී ඇති බවටයි වාර්තා වන්නේ.\nඒ අනුව 41 හැවිරිදි උපකාර පන්ති ගුරුවරයා අත්අඩංගුවට ගෙන පොළොන්නරුව මහේස්ත්‍රාත් අධිකරණයට ඉදිරිපත් කිරීමෙන් අනතුරුව රක්ෂිත බන්ධනාගාරගත කෙරුණා.\nඑමෙන්ම මෙවැනිම සිද්ධියක් පසුගියදා කළුතර ප්‍රදේශයෙන් ද වාර්තා වූ අතර එහිදී පාසල් සිසුවියන් 16 දෙනෙකු අපයෝජනයට ලක් කරමින් ඒවා වීඩියෝ ගතකළ බව කියන උපකාරක පන්ති ගුරුවරයෙකු මේ මස 26 වනදා දක්වා රිමාන්ඩ් කර තිබෙනවා.\nමේ අතර නුගේගොඩ ප්‍රදේශයේ ප්‍රසිද්ධ පාසලක 13 හැවිරිදි දැරියකට අවස්ථා කිහිපයකදී බරපතල ලෙස ලිංගික අපයෝජනය කළ බව කියන තරුණයන් දෙදෙනෙකු අත්අඩංගුවට ගනු ලැබුවා.\nඅත්අඩංගුවට ගත් තරුණයක් කිරුළපන ප්‍රදේශයේ පදිංචිකරුවන් වන අතර තවත් තරුණයෙකු සොයා විමර්ශන ක්‍රියාත්මකයි.\nදැරියගේ පාසලේ ගුරුවරියක විසින් ළමා ආරක්ෂණ අධිකාරියට කරන ලද පැමිණිල්ලකට අනුවයි මේ සම්බන්ධයෙන් විමර්ශන ආරම්භ කරනු ලැබුවේ.",
       "URL": "https://www.hirunews.lk/335981/අපයෝජනය-සිද්ධියකට-තවත්-උපකාරක-පන්ති-ගුරුවරයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=323"
}