{
       "Source": "hirunews",
       "Timestamp": "Tuesday, 02 March 2021 - 22:53",
       "Headline": "විදෙස් රටකින් ත්‍යාගයක් ලැබී ඇති බව පවසමින් ජනතාව මුලාකර රුපියල් ලක්ෂ ගණනින් මුදල් ලබාගැනීමේ ජාවාරමක්.",
       "News Content": "විදෙස් රටකින් ත්‍යාගයක් ලැබී ඇති බව පවසමින් ජනතාව මුලාකර රුපියල් ලක්ෂ ගණනින් මුදල් ලබාගැනීමේ ජාවාරමක් මේ දිනවල දිවයින පුරා ක්‍රියාත්මක වනවා.\nඅද CIA අනාවරණය ඒ පිළිබඳවයි.\nවිදෙස් රටක මිතුරෙකු ලෙස පෙනී සිටිමින් ෆේස් බුක්, වට්ස් ඇප් ආදී සමාජ මාධ්‍ය ජාල ඔස්සේ දුරකතන ඇමතුම් හා කෙටි පණිවුඩ ලබාදෙමින් ක්‍රියාත්මක වන\nසංවිධානාත්මක ජාවාරමක් පිළිබඳව හිරු CIA වෙත තොරතුරක් ලැබුණා.\nඒ එම ජාවාරමට හසු වූ අවිස්සාවේල්ල ප්‍රදේශයේ කාන්තාවකගෙන්.\nමෙරටට එවන බව පවසන එම තෑගි අතර වටිනා ජංගම දුරකතන, විදේශීය මුදල්, රත්‍රං බඩු මෙන්ම ඉහළ මිල ගණන්වලින් යුත් ඇඟලුම් හා පාවහන්ද වනවා.\nමෙම වීඩියෝ දර්ශන එවීමෙන් පසු එම භාණ්ඩවල මුද්දර ගාස්තු ලෙස රුපියල් 95,000ක මුදලක් ගෙවන ලෙසයි ඔවුන් දන්වා සිටින්නේ.\nඒ මෙරටට අදාළ තෑගි භාණ්ඩ මෙරටට එවා ඇති බවට ඡායාරූප සාක්ෂිද යොමුකරමින්.\nරුපියල් 95,000ක මුදලක් වංචනිකව ලබාගන්නා ඔවුන් මෙම වංචාව එතනින් නිමා කරන්නේද නැහැ.\nමෙම වංචාවට රැවටුණු සිය ගණනක් දිනකට අප වෙත තොරතුරු ලබාදෙමින් පවසා සිටින්නේ මෙම විදෙස් මිතුරාගේ උගුලට තමන් හසුවී රුපියල් ලක්ෂ ගණන් මුදල් අහිමි කරගත් බවයි.\nහිරු CIA මෙම අනාවරණය සිදු කරන්නේ හෙට දිනයේ ඔබත් මෙම වංචාවේගොදුරක් බවට පත්වීමේ අවදානමක් පවතින බැවිනුයි.",
       "URL": "https://www.hirunews.lk/264159/විදෙස්-රටකින්-ත්‍යාගයක්-ලැබී-ඇති-බව-පවසමින්-ජනතාව-මුලාකර-රුපියල්-ලක්ෂ-ගණනින්-මුදල්-ලබාගැනීමේ-ජාවාරමක්",
       "Category": "Local News",
       "Parent URL": "https://www.hirunews.lk/local-news.php?pageID=2114"
}