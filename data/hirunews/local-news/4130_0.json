{
       "Source": "hirunews",
       "Timestamp": "Friday, 12 January 2018 - 9:44",
       "Headline": "පෙම්වතිය සොයා ගිය පෙම්වතා පිහිපහර කයි",
       "News Content": "පෙම්වතියගේ නිවස සොයා අවිස්සාවේල්ල ප්‍රදේශයේ අතුරු මාර්ගයක ගමන් කරමින් සිටි තරුණයෙකුට නාඳුනන පුද්ගලයෙකු තියුණු ආයුධයකින් කපා කොටා තුවාල සිදුකර ඇතැයි අවිස්සාවේල්ල පොලිසිය පවසනවා.\nතුවාලලත් පෙම්වතා අවිස්සාවේල්ල රෝහලේ ප්‍රතිකාර ලබන අතර ඔහු තාපාවල ප්‍රදේශයේ සිට පාදුක්ක ප්‍රදේශයට පදිංචියට ගිය අයෙකු බව පොලිසිය සොයාගෙන තිබෙනවා.\nමග හැරුණු ජංගම දුරකථන ඇමතුමක් අනුව තරුණයා සහ තරුණිය නොදුටු පෙම්වතුන් වී ඇති බවයි සඳහන් වන්නේ.\nපෙම්වතියගේ ඇරයුමක් මත පෙම්වතා පාදුක්ක සිට කුලී පදනම මත ලබාගත් ත්‍රි රෝද රථයකින් අවිස්සාවේල්ලට පැමිණ තිබෙනවා.\nඒ අනුව රාත්‍රියේ අවිස්සාවේල්ල ප්‍රදේශයේ පෙම්වතිය දැනුම්දුන් ලිපිනය පරිදි ඇය සොයමින් පෙම්වතා අතුරු හරස් මාර්ගයක ගමන් කර ඇති බවත් එම අතුරු මාර්ගයේ පාළු ස්ථානයකදී එම තරුණ පෙම්වතා කපා කොටා ඔහුගේ ජංගම දුරකථනය පැහැරගෙන ගොස් ඇති බවත් පොලිසිය පවසනවා.\nමෙය පාළු ප්‍රදේශයකදී රාත්‍රියේ සිදු වූ සිදු වීමක් බැවින් ප්‍රදේශවාසීන් මේ සම්බන්ධව කිසිවක් නොදන්නා අතර සිද්ධියට අදාළ සැකකරුවන් අත්අඩංගුවට ගැනීමට විශේෂ විමර්ශනයක් අරඹා ඇති බව ද අවිස්සාවේල්ල පොලිසිය පවසනවා.",
       "URL": "https://www.hirunews.lk/180841/පෙම්වතිය-සොයා-ගිය-පෙම්වතා-පිහිපහර-කයි",
       "Category": "Local News",
       "Parent URL": "https://www.hirunews.lk/local-news.php?pageID=4130"
}