{
       "Source": "hirunews",
       "Timestamp": "Monday, 31 August 2020 - 13:08",
       "Headline": "IPL තරගාවලියෙන් සුරේෂ් රයිනා ඉවත් වූ ඇත්ත හේතුව හෙළිවෙයි",
       "News Content": "IPL තරගාවලියෙන් සුරේෂ් රයිනා ඉවත් වූයේ දෝණි සමඟ සිදු වූ බහින් බස්වීමකින් ...?\nජයග්‍රාහී මානසිකත්වය අධික වන විට ඔවුන්ගේ හැසිරීම් වෙනස් වන බව ඉන්දිය ක්‍රිකට් කමිටුවේ හිටපු සභාපති ශ්‍රීනිවාසන් පවසනවා.\nඔහු මේ බව කියා සිටියේ, ඉන්දිය ප්‍රීමියර් ලීග් තරගාවලියේ චෙන්නායි සුපර් කිංග්ස් කණ්ඩායම නියෝජනය කරන සුරේෂ් රයිනා ඉන් ඉවත්වීම සම්බන්ධයෙන් අදහස් දක්වමින්.\nඅයි.පී.එල් තරගාවලිය ආරම්භවී නොමැති බැවින් ඉදිරියේදී ඔහුට කෝටි 11ක ආදායමක් අහිමි වනු ඇති බව ද හිටපු සභාපතිවරයා ප්‍රකාශ කළ බවයි, ඉන්දිය මාධ්‍ය වාර්තා කළේ.\nමෙම තරගාවලියෙහි ක්‍රීඩා කළ යුතු බවට කිසිදු ක්‍රීඩකයෙකුට බලපෑම් නොකරන බවත්, අකමැති ක්‍රීඩකයින් හට ඉන් ඉවත්ව යා හැකි බවත් ශ්‍රීනිවාසන් පවසනවා.\nකෙසේ වෙතත්, චෙන්නායි කණ්ඩායමේ නායක මහේන්ද්‍ර සිං දෝනි හට මෙම අවස්ථාවට ඉතා හොඳින් මුහුණ දිය හැකි බවයි ඔහු වැඩිදුරටත් පෙන්වා දෙන්නේ.\nපසුගියදා සිය පෞද්ගලික හේතුවක් මත, සුරේෂ් රයිනා අයි.පි.එල් තරගාවලියෙන් ඉවත්ව යළි ඉන්දියාව බලා පිටත්ව ගොස් තිබුණා.\nකෙසේ වෙතත්, ශ්‍රීනිවාසන් සිදු කළ ප්‍රකාශයත් සමඟ, සුරේෂ් රයිනා කණ්ඩායමෙන් ඉවත්වීමට ක්‍රීඩකයින් අතර ඇති වූ මතභේදාත්මක තත්ත්වයක් හේතු වන්නට ඇති බවයි ක්‍රීඩා ආරංචි මාර්ග පවසන්නේ.\nඉන්දියාව තුළ කොරෝනා වෛරස් ව්‍යාප්තිය අධික ලෙස සිදුවන එහෙයින් මෙවර අදාළ තරගාවලි ඩුබායිහිදී පැවැත්වීම ඉන්දිය ක්‍රිකට් පාලක මණ්ඩලය තීරණය කළා.\nචෙන්නායි කණ්ඩායම ඩුබායි බලා පිටත්ව යාමට මත්තෙන් චෙන්නායිහිදී සිය පුහුණුවීම් ආරම්භ කළ අතර ඊට සුරේෂ් රයිනා දැඩි ලෙස විරෝධය පළ කළ බව ද සඳහන්.\nකෙසේ වෙතත්, රයිනාගේ විරෝධය නොතකා දෝණි විසින් අත්තනෝමතිකව මම පුහුණු කඳවුරු පැවැත්වූ බව ද වාර්තා වනවා.\nඑමෙන්ම පසුගියදා චෙන්නායි කණ්ඩායම නියෝජනය කිරීමට නියමිත ක්‍රීඩකයින් දෙදෙනෙකු ඇතුළු 13 දෙනෙකුට කොරෝනා වෛරසය ආසාදනයවී ඇති බවයි ඉන්දිය ක්‍රිකට් කමිටුවේ ප්‍රකාශයක් උපුටා දක්වමින් විදෙස් මාධ්‍ය වාර්තා කළේ.\nමෙම පිරිසට කොරෝනා ආසාදනයවීමත් සමඟ දෝණි හා රයිනා අතර බහින් බස්වීමක් ද සිදුව ඇති බවයි වාර්තා වන්නේ.\nමේ හේතුවෙන් ඔහු අදාළ තරගාවලියෙන් ඉවත්ව යළි ඉන්දියාව බලා පිටත්ව ගිය බවයි ඩුබායි ආරංචි මාර්ග උපුටා දක්වමින්, ඉන්දිය මාධ්‍ය වාර්තා වැඩිදුරටත් කියා සිටියේ.",
       "URL": "https://www.hirunews.lk/249060/ipl-තරගාවලියෙන්-සුරේෂ්-රයිනා-ඉවත්-වූ-ඇත්ත-හේතුව-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=2487"
}