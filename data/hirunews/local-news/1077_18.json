{
       "Source": "hirunews",
       "Timestamp": "Tuesday, 21 June 2022 - 22:23",
       "Headline": "දුම්රිය ඉඩම් වගා කටයුතුවලට (වීඩියෝ)",
       "News Content": "ආහාර අර්බුදයක් පිළිබඳ රටම අවධානය යොමු කර ඇති කාලයක දුම්රිය දෙපාර්තමේන්තුවට අයත් රක්ෂිත ඉඩම් වගා කිරීම සඳහා මුදාහැරීමට කැබිනට් අනුමැතිය හිමිව තිබෙනවා.\nකිසිදු ප්‍රයෝජනයකට නොගත් රජයේ ඉඩම් කැලෑ වැදී තිබෙන බව හිරු ප්‍රවෘත්ති මීට පෙර අනාවරණ කළා.\nකෘෂිකර්ම අමාත්‍යාංශයට හෝ එම දෙපාර්තමේන්තුවට අයත් වගා කළ හැකි එහෙත් මෙතෙක් වගා නොකළ ඉඩම් පිළිබඳ අප පසුගියදා හිරු ප්‍රවෘත්ති ඔස්සේ අනාවරණ කළා.\nඑම අනාවරණයත් සමඟ වගා කළ හැකි රජයේ ඉඩම් සම්බන්ධයෙන් බලධාරීන්ගේ අවධානය යොමුවුණා.\nදුම්රිය දෙපාර්තමේන්තුවට අයත් රක්ෂිත ඉඩම් වගා කටයුතු සඳහා තාවකාලිකව ලබා ගැනීමේ වැඩපිළිවෙලක් ආරම්භ කර ඇත්තේ ඒ අනුවයි.\nඅදාළ ප්‍රදේශවල දැනටමත් වගා කටයුතුවල නිරත පුද්ගලයින්ල දුම්රිය මාර්ග අසල පදිංචිකරුවන් හා අඩු ආදායම්ලාභීන් යන කොටස් වෙත ප්‍රමුඛතාව ලබාදෙමින් වර්ෂයක කාලයක් සඳහා මෙම ඉඩම් පිරිනැමීමටයි අමාත්‍ය මණ්ඩල අනුමැතිය හිමිව ඇත්තේ.\nදුම්රිය දෙපාර්තමේන්තුවට අයත් මුළු රක්ෂිත ඉඩම් ප්‍රමාණය අක්කර 14,000ක්.\nවැඩිම ඉඩම් ප්‍රමාණයක් හඳුනාගෙන ඇත්තේ උතුරු මැද පළාතට අයත් අනුරාධපුර සහ පොළොන්නරුව දිස්ත්‍රික්කවලයි.\nඊට අමතරව දිවයිනේ සෙසු ප්‍රදේශවලින්ද දුම්රිය දෙපාර්තමේන්තුවට අයත් වගා කළ හැකි ඉඩම් හඳුනාගෙන ඇතැයි ප්‍රවාහන අමාත්‍යාංශය පවසනවා.\nකෙටි කාලීන බෝග වගාව සඳහා මෙවැනි ඉඩම් යොදාගැනීමෙන් ඉදිරියේදී ඇතිවිය හැකි ආහාර අර්බුදයේ බලපෑම අවම කරගැනීමට හැකිවනු ඇති.\nඒ අනුව වගා නොකළ ඉඩමක අලුතින් වගා කිරීමේදී අනුගමනය කළ යුතු ක්‍රියාපිළිවෙත සම්බන්ධයෙන් අප විමසීමක් කළා.",
       "URL": "https://www.hirunews.lk/307827/දුම්රිය-ඉඩම්-වගා-කටයුතුවලට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1077"
}