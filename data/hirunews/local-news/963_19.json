{
       "Source": "hirunews",
       "Timestamp": "Friday, 05 August 2022 - 12:21",
       "Headline": "සර්ව පාක්ෂික ආණ්ඩුවකට අත දෙන්න ඩලස්ගේ පාර්ශ්වයෙන් කොන්දේසි 04ක් (වීඩියෝ)",
       "News Content": "ජනාධිපති රනිල් වික්‍රමසිංහ විසින් යෝජනා කරන ලද සර්ව පාක්ෂික ආණ්ඩුවක් ගොඩනැගීමට සහාය දැක්වීම සම්බන්ධයෙන් මන්ත්‍රී ඩලස් අලහප්පෙරුම ඇතුළු එම පාර්ශ්වය කොන්දේසි පනවා තිබෙනවා.\nජනාධිපතිවරයා පසුගිය 03 වැනිදින තුන්වැනි වාර පාර්ලිමේන්තු සැසි වාරය අමතමිනුයි සියලුම පක්ෂවලට සර්ව පාක්ෂික ආණ්ඩුවක් සඳහා එක්වන ලෙසට ඇරයුම් කෙරුණේ.\nඒ අනුව එයට පිළිතුරු වශයෙනුයි මන්ත්‍රී අලහප්පෙරුම සිය සහයෝගය ලබාදීමට යම් යම් කොන්දේසි පනවා ඇත්තේ.\nමන්ත්‍රී ඩලස් අලහප්පෙරුම ඇතුළු කණ්ඩායම ඊයේ (04) දිනයේ දී ජනාධිපතිවරයා හමුවී සාකච්ඡා කෙරුණු අතර, එහිදියි මෙම කොන්දේසි 04 ඉදිරිපත් කෙරුණේ.\nඑහිදී මන්ත්‍රීවරයා ඉදිරිපත් කළ යෝජනා 04 අතර, වත්මන් රජය යටතේ කිසිදු ලෙසකින් අමාත්‍ය මණ්ඩලයේ නව තනතුරු ඇති නොකරන ලෙසටයි එහි ප්‍රමුඛ කොට ඇත්තේ.\nඒ අනුව රාජ්‍ය හෝ නියෝජ්‍ය අමාත්‍යවරුන් පුරවා නොගනිමින්, ගොඩනැගෙන ආණ්ඩුවක කිසිදු තනතුරක් භාර නොගෙන සිය සහාය ලබාදෙන බව මන්ත්‍රී ඩලස් අලහප්පෙරුම පවසනවා.\nපාර්ලිමේන්තු අනු කමිටුවල වැඩ කිරීමට සිය කණ්ඩායම කැමති බවත්, එහිදී පාර්ලිමේන්තු කටයුතුවලට ද පූර්ණ සහයෝගය ලබාදෙන බවයි මන්ත්‍රීවරයාගේ කොන්දේසිවල දැක්වෙන්නේ.\nඅධ්‍යාපනය නැවත වසංගත තත්ත්වයට පෙර තිබූ තත්ත්වයට ගෙන ඒම මූලිකම හා ප්‍රධානතම වගකීම විය යුතු බවත්, මහජන මතය විකෘති වීම පාර්ලිමේන්තුව තුළ දැකිය හැකි බවත්, එය සම්පූර්ණයෙන්ම වෙනස් විය යුතු බවත් ඩලස් ඇතුළු පාර්ශ්වය ජනාධිපතිවරයාට අවධාරණය කර තිබෙනවා.",
       "URL": "https://www.hirunews.lk/311952/සර්ව-පාක්ෂික-ආණ්ඩුවකට-අත-දෙන්න-ඩලස්ගේ-පාර්ශ්වයෙන්-කොන්දේසි-04ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=963"
}