{
       "Source": "hirunews",
       "Timestamp": "Thursday, 30 September 2021 - 19:35",
       "Headline": "වගකිව යුත්තන් නිහඬයි - පාස්කු ප්‍රහාරය ගැන, ජාතික කතෝලික ජනමාධ්‍ය කොමිසමෙන් නිවේදනයක්",
       "News Content": "ජාඇල - බෝපිටිය ශාන්ත නිකොලා දේවස්ථානයට බෝම්බ ප්‍රහාරයක් එල්ල වන බවට දැනුම්දීමක් කළ නාවික හමුදා නිලධාරීන් සම්බන්ධයෙන් මේ වනවිටත් පුළුල් විමර්ශනයක් ආරම්භ කර තිබෙනවා.\nනාවික හමුදා මාධ්‍ය ප්‍රකාශක කපිතාන් ඉන්දික ද සිල්වා ප්‍රකාශ කළේ එම විමර්ශනයෙන් අනතුරුව තොරතුරු වාර්තා කිරීමට කටයුතු කරන බවයි.\nඑසේම අදාළ නාවික හමුදා නිලධාරියාට නාවික හමුදාපතිවරයා විසින් අවවාද කර ඇති බව මහජන ආරක්ෂක අමාත්‍ය රියර් අද්මිරාල් සරත් වීරසේකර ප්‍රකාශ කළා. ඒ, කොළඹ අද පැවති මාධ්‍ය හමුවකට එක්වෙමින්.\nකෙසේ වෙතත්, ත්‍රස්ත ප්‍රහාරයක් එල්ල වන බවට දැනුම් දුන්න ද අදාළ දේවස්ථානයට මේ වන තෙක් කිසිදු අයුරකින් ආරක්ෂාවක් ලබාදීමට පියවර ගෙන නොමැති බවයි දේවස්ථානය භාර ජයන්ත නිමල් පියතුමා ප්‍රකාශ කළේ.\nමේ අතර, ශ්‍රී ලංකා කතෝලික රදගුරු මණ්ඩලයේ ජාතික ජනමාධ්‍ය කොමිසමද අද මාධ්‍ය නිවේදනයක් නිකුත් කර තිබුණා.\nඑහි දැක්වුණේ පාස්කු ප්‍රහාරය එල්ලවී මාස 29 කට අධික කාලයක් ගතවී ඇතත් තවමත් ජනාධිපති කොමිසන් වාර්තාව සහ සෙසු වාර්තා විධිමත්ව ජනගත වී නොමැති බවයි.\nඑයද ප්‍රශ්ණාර්තයක් වන අතර, ආණ්ඩුව එසේ කරමින් සිටින්නේ කුමන ආරක්ෂක විධිවිධානයක් යටතේදැයි කිසිවෙකුත් නොදන්නා බවයි එම නිවේදනයේ දැක්වෙන්නේ.\nආණ්ඩු පක්ෂය, විපක්ෂය හෝ වෙනයම් පාර්ශවයක් පාස්කු ප්‍රහාරය අයුතු ලෙස දේශපාලන වාසි සඳහා යොදාගන්නේ නම් එය හෙළා දකින බවද අදාළ නිවේදනයේ සඳහන්.",
       "URL": "https://www.hirunews.lk/283689/වගකිව-යුත්තන්-නිහඬයි-පාස්කු-ප්‍රහාරය-ගැන-ජාතික-කතෝලික-ජනමාධ්‍ය-කොමිසමෙන්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=1658"
}