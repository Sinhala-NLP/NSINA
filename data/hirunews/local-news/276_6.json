{
       "Source": "hirunews",
       "Timestamp": "Monday, 12 June 2023 - 10:07",
       "Headline": "තැන තැන මාරක රිය අනතුරු",
       "News Content": "අරලගංවිල-දෙහිඅත්තකණ්ඩිය මාර්ගයේ ධාවනය වූ ත්‍රිරෝද රථයක් මාර්ගයේ නවතා තිබූ යතුරුපැදියක ගැටීමට යෑමේදී මාර්ගය අයිනේ රැඳී සිටි පුද්ගලයින් දෙදෙනෙකුගේ සිරුරේ ගැටී අනතුරක් සිදුව තිබෙනවා.\nමෙම අනතුරින් බරපතළ තුවාල ලැබූ එක් පුද්ගලයකු දෙහිඅත්තකණ්ඩිය රෝහලට ඇතුළත් කිර්‍රිමෙන් පසු මිය ගිය බව පොලිසිය පවසනවා.\nමෙම අනතුර සිදුව ඇත්තේ අරලගංවිල දෙස සිට දෙහිඅත්තකණ්ඩිය දෙසට ධාවනය වූ ත්‍රිරෝද රථය මාර්ගයේ නවතා තිබූ යතුරුපැදියක ගැටීම වළක්වා ගැනීමට යාමේදී‍යි.\nඅනතුරින් මියගොස් ඇත්තේ දෙහිඅත්තකණ්ඩිය ප්‍රදේශයේ පදිංචි 43 හැවිරිදි අයෙක්.\nත්‍රිරෝද රථයේ රියැදුරු බීමත්ව සිට ඇති බව අනාවරණය වී ඇති අතර ඔහු අත්අඩංගුවට ගෙන තිබෙනවා.\nදෙහිඅත්තකණඩිය පොලිසිය වැඩිදුර විමර්ශන සිදුකරනවා.\nමේ අතර කහතුඩුව පොල්ගස්ඕවිට-කොට්ටාව මාර්ගයේ ද වෑන් රථයක් ත්‍රිරෝද රථයක ගැටී ත්‍රිරෝද රථය පදාවාගෙන පැමිණි කාන්තාව ඇතුළු කාන්තාවන් සිවු දෙනෙකු සහ ගැහැනු ළමයකු බරපතළ තුවාල ලබා වෑතර රෝහලට ඇතුළු කර තිබෙනවා.\nපසුව ත්‍රිරෝද රථයේ ගමන් ගත් කාන්තාවක් මිය ගොස් තිබෙන බව පොලිසිය පවසනවා.\nමෙම අනතුරින් මියගොස් ඇත්තේ 51 හැවිරිදි පානදුර මොරවින්න ප්‍රදේශයේ පදිංචිකාරියක්.\nඅනතුරට සම්බන්ධ වෑන් රථයේ රියැදුරු අත්අඩංගුවට ගෙන ඇති අතර කහතුඩුව පොලිසිය වැඩිදුර විමර්ශන සිදු කරනවා.\nමොරටුව, කටුබැද්ද හන්දිය අසලදී බස් රථයක සිටි මගියකු බස් රථයේ පිටුපස දොරෙන් මාර්ගයට ඇද වැටී අනතුරක් සිදුව තිබෙනවා.\nමෙම අනතුරින් බරපතළ තුවාල ලැබූ පුද්ගලයා ලුනාව රෝහලට ඇතුළත් කර වැඩිදුර ප්‍රතිකාර සඳහා කළුබෝවිල රෝහලට ඇතුළත් කිරීමෙන් පසු මියගොස් තිබෙනවා.\nමෙලෙස මියගොස් ඇත්තේ 67 හැවිරිදි මීටියාගොඩ, තඹගිරිය ප්‍රදේශයේ පදිංචිකරුවෙක්.\nඅනතුරට සම්බන්ධ බස් රථයේ රියැදුරු අත්අඩංගුවට ගෙන ඇති අතර මොරටුව පොලිසිය වැඩිදුර විමර්ශන සිදුකරනවා.",
       "URL": "https://www.hirunews.lk/337692/තැන-තැන-මාරක-රිය-අනතුරු",
       "Category": "Local News",
       "Parent URL": "https://www.hirunews.lk/local-news.php?pageID=276"
}