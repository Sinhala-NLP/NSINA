{
       "Source": "hirunews",
       "Timestamp": "Monday, 14 September 2020 - 14:22",
       "Headline": "වෙලේ සුදාගේ මස්සිනා රක්ෂිත බන්ධනාගාරයට (වීඩියෝ)",
       "News Content": "සංවිධානාත්මක අපරාධකරුවෙකු හා මත්ද්‍රව්‍ය ජාවාරම්කරුවෙකු වන දැනට බන්ධනාගාර ගත කර සිටින සමන්ත කුමාර හෙවත් වෙලේ සුදාගේ බිරිඳගේ වැඩිමහල් සොහොයුරිය විවාහ වී සිටි පුද්ගලයා මේ මස 21 වනදා දක්වා යළි රක්ෂිත බන්ධනාගාර ගත කර තිබෙනවා.\nඒ සැකකරු අද ගාල්ල ප්‍රධාන මහේස්ත්‍රාත් හර්ෂණ කැකුණවෙල හමුවට ඉදිරිපත් කිරීමෙන් අනතුරුවයි.\nගාල්ල ඉමදූව - ඇල්ලගොඩ ප්‍රදේශයේදී සැකකාර ජාගොඩගේ වසන්ත පුෂ්පකුමාර නමැත්තා ඇතුළු තවත් තුන් දෙනෙකු හෙරොයින් සමඟ අත්අඩංගුවට ගත්තේ පසුගිය සෙනසුරාදායි.\nත්‍රිරෝද රථ රියදුරෙකු ලෙස කටයුතු කර ඇති මොහු චූටි යන අන්වර්ථ නාමයෙන් හඳුන්වා තිබෙනවා.\nඅද දිනයේදී නඩුව කැඳවූ අවස්ථාවේදී පොලීසිය අධිකරණයට කරුණු ඉදිරිපත් කරමින් සඳහන් කළේ සැකකරු තම මස්සිනා වන වෙලේ සුදා නිදහස් වේවායි ප්‍රාර්ථනා කරමින් ගවයින් 20 කට ද අභයදානය ලබාදී ඇති බවයි.\nඑමෙන්ම, කරාපිටිය රෝහලේ පිළිකා වාට්ටුවේ රෝගීන්ට මෙම සැකකරු විසින් මුදල් පරිත්‍යාගයක් ද සිදුකර ඇත්තේ වෙලේ සුදාට නිදහස පතමින්.\nපසුගිය වසරක පමණ කාලයක් තුළ සැකකරුගේ බැංකු ගිණුමෙන් රුපියල් විසිලක්ෂයකට අධික මුදලක් සංසරණය වී ඇති බවට ද අනාවරණ වී තිබෙනවා.",
       "URL": "https://www.hirunews.lk/250187/වෙලේ-සුදාගේ-මස්සිනා-රක්ෂිත-බන්ධනාගාරයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2455"
}