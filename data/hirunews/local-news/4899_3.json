{
       "Source": "hirunews",
       "Timestamp": "Wednesday, 31 August 2016 - 19:38",
       "Headline": "ජගත් මහලේකම්වරයා දිවයිනට",
       "News Content": "තෙදින නිළ සංචාරයක් සඳහා එක්සත් ජාතීන්ගේ සංවිධානයේ මහලේකම් බෑන්කි මූන් මහතා දිවයිනට පැමිණ තිබෙනවා.\nඅප ගුවන්තොටුපල වාර්තාකරු සඳහන් කලේ ජගත් මහලේකම්වරයා රැගත් විශේෂ ගුවන් යානය රාත්‍රී 7.30 ට  කටුනායක ගුවන්තොටුපලට පැමිණි බවයි.\nඔහු පිළිගැනීම සඳහා අමාත්‍ය හර්ෂ ද සිල්වා මහතා ඇතුලු පිරිසක් ද ගුවන්තොටුපලට පැමිණ තිබෙනවා.\nඑක්සත් ජාතීන්ගේ සංවිධානයේ මහලේකම්වරයා පිළිගැනීම සඳහා බණ්ඩාරනායක ජාත්‍යන්තර ගුවන්තොටුපල පරිශ්‍රයේ විශේෂ වැඩසටහනක්ද සංවිධාන කර තිබෙනවා.\nවත්මන් ආණ්ඩුව බලයට පත්වීමෙන් පසු එක්සත් ජාතීන්ගේ සංවිධානයේ මහලේකම්වරයා මෙරට සිදුකරන පළමු සංචාරය මෙයයි.\nඑක්සත් ජාතීන්ගේ මහ ලේකම් බෑන්කී මුන් මහතා මීට පෙර ශ්‍රී ලංකාවේ සංචාරය කළේ 2009 වසරේ මානුෂීය අවසන් කළ බවට නිළ වශයෙන් නිවේදනය කර දින 4 කට පසුවයි.\nසංචාරය අතරතුර බෑන්කි මූන් මහතා ජනාධිපති මෛත්‍රීපාල සිරිසේනල අග්‍රාමාත්‍ය රනිල් වික්‍රමසිංහ ඇතුළු මැති ඇමතිවරුන් හමුවී සාකච්ඡා පැවැත්වීමට නියමිතයි.\nමහලේකම්වරයා හෙට ගාල්ලේදී සංහිඳියාව සහ සහජීවනය ගොඩනැගීම සඳහා තාරුණ්‍යයේ භූමිකාව යන තේමාව යටතේ පැවැත්වෙන  වැඩසටහනකටද සහභාගී වීමට සැලසුම් කර තිබෙනවා.\nඅනතුරුව ඔහු සැප්තැම්බර් 2 වැනි දින යාපනයේ සංචාරය කිරීමට නියමිතයි.\nසිය තෙදින නිළ සංචාරය එළඹෙන සිකුරාදා පස්වරුවේ නිමා කරමින් එක්සත් ජාතීන්ගේ කොළඹ කාර්යාලයේදී බෑන්කි මූන් මහතා විශේෂ ප්‍රවෘත්ති සාකච්ඡාවකටද සහභාගී වනවා.",
       "URL": "https://www.hirunews.lk/141933/ජගත්-මහලේකම්වරයා-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=4899"
}