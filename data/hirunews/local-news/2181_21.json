{
       "Source": "hirunews",
       "Timestamp": "Friday, 29 January 2021 - 17:12",
       "Headline": "ඉන්දීය කොරෝනා මර්දන එන්නත පුද්ගලයින් 2430කට (වීඩියෝ)",
       "News Content": "කොරෝනා මර්දන කොවිෂීල්ඩ් එන්නත්කරණ වැඩසටහන බස්නාහිර පළාතේ ප්‍රධාන රෝහල් 9 කදී අද ආරම්භ වූ අතර, අද දිනයේ මේ දක්වා කාලය තුළ 2430 දෙනෙකුට එන්නත ලබාදුන් බව සෞඛ්‍ය අමාත්‍යාංශය ප්‍රකාශ කළා.\nදිවයිනේ සෙසු දිස්ත්‍රික්කවල එන්නත් කිරීමේ වැඩසටහන් හෙට ආරම්භ කිරීමට නියමිතයි.\nප්‍රමුඛතා වැඩසටහනකට අනුව, අද ආරම්භ වූ එන්නත්කරණ වැඩසටහන යටතේ එන්නත ලැබූ පළමු සෞඛ්‍ය අංශ නිලධාරියා වූයේ අංගොඩ ජාතික බෝවන රෝග විද්‍යායතනයේ විශේෂඥ වෛද්‍ය ආනන්ද විජේවික්‍රමයි.\nකොරෝනා පාලනය සඳහා ඉන්දීය රජයේ ප්‍රධානයක් ලෙස ඊයේ මෙරටට ලැබුණු කොවිෂීල්ඩ් එන්නත මෙරට භාවිතයට ගැනීමේ පළමු වැඩසටහන අංගොඩ ජාතික බෝවන රෝග විද්‍යායතනයේදී අද පෙරවරුවේ පැවැත්වුණා.\nඑම අවස්ථාවට ශ්‍රී ලංකාවේ ඉන්දීය මහකොමසාරිස් ගෝපාල් බග්ලේ ද එක්ව සිටියා.\nප්‍රාථමික සෞඛ්‍ය සේවා වසංගත රෝග හා කොවිඩ් රෝග පාලන කටයුතු රාජ්‍ය ඇමතිනි විශේෂඥ වෛද්‍ය සුදර්ශනී ප්‍රනාන්දුපුල්ලේ ද උත්සවය ඇමතුවා.\nමෙහිදී රෝහලේ විශේෂ ශ්‍රේණියේ ප්‍රධාන හෙද නිලධාරිනි ගීතානි උඩුගමකෝරාල ඇතුළු සෙසු කාර්ය මණ්ඩලයට ද එන්නත ලබා දුන් බවයි අප වාර්තාකරු සඳහන් කළේ.\nමේ අතර, ආරක්ෂක අංශයේ ඉදිරි පෙළ ක්‍රියාකාරින්ගේ එන්නත්කරණ වැඩසටහන නාරාහේන්පිට යුද හමුදා රෝහලේදී ආරම්භ වුණේ කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානයේ ප්‍රධානී යුද හමුදාපති ජෙනරල් ශවේන්ද්‍ර සිල්වාගේ ප්‍රධානත්වයෙන්.\nපනාගොඩ යුද හමුදා රෝහලේදී ද එන්නත්කරණ වැඩසටහනක් පැවැත්වුණා.\nකොරෝනා ආසාදිතයින්ට ප්‍රතිකාර කිරීම සඳහා වෙන් කර ඇති හෝමාගම සහ නැගෙනහිර කොළඹ මූලික රෝහල්වල කාර්ය මණ්ඩලයට ද පළමු අදියර යටතේ අද එන්නත ලබා දුන්නා.\nමීට අමතරව, අද එන්නත්කරණය ඇරඹුනු සෙසු රෝහල් වන්නේ දකුණු කොළඹ ශික්ෂණ රෝහල, උතුරු කොළඹ ශික්ෂණ රෝහල සහ රිජ්වේ ආර්යා ළමා රෝහලයි.\nමේ අතර, කොරෝනා එන්නත්කරණ වැඩපිළිවෙල කඩිනමින් ආරම්භ කිරීමට ලැබීම සතුටට කරුණක් බව සෞඛ්‍ය අමාත්‍ය පවිත්‍රා වන්නිආරච්චි ප්‍රකාශ කළා. නිවේදනයක් නිකුත් කරමින් ඇය සඳහන් කළේ තමන් මේ වනවිට ජාතික බෝවන රෝග විද්‍යායතනයේ ප්‍රතිකාර ගනිමින් සිටින බැවින් පළමු එන්නත්කරණ වැඩසටහනට සහභාගි වීමට නොහැකි වුවත්, එය ඉතා සාර්ථකව ක්‍රියාත්මක කිරීමට හැකියාව ලැබේවායි ප්‍රාර්ථනා කරන බවයි.",
       "URL": "https://www.hirunews.lk/261076/ඉන්දීය-කොරෝනා-මර්දන-එන්නත-පුද්ගලයින්-2430කට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2181"
}