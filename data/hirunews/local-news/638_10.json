{
       "Source": "hirunews",
       "Timestamp": "Wednesday, 28 December 2022 - 14:22",
       "Headline": "මින්නේරියේ අලි-මිනිස් ගැටුම තවත් උග්‍ර වෙයි (වීඩියෝ)",
       "News Content": "අලි - මිනිස් ගැටුම යනු මෙරට පත්වූ බොහෝ රජයන් උත්සාහ දැරුවත් මෙතෙක් විසඳුමක් සොයා ගැනීමට නොහැකි වූ දීර්ඝ කාලීන ගැලුවක්.\nහිඟුරක්ගොඩ ප්‍රාදේශීය සභාව විසින් මින්නේරිය, රත්මලේ රජයට අයත් ප්‍රදේශයට කසළ බැහැර කරන්නේ වසර කිහිපයක සිටයි.\nමේ හේතුවෙන් කන්තලේ වාන් ඇල සහ කවුඩුල්ල වැවට ජලය රැගෙන යන වාන් ඇල අපවිත්‍ර වීමේ අවදානමට අමතරව නිරන්තර ව වන අලින් ගම්වැදීමේ තත්ත්වයක් ද උදා වී තිබෙනවා.\nහිඟුරක්ගොඩ ප්‍රාදේශීය සභාව පවසන්නේ, පසුගිය සමයේ නරක් වූ ආහාර ඇතුළු කසළ මෙම ස්ථානයට ගෙනැවිත් දැමුවත් මේ වන විට ආහාර මෙම ස්ථානයට බැහැර නො කරන බව යි.\nකෙසේ වෙතත්, වසර ගණනාවක් කසළ ආහාරයට ගැනීමට පුරුදු ව සිටින මින්නේරිය සහ කවුඩුල්ල ජාතික වනෝද්‍යානවල සිටින වන අලින් තවදුරටත් මෙම ස්ථානයට පැමිණෙන බව යි ප්‍රදේශවාසීන් පෙන්වා දෙන්නේ.\nඉන් අනතුරු ව එම වන අලින් අවට ඇති ගම්මානවල භවභෝගවලට සහ දේපොළවලට නිරන්තරයෙන් අලාභ හානි කරනවා.\nප්‍රදේශවාසීන් පෙන්වා දෙන්නේ, සිය ගම්මාන ආසන්නයට කසළ බැහැර නො කර වනාන්තරය තුළට ම කසළ බැහැර කරන්නේ නම්, මෙම ගැටලුව මතු නො වන බව යි.\nමෙලෙස පැමිණෙන වන අලින් මින්නේරිය නගරය, හබරණ - පොළොන්නරුව ප්‍රධාන මාර්ගය ඇතුළු ජනතාව වැඩි වශයෙන් ගැවසෙන ස්ථානවල නිරන්තර ව සැරිසරන ආකාරය ද මෙලෙස දක්නට ලැබෙනවා.",
       "URL": "https://www.hirunews.lk/323754/මින්නේරියේ-අලි-මිනිස්-ගැටුම-තවත්-උග්‍ර-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=638"
}