{
       "Source": "hirunews",
       "Timestamp": "Saturday, 14 May 2022 - 14:07",
       "Headline": "නව අගමැතිට පොදුජන පෙරමුණේ සහාය (වීඩියෝ)",
       "News Content": "නව අග්‍රාමාත්‍යවරයා ලෙස රනිල් වික්‍රමසිංහ පත් කිරීම අනුමත කර ඔහුට සහාය ලබාදීමට ශ්‍රී ලංකා පොදුජන පෙරමුණ තීරණය කර තිබෙනවා.\nඑම පක්ෂයේ අද (14) පැවති පාර්ලිමේන්තු කණ්ඩායම් රැස්වීමේදී මෙම තීරණයට එළඹි බවයි ශ්‍රී ලංකා පොදුජන පෙරමුණේ මහලේකම් පාර්ලිමේන්තු මන්ත්‍රී නීතිඥ සාගර කාරියවසම් කියා සිටියේ.\nමේ අතර, ශ්‍රී ලංකාව අති දැවැන්ත ආර්ථික සාමාජීය හා දේශපාලන අර්බුදයකට මුහුණපා ඇති අවස්ථාවක සාම්ප්‍රදායික පාර්ලිමේන්තු දේශපාලනයෙන් ඔබ්බට ගිය නිර්පාක්ෂික ආණ්ඩුවක් පිහිටුවීමට සඳහා එක්වන්නැයි අග්‍රාමාත්‍ය රනිල් වික්‍රමසිංහ සමගි ජනබලවේගයට ආරාධනා කෙරෙනවා.\nඑහි නායක, විපක්ෂ නායක සජිත් ප්‍රේමදාස වෙත අද ලිපියක් යොමුකරමින් අග්‍රාමාත්‍යවරයා කියා සිටියේ දිනෙන් දින උග්‍ර වන ජනතාවගේ දැවෙන ප්‍රශ්න විසඳීම සඳහා ජාත්‍යන්තර සහයෝගය ලබා ගනිමින් ශ්‍රී ලංකාව ස්ථාවර කිරීමට සාමුහික ප්‍රයත්නයක් ක්‍රියාත්මක විය යුතු බවයි.\nජාතික වගකීමක් සේ සලකා පක්ෂ භේද නොසලකා ඒ සඳහා අත්වැල් බැඳ ගන්නා මෙන් සමගි ජනබලවේගයට ආරාධනා කරන බව ද අග්‍රාමාත්‍ය රනිල් වික්‍රමසිංහ යොමුකළ ලිපියේ සඳහන්.",
       "URL": "https://www.hirunews.lk/304332/නව-අගමැතිට-පොදුජන-පෙරමුණේ-සහාය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1169"
}