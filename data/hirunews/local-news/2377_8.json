{
       "Source": "hirunews",
       "Timestamp": "Wednesday, 21 October 2020 - 17:13",
       "Headline": "අදත් ආසාදිතයන් 109ක් - 49ක් පෑලියගොඩ මත්ස්‍ය වෙළඳපොළෙන් (වීඩියෝ)",
       "News Content": "අද(21) දිනයේදී කොරෝනා ආසාදිතයන් 109 දෙනෙකු වාර්තා වීමත් සමඟ මෙරට සමස්ත කොරෝනා ආසාදිතයන් සංඛ්‍යාව 5920 දක්වා ඉහල ගියා.\nඅද සොයාගත් ආසාදිතයන්ගෙන් 49 දෙනෙකු පෑලියගොඩ මත්ස්‍ය වෙළඳසැලෙන් හමුවී ඇති අතර තවත් 37 මිනුවන්ගොඩ බ්‍රැන්ඩික්ස් කොරෝනා පොකුරේ නිරෝධායන මධ්‍යස්ථානවල සිටින කාර්ය මණ්ඩලයේ සහ ආශ්‍රිතයන් වනවා.\nඑමෙන්ම තවත් 23 දෙනෙකු ඔවුන්ගේ ආශ්‍රිතයන් බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nමිනුවන්ගොඩ බ්‍රැන්ඩික්ස් පොකුරේ කොරෝනා ආසාදිත දොම්පේ ප්‍රදේශයේ පදිංචි කාන්තාවක් පෑලියගොඩ මත්ස්‍ය වෙළදපොළට පැමිණ ඇති බවට වාර්තා වීමෙන් පසු සිදුකළ පී.සී.ආර්. පරීක්ෂණවල ප්‍රතිඵල අද නිකුත්වීමත් සමඟයි එහි 49 දෙනෙකු කොරෝනා ආසාදිතයන් බවට තහවුරු කර ගැණුනේ.\nඒ අනුව පෑලියගොඩ මත්ස්‍ය වෙළඳසැල තාවකාලිකව වසා දැමීමට පියවර ගැනුණා.\nකොරෝනා ආසාදිතයන් හමුවීමත් සමඟ පෑලියගොඩ මත්ස්‍ය වෙළඳපොළේ අද දිනයේත් පී.සී.ආර්. පරීක්ෂණ සිදු කෙරුණා.\nඑසේම කොට්ටාව නගරයේ වෙළඳ සංකීර්ණයේ පිහිටි මත්ස්‍ය අලෙවිසැළක සේවකයින් හතරදෙනෙකුටද කොරෝනා ආසාදනය වී ඇති බවටද අද තහවුරු වුණා.\nඒ අනුව එම වෙළඳසැල සහ ඔවුන් නවාතැන් ගෙන සිටි තෙමහල් ගොඩනැගිල්ලක ආසාදිතයින්ගේ ආශ්‍රිතයින් ස්වයං නිරෝධායනයට යොමුකර තිබෙනවා.\nවැල්ලවත්ත පෞද්ගලික බැංකුවක කොරෝනා ආසාදිත සේවකයෙකු කොට්ටාව නගර මධ්‍යයේ පිහිටි සමූපාකාර වෙළඳසැලට හා මාළු වෙළඳසැලට පැමිණ ඇති බව අනාවරණ වීම හේතුවෙන් එම ස්ථාන තාවකාලිකව වසා දමා සිදුකළ පී.සී.ආර්. පරීක්ෂණවලදීයි මෙම නව ආසාදිතයින් හමුවී ඇත්තේ.\nමේ අතර, මීගොඩ ආර්ථික මධ්‍යස්ථානයේ වෙළඳසැල් හිමිකරුවෙකුට කෙරෝනා ආසාදනය වීම හේතුවෙන් අදාළ වෙළඳසැල සහ ඊට යාබද තවත් වෙළඳසැලක් වසා දැමුණා.\nමීගොඩ ආර්ථික මධ්‍යස්ථානයේ කළමනාකරු ලසන්ත සංජීව කියා සිටියේ අදාළ පුද්ගලයාගේ ආශ්‍රිතයන් මේ වන විට නිරෝධායනයට යොමු කර ඇති බවයි.\nඑමෙන්ම හබරාදූව නිල පියස නිරෝධායන මධ්‍යස්ථානයට නිරෝධායනය සඳහා රැගෙන එන ලද බස්නාහිර පළාත් විශේෂ විමර්ශන ඒකකයේ රාජකාරි කළ තවත් පොලිස් නිලධාරියෙකුට සහ නිලධාරිණියකට කොරෝනා වෛරසය ආසාදනය වී ඇති බව තහවුරු වී තිබෙනවා.\nකොටුව පොලීසිය පිහිටි ගොඩනැගිල්ලේ පිහිටුවා ඇති මෙම ඒකකයේ පොලිස් නිලධාරියෙකුට කොරෝනා ආසාදනය වූ බවට ඊයේ තහවුරු වුණා.\nකෙසේ වෙතත්, පවතින තත්ත්වය හමුවේ කොළඹ දිස්ත්‍රික්කයට සංචරණ සීමා පැනවීමේ අවශ්‍යතාවයක් මෙතෙක් මතුවී නොමැති බවයි වසංගත රෝග විද්‍යා අංශයේ ප්‍රධාන වසංගත රෝග විද්‍යාඥ සුදත් සමරවීර කියා සිටියේ.\nමේ අතර කඩවත - රන්මුතුගල බංගලාවත්ත ප්‍රදේශයේ පදිංචි මත්ස්‍ය වෙළන්දෙකු ඇතුලු ඔහුගේ ආශ්‍රිතයින් 6 දෙනෙකු ආසාදිතයින් බවට හඳුනා ගැනීමත් සමඟ එම ප්‍රදේශයට සංචරණ සීමා පැනවීමට කටයුතු කළ බවයි කඩවත මහජන සෞඛ්‍ය පරීක්ෂක ප්‍රදීප් වේරගල කියා සිටියේ.\nඑමෙන්ම කුලියාපිටිය ප්‍රදේශයෙන්ද අද දිනය වනවිට කොරෝනා ආසාදිතයන් 30 දෙනෙකු හඳුනාගෙන ඇති අතර, ඔවුන්ගේ ආශ්‍රිතයන් දහසකට වැඩි පිරිසක් නිරෝධායනයට යොමුකර තිබෙනවා.\nකුලියාපිටිය ප්‍රදේශයෙන් වාර්තා වන මෙම ආසාදිතයන් කිසියම් ආගමික නිකායකට අයත් දේවස්ථානයක පූජාවකට සහභාගි වී ඇති බවටයි අනාවරණ වී ඇත්තේ.\nමෙම ආගමික නිකායේ පිරිස් දිවයිනේ වෙනත් ප්‍රදේශ වෙත සංක්‍රමණය වී ඇත්ද යන්න සම්බන්ධයෙන් බුද්ධි අංශ සහ සෞඛ්‍ය අංශ විමර්ශන ආරම්භ කර කර තිබෙනවා.\nමේ අතර පසුගිය 10 වන දා පස්වරු 2.05ට කොළඹ කොටුවේ සිට කුලියාපිටිය බලා ගමන් ගත් එන්.සී. 8785 අංකය දරණ සුඛෝපභෝගී බස් රථයෙන් සහ පසුගිය 14 වන දා පස්වරු 4.05ට කොළඹ කොටුවේ සිට කුලියාපිටිය බලා ධාවනය වූ එන්.සී. 4257 දරණ බස් රථයෙන් ගමන් කළ පුද්ගලයන් සිටී නම් ඒ පිළිබද තොරතුරු 037 22 81 278 යන අංකයට දැනුම් දෙන ලෙසයි කුලියාපිටිය සෞඛ්‍ය වෛද්‍ය නිලධාරී කාර්යාලය දැනුම් දෙන්නේ.\nකුලියාපිටිය ප්‍රදේශයේ පදිංචි කුරුණෑගල ශික්ෂණ රෝහලේ තැලසීමියා රෝග ප්‍රතිකාර ඒකකයේ සේවය කරන උපස්ථායිකාවකට කොරෝනා ආසාදනය වී ඇති බව තහවුරු වීමත් සමඟ එම ප්‍රතිකාර ඒකකය අද තාවකාලිකව වසා දැමුණා.\nඑසේම කොළඹ ජාතික රෝහලේ 46 සහ 56 වාට්ටු රෝගීන් ඇතුළත් කිරීම තාවකාලිකව අත්හිටුවනු ලැබුවා. ඒ, එම වාට්ටු දෙකෙන් කොරෝනා ආසාදිත රෝගීන් හමුවීමත් සමඟයි.\nමේ අතර, ශ්‍රී ලංකා ආයෝජන මණ්ඩලයට අයත් කටුනායක අපනයන සැකසුම් කලාපයේ කර්මාන්තශාලා 15කින් මේ වන විට වාර්තා වී ඇති ආසාදිතයින් සංඛ්‍යාව 314ක්.\nඑසේම කොළඹ නැව් තටාකාංගණයේ සේවකයින් 31 දෙනෙකුට මේ වන විට වෛරසය ආසාදනය වී ඇති බවට තහවුරු වී තිබෙනවා.\nකෙසේ වෙතත්, පසුගිය 19 සහ 20 යන දෙදින තුළ සිදුකළ පී.සී.ආර්. පරීක්ෂණ 900ක ප්‍රතිඵල ලැබීමට නියමිත බවයි එම ආයතනය නිවේදනය කළේ.\nපවතින තත්ත්වය සලකා හෙට උදෑසන 10ට කොළඹ මැනිං වෙළදපොළ තාවකාලිකව වසා දැමීමට එහි වෙළද සංගමය තීරණය කර තිබෙනවා.\nඑය නැවත විවෘත කිරීමට සැලසුම් කර ඇත්තේ ලබන සඳුදා උදෑසන කාලයේදියි.\nපවතින තත්ත්වය සම්බන්ධයෙන් ලබන 23 වන සිකුරාදා පාර්ලිමේන්තුවේ කල් තැබීමේ විවාදයක් පැවැත්වීමට අද පැවති පක්ෂ නායක රැස්වීමේදී තීරණය කෙරුණා.",
       "URL": "https://www.hirunews.lk/253013/අදත්-ආසාදිතයන්-109ක්-49ක්-පෑලියගොඩ-මත්ස්‍ය-වෙළඳපොළෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2377"
}