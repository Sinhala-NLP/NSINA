{
       "Source": "hirunews",
       "Timestamp": "Wednesday, 02 November 2016 - 21:01",
       "Headline": "ත්‍රිවිද හමුදා නිලධාරීන් තුන්වන දිනටත් විරෝධතාවයේ",
       "News Content": "වසර 12 ක සේවා කාලය සම්පුර්ණ වීමට පෙර විශ්‍රාම ගිය ආබාධිත ත්‍රිවිද හමුදා සහ පොලිස් නිලධාරීන් සේවා විශ්‍රාම වැටුපක් ඉල්ලා අද තෙවන දිනටත් විරෝධතාවයේ නිරත වනවා.\nඔවුන් මේ වනවිටත් විරෝධතාවයේ නිරත වී සිටින්නේ කොළඹ කොටුව දුම්රිය ස්ථානය ඉදිරිපිටයි.\nසේවා විශ්‍රාම වැටුපක් ලබාදෙන ලෙස ඉල්ලා විශ්‍රාමික ආබාධිත ත්‍රිවිද හමුදා සහ පොලිස් නිලධාරීන් පිරිසක් කොළඹදී විරෝධතාවක් ආරම්භ කළේ පසුගිය සඳුදායි.\nඔවුන් අදත් කොළඹ කොටුව දුම්රිය ස්ථානය ඉදිරිපිටදී සිය විරෝධතාව ආරම්භ කළා.\nවිරෝධතාවය හේතුවෙන් මහජන පීඩාවක් සිදු නොවිය යුතු බවට වන පොලිස් ආඥා පනතේ උපුටන සහිත පුවරු පොලිසිය විසින් එහි ප්‍රදර්ශනයට තබා තිබුණා.\nඒ අනුව විශ්‍රාමික ආබාධිත ත්‍රිවිද හමුදා සහ පොලිස් නිලධාරීන් අද විරෝධතාවයේ නිරත වුණේ කොළඹ කොටුව දුම්රියපොල ඉදිරිපිට ඕල්කට් මාවත අවහිර නොවන ලෙසයි.\nජාතික හිමිකම් සංවිධානයේ සභාපති පුජ්‍ය බෙංගමුවේ නාලක හිමියන් ද අද පෙරවරුවේ එම ස්ථානයට පැමිණ විරෝධතාකරුවන් සමග සාකච්ඡාවක නිරත වුණා.",
       "URL": "https://www.hirunews.lk/146685/ත්‍රිවිද-හමුදා-නිලධාරීන්-තුන්වන-දිනටත්-විරෝධතාවයේ",
       "Category": "Local News",
       "Parent URL": "https://www.hirunews.lk/local-news.php?pageID=4811"
}