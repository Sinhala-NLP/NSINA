{
       "Source": "hirunews",
       "Timestamp": "Saturday, 22 May 2021 - 8:00",
       "Headline": "පළාත් රැසකට තද වැසි - මුහුදත් අවදානම්",
       "News Content": "උතුරු අන්දමන් සහ ඊසාන දිග බෙංගාල බොක්ක මුහුදු ප්‍රදේශයේ වර්ධනය වන අඩුපීඩන තත්ත්වය හේතුවෙන් ඉදිරි දින කිහිපයේදී එම මුහුදු ප්‍රදේශවල පැයට කිලෝමීටර් 70, 80 දක්වා දැඩි සුළං ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nඑහිදී කන්කසන්තුරය සිට මන්නාරම, කොළඹ, ගාල්ල සහ හම්බන්තොට හරහා පොතුවිල් දක්වා මුහුදු ප්‍රදේශවල දැඩි සුළං තත්ත්වයක් ඇතිවිය හැකි අතර, මුහුද ක්ෂණිකව රළු විය හැකියි.\nමේ නිසා ඊසාන දිග බෙංගාල බොක්ක ආශ්‍රිත මුහුදු ප්‍රදේශවල ධීවර හා නාවික කටයුතුවල නොයෙදන ලෙස කාලගුණ විද්‍යා දෙපාර්තමේන්තුව අනතුරු ඇඟවීමක් කළා.\nඑමෙන්ම, මෙම මුහුදු ප්‍රදේශවල ධීවර කටයුතුවල නිරත වන පිරිස්වලට ගොඩබිමට හෝ ආරක්ෂිත ස්ථානයක් වෙත පැමිණෙන ලෙස දන්වා තිබෙනවා.\nමේ අතර, නිරිත දිග මෝසම් කාලගුණ තත්ත්වය දිවයින හරහා ක්‍රමයෙන් ස්ථාපිත වෙමින් පවතින බවයි කාලගුණ විද්‍යා දෙපාර්තමේන්තුව සඳහන් කළේ.\nඒ අනුව බස්නාහිර, සබරගමුව, මධ්‍යම, වයඹ සහ දකුණු පළාත්වල සහ ගාල්ල සහ මාතර දිස්ත්‍රික්කවලත් මිලිමීටර් සියය දක්වා තද වැසි ඇතිවිය හැකි බව කාර්යයේ නියුතු කාලගුණ විද්‍යාඥ ශ්‍රීමාල් හේරත් සඳහන් කළා.",
       "URL": "https://www.hirunews.lk/272094/පළාත්-රැසකට-තද-වැසි-මුහුදත්-අවදානම්",
       "Category": "Local News",
       "Parent URL": "https://www.hirunews.lk/local-news.php?pageID=1937"
}