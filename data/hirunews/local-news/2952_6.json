{
       "Source": "hirunews",
       "Timestamp": "Wednesday, 15 January 2020 - 19:07",
       "Headline": "රන්ජන් රාමනායක 29 දක්වා රිමාන්ඩ් - කටහඬ පරීක්ෂාවකටත් නියෝග",
       "News Content": "අධිකරණ විනිසුරුවරුන්ගේ රාජකාරියට බලපෑම් කිරිම සම්බන්ධයෙන් අත්අඩංගුවට ගත් පාර්ලිමේන්තු මන්ත්‍රී රන්ජන් රාමනායක මේ මස 29 වනදා දක්වා රක්ෂිත බන්ධනාගාරගත කළා.\nඒ, ඔහු නුගේගොඩ මහේස්ත්‍රාත් වසන්ත කුමාර හමුවට අද ඉදිරිපත් කිරීමෙන් අනතුරුවයි.\nකොළඹ අපරාධ කොට්ඨාශය මගින් අත්අඩංගුවට ගත් රන්ජන් රාමනායක මන්ත්‍රීවරයා අද දහවල් නුගේගොඩ මහේස්ත්‍රාත්වරයා හමුවට ඉදිරිපත් කළ අතර, ඉන් අනතුරුවයි මේ මස 29 වනදා දක්වා රක්ෂිත බන්ධනාගාර ගත කළේ.\nඑහිදී පැමිණිල්ල වෙනුවෙන් පෙනී සිටි නියෝජ්‍ය සොලිසිටර් ජනරාල් දිලීප පීරිස් පාර්ලිමේන්තු මන්ත්‍රී රන්ජන් රාමනායකට ඇප ලබාදෙන ලෙස ඔහුගේ නීතීඥයා කළ ඉල්ලීමට විරුද්ධත්වය පළ කළා.\nසිද්ධිය සම්බන්ධයෙන් සිදුකරන විමර්ශන මේ දක්වා අවසන් නොමැති බවත්, මන්ත්‍රීවරයාට එරෙහිව පරීක්ෂණ සිදුකරන්නේ අධිකරණ විනිසුරුවරුන්ගේ කටයුතුවලට බලපෑම් කිරීම වැනි ඉතා බරපතල වැරදි සම්බන්ධයෙන් බවත්, එහිදී නියෝජ්‍ය සොලිසිටර් ජනරාල්වරයා පෙන්වා දුන්නා.\nඅධිකරණයෙන් ලබාගත් වරෙන්තු නියෝගය අනුව පාර්ලිමේන්තු මන්ත්‍රී රන්ජන් රාමනායක අත්අඩංගුවට ගැනීමට ඔහුගේ නිල නිවසට ඊයේ ගිය අවස්ථාවේ විමර්ශන නිලධාරීන් පැමිණ ඇති බව දැනුවත්ව සිටියදීත්, ඔහු එය නොසළකා හැර ඇති බව නියෝජ්‍ය සොලිසිටර් ජනරාල්වරයා වැඩිදුරටත් සඳහන් කළා.\nව්‍යායාම කරමින් තමන් අත්අඩංගුවට ගැනීමට පොලීසිය පැමිණ ඇති බව ඔහුගේ මුහුණුපොත හරහා සජීවීව අන්තර්ජාලයට මුදාහැර ඇති බවද, නියෝජ්‍ය සොලිසිටර් ජනරාල් දිලීප පීරිස් මහේස්ත්‍රාත්වරයාට කරුණු දක්වමින් සඳහන් කළා.\nඑකී ක්‍රියාකලාපය තව තවත් අධිකරණ නියෝග සුළු කොට තැකීමක් මෙන්ම අධිකරණයට කළ අපහාසයක් වන බැවින්, ඒ සම්බන්ධයෙන්ද වහාම විමර්ශන ආරම්භ කිරීමට විමර්ශන නිලධාරීන්ට උපදෙස් ලබාදෙන බවද නියෝජ්‍ය සොලිසිටර් ජනරාල්වරයා කියා සිටියා.\nසැකකරු පිටතදී කොතරම් රැඟුම් පෑවත් අධිකරණ ක්‍රියාවන් සමඟ රංගනයේ යෙදීමට ඉඩදිය නොහැකි බවයි එහිදී ඔහු වැඩිදුරටත් සඳහන් කළේ.\nඑවන් තත්ත්වයකදී සැකකාර මන්ත්‍රිවරයා ඇප මත මුදාහැරීමෙන් විමර්ශන කටයුතුවලටද බාධා එල්ලවිය හැකි බව නියෝජ්‍ය සොලිසිටර් ජනරාල්වරයා ප්‍රකාශ කළා.\nමහජන නියෝජිතයෙකු ලෙස කෙටි කළකට ලැබුණු වරප්‍රසාද සහ කලාකරුවෙකු ලෙස ලැබුණු මහජන ප්‍රසාදය, සැකකරු අධිකරණයට බලපෑම් කිරීමට යොදාගෙන ඇති බවද, නියෝජ්‍ය සොලිසිටර් ජනරාල්වරයා කියා සිටියා.\nඑකී හඬ පටවල ඇත්තේ සිය සේවාදායකයාගේ කටහඬ දැයි නිශ්චිතව තහවුරු කර නොමැති බැවින් ඔහු  ඕනෑම ඇප කොන්දේසියක් මත මුදාහරින ලෙසයි රන්ජන් රාමනායක මන්ත්‍රීවරයා වෙනුවෙන් පෙනී සිටි නීතීඥවරයා එහිදී ඉල්ලා සිටියේ.\nකරුණු සළකා බැලූ නුගේගොඩ ප්‍රධාන මහේස්ත්‍රාත්වරයා බන්ධනාගාර කොමසාරිස්වරයාට නියෝග කළේ මන්ත්‍රීවරයා කටහඬ පරීක්ෂාවක් සඳහා එළඹෙන 23 වන බ්‍රහස්පතින්දා රජයේ රස පරීක්ෂකවරයා වෙත යොමු කරන ලෙසයි.\nමේ අතර නියෝජ්‍ය සොලිසිටර් ජනරාල් දිලීප පීරිස් වැඩිදුරටත් කරුණු දක්වමින් සඳහන් කළේ සැකකාර රන්ජන් රාමනායක මන්ත්‍රීවරයා සමඟ දුරකථන සංවාද පැවැත්වූ අධිකරණ විනිසුරුවරුන්, පොලිස් නිලධාරීන්, නීතිපති දෙපාර්තමේන්තුවේ නිලධාරීන් සහ අල්ලස් කොමිසමේ නිලධාරීන් ඇතුලූ සියලූ දෙනාට තරාතිරම නොබලා ඉදිරියේදී නීතිමය පියවර ගන්නා බවයි.\nපාර්ලිමේන්තු මන්ත්‍රී රන්ජන් රාමනායක සිදුකර තිබූ දුරකථන සංවාද ඇතුළත් ආන්දෝලනාත්මක හඬ පට සම්බන්ධයෙන් සිදුකළ විමර්ශනවල වාර්තා කොළඹ අපරාධ කොට්ඨාශය පසුගියදා නීතිපතිවරයා වෙත යොමුකර තිබුණා.\nඑම විමර්ශන, උදෘත සහ හඬ පට සම්බන්ධයෙන් සිය උපදෙස් ලබාදෙමින් නීතිපතිවරයා කොළඹ අපරාධ කොට්ඨාශයට දැනුම් දුන්නේ මන්ත්‍රී රන්ජන් රාමනායක, විනිසුරුවරුන්ට බලපෑම්  කිරීම සම්බන්ධයෙන් ආණ්ඩුක්‍රම ව්‍යවස්ථාවේ 111 ව්‍යවස්ථාවේ ඇ 2 වගන්තිය යටතේ අධිකරණ වරෙන්තුවක් ගෙන ඔහු අත්අඩංගුවට ගන්නා ලෙසයි.\nඒ අනුවයි අධිකරණ විනිසුරුවරුන්ගේ රාජකාරියට බලපෑම් කිරීම සම්බන්ධයෙන් මන්ත්‍රීවරයා කොළඹ අපරාධ කොට්ටාශය විසින් ඊයේ අත්අඩංගුවට ගනු ලැබුවේ.\nඉහත ව්‍යවස්ථා ප්‍රතිපාදනය අනුව පුද්ගලයෙකුට එරෙහිව නීතිමය පියවර ගත් පළමු අවස්ථාවද මෙය වනවා.",
       "URL": "https://www.hirunews.lk/232336/රන්ජන්-රාමනායක-29-දක්වා-රිමාන්ඩ්-කටහඬ-පරීක්ෂාවකටත්-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=2952"
}