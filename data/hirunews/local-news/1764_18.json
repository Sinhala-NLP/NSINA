{
       "Source": "hirunews",
       "Timestamp": "Tuesday, 10 August 2021 - 9:18",
       "Headline": "කොරෝනා එන්නත් දෙවන මාත්‍රාව ලබාදුන් වැඩිම දිනය ඊයේ  (වීඩියෝ)",
       "News Content": "බස්නාහිර පළාතෙන් ඊයේ දිනයේදී කොරෝනා අසාදිතයින් 1500 ඉක්මවා වාර්තා වී තිබෙනවා.\nඒ අනුව, ඊයේ දිනයේදී හඳුනා ගැණුනු නව ආසාදිතයින් 2953 දෙනා අතරින් 1519 ක් වාර්තා වී ඇත්තේ බස්නාහිර පළාතෙන්.\nඉන් වැඩිම පිරිස වන ආසාදිතයින් 767 ක් ගම්පහ දිස්ත්‍රික්කයෙන් හඳුනා ගැණුනු අතර, කළුතර දිස්ත්‍රික්කයෙන් ආසාදිතයින් 440 දෙනෙකු සහ කොළඹ දිස්ත්‍රික්කයෙන් අසාදිතයින් 312ක් හඳුනාගෙන තිබෙනවා.\nඑමෙන්ම, අම්පාර දිස්ත්‍රික්කයෙන් ආසාදිතයින් 294 ක්, ගාල්ල දිස්ත්‍රික්කයෙන් 168 සහ මොනරාගල දිස්ත්‍රිකක්යෙන් 165 ක් වාර්තා වන බවයි කොවිඩ් - 19 පැතිරිම වැළක්වීමේ ජාතික ක්‍රියාන්විත මධ්‍යස්ථානය සඳහන් කළේ.\nමෙරට කොරෝනා ප්‍රතිශක්තිකරණ වැඩසටහනට අදාළව ඊයේ දිනයේදී පුද්ගලයින් 490,805 දෙනෙකුට කොරෝනා එන්නත් ලබාදී තිබෙනවා.\nඖෂධ නිෂ්පාදනය, සැපයීම හා නියාමනය පිළිබඳ රාජ්‍ය අමාත්‍ය, මහාචාර්ය චන්න ජයසුමන කියා සිටියේ ඉන් 311,102 ක් දෙවන මාත්‍රාව ලෙස ලබාදී ඇති බවයි.\nඑය දිනයකදී ලබාදුන් වැඩිම දෙවන මාත්‍රා සංඛ්‍යාවද වනවා.\nඊයේ දිනයේදී සයිනොෆාම් එන්නතේ දෙවන මාත්‍රාව පුද්ගලයින් 307,267 දෙනෙකුට ලබාදී ඇති අතර, එහි පළමු මාත්‍රාව ලබාදුන් පුද්ගලයින් සංඛ්‍යාව 153,958 ක්.\nකොවිෂීල්ඩ් එන්නතේ පළමු මාත්‍රාව ඊයේ දිනයේදී පුද්ගලයින් 25,576 දෙනෙකුට ලබාදෙනු ලැබුවා. එහි දෙවන මාත්‍රාව පුද්ගලයින් 3,620 දෙනෙකුට ලබාදී ඇති බවයි වසංගත රෝග විද්‍යා අංශය වාර්තා කළේ.\nඊට අමතරව, ෆයිසර් එන්නතේ පළමු මාත්‍රාව පුද්ගලයින් 169 දෙනෙකුට සහ දෙවන මාත්‍රාව පුද්ගලයින් 215 දෙනෙකුට ඊයේ ලබාදී තිබෙනවා.\nදිවයිනේ සියලු ප්‍රදේශ ආවරණය වන පරිදි අද දිනය තුලත් කොරෝනා එන්නත්කරණ වැඩසටහන ක්‍රියාත්මකයි.\nඑමෙන්ම, රුහුණු විශ්වවිද්‍යාලයේ හපුගල පිහිටි ඉංජිනේරු පිඨයේ සිසුන් 17 දෙනෙකුට කොරෝනා වෛරසය ආසාදනය වී තිබෙනවා.\nගම්පහ දිස්ත්‍රික්කයේ සේවය කරන මහජන සෞඛ්‍ය පරික්ෂකවරුන් 06 දෙනෙකුට කොරෝනා වෛරසය ආසාදනය වී ඇති බව  මහජන සෞඛ්‍ය පරික්ෂකවරුන්ගේ සංගමයේ උප සභාපතිවරයා සඳහන් කළා.",
       "URL": "https://www.hirunews.lk/279318/කොරෝනා-එන්නත්-දෙවන-මාත්‍රාව-ලබාදුන්-වැඩිම-දිනය-ඊයේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1764"
}