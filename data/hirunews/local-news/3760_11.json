{
       "Source": "hirunews",
       "Timestamp": "Friday, 07 September 2018 - 13:20",
       "Headline": "නවක වදයට එරෙහිව නීතිය දැඩිව ක්‍රියාත්මක කරනවා - ජනපති",
       "News Content": "නවක වදය වැළැක්වීම පිළිබද පනත නිසි ලෙස ක්‍රියාත්මක කරමින්, නවක වදයට සම්බන්ධ වන පිරිස් වෙත දැඩි දඩුවම් ලබාදීමේ නීති ඉදිරියේ දී ක්‍රියාවට නංවන බව ජනාධිපති මෛත්‍රීපාල සිරිසේන පවසනවා.\nවිශ්වවිද්‍යාල දරුවන්ගේ අනාගතය විනාශ කරන එම වැඩපිළිවෙළට ඉඩ තැබිය නොහැකි අතර විශ්වවිද්‍යාල අධ්‍යාපනයේ ගුණාත්මකභාවය ආරක්ෂාකර ගැනීම වෙනුවෙන් ද ඉදිරියේදී රජය විශේෂ වැඩපිළිවෙළක් ඔස්සේ කටයුතු කරන බවයි ජනාධිපතිවරයා සදහන් කළේ.\nපොළොන්නරුව ජාතික වෘත්තීය පුහුණු ආයතනය සදහා මුල් ගල් තැබීමේ අවස්ථාවට අද (07) පෙරවරුවේ එක් වෙමින් ජනාධිපතිවරයා මේබව කියාසිටියා.\nඔහු වැඩිදුරටත් පෙන්වා දුන්නේ සරසවි වරම් ලැබුව ද නවක වදය හේතුවෙන් පසුගිය කාලය තුළ විශ්විවද්‍යාලවලට ඇතුළත් නොවු සිසුන්ගේ සංඛ්‍යාව 1500 කට වැඩි බව සංඛ්‍යා ලේඛනවල දැක්වෙන බවයි.\nඑමෙන්ම පසුගිය වසර 25 තුළ නවක වදය හේතුවෙන් මිය ගිය සිසුන් සංඛ්‍යාව 25 කට ආසන්න බව ද මෛත්‍රීපාල සිරිසේන මහතා කියාසිටියා.\nනවක වදයෙන් මානසිකව මෙන්ම ශාරිරිකව ද පීඩාවට පත්වූ පිරිස දහස් ගණනක් වන අතර සුළු පිරිසකගේ මෙවන් ම්ලේච්ඡ ක්‍රියාකාරකම් හේතුවෙන් බහුතරයක් දරුවන්ගේ අනාගතය විනාශවීමට ඉඩ තැබිය නොහැකි බවයි ජනාධිපතිවරයා අවධාරණය කළේ.\nඇතැම් දේශපාලන කණ්ඩායම් විසින් විශ්වවිද්‍යාල සිසුන් බිලිගෙන තිබෙන අතර, රට භාරගැනීමට සිටින දරු පරපුර අතර ම්ලේච්ඡත්වය පැතිරවීමට දරන එම උත්සහයන් පරාජය කළයුතු බව ද ජනාධිපතිවරයා මෙහිදි කියාසිටියා.",
       "URL": "https://www.hirunews.lk/199356/නවක-වදයට-එරෙහිව-නීතිය-දැඩිව-ක්‍රියාත්මක-කරනවා-ජනපති",
       "Category": "Local News",
       "Parent URL": "https://www.hirunews.lk/local-news.php?pageID=3760"
}