{
       "Source": "hirunews",
       "Timestamp": "Sunday, 07 May 2023 - 16:10",
       "Headline": "රට රැකියා පෙන්නා කොළඹ තරුණයන් රවටා මුදල් ගත් කතක් අත්අඩංගුවට",
       "News Content": "රුමේනියාවේ රැකියා අවස්ථා ලබාදෙන බව පවසා කොළඹ ප්‍රදේශයේ තරුණයන් 05 දෙනෙකුගෙන් රුපියල් ලක්ෂ 25 ක මුදලක් වංචාකළ කාන්තාවක් බත්තරමුල්ල ප්‍රදේශයේදී අත්අඩංගුවට ගෙන තිබෙනවා.\nඒ විදේශ සේවා නියුක්ති කාර්යාංශයේ විශේෂ විමර්ශන අංශයට ලද පැමිණිල්ලක් මත සිදුකළ වැටලීමකදීයි.\nකොළොන්න ප්‍රදේශයේ පදිංචි මෙම කාන්තාව අත්අඩංගුවට ගෙන ඇත්තේ බත්තරමුල්ල ප්‍රදේශයේ හෝටලයක රැඳී සිටියදී බවයි විදේශ සේවා නියුක්ති කාර්යාංශය සඳහන් කළේ.\nරුපියල් දෙලක්ෂ 75,000 ක වැටුප් සහිත රැකියාවකට රුමේනියාවට යවන බව පවසමින් ඇය මෙම තරුණයන්ගෙන් අදාළ මුදල් ලබාගෙන තිබෙනවා.\nකෙසේ වෙතත් රැකියා අවස්ථා ලබා නොදී මාස 04 ක පමණ කාලයක් මෙම තරුණයන් රවටමින් සිටින බවටයි අදාළ තරුණයන් විදේශ සේවා නියුක්ති කාර්යාංශයේ විශේෂ විමර්ශන අංශයට පැමිණිලි කර ඇත්තේ.\nඅත්අඩංගුවට ගත් සැකකාර කාන්තාව කඩුවෙල මහේස්ත්‍රාත් අධිකරණයට ඉදිරිපත් කිරීමෙන් අනතුරුව මේ මස 16 වනදා දක්වා රක්ෂිත බන්ධනාගාරගත කර තිබෙනවා.",
       "URL": "https://www.hirunews.lk/334509/රට-රැකියා-පෙන්නා-කොළඹ-තරුණයන්-රවටා-මුදල්-ගත්-කතක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=362"
}