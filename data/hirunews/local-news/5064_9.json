{
       "Source": "hirunews",
       "Timestamp": "Monday, 02 May 2016 - 7:12",
       "Headline": "වැට් බදු සංශෝධන අද සිට",
       "News Content": "එකතු කළ අගය මත බද්ද හෙවත් වැට් බදු ඉහළ නැංවීම අද සිට ක්‍රියාත්මකයි.\nඒ අනුව සියයට 11ක්ව පැවති වැට් බද්ද සියයට 15 ක් දක්වා ඉහළ යනු ඇති.\nවිදුලි සංදේශ සේවා ඒ සඳහා යොදා ගැනෙන යන්ත්‍රෝපකරණ- අධි තාක්ෂණික උපකරණ- තඹ කම්බි -දේශීය විදුලි සංදේශ සේවා සැපයුම්කරුවන් සඳහා නියාමන කොමිසම මගින් නිකුත් කරන බලපත්‍ර මෙන්ම පෞද්ගලික සෞඛ්‍ය සේවා සැපයීමේ අංශ සඳහා මෙතෙක් පැවති බදු නිදහස ඒ අනුව ඉවත්වනවා.\nඑමෙන්ම ජාතිය ගොඩනැගීමේ බද්ද සඳහා සිදු කෙරෙන සංශෝධනද අද සිට ක්‍රියාත්මකයි.\nමුදල් අමාත්‍යාංශය සඳහන් කළේ ජාතිය ගොඩනැගීමේ බද්ද සඳහා වර්තමානයේ පවතින සියයට 2 ක බදු අනුපාතය වෙනස් නොවන බවයි.\nඑහෙත් විදුලි සංදේශ සේවා විදුලි සැපයීම ලිහිසි ද්‍රව්‍ය සහ අදින් පසු අනුමත වන නිවාස සඳහා වන විශේෂ ව්‍යාපෘති හැර අනෙකුත් විශේෂ ව්‍යාපෘති සඳහා භාණ්ඩ හා සේවා සැපයීමේදී පැවති ජාතිය ගොඩනැගීමේ බදු නිදහස ඉවත්වනවා.\nකෙසේ වෙතත් මේ පිළිබඳව දැනුවත් කිරිීම සඳහා මුදල් අමාත්‍යාංශයේ ඊයෙ පැවති මාධ්‍ය හමුවකට එක්වූ විෂයභාර අමාත්‍ය  රවී කරුණානායක කියා සිටියේ මෙම නව බදු සංශෝධන ජල, විදුලිය, අධ්‍යාපන සහ අත්‍යාවශ්‍ය භාණ්ඩ සඳහා බල නොපාන බවයි.\nඒ අනුව පෞද්ගලික සෞඛ්‍ය සේවාවන්වල ගාස්තු හා දුරකතන ගාස්තු මේ අනුව ඉහළ යනු ඇති.",
       "URL": "https://www.hirunews.lk/132194/වැට්-බදු-සංශෝධන-අද-සිට",
       "Category": "Local News",
       "Parent URL": "https://www.hirunews.lk/local-news.php?pageID=5064"
}