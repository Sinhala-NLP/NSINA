{
       "Source": "hirunews",
       "Timestamp": "Sunday, 28 April 2019 - 15:51",
       "Headline": "අරාබි පාසල් සහ මද්‍රාසා පාසල් තමන් යටතේ ක්‍රියාත්මක නොවන බව අධ්‍යාපන අමාත්‍යාංශය පවසයි",
       "News Content": "ඉස්ලාමීය අන්තවාදී අදහස් සමාජගත කිරීමට කටයුතු කරන බවට චෝදනා එල්ල වී ඇති අරාබි පාසල් හෝ මද්‍රාසා පාසල් කිසිවක් අධ්‍යාපන අමාත්‍යාංශය යටතේ ක්‍රියාත්මක වීමක් හෝ නියාමනය වීමක් සිදුනොවන බවට එම අමාත්‍යාංශය පවසනවා.\nනිවේදනයක් නිකුත් කරමින් ඔවුන් කියා සිටියේ පසුගිය දිනවල ඇතැම් කණ්ඩායම් සහ පුද්ගලයින් මෙම පාසල් අධ්‍යාපන අමාත්‍යාංශය යටතේ පිහිටුවා ඇති බවත් ඒවායේ සිදුවන අන්තවාදී ඉගැන්වීම් සඳහා අධ්‍යාපන අමාත්‍යාංශය වගකිව යුතු බවටත් ප්‍රකාශ නිකුත් කර තිබූ බවයි.\nඅධ්‍යාපන අමාත්‍යාංශය යටතේ ක්‍රියාත්මක ජාතික පාසල්, පළාත් පාසල්, රජයේ අනුමත පෞද්ගලික පාසල්, උපකෘත විශේෂ පාසල් සහ පිරිවෙන් අයත් ස්ථානවල අරාබි පාසල් හෝ මද්‍රාසා පාසල් ක්‍රියාත්මක නොවන බවයි එම නිවේදනයේ තවදුරටත් දැක්වෙන්නේ.",
       "URL": "https://www.hirunews.lk/215344/අරාබි-පාසල්-සහ-මද්‍රාසා-පාසල්-තමන්-යටතේ-ක්‍රියාත්මක-නොවන-බව-අධ්‍යාපන-අමාත්‍යාංශය-පවසයි",
       "Category": "Local News",
       "Parent URL": "https://www.hirunews.lk/local-news.php?pageID=3379"
}