{
       "Source": "hirunews",
       "Timestamp": "Tuesday, 28 September 2021 - 19:47",
       "Headline": "සුදුළුෑණු වංචාවට අත්අඩංගුවට ගත් දෙදෙනා යළි රිමාන්ඩ්",
       "News Content": "ලංකා සතොස ආයතනයේ සිදුව ඇති සුදු ළුෑණු වංචාවට අත්අඩංගුවට ගත් පුද්ගලයින් දෙදෙනා ලබන මස 1 වනදා දක්වා රක්ෂිත බන්ධනාගාර ගත කර තිබෙනවා. ඒ, වැලිසර මහේස්ත්‍රාත් අධිකරණයට ඉදිරිපත් කිරීමෙන් අනතුරුවයි.\nමෙලෙස අත්අඩංගුවට ගෙන රක්ෂිත බන්ධනාගාර ගත කෙරුණේ තැරැව්කරුවන් දෙදෙනෙක්.\nමෙම සිද්ධියට අදාළව මීට පෙර අත්අඩංගුවට ගෙන සිටි ලංකා සතොස ආයතනයේ මූල්‍ය අංශයේ සාමාන්‍යාධිකාරී සුසිරි පෙරේරා මේ වනවිට ඇප මත මුදාහැර  තිබෙනවා.\nසුදු ළුෑණු කිලෝග්‍රෑම් 56,000 ක් සහිත බහලුම් දෙකක් අවසරයකින් තොරව තුන්වන පාර්ශවයක් වෙත අලෙවි කිරීමේ සිද්ධිය සම්බන්ධයෙන් පසුගිය 17 වනදා හිරු ප්‍රවෘත්ති අනාවරණ කළා.\nපසුගියදා සිය ධුරයෙන් ඉල්ලා අස්වූ පාරිභෝගික කටයුතු පිළිබඳ අධිකාරියේ එවකට විධායක අධ්‍යක්ෂ තුෂාන් ගුණවර්ධනද හිරු හාඩ් ටෝක් සමඟ අදහස් දක්වමින් මේ පිළිබඳ අනාවරණයක් කළේ එවන් පසුබිමකයි.\nමේ අතර මෙම වංචාව සම්බන්ධයෙන් වාර්තා කළ මාධ්‍යවේදීන් පිරිසක් අපරාධ පරීක්ෂණ දෙපාර්තමේන්තුව වෙත කැඳවීම අනුමත නොකරන බව ජනමාධ්‍ය අමාත්‍ය ඩලස්  අලහප්පෙරුම ප්‍රකාශ කළා. ඒ, අද පැවති කැබිනට් තීරණ දැනුම්දීමේදි මාධ්‍යවේදියෙකු ඒ සම්බන්ධයෙන් ප්‍රශ්න කළ අවස්ථාවේයි.\nඅමාත්‍යවරයා එසේ ප්‍රකාශ කළත් අපරාධ පරීක්ෂණ දෙපාර්තමේන්තුවේ නිලධාරීන් කණ්ඩායමක් අද අදාළ පුවත්පත් ආයතනය වෙත පැමිණියා.\nඒ, එම පුවත්පතේ ප්‍රධාන කතුවරයාගෙන් සහ ඒ සම්බන්ධයෙන් කරුණු වාර්තා කළ ලේඛකයන්ගෙන් ප්‍රශ්න කිරීම සඳහායි.\nකෙසේ වෙතත් ඒ පිළිබඳව මේ මොහොතේ පිළිතුරු දීමට සූදානමක් නොමැති බවට පුවත්පත් ප්‍රධාන කතුවරයා දැනුම්දීම නිසා එම විමර්ශන නිලධාරීන් අදාළ පරිශ්‍රයෙන් පිටව ගොස් තිබෙනවා.\nඒ, ප්‍රකාශ සටහන් කරගැනීම සඳහා වෙනත් දිනයක නැවත පැමිණෙන බවට දැනුම් දෙමින්.\nමේ අතර විපක්ෂ නායක සජිත් ප්‍රේමදාස නිවේදනයක් නිකුත් කරමින් සඳහන් කළේ මාධ්‍ය නිදහසට එරෙහි තර්ජන පිළිකුලෙන් යුතුව හෙළා දකින බවයි.\nඅපරාධ පරීක්ෂණ දෙපාර්තමේන්තුවට මාධ්‍යවේදීන් කැඳවීම, මාධ්‍ය භූමිකාවට කළ අනිසි තර්ජනයක් ලෙස සළකන බවයි විපක්ෂ නායකවරයා පෙන්වා දෙන්නේ.",
       "URL": "https://www.hirunews.lk/283494/සුදුළුෑණු-වංචාවට-අත්අඩංගුවට-ගත්-දෙදෙනා-යළි-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=1662"
}