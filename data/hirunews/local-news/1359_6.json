{
       "Source": "hirunews",
       "Timestamp": "Sunday, 13 February 2022 - 10:41",
       "Headline": "රටට ම ගංජා බෙදන ආප්ප සුද්දාගේ තවත් කෛරාටික වැඩක් මාට්ටු (වීඩියෝ)",
       "News Content": "මහා පරිමාණයෙන් ගංජා හේන් පවත්වාගෙන යන දැනට රක්ෂිත බන්ධනාගාර ගතකර සිටින තණමල්විල ආප්ප සුද්දා නමැත්තාගේ තවත් ගංජා හේනක් ඊයේ (12) වටලා තිබෙනවා.\nවලාන මධ්‍යම දූෂණ මර්දන ඒකකය මෙලෙස වටලා ඇත්තේ යාල රක්ෂිතයේ පවත්වාගෙන ගිය ගංජා හේනක්.\nඑහිදී සැකකරුවන් අටදෙනෙකු විදේශ රටක නිෂ්පාදිත ගිනිඅවි 3 ක් සමඟින් අත්අඩංගුවට ගෙන තිබෙනවා.\nආප්ප සුද්දා නැමැත්තා දැනට මත්ද්‍රව්‍ය සහ පුද්ගල ඝාතන සම්බන්ධයෙන් චෝදනා එල්ලවී රක්ෂිත බන්ධනාගාරගතව සිටින තැනැත්තෙක්.\nමීට පෙර ද අවස්ථා කිහිපයකදී බන්ධනාගාරගතව සිටින විට ඔහු විසින් මෙහෙයවා වගා කරන ලද මහා පරිමාණ ගංජා හේන් වැටලීමට වලාන මධ්‍යම දූෂණ මර්දන ඒකකය පියවර ගෙන තිබුණා.\nමේ අතර බදුල්ල - කහටරුප්ප - තැන්නහේන ප්‍රදේශයේදී බඳින තුවක්කුවක් පත්තුවීමෙන් පොලිස් කොස්තාපල්වරයෙකු තුවාල ලබා තිබෙනවා.\nගංජා වගාවක් සම්බන්ධයෙන් ලද තොරතුරකට අනුව වැටලීමට ගිය අවස්ථාවේ මොහු මෙම අනතුරට මුහුණපා ඇති බවයි පොලිසිය සඳහන් කළේ.\nසිද්ධිය සම්බන්ධයෙන් එම ප්‍රදේශයේම පදිංචි පුද්ගලයෙකු අත්අඩංගුවට ගෙන තිබෙනවා.",
       "URL": "https://www.hirunews.lk/296891/රටට-ම-ගංජා-බෙදන-ආප්ප-සුද්දාගේ-තවත්-කෛරාටික-වැඩක්-මාට්ටු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1359"
}