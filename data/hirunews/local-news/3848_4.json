{
       "Source": "hirunews",
       "Timestamp": "Sunday, 15 July 2018 - 15:30",
       "Headline": "ෆේස්බුක් සාදයට පැමිණි 19ක් මත්ද්‍රව්‍ය සමඟ අත්අඩංගුවට",
       "News Content": "අම්බලන්ගොඩ - ආඳා දොළ ප්‍රදේශයේ මත්ද්‍රව්‍ය සමඟ 19 දෙනෙකු පොලීසිය අත්අඩංගුවට ගෙන තිබෙනවා.\nඉන් 10 දෙනෙකු ඊයේ (14) අත්අඩංගුවට ගෙන ඇත්තේ ආඳා දොළ ප්‍රදේශයේ හෝටලයක් අසළ මාර්ගයකදී ගංජාත් සමඟයි.\nඑම හෝටලයේ සාදයක් සඳහා සහභාගි වීමට ඔවුන් යමින් සිට ඇති අතර, අනෙක් තරුණයන් 9 දෙනා මාර්ගයේ මත්පැන් පානය කරමින් සිටියදී අත්අඩංගුවට පත්වුණා.\nමොවුන් බලපිටිය සහ අම්බලන්ගොඩ ප්‍රදේශවල පදිංචිකරුවන්.\nතරුණ තරුණියන් පිරිසක් අම්බලන්ගොඩ, ආඳා දොළ ප්‍රදේශයේ හෝටලයක් තුල මත්පැන් සහ මත්ද්‍රව්‍ය භාවිත කරමින් සාදයක් පවත්වන බවට ලද තොරතුරක් මත අම්බලන්ගොඩ පොලිසිය විසින් එම හෝටලය අසල රැකවල්ලා සිට මෙම අත්අඩංගුවට ගැනීම් සිදුකර ඇති බවයි අප වාර්තාකරු පැවසුවේ.\nමොවුන් ෆේස්බුක් සමාජ මාධ්‍ය ඔස්සේ දැන හඳුනාගෙන මෙම සාදයට සහභාගී වී ඇති බවට අනාවරණය වී තිබෙනවා.\nඅප වාර්තාකරු වැඩිදුරටත් සඳහන් කළේ අත්අඩංගුවට පත් පිරිස අද (15) බළපිටිය වැඩබලන මහේස්ත්‍රාත්වරයා හමුවට ඉදිරිපත් කිරීමට නියමිතව තිබූ බවයි.",
       "URL": "https://www.hirunews.lk/195275/ෆේස්බුක්-සාදයට-පැමිණි-19ක්-මත්ද්‍රව්‍ය-සමඟ-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3848"
}