{
       "Source": "hirunews",
       "Timestamp": "Monday, 05 June 2017 - 11:29",
       "Headline": "පියාගේ මළ ගෙදර එන්න පාරුවකින් පැමිණි, ගං වතුරෙන් අවතැන් වූ දුව, සිය පුතා සමඟ අවසන් ගමන් ගිය දුක්බර කතාව (ඡායාරූප)",
       "News Content": "පසුගියදා ඇද හැලුනු  ධාරානිපාත වැස්ස ගම් නියම්ගම් සෝදා හරිමින් ජීවිත දේපල සුනු විසුනු කරමින් මහත් විනාශයක් සිදු කළා.\nසිය ගණනක් ජීවිත අහිමි කල ගං වතුර මාතර පාලටුවේ මවක් සහ එකම පුතා මරු තුරුලට රැගෙන ගිය පුවතක් වාර්තා වනවා.\nපසුගිය 25 වන ද  ආරම්භ වූ වර්ෂාව නොකඩවා ඇද හැලුනේ බියකරු ලෙසයි.\nමේ නිසාම පාලටුව තිහගොඩ තුඩාව ඇතුළු මාතර දිස්ත්‍රික්කයේ ප්‍රදේශ රැසක් ජලයෙන් යටවි ගිය අතර බොහෝ පිරිසකට උන්හිටි තැන් අහිමි වුණා.\nතවත් පිරිසක් අවතැන්ව පන්සල්, ප්‍රජා ශාලා වැනි ස්ථානවල කල්ගෙවන අතර පාලටුව ගමේ පිරිසක්ද මෙසේ ජල ගැල්මෙන් පීඩාවට පත්ව සිටියා.\nඑම ගමේ ජීවත් වූ ජේ.ජී. රංජනී සිය එකම දරුවා වන හේවා නැදුන්ගලගේ අශාන් සමග මෙම ගංවතුර හේතුවෙන් අවතැන් වුනේ සිය නිවස ජලයෙන් යටවීම හේතුවෙන්.\nපසුගිය 01 වන දිනද ඇය සිය පුතා සමග අවතැන්ව සිටි අතර මේ වන විට රංජනීගේ පියා වලස්මුල්ල යටිගල වාසය කළා.\nඔහු අසනීපවීම හේතුවෙන් තංගල්ල රෝහලට ඇතුලත් කර තිබු බවයි වාර්තා වන්නේ.\nවසය අවුරුදු 83ක් වූ ජයවර්ධන ගමාච්චිගේ සාදිරිස් වන රංජනීගේ පියා පසුගිය 01 වන දින තංගල්ල රෝහලේදී මියගියා.\nමේ පුවත අවතැන්ව කරදරයට පත්ව සිටින දියණියට පැවසීමට නිවැසියන් මැලිවුනත් ඒ බව ඇයට දැන්විය යුතු බැවින් රංජනීගේ සහෝදරියගේ ස්වමිපුරුෂයා වන ජයතිස්ස මෙම කණගාටුදායක පුවත ඇයට දැන්වූ බව සදහන්.\nඅසරණව අවතැන්ව සිටි ඇයට දැණුන ගින්දර සියගත දවාලන්නට තරම් වූ අතර ඇය හඩ හඩා සිය පියණන් බලන්නට වලස්මුල්ල යටිගල නිවසට යන්නට කෑ මොර දෙන්න වුණා.\nමෙම තත්වය වටහාගත් පාලටුව ගම්වාසීන් ඇය සහ පුත්‍රයා පාරුවක නංවා බස් රථයක් යන ස්ථානයක් දක්වා යැවීමට කටයුතු කළ අතර  එම පාරුවේ තොටියා සමග තවත් අයෙක්ද සිටි බවයි වාර්තා වන්නේ.\nඑහිදී  පාරුව පිටත්ව සුළු මොහොතකින් ජල පහර වැඩිවත්ම ජල රකුසා පාරුව පෙරලා දැමූ අතර එහි සිට සිව්දෙනාම ජලය සමග පොර බදන්නට වුයේ සිය ජීවිත බේරාගන්නටයි.\nපාරුව පැදවූ අය සිය දිවි ගලවා ගත් අතර රංජනී සහ ඇයගේ පුත්‍රයා සමග පාරුවේ සිටි අනෙක් අයද ජලයේ නොපෙනී ගියා.\nමේ මොහොතේ නාවික හමුදාව පොලීසිය යුද හමුදාව මෙම ආපදාව හේතුවෙන් අවතැන්වූවන් ගැන විමසිල්ලෙන් සිටීම හේතුවෙන් වහාම මෙම පුවත දැනගත් නාවික යුධ හමුදා සෙබළුන් පොලීසියද සමග එක්ව අනතුරට ලක්වූ  පිරිස සෙවීමට උත්සාහ ගෙන තිබෙනවා.\nපැයක් යන්නය පෙර සොයාගත් අනතුරට පත්  අයගේ සිරුරු වහාම වැලිගම රෝහල වෙත රැගෙන ගියත් ඒ වන විට මෙම අය මෙලොව හැරගොස් සිටි බවයි වාර්තා වන්නේ.\nසිය පියාගේ මුහුණ අවසන් මොහොතේ බලන්නට ගිය රංජනී සහ මුණුපුරු අශාන්ද නිසල දේහයන් ලෙස වලස්මුල්ල යටිගල නිවසට පැමිණ පියාගේ දේහය අසළම නතර වුණා.\nඅප වෙත මෙම ශෝකාන්තය සමග පවුලේ අතීත ශෝචණිය කථාවක් කීවේ මෙම සාදිරිස් මහතාගේ වැඩිමහල් දියණියගේ ස්වාමි පුරුෂයා වූ ජයතිස්සයි.\nමේ ඔහු කී කථාවයි.\n\"මෙම පවුගේ දරුවන් හත් දෙනෙක් සිටියා. වැඩිමල් දියණිය සමග මම විවාහ වෙලා හිටියේ. ඇය අසනීපයකින් පසුගිය කාළයේ මියගියා. මගේ මාමා  විශ්‍රාමික සමූපකාර  කළමණාකරුවෙක්. ඔහු අසනීපව තංගල්ල රෝහලට ඇතුලත් කර හිටියේ, සතියක් විතර ඉදල. පළවෙනිදා උදේ මියගියා. මේ ගැන පාලටුවෙ හිටිය නංගිට කිව්වෙ උදේ අටට විතර. එයාල ගංවතුර ගලල ගෙවල් යටවෙලා හිටියේ. මේක කිව්වම නංගි පුතා එක්ක එන්න ඇවිත් තියෙනවා.\n\"ඒවෙලාවේ තමයි වතුරට ගහගෙන ගිහින් මේ මරණ සිදුවෙලා තියෙන්නෙ. පොලීසිය හමුදාව ඉක්මණින්ම මේ අය ගොඩට ගෙනත් වැලිගම රෝහලට ගෙනිහිල්ල, එත් ජීවිත බේර ගන්න බැරිවෙලා. මේ අශාන් පුතාගේ උපන්දිනය පළවෙනිදා .එදාම තමයි දරුව නැතිවුනේ. ඒ වගේම රංජනී නංගිගේ මහත්තය අශාන් පුතාගේ තාත්ත හේවා නැදුන්ගලගේ චන්දන මල්ලි මිය ගියෙත් ජලයෙ ගිලිල. ඒ පාලටුව ගමේ යාළුවෙකුගේ භාරයකට මල් නෙලන්න ගිහින්. මෙයට අවුරුදු දාහතරකට පෙර.\nඒ වගේම තව මල්ලි කෙනෙක් බෙංගම පන්සලේ පැවිදිවෙලා හිටියා. යටිගල සෝභිත නමින්. එයත් නාන්න ගියපු වෙලාවක ජලයේ ගිලිලා අපවත් වුණා. මේ පවුලේ හතර දෙනෙක් මේ වන විට ජලයෙ ගිලී මියගොස් තිබෙනවා\"\nසාදිරිස් මහතාගේ බිරිද සිසිලියානා කිවේ මෙවෙන්නක්.\n\"පළවෙනිදා වෙනකොට ගංවතුර නිසා දුව අවතැන් කදවුරුවලයි හිටියේ. මහත්තයා අසනිප වෙලා තංගල්ල රෝහලේ හිටියේ. මහත්තායා රෝහලේ ප්‍රථිකාර ලබමින් සිටියදී 01 වෙනිදා නැති වුණා. දුවට මේ ගැන නොකියා බැරි නිසා කිව්වා.\n\"දුව පාරුවක නැගලා වලස්මුල්ලේ මල ගෙදර එන්න ඇවිත් ඒක පෙරළිලා නැතිවෙලා. තාත්තගේ මළගෙදර එන්න ආව දුවත් මුණුබුරත් වලස්මුල්ල ගෙදරට ආවේ පෙට්ටියෙනුයි, කොහොම මේ දුක ඉවසන්නද\"\nඡායාරූප - සුරියවැව නුවන් ජයසේකර",
       "URL": "https://www.hirunews.lk/162864/පියාගේ-මළ-ගෙදර-එන්න-පාරුවකින්-පැමිණි-ගං-වතුරෙන්-අවතැන්-වූ-දුව-සිය-පුතා-සමඟ-අවසන්-ගමන්-ගිය-දුක්බර-කතාව-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4484"
}