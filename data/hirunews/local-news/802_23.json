{
       "Source": "hirunews",
       "Timestamp": "Friday, 14 October 2022 - 18:28",
       "Headline": "සුබසාධක ප්‍රතිලාභ ගෙවීම් සඳහා සුදුස්සන් හඳුනාගැනීමේ වැඩසටහනේ අයදුම්පත් කැඳවීම දීර්ඝ කෙරේ",
       "News Content": "“කිසිවෙක් අතහැරෙන්න දෙන්න එපාﹸﹸ\nයන තේමාව යටතේ ජනාධිපති රනිල් වික්‍රමසිංහගේ උපදෙස් මත ක්‍රියාත්මක සුබසාධක ප්‍රතිලාභ ගෙවීම් සඳහා සුදුස්සන් හඳුනා ගැනීමේ වැඩසටහනේ අයදුම්පත් කැඳවීම ඔක්තෝබර් මස 28 දක්වා දීර්ඝ කර තිබෙනවා.\nසුබසාධක ප්‍රතිලාභ මණ්ඩලය මීට පෙර නිවේදනය කර තිබුණේ අයදුම්පත් කැඳවීම ඔක්තෝබර් මස 15 වෙනිදායින් මෙය අවසන් කරන බවයි.\nඒ අනුව සුබසාධක ප්‍රතිලාභ අපේක්ෂා කරන නමුත් මෙතෙක් අයදුම් නොකළ අයෙක් වේ නම් මේ සඳහා අයදුම් කිරීමට තවදුරටත් අවස්ථාව තිබෙනවා.\nදැනට සමෘද්ධි, වැඩිහිටි, ආබාධිත, වකුගඩු රෝගී ජීවනාධාර සහ මහජන ආධාර ලබන සියලුම ප්‍රතිලාභීන්, පොරොත්තු ලේඛනයේ සිටින අයදුම්කරුවන්, සුබසාධක ප්‍රතිලාභ බලාපොරොත්තු වන සියලු පිරිස් ද නව වැඩසටහන යටතේ ලියාපදිංචි වීම අනිවාර්ය බව, සුබසාධක ප්‍රතිලාභ මණ්ඩලය අවධාරණය කර සිටිනවා.\nසුභසාධක ප්‍රතිලාභ මණ්ඩලයේ වෙබ් අඩවියෙන්\n(www.wbb.gov.lk)\nමීට අදාළ අයදුම්පත ඕනෑම අයෙකුට බාගත කරගත හැකි අතර එය සම්පූර්ණ කර, තමා අයත් බල ප්‍රදේශයේ ප්‍රාදේශීය ලේකම් කාර්යාලයට භාර දිය යුතු බව ද ජනාධිපති මාධ්‍ය අංශය නිවේදනය කරනවා.\nමේ සම්බන්ධයෙන් වැඩි විස්තර\n0112151481 සහ 1919\nරාජ්‍ය තොරතුරු කේන්ද්‍රය ඇමතීමෙන් ලබා ගත හැකියි.\nඅද (14) වන විට අයදුම්පත් මිලියන 2.4ක් පමණ දිවයින පුරා ප්‍රාදේශීය ලේකම් කාර්යාලවල සමාජ සේවා අංශයේ ගොනු ගත වී ඇති බවත් ඉන් අයදුම්පත් 1,083,724ක් දත්ත පද්ධතියට ඇතුළත් කර ඇති බවත් සුබසාධක ප්‍රතිලාභ මණ්ඩලය වැඩිදුරටත් සඳහන් කරනවා.\nමෙම සමාජ සුබසාධක වැඩසටහන සඳහා පවුල් මිලියන 3.9ක් අයදුම් කරනු ඇති බවට මේ වනවිට ඇස්තමේන්තු කර තිබෙනවා.",
       "URL": "https://www.hirunews.lk/317885/සුබසාධක-ප්‍රතිලාභ-ගෙවීම්-සඳහා-සුදුස්සන්-හඳුනාගැනීමේ-වැඩසටහනේ-අයදුම්පත්-කැඳවීම-දීර්ඝ-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=802"
}