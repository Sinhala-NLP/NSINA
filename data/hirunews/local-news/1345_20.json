{
       "Source": "hirunews",
       "Timestamp": "Sunday, 20 February 2022 - 12:33",
       "Headline": "රෝහිත් ෂර්මාට අලුත් අසුනක්",
       "News Content": "ශ්‍රී ලංකාව සහ ඉන්දියාව අතර පැවැත්වෙන තරග දෙකකින් යුත් ටෙස්ට් තරගාවලිය සඳහා ඉන්දීය ක්‍රිකට් පිලේ නායකත්වය රෝහිත් ෂර්මාට පවරා තිබෙනවා.\nඋප නායකයා ලෙස නම් කර ඇත්තේ වේග පන්දු යවන ක්‍රීඩක ජස්ප්‍රිට් බුම්රා. ශ්‍රී ලංකාව සහ ඉන්දියාව අතර පළමු ටෙස්ට් තරගය මාර්තු හතරවනදා සිට මොහාලියේදී පැවැත්වෙන අතර, දෙවන ටෙස්ට් තරගය මාර්තු 12 වනදා සිට බෙංගලරූහිදී පැවැත්වීමට නියමිතයි.\nඉන්දීය ක්‍රිකට් පාලක මණ්ඩලයේ ජ්‍යෙෂ්ඨ තේරීම් කමිටුවේ සභාපති චේටන් ෂර්මා ප්‍රකාශ කළේ රෝහිත් ෂර්මා ටෙස්ට් කණ්ඩායමේ නායකත්වයට පත් කිරීම අවිවාදාත්මකව සිදු කෙරුණු බවයි.\nශ්‍රී ලංකාව සමඟ පැවැත්වෙන විස්සයි විස්ස තරගාවලියේ දී ද රෝහිත් ෂර්මා ඉන්දීය පිල මෙහෙයවන අතර, විරාට් කෝලි එහිදී විවේක ගන්වා තිබෙනවා.\nකෙසේ නමුත් ශ්‍රී ලංකාව සමඟ මොහාලියේ පැවැත්වෙන ටෙස්ට් තරගයෙන් ඔහු ඉන්දීය පිලට එක්වන්නේ තමාගේ 100 වැනි ටෙස්ට් තරගය ලෙසින්.",
       "URL": "https://www.hirunews.lk/297503/රෝහිත්-ෂර්මාට-අලුත්-අසුනක්",
       "Category": "Local News",
       "Parent URL": "https://www.hirunews.lk/local-news.php?pageID=1345"
}