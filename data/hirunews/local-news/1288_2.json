{
       "Source": "hirunews",
       "Timestamp": "Thursday, 17 March 2022 - 13:27",
       "Headline": "මාළඹේ දී රන් භාණ්ඩ කොල්ල කෑමක්",
       "News Content": "මනුෂ්‍ය ඝාතන සිදු කර රන් භාණ්ඩ කොල්ලකෑමේ සිද්ධි කිහිපයක් ඊයේ වාර්තා වුණා.\nපොලීසිය ප්‍රකාශ කළේ මාළඹේ - තලාහේන ප්‍රදේශයේ නිවසකට ඊයේ පස්වරුවේ ඇතුළු වූ පුද්ගලයින් දෙදෙනෙකු නිවසේ සිටි කාන්තාව ගැට ගසා 80 හැවිරිදි ඇයගේ සැමියා ඝාතනය කර රන් භාණ්ඩ කොල්ල කා ඇති බවයි.\nමිය ගිය පුද්ගලයාගේ මෘත ශරීරය කොළඹ ජාතික රෝහලේ තැන්පත් කර ඇති අතර, වැඩිදුර විමර්ශන මාළඹේ පොලීසිය විසින් සිදු කරනු ලබනවා.\nඑමෙන්ම සීදුව - මූකලන්ගමුව ප්‍රදේශයේ නිවසක කාන්තාවක් ඝාතනය කර රන් භාණ්ඩ සොරා ගැනීමක් සම්බන්ධයෙන් විමර්ශන ආරම්භ කර ඇති බව පොලිස් මාධ්‍ය කොට්ඨාශය සදහන් කළා.\nමෙලෙස ඝාතනයට ලක්ව ඇති කාන්තාව 73 හැවිරිදි වියේ පසුවන මූකලන්ගමුව - මුණිදාස කුමාරතුංග මාවතේ පදිංචිකාරිණියක්.\nවිදේශීය රටක නිෂ්පාදිත ජීව අත්බෝම්බයක් සමග රන් මාල කොල්ලකෑම් කිහිපයකට සම්බන්ධ සැකකරුවන් 6 දෙනෙකු පොලීසිය අත්අඩංගුවට ගෙන තිබෙනවා.\nජීව අත්බෝම්බය සන්තකයේ තබාගෙන යතුරුපැදියකින් ගමන් කරමින් සිටි පුද්ගලයෙකු ඊයේ අත්අඩංගුවට ගෙන ඇති අතර, ඔහුගෙන් අනාවරණ කර ගත් තොරතුරු මතයි අනෙක් 5 දෙනා රාගම, කදාන සහ ජාඇල ප්‍රදේශවලදී අත්අඩංගුවට ගෙන ඇත්තේ.\nමෙම සැකකරුවන් එම ප්‍රදේශවල රන් මාල කොල්ලකෑම් සිද්ධි 9ක් සිදු කර ඇති බවට අනාවරණ වී තිබෙනවා.\nකොල්ල කන ලද රන් මාලවලට අදාළ රත්‍රං ග්‍රෑම් 34ක් බර රන් ගුලි 5ක් හා යතුරුපැදියක් පොලීසිය විසින් සොයාගෙන තිබෙනවා.\nජීව අත්බෝම්බය ළග තබාගෙන සිටි පුද්ගලයාට රන් මාල කොල්ලකෑමේ සිද්ධි සම්බන්ධයෙන් මහර, ගම්පහ, වැලිසර හා මීගමුව මහේස්ත්‍රාත් අධිකරණවල නඩු 15ක් විභාග වෙමින් පවතින අතර, ඔහුට විරුද්ධව වරෙන්තු ද නිකුත් කර ඇති බව සඳහන්.\nමේ අතර, ප්‍රදේශ කිහිපයක සුපිරි වෙළදසැල් බිඳ දේපළ සොරකම් කිරීමේ සිද්ධීන් 14කට සම්බන්ධ 5 දෙනෙකු හෙරොයින් සමග ගල්කිස්ස - බෝධියවත්ත ප්‍රදේශයේ දී ඊයේ රාත්‍රියේ අත්අඩංගුවට ගෙන තිබෙනවා.\nසැකකරුවන් විසින් සොරකම් කරන ලද දේපළ ප්‍රවාහනයට යොදා ගත් ත්‍රිරෝද රථ දෙකක් සහ මුදල් ද පොලිසිය සොයාගත් අතර මොවුන් දෙහිවල ප්‍රදේශයේ පදිංචිකරුවන්.",
       "URL": "https://www.hirunews.lk/299701/මාළඹේ-දී-රන්-භාණ්ඩ-කොල්ල-කෑමක්",
       "Category": "Local News",
       "Parent URL": "https://www.hirunews.lk/local-news.php?pageID=1288"
}