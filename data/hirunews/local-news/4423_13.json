{
       "Source": "hirunews",
       "Timestamp": "Thursday, 13 July 2017 - 16:01",
       "Headline": "මහළු කතක් රැවටූ තරුණයා අල්ලයි",
       "News Content": "නිවසකට පැමිණ මහලු කතක් රවටා නිවසේ යතුර ලබාගෙන රන් භාණ්ඩ හා ටැබ් උපකරණයක් සොරකම් කළ සැකකරුවෙකු ගල්ගමුව පොලිස්ථානයේ අපරාධ අංශයේ නිලධාරීන් විසින් අත්අඩංගුවට ගෙන තිබෙනවා.\nඔහු ගල්ගමුව අධිකරණයට ඉදිරිපත් කිරීමෙන් පසුව මෙම මස 14 වන දා දක්වා රක්ෂිත බන්ධනාගාර ගතකරන ලෙසත්, ඔහු හදුනා ගැනීමේ පෙරට්ටුවකට ඉදිරිපත්කරන ලෙසත් ගල්ගමුව මහේස්ත්‍රාත් එල්.ටී. වරුෂවිතාන නියෝග කළා.\nමෙසේ රක්ෂිත බන්ධනාගාර ගත කර ඇත්තේ ගල්ගමුව, වලස්වැව ප්‍රදේශයේ පදිංචි සුපුන් පුෂ්පකුමාර නැමැති 23 හැවිරිදි තරුණයෙක්.\nඔහු විසින් සොරාගත් රන් භාණ්ඩ හා ටැබ් උපකරණයේ වටිනාකම රුපියල් 90000 ක් බව නිවැසියන් පවසනවා.\nපසුගිය ජූනි මස 30 වැනි දින මෙම සැකකාර තරුණයා විසින් ගල්ගමුව, අමුණකොලේ ප්‍රදේශයේ නිවසකට ගොස් ඇති අතර ඒ අවස්ථාවේ  නිවසේ සිට ඇත්තේ වයස අවුරුදු 76 ක් පමණ වයසැති මහලු මව පමණයි.\nඒ මොහොතක් මහළු මව සමග සුහදව කතා කර ඇති මෙම සැකකාර තරුණයා නිවසේ පිටුපස දෙසින් බල්ලන් බුරන ශබ්දයක් ඇසෙන බවත්, ඔවුන් එළවා දැමීම සදහා පසුපස දොර හැරීමට යතුර ලබා දෙන ලෙසත් මහලු මවට පවසා තිබෙනවා.\nඒ අනුව කිසිදු සැකයක් නොමැතිව මවගේ ඉනෙහි සගවාගෙන සිටි යතුර සැකකාර තරුණයාට ලබා දුන් මව නිවසේ ඉදිරිපස ඇති සිය කාමරයට වී සිට තිබෙනවා.\nයතුරද රැගෙන නිවස තුළට ගිය සැකකාර තරුණයා අල්මාරිය හැර එහි තිබූ රන් දම්වැල් 03 ක්, වළලු 02 ක් හා වටිනා ටැබ් උපකරණක් ආදිය සොරාගෙන ඒවා නිවසින් පිටත තබා මහලු මවට නැවතත් යතුර ගෙනැවිත් දී සොරාගත් භාණ්ඩ ද රැගෙන පිටව තිබෙනවා.\nනිවසේ මෙම මහලු මවට අමතරව තවත් කාන්තාවක් හා දරුවන් සිටින අතර සිද්ධිය සිදුවන අවස්ථවේ ඇය සිය දරුවන් පංති ඇරලවීම සදහා නිවසින් පිටව ගොස් තිබෙනවා.\nකෙසේ වෙතත් අදාල සිද්ධිය සම්බන්ධයෙන් සොරාගත් භාණ්ඩවල හිමිකාරිය විසින් ගල්ගමුව පොලිස්ථානයට සිදු කළ පැමිණිල්ලක් මත ඉකුත් 11 වැනිදා ගල්ගමුව පොලිස්ථානයේ අපරාධ අංශයේ නිලධාරීන් විසින් සැකකරුගේ දුරකතන අංක පරික්ෂා කිරීමෙන් ඔහුව අල්ලා ගෙන අධිකරණයට ඉදිරිපත් කිරීමට කටයුතු කළා.",
       "URL": "https://www.hirunews.lk/165805/මහළු-කතක්-රැවටූ-තරුණයා-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4423"
}