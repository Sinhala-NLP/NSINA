{
       "Source": "hirunews",
       "Timestamp": "Friday, 25 February 2022 - 7:08",
       "Headline": "රුසියන් - යුක්‍රේන යුද ගිනි දැල් මැද අළුවෙන මිනිස් ජීවිත",
       "News Content": "රුසියානු ආරක්ෂක අංශ යුක්‍රේනයට සිදු කරන පහරදීම් හමුවේ මේ වන විට පුද්ගලයන් 137කට වැඩි පිරිසක් මියගොස් තිබෙනවා.\nයුක්‍රේන සෞඛ්‍ය අමාත්‍යවරයා පවසන්නේ තවත් 160 දෙනෙකු පමණ තුවාල ලබා ඇති බවයි.\nකියෙව් නුවර සහ වෙනත් ප්‍රදේශවල ජනතාව පලා යාමට උත්සාහ කරමින් සිටින අතර මේ වන විට 100,000ක් පමණ පිටව ගොස් ඇති බවයි එක්සත් ජාතීන්ගේ සංවිධාන වාර්තා පවසන්නේ.\nමිලියන භාගයක ජනතාවක් වෙසෙන මරියුපෝල් වරාය නගරයේ පිපිරීම් පිළිබඳව ද වාර්තා ද පළ වී තිබෙනවා.\nලෝකයේ දරුණුතම න්‍යෂ්ටික ව්‍යසනය සිදු වූ යුක්‍රේනය චර්නොබිල් සංකීර්ණයේ පාලනය ද රුසියානුවන් විසින් අත්පත් කරගත් බවයි විදෙස් මාධ්‍ය වාර්තා කළේ.\nදෙවන ලෝක සංග්‍රාමයෙන් පසු යුරෝපයේ එක් රාජ්‍යයකට එරෙහිව තවත් රාජ්‍යයක් සිදු කළ දරුණුම ප්‍රහාරය මෙය ලෙසටයි සැලකෙන්නේ.\nඅමෙරිකානු ජනාධිපති ජෝ බයිඩන් පවසන්නේ පුටින්ගේ ආක්‍රමණශීලී ක්‍රියාවලින් රුසියාවට විශාල පාඩුවක් සිදුවනු ඇති බවයි.\nමේ අතර යුක්රේනයේ මේ වන විට උද්ගතව ඇති තත්ත්වය යුරෝපයේ ආරක්ෂාවට බරපතල තත්වයක් බව නේටෝ සංවිධානයේ මහලේකම් ජෙන්ස් ස්ටෝල්ටන්බර්ග් පවසනවා.\nඔහු අවධාරණය කළේ මෙම මොහොතේ යුක්‍රේනයට අවශ්‍ය සහයෝගය ලබාදීමට සූදානම් බවයි.\nයුක්‍රේනයේ මේ වන විට උද්ගතව ඇති තත්ත්වය හේතුවෙන්, එරට රාජ්‍ය ගුවන් සේවය විසින් යුක්‍රේන ගුවන් කලාපය ද වසා දමනු ලැබුවා.\nඑරට සියලු මගී ගුවන්යානා ගමනාගමනය මේ වන විට අත්හිටුවා ඇති බවයි විදෙස් මාධ්‍ය වාර්තා කළේ.\nරුසියාව සිය අසල්වැසි රාජ්‍ය වන යුක්‍රේන එරෙහිව හමුදා මෙහෙයුමක් ආරම්භ කිරීමත් සමග මිසයිල ප්‍රහාරවලින් තම හමුදා අණදෙන මධ්‍යස්ථාන කිහිපයකට එල්ල වූ බව යුක්‍රේන පවසනවා.\nරොයිටර් පුවත් සේවය වාර්තා කළේ මධ්‍යම කියෙව්හි යුක්රේන ආරක්ෂක බුද්ධි මූලස්ථානයට ඉහළින් කළු දුමාරයක් ද දැකගත හැකි වූ බවයි.\nරුසියාව මෙන්ම යුක්‍රේනය ද යුරෝපා කලාපයේ නැගෙනහිර මායිමේ පිහිටා තිබෙනවා.\nයුක්‍රේනය භූමි ප්‍රමාණයෙන් යුරෝපයේ දෙවන විශාලතම රට වන අතර ලෝකයේ විශාලතම රට වන රුසියාව එය මේ වන විට ආක්‍රමණය කර තිබෙනවා.\nයුක්‍රේනයේ ජනගහනය මිලියන 44ක් පමණ වන අතර රුසියාවේ ජනගහනය මිලියන 144ක්.\nරුසියානු ජනාධිපති ව්ලැදිමීර් පුටින් පවසන්නේ තම ඉලක්කය යුක්‍රේනය හමුදාකරණයෙන් මුදවා ගැනීම බවයි.\nකෙසේවෙතත් යුක්‍රේන ජනාධිපති වොලොදිමීර් සෙලෙන්ස්කි අවධාරණය කළේ තමන් රටේ නිදහස වෙනුවෙන් සටන් කරන බවයි.\n\"අපි ශක්තිමත්, අපි ඕනෑම දෙයකට සූදානම්\" යනුවෙන් ඔහු ප්‍රකාශ කර තිබුණා.\nපැරණි සෝවියට් ජනරජයක් ලෙස, යුක්රේනය රුසියාව සමඟ ගැඹුරු සමාජ හා සංස්කෘතික සබඳතා පවතින අතර රුසියානු භාෂාව එහි බහුලව කථා කරනු ලබනවා.\n2014 වසරේ මුල් භාගයේදී එහි පාලකයා වූ රුසියානු ගැති ජනාධිපති වික්ටර් යනුකොවිච් බලයෙන් පහ කරන විට රුසියාව යුක්රේනයේ භූමියෙන් කොටසක් අත්පත් කර ගෙන තිබුණා.\nයුක්‍රේනය එතැන් සිට යුරෝපා සංගමය සහ ආරක්ෂක සන්ධානය වන නේටෝ වැනි යුරෝපීය ආයතන, වෙත සමීප වෙමින් ඇති අතර, රුසියානු ජනාධිපති පුටින්ට අවශ්‍ය වන්නේ තවදුරටත් එවැනි ඒකාබද්ධ වීම වැලැක්වීමටයි.\nයුක්‍රේනය නේටෝ සන්ධානයට බැඳීම වැළැක්වීමට මෙන්ම රුසියානු රජයට එහි ආරක්ෂාව සහතික කිරීමටත් ඉඩ ලබාදෙන ලෙසට රුසියාව ඉදිරිපත් කළ ඉල්ලීම් නොසලකා හරින බවට පුටින් එක්සත් ජනපදය හා එහි මිත්‍ර රටවලට දිගින් දිගටම චෝදනා කර තිබෙනවා.\nමේ හේතුව මතයි ඔහු යුක්‍රේනය ආක්‍රමණය කර ඔවුන්ට අවි බිම තබන ලෙසට අවධාරණය කරනු ලබන්නේ.\nරුසියානු භටයින් රැගත් යුද රථ පෙළපාලි හා යුද ටැංකි මේ වන විට සියලු දිශාවන්ගෙන් යුක්රේනයට ඇතුළු වී සිටිනවා.\nඑක් යුද රථ පෙළක් බෙලරුස් හරහා පැමිණ, කියෙව් අගනුවරට උතුරින් වන ප්‍රදේශයකට ඇතුළුවී ඇති අතර, තවත් රථ පෙළක් දකුණින් ක්‍රිමියාවේ සිට ඇතුළුවී ඇති බවයි විදෙස් මාධ්‍ය වාර්තා කළේ.\nකියෙව් නුවර ජනතාව නගරයෙන් පළායාමට උත්සාහ දැරීම හමුවේ මහාමාර්ගවල දිගු වාහන තදබදයක් පවතින අතර අනෙකුත් නගරවැසියන් බෝම්බ ප්‍රහාරයන්ගෙන් රැකවරණය පතා භූගත මෙට්‍රෝ දුම්රිය පොළවලට එක්රැස්ව සිටින බව සඳහන්.\nයුක්‍රේන ජනතාව ප්‍රහාරයක් බලාපොරොත්තුවෙන් පසුවූව ද, මෙවැනි මහා පරිමාණයේ ආක්‍රමණයක් ඔවුන් ද අපේක්ෂා නොකළ බව ප්‍රකාශ කර තිබෙනවා.\nයුක්රේනය යුද නීතිය ප්‍රකාශයට පත්කර ඇති අතර යුක්රේන විදේශ අමාත්‍ය දිමිත්‍රෝ කුලෙබා රුසියාවට එරෙහි අතිශය ප්‍රබල සම්බාධක පනවන්නැයි ජාත්‍යන්තරව ඉල්ලීම් කර තිබෙනවා.\nඒ අනුවයි අන්තර්ජාතික ස්විෆ්ට් බැංකු මුදල් හුවමාරු පද්ධතියෙන් රුසියාව ඉවත් කිරීමට ද පියවර ගෙන ඇත්තේ.\nවිදේශ අමාත්‍ය දිමිත්‍රෝ කුලෙබා මේ සම්බන්ධයෙන් ට්විටර් පණිවුඩයක් සටහන්කර තිබුණා.\n\"සාමකාමී යුක්රේන නගරවලට ප්‍රහාර එල්ලවෙනවා. මේක ආක්‍රමණශීලී යුද්ධයක්. යුක්රේනය තමන්ව ආරක්ෂාකර ගන්නවා වගේම, ජයග්‍රහණය කරනවා. පුටින්ව නවත්තන්න ලෝකයට පුළුවන්.\nලෝකය එය සිදුකළ යුතු යි. මේ ක්‍රියාත්මක විය යුතු කාලය යි.\"\nරුසියාව ආක්‍රමණයකට සූදානම්වෙමින් සිටින බවට යුක්රේනයේ මිත්‍ර බටහිර රටවල් මීට පෙර අනතුරු අඟවා තිබුණා.\nරුසියානු යුක්‍රේනය අර්බුදය හමුවේ ලෝක වෙළඳ පොලේ බ්‍රෙන්ට් වර්ගයේ බොරතෙල් බැරලයක ඊයේ මිල ඩොලර් 105 ඉක්මවා ගියා.\nඑය වසර හතකින් පසු වාර්තා වූ ඉහළම අගයයි.\nරුසියාව තුන්වන විශාලතම තෙල් නිෂ්පාදකයා වන අතර දෙවන විශාලතම තෙල් අපනයනකරු ද වනවා.\nඑමෙන්ම රුසියාව යුරෝපා කලාපයට විශාලතම ස්වාභාවික ගෑස් සපයන්නා ද වන අතර එහි සැපයුමෙන් සියයට 35ක් පමණ සපුරන්නේ රුසියාවයි.\nරුසියානු මුදල් ඒකකය වන රූබල්, ඩොලරයට සහ යුරෝවට සාපේක්ෂව කිසිදා නොවූ තරම් පහළ බැස තිබෙනවා.\nඊයේ (24) මොස්කව් වේලාවෙන් උදෑසන 05:55ට (ශ්‍රී ලංකා වේලාවෙන් උදෑසන 08.25ට) පමණ, රුසියානු ජනාධිපති ව්ලැදිමීර් පුටින් නිවේදනය කළේ යුක්‍රේනයේ නැගෙනහිර ඩොන්බාස් ප්‍රදේශයේ \"විශේෂ හමුදා මෙහෙයුමක්\" දියත්කර ඇති බවයි.\nඑය ආත්මාරක්ෂක පියවරක් බවයි ඔහු ප්‍රකාශ කළේ.\nආයුධ බිම තබන්නැ යි ඔහු යුක්‍රේන හමුදාවන්ගෙන් ඉල්ලා සිටි අතර භාහිර අයෙක් රුසියාවට එරෙහිව නැගී සිටීමට උත්සාහ කළහොත් රුසියානු රජයේ ප්‍රතිචාරය \"ක්ෂණික\" වනු ඇති බවටයි ඔහු අනතුරු ඇඟවූයේ.\nමේ අතර රුසියාව තම යටිතල පහසුකම්වලට මිසයිල ප්‍රහාර එල්ලකර ඇතැයි යුක්‍රේනය පවසනවා.\nතම ආරක්ෂක අංශ රුසියානු යුද ගුවන් යානයක් වෙඩිතබා බිම හෙලූබව ද යුක්‍රේන ප්‍රකාශ කර ඇති අතර, රුසියානු රජය එය ප්‍රතික්ෂේප කරනවා.",
       "URL": "https://www.hirunews.lk/297968/රුසියන්-යුක්‍රේන-යුද-ගිනි-දැල්-මැද-අළුවෙන-මිනිස්-ජීවිත",
       "Category": "Local News",
       "Parent URL": "https://www.hirunews.lk/local-news.php?pageID=1335"
}