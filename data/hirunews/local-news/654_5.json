{
       "Source": "hirunews",
       "Timestamp": "Tuesday, 20 December 2022 - 18:14",
       "Headline": "කංජිපානි ඉම්රාන්ට ඇප",
       "News Content": "මොහොමඩ් අහ්මඩ් නජීබ් ඉම්රාන් හෙවත් \"කන්ජිපානි ඉම්රාන්\" නැමැති පාතාල ක්‍රියාකරුට අද (20) අලුත්කඩේ ප්‍රධාන මහේස්ත්‍රාත් අධිකරණ ඉදිරියේ ඇප හිමි වී තිබෙනවා.\nප්‍රබල මත්ද්‍රව්‍ය ජාවාරම්කරුවකු වන කන්ජිපානි ඉම්රාන් මෙලෙස රක්ෂිත බන්ධනාගාර අත්අඩංගුවෙන් මුදා හැරුණේ, රුපියල් ලක්ෂ 50ක ශරීර ඇප සහ රුපියල් දෙලක්ෂ පනස් දහසක මුදල් ඇපයක් මත යි.\nකොළඹ ප්‍රධාන මහෙස්ත්‍රාත් නන්දන අමරසිංහ කන්ජිපානි ඉම්රාන් රුපියල් ලක්ෂ 50ක ශරීර ඇප මත මුදා හරින ලෙස නියෝග කර තිබුණේ, පසුගිය දා 13 වැනි දා යි.\nකන්ජිපානි ඉම්රාන් අද කොළඹ ප්‍රධාන මහෙස්ත්‍රාත්වරයා වෙත ඉදිරිපත් කෙරුණේ, එකී කොන්දේසි සපුරාලීම සඳහා යි.\nසංවිධානාත්මක අපරාධ නිවාරණ ඒකකය විසින් හෙරොයින් මත්ද්‍රව්‍ය ජාවාරම් කිරීමේ චෝදනාව මත අත්අඩංගුවට ගත් සිය සගයෙකු මුදාහරින ලෙස එම ඒකකයේ උපපොලිස් පරීක්ෂක පරීක්ෂකවරයෙකුට තර්ජනය කළ බවට චෝදනා කරමින් කන්ජිපානි ඉම්රාන් අත්අඩංගුවට ගෙන ඔහුට එරෙහි ව කොළඹ ප්‍රධාන මහේස්ත්‍රාත් අධිකරණය ඉදිරියේ නඩු පවරා තිබුණා.\nමොහොමඩ් නජීබ් ඉම්රාන් හෙවත් කන්ජිපානි ඉම්රාන් හට පළමු ව කොළඹ ප්‍රධාන මහේස්ත්‍රාත් අධිකරණය ඉදිරියේ නඩුව ගොනු කෙරුණේ, ත්‍රස්තවාදය වැළැක්වීමේ පනත යටතේ වැරදි සිදු කළ බවට චෝදනා නඟමින්.\nකෙසේ වෙතත් පසු ව නීතිපතිවරයා විසින් එම චෝදනා ඉවත් කර ගනු ලැබීමෙන් අනතුරුව යි කන්ජිපානි ඉම්රාන් හට මෙලෙස ඇප නියම කෙරුණේ.",
       "URL": "https://www.hirunews.lk/323141/කංජිපානි-ඉම්රාන්ට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=654"
}