{
       "Source": "hirunews",
       "Timestamp": "Sunday, 11 September 2022 - 19:00",
       "Headline": "කාසියේ වාසිය පාකිස්ථානයට (වීඩියෝ)",
       "News Content": "ආසියානු කුසලාන අවසන් මහා තරගයේ කාසියේ වාසිය දිනා ගැනීමට පාකිස්ථාන කණ්ඩායම සමත්වුණා.\nඔවුන් තීරණය කළේ පළමුවෙන් පන්දුවට පහරදීමේ අවස්ථාව ශ්‍රී ලංකාවට ලබාදීමටයි.\nආසියාවේ ක්‍රිකට් රජුන් ලෙස කිරුළු පළදින්නට ශ්‍රී ලංකා ක්‍රිකට් කණ්ඩායමට අද හැකියාවක් පවතිනවා.\nඑක් කුසලානයක සිහින දකිමින් මෙවර ආසියානු කුසලාන පන්දුවාර 20 ක්‍රිකට් තරගාවලිය සදහා රටවල් 6ක් එක්වුණේ වැළිකතරේ උණුසුම මැදයි.\nනමුත් කණ්ඩායම් 4ක් සිය බඩු මුට්ටු පොදි බැදගෙන පෙරළා සිය ගම්බිම් බලා පිටත්ව යද්දී, අවසන් සටනේ අභිමානය වෙනුවෙන් ශ්‍රී ලංකාවේ ප්‍රතිමල්ලවයන් බවට පාකිස්ථානය පත් වුණා.\nශ්‍රී ලංකා කණ්ඩායමේ මෙවර ආසියානු කුසලානයේ ගමන පරාජයකින් ඇරඹුවත් අනතුරුව නිදා සිටි සිංහයා යළි අවදිව සිංහ නාදයේ තේජස වැළිකතරේදී රැව් පිලි රැව් දුන්නේ අඛණ්ඩව තරග 4ක් ජය ගෙන සුපිරි සිව් දෙනාගේ වටයේදී අපරාජිතව අවසන් මහා තරගයට පා තබමින්.\nඒ කිසිවකු බලාපොරොත්තුව නොවු අති විශිෂ්ඨ තරග විලාශයක් වගේම කණ්ඩායම් හැගීමකින් යුතුව තරග වදිමින්.\nතරගාවලි ආරම්භයේදී ශ්‍රී ලංකා කණ්ඩායම ආසියානු කුසලානය ජයගනු ඇති ද යන්න කළ මත විමසුමේදී 0% සිට පෙරට ආ ශ්‍රී ලංකා කණ්ඩායම ඒවන විට 69%ක් ගෙන තරගාවලිය ජය ගනු ඇති බවට අපේක්ෂා කළ අසල්වැසි භාරත දේශයට වැළිකතරේ සිට යළි සිය මව්බිම බලා පැමිණෙන්නට පාර කපා දුන්නා.\nඒ අතරවාරයේදී ක්‍රිකට් පිටියේ පරම සතුරා වන ඉන්දියානුවන්ගෙන් ලද ක්‍රිකට් පාඩමින් පටන් ගත් පාකිස්ථානය අවසන් මහා තරගයට සුදුසුකම් ලබා ගත්තේ ශ්‍රී ලංකා කණ්ඩායමට පමණක් යළි දෙවැනි වෙමින්.\n2014 වසරේ බංග්ලාදේශයේදී ආසියානු කුසලානය දිනා ගැනීමෙන් අනතුරුව වසර 8ක් යනතුරුම එය සමීපයටවත් පැමිණෙන්නට නොහැකි වු ශ්‍රී ලංකා කණ්ඩායමට අද එය යළි දෝතට ගැනීමේ මහගු අවස්ථාව ඩුබායි පිටියේදී උදාවනවා.\nඒසේ වුවහොත් ශ්‍රී ලංකා කණ්ඩායම දිනා ගන්නා 6වැනි ආසියානු කුසලානය බවට මෙය පත් වෙද්දී මීට පෙර ඔවුන් 1986, 1997, 2004, 2008 සහ 2014 වසරේදී මෙම කිරුළේ අභිමානය මෙරටට රැගෙන ආවා.\nකෙසේ වෙතත් ශ්‍රී ලංකා කණ්ඩායම මෙවැනි වු ප්‍රධාන පෙළේ තරගාවලියක අවසන් මහා තරගයක් සදහා සුදුසුකම් ලබා ගත්තේ 2014 වසරේදී පැවැති ආසියානු කුසලානයෙන් සහ ඉන් අනතුරුව පැවැති පන්දුවාර 20 ලෝක කුසලානයෙන් පසුව වීමත් කැපී පෙනනවා.\nනමුත් එම තරගාවලි සදහා එක්වු කිසිදු ක්‍රීඩකයකු අද ශ්‍රී ලංකා කණ්ඩායම නියෝජනය කරන්නේ නැහැ. ශ්‍රී ලංකාවත්, පාකිස්ථානයත් ආසියානු කුසලානයක අවසන් මහා තරගයකදී මුණ ගැසෙන සිව්වැනි අවස්ථාව මෙය වන අතර මීට පෙර ඔහු අවසන් මහා තරගයේදී එකිනෙකා 1986, 2000 සහ 2014වසරේදී මුණ ගැසුණා.\nඑහිදි 86දී සහ 2014 වසරේදී ශ්‍රී ලංකාව ආසියානු ශූරයින් බවටත් පත්වෙද්දී 2000දී එම වාඩුව පාකිස්ථානුවන් පිරිමසා ගත්තා.\nපසුගියදා පාකිස්ථානය සමග පැවැති තරගයට ක්‍රීඩා කළ ශ්‍රී ලංකා කණ්ඩායමම අවසන් මහා තරගයටත් බෝහෝදුරට එක්වෙද්දී පාකිස්ථානය ඔවුන්ගේ සියලු තුරුම්පු අද පිටියට බස්සනු නොවනුමානයි.\nඒ අනුව පසුගිය ශ්‍රී ලංකා තරගයේදී විවේකය ලබා දුන් නසීම් ෂා සහ ශඩාබ් ඛාන් අද පාකිස්ථාන කණ්ඩායම සමඟින් එක්වනවා.\nආසියානු ශූරයින් තීරණය කෙරෙන ශ්‍රී ලංකා - පාකිස්ථාන අවසන් මහා තරගය අද මෙරට වේලාවෙන් ආරම්භවීමට නියමිතව ඇත්තේ රාත්‍රී 7.30ටයි.",
       "URL": "https://www.hirunews.lk/315161/කාසියේ-වාසිය-පාකිස්ථානයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=875"
}