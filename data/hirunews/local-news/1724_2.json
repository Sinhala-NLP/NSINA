{
       "Source": "hirunews",
       "Timestamp": "Sunday, 29 August 2021 - 19:03",
       "Headline": "සීනි සැගවූ ගබඩා 04 කට මුද්‍රා - දුඹුරු සිනී 130ට (වීඩියෝ)",
       "News Content": "වී සහ සීනි තොග සගවා තැබූ ගබඩා 56 ක් පාරිභෝගික අධිකාරිය විසින් මුද්‍රා තබා තිබෙනවා.\nඋතුරු නැගෙනහිර පළාත් වල ස්ථාපිත කර තිබූ  වී ගබඩා 52ක් මෙහිදී වැටලූ  අතර එහි තිබී හමුවූ වී තොග ප්‍රමාණය මෙටි්‍රක් ටොන් 100 ක්.\nමේ අතර සීනි ගබඩා 4ක් වැටලූ අතර සීනි මෙට්‍රික් ටොන් 5,400ක් එහිදී හමුවී තිබුණා.\nමෙලෙස  තොග සඟවා තබන වෙළදුන්ට එරෙහිව දඩ මුදලට අමතරව අධිකරණයට ඉදිරිපත් කර සිර දඩුවම් නියම කිරීමට ඇති හැකියාව සම්බන්ධයෙන් සාකච්ඡා කිරීමට පාරිභෝගික ආරක්ෂණ රාජ්‍ය අමාත්‍යවරයා අද නීතිපතිවරයා හමුවී තිබෙනවා.\nසීනි සහ සහල් මිල සම්බන්ධයෙන් මේ වන විට මතුව ඇත්තේ දැඩි කතා බහක්. විශේෂයෙන් සීනි කිලෝවක මිල රුපියල් 220ක් පමණ දක්වා ඉහළ ගොස් ඇති අතර සීනි ආනයන කරුවන් මීට දින කිහිපයකට පෙර හිරු ප්‍රවෘත්තී වෙත සඳහන් කළේ, වෙළඳපොල තුල හිඟයක් මතුවීමේ අවදානමක්ද පවතින බවයි.\nමෙරට මාසික සීනි පරිභෝජනය මෙට්‍රික් ටොන් 50,000ක් වන අතර දැනට ආනයනකරුවන් සිව් දෙනෙකු සතුව ඇත්තේ ඊට අඩු සීනි  තොග ප්‍රමාණයක් බව වාර්තා වනවා.\nකෙසේ  වෙතත් රජය ප්‍රකාශ කලේ වරායේ  ගුදම් වල නිදහස් නොකල සීනි  තොග පවතින අතර ඒවා සතොස හරහා නිදහස් කිරීමට සූදානම් බවයි.\nඑවන් පසුබිමක , සතොස සහ සමුපකාර අලෙවි සැල් මගින් එළඹෙන බදාදා සිට දුඹුරු සීනි කිලෝවක් රුපියල් 130 ක මිලකට ලබා දීමට පියවර ගෙන තිබෙනවා.\nමේ අතර කහ පැහැති ගෑස් සිලින්ඩරයක වර්ණය වංචා සහගත ලෙස වෙනස් කර ලිට්රෝ ගෑස් අලෙවි නියෝජිතවරයාට ලබා දී ගෑස් සහිත සිලින්ඩරයක් ලබා ගැනීමේ පුවතක් හැටන් දික් ඔය ප්‍රදේශයෙන් වාර්තා වුණා.\nපසුගිය 27 වනදා කාන්තාවක් විසින්   මෙලෙස ගෑස් සිලින්ඩරය වංචා සහගත ලෙස ලබා දී ඇති බවටයි වාර්තා වන්නේ.\nසිද්ධිය සම්බන්ධයෙන් ගෑස් අලෙවි නියෝජිතයා විසින් පොලීසියට පැමිණිල්ලක්ද සිදු කර තිබෙනවා.",
       "URL": "https://www.hirunews.lk/280870/සීනි-සැගවූ-ගබඩා-04-කට-මුද්‍රා-දුඹුරු-සිනී-130ට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1724"
}