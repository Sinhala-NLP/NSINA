{
       "Source": "hirunews",
       "Timestamp": "Tuesday, 16 May 2023 - 13:15",
       "Headline": "මෙරට පළමු න්‍යෂ්ටික බලාගාරය 2032 වසරේ දී ඉදිකෙරේ",
       "News Content": "රුසියානු තාක්ෂණික සහය ඇතිව මෙරට පළමු න්‍යෂ්ටික බලාගාරය 2032 වසරේ දී ඉදිකිරීමට හැකිවනු ඇති බව ශ්‍රී ලංකා පරමාණුක බලශක්ති මණ්ඩලය, බලශක්ති හා ප්‍රවාහනය පිළිබද ආංශික අධීක්ෂණ කාරක සභාවේ දී ප්‍රකාශ කර තිබෙනවා.\nඒ සඳහා සියලු කටයුතු මේ වනවිට සැලසුම් කර ඇති අතර, ඊට අදාළ සාකච්ඡාවක් පසුගියදා පාර්ලමේන්තුවේ දී පැවැත්වුණා.\nඑහි දී මෙරට වෑද්දුම් ශිල්පය හා තාක්ෂණ ක්ෂේත්‍රයේ නිපුණත්වය සහිත වෘත්තිකයන් බිහිකිරීම සම්බන්ධයෙන් ද දීර්ඝ වශයෙන් සාකච්ඡා වූ බවයි පාර්ලිමේන්තු සන්නිවේදන දෙපාර්තමේන්තුව සඳහන් කළේ.\nදැනටමත් මෙම අංශයේ වෘත්තීය පළපුරුද්ද ඇති සහ එම ක්ෂේත්‍රයට අලුතින් ඇතුළත් වන අය සඳහා පුහුණු සහ සහතික කිරීමේ ක්‍රමය මණ්ඩලය විසින් පවත්වාගෙන යනු ලබන පුහුණු මධ්‍යස්ථානයේ සිදු කරන බව නිලධාරීහු සඳහන් කලා.\nඑහෙත්, මෙම පුහුණුව පිළිබඳව ජනතාව අතර නිසි දැනුවත් වීමක් නොමැති බැවින් ඒ සඳහා සැලැස්මක් සකස් කර වැඩි වශයෙන් නවකයින් සම්බන්ධ කර ගැනීමට පියවර ගන්නා ලෙස කාරක සභාව විසින් උපදෙස් ලබා දී තිබෙනවා.\nසෞදි අරාබියේ ගස් බිලියන 10ක් සිටුවීමේ ව්‍යාපෘතිය සඳහා ජීවානුහරණය කළ කොහු බත් ශ්‍රී ලංකාවෙන් ලබාගැනීමට සෞදි අරාබිය බලාපොරොත්තු වන බව ද මෙහිදී සාකච්ඡා වුනා.\nජීවානුහරණය සඳහා පහසුකම් ලබාදීමෙන් විශාල විදේශ විනිමය ප්‍රමාණයක් රටට ලබාගත හැකි බව කාරක සභාවේ සභාපති පාර්ලිමේන්තු මන්ත්‍රී නාලක බණ්ඩාර කෝට්ටේගොඩ සඳහන් කළා.\nඒ අනුව, මෙම ජීවානුහරණය පහසුකම සකස් කිරීමට පියවර ගන්නා ලෙස කාරක සභාව ශ්‍රී ලංකා පරමාණුක බලශක්ති මණ්ඩලයට උපදෙස් දෙනු ලැබුවා.\nමෙම කාරක සභාවට පාර්ලිමේන්තු මන්ත්‍රීවරුන් වන දයාසිරි ජයසේකර, නලින් බණ්ඩාර ජයමහ, යදාමිනි ගුණවර්ධන, ඉසුරු දොඩංගොඩ, උදයකාන්ත ගුණතිලක, එම්. උදයකුමාර්, කුමාරසිරි රත්නායක සහ අකිල එල්ලාවල යන ය සහභාගී වුනා.",
       "URL": "https://www.hirunews.lk/335347/මෙරට-පළමු-න්‍යෂ්ටික-බලාගාරය-2032-වසරේ-දී-ඉදිකෙරේ",
       "Category": "Local News",
       "Parent URL": "https://www.hirunews.lk/local-news.php?pageID=339"
}