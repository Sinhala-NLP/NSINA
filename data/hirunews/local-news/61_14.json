{
       "Source": "hirunews",
       "Timestamp": "Thursday, 31 August 2023 - 9:03",
       "Headline": "ගෙදර විදුලි බිල ගෙවන්න නිවෙසක් බිඳ රත්තරන් බඩු කොල්ලකාලා",
       "News Content": "අඟුරුවාතොට, කුරුඳුවත්ත ප්‍රදේශයේදී නිවෙසක රුපියල් ලක්ෂ 5.25 කට අධික වටිනාකමකින් යුත් රත්රන් බඩු කොල්ලකෑ පුද්ගලයන් දෙදෙනකු අත්අඩංගුවට ගෙන තිබෙනවා.\nමෙලෙස අත්අඩංගුවට ගෙන ඇත්තේ අවුරුදු 48 සහ 46 වයස්වල පසුවන උඩුවර සහ ඈගල්හේන ප්‍රදේශවල පදිංචිකරුවන්.\nමෙම සිද්ධිය සිදු වී ඇත්තේ පසුගිය ඉරිදා (28)යි. එදින උදෑසන අඟුරුවාතොට, කුරුඳුවත්ත ප්‍රදේශයේ අදාළ නිවැසියන් අනුරාධපුරයේ ගොස් එදිනම රාත්‍රී නැවත නිවෙසට පැමිණ තිබෙනවා.\nඑම අවස්ථාවේ ඔවුන්ට දැක ගැනීමට හැකි වී ඇත්තේ තම නිවෙස හොරුන් විසින් කඩා රත්රන් බඩු කොල්ලකා ඇති බවයි. නිවැසියන් විසින් එදිනම රාත්‍රියේ පොලිසියට පැමිණිලි කිරීමෙන් පසු පොලිසිය පරීක්ෂණ මෙහෙයවමින් සැකකරුවන් දෙදෙනා ඊයේ (30 දා) අත්අඩංගුවට ගත් බවයි වාර්තා වන්නේ.\nසැකකරුවන්ගෙන් ප්‍රශ්න කිරීමේදී කොල්ලකන ලද රත්තරන් කොළඹ හෙට්ටිවීදියේ රත්තරං බඩු අලෙවි සලකට උගස් කර රුපියල් 360,000ක් ලබා ගෙන දෙදෙනා සමසේ බෙදා ගෙන තිබෙනවා.\nමේ දෙදෙනාගෙන් එක් අයකු මෙම මුදල්වලින් තම නිවසේ විදුලි බිල සහ උගස් කර තිබූ රත්තරන් බඩු බේරාගෙන ඇති බව පවසා ඇති අතර අනෙක් පුද්ගලයා තම යතුරුපැදියට අමතර කොටස් මිල දී ගෙන ඇති බව පොලිසිය පවසනවා.\nපොලිසිය විසින් දෙදෙනා ළඟ තිබී ලක්ෂ දෙකක මුදලක් සොයා ගත් බව සඳහන්.\nසැකකරුවන් අද (31) හොරණ අධිකරණය වෙත ඉදිරිපත් කිරීමට නියමිතයි.",
       "URL": "https://www.hirunews.lk/346667/ගෙදර-විදුලි-බිල-ගෙවන්න-නිවෙසක්-බිඳ-රත්තරන්-බඩු-කොල්ලකාලා",
       "Category": "Local News",
       "Parent URL": "https://www.hirunews.lk/local-news.php?pageID=61"
}