{
       "Source": "hirunews",
       "Timestamp": "Wednesday, 25 November 2020 - 20:10",
       "Headline": "කළමනාකරණ සහකාර නිලධාරිනියට පහර දුන්, ඉංජිනේරුවරයාගේ වැඩ තහනම් (වීඩියෝ)",
       "News Content": "බස්නාහිර පළාත් මාර්ග සංවර්ධන අධිකාරියේ උඩුගම්පොළ කාර්යාලයේ කළමනාකරණ සහකාර නිලධාරිනියකට පහරදීමේ සිද්ධිය සම්බන්ධයෙන් අත්අඩංගුවට ගත් එහි ඉංජිනේරුවරයා ඇප මත මුදා හැර තිබෙනවා.\nගම්පහ ප්‍රධාන මහේස්ත්‍රාත් මංජුල කරුණාරත්න හමුවට අද (25) දහවල් සැකකරු ඉදිරිපත් කළ අවස්ථාවේ නියෝග කෙරුණේ සැකකරු රුපියල් ලක්ෂ දෙක බැගින් වූ ශරීර ඇප දෙකක් මත මුදාහැරීමටයි.\nඅදාළ ඉංජිනේරුවරයා කළමනාකරණ සහකාරවරියට පසුගියදා කාර්යාල පරිශ්‍රයේදී පහරදී තිබූ අතර, අදාළ කාන්තාව විසින් එය ජංගම දුරකථනයෙන් රූගත කර සමාජ මාධ්‍ය වෙත මුදාහැර තිබුණා.\nකෙසේ වෙතත් මෙම ඉංජිනේරුවරයාගේ වැඩ තහනම් කිරීමට පියවර ගෙන ඇති බවයි බස්නාහිර පළාත්බද මාර්ග සංවර්ධන අධිකාරියේ සභාපති උපාලි කොඩිකාර සඳහන් කළේ.",
       "URL": "https://www.hirunews.lk/255601/කළමනාකරණ-සහකාර-නිලධාරිනියට-පහර-දුන්-ඉංජිනේරුවරයාගේ-වැඩ-තහනම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2312"
}