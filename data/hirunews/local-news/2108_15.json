{
       "Source": "hirunews",
       "Timestamp": "Friday, 05 March 2021 - 14:17",
       "Headline": "පාස්කු වාර්තාවේ පිටපත් රාමඤ්ඤ සහ අමරපුර නිකායටත් (වීඩියෝ)",
       "News Content": "පාස්කු ඉරිදා ප්‍රහාරය පිළිබඳ ජනාධිපති පරීක්ෂණ කොමිෂන් සභා වාර්තාවේ පිටපත් රාමඤ්ඤ සහ අමරපුර නිකායන්හි මහානායක හිමිවරුන් වෙත පිළිගන්වා තිබෙනවා.\nජනාධිපති මාධ්‍ය ඒකකය සඳහන් කළේ ඊයේ සහ අද දිනයේදී ජනාධිපති නීති අධ්‍යක්ෂ ජනරාල් හරිගුප්තා රෝහණධීර විසින් එය පිළිගැන්වූ බවයි.\nරාමඤ්ඤ මහානිකායේ මහානායක අග්ගමහා පණ්ඩිත අතිපූජ්‍ය මකුලෑවේ විමල හිමිපාණන්ට ඊයේ පස්වරුවේ එම වාර්තාව පිළිගන්වා තිබෙනවා.\nඑමෙන්ම, අමරපුර මහා නිකායේ වැඩබලන උත්තරීතර මහානායක අතිපූජ්‍ය ගංතුනේ අස්සජි හිමිපාණන්ට අද පෙරවරුවේ එම වාර්තාව පිළිගන්වා ඇත්තේ කෑගල්ල ගන්තුන උග්ගල පුරාණ විහාරයේදීයි.\nමේ අතර, පාස්කු ප්‍රහාර සිද්ධියට අදාළ කාලසීමාවේ කිසියම් පිරිසක් මෙරටට කඩු 6000 ක් ගෙන්වීමේ සිද්ධියට අදාළව කාදිනල් හිමිපාණන් ගොනුකළ රිට් පෙත්සම සළකා බැලීම ලබන 31 වනදා දක්වා කල් දැමුණා.\nඒ, අදාළ පෙත්සම අභියාචනාධිකරණ සභාපති විනිසුරු අර්ජුන ඔබේසේකර සහ මායාදුන්නේ කොරයා යන විනිසුරු මඩුල්ල හමුවේ අද කැඳවූ අවස්ථාවේදියි.\nනීතිපතිවරයා වෙනුවෙන් පෙනී සිටි රජයේ ජ්‍යෙෂ්ඨ අධිනීතීඥ අවන්ති පෙරේරා ඉල්ලා සිටියේ සිද්ධිය සම්බන්ධයෙන් සිදුකළ විමර්ශන ගැන ආරක්ෂක ලේකම්වරයාගෙන් සහ පොලිස්පතිවරයාගෙන් විමසා අධිකරණයට කරුණු දැක්වීමට අවසර ලබාදෙන ලෙසයි.\nමේ අතර, පාස්කු ප්‍රහාරයේ වගකිව යුත්තන් නම් කිරීමට රජය තවදුරටත් අපොහොසත්වීම නිසා කාදිනල් හිමිපාණන් ඊට විරෝධය දක්වමින් නම් කළ කළු ඉරිදාට සිය පක්ෂයේ සහයෝගය ලබාදෙන බව සමගි ජනබලවේගය අද නිවේදනයක් නිකුත් කරමින් ප්‍රකාශ කළා.\nමේ අතර පාස්කු ප්‍රහාරයෙන් අනතුරුව ඉන්දියාවට පැනගිය බවට සැලකෙන සාරා නමැත්තිය පිළිබඳ අනාවරණයක් මහජන ආරක්ෂාව පිළිබද අමාත්‍ය සරත් වීරසේකර  විසින් සිදුකළා.",
       "URL": "https://www.hirunews.lk/264424/පාස්කු-වාර්තාවේ-පිටපත්-රාමඤ්ඤ-සහ-අමරපුර-නිකායටත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2108"
}