{
       "Source": "hirunews",
       "Timestamp": "Tuesday, 10 January 2023 - 19:38",
       "Headline": "භාණ්ඩාගාරයේ මූල්‍ය අර්බුදය දරුණු අතට (වීඩියෝ)",
       "News Content": "මේ වනවිට භාණ්ඩාගාරය දරුණු මූල්‍ය අර්බුදයකට මුහුණදී ඇතැයි ජනාධිපති රනිල් වික්‍රමසිංහ ඊයේ අමාත්‍ය මණ්ඩලයට දැනුම් දුන් බව කැබිනට් ප්‍රකාශක අමාත්‍ය ආචාර්ය බන්දුල ගුණවර්ධන පවසනවා.\nඒ අනුව ජනවාරි මාසයේ සමෘද්ධි දීමනාව ගෙවීම සති දෙකකින් පමණ ප්‍රමාද විය හැකි බවයි අද පැවති කැබිනට් තීරණ දැනුම්දීමේ මාධ්‍ය හමුවට එක්වෙමින් අමාත්‍යවරයා දැනුම් දුන්නේ.\nමෙරට රාජ්‍ය වියදම්වල ප්‍රමුඛ අංශ වන්නේ රාජ්‍ය සේවක වැටුප්, විශ්‍රාම වැටුප් සහ සමෘද්ධි සහනාධාරයයි.\nරජයේ ඇස්තමේන්තු අනුව රාජ්‍ය සේවක වැටුප් ගෙවීම සඳහා මාසිකව වෙන් කෙරෙන මුදල රුපියල් බිලියන 93 ක් වන අතර, විශ්‍රාම වැටුප් සඳහා රුපියල් බිලියන 26 ක් වෙන් කෙරෙනවා.\nඑමෙන්ම සමෘද්ධි සහනාධාරය වෙනුවෙන් මාසිකව වෙන් කෙරෙන මුදල රුපියල් බිලියන 10 ක්.\n2023 වසර සඳහා රජය අපේක්ෂිත බදු ආදායම රුපියල් බිලියන 3,130 ක් වන අතර, මේ වසරේ ජනවාරියේ සිට පැනවූ නව බදුවලින් රුපියල් බිලියන 1,300 ක අමතර ආදායමක් අපේක්ෂිතයි.\nමේ වසරේ රාජ්‍ය සේවයේ වැටුප් සඳහා වෙන් කර ඇති මුදල රුපියල් බිලියන 1,002 ක් වන අතර, විශ්‍රාම වැටුප් සඳහා රුපියල් බිලියන 376 ක් වෙන් කර තිබෙනවා.\nඑමෙන්ම මේ වසරේ සමෘද්ධි දීමනාව සඳහා වෙන් කර ඇති මුදල රුපියල් බිලියන 66 ක්.\nඅද පැවති කැබිනට් තීරණ දැනුම්දීමේ මාධ්‍ය හමුවට එක්වෙමින් අමාත්‍ය ආචාර්ය බන්දුල ගුණවර්ධන ප්‍රකාශ කළේ මෙම ප්‍රධාන අංශයන්ට මුදල් වෙන් කිරීමට රජයට දැඩි අභියෝගයක් වී ඇති බව ජනාධිපතිවරයා දැනුම් දුන් බවයි.\nඒ අනුව මෙවර අයවැයෙන් අමාත්‍යාංශ සඳහා වෙන් කෙරුණු මුදලින් සියයට 5 ක් කපා හැර අතිරේක මුදලක් ඉතිරි කර ගත යුතු බවද ජනාධිපතිවරයා ප්‍රකාශ කළ බව ඔහු එහිදී කියා සිටියා.\nමේ අතර සෑම මසකම 10 වනදා විශ්‍රාම වැටුප් ගෙවීම සිදුවන අතර, ඒ අනුව අද දින එය ලබාගැනීමට පැමිණි විශ්‍රාමිකයන්ට ඇතැම් ප්‍රදේශවල රාජ්‍ය බැංකු දැනුම්දී තිබුණේ විශ්‍රාම වැටුප් ලැබීමේ ප්‍රමාදයක් පවතින බවයි.\nඒ අනුව දිවයිනේ ප්‍රදේශ කිහිපයක විශ්‍රාම වැටුප් ලබාගැනීමට පැමිණි විශ්‍රාමිකයින්ට බැංකු අසළ රැඳී සිටීමට සිදුවුණා.\nකෙසේ වෙතත් මුදල් රාජ්‍ය අමාත්‍ය ෂෙහාන් සේමසිංහ සඳහන් කළේ රජයේ ආදායම් වියදම් කළමනාකරණයේදී රාජ්‍ය සේවක වැටුප්, විශ්‍රාම වැටුප් සහ සුබසාධන දීමනා වෙනුවෙන් ප්‍රමුඛතාව ලබාදෙන බවයි.\nඑම නිසා අනියත බියක් ඇති කරගත යුතු නොවන බව ඔහු කියා සිටියා.\nමේ අතර වෘත්තිකයන්ට අපහසුතාවක් ඇති නොවන පරිදි බදු පැනවීමට මෙරට ප්‍රතිපත්ති සම්පාදකයින් කටයුතු කළ යුතු බව දේශීය ආදායම් මාණ්ඩලික නිලධාරීන්ගේ සංගමය ප්‍රකාශ කළා.",
       "URL": "https://www.hirunews.lk/324737/භාණ්ඩාගාරයේ-මූල්‍ය-අර්බුදය-දරුණු-අතට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=610"
}