{
       "Source": "hirunews",
       "Timestamp": "Saturday, 23 December 2017 - 13:19",
       "Headline": "ලක්ෂ 3කට හැඳුනුම්පත් දෙන, නව ඒකකය",
       "News Content": "මැතිවරණ නාමලේඛනයේ ජාතික හැඳුනුම්පත් නොමැති ලක්ෂ 03ක පිරිසට හැඳුනුම්පත් ලබාදීම සඳහා නව ඒකකයක් පිහිටුවනු ලැබූ බව පුද්ගලයින් ලියාපදිංචි කිරීමේ කොමසාරිස් ජනරාල් වියානි ගුණතිලක පවසනවා.\nඋප්පැන්න සහතික ඇතුලු අත්‍යාවශ්‍ය ලියකියවිලි නොමැතිවීම හේතුවෙනුයි මෙම පුද්ගලයින්ට ජාතික හැඳුනුම්පත් අහිමිවී ඇත්තේ.\nකෙසේ වෙතත් උප්පැන්න සහතිකයක් නොමැති වුවත් හැඳුනුම්පත් ලබාදීම සඳහා විශේෂ වැඩපිලිවෙලක් ආරම්භ කර ඇති අතර, ඒ සඳහා පුද්ගලයින් ලියාපදිංචි කිරීමේ දෙපාර්තමේන්තුවේ නව ඒකකයක් පිහිටුවා ඇති බවයි කොමසාරිස් ජනරාල් වියානි ගුණතිලක වැඩිදුරටත් සඳහන් කළේ.\nමොවුන්ට හැඳුනුම්පත ලබාගැනීම සඳහා විශේෂ ආකෘති පත්‍රයක් සකස් කර ඇති අතර එහි පෞද්ගලික තොරතුරුවලට අමතරව හැඳුනුම්පත් ඇති ඥාතීන් දෙදෙනෙකුගේ සහ තමා ජීවත්වන ප්‍රදේශයේ හැඳුනුම්පත් සහිත පුද්ගලයින් දෙදෙනෙකුගේ තොරතුරු ඇතුළත් කිරීමට අවශ්‍ය වනවා.\nඑමෙන්ම ඒ සඳහා දිවුරුම් පෙත්සමක්ද අවශ්‍ය බවයි පුද්ගලයින් ලියාපදිංචි කිරීමේ කොමසාරිස් ජනරාල් වියානි ගුණතිලක හිරු ප්‍රවෘත්ති අංශයට සඳහන් කළේ.\nමේ අතර පළාත්පාලන මැතිවරණයට අදාළව මැතිවරණ කොමිසමට මේ දක්වා කාලය තුළ මැතිවරණ පැමිණිලි 52 ක් ලැබී තිබෙනවා.\nඑමෙන්ම මැතිවරණ නීති උල්ලංඝනය කිරීම් සහ පැමිණිලි 16 ක් ලැබී ඇති බවයි පොලීසිය සඳහන් කළේ.\nපසුගිය 9 වනදා සිට මේ දක්වා කාලය තුළ මැතිවරණ පැමිණිලි 10 ක් සහ මැතිවරණ නීති උල්ලංඝනය කිරීම් 6 ක් ඊට ඇතුළත් බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nඑමෙන්ම මැතිවරණ නීතිවලට අනුව කටයුතු කරන ලෙසට පැෆ්රල් සංවිධානය සියලුම මහජන නියෝජිතයින්ගෙන් ඉල්ලීමක් කරනවා.\nඑහි විධායක අධ්‍යක්ෂ රෝහණ හෙට්ටිආරච්චි කියා සිටියේ මැතිවරණය ප්‍රකාශයට පත් කිරීමත් සමග මේ දක්වා කාලය තුළදී මැතිවරණ පැමිණිලි 71 ක් පැෆ්රල් සංවිධානය වෙත ලැබී ඇති බවයි.\nමේ අතර, පෞද්ගලික බස් රථ තුළ මැතිවරණ ප්‍රචාරණ කටයුතු සිදු කිරීමට ඉඩ ලබා නොදෙන ලෙසට ලංකා පෞද්ගලික බස් හිමියන්ගේ සංගමය බස්රථ හිමිකරුවන්ගෙන් ඉල්ලීමක් කරනවා.",
       "URL": "https://www.hirunews.lk/179116/ලක්ෂ-3කට-හැඳුනුම්පත්-දෙන-නව-ඒකකය",
       "Category": "Local News",
       "Parent URL": "https://www.hirunews.lk/local-news.php?pageID=4160"
}