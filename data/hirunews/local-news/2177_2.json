{
       "Source": "hirunews",
       "Timestamp": "Monday, 01 February 2021 - 8:19",
       "Headline": "මෙරට සමස්ත ආසාදිතයින් 64,000 ඉක්මවයි",
       "News Content": "හතරවන දිනටත් නොකඩවා ඊයේ (31) මෙරටින් 800 ඉක්මවූ ආසාදිතයින් සංඛ්‍යාවක් වාර්තා වී තිබෙනවා.\nඊයේ රෝගීන් 864 දෙනෙකු වාර්තා වීමත් සමඟ මෙරට සමස්ත ආසාදිත සංඛ්‍යාව 64,157 දක්වා ඉහළ ගියා.\nඉන් 827 දෙනෙකුම පෑලියගොඩ කොරෝනා පොකුරේ ආශ්‍රිතයින් වන අතර 10 දෙනෙකු බන්ධනාගාර පොකුරේ ආශ්‍රිතයින් බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඑමෙන්ම, විදේශයන් හි සිට පැමිණි 27 දෙනෙකු ද කොරෝනා ආසාදිතයින් ලෙස හඳුනාගෙන ඇති අතර, එක්සත් අරාබි එමීර් රාජ්‍යයේ සිට පැමිණි 17 දෙනෙකු සහ දකුණු කොරියාවේ සිට පැමිණි දස දෙනෙකු මේ අතර වනවා.\nඑමෙන්ම, තවත් කොරෝනා මරණ 03ක් වාර්තා වීමත් සමඟ මෙරට සමස්ත කොරෝනා මරණ සංඛ්‍යාව 316 දක්වා ඉහළ ගියා.\nකොළඹ 08 ප්‍රදේශයේ පදිංචි 38 හැවිරිදි පිරිමි පුද්ගලයෙකු සහ කඩුවෙල හා අගුරුවාතොට පදිංචි අවුරුදු 68 සහ 69 යන වයස්වල පසුවන කාන්තාවන් දෙදෙනෙකු මියගිය පිරිස අතර වන බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nමේ දක්වා කාලය තුළ කොළඹ දිස්ත්‍රික්කයෙන් වාර්තා වී ඇති කොරෝනා ආසාදිත සංඛ්‍යාව 23,360ක්.\nමීට අමතරව ගම්පහ දිස්ත්‍රික්කයෙන් ආසාදිතයින් 12,820ක් සහ කළුතර දිස්ත්‍රික්කයෙන් ආසාදිතයින් 4321ක් වාර්තා වී ඇති බවයි වසංගත රෝග විද්‍යා අංශය සදහන් කළේ.\nඑමෙන්ම මහනුවර, ගාල්ල, කුරුණෑගල, රත්නපුර, කෑගල්ල සහ අම්පාර යන දිස්ත්‍රික්කවලින් ද ආසාදිතයින්ගේ වැඩිවීමක් පෙන්නුම් කරනවා.\nමේ අතර, ජාතික නිදහස් දින උළෙලේ පෙර පුහුණුවීම් සඳහා කොළඹට පැමිණ සිටින සිවිල් ආරක්ෂක බලකායේ කිසිදු සාමාජිකයෙකුට කොරෝනා ආසාදනය වී නොමැති බව එම දෙපාර්තමේන්තුවේ අධ්‍යක්ෂ පිරිස් පාලන කර්නල් බණ්ඩාර දිසානායක පවසනවා.\nමිහින්තලේ සිවිල් ආරක්ෂක බලකා මූලස්ථාන කඳවුරේ පසුගිය හයවනදා සිට පැවති ජාතික නිදහස් දින උළෙලේ පෙර පුහුණුවීම්වලට සහභාගි වූ සිවිල් ආරක්ෂක බලකා සාමාජිකයන් අතර සිදුකළ අහඹු පරීක්ෂණ 90 කින් කොරෝනා ආසාදිතයන් 17 දෙනෙකු හඳුනා ගත් බවට අනුරාධපුර ප්‍රාදේශීය වසංගත රෝග විද්‍යාඥ වෛද්‍ය තේජන සෝමතිලක ඊයේ ප්‍රකාශ කළා.\nඒ අනුව එම රෝග ලක්ෂණ පෙන්නුම් කළ සිවිල් ආරක්ෂක බලකා සාමාජිකයන් මිහින්තලේ ප්‍රදේශයේ තාවකාලික රැඳවුම් මධ්‍යස්ථානයක රැඳවීමට පියවර ගැනීමෙන් අනතුරුව 200 ක පමණ පිරිසක් ජාතික නිදහස් දින උළෙලේ කොළඹ පැවැත්වෙන පෙරහුරුව සඳහා යොමුකර ඇති බව ද ඔහු කියා සිටියා.\nඑමෙන්ම මිනුවන්ගොඩ - මැඩෑමුල්ල ප්‍රදේශයේ මංගල උත්සවයකට සහභාගි වූ අයෙකුට කොරෝනා ආසාදනය වී ඇති බවට තහවුරු වීමත් සමඟ පවුල් 35ක පිරිස් නිවෙස් තුළම නිරෝධායනයට යොමු කර තිබෙනවා.\nමේ අතර, හුදෙකලා තත්ත්වයේ පැවති නාරාහේන්පිට පොලිස් වසමේ සීය වත්ත, වරාය පොලිස් වසමේ පහළ ශාන්ත ඇන්ඩෲස් පෙදෙස, ඉහළ ශාන්ත ඇන්ඩෲස් පෙදෙස සහ ඇන්ඩෲස් පාර මෙන්ම පෑලියගොඩ පොලිස් වසමේ ගඟබඩ ග්‍රාම නිලධාරී වසමේ 90 වත්ත අද (01) උදෑසන 5ට එම හුදෙකලා බවෙන් නිදහස් කළ බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nඑසේම ස්වයං නිරෝධායනයට යොමු වී සිටින පුද්ගලයින් නිරෝධායන නීති රීති උල්ලංගණය කරන්නේ නම් ඔවුන් අත්අඩංගුවට ගෙන අධිකරණයට ඉදිරිපත් කිරීමේ වැඩපිළිවෙල අද සිට ක්‍රියාත්මක බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කළා.\nඑමෙන්ම, සෞදි අරාබියේ රැකියා සඳහා ගොස් සිට යළි මෙරටට පැමිණීමට නොහැකිව සිටි ශ්‍රී ලාංකිකයින් 288 දෙනෙකු අද අලුයම දිවයිනට පැමිණියා.\nඉන් බහුතරයක් කාන්තාවන් වන අතර, අදාළ පිරිස නිරෝධායනය සඳහා රැගෙන ගිය බවයි ගුවන් තොටුපළ හිරු වාර්තාකරු සඳහන් කළේ.\nකොරෝනා වසංගත තත්ත්වයත් සමඟ වසා දැමුණු සත්ත්වෝද්‍යාන අතරින් පින්නවල, දෙහිවල සහ රිදියගම සත්වෝද්‍යාන තුන පමණක් පළමු අදියර යටතේ අද සිට සීමිත කොන්දේසි යටත්ව දේශීය හා විදේශීය සංචාරකයන්ට යළි විවෘත කිරීමට නියමිතව තිබෙනවා.",
       "URL": "https://www.hirunews.lk/261295/මෙරට-සමස්ත-ආසාදිතයින්-64000-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=2177"
}