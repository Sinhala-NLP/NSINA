{
       "Source": "hirunews",
       "Timestamp": "Saturday, 30 April 2022 - 7:59",
       "Headline": "ටී 56 ගිනි අවියක් ඇතුළු පුපුරණ ද්‍රව්‍ය සමඟ කාන්තාවක් අත්අඩංගුවට (වීඩියෝ)",
       "News Content": "කැබිතිගොල්ලෑව - කහටගස්දිගිලිය - පළුකෙටුවැව ප්‍රදේශයේදී ටී 56 වර්ගයේ ගිනි අවියක් ඇතුළු පුපුරණ ද්‍රව්‍ය සමග අත්අඩංගුවට ගැනුණු කාන්තාවගේ සැමියා යුද හමුදා පොලීසිය භාරයට ගෙන තිබෙනවා.\nඅදාළ කාන්තාවගේ සැමියා හමුදා සේවයේ නියුතු අයෙකු බවට තොරතුරු වාර්තා වීමත් සමග පොලිසිය විසින් යුද හමුදා මූලස්ථානය වෙත ඒ පිළිබඳ දැනුම්දීමක් සිදුකර තිබෙනවා.\nඒ අනුව යුද හමුදාපතිවරයාගේ උපදෙස් මත අදාළ සෙබලා යුද හමුදා පොලිසිය භාරයට ගෙන ඇති අතර ඔහු ඉදිරි නීතිමය කටයුතු සඳහා කහටගස්දිගිලිය පොලිස් ස්ථානයට භාරදීමට නියමිතයි.\nඅත්අඩංගුවට ගැණුනු සැකකරුගේ 47 හැවිරිදි බිරිඳ අද කහටගස්දිගිලිය මහේස්ත්‍රාත් අධිකරණයට ඉදිරිපත් කෙරෙනවා.\nලද තොරතුරකට අනුව අදාළ කාන්තාවගේ නිවස පරීක්ෂා කිරීමේදී ටී 56 වර්ගයේ ගිනි අවියක්, එම වර්ගයේ හිස් මැගසින් 3 ක්, සජීවි පතොරම් 184 ක්, ජෙලට්නයිට් කූරු 8 ක් සහ විදුලි නොවන ඩෙටනේටර් 11 ක්, ඩෙට් කෝඩ් වයර් 1 ක් පොලිස් භාරයට ගනු ලැබුවේ ඊයේ දිනයේදියි.",
       "URL": "https://www.hirunews.lk/303133/ටී-56-ගිනි-අවියක්-ඇතුළු-පුපුරණ-ද්‍රව්‍ය-සමඟ-කාන්තාවක්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1201"
}