{
       "Source": "hirunews",
       "Timestamp": "Monday, 07 June 2021 - 13:10",
       "Headline": "දින 26 කට පසු පිලියන්දල නගරය යළි විවෘතයි (වීඩියෝ)",
       "News Content": "සමාජයේ ආන්දෝලනයකට ලක්වූ පිළියන්දල පොලිස් වසම දින 26 පසු අද නැවතත් හුදකලා බවින් නිදහස් කෙරුණා.\nඑම පොලිස් වසම ඇතුළු රත්නපුර, ගම්පහ, නුවරඑළිය, ත්‍රිකුණාමලය, මාතලේ, මුලතිව්, යාපනය, මඩකලපුව, කළුතර, සහ ගාල්ල දිස්ත්‍රික්කවල ග්‍රාම නිළධාරි වසම් 75 ක් දිවයින පුරා ක්‍රියාත්මක වන සංචරණ සීමාවලට යටත්ව හුදෙකලාභාවයෙන් නිදහස් කළ බවයි යුද හමුදාපති ජෙනරාල් ශවේන්ද්‍ර සිල්වා සඳහන් කළේ.\nඑසේම, ඊයේ වාර්තා වූ කොරෝනා ආසාදිතයින් ආසාදිතයින් 2,976 අතරින් වැඩිම පිරිස වන 805 ක් ගම්පහ දිස්ත්‍රික්කයෙන් වාර්තා වී තිබෙනවා.\nඒ අතරින් වැඩිම පිරිස බියගම ප්‍රදේශයෙන් හදුනාගෙන ඇති අතර එම ගණන 155ක්.\nඑහිදී කොළඹ දිස්ත්‍රික්කයෙන් ආසාදිතයින් 589 දෙනෙකු හඳුනා ගෙන ඇති අතර, ඉන් 187 දෙනෙකුම වාර්තා වුණේ අවිස්සාවේල්ල ප්‍රදේශයෙන්.\nකළුතර දිස්ත්‍රික්කයෙන් ආසාදිතයින් 300 දෙනෙකු සහ නුවරඑළිය දිස්ත්‍රික්කයෙන් ආසාදිතයින් 128 හඳුනා ගෙන බවයි කොවිඩ් 19 පැතිරීම වැලැක්වීමේ ජාතික ක්‍රියාන්විත මධ්‍යස්ථානය නිවේදනය කළේ.\nඒ අනුව මෙරට සමස්ත කොවිඩ් 19 ආසාදිතයින් සංඛ්‍යාව 205,333ක් දක්වා ඉහළ ගියා.\nතවත් කොවිඩ් මරණ 46ක් අද වාර්තා වීමත් සමඟ මෙරට මුළු මරණ සංඛ්‍යාව දැක්වෙන්නේ 1,742ක් ලෙසයි.\nඑමෙන්ම, මේ වනවිට මෙරට එන්නත්කරණ වැඩසටහන යටතේ කොවිෂීල්ඩ් එන්නතේ දෙවන මාත්‍රාව පුද්ගලයින් 353,302දෙනෙකුට ලබාදී ඇති අතර ස්පුට්නික් වී එන්නතේ පළමු මාත්‍රාව පුද්ගලයින් 64,986දෙනෙකුට ලබාදී අවසන්.\nසයිනොෆාම් එන්නතේ පළමු මාත්‍රාව මෙතෙක් ලබා දී ඇති පුද්ගලයින් ගණන 957,959ක්.\nඑන්නත්කරණ ක්‍රියාවලියේ ප්‍රමුඛතාවය ලබාදීම සම්බන්ධයෙන් තවදුරටත් බරපතල ගැටලු පවතින බව මහජන පරික්ෂකවරුන්ගේ සංගමය ප්‍රකාශ කළා.\nමේ අතර දිවයින පුරා සිටින ගැබිණි මව්වරුන් සඳහා කොවිඩ් මර්දන එන්නත් ලබා දීමට සෞඛ්‍ය අමාත්‍යංශය තීරණය කර තිබෙනවා.\nඑම කටයුතු අනිද්දා සිට ආරම්භ කිරීමට නියමිත බවයි සෞඛ්‍ය අමාත්‍යංශයේ නියෝජ්‍ය අධ්‍යක්ෂ ජනරාල් විශේෂඥ වෛද්‍ය හේමන්ත හේරත් කියා සිටියේ.\nඑමෙන්ම රුපියල් 5000 දීමනාව තමන්ට ලබා දෙන ලෙසට සමස්ත ලංකා පාසල් ළමුන් ප්‍රවාහන සංගමය රජයෙන් ඉල්ලිමක් කළා.\nදිවයින පුරා සංචරණ සිමා පැනවීමත් සමඟ කෘෂි නිෂ්පාදන සහ අත්‍යවශ්‍ය ද්‍රව්‍ය ප්‍රවාහනය සඳහා දුම්රිය සාර්ථක ලෙස යොදා ගත හැකි බව දුම්රිය ස්ථානාධිපති සංගමයේ සභාපති සුමේධ සෝමරත්න ප්‍රකාශ කළා.",
       "URL": "https://www.hirunews.lk/273609/දින-26-කට-පසු-පිලියන්දල-නගරය-යළි-විවෘතයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1901"
}