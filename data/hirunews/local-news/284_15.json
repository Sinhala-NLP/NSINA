{
       "Source": "hirunews",
       "Timestamp": "Thursday, 08 June 2023 - 19:47",
       "Headline": "රථ වාහන ස්ථානාධිපතිවරයා මාරාන්තික රිය අනතුරකට ලක්කළ විත්තිකරුට අත්හිටවූ සිරදඩුවම් සහ දඩ (වීඩියෝ)",
       "News Content": "බොරැල්ල පොලිස් ස්ථානයේ රථ වාහන අංශයේ හිටපු ස්ථානාධිපතිවරයා මාරාන්තික රිය අනතුරකට ලක් කිරීමේ චෝදනාවට වරද පිළිගත් නවිදු උමේෂ් රත්නායක නැමැත්තාට කොළඹ මහාධිකරණය විසින් අත්හිටවූ සිරදඩුවම් සහ දඩ නියම කර තිබෙනවා.\nකොල්ලුපිටිය ඩුප්ලිකේෂන් මංසන්ධියේදී බොරැල්ල පොලිස් ස්ථානයේ රථවාහන අංශයේ ස්ථානාධිපති ලෙස කටයුතු කළ පොලිස් පරීක්ෂක ආනන්ද සාගර සරත්චන්ද්‍ර රිය අනතුරට ලක්වුණේ 2019 වසරේ පෙබරවාරි 10 වනදායි.\nපසුව ඔහු රෝහලේ ප්‍රතිකාර ලබමින් සිටියදී ජීවිතක්ෂයට පත්වූ අතර අනතුර සම්බන්ධයෙන් චෝදනා එල්ලවූයේ උසස් පොලිස් නිලධාරියෙකුගේ පුත්‍රයෙකු වන නවිදු උමේෂ් රත්නායකටයි.\nඒ අනුව ඊට අදාළ නඩුවේ තීන්දුව අද කොළඹ මහාධිකරණ විනිසුරු නවරත්න මාරසිංහ විසින් ප්‍රකාශයට පත්කළා.\nඑහිදී විත්තිකරුට වසර 02 ක බරපතල වැඩ සහිත සිරදඩුවමක් නියම කළ මහාධිකරණ විනිසුරුවරයා එය වසර 15 කට අත්හිටවනු ලැබුවා.\nඑමෙන්ම රුපියල් 150,000 ක දඩයක්ද නියම කළ මහාධිකරණ විනිසුරු නවරත්න මාරසිංහ මියගිය පොලිස් නිලධාරියාගේ බිරිඳට රුපියල් ලක්ෂ 26 ක වන්දියක්ද ගෙවන ලෙසට නියෝග කළා.",
       "URL": "https://www.hirunews.lk/337395/රථ-වාහන-ස්ථානාධිපතිවරයා-මාරාන්තික-රිය-අනතුරකට-ලක්කළ-විත්තිකරුට-අත්හිටවූ-සිරදඩුවම්-සහ-දඩ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=284"
}