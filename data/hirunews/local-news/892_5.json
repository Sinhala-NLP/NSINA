{
       "Source": "hirunews",
       "Timestamp": "Sunday, 04 September 2022 - 15:24",
       "Headline": "කෝටි 111ක මත්කුඩු ප්‍රවාහනය කළ මෝටර් රථයක් රාජසන්තක කෙරේ",
       "News Content": "රුපියල් කෝටි 111 කට අධික වටිනාකමකින් යුත් මත්කුඩු තොගයක් ප්‍රවාහනය කිරීමේ චෝදනාවට පොලිස් භාරයට ගනු ලැබූ සුඛෝපභෝගී මෝටර් රථයක් මුදල් විශුද්ධිකරණය වැළැක්වීමේ පනත යටතේ රාජසන්තක කර තිබෙනවා.\n2020 වසරේ නොවැම්බර් 20 වනදා පොලිස් විශේෂ කාර්ය බලකායේ ගෝනහේන කඳවුරේ නිලධාරීන්ට ලද තොරතුරක් මත මෙම මත්කුඩු තොගය ප්‍රවාහනය කරමින් තිබියදී පොලිස් භාරයට ගත් අතර, පසුව කළ පරීක්ෂණවලදී සිද්ධියට අදාළව සැකකරුවන් 13 දෙනෙකුද අත්අඩංගුවට ගැනුනා.\nඑලෙස අත්අඩංගුවට ගත් අංගොඩ - කොටිකාවත්ත ප්‍රදේශයේ පදිංචි පුද්ගලයෙකු විසින් මත්ද්‍රව්‍ය ජාවාරමෙන් නීත්‍යානුකූල නොවන පරිදි උපයාගත් මුදල් යොදවා මෙම මෝටර් රථය මිලදී ගෙන ඇති බවයි පොලිස් විමර්ශනවලදී අනාවරණ වී ඇත්තේ.\nඔහු රුපියල් ලක්ෂ 39කට අධික මුදලක් ගෙවා එය මිලදී ගෙන තිබුණේ අංගොඩ - තල්ගහවත්ත ප්‍රදේශයේ පදිංචි වෙනත් පුද්ගලයෙකුගේ නමට බව ද එහිදි හෙළිව තිබෙනවා.",
       "URL": "https://www.hirunews.lk/314539/කෝටි-111ක-මත්කුඩු-ප්‍රවාහනය-කළ-මෝටර්-රථයක්-රාජසන්තක-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=892"
}