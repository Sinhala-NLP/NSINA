{
       "Source": "hirunews",
       "Timestamp": "Sunday, 07 January 2018 - 6:40",
       "Headline": "ලලිත් ඇතුලත්මුදලිගේ දියණියත් ජනපතිට සහය පළ කරයි",
       "News Content": "එක්සත් ජාතික පෙරමුණේ හිටපු නායකයෙකු මෙන්ම කෘතහස්ත දේශපාලනඥයෙකු වූ ලලිත් ඇතුලත්මුදලිගේ දියණිය වන සරලා ඇතුලත්මුදලි ජනාධිපති මෛත්‍රීපාල සිරිසේන හමුවී රට වෙනුවෙන් ගෙන යන වැඩපිලිවෙලට  ඕනෑම අවස්ථාවක තම සහය ලබාදීමට කැමැත්ත පළ කර තිබෙනවා.\nජනාධිපති මාධ්‍ය අංශය සඳහන් කළේ ජනාධිපති නිල නිවසේදී ඊයේ ඇය ජනාධිපතිවරයා හමුවූ අවස්ථාවේ මේ බව ප්‍රකාශ කළ බවයි.\nමේ අතර, අම්පාර දිස්ත්‍රික්කයේ ඉරක්කාමම් ප්‍රාදේශීය සභාව සදහා ශ්‍රී ලංකා පොදු ජන පෙරමුණෙන් මෙවර පළාත් පාලන මැතිවරණයට ඉදිරිපත්ව සිටින අපේක්ෂකයින් 4 දෙනෙකු ඊයේ ජනාධිපතිවරයාට සහය පළ කරමින් ශ්‍රී ලංකා නිදහස් පක්ෂයට එක්ව තිබෙනවා.\nඑමෙන්ම, කොළොන්නාව නගර සභාව සදහා ද පොදුජන පෙරමුණෙන් පළාත් පාලන මැතිවරණයට තරග කිරීමට නියමිතව සිටි අපේක්ෂිකාවක් ද නිදහස් පක්ෂයට එක්වූ බවයි ජනාධිපති මාධ්‍ය අංශය සදහන් කළේ.\nගාල්ල දිස්ත්‍රික්කයේ ජාතික නිදහස් පෙරමුණේ නායක ඉන්ද්‍රජිත් විජේවර්ධන ද ඊයේ ජනාධිපතිවරයාගේ වැඩපිළිවෙලට සහාය පළ කළා.\nඑමෙන්ම ජනතා විමුක්ති පෙරමුණේ පාර්ලිමේන්තු සහ පළාත් සභා සංවිධායකයින් ලෙස කටයුතු කරන 21 දෙනෙකුගෙන් යුත් කණ්ඩායමක් ද ඊයේ ජනාධිපතිවරයා හමුවී ශ්‍රී ලංකා නිදහස් පක්ෂයේ ජයග්‍රහණය වෙනුවෙන් කැපවී කටයුතු කරන බව ප්‍රකාශ කළේ යැයි ජනාධිපති මාධ්‍ය අංශය සදහන් කළා.",
       "URL": "https://www.hirunews.lk/180373/ලලිත්-ඇතුලත්මුදලිගේ-දියණියත්-ජනපතිට-සහය-පළ-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4138"
}