{
       "Source": "hirunews",
       "Timestamp": "Saturday, 17 November 2018 - 15:41",
       "Headline": "ඉදිරි දින කිහිපයේ වැසි වැඩිවෙයි",
       "News Content": "හෙට සහ අනිද්දා දිනවල දිවයින පුරා වැසි තත්වයේ වැඩි වීමක් බලාපොරොත්තුවන බව කාලගුණ විද්‍යා දෙපාර්තමේන්තුව පවසනවා.\nදිවයිනේ බොහෝ ප්‍රදේශවලට සවස 2 න් පසු වැසි හෝ ගිගුරුම් සහිත වැසි ඇතිවන අතර මධ්‍යම, සබරගමුව සහ ඌව පළාත්වල ඇතැම් ස්ථානවලට මිලිමීටර් 75 ට වඩා තරමක් තද වැසි ද ඇතිවිය හැකි බවයි දෙපාර්තමේන්තුව සඳහන් කළේ.\nනැගෙනහිර පළාතේත් යාපනය සහ මුලතිව් දිස්ත්‍රික්වලත් උදෑසන කාලයේදීත් වැසි ඇතිවිය හැකියි.\nඑමෙන්ම මධ්‍යම, සබරගමුව සහ බස්නාහිර පළාත්වල ඇතැම් ප්‍රදේශවලට උදෑසන කාලයේදී මීදුම් තත්වයක් ද ඇතිවීමේ හැකියාවක් පවතිනවා.\nගිගුරුම් සහිත වැසි ඇතිවන විට එම ප්‍රදේශවල තාවකාලිකව තද සුළං ඇතිවිය හැකි බවයි කාලගුණ විද්‍යා දෙපාර්තමේන්තුව නිවේදනය කළේ.",
       "URL": "https://www.hirunews.lk/204399/ඉදිරි-දින-කිහිපයේ-වැසි-වැඩිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=3646"
}