{
       "Source": "hirunews",
       "Timestamp": "Sunday, 31 October 2021 - 13:02",
       "Headline": "මත්ද්‍රව්‍යවලට ඇබ්බැහිවූ පොලිස් නිලධාරීන් සොයා විශේෂ මෙහෙයුමක්",
       "News Content": "මත්කුඩු සහ මත්ද්‍රව්‍යවලට ඇබ්බැහිවූ පොලිස් නිලධාරීන් සම්බන්ධයෙන් පොලිස් මූලස්ථානය මගින් විශේෂ විමර්ශනයක් ආරම්භ කර තිබෙනවා.\nඒ අනුව පොලිස්පතිවරයා මේ වනවිටත් එලෙස මත්කුඩුවලට ඇබ්බැහිවූ බස්නාහිර පළාතේ පොලිස් නිලධාරීන් 37 දෙනෙකුගේ නම් ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් වෙත යොමුකර ඇති බවයි වාර්තාවන්නේ.\nඉන් 28 දෙනෙකුම කොළඹ දිස්ත්‍රික්කය නියෝජනය කරන නිලධාරීන් බව සඳහන්. හිරු ප්‍රවෘත්ති අංශය කළ විමසීමකදී බස්නාහිර පළාත් භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් සඳහන් කළේ බුද්ධි අංශ මගින් මෙම නිලධාරීන්ගේ තොරතුරු එක්රැස් කිරීම මේ වනවිට සිදුවන බවයි.\nඑම තොරතුරු මගින් හෙළි කරගන්නා පොලිස් නිලධාරීන් වෛද්‍ය පරීක්ෂණවලට යොමු කර ඔවුන් මත්කුඩු භාවිත කිරීම පිළිබඳව විද්‍යාත්මක තහවුරුවක් ලබාගැනීමට නියමිතයි.\nඒ සඳහා ඔවුන් වෛද්‍ය පරීක්ෂණයකටද ලක් කෙරෙනවා. ඉන් පසුව ඔවුන් පුනරුත්ථාපන මධ්‍යස්ථාන වෙත යොමු කිරීමටත්, අවශ්‍ය නීතිමය පියවර ගැනීමටත් කටයුතු කරන බව ජ්‍යෙෂ්ඨ නියෝජ්‍ය පොලිස්පතිවරයා කියා සිටියා.\nමේ අතර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන්ගේ උපදෙස් මත සිදුකළ මෙහෙයුමකදී උතුරු කොළඹ ප්‍රදේශයේ මත්කුඩුවලට ඇබ්බැහිවූ පුද්ගලයන් 200 දෙනෙකු ඊයේ රාත්‍රියේ අත්අඩංගුවට ගැනුනා.\nඉන් 44 දෙනෙකු කිසිදු කොවිඩ් මර්දන එන්නතක් ලබාගෙන නොතිබූ බවයි පසුව හෙළිවුණේ. ඒ අනුව අද ඔවුන්ට එන්නත් ලබාදීම සිදු කෙරෙන්නේ සෞඛ්‍ය අංශවලද මැදිහත්වීමෙන්.\nඑමෙන්ම බස්නාහිර පළාත තුළ සෞඛ්‍යාරක්ෂිත උපදෙස් අනුගමනය නොකරමින් නගර, වීථි, ආලෝක සංඥා පුවරු අසළ සැරිසරන යාචකයන් පරීක්ෂා කර කොරෝනා මර්දන එන්නත ලබාදීම සඳහා යොමුකිරීමට විශේෂ මෙහෙයුමක් ඊයේ ක්‍රියාත්මක වුණා.\nබස්නාහිර පළාත් ජ්‍යෙෂ්ඨ නියෝජ්‍ය පොලිස්පතිවරයාගේ උපදෙස් පරිදි උදෑසන 9 සිට පස්වරු හතර දක්වා සිදුකළ මෙම මෙහෙයුමේදී යාචකයන් 541ක් පරීක්ෂා කර ඇති අතර ඉන් එකදු එන්නතක් හෝ ලබා නොගත් යාචකයින් 77 දෙනෙකු හඳුනාගැනුනා.\nඒ අනුව ඔවුන්ගෙන් 22කට ඊයේ දිනයේදීම එන්නත ලබාදී ඇති අතර, අනෙක් 55 දෙනා ඉදිරියේදී ඒ සඳහා යොමු කිරීමට නියමිත බවයි බස්නාහිර පළාත් ජ්‍යෙෂ්ඨ නියෝජ්‍ය පොලිස්පති කාර්යාලය සඳහන් කළේ.",
       "URL": "https://www.hirunews.lk/286586/මත්ද්‍රව්‍යවලට-ඇබ්බැහිවූ-පොලිස්-නිලධාරීන්-සොයා-විශේෂ-මෙහෙයුමක්",
       "Category": "Local News",
       "Parent URL": "https://www.hirunews.lk/local-news.php?pageID=1594"
}