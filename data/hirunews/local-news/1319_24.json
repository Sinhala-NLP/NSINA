{
       "Source": "hirunews",
       "Timestamp": "Friday, 04 March 2022 - 6:38",
       "Headline": "දෙවැනි වටයේ සාකච්ඡාවලින් අපේක්ෂිත ප්‍රතිඵල නෑ - මානුෂීය කොරිඩෝවකට එකඟතාවක්",
       "News Content": "රුසියානු ආක්‍රමණය හමුවේ අවතැන් වන යුක්රේන සිවිල් වැසියන් ඉවත් කිරීම සඳහා මානුෂීය කොරිඩෝවක් නිර්මාණය කිරීම සම්බන්ධයෙන් දෙපාර්ශ්වය ම අවබෝධයකට පැමිණ ඇතැයි වාර්තා වනවා. ඊයේ පැවති දෙවන වටයේ සාකච්ඡාවලදී යි මෙම තීරණයට එළඹ ඇත්තේ. කෙසේ වෙතත් සාකච්ඡාවලට එක්වූ යුක්රේන නියෝජිතයෙක් ප්‍රකාශ කර ඇත්තේ, රුසියාව සමඟ දෙවන වටයේ සටන් විරාම සාකච්ඡාවලින් බලාපොරොත්තු වූ ප්‍රතිඵල නොලැබුණු බවයි. බලාපොරොත්තු වූ ප්‍රතිඵල නොලැබුණ ද සිවිල් වැසියන් ඉවත් කිරීම සම්බන්ධයෙන් දෙපාර්ශවය අවබෝධයකට පැමිණ ඇති බවයි ඔහු කියාසිටියේ. යුක්රේන ජනාධිපති උපදේශක Mykhailo Podolyak පැවසුවේ ගැටුම් හමුවේ අවතැන්වන සහ පීඩාවට පත්වන සිවිල් වැසියන් ඉවත් කිරීමට ඉඩ සැලසීම සඳහා දෙපාර්ශවය ම තාවකාලික සටන් විරාමයක් පිළිබඳ අවදානය යොමු කළ බවයි. ඒ අනුව අදාළ මානුෂීය කොරිඩෝව පිහිටා ඇති ස්ථානවල දී, ජනතාව ඉවත් කිරීමට අවස්ථාව ලබාදීම වෙනුවෙන් ගැටුම් නැවැත්වීමට හැකි වනු ඇති.\nමෙහෙත් හෙළි නොකළ ස්ථානයක පැවති මෙම සාකච්ඡා, රුසියානු ආක්‍රමණයෙන් පසුව කිසියම් හෝ කරුණක් සඳහා දෙපාර්ශවය එකඟ වූ පළමු අවස්ථාව මෙය ලෙසටයි ඉතිහාසයට එක්වන්නේ. එමෙන්ම දෙවන සාකච්ඡා වටයේදී, දරුණුතම සටන් පවතින ස්ථානවලට ඖෂධ සහ ආහාර ලබාදීම සම්බන්ධයෙන් ද ඔවුන් අවබෝධතාවකට පැමිණ තිබුණා.\nයුක්රේන ජනාධිපතිවරයා රුසියානු ජනපතිගෙන් සාකච්ඡා කරන ලෙස ඉල්ලා සිටියේ යුද්ධය අවසන් කිරීමට ඇති එකම මාර්ගය මෙය බව පවසමින්. එමෙන්ම මෙම ආක්‍රමණයට එරෙහිව සටන් කිරීමට ගුවන් යානා ලබාදෙන ලෙසට ද ඔහු බටහිරට රටවලින් ඉල්ලීම් කර තිබුණා. මාධ්‍ය හමුවකදී Volodymyr Zelensky විසින් Nato සංවිධානයට පැවසුවේ \"ඔබට අහස වසා දැමීමට බලයක් නැතිනම් මට ගුවන් යානා දෙන්න\" යනුවෙන්.\nයුක්රේන පාර්ශවය චෝදනා කරන්නේ රුසියානු ජනාධිපති ව්ලැඩිමීර් පුටින්ගේ ආක්‍රමණය ලොව පුරා හෙළා දැකීමක් සිදු වුව ද එම සියලු දේ පසෙකට දමා, ඔහුගේ හමුදා මෙහෙයුම සැලසුමට අනුව සිදුවන බවටයි. ක්‍රෙම්ලිනය යුක්‍රේනයට එක හා සමානව සලකන්නේ නම් සහ සද්භාවයෙන් සාකච්ඡා කිරීමට පැමිණියහොත් කිව් සහ මොස්කව් අතර යුද්ධයෙන් මිදීමට මගක් සොයා ගත හැකි බව යුක්රේන ජනාධිපති Volodymyr Zelenskiy සඳහන් කර තිබෙනවා. පුටින් සමඟ විවෘත සංවාදයක් පැවැත්වීමට ද තමා කැමැත්තෙන් පසුවන බව රූපවාහිනී සම්මුඛ සාකච්ඡාවකදී යුක්රේන ජනාධිපති සෙලෙන්ස්කි ප්‍රකාශ කළා.\nයුක්රේන හමුදා සහ සිවිල් වැසියන් රුසියානු ආක්‍රමණික හමුදාවට එරෙහිව සිය මෙහෙයුම් අඛණ්ඩව පවත්වාගෙන යනු ලබනවා. ඊයේ සවස වන විටත් කිව් අගනුවර සහ අනෙකුත් ප්‍රධාන නගර පැවතුණේ ඔවුන්ගේ පාලනය යටතේයි.\nමේ අතර ගැටුම් හමුවේ යුක්රේනයේ විශාල පිරිසක් පීඩාවට පත්ව සිටිනවා. එක්සත් ජාතීන්ගේ සංවිධානය ප්‍රකාශ කළේ මිලියනයක පමණ ජනතාවක් මේ වන විට තම නිවෙස්වලින් පලා ගොස් ඇති බවයි. ජනතාව රැඳී සිටි නගර කිහිපයකට, ෂෙල් ප්‍රහාර සහ රොකට් ප්‍රහාර එල්ල වුණා. මිලියන 1.5ක පමණ ජනගහනයක් සිටින යුක්රේනයේ දෙවන නගරය වන මධ්‍යම ඛාර්කිව් සුන්බුන් බවට පත් වී ඇති බවයි විදෙස් මාධ්‍ය පෙන්වා දෙන්නේ. යුක්‍රේනයේ චර්නිහිව් හි ෂෙල් ප්‍රහාරවලින් හානි වූ තෙල් ගබඩාවෙන් දුමාරයක් නිකුත් වෙමින් පවතින බව විදෙස් මාධ්‍ය වාර්තා කළා. මෙම පර්යන්තයේ ඝන මීටර් 5000ක ඩීසල් ගබඩා කර තිබුණා.\nපුටින්ගේ ක්‍රියා කලාපය පිළිබඳ ලෝකයේ බොහෝ රටවල හෙළා දැකීම හෝ රුසියාවේ ආර්ථිකය දණගැස්වීම අරමුණු කරගත් ජාත්‍යන්තර ආර්ථික හා මූල්‍ය සම්බාධක කෙරෙහි ද ඔහු සැලකිල්ලක් නොදක්වන බවයි විචාරකයන්ගේ මතය වන්නේ. යුක්රේනයේ තම හමුදා මෙහෙයුම් සැලැස්මට අනුව සිදුවෙමින් පවතින අතර එහි හමුදා සාමාජියකන් වීරයන් ලෙසට ද රුසියානු ජනාධිපතිවරයා වර්ණනා කළා.\nපසුගිය බ්‍රහස්පතින්දා රුසියාව යුක්රේනයේ ආක්‍රමණය ආරම්භ කිරීමේ සිට මේ වන විට මිලියනයකට අධික ජනතාවක් යුක්රේනයෙන් පලා ගොස් ඇති බව එක්සත් ජාතීන්ගේ සංවිධානය පවසා තිබෙනවා.\nමේ අතර රුසියානු හමුදා යුක්රේනයේ දකුණු වෙරළ තීරයේ ප්‍රධාන වරාය නගරයක් වන Kherson හි පාලනය නතු කරගෙන ඇති අතර එය ඔවුන් භාරයට ගත් පළමු ප්‍රධාන නගරය වනවා. එමෙන්ම උපාය මාර්ගික වරාය නගරයක් වන Mariupol හි ෂෙල් වෙඩි ප්‍රහාර අඛණ්ඩව සිදුවන අතර රුසියානු හමුදා විදුලිය, ආහාර, ජලය ඇතුලු සැපයුම් විසන්ධි කර ඇති බවටයි එහි නගරාධිපතිවරයා පවසා ඇත්තේ. එමෙන්ම කිව් සිට සැතපුම් 70ක් පමණ උතුරින් පිහිටි නගරයක් වන Chernihiv හි ගුවන් ප්‍රහාරවලින් පුද්ගලයින් 22 දෙනෙකු පමණ මිය ගොස් තිබෙනවා.\nමේ අතර යුක්රේනය ආක්‍රමණය කිරීමට රුසියාව ගත් තීන්දුව යුද අපරාධයක් ලෙස සලකා ඒ සම්බන්ධයෙන් විමර්ශනයක් සිදු කරන බව ජාත්‍යන්තර අපරාධ අධිකරණය නිවේදනය කළා. මේ අතර රුසියාව විසින් යුක්රේනය ආක්‍රමණය කිරීම හෙළා දකිමින් එක්සත් ජාතීන්ගේ මහා මණ්ඩලය ද බහුතර ඡන්දයෙන් යෝජනාවක් සම්මත කර ගෙන තිබෙනවා.\nමේ අතර ගතවූ පැය 24 තුළත් කීව් අගනුවර ඉලක්ක කර රුසියානු හමුදා මිසයිල සහ ෂෙල් වෙඩි ප්‍රහාර එල්ල කළ අතර, ඩීසල් ගබඩාවක්ද එහිදී විනාශ වුණා. යුක්රේනයේ කේසෝන් නගරයේ බලය රුසියානු හමුදා අත්පත් කර ගැනීමත් සමග රුසියානු හමුදාව අණට ගරු කරන ලෙස එහි නගරාධිපතිවරයා නගරවාසීන්ට දැනුම් දී තිබෙනවා.\nයුක්රේන ආක්‍රමණය සම්බන්ධයෙන් එක්සත් ජාතීන්ගේ විශේෂ මහා මණ්ඩල සැසිවාරයක් කැඳවනු ලැබුවේ ආරක්ෂක කවුන්සිලයේ යෝජනාවකට අනුවයි. 1982 ව⁣සරෙන් පසු විශේෂ මහා මණ්ඩල සැසිවාරයක් කැඳවනු ලැබූ පළමු අවස්ථාව මෙය වීමත් විශේෂත්වයක්. ඒ අනුව රුසියාව විසින් යුක්රේනය ආක්‍රමණය කිරීම හෙළා දකිමින් එක්සත් ජාතීන්ගේ මහා මණ්ඩලයට ඉදිරිපත් කළ යෝජනාවට පක්ෂව රටවල් 141ක් ඡන්දය ප්‍රකාශ කළා. ආරක්ෂක කවුන්සිලයේදී යෝජනාවට ඡන්දය නොදුන් එක්සත් අරාබි එමීර් රාජ්‍යය මහා මණ්ඩලයට ගෙනා යෝජනාවට පක්ෂව ඡන්දය ප්‍රකාශ කිරීම විශේෂත්වයක්. රටවල් පහක් එහිදී යෝජනාවට විරුද්ධව ඡන්දය ප්‍රකාශ කළා. ඒ රුසියාව, බෙලරුසය, එරිත්‍රියාව, උතුරු කොරියාව සහ සිරියාවයි. යුක්රේනය සහ රුසියානු නියෝජිතයින් අතර සාම සාකච්ඡා වටයක් පසුගියදා පැවැත්වුණේද බෙලරුස් දේශසීමාවේදී. ශ්‍රී ලංකාව, ඉන්දියාව, පාකිස්තානය සහ චීනය ඇතුලු රටවල් 35ක් ඡන්දය ප්‍රකාශ කිරීමෙන් වැලකී සිටියා.\nරුසියාව සිය ආක්‍රමණය වහාම නතර කළ යුතු බවත්, හමුදා ඉවත් කළ ගත යුතු බව සහ එක්සත් ජාතීන්ගේ ප්‍රඥප්තියට අනුකූලව කටයුතු කළ යුතු බවටත් මෙම යෝජනාව මගින් ප්‍රකාශිතයි. ඡන්ද ප්‍රතිඵලය තිරය මත සටහන් වීමත් සමඟ මහා මණ්ඩල සැසිවාරයට සහභාගී වූ නියෝජිතයන් සිය අසුන්වලින් නැගිට අත්පොලොසන් ගසමින් යෝජනාව සම්මත වීම සම්බන්ධයෙන් ප්‍රසාදය පළ කළා.\nමේ අතර යුක්රේනය ආක්‍රමණය කිරීමට රුසියාව ගත් තීන්දුව යුද අපරාධයක් ලෙස සලකා ඒ සම්බන්ධයෙන් විමර්ශනයක් ලබන සතියේ අරඹන බව ජාත්‍යන්තර අපරාධ අධිකරණය නිවේදනය කළා. ඒ ජර්මනිය, ප්‍රංශය, ඉතාලිය, ස්පාඤ්ඤය ඇතුළු රටවල් 38ක් රුසියාවට එරෙහිව කරුණු ගොනු කිරීම හේතුවෙන්.\nමේ අතර ජගත් මානව හිමිකම් කවුන්සිලය ප්‍රකාශ කළේ, රුසියානු ආක්‍රමණය හේතුවෙන් ගතවූ දින 5ක් තුළ සිවිල් වැසියන් 227 දෙනෙකු මිය ගොස් 525 දෙනෙකු තුවාල ලබා ඇති බවයි. එමෙන්ම ගැටුම්වලදී සිය සෙබලුන් 498 දෙනෙකු මිය ගිය බව රුසියානු ආරක්ෂක අමාත්‍යාංශය පළමු වරට ඊයේ නිවේදනය කළා. කෙසේ වෙතත්, යුක්රේන බලධාරීන් පවසන්නේ රුසියානු සෙබළුන් 5000කට අධික සංඛ්‍යාවක් මියගොස් ඇති බවයි. මේ අතර, රුසියානු ආරක්ෂක අමාත්‍යාංශ වාර්තා පෙන්වා දෙන්නේ, යුක්රේනයේ සෙබලුන් 2870 දෙනෙකු සිය ප්‍රහාරවලින් මිය ගොස් ඇති බවයි. තවත් 3800ක් පමණ තුවාල ලබා ඇති බව සදහන් කරන රුසියානු ආරක්ෂක අමාත්‍යාංශය පවසන්නේ තවත් යුක්රේන සෙබලුන් 572නෙකු සිය අත්අඩංගුවේ පසුවන බවයි.\nමේ අතර යුක්රේනයේ විශාලතම න්‍යෂ්ටික බලාගාරය පිහිටි සැපොරිෂියා නගරයේ පාලනය තමන් සතු කර ගත් බව රුසියාව දැනුම් දී තිබෙනවා. ජාත්‍යන්තර පරමාණුක බලශක්ති ඒජන්සිය පවසන්නේ එහි කාර්ය මණ්ඩලය විසින් තවදුරටත් බලාගාරයේ කටයුතු සාමාන්‍ය පරිදි සිදු කරගෙන යන බවයි. රුසියානු ආරක්ෂක අංශ භාරයට පත්ව ඇති චර්නෝබිල් න්‍යෂ්ටික බලාගාරයේ ආරක්ෂක කටයුතු සම්බන්ධීකරණය කිරීම සඳහා යුක්රේන බලධාරීන් ජාත්‍යන්තර පරමාණුක බලශක්ති ඒජන්සියේ උපකාර ඉල්ලා ඇති බව ද විදෙස් මාධ්‍ය වාර්තා පවසනවා. යුක්රේනය සතු න්‍යෂ්ටික ප්‍රතික්‍රියාකාරක 15න් 6ක්ම පිහිටා ඇත්තේ සැපොරිෂියා න්‍යෂ්ටික බලාගාරය තුළයි.\nඋද්ගතව ඇති යුදමය තත්ත්වය හමුවේ ඉහළ යන ඛනිජ තෙල් මිල හේතුවෙන් ඛනිජ තෙල් නිෂ්පාදනය ඉහළ නැංවීමේ සූදානමක පසුවන බව සවුදි අරාබිය ප්‍රමුඛ ඛනිජ තෙල් නිෂ්පාදන රටවල් පෙන්වා දෙනවා. එළැඹෙන අප්‍රේල් මාසය වන විට සිය දෛනික ඛනිජ තෙල් නිෂ්පාදනය බොර තෙල් බැරල් ලක්ෂ 4කින් ඉහළ දමන බවයි 'OPEC' සංවිධානය පවසන්නේ.\nමේ අතර, රුසියානු ගුවන් යානා සඳහා සිය ගුවන තහනම් කර ඇති පසුබිමක පවා වාරණ උල්ලංඝණය කරමින් රුසියාව සිය ප්‍රහාරක ජෙට් යානා සිය ගුවන් කලාපයේ පියාසර කරන බවට ස්වීඩනය චෝදනා කරනවා.\nසාම සාකච්ඡා සඳහා එළැඹුණ ද රුසියාවට පනවා ඇති සම්බාධක ඉවත් කිරීම සම්බන්ධයෙන් අවධානය යොමුව නැතැයි ජාත්‍යන්තර ඔලිම්පික් කමිටුව පවසනවා. රුසියාවේ සහ බෙලරුසියානු ක්‍රීඩකයින්ට ශීත සෘතු ඔලිම්පික් තරගාවලිය සඳහා සහභාගී වීම ද මේ වන විට තහනම් කර තිබෙනවා. ඒ පිළිබඳ අභියෝගයට ලක් කරමින් අභියාචනා ගොනු කරන බවටයි රුසියාව ප්‍රකාශ කර ඇත්තේ.",
       "URL": "https://www.hirunews.lk/298603/දෙවැනි-වටයේ-සාකච්ඡාවලින්-අපේක්ෂිත-ප්‍රතිඵල-නෑ-මානුෂීය-කොරිඩෝවකට-එකඟතාවක්",
       "Category": "Local News",
       "Parent URL": "https://www.hirunews.lk/local-news.php?pageID=1319"
}