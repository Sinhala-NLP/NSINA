{
       "Source": "hirunews",
       "Timestamp": "Tuesday, 10 July 2018 - 21:28",
       "Headline": "හුණුපිටියේ ත්‍රී රෝද රථ රියදුරු ඝාතනයට බිරිඳ සහ ඇයගේ අනියම් සැමියා අත්අඩංගුවට",
       "News Content": "හුණුපිටිය නාහේන ප්‍රදේශයේදී ත්‍රි රෝද රථ රියදුරෙකු ඝාතනය කළ සිද්ධිය සම්බන්ධයෙන් මියගිය පුද්ගලයාගේ බිරිඳ සහ ඇයගේ අනියම් සැමියා පොලිසිය විසින් අත්අඩංගුවට ගෙන තිබෙනවා.\nපොලිසිය සඳහන් කළේ මියගිය පුද්ගලයාගේ බිරිඳ සහ ඇයගේ අනියම් පුරුෂයා එක්ව මෙම ඝාතනය සිදුකර ඇති බවට විමර්ශණවලදී අනාවරණ වි ඇති බවයි.\nසැකකරු රත්නපුර ගනේගොඩ ප්‍රදේශයේ පදිංචි 34 හැවිරිදි අයෙක් වන අතර ඔහු හැඳල ප්‍රදේශයේ තාවකාලිකව නතරව සිටි අයෙක් බව සඳහන්.\nඔහු ලොරි රථයකින් ගොඩනැගිලි ද්‍රව්‍ය ප්‍රවාහනය කිරීම රැකියාව වශයෙන් සිදුකරන බවට හෙළිවී තිබෙනවා.\nඑම සැකකරු අද සවස අත්අඩංගුවට ගෙන ඇත්තේ ඒකල ප්‍රදේශයේදීයි.\nමියගිය පුද්ගලයාගේ බිරිඳ 37 හැවිරිදි කාන්තාවක්.\nඊයේ අලුයම 3 ත් 3.30 ත් අතර කාලයේදී කිරිබත්ගොඩ නාහේන ප්‍රදේශයේදී තියුණු ආයුධයකින් පහරදී 40  හැවිරිදි ත්‍රී රෝද රථ රියදුරා ඝාතනය කර තිබුනා.\nසැකකරු සහ සැකකාරිය එක්ව ඝාතනයට යොදාගත් තියුණු ආයුධය ද සගවා තිබියදී පොලිසිය සොයාගෙන තිබෙනවා.\nකිරිබත්ගොඩ පොලිසිය සිද්ධිය පිළිබඳ විමර්ශණ සිදු කරනවා.",
       "URL": "https://www.hirunews.lk/194931/හුණුපිටියේ-ත්‍රී-රෝද-රථ-රියදුරු-ඝාතනයට-බිරිඳ-සහ-ඇයගේ-අනියම්-සැමියා-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3855"
}