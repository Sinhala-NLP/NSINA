{
       "Source": "hirunews",
       "Timestamp": "Saturday, 11 March 2017 - 20:25",
       "Headline": "ව්‍යාජ තොවිලයක් කිරීමට පැමිණි කාන්තාවක් කොටුවෙයි",
       "News Content": "කොඩිවිනයක් ගොඩගැනීමට බව පවසා ව්‍යාජ තොවිලයක් කිරීමට පැමිණි කාන්තාවක් ඊයේ ඉමදූව කනන්කේ ප්‍රදේශයේ ගම්වැසියන් පිරිසක් එක්ව රඳවාගෙන පොලිසියට භාරදී තිබෙනවා.\nකාන්තාව ප්‍රදේශවාසීන්ට හසුවීමත් සමඟ ඇය සමඟ පැමිණි ආවතේවකරුවන් සහ බෙරකරුවන් කාන්තාව එම නිවසේ දමා පැන ගිය බවයි වාර්තාවන්නේ.\nඉමදූව කනන්කේ පාදිලිගේවත්ත ප්‍රදේශයේ පිහිටි මෙම නිවසේ පුද්ගලයෙකු පසුගියදා සාස්තරයක් ඇසීමට ගොස් තිබෙනවා.\nඑහිදී පවසා ඇත්තේ වසර 15කට පෙර සිදු කළ කොඩි විනයක් නිවස පිහිටි ගෙවත්තේ ඇති බවයි.\nඅදාළ කොඩිවිනය ගොඩගැනීම සඳහා දිද්දෙණියල කනන්කේ ප්‍රදේශයේ යකදුරෙකු ලෙස පෙනී සිටි කාන්තාවක් ඉල්ලා ඇති මුදල රුපියල් 40000 ක්.\nනිවැසියන් පැවසුවේ අදාළ කාන්තාව සූක්ෂම ලෙස පාදය ආශ්‍රිතව සඟවා තබාගෙන සිටි නූලක් හා\nයන්තරයක් පස්වලට මුසු කරනු තමන් දුටුබවයි.\nකාන්තාව නිවැසියන්ට හසුවීමත් සමඟ අවතේවකරුවන් හා බෙරකරුවන් කාන්තාව දමා පැනගොස් තිබෙනවා.\nකාන්තාව පොලිසියට භාරදීමෙන් පසුව සිද්ධිය සමථයකට පත්කිරීම සඳහා තොවිලය සඳහා වියදම් වූ මුදල් නිවැසියන් වෙත නැවත ලබාදීමට කැමැත්ත පළ කර තිබෙනවා.",
       "URL": "https://www.hirunews.lk/156635/ව්‍යාජ-තොවිලයක්-කිරීමට-පැමිණි-කාන්තාවක්-කොටුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4619"
}