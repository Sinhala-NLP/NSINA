{
       "Source": "hirunews",
       "Timestamp": "Saturday, 07 May 2022 - 19:07",
       "Headline": "පාර්ලිමේන්තු පිවිසුමේ මාර්ග බාධක සියල්ල ඉවතට - සුදුපැහැති ජල ප්‍රහාරක රථයේ රහසත් හෙළිවේ (වීඩියෝ)",
       "News Content": "පාර්ලිමේන්තු පිවිසුමේ තිබූ මාර්ග බාධක සියල්ල මේ වනවිට ඉවත් කර ඇති බව පොලීසිය ප්‍රකාශ කළා. කෙසේ වෙතත්, බත්තරමුල්ල - පොල්දූව මංසන්ධියේ, අන්තර් විශ්වවිද්‍යාලයීය ශිෂ්‍ය බල මණ්ඩලය විසින් සිදු කළ විරෝධතාවට කඳුළු ගෑස් ප්‍රහාරයක් එල්ල කිරීම සම්බන්ධයෙන් මානව හිමිකම් කොමිසමේ ද අවධානය යොමුව තිබෙනවා.\nමේ අතර, රට තුල දැඩි මූල්‍ය අර්බුදයක් පවතින අවස්ථාවක විරෝධතා විසුරුවා හැරීම සඳහා යොදා ගන්නා අති නවීන අධි පීඩක ජල ප්‍රහාරයක රථයක් දිවයිනට ගෙන්වා ඇති බවට සමාජ මාධ්‍ය ඔස්සේ පුවත් පැතිර ගියා.\nසුදු පැහැති එම රථය හම්බන්තොට වරායෙන් මෙරටට ගෙන්වා ඇති බවයි වාර්තා වුණේ.\nඅප මේ සම්බන්ධයෙන් මහජන ආරක්ෂක අමාත්‍ය ප්‍රසන්න රණතුංගගෙන් කරුණු විමසුවා.\nඔහු කියා සිටියේ එම ජල ප්‍රහාරක රථය ජගත් සාම සාධක මෙහෙයුම් සඳහා යොදා ගැනීම වෙනුවෙන් පොලිස් විශේෂ කාර්ය බලකාය වසරකට පෙර ඇණවුම් කළ එකක් බවයි.\nඑය ඉදිරියේදී එක්සත් ජාතීන්ගේ සාම සාධක මෙහෙයුම් කටයුතු සඳහා යොදා ගැනීමට නියමිත බව ද අමාත්‍යවරයා ප්‍රකාශ කළා.\nමේ අතර, ගාලු මුවදොර ජනාධිපති කාර්යාලය අසල පැවැත්වෙන විරෝධය අද 29 වන දිනටත් ක්‍රියාත්මකයි.\nඊට අද පස්වරුවේ තරුණයන් පිරිසක් කොටුව දුම්රිය ස්ථානය ඉදිරිපිට සිට විරෝධතා පාගමනින් එක් වුණා.\nඅරගලයට සහය පළ කරමින් ආබාදිත රණවිරුවෙකු සහ තරුණයන් සිව් දෙනෙකු වේයන්ගොඩ නගරයේ සිට පා ගමනින් විරෝධය පළ කරමින් පැමිණෙමින් සිටිනවා.\nඑමෙන්ම අරලියගහ මන්දිරය ඉදිරිපිට අට්ටාල කිහිපයක පැවැත්වෙන විරෝධතාවයද තවදුරටත් ක්‍රියාත්මකයි.\nරට තුල පවතින තත්ත්වය හා හදිසි නීතිය ක්‍රියාත්මක කිරීමට විරෝධය පළ කරමින් අද හෙට්ටිපොළ ,දොම්පේ, කිරිඳිවැල, හෙට්ටිපොල, අනුරාධපුර ඇතුලු ප්‍රදේශ කිහිපයකම විරෝධතා පැවැත්වුණා.\nඅවිස්සාවෙල්ල - පුවක්පිටිය නගරයේ එහි ප්‍රදේශවාසින් බෙර වාදනය කරමින් විරෝධය පළ කළා.\nමේ අතර අද පෙරවරුවේ එක්සත් ජාතික පක්ෂයේ නායක පාර්ලිමේන්තු මන්ත්‍රී රනිල් වික්‍රමසිංහගේ නිවස ඉදිරිපිට විරෝධතාවයේ නිරත වූ පිරිසට එළඹෙන අඟහරුවාදා සිරිකොත පක්ෂ මූලස්ථානයේදී සාකච්ඡාවක් ලබා දී තිබෙනවා.\nඑම ස්ථානයේ දෙපිරිසක් විරෝධතාවයේ නිරතවූ අතර, එක් පිරිසක් ඔහුට විරෝධය පළ කරමින් සහ අනෙක් පිරිස සහය දක්වමින් එහි රැදී සිටි බවයි අප වාර්තාකරු ප්‍රකාශ කළේ.",
       "URL": "https://www.hirunews.lk/303774/පාර්ලිමේන්තු-පිවිසුමේ-මාර්ග-බාධක-සියල්ල-ඉවතට-සුදුපැහැති-ජල-ප්‍රහාරක-රථයේ-රහසත්-හෙළිවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1185"
}