{
       "Source": "hirunews",
       "Timestamp": "Monday, 26 April 2021 - 13:18",
       "Headline": "ඉන්දියාවේ කොරෝනා මැඩලන්න රටවල් රැසක සහය",
       "News Content": "කොරෝනා වසංගත තත්වය හේතුවෙන් ඉන්දියාවේ උද්ගතව ඇති අර්බුදකාරී තත්වය මැඩ පැවැත්වීම සඳහා රටවල් රැසක් ඉදිරිපත් වී තිබෙනවා.\nවසංගතයෙන් මේ වන විට ඉන්දියාව කම්පනයට ලක්ව සිටින බවයි එරට අග්‍රාමාත්‍ය නරේන්ද්‍ර මෝදි ප්‍රකාශ කළේ.\nඅද දිනයේ ගතවූ පැය කිහිපය තුළ ඉන්දියාවෙන් ආසාදිතයින් 6,863 වාර්තා වී තිබෙනවා.\nඊයේ අඛන්ඩව පස්වන දිනටත් එරට කොරෝනා ආසාදිතයන් ලක්ෂ තුනේ සීමාව ඉක්මවා ගිය අතර, මරණ සංඛ්‍යාව දැක්වුණේ 2,806 ක් ලෙසයි.\nඑය ඊයේ දිනයේ ලොව සිදුවූ වැඩිම මරණ සංඛ්‍යාවද වනවා.\nමේ දක්වා එරට සමස්ත මරණ සංඛ්‍යාව ලක්ෂ දෙකකට ආසන්න වී ඇති අතර, රෝගීන් සංඛ්‍යාව දැක්වෙන්නේ එක්කෝටි හැත්තෑ තුන් ලක්ෂ 13,163 ක් ලෙසයි.\nඉන්දියාව තුළ කොරෝන රෝගීන් සහ මරණ විශාල ලෙස ඉහල යාම හේතුවෙන් එරට වෙළඳපොළ තුළ ඔක්සිජන් සිලින්ඩර සහ එන්නත් සඳහා කළු කඩ වෙළඳපොලක් නිර්මාණය වී තිබෙනවා.\nඒ අනුව කඩිනමින් එන්නත් සහ මානුෂිය ආධාර යොමු කිරීමට ඇමරිකාව කටයුතු කර ඇති අතර, මීට පෙර අවස්ථාවලදි ඉන්දියාව විසින් ඇමරිකාවට ලබාදුන් උපකාර පිළිබඳව සිහිපත් කරමින් එරට ජනාධිපති ජෝ බයිඩ්න් ප්‍රකාශ කළේ මේ මොහොතේ ඉන්දියාවට තමන් හැකි උපරිමයෙන් සහය පල කරන බවයි.\nඑසේම බ්‍රිතාන්‍ය, ප්‍රංශය, සිංගප්පූරුව හා ජර්මනිය ද ඉන්දියාවට උපකාර කිරීමට ඉදිරිපත් වී තිබෙනවා. ඒ අනුව ඔක්සිජන් නිෂ්පාදනය කළ හැකි උපකරණ ඇතුළු වෛද්‍ය උපකරණ ඉන්දියවට ලබා දීමටයි ඔවුන් තීරණය කර ඇත්තේ.",
       "URL": "https://www.hirunews.lk/269566/ඉන්දියාවේ-කොරෝනා-මැඩලන්න-රටවල්-රැසක-සහය",
       "Category": "Local News",
       "Parent URL": "https://www.hirunews.lk/local-news.php?pageID=1995"
}