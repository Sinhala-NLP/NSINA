{
       "Source": "hirunews",
       "Timestamp": "Saturday, 06 October 2018 - 15:12",
       "Headline": "වැසි තත්වය තවදුරටත් - ධීවර සහ නාවුක ප්‍රජාවට උපදෙසක්",
       "News Content": "දිවයිනේ පළාත් කිහිපයකට මිලිමීටර් 150 ඉක්ම වූ ඉතා තද වැසි ඇති විය හැකි බව කාලගුණ විද්‍යා දෙපාර්තමේන්තුව පවසනවා.\nඑම දෙපාර්තමේන්තුව නිකුත් කළ නවතම කාලගුණ නිවේදනයේ දැක්වෙන්නේ මධ්‍යම, ඌව, සබරගමුව, වයඹ සහ බස්නාහිර පළාත්වල ඇතැම් ස්ථානවලට මෙලෙස තද වැසි ඇති විය හැකි බවයි.\nඑසේම උතුරුමැද සහ දකුණු පළාත්වලත් මන්නාරම හා වව්නියාව යන දිස්ත්‍රික්කවලත් ඇතැම් ස්ථානවලට මිලිමීටර් 100 ඉක්ම වූ වැසි අපේක්ෂා කරන බවයි කාලගුණ නිවේදනයේ දැක්වෙන්නේ.\nපවතින වැසි තත්වය අද සහ හෙට දිනයන්වලදී තවදුරටත් වර්ධනය වනු ඇති බවටයි අපේක්ෂා කෙරෙන්නේ.\nගිගුරුම් සහිත වැසි සමග ප්‍රභල අකුණු සහ පැයට කිලෝමීටර් 70 ක 80 ක පමණ කෙටි කාලීන තද සුළං ද ඇතිවීමේ හැකියාවක් පවතිනවා.\nමේ අතර අකුණු සහ ගිගුරුම් පවතින අවස්ථාවල ආරක්ෂිත පියවර අනුගමනය කරන ලෙසට ද කාලගුණ විද්‍යා දෙපාර්තමේන්තුව ජනතාවට දැනුම් දෙනවා.\nඒ අනුව එළිමහනේ හෝ ගස් යට නොසිටිය යුතු අතර ආරක්ෂිත ගොඩනැගිල්ලක් හෝ සංවෘත වාහනයක් තුල රැඳී සිටිය යුතුයි.\nකුඹුරු, තේ වතු, ක්‍රීඩා පිටි මෙන්ම ජලාශ වැනි විවෘත ස්ථානවල රැඳී සිටීමෙන් වලකින ලෙසට දැනුම් දෙනවා.\nරැහැන් සහිත දුරකථන සහ විදුලියට සම්බන්ධ කරන ලද විදුලි උපකරණ භාවිතයෙන් වැලකිය යුතුයි.\nබයිසිකල්, ට්‍රැක්ටර් සහ බෝට්ටු වැනි විවෘත වාහන භාවිතයෙන් ඉවත්ව සිටිය යුතු අතර තද සුළං හේතුවෙන් ගස් සහ විදුලි රැහැන් බිම වැටීමට ඉඩ ඇති බැවින් ඒ පිළිබඳව ද සැලකිලිමත් විය යුතුයි.\nහදිසි තත්වයකදී ප්‍රාදේශීය අපදා කළමණාකරණ මධ්‍යස්ථාන නිලධාරීන්ගේ සහය ලබාගන්නා ලෙසට ද කාලගුණ විද්‍යා දෙපාර්තමේන්තුව  දැනුම් දෙනවා.\nමේ අතර හෙට පස්වරු 1 දක්වා බල පැවැත්වෙන පරිදි නිවේදනයක් නිකුත් කරමින් කාලගුණ විද්‍යා දෙපාර්තමේන්තුව කියාසිටියේ මන්නාරම සිට කොළඹ, ගාල්ල සහ මාතර හරහා හම්බන්තොට දක්වා මුහුදු ප්‍රදේශ ක්ෂණිකව රලු වීමේ හැකියාවක් පවතින බවයි.\nඑම මුහුදු ප්‍රදේශවල තද වැසි හෝ ගිගුරුම් සහිත වැසි ඇතිවන අතර එම වැසි සමග සුළං වේගය ක්ෂණිකව පැයට කිලෝමීටර් 70 ක් 80 ක් පමණ දක්වා ඉහළ යා හැකියි.\nකලුතර සිට ගාල්ල සහ හම්බන්තොට හරහා පොතුවිල් දක්වා වෙරළට ඔබ්බෙන් වන මුහුදු ප්‍රදේශවල හෙට සවස දක්වා මුහුදු රළ මීටර් 2 ත් 2.5 ත් පමණ දක්වා ඉහළ යාමේ හැකියාවක් පවතිනවා.\nකෙසේවෙතත් මෙය වෙරළට පැමිණෙන රළවල උස නොවන බවයි කාලගුණ විද්‍යා දෙපාර්තමේන්තුව කියාසිටියේ.\nඑය සුලු වශයෙන් ගොඩබිමට ද පැමිණිය හැකි බව එම නිවේදනයේ දැක්වෙනවා.\nමේ පිළිබඳ ඉතා අවධානයෙන් කටයුතු කරන ලෙසටයි ධීවර සහ නාවුක ප්‍රජාවට දැනුම් දෙන්නේ.\nදිවයිනට බස්නාහිර, නිරිත සහ දකුණු දෙසින් වන මුහුදු ප්‍රදේශවල ක්‍රියාකාරී වලාකුළු පද්ධතියක් වර්ධනය වී ඇති අතර එය ඉදිරි පැය කිහිපයේදී ද සක්‍රියව පවතිනු ඇති බවටයි බලාපොරොත්තුවන්නේ.\nමේ අතර අරාබි මුහුදු ප්‍රදේශයේ අඩු පීඩන කලාපයක් වර්ධනය වී ඇති බැවින් එය ඉදිරි පැය 36 ක කාලය තුල තවදුරටත් පීඩන අවපාතයක් දක්වා වර්ධනය විය හැකි අතර පසුව සුළි කුණාටුවක් බවට පත්වීමේ හැකියාවක් පවතිනවා.\nමෙම පද්ධතිය වයඹ දිශාව ඔස්සේ ඕමාන් වෙරළ තීරයට ගමන් කරනු ඇති බවටයි බලාපොරොත්තුවන්නේ.\nමේ අතර, පවතින වැසි සහිත කාලගුණ තත්ත්වයත් සමඟ අධිවේගී මාර්ගය භාවිත කිරීමේදී සැළකිලිමත් වන ලෙසට අධිවේගී මාර්ග නඩත්තු හා සැළසුම් අධ්‍යක්‍ෂ එස්. ඕපනායක රියදුරන්ගෙන් ඉල්ලීමක් කරනවා.\nපැයට කිලෝමීටර 60 ක වේගය නොඉක්මවා තම රිය ධාවනය කරන ලෙසයි ඔහු සඳහන් කළේ.\nඅද පෙරවරු 8.30 න් අවසන් වූ ගෙවුණු පැය 24 තුළ වැඩිම වර්ෂාපතනය කළුතර - බෝගන් වතුයාය ප්‍රදේශයෙන් වාර්තාවුණා.\nඑය මිලිමීටර 102.5 ක්.\nපවතින අධික වැසි සහිත කාලගුණික තත්ත්වය සැලකිල්ලට ගනිමින් නිවේදනයක් නිකුත් කළ ජාතික ගොඩනැගිලි පර්යේෂණ සංවිධානය සදහන් කළේ ඉදිරි පැය 24 තුළ තද වැසි පැවතියහොත් කළුතර දිස්ත්‍රික්කයේ වලල්ලාවිට, බුලත්සිංහල, අගලවත්ත, මතුගම ප්‍රාදේශීය ලේකම් කොට්ඨාශවල මෙන්ම බදුල්ල දිස්ත්‍රික්කයේ හල්දුම්මුල්ල සහ පස්සර ප්‍රදේශවල ප්‍රාදේශීය ලේකම් කොට්ඨාශවල නායයාම් සහ පස් කදු කඩා වැටීම් ඇතිවිය හැකි බවයි.\nමේ අතර කොළඹ සහ අවට තදාසන්න ප්‍රදේශවල මාර්ග සහ අතුරු මාර්ග රැසක් ද අද පස්වරුව වනවිට අධික වැසි හේතුවෙන් ජලයෙන් යටවුණා.\nඅප වාර්තාකරුවන් සදහන් කළේ එම ප්‍රදේශවල රථ වාහන තදබදයක් ද පැවති බවයි.\nමහරගම, පිළියන්දල, බණ්ඩාරගම ප්‍රදේශවල මෙම තත්ත්වය වැඩි වශයෙන් දක්නට ලැබුණු බව සදහන්.\nඑමෙන්ම, පහල කඩුගන්නාව ප්‍රදේශයේ සුළං සමග  ඇතිවු තද වැසි හේතුවෙන් විශාල මාර ගසක් කඩා වැටි පලතුරු වෙළද සැල් කිහිපයකට හා මෝටර් රථයකට ඊයේ පස්වරුවේ හානි සිදුව තිබු අතර ඒ හේතුවෙන් පුද්ගලයකු ජිවිතක්ෂයට පත් වුණා.\nඑක්දින ධීවර යාත්‍රාවකින් මොරටුව මෝදර ප්‍රදේශයෙන් මුහුදු ගිය යාත්‍රාවක් පෙරලීමෙන් ද අනතුරක් සිදුව ඇති බවයි වාර්තා වන්නේ.\nමෙම අනතුර සිදුවන අවස්ථාවේ යාත්‍රාවේ සිට පුද්ගලයන් තුන්දෙනා තවත් යාත්‍රාවකින් පැමිණ බේරා ගෙන තිබෙනවා.",
       "URL": "https://www.hirunews.lk/201533/වැසි-තත්වය-තවදුරටත්-ධීවර-සහ-නාවුක-ප්‍රජාවට-උපදෙසක්",
       "Category": "Local News",
       "Parent URL": "https://www.hirunews.lk/local-news.php?pageID=3712"
}