{
       "Source": "hirunews",
       "Timestamp": "Saturday, 29 May 2021 - 18:47",
       "Headline": "ගිනිගත් නැවේ පොලිතින් කැට දිවයින වටා පැතිරෙන ලකුණු (වීඩියෝ)",
       "News Content": "එම්.වී. එක්ස්ප්‍රස් පර්ල් නෞකාව ගිනි ගැනීම හේතුවෙන් මුහුදු ජලයට එක්ව ඇති අඩු ඝණත්වයකින් යුත් පොලිතීන් කැට, රට වටා පැතිර යා හැකි බව සාගර විද්‍යාව පිළිබඳ මහාචාර්ය චරිත පට්ටියආරච්චි ප්‍රකාශ කළා.\nඕස්ට්‍රේලියාවේ  සිට හිරු ප්‍රවෘත්ති අංශයට අදහස් දක්වමින් ඔහු කියා සිටියේ ගිනි ගනිමින් පවතින නෞකාව පිහිටි ප්‍රදේශයේ දියවැල් උතුරේ සිට දකුණට ගමන් කරමින් පවතින බැවින් අදාළ පොලිතින් කැට වැඩි වශයෙන් මේ වනවිට දකුණු ප්‍රදේශයට ගමන් කරමින් පවතින බවයි.\nඒ හේතුවෙන් කැළණි ගඟ ඇතුළු ගංඟාවලටද නොදිරන මෙම පොලිතින් කැට එක්විය හැකි බව ඔහු පෙන්වා දුන්නා.\nමේ අතර, නෞකාවෙන් මුහුදට ඇද වැටුණු හානි වූ බහාලුම් තුළ තිබූ රසායනික ද්‍රව්‍ය, ප්ලාස්ටික් ආදී ද්‍රව්‍ය වත්තල සිට කල්පිටිය දක්වා වයඹදිග මුහුදු තීරයට ද පැමිණ තිබෙනවා.\nමීට අමතරව විවිධ රසායනිකයන් හා ප්ලාස්ටික් ද්‍රව්‍ය නිෂ්පාදනය සඳහා යොදා ගන්නා අමුද්‍රව්‍ය ආහාරයට ගැනීමෙන් මිය ගිය මුහුදු ජීවීන් වැල්ලවත්ත, දෙහිවල, කළුතර සහ පානදුර යන ප්‍රදේශවල වෙරළ තීරයන් වෙත අද දිනයේත් ගොඩ ගසා තිබුණා.\nඑමෙන්ම නෞකාවේ රසායනික ද්‍රව්‍ය තිබූ බවට සැක කෙරෙන බැරලයක් පානදුර වෙරළ තීරයට ගොඩ ගසා තිබූ අතර එය මධ්‍යම පරිසර අධිකාරියේ නිලධාරීන් අද නිරීක්ෂණයට ලක් කළා.\nමීට අමතරව ඔවුන්, භූ ගත ජලයට බලපෑමක් සිදුවී ඇත්ද යන්න පරීක්ෂා කිරීමට පමුණුගම සහ උස්වැටකෙයියාව ආදී ප්‍රදේශවල ළිං ජලය ද පරීක්ෂාවට ලක් කර තිබෙනවා.\nමේ අතර, එක්ස්ප්‍රස් පර්ල් නෞකාව ගිනිගැනීම හේතුවෙන් නිපදවී ඇති මිශ්‍ර උපද්‍රවකාරී අපද්‍රව්‍ය කළමනාකරණය කිරීම පිළිබඳව මාර්ගෝපදේශ සහ යෝජනා  11 ක් මධ්‍යම පරිසර අධිකාරිය විසින් සමුද්‍රිය පරිසර ආරක්ෂණ අධිකාරිය ඇතුලු ආයතන වෙත යොමුකර තිබෙනවා.\nඒ අනුව නෞකාවේ සුන්බුන් සහ අපද්‍රව්‍ය එක්රැස්විය හැකි වෙරළ තීර සහ ස්ථාන අනතුරුදායක ප්‍රදේශ ලෙස නම් කර ඇති අතර, ජනතාවට එම අපද්‍රව්‍ය ස්පර්ශ නොකරන ලෙස දැනුම්දිය යුතුයි.\nඑක්රැස් කරන අපද්‍රව්‍ය පිටස්තර පුද්ගලයින්ගෙන් ආරක්ෂා කරගැනීම සඳහා පොලීසිය හෝ නාවික හමුදාව යටතේ ආරක්ෂක වැඩපිළිවෙලක්ද ක්‍රියාත්මක කළ යුතු බව අදාළ මාර්ගෝපදේශවල දක්වා තිබෙනවා.\nනෞකාවේ අපද්‍රව්‍ය හේතුවෙන් අවදානමට ලක්ව ඇති කඩොලාන ප්‍රතිස්ථාපනය කිරීමට අපේක්ෂා කරන බව සමුද්‍රීය පරිසර ආරක්ෂණ අධිකාරියේ සභාපති නීතීඥ දර්ශනී ලහඳපුර ප්‍රකාශ කළා.\nඇය මේ බව සදහන් කළේ නෞකාවේ රසායනික අපද්‍රව්‍ය මීගමුව කළපුවට මුසුවීම වැළැක්වීම සඳහා යොදා ඇති බාධකය නිරීක්ෂණය කිරීම සඳහා අද පැමිණි අවස්ථාවේදියි.\nමේ අතර, විනාශ වූ නෞකාවෙන් මුහුදට එක්වූ අපද්‍රව්‍ය හේතුවෙන් තම දැල් විනාශ වී ඇති බවට උස්වැටකෙයියාව, තල්දියවත්ත, ලුනාව ප්‍රදේශවල ධීවරයින් හිරු ප්‍රවෘත්ති අංශයට ප්‍රකාශ කළා.\nමේ අතර ගින්නෙන් සමුද්‍රීය පරිසරයට සිදුවන හානිය අවම කිරීමට ගෙන ඇති ක්‍රියාමාර්ග සොයා බැලීමට අග්‍රාමාත්‍ය මහින්ද රාජපක්ෂ අද, උස්වැටකෙයියාව මුහුදු තීරයේ නිරීක්ෂණ චාරිකාවකට ද එක්වුණා.\nඑහිදී අග්‍රාමාත්‍යවරයා උපදෙස් ලබාදී ඇත්තේ ජීවනෝපාය සිදුකරගෙන යෑමට නොහැකිව සිටින ධීවරයින්ට කඩිනම් සහන සළසන ලෙසයි.\nඑමෙන්ම මෙවැනි ආපදාවන්ට මුහුණදීමට අවශ්‍ය උපකරණ හා මෙවලම්  මිලට ගැනීමට පියවර ගන්නා ලෙසද අග්‍රාමාත්‍යවරයා එහිදී සමුද්‍රීය පරිසර ආරක්ෂණ අධිකාරියේ නිලධාරීන්ට උපදෙස් ලබාදී තිබෙනවා.\nමේ අතර ගින්නෙන් දුෂ්කරතාවට පත්ව සිටින ධීවරයින් සඳහා රුපියල් පන්දහසේ දීමනාව ලබාදීමට තීරණය කර ඇති බව රාජ්‍ය අමාත්‍ය ශෙහාන් සේමසිංහ  කියා සිටියා.\nකෙසේ වෙතත් කොළඹ අද පැවති මාධ්‍ය හමුවකට එක්වෙමින් පාර්ලිමේන්තු මන්ත්‍රී හෙක්ටර් අප්පුහාමි සඳහන් කළේ රටවල් කිහිපයක් භාර නොගත් අදාළ නෞකාව මෙරට මුහුදු සීමාවට ඇතුල් කරගැනීම සම්බන්ධයෙන් කඩිනම් පරීක්ෂණයක් පවත්වා වගකිව යුත්තන්ට දඩුවම් ලබා දිය යුතු බවයි.",
       "URL": "https://www.hirunews.lk/272807/ගිනිගත්-නැවේ-පොලිතින්-කැට-දිවයින-වටා-පැතිරෙන-ලකුණු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1920"
}