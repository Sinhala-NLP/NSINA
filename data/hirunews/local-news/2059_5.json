{
       "Source": "hirunews",
       "Timestamp": "Saturday, 27 March 2021 - 19:33",
       "Headline": "යාපනය රෝහලේ වෛද්‍යවරුන් දෙදෙනෙකුටත් කොරෝනා",
       "News Content": "යාපනය රෝහලේ වෛද්‍යවරුන් දෙදෙනෙකු ඇතුළු 19 දෙනෙකුට කොරෝනා වෛරසය ආසාදනය වී තිබෙනවා.\nවෛද්‍යවරුන් දෙදෙනාට අමතරව නේවාසිකව ප්‍රතිකාර ලැබූ රෝගීන් 06 දෙනෙකුට සහ රෝහලේ සේවකයින් පිරිසකටයි මෙලෙස වෛරසය ආසාදනය වී ඇත්තේ.\nඋතුරු පළාත් සෞඛ්‍ය සේවා අධ්‍යක්ෂ ආරුමුගම් කේදීස්වරන් සඳහන් කළේ පවතින තත්ත්වය සැලකිල්ලට ගෙන යාපනය දිස්ත්‍රික්කයේ කොටසකට සංචරණ සීමා පනවා ඇති බවයි.\nමේ අතර, තවත් කොරෝනා ආසාදිතයින් 163 දෙනෙකු මෙරටින් හඳුනාගත් බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා. ඒ අනුව මෙරටින් වාර්තා වන සමස්ත කොරෝනා ආසාදිතයින්ගේ සංඛ්‍යාව 91,724 ක්.\nඑසේම, අද දිනයේදී රෝහල්ගතව ප්‍රතිකාර ලැබූ තවත් කොරෝනා ආසාදිතයින් 243 දෙනෙකු පූර්ණ සුවය ලබා නිවෙස් වෙත පිටත්ව ගියා. ඒ අනුව සුවය ලැබූ සමස්ත ආසාදිතයින්ගේ සංඛ්‍යාව 88,388 ක් ලෙස දැක්වෙන අතර, තවදුරටත් රෝහල්ගතව ප්‍රතිකාර ලබන්නේ ආසාදිතයින් 2,615 ක් පමණයි.",
       "URL": "https://www.hirunews.lk/266733/යාපනය-රෝහලේ-වෛද්‍යවරුන්-දෙදෙනෙකුටත්-කොරෝනා",
       "Category": "Local News",
       "Parent URL": "https://www.hirunews.lk/local-news.php?pageID=2059"
}