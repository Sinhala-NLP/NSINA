{
       "Source": "hirunews",
       "Timestamp": "Friday, 16 September 2022 - 18:48",
       "Headline": "රැජිනට අවසන් ගෞරව දැක්වීමේ රාජකාරියට ඇගේ මුණුබුරන් 8 දෙනා එයි",
       "News Content": "අභාවප්‍රාප්ත වූ දෙවන එලිසබෙත් රැජිනගේ දේහය ඉදිරියේ අවසන් ගෞරව දැක්වීමේ රාජකාරි සඳහා හෙට(17) ඇයගේ මුණුබුරන් අට දෙනා නිරත වන බව විදෙස් මාධ්‍ය වාර්තා කරනවා.\nඒ අනුව වෙස්මින්ස්ටර් ශාලාවේ තැන්පත් කර ඇති ඇයගේ දේහය අසල වේල්සයේ කුමරු වන විලියම් කුමරු, සසෙක්හි ආදිපාදවරයා වන හැරී කුමරු ඇතුළු මුණුබුරු පිරිස මිනිත්තු 15ක සීරුවෙන් සිට ශෝකය පළ කිරීමේ රාජකාරිවල නිරත වීමට නියමිතයි.\nඑම කටයුත්තේ දී ඔටුන්න හිමි විලියම් කුමරු, රැජිනගේ දේහය තැම්පත් තොට ඇති පෙට්ටියෙහි ශීර්ෂාන්තයෙන් ද, හැරී කුමරු පාදාන්තයෙන් ද සීරුවෙන් සිටගෙන ගෞරව දැක්වීමට සූදානම් අතර ඒ සඳහා තුන්වන චාර්ල්ස් රජුගේ ඉල්ලීම අනුව දෙදෙනා ම නිල ඇඳුමින් සැරසී සිටීමට නියමිතයි.\nමේ අතර රැජිනගේ අනෙකුත් මුණුබුරන් වන ඈන් කුමරියගේ දරුවන් වන සාරා ටින්ඩාල් සහ පීටර් ෆිලිප්ස් වේල්ස් කුමරු දෙපස සිටිනු ඇති අතර සසෙක්ස් හි ආදිපාදවරයා වන හැරී කුමරු දෙපසින් එඩ්වඩ් කුමරුගේ දරුවන් වන ලුයිස් වින්ඩ්සර් ආර්යාව සහ විස්කවුන්ට් සෙවර්න් සමඟින් ඇන්ඩෘ කුමරුගේ දියණියන් වන බියට්‍රිස් සහ ඉයුජීනි කුමරියන් දෙපසින් සිටීමට නියමිතයි.",
       "URL": "https://www.hirunews.lk/315582/රැජිනට-අවසන්-ගෞරව-දැක්වීමේ-රාජකාරියට-ඇගේ-මුණුබුරන්-8-දෙනා-එයි",
       "Category": "Local News",
       "Parent URL": "https://www.hirunews.lk/local-news.php?pageID=863"
}