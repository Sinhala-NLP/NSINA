{
       "Source": "hirunews",
       "Timestamp": "Wednesday, 15 September 2021 - 12:57",
       "Headline": "යුරෝපා සංගමයෙන් ශ්‍රී ලංකාවට බලපෑම්, බාහිර අතපෙවීම්වලට චීනයේ විරෝධය (වීඩියෝ)",
       "News Content": "සංහිදියාව, වගවීම සහ මානව හිමිකම්වලට අදාළ එක්සත් ජාතීන්ගේ මානව හිමිකම් කවුන්සිලයේ 46/1 යෝජනාවේ කරුණු ක්‍රියාත්මක කරන ලෙස ශ්‍රී ලංකාවට බල කර සිටින බව යුරෝපා සංගමය පවසනවා.\nයුරෝපා සංගමය වෙනුවෙන් එක්සත් ජාතීන්ගේ මානව හිමිකම් කවුන්සිලය අමතමිනුයි ස්ලෝවේනියානු නියෝජිත අනීටා පිෆන් මේ බව කියා සිටියේ.\nශ්‍රී ලංකාව පසුගිය අර්බුද සම්බන්ධ ගැටළුවලට විසදුම් සෙවීමේදී එක්සත් ජාතීන්ගේ සැලසුම් රාමුවට සහය නොදැක්වීමට ගෙන ඇති තීරණය සම්බන්ධයෙන් කණගාටුව පළ කරන බව යුරෝපා සංගමය ප්‍රකාශ කළා.\nඅතුරුදන්වූවන් පිළිබද කාර්යාලය සහ නැවත පදිංචි කිරීම් පිළිබද කාර්යාලය ස්ථාපිත කිරීමෙන් ශ්‍රී ලංකාව තිරසාර සංහිදියාවකට ඇති කැමැත්ත පෙන්නුම් කර ඇතත් එම ආයතන ස්වාධීනව පවත්වාගෙන යාම අත්‍යාවශ්‍ය බවයි ඇය එහිදී සදහන් කර ඇත්තේ.\nකෙසේ වෙතත් ශ්‍රී ලංකාවේ අභ්‍යන්තර ගැටළු සඳහා බාහිර අතපෙවීම්වලට විරුද්ධවන බව චීනය ප්‍රකාශ කළා.\nශ්‍රී ලංකාව සම්බන්ධව එක්සත් ජාතීන්ගේ මානව හිමිකම් මහ කොමසාරිස්වරියගේ වාචික කරුණු දැක්වීමට අදාළ විවාදයට ඊයේ එක්වෙමිනුයි චීන නියෝජිතයා මේ බව සඳහන් කළේ.",
       "URL": "https://www.hirunews.lk/282265/යුරෝපා-සංගමයෙන්-ශ්‍රී-ලංකාවට-බලපෑම්-බාහිර-අතපෙවීම්වලට-චීනයේ-විරෝධය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1691"
}