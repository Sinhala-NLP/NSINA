{
       "Source": "hirunews",
       "Timestamp": "Monday, 21 February 2022 - 7:40",
       "Headline": "රන් කරඬු ගැන ඔත්තුවකට තවත් ලක්ෂ 10ක්",
       "News Content": "රඹුක්කන - දැලිවල කොටවෙහෙර රජමහා විහාරස්ථානයේ ධාතු මන්දිරයේ තිබූ පුරාවිද්‍යා වටිනාකමකින් යුත් රන් කරඬු සොරකම් කිරීමේ සිද්ධියේ සැකකරුවන් අත්අඩංගුවට ගැනීම සඳහා නිවැරදි තොරතුරක් ලබාදෙන පුද්ගලයෙකුට රුපියල් ලක්ෂ 35ක් ලබාදීමට තීරණය කර තිබෙනවා.\nපොලිසිය ලක්ෂ 25ක මුදලක් සහ විහාරාධිපති හිමියන් තවත් ලක්ෂ 10ක මුදලක් ලබාදීමට තීරණය කර ඇති බවයි රාජ්‍ය අමාත්‍ය කනක හේරත් කෑගල්ලේ දී ඊයේ මාධ්‍ය වෙත අදහස් දක්වමින් ප්‍රකාශ කළේ.\nසැකකරුවන් පිළිබඳ තොරතුරක් දන්නේ නම් 071 859-17-72, 071-859-49-24 සහ අපරාධ පරීක්ෂණ දෙපාර්තමේන්තුවේ මෙහෙයුම් මැදිරිය වන 011-2-422-176 යන දුරකථන අංකවලට දැනුම් දෙන ලෙසයි පොලිස් මාධ්‍ය ප්‍රකාශක කාර්යාලය ජනතාවගෙන් මීට පෙර ඉල්ලා සිටියේ.\nරජ මහා විහාරයේ තැන්පත් කර තිබූ පෞරාණික රන් කරඬු 5ක් සහ පළිඟු කරඬු 3ක් කිසියම් පිරිසක් විසින් පසුගිය දා සොරාගෙන තිබුණා.\nකෙසේ වෙතත් මේ පිළිබදව තවමත් නිසි තොරතුරක් ලැබී නො මැති බැවින් නිවැරදි තොරතුරක් ලබාදෙන අයෙකුට රුපියල් ලක්ෂ 35ක මුදලක් ලබාදෙන බව යි රාජ්‍ය අමාත්‍ය කනක හේරත් කියා සිටියේ.",
       "URL": "https://www.hirunews.lk/297569/රන්-කරඬු-ගැන-ඔත්තුවකට-තවත්-ලක්ෂ-10ක්",
       "Category": "Local News",
       "Parent URL": "https://www.hirunews.lk/local-news.php?pageID=1344"
}