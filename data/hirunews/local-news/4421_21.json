{
       "Source": "hirunews",
       "Timestamp": "Friday, 14 July 2017 - 14:00",
       "Headline": "ජනපතිගේ බංග්ලාදේශ සංචාරය අතරතුර නව ගිවිසුම් 12කට අත්සන් තැබේ",
       "News Content": "බංග්ලාදේශයේ තුන්දින රාජ්‍ය සංචාරයක නිරත ජනාධිපති මෛත්‍රීපාල සිරිසේන සහ එරට අගමැතිනි ෂීික් හසීනා අතර නිල හමුව අද පැවැත්වුණා.\nඑහිදී දෙරටට වැදගත් වන ආර්ථික වෙළඳ ක්ෂේත්‍ර මෙන්ම කලාපීය වශයෙන් වැදගත් වන කරුණු රැසක් කෙරෙහි වැඩි අවධානයක් යොමුවී තිබෙනවා.\nශ්‍රී ලංකාව සහ බංග්ලාදේශය අතර නව ගිවිසුම් රැසකට අත්සන් කිරීම ද  ඊට සමගාමීව සිදුකෙරුණු බව ජනාධිපති මාධ්‍ය අංශය නිවේදනය කළා.\nබංග්ලාදේශය සහ ශ්‍රී ලංකාව අතර වෙළඳ ගිවිසුමක් ඇති කර ගැනීම පිළිබදව සහ විශේෂ ආර්ථික කලාපයක් ඇති කර ගැනීම පිළිබදව ද මෙහිදී රාජ්‍ය නායකයන් දෙදෙනාගේ අවදානය යොමු වී තිබෙනවා.\nකෘෂි සහ ධීවර ක්ෂේත්‍රය මෙන්ම තොරතුරු තාක්ෂණය හා ත්‍රස්තවාදය මැඩලීමේදී එක්ව කටයුතු කිරීම සම්බන්ධයෙන් ද එහිදී සාකච්ඡා වූ බවයි ජනාධිපති මාධ්‍ය අංශය සඳහන් කළේ.\nබංග්ලාදේශ ආයෝජකයන්ට ශ්‍රී ලංකාවේ ඇති ආයෝජන අවස්ථා පිළිබදව ද ජනාධිපතිවරයා මෙහිදී පෙන්වා දුන්නා.\nනුදුරු දිනෙකදී ශ්‍රී ලංකාවේ සංචාරයක නිරත වන ලෙස බංග්ලාදේශ අග්‍රාමාත්‍යවරියට ජනාධිපති මෛත්‍රීපාල සිරිසේන මෙහිදී ඇරයුම් කර ඇති අතර ඇය එය ඉතා සුහදශීලී ලෙස පිළිගෙන තිබෙනවා.",
       "URL": "https://www.hirunews.lk/165883/ජනපතිගේ-බංග්ලාදේශ-සංචාරය-අතරතුර-නව-ගිවිසුම්-12කට-අත්සන්-තැබේ",
       "Category": "Local News",
       "Parent URL": "https://www.hirunews.lk/local-news.php?pageID=4421"
}