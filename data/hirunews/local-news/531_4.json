{
       "Source": "hirunews",
       "Timestamp": "Friday, 17 February 2023 - 7:26",
       "Headline": "පරිත්‍යාග කෙරුණු පිළිකා ඖෂධ අලෙවිය ගැන සෞඛ්‍ය අමාත්‍යාංශ‍යෙන් පරීක්ෂණයක්",
       "News Content": "මහරගම අපේක්ෂා රෝහලට පරිත්‍යාග ලෙස ලැබුණු පිළිකා ඖෂධ මුදලට අලෙවි කිරීමේ සිද්ධිය සම්බන්ධයෙන් කඩිනම් පරීක්ෂණයක් සිදු කරන ලෙස සෞඛ්‍ය අමාත්‍ය කෙහෙලිය රඹුක්වැල්ල අමාත්‍යාංශ ලේකම්වරයාට නියෝග කර තිබෙනවා.\nඑම පරීක්ෂණයෙන් අනතුරුව සිද්ධිය සම්බන්ධයෙන් දැඩිව නීත්‍යානුකූල හා විනයානුකූල ක්‍රියාමාර්ග ගැනීමට කටයුතු කරන ලෙසයි අමාත්‍යවරයා උපදෙස් ලබාදී ඇත්තේ.\nඒ අනුව ඊයේ ඒ පිළිබඳ පරීක්ෂණ පැවැත්වීම සඳහා විමර්ශන කණ්ඩායම් දෙකක් මහරගම අපේක්ෂා රෝහලට පිටත්ව ගොස් තිබුණා.\nසෞඛ්‍ය අමාත්‍යාංශ ලේකම්වරයා, මහරගම අපේක්ෂා රෝහලේ අධ්‍යක්ෂ වෛද්‍ය අරුණ ජයසේකරට උපදෙස් ලබාදී තිබුණේ මෙම සිද්ධිය පිළිබඳ මූලික පරීක්ෂණ වාර්තාව පැය විසි හතරක් තුළ ලබාදෙන ලෙසයි.\nඒ අනුව එම වාර්තාව සෞඛ්‍ය අමාත්‍යාංශ ලේකම්වරයා වෙත ඊයේ ලබාදුන් බව රෝහල් අධ්‍යක්ෂවරයා සඳහන් කළා.\nමීට සම්බන්ධ ඖෂධවේදියා අල්ලස් හෝ දූෂණ චෝදනා විමර්ශන කොමිසම පසුගියදා අත්අඩංගුවට ගැනීමෙන් පසු ලබන 28 වනදා දක්වා රක්ෂිත බන්ධනාගාර ගත කිරීමටයි\nකොළඹ ප්‍රධාන මහේස්ත්‍රාත් අධිකරණය නියෝග කළේ.\nමේ අතර, මහරගම අපේක්ෂා රෝහලේ පියයුරු, ආන්ත්‍රික, ඇටමිදුළු පිළිකා සඳහා ලබාදෙන පිළිකා නාශක ඖෂධ හිඟය තවදුරටත් උග්‍රවෙමින් පවතින බව වාර්තා වනවා.\nඑමෙන්ම, කීමියෝ ප්‍රතිකාර ලබාදීමෙන් අනතුරුව රෝගීන්ට ඇතිවන සංකූලතා පාලනයට ලබාදෙන ඖෂධවලද හිඟයක් පවතින බවයි රජයේ වෛද්‍ය නිලධාරීන්ගේ සංගමයේ මාධ්‍ය කමිටු සාමාජික හංසමාල් වීරසූරිය කියා සිටියේ.",
       "URL": "https://www.hirunews.lk/327596/පරිත්‍යාග-කෙරුණු-පිළිකා-ඖෂධ-අලෙවිය-ගැන-සෞඛ්‍ය-අමාත්‍යාංශ‍යෙන්-පරීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=531"
}