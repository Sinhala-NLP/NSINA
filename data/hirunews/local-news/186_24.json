{
       "Source": "hirunews",
       "Timestamp": "Thursday, 13 July 2023 - 19:57",
       "Headline": "ඩිජිටල්කරණයට අකමැති නිලධාරින් ඉවත් විය යුතුයි - ජනපති කියයි",
       "News Content": "රාජ්‍ය වියදම් පාලනයට මෙන්ම නව ආදායම් උත්පාදනයට විධිමත් ක්‍රමවේද කඩිනමින් හදුන්වා දෙන බව ජනාධිපති රනිල් වික්‍රමසිංහ අවධාරණය කරනවා.\nඔහු මේ බව සඳහන් කළේ රාජ්‍ය නව ආදායම් මාර්ග උත්පාදනය සඳහා උපාය මාර්ග සෙවීමට මුදල් රාජ්‍ය අමාත්‍ය රංජිත් සියඹලාපිටියගේ ප්‍රධානත්වයෙන් පත්කළ කමිටු වාර්තාව ජනාධිපති කාර්යාලයේදී ජනාධිපතිවරයා වෙත භාරදීමෙන් අනතුරුවයි.\nජනතාවට බරක් නොවන පරිදි පවතින ආදායම් මාර්ග විධිමත් කිරීම හා නව ආදායම් මාර්ග හදුන්වාදීමට මෙමගින් යෝජනා ඉදිරිපත් කර ඇති බවයි මුදල් රාජ්‍ය අමාත්‍ය රංජිත් සියඹලාපිටිය මෙහිදී කියා සිටියේ.\nමේ අතර දේශීය ණය ප්‍රතිව්‍යුහගත කිරිමෙන් පසු ශ්‍රී ලංකාවේ ස්වෛරී දේශිය මුදල් ශ්‍රේණිගත කිරීම ඉහලයාමට ඉඩ ඇති බව ෆිච් රේටින්ග් ආයතනය පවසනවා.\nඔවුන් ලංකා විදුලිබල මණ්ඩලයේ ශ්‍රේණිගත කිරීමද ඉහළ නංවා තිබෙන්නේ ස්ථාවර මට්ටමේ සිට ධනාත්මක මට්ටම දක්වායි.\nඑසේම දේශීය ණය ප්‍රතිව්‍යුහගතකිරීමේ ක්‍රියාවලියේදී සේවක අර්ථසාධක අරමුදල සහ සේවා නියුක්තිකයන්ගේ භාර අරමුදලින් ලබාගත් ණය කප්පාදු කිරීම වැළැක්වීමේ නියෝගයක් නිකුත් කරන ලෙස ඉල්ලා ශ්‍රේෂ්ඨාධිකරණය හමුවේ ගොනු කර ඇති පෙත්සම සළකා බැලීම ලබන 17 වනදා දක්වා අද (13) කල්තැබුනා.\nපෙත්සම්කාර අන්තර් සමාගම් සේවක සංගමයේ සභාපති වසන්ත සමරසිංහ ඇතුළු 06 දෙනෙකු වෙනුවෙන් නීතිඥ සුනිල් වටගල අද මෝසමක් ඉදිරිපත් කර තිබූ අතර එහි දැක්වෙන්නේ අදාළ පෙත්සම සළකා බැලීම ලබන 17 වනදා විවෘත අධිකරණයේ කැඳවන ලෙසයි.\nමෙහි වගඋත්තරකරුවන් ලෙස ශ්‍රී ලංකා මහබැංකුවේ මූල්‍ය මණ්ඩලය, මහබැංකු අධිපති ආචාර්ය නන්දලාල් වීරසිංහ, සේවක අර්ථ සාධක අරමුදල සහ සේවා නියුක්තිකයන්ගේ භාර අරමුදලේ ප්‍රධානීන්, අග්‍රාමාත්‍යවරයා ඇතුළු අමාත්‍ය මණ්ඩල සාමාජිකයන් සහ නීතිපතිවරයා ඇතුළු සාමාජිකයන් 46 දෙනෙකු නම් කර තිබෙනවා.",
       "URL": "https://www.hirunews.lk/341116/ඩිජිටල්කරණයට-අකමැති-නිලධාරින්-ඉවත්-විය-යුතුයි-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=186"
}