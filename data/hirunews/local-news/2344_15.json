{
       "Source": "hirunews",
       "Timestamp": "Sunday, 08 November 2020 - 14:36",
       "Headline": "මිනිස් වාසයෙන් තොර වූ නිවාස ව්‍යාපෘතිය (වීඩියෝ)",
       "News Content": "හිසට සෙවනක් නොමැති අඩු ආදායම්ලාභීන් වෙනුවෙන් මෙරට රජයන් යටතේ කොතෙකුත් නිවාස ව්‍යාපෘති ඉදිකර තිබෙනවා.\nඑලෙස ඉදිකළ ගම්මානයක් මිනිස් වාසයෙන් තොර භූමියක් බවට පත්වූ පුවතක් නොච්චියාගම ප්‍රදේශයෙන් වාර්තා වුණා.\nඅද රතු මිනිත්තුව දිග හැරෙන්නේ එම අසාර්ථක නිවාස ව්‍යාපෘතිය පිළිබඳවයි.\nමේ නොච්චියාගම -  ‘‘හැලඹෑවගම“ ජන උදාන ගම්මානයයි.\n1996 වසරේදී එවක නිවාස ඉදිකිරීම් හා මහජන උපයෝගීතා අමාත්‍ය නිමල් සිරිපාල ද සිල්වා මහතාගේ සංකල්පයක් මත මෙම නිවාස ව්‍යාපෘතිය ඉදිකර ඇත්තේ ජාතික නිවාස සංවර්ධන අධිකාරියේ සහාය ඇතිවයි.\nනිවාස අධිකාරියෙන් ලබාදුන් ඉඩම්වල රුපියල් 25,000ක ණය ආධාර ලබාදෙමින් නිවාස 100කින් සමන්විත මෙම ජන උදාන ගම්මානය ඉදිකර ඇත්තේ නිවාසලාභීන්ගේ ශ්‍රමය හා ධනය ද යොදවමින්.\nප්‍රජාශාලාවක්, ක්‍රීඩා පිටියක්, නල ළිං සහ විදුලි බලයද සහිතව ඉදිකළ මෙම ගම්මානයේ සුන්දරත්වය පැවතී ඇත්තේ කෙටි කාලයක් පමණයි.\nගම්වැසියන් පවසන්නේ නිවාස 100කින් සමන්විත ජන උදාන ගම්මානයේ වැසියන් එකිනෙකා ගම අතහැර දමා ගිය බැවින් මේ වනවිට එහි ජීවත් වන්නේ නිවාස 30ක වැසියන් පමණක් බවයි.\nකැඩී බිඳී වල් බිහිවී ගිය ගොඩනැගිලි තුළ මේ වනවිට සමාජ විරෝධී ක්‍රියා සිදුවන බැවින් දැනට එහි පදිංචිව සිටින ගම්වැසියන්ට සිදුව ඇත්තේ භීතියෙන් කල් ගෙවීමටයි.\nපිරිසිදු පානීය ජලය නොමැතිකමින් මේ වනවිට එම ගම්මානයේ ජීවත් වන වැසියන් විවිධ රෝගී තත්ත්වයන්ට ද ගොදුරුවී තිබෙනවා.\nජනතාව බලධාරීන්ගෙන් ඉල්ලා සිටින්නේ නිවාස අහිමි ජනතාව වෙනුවෙන් හෝ මෙම නිවාස ලබාදී ජනතාවට ඵලදායි ව්‍යාපෘතියක් බවට මෙම උදා ගම්මානය පත්කර දෙන ලෙසයි.\nහැළඹෑවගම ගමට යළි ජීවය ලබාදීමට බලධාරීන්ගේ අවධානය යොමු කරන තෙක් රතු මිනිත්තුව අවධානයෙන්.",
       "URL": "https://www.hirunews.lk/254273/මිනිස්-වාසයෙන්-තොර-වූ-නිවාස-ව්‍යාපෘතිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2344"
}