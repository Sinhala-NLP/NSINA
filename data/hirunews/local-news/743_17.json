{
       "Source": "hirunews",
       "Timestamp": "Thursday, 10 November 2022 - 18:49",
       "Headline": "අමෙරිකාවේ සිට තැපෑලෙන් එවූ කුෂ් තොගයක් ගාල්ලේ දී මාට්ටු",
       "News Content": "තැපැල් මගින් ප්‍රවාහනය කරන ලද පාර්සලයක් හරහා මෙරටට ගෙන ආ රුපියල් දෙකෝටි අනූහතර ලක්ෂයක් වටිනා කුෂ් මත්ද්‍රව්‍ය තොගයක් සොයා ගන්නට අද(10) රේගු නිලධාරින් පිරිසක් සමත් වුණා.\nඒ ගාල්ල ප්‍රධාන තැපැල් කාර්යාල විදේශ පාර්සල් කොට්ඨාශයට පැමිණි සැකකටයුතු පාර්සලයක් පරික්ෂා පරික්ෂා කිරීමේදී යි.\nකිලෝ 1 යි ග්‍රෑම් 960 බරැති අදාල පාර්සලය ගාල්ලේ තැපැල් කාර්යාලය වෙත එවා තිබුණේ ඇමරිකාවෙන්.\nමෙම පාර්සලය සම්බන්ධයෙන් සැක සිතූ රේගු නිලධාරීන් අද දිනයේ එම පාර්සලය භාර ගැනීමට පැමිණි යුවළකගෙන් ප්‍රශ්න කරනු ලැබුවා.\nඑහි දී මතුවූ සැකය මත අදාළ පාර්සලය විවෘත කර පරීක්ෂාකර බැලීමේදී ඇඳුම් ඇතුළු තවත් බඩු භාණ්ඩ රැසක් අතර සඟවා තිබූ කුෂ් නමැති මත්ද්‍රව්‍ය තොගය සොයා ගැනීමට සමත් වී තිබෙනවා.\nමේ සම්බන්ධයෙන් වැඩිදුර පරීක්ෂණ සිදු කිරීම සඳහා අත්අඩංගුවට ගැනුණු කුෂ් මත්ද්‍රව්‍ය තොගය සමග එම පාර්සලය බාර ගැනීමට පැමිණි යුවළ ගාල්ල පොලිසිය වෙත භාර දී තිබෙනවා.",
       "URL": "https://www.hirunews.lk/320090/අමෙරිකාවේ-සිට-තැපෑලෙන්-එවූ-කුෂ්-තොගයක්-ගාල්ලේ-දී-මාට්ටු",
       "Category": "Local News",
       "Parent URL": "https://www.hirunews.lk/local-news.php?pageID=743"
}