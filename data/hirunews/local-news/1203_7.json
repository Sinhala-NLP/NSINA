{
       "Source": "hirunews",
       "Timestamp": "Friday, 29 April 2022 - 11:22",
       "Headline": "ජනපති හා පක්ෂ එකොළහේ නායකයින් සමග සාකච්ඡාව ඇරඹේ (වීඩියෝ)",
       "News Content": "සර්ව පාක්ෂික ආණ්ඩුවක් පිහිටුවීම සඳහා ජනාධිපතිවරයා ඉදිරිපත් කළ යෝජනාවට අනුව අද උදෑසන පැවැත්වීමට නියමිතව තිබූ පාර්ලිමේන්තුව නියෝජනය කරන සියලු පක්ෂ නායකයින් ගේ හමුව වෙනුවට ආණ්ඩුවෙන් ඉවත්ව ගිය පක්ෂ 11 නායකයින් සමඟ සිදු කෙරෙන සාකච්ඡාව මීට ටික වේලාවකට පෙර ජනාධිපති ලේකම් කාර්යාලයේ දී ආරම්භ කෙරුණා.\nමේ සඳහා රජයට සහාය දැක්වීමෙන් ඉවත් වූ පක්ෂ එකොලහේ නායකයින් එක් වී සිටින බව එම සාකච්ඡාවට පැමිණ සිටින හිටපු අමාත්‍යවරයෙකු සඳහන් කළා.\nජනාධිපතිවරයා පෙර යෝජනා කර තිබුණේ පාර්ලිමේන්තුවේ සිටින සියලු පක්ෂ නායකයින් සමග සිකුරාදා දිනයේ සර්ව පාක්ෂික ආණ්ඩුවක් පිහිටුවීම සඳහා සාකච්ඡා පවත්වන බවයි.\nකෙසේ වෙතත් මෙම සාකච්ඡා සඳහා පාර්ලිමේන්තුවේ සිටින විපක්ෂය ඇතුළු බොහෝ පක්ෂවලින් සාධනීය ප්‍රතිචාර හිමි වූයේ නැහැ.\nසමගි ජන බලවේගය මෙම සාකච්ඡා සඳහා එක් වීමට මේ දක්වා කැමැත්තක් පළ කරන නොමැති අතර ජනතා විමුක්ති පෙරමුණ සඳහන් කර සිටියේ, ජනාධිපතිවරයා සහ අගමැතිවරයා මූලිකත්වය දරන සර්ව පාක්ෂික රජයක් සම්බන්ධයෙන් සාකච්ඡා කිරීම පල රහිත ක්‍රියාවක් බවයි.\nඑවැනි සාකච්ඡාවක් සඳහා එක්වීමට සිය පක්ෂයේ කිසිදු සූදානමක් නොමැති බව ඔවුන් සඳහන් කර සිටියා.\nමේ අතර මහනුවර සිට කොළඹ දක්වා පා ගමනක නිරතවන සමගි ජනබලවේගයේ නායකයින් එම පාගමන අතරතුර පැවැත්වෙන සෑම ජන හමුවක දී ම ප්‍රකාශ කර සිටියේ අශුද්ධ සන්ධාන සමඟ එක්වීමට සමගි ජන බලවේගය කිසිදු අවස්ථාවක සූදානම් නොමැති බවයි.\nමේ අතර රජයට සහය දැක්වීමෙන් ඉවත් වූ ශ්‍රිලනිපය ප්‍රමුඛ පක්ෂ එකොළහේ නායකයින් මෙම සාකච්ඡාව සම්බන්ධයෙන් ජනාධිපතිවරයා වෙත අදහස් දක්වමින් දන්වා යවා තිබුණේ අග්‍රාමාත්‍යවරයා හෝ කැබිනට් මණ්ඩලයේ සාමාජිකයන් සහභාගී වන කිසිදු රැස්වීමකට එක්වීමට තමන් සූදානම් නොමැති බවයි.\nඑබැවින් පක්ෂ එකොළහේ නායකයින් සඳහා වෙනම සාකච්ඡාවක් ලබා දෙන ලෙස ඔවුන් ජනාධිපතිවරයාගෙන් ඉල්ලා තිබුණා.\nඑයට ප්‍රතිචාර දැක්වූ ජනාධිපති ගෝඨාභය රාජපක්ෂ අද උදෑසන 10:30ට එම සාකච්ඡාව සඳහා එක්වන ලෙසයි පක්ෂ එකොළහේ නායකයින්ට දන්වා තිබුණේ.\nමේ අතර ආණ්ඩුවෙන් ඉවත්ව ස්වාධීන වූ පක්ෂ 11හේ මන්ත්‍රී කණ්ඩායම ඊයේ ඉන්දීය මහ කොමසාරිස් ගෝපාල් බග්ලේ හමුවී සාකච්ඡා කර තිබුණා.\nඒ, රටේ වත්මන් තත්වය සහ ද්විපාර්ශවීය සාකච්ඡා තවදුරටත් වර්ධනය කරගැනීම සම්බන්ධයෙන්.\nස්වාධීන මන්ත්‍රී කණ්ඩායම මීට පෙර චීන තානාපතිවරයා මෙන්ම රුසියානු සහ ජපාන තානාපතිවරුන්ද මෙලෙස මුණගැසී සාකච්ඡා කළා.\nමේ අතර පසුගියදා අන්තර්වාර පාලනයකට කැමැත්ත පළ කරමින් ජනාධිපතිවරයාට ලිපියක් යොමුකළ පොදුජන පෙරමුණේ මන්ත්‍රිවරුන් 10 දෙනා අද මල්වතු - අස්ගිරි මහ නාහිමිවරුන් බැහැදැකීම සඳහා මහනුවරට ගොස් තිබෙනවා.\nඒ අනුව ඔවුන් මේ වනවිට මල්වතු මහා විහාරයට ගොස් ඇති බවයි හිරු වාර්තාකරු සඳහන් කළේ.\nමෙම හමුවට කේ.ඒ.පී.එස්. කුමාරසිරි, ලලිත් එල්ලාවල, සුදත් මංජුල, වසන්ත යාපා බණ්ඩාර, උපුල් ගලප්පත්ති, උදයන කිරිඳිගොඩ, කරුණාදාස කොඩිතුවක්කු, ගුණපාල රත්නසේකර, අකිල එල්ලාවල සහ උදයකාන්ත ගුණතිලක යන මන්ත්‍රීවරුන් එක්ව සිටින බවයි වාර්තාවන්නේ.\nතව ද සර්ව පාක්ෂික අන්තර්වාර ආණ්ඩුවක් පිහිටුවීම සම්බන්ධයෙන් පාර්ලිමේන්තුව නියෝජනය කරන අනෙකුත් දේශපාලන පක්ෂ සමඟ සාකච්ඡා කිරීමට ජනාධිපතිවරයා සහ ආණ්ඩුවේ ස්වාධීන පක්ෂ 11ක නියෝජිතයින් අතර පැවති සාකච්ඡාවේ දී තීරණයක් ගත් බව පාර්ලිමේන්තු මන්ත්‍රී වීරසුමන වීරසිංහ මහතා පවසයි.",
       "URL": "https://www.hirunews.lk/303071/ජනපති-හා-පක්ෂ-එකොළහේ-නායකයින්-සමග-සාකච්ඡාව-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1203"
}