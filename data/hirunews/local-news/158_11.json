{
       "Source": "hirunews",
       "Timestamp": "Sunday, 23 July 2023 - 19:11",
       "Headline": "රෝහල්වල ඖෂධ බාලදැයි සොයන්න විගණකාධිපති විමර්ශනයක් (වීඩියෝ)",
       "News Content": "ප්‍රමිතියෙන් තොර ඖෂධ මිලදී ගැනීම සහ බෙදාහැරීම සම්බන්ධයෙන් විශේෂ විමර්ශනයක් ආරම්භ කිරීමට විගණකාධිපති දෙපාර්තමේන්තුව තීරණය කර තිබෙනවා.\nවිගණකාධිපති ඩබ්ලිව්.පී.සී වික්‍රමරත්න සඳහන් කළේ ජාතික ඖෂධ නියාමන අධිකාරිය සහ වෛද්‍ය සැපයුම් අංශය ඇතුළු සියලු ආයතන ආවරණය වන පරිදි එම විමර්ශනය සිදුකරන බවයි.\nප්‍රමිතියෙන් තොර ඖෂධ භාවිතය සම්බන්ධයෙන් මෑත කාලයේ දිගින් දිගටම විවිධ ප්‍රදේශවලින් තොරතුරු වාර්තා වුණා.\nඖෂධ මිලදී ගැනීම් සහ ඒවා බෙදාහැරීම් පිළිබඳ පරිගණක පද්ධතිය සම්බන්ධයෙන් දැනටමත් විගණකාධිපති දෙපාර්තමේන්තුව විමර්ශනයක් ආරම්භ කර ඇති අතර එය මේ වන විට පවතින්නේ අවසන් අදියරේයි.\nඑම විමර්ශනය අවසන් කළ වහාම එහි වාර්තාව පාර්ලිමේන්තුවට ඉදිරිපත් කිරීමට නියමිතයි.\nඑමෙන්ම ප්‍රමිතියෙන් තොර ඖෂධ සහ ලියාපදිංචි නොකළ ඖෂධ භාවිත කර ඇති බවට ජාතික ඖෂධ නියාමන අධිකාරිය සහ සෞඛ්‍ය අමාත්‍යංශය සම්බන්ධයෙන් මෑතකදී සිදුකළ විමර්ශනයකදී තොරතුරු රැසක් අනාවරණ වී ඇති බව පසුගියදා පැවති පාර්ලිමේන්තු පොදු ව්‍යාපාර පිළිබඳ කාරක සභාවේදීද විගණකාධිපති දෙපාර්තමේන්තුව සඳහන් කර තිබුණා.\nමේ අතර 2024 වසරේ ඖෂධ සැපයුම සඳහා සෞඛ්‍ය අමාත්‍යංශයට තවමත් නිසි සූදානමක් නොමැති බැවින් ලබන වසරේදීද ඖෂධ හිඟයක් ඇතිවිය හැකි බව වෛද්‍ය හා සිවිල් අයිතිවාසිකම් පිළිබඳ වෛද්‍යවරුන්ගේ වෘත්තීය සමිති සන්ධානයේ සභාපති විශේෂඥ වෛද්‍ය චමල් සංජීව පවසනවා.",
       "URL": "https://www.hirunews.lk/342261/රෝහල්වල-ඖෂධ-බාලදැයි-සොයන්න-විගණකාධිපති-විමර්ශනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=158"
}