{
       "Source": "hirunews",
       "Timestamp": "Saturday, 18 February 2017 - 12:53",
       "Headline": "සතොසෙන් සහල් නිකුත් කිරීමේ සීමාව ඉවත් කෙරේ",
       "News Content": "ආනයනික සහල්වලට සහ දේශීය සහල්වලට වෙන වෙනම උපරිම සිල්ලර මිලක් පැනවීම හේතුවෙන් ගැටළු රැසක් ඇතිවී තිබෙන බව මෝල් හිමියන් පවසනවා.\nඔවුන් පෙන්වා දෙන්නේ මෙම තත්ත්වය මත ජාවාරම්කරුවන්ට රුකුලක් ලැබෙන බවයි.\nඉකුත් සතියේ ආනයනික සහල් සඳහා පාලන මිලක් පැනවූ අතර ඊයේ මධ්‍යම රාත්‍රියේ සිට ක්‍රියාත්මක වන පරිදි දේශීය සහල් සඳහාද පාලන මිලක් පැනවීමට රජය කටයුතු කළා.\nඒ අනුව  දේශීය නාඩු කිලෝග්‍රෑමයක් රුපියල් 80ක්ද, නිවුඩු සහල් කිලෝග්‍රෑමයක් රුපියල් 78 කටද දේශීය සම්බා කිලෝග්‍රෑමයක් රුපියල් 90 ක් ලෙසද මිල නියම කර තිබෙනවා.\nඉකුත් සතියේ මිල නියම කෙරුණු ආනයනික නාඩු කිලෝග්‍රෑමයක් රුපියල් 72 කටද, නිවුඩු සහල් කිලෝග්‍රෑමයක් රුපියල් 70 කටද, ආනයනික සම්බා කිලෝග්‍රෑමයක් රුපියල් 80 ක් ලෙසටද උපරිම සිල්ල මිල පැනවීමටයි කටයුතු කළේ.\nඊයේ පෙරවරුවේ සහල් මිල සම්බන්ධයෙන් පාරිභෝගික සභාව රැස්වූ අතර, එක්සත් සහල් නිෂ්පාදකයින්ගේ සංගමයේ පොළොන්නරුව දිස්ත්‍රික් සභාපති මුදිත් පෙරේරා කියා සිටියේ පවතින ගැටළුව පිළිබඳව තම සංගමය අනාවරණ කළද ඊට විසඳුම් නොලැබුණු බවයි.\nපවතින ගැටළුව පිළිබඳව කර්මාන්ත හා වානිජ කටයුතු අමාත්‍යාංශ ලේකම් චින්තක සමරවික්‍රම ලොකුහෙට්ටිගේ ගෙන්ද විමසා සිටියා.\nඔහු කියා සිටියේ කිසිදු ආකාරයකින් ජනතාව මුලා කිරීමට හෝ වංචනික කටයුතුවලට ඉඩ නොතබන  බවයි.\nතවද සතොස හරහා නිකුත් කළ සහල් කිලෝ 5හේ සීමාව අද සිට ඉවත් කළ බව ද ඔහු සඳහන් කළා.",
       "URL": "https://www.hirunews.lk/154810/සතොසෙන්-සහල්-නිකුත්-කිරීමේ-සීමාව-ඉවත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4655"
}