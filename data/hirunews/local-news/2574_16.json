{
       "Source": "hirunews",
       "Timestamp": "Sunday, 19 July 2020 - 12:53",
       "Headline": "23,951 දෙනෙකු නිරෝධායනය අවසන් කරයි - කන්දකාඩු පොකුරේ ආසාදිතයන් 556ක් - නාවික හමුදාවේ ආසාදිතයන් 3 දක්වා පහළට (වීඩියෝ)",
       "News Content": "කොරෝනා වසංගතය මෙරට තුළ පැතිරීම ආරම්භ වූ දිනයේ සිට මේ දක්වා පුද්ගලයන් 23,951 දෙනෙකු නිරෝධායනය අවසන් කර ඇති බව යුද හමුදා මාධ්‍ය ප්‍රකාශක බ්‍රිගේඩියර් චන්දන වික්‍රමසිංහ සඳහන්කළා.\nඒ අනුව තවදුරටත් මධ්‍යස්ථාන 53 ක් තුළ නිරෝධායනයට ලක්වන පුද්ගලයන් සංඛ්‍යාව 6,257ක්.\nමේ අතර කොරෝනා වෛරසය ආසාදිතව සිටි නාවික හමුදා සාමාජිකයින් දෙදෙනෙකු අද දිනයේත් පුර්ණ සුවය ලබා රෝහල්වලින් පිටව ගියා.\nඒ අනුව සුවය ලැබූ මුළු නාවික හමුදා සාමාජිකයන් සංඛ්‍යාව 903 දෙනෙකු වන අතර, තවදුරටත් ප්‍රතිකාර ලබන්නේ නාවික හමුදා සාමාජිකයන් තුන්දෙනෙකු පමණයි.\nඊයේ දිනය තුල කොරෝනා ආසාදිතයින් හත්දෙනෙකු වාර්තා වුණා. ඉන් කන්දකාඩු පුනරුත්ථාපන මධ්‍යස්ථානයේ පුද්ගලයින් 5 දෙනෙක් වාර්තා වු අතර 4දෙනෙක් හෝමාගම සහ අනෙක් පුද්ගලයා හිගුරක්ගොඩින්.\nඑමෙන්ම, සේනපුර මධ්‍යස්ථානයෙන් එක් පුද්ගලයෙකු වාර්තා වී තිබෙනවා. ඊයේ දිනයේ වාර්තාවු ආසාදිතයින් 7 දෙනාගෙන් තවත් පුද්ගයෙකු පිලිපීනයේ සිට මෙරටට පැමිණ නිරෝධායනය වෙමින් සිටි අයෙක්.\nඅද උදෑසන වන කන්දකාඩු පුනරුත්ථාපන මධ්‍යස්ථානයේ කොරෝනා ආසාදිත පුද්ගලයින් 556 දෙනෙකු ප්‍රතිකාර ලබන බවයි යුදහමුදා මාධ්‍ය ප්‍රකාශක බ්‍රිගේඩියර් චන්දන වික්‍රමසිංහ ප්‍රකාශ කළා.\nඉන් 451 දෙනෙක් පුනරුත්ථාපනය වන රැඳවියන්.\nතවත් 63 දෙනෙක් කාර්ය මණ්ඩලය වන අතර, ආශ්‍රිතයින් 37ක් ඒ අතර වනවා.\nබාහිරින් පැමිණ උපදේශකයන් ලෙස කටයුතු කළ 5 දෙනෙකුද ආසාදිතයන් බවට පත්ව ඇති බව සඳහන්.\nමේ අතර, ඊයේ දිනය තුල සිදුකළ පී.සී.ආර් පරීක්ෂණ සංඛ්‍යාව 1570ක්.\nඒ අනුව මෙරට තුළ මේ දක්වා සිදුකර ඇති මුළු පී.සී.ආර්. පරීක්ෂණ සංඛ්‍යාව සටහන් වන්නේ එක්ලක්ෂ තිස් පන්දහස් පන්සිය දහනවයක් ලෙසයි.\nමෙරටින් වාර්තා වී ඇති කොරෝනා අසාදිතයින් 2704ක් අතුරින් 2023 දෙනෙකු පුර්ණ සුවය ලබා රෝහල්වලින් පිටව ගොස් ඇති බවයි වසංගත රෝග විද්‍යා අංශය සදහන් කළේ.\nමේ වන විට මහජන සෞඛ්‍ය පරීක්ෂකවරුන්ගේ වෘත්තිය ක්‍රියාමාර්ගය හේතුවෙන් සෞඛ්‍ය සේවාවට සිදුවිය හැකි බලපෑම අවම කිරීම සදහාැ ගත යුතු ක්‍රියාමාර්ග දක්වමින් රජයේ වෛද්‍ය නිලධාරින්ගේ සංගමය නිවේදනයක් නිකුත් කර තිබුණා.\nසෞඛ්‍ය වෛද්‍ය නිලධාරීන් විසින් සිදුකරනු ලබන සේවාවන් වඩාත් කාර්යක්ෂම ලෙස ඉටුකිරීම සදහා වන පහසුකම් ඒ අය වෙත ලබාදීම, අවශ්‍යතාවක් ඇති සෞඛ්‍ය වෛද්‍ය නිලධාරි කොට්ඨාශ වලට වෛද්‍යවරුන් වැඩිපුර අනුයුක්ත කිරීම සිදුවිය යුතු බවයි ඔවුන් සිය නිවේදනයෙන් පෙන්වා දෙන්නේ.",
       "URL": "https://www.hirunews.lk/245889/23951-දෙනෙකු-නිරෝධායනය-අවසන්-කරයි-කන්දකාඩු-පොකුරේ-ආසාදිතයන්-556ක්-නාවික-හමුදාවේ-ආසාදිතයන්-3-දක්වා-පහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2574"
}