{
       "Source": "hirunews",
       "Timestamp": "Saturday, 29 January 2022 - 13:34",
       "Headline": "පෝල් ෆාබ්‍රෙස් ශ්‍රී ලංකා ප්‍රධාන පුහුණුකරු තනතුර ප්‍රතික්ෂේප කරයි",
       "News Content": "ශ්‍රී ලංකා ජාතික ක්‍රිකට් කණ්ඩායමේ ප්‍රධාන පුහුණුකරු ධුරය භාර ගැනීම සඳහා මේ වන විට වෝර්වික්ෂය ක්‍රිකට් කණ්ඩායමේ ප්‍රධාන පුහුණුකරු ලෙස කටයුතු කරන පෝල් ෆාබ්‍රෙස් වෙතින් කළ ඉල්ලීම ඔහු ප්‍රතික්ෂේප කර ඇතැයි වාර්තා වනවා.\nශ්‍රී ලංකා කණ්ඩායමට නව ප්‍රධාන පුහුණු කරුවෙක් තෝරා ගැනීම සඳහා පසුගියදා ක්‍රිකට් මෙහෙයුම් කමිටුව විසින් අයදුම්පත් කැඳවූ අතර, ඒ සඳහා ලැබී තිබුණු තිහකට අධික අයදුම්පත් අතරින් කිසිවකුත් අවශ්‍ය සුදුසුකම් සපුරා නොතිබීම හේතුවෙන් ‍ශ්‍රී ලංකා ක්‍රිකට් කමිටුව විසින් සෘජුවම පෝල් ෆාබ්‍රෙස් සම්බන්ධ කරගෙන තිබෙනවා.\nකෙසේ වෙතත් මේ වන විට ඔහුගේ පුහුණුකාරීත්වය යටතේ වසර නවයකට පසු, ගිය වසරේ දී වෝර්වික්ෂය කණ්ඩායම එංගලන්ත ප්‍රා‍න්ත ක්‍රිකට් ශූරතාව අත්පත් කරගත් අතර, ඔහුගේ පුහුණුකාර මගපෙන්වීම යටතේ ලැන්කර්ෂය කණ්ඩායම පරදා බොබ් විලීස් කුසලානය දිනා ගන්නටත් වෝර්වික්ෂය කණ්ඩායම සමත්වුණා.\nපනස් හතර හැවිරිදි පෝල් ෆාබ්‍රෙස් මේ වන විට එංගලන්ත ප්‍රාන්ත ක්‍රිකට් ක්‍රීඩාවේ අත්පත් කරගෙන ඇති සාර්ථකත්වය මත ඔහු තවදුරටත් ලැන්කර්ෂය කණ්ඩායම් සමගම රැඳී සිටින බව පසුගිය බ්‍රහස්පතින්දා එම කණ්ඩායම් කළමනාකාරීත්වයට දැනුම් දී තිබෙනවා.\nමෙරට ප්‍රධාන පුහුණුකරු ධුරය දැරූ පුහුණුකරුවන් අතරින් සාර්ථක ප්‍රතිඵල පෙන්වූ ප්‍රධාන පුහුණුකරුවකු වන ෆාබ්‍රෙස්ගේ මගපෙන්වීම යටතේ 2014 වර්ෂයේදී ‍ශ්‍රී ලංකා කණ්ඩායමට පන්දුවාර 20 ලෝක කුසලානය ජයග්‍රහණය කිරීමටත් හැකි වුණා.\nඔහු ශ්‍රී ලංකා කණ්ඩායම අතහැර එංගලන්ත කණ්ඩායමේ සහාය පුහුණුකරු ලෙස යෑමට තීරණය කළේ ද එම ජයග්‍රහණය ශ්‍රී ලංකා කණ්ඩායමට අත්පත් කර දීමෙන් අනතුරුවයි.",
       "URL": "https://www.hirunews.lk/295560/පෝල්-ෆාබ්‍රෙස්-ශ්‍රී-ලංකා-ප්‍රධාන-පුහුණුකරු-තනතුර-ප්‍රතික්ෂේප-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1389"
}