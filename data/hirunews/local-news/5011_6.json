{
       "Source": "hirunews",
       "Timestamp": "Saturday, 11 June 2016 - 12:59",
       "Headline": "පක්ෂ 15ක් ජනපතිට",
       "News Content": "ජනාධිපති මෛත්‍රීපාල සිරිසේන දේශපාලන පක්ෂ 15ක් සමඟ අද පෙරවරුවේ ගිවිසුමකට අත්සන් තබා තිබෙනවා.\nඑක්සත් ජනතා නිදහස් සන්ධානයේ සභාපති, ජනාධිපති මෛත්‍රිපාල සිරිසේන සමඟ අද (11) පෙරවරුවේ ජනාධිපතිවරයාගේ නිළ නිවසේදී පැවති සාකච්ඡාවකදී මෙම එකඟතාවට පැමිණි බවයි සන්ධාන මහ ලේකම්, අමාත්‍ය මහින්ද අමරවීර ප්‍රකාශ කළේ.\nඑක්සත් ජනතා නිදහස් සන්ධානයේ විධායක සභාව ඊයේ ජනාධිපති නිළ නිවසේදී රැස්වූ අවස්ථාවේදී නිදහස් සන්ධානය පුළුල් කිරීමට අනුමැතිය හිමි වුණා.\nඒ අනුවයි පක්ෂ 15ක් සමඟ ගිවිසුමට අද අත්සන් තබා ඇත්තේ.\nඉදිරි පළාත් පාලන මැතිවරණය ඉලක්ක කර ගනිමින් මෙලෙස නිදහස් සන්ධානය පුළුල් කිරීමට තීරණය කර ඇති බවයි ගිවිසුම් ගත වූ පක්ෂ නායකයන් කියා සිටියේ.\nජනාධිපතිවරයා සමඟ ගිවිසුමට අත්සන් තැබූ පක්ෂ අතර හිටපු අමාත්‍ය ආරුමුගම් තොණ්ඩමන්ගේ ලංකා කම්කරු කොංග්‍රසය, ඩග්ලස් දේවානන්දා මන්ත්‍රීවරයාගේ EPDP සංවිධානය ALM අතාවුල්ලාගේ ජාතික කොංග්‍රසය ද සිටිනවා.\nහිටපු පාර්ලිමේන්තු මන්ත්‍රී ප්‍රභා ගනේෂන්ගේ නායකත්වයෙන් යුත් ප්‍රජාතන්ත්‍රවාදී ජනතා කොංග්‍රසයද එක්සත් ජනතා නිදහස් සන්ධානය සමඟ සන්ධානගත වන නව පක්ෂ අතරට අයත්.\nආරුමුගම් තොණ්ඩමන්ගේ ලංකා කම්කරු කොංග්‍රසය සහ ALM  අතාවුල්ලාගේ ජාතික කොංග්‍රසය ද ඉදිරියේදී නිදහස් සන්ධානයට එක්වන බව ඊයේ පැවැති විධායක සභා රැස්වීමෙන් අනතුරුව දකුණු පළාත් ප්‍රධාන අමාත්‍ය ශාන් විජේලාල් ද සිල්වා ප්‍රකාශ කළා.",
       "URL": "https://www.hirunews.lk/135278/පක්ෂ-15ක්-ජනපතිට",
       "Category": "Local News",
       "Parent URL": "https://www.hirunews.lk/local-news.php?pageID=5011"
}