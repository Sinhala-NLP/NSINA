{
       "Source": "hirunews",
       "Timestamp": "Wednesday, 01 February 2023 - 15:46",
       "Headline": "ධනිෂ්කගේ අඩිපාරේ ගිය නේපාල ක්‍රිකට් නායකයාටත් වැඩ වරදින ලකුණු",
       "News Content": "17 හැවිරිදි දැරියක් දූෂණය කිරීමේ සිද්ධියකට චෝදනා ලබා සිටි නේපාල ක්‍රිකට් කණ්ඩායමේ හිටපු නායක සන්දීප් ලමිචනේ හට පනවා තිබූ තරග තහනම නේපාල ක්‍රිකට් සංගමය (CAN) විසින් ඉවත් කර තිබෙනවා.\nඒ අදාල සිද්ධිය සම්බන්ධයෙන් පවත්වාගෙන ගිය නඩුවේ දී සන්දීප් ලමිචනේට පසුගිය දා එරට අධිකරණයෙන් ඇප ලබා දීමෙන් අනතුරුවයි.\nකෙසේ නමුත් ඔහුව ඇප මත මුදා හැරීමට අධිකරණය ගත් තීරණයට එරෙහිව නේපාල නීතිපතිවරයා අභියාචනයක් ඉදිරිපත් කර තිබෙනවා.\nඅදාල සිද්ධිය සම්බන්ධයෙන් වරෙන්තු ලබා සිටි 22 හැවිරිදි සන්දීප් ලමිචනේ පසුගිය ඔක්තෝබර් 6 වැනි දා අත්අඩංගුවට ගනු ලැබුවේ ත්‍රිභූවන් ජාත්‍යන්තර ගුවන් තොටුපළේ දී වන අතර ඇප ලැබෙන තුරු සිර දඬුවම් විඳිමින් සිටි ඔහුව රුපියල් මිලියන දෙකක (ඩොලර් 15,400) බැඳුම්කරයක් මත මුදා හැරීමට අධිකරණය පසුගිය මාසයේ දී අවසර දුන්නා.\nඅධිකරණය විසින් ඔහුට ඇප ලබා දීම සම්බන්ධයෙන් නේපාල නීතිපති කාර්‍යාලයේ නිලධාරියෙක් වන සංජීව් රාජ් රෙග්මි AFP පුවත් සේවයට පවසා ඇත්තේ, අදාල ක්‍රීඩකයාව ඇප මත මුදා හැරීමේ තීරණය “දෝෂ සහිත” බැවින් ඊයේ (31) ඊට එරෙහිව අභියාචනා ගොනු කළ බවයි.\nකෙසේ නමුත් අත්අඩංගුවට පත් වීමට පෙර ෆේස්බුක් සටහනක් තබමින් සන්දීප් ලමිචනේ කියා සිටියේ තමා නැවත රටට පැමිණෙන බවත්, පරීක්ෂණයේ සෑම අදියරකට ම සම්පුර්ණයෙන් ම සහයෝගය පළ කරන බවත්, තමාගේ නිර්දෝෂීභාවය ඔප්පු කිරීමට නීතිමය සටනක් කරන බවයි.\nඑසේ ම ලමිචනේ වැඩිදුරටත් සඳහන් කළේ, “කුමන්ත්‍රණයේ සහ වැරදි චෝදනාවල දුෂ්කර කාලයකට මා මුහුණ දී සිටින බවත් එහි බලපෑමේ ප්‍රථිපලය සිතාගත නොහැකි දෙයක් බවත් මම දන්නවා. එසේ ම අපගේ නීති පද්ධතිය තුළ නිර්දෝෂී බව ඔප්පු වූ චූදිතයින්ට වන්දි ගෙවීමේ යම් යාන්ත්‍රණයක් තිබිය යුතු බව මට විශ්වාසයි.” යනුවෙන්.\nතව ද “මට එරෙහිව එල්ල වී ඇති සාවද්‍ය නඩු පැවරීමට සහ චෝදනාවට එරෙහිව මම ඉක්මනින් නීතිමය සහාය ලබා ගන්නා අතර මට සාධාරණය ඉටු වන බව මට විශ්වාසයි, මගේ ආදරණීය රටේ නම සහ කීර්තිය ඇති කිරීමට ඉක්මනින් නැවත ක්‍රිකට් පිටියට පැමිණෙන අතර ඉක්මන් නඩු විභාගයක් ලැබේ යැයි මම බලාපොරොත්තු වෙනවා. යුක්තිය ජය වේවා! \" යනුවෙන් ලමිචනේ විසින් සටහනක් තබා තිබුණා.\nඒ කෙසේ වෙතත් නේපාල නීතිපති කාර්‍යාලයේ නිලධාරියා වැඩිදුරටත් AFP පුවත් සේවයට පවසා තිබුණේ, \"අපි ශ්‍රේෂ්ඨාධිකරණයෙන් ඉල්ලා තිබෙනවා ඔහුව ඇප මත මුදා හැරීමට මහාධිකරණය දුන් තීන්දුව අවලංගු කරන ලෙස. වසර තුනකට වැඩි සිරදඬුවමකට ලක්විය හැකි ඕනෑම අපරාධ වරදකට විත්තිකරුවෙකු අත්අඩංගුවේ සිටිය යුතුයි,\" යනුවෙන්.",
       "URL": "https://www.hirunews.lk/326409/ධනිෂ්කගේ-අඩිපාරේ-ගිය-නේපාල-ක්‍රිකට්-නායකයාටත්-වැඩ-වරදින-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=565"
}