{
       "Source": "hirunews",
       "Timestamp": "Friday, 08 July 2022 - 6:12",
       "Headline": "තෙල් පිරවුම්හලක ගැටුමකින් අයෙකු මරුට - තිදෙනෙකුට තුවාල (වීඩියෝ)",
       "News Content": "ඉන්ධන පිරවුම්හලක සිදු වූ ගැටුමකින් එක් අයෙකු ජීවිතක්ෂයට පත්ව තවත් තිදෙනෙකු තුවාල ලබා තිබෙනවා.\nමෙම ගැටුම ඇති වී තිබෙන්නේ, ගාල්ල - මාගල්ල ඉන්ධන පිරවුම්හලේ ඊයේ (07) රාත්‍රියේදියි.\nදෙපිරිසක් ඇති වූ මෙම ගැටුමෙන් ජීවිතක්ෂයට පත්ව ඇත්තේ  හබරාදුව - වංචාවල - යටගල පදිංචිව සිටි 25 හැවිරිදි තරුණයෙක්.\nතුවාල ලැබූ සෙසු පිරිස මේ වනවිට කරාපිටිය ශික්ෂණ රෝහලට ඇතුළත් කර ඇති බවයි වාර්තාවන්නේ.\nඊයේ රාත්‍රියේ ඉන්ධන පෝලිමට පැමිණි බටදුව ප්‍රදේශයේ පුද්ගලයෙකු තම මෝටර් රථය මිතුරෙකුගේ වෙළෙඳසලක් ඉදිරිපිට ඉඩ තිබු ස්ථානයකින් පෝලිමට ඇතුලු කිරීමට උත්සාහ කළ අවස්ථාවේ පෝලිමේ පිටුපස සිටි පිරිසක් එයට විරෝධය පළකර තිබෙනවා.\nඑහිදී ඔහු සමග ගැටුමක් ඇති වී තිබෙන අතර, පසුව ඔහු ඒ බව තම හිතවතුන් කිහිපදෙනෙකුට පවසා ඇති බවයි වාර්තාවන්නේ.\nඒ සමග පැමිණි පිරිසක් මෝටර් රථයේ රියැදුරුට හිරිහැර කළ පුද්ගලයින්ට පහරදීමට පටන්ගෙන ඇති අතර එහිදී පෝලිමේ සිටි තිදෙනෙකු ද පහරදීමට පැමිණි කණ්ඩායමේ එක් අයෙකු ද බරපතළ තුවාල ලබා කරාපිටිය රෝහලට ඇතුළත් කිරීමෙන් පසුවයි එක් අයෙකු ජීවිතක්ෂයට පත්ව ඇත්තේ.\nසිද්ධිය සම්බන්ධයෙන් වරාය පොලිසිය වැඩිදුර විමර්ශන සිදු කරනවා.",
       "URL": "https://www.hirunews.lk/309377/තෙල්-පිරවුම්හලක-ගැටුමකින්-අයෙකු-මරුට-තිදෙනෙකුට-තුවාල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1039"
}