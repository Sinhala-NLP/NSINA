{
       "Source": "hirunews",
       "Timestamp": "Sunday, 24 December 2017 - 7:24",
       "Headline": "මාලදිවයින් මුහුදේදී අනතුරකට මුහුණදුන් ශ්‍රී ලංකා ධීවරයින් ගැන තොරතුරක්",
       "News Content": "මාලදිවයින් මුහුදේදී අනතුරට ලක්වූ ධීවර යාත්‍රාවේ සිටි ශ්‍රී ලාංකික ධීවරයින් 6 දෙනා නිරුපද්‍රිතව එරට දුපතකට පැමිණ ඇති බව අදාළ යාත්‍රාවේ සිටි ධීවරයෙකුගේ බිරිඳ හිරු ප්‍රවෘත්ති අංශයට සදහන් කළා.\nමෙම ධීවරයන් 6 දෙනා රැගත් බහුදින යාත්‍රාව අනතුරට ලක්වී ඇති බව අප මුල් වරට අනාවරණ කළේ පෙරේදා දිනයේදීයි.\nපසුගිය නොවැම්බර් 21 වනදා බේරුවල ධීවර වරායෙන් නික්මුණු ‘‘ලක්ප්‍රිය 01 ’’ නමැති මෙම ධීවර යාත්‍රාව එලෙස අනතුරට ලක්වූ බව ඥාතීන්ට දැනුම්දී ඇත්තේ මේ මස 16 වනදායි.\nඒ අනුව අනතුරට ලක්වූ යාත්‍රාව බේරා ගැනීම සදහා එහි හිමිකරු වෙනත් යාත්‍රා යොදවනු ලැබුව ද එය සාර්ථක නොවූ බවයි එහිදී අප අනාවරණ කළේ.\nකෙසේ වෙතත් අදාළ යාත්‍රාවේ සිටි ධීවරයින් 6 දෙනා මේ වනවිට මාලදිවයිනේ රැදී සිටින අතර ඔවුන් කඩිනමින් දිවයිනට ගෙන්වා ගැනීම සදහා කටයුතු කරන ලෙසට ඇය ඉල්ලීමක් කළේ මේ පිලිබදව මුල් වරට අනාවරණ කර හිරුට තුති ද පුද කරමින්.",
       "URL": "https://www.hirunews.lk/179156/මාලදිවයින්-මුහුදේදී-අනතුරකට-මුහුණදුන්-ශ්‍රී-ලංකා-ධීවරයින්-ගැන-තොරතුරක්",
       "Category": "Local News",
       "Parent URL": "https://www.hirunews.lk/local-news.php?pageID=4159"
}