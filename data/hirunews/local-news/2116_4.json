{
       "Source": "hirunews",
       "Timestamp": "Tuesday, 02 March 2021 - 10:19",
       "Headline": "ජනවාරි මාසයේ වාහන ලියාපදිංචිය වාර්තාගත ලෙස පහළට",
       "News Content": "වාහන ආනයනයට පැනවුණු සීමාවන් හේතුවෙන් මේ වසරේ ජනවාරි මාසයේ ලියාපදිංචි කළ වාහන සංඛ්‍යාව වාර්තාගත ලෙස පහත  වැටී තිබෙනවා.\nපසුගිය වසරේ ජනවාරි මාසයේ ලියාපදිංචි කෙරුණු වාහන 34,475කට සාපේක්ෂව මෙම වසරේ ජනවාරි මාසයේ ලියාපදිංචි කර ඇත්තේ වාහන 3256ක් පමණයි.\nවසරකට පෙර ලියාපදිංචි කෙරුණු මෝටර් රථ 2536කට සාපේක්ෂව මෙම වසරේ ජනවාරියේ මෝටර් රථ 195ක් පමණක් ලියාපදිංචි කර ඇති අතර, වෑන් රථ ලියාපදිංචිය ද 911 සිට 78 දක්වා පහත වැටී තිබෙනවා.\nජනවාරි මාසයේ ලියාපදිංචි කළ ත්‍රිරෝද රථ සංඛ්‍යාව පසුගිය වසරේ වාර්තා වූ 767කට සාපේක්ෂව 20ක් දක්වා පහත වැටී ඇති අතර, ලියාපදිංචි කළ යතුරුපැදි සංඛ්‍යාව ද 26,588 සිට 1228 දක්වා පහත වැටී ඇති බවයි ජේ.බී. සිකියුරිටීස් තැරැව්කාර සමාගම සඳහන් කළේ.",
       "URL": "https://www.hirunews.lk/264084/ජනවාරි-මාසයේ-වාහන-ලියාපදිංචිය-වාර්තාගත-ලෙස-පහළට",
       "Category": "Local News",
       "Parent URL": "https://www.hirunews.lk/local-news.php?pageID=2116"
}