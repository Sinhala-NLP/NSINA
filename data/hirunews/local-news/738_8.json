{
       "Source": "hirunews",
       "Timestamp": "Sunday, 13 November 2022 - 10:22",
       "Headline": "2022ට වඩා වැඩි වූ 2023 රාජ්‍ය වියදම ගැන සියඹලාපිටියගෙන් ප්‍රකාශයක් (වීඩියෝ)",
       "News Content": "හෙට (14) දිනයේ දී ඉදිරිපත් කිරීමට බලාපොරොත්තු වන 2023 අයවැය මගින් රාජ්‍ය වියදම 2022 වසරට වඩා සියයට 29.2කින් ඉහළ ගොස් ඇති බව මුදල් රාජ්‍ය අමාත්‍ය රංජිත් සියඹලාපිටිය පවසනවා.\nඊයේ (13) පැවති මාධ්‍ය හමුවකට එක්වෙමින් අමාත්‍යවරයා සඳහන් කළේ, නව වසරේ රාජ්‍ය වියදම රුපියල් බිලියන 7885ක් බවත්, එය මෙම වසරේ (2022) දී බිලියන 6100ක් බවයි.\nරට තුළ මෙවන් ආර්ථික අර්බුදයක් පවතින මොහොතකදී පවා මේ සා දැවැන්ත ඉලක්කයක් රජය සතුව පවතින බවත් රාජ්‍ය අමාත්‍යවරයා සඳහන් කළා.\nවිසර්ජන පනත මේ වනවිට පාර්ලිමේන්තුවට ඉදිරිපත් කර ඇති අතර, මෙවර එහි සිදු වී ඇති විශේෂත්වයන් ගැන ද අමාත්‍යවරයා අදහස් දැක්වූවා,.\nපෙර පැවති විසර්ජන පනත් තුළින් ආරක්ෂක වියදම් ප්‍රමුඛ ස්ථානයක තිබුණ ද, මෙවර එය යම් පහත බැසීමක් පෙන්නුම් කිරීමට සමත්ව තිබෙනවා.\nමෙවර ආරක්ෂක වියදම් යටතේ ඊට වැඩියෙන් ම වෙන් කර ඇත්තේ සමාජ ආරක්ෂණ වියදම් වන අතර, එය මුදලින් රුපියල් බිලියන 572ක්.\nඅධ්‍යාපනය වෙනුවෙන් රුපියල් බිලියන 504ක් ද, සෞඛ්‍ය වෙනුවෙන් බිලියන 432ක් සහ ආරක්ෂාව වෙනුවෙන් බිලියන 410ක් මෙවර වෙන් කරනු ඇති.\nඊළඟ වර්ෂයට බලාපොරොත්තු වන පුනරාවර්තන වියදම් සඳහා (සහනාධාර, වැටුප් ආදිය ) බිලියන 2442ක් වෙන් කර ඇත්තේ එය විසර්ජන පනතේ මුල්ම රාජකාරිය බවට පත් කරමින්.\nප්‍රාග්ධන (ඉදිකිරීම්) සඳහා බිලියන 1225ක්, ණය වාරික හා පොළී ගෙවීමට බිලියන 4218 වැඩි වශයෙන් මෙවර වෙන් කර තිබෙනවා.\nමේ අතර 2023 අයවැය මඟින් සෞඛ්‍ය ක්ෂේත්‍රය සඳහා ප්‍රමාණවත් ලෙස ප්‍රතිපාද වෙන්කර නොමැති බවට සමස්ත ලංකා වෛද්‍ය නිලධාරින්ගේ සංගමය පෙන්වා දෙනවා.\nඑලෙස වෙන්කර ඇති මුදල් ප්‍රමාණවත් නොවීම හමුවේ සෞඛ්‍ය සේවය බරපතල ලෙස බිඳ වැටීමට ලක්විය හැකි බවයි ඔවුන් පෙන්වා දෙන්නේ.",
       "URL": "https://www.hirunews.lk/320274/2022ට-වඩා-වැඩි-වූ-2023-රාජ්‍ය-වියදම-ගැන-සියඹලාපිටියගෙන්-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=738"
}