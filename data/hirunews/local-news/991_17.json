{
       "Source": "hirunews",
       "Timestamp": "Tuesday, 26 July 2022 - 16:23",
       "Headline": "පුද්ගලික ඉන්ධනහලක් රජයට පවරා ගන්නැයි ප්‍රාදේශීය සභාවකට කළ යෝජනාව ඒකමතිකව සම්මතයි",
       "News Content": "වැලිගම නගරයේ පවතින ඉන්ධන පිරවුම්හල් දෙකෙන් එකක් රජයට පවරා ගැනීමට සුදුසු යැයි වැලිගම ප්‍රාදේශීය සභාවට කළ යෝජනාව ප්‍රාදේශීය සභාවේ මාසික සභා රැස්වීමේ දී ඒකමතිකව සම්මත වී තිබෙනවා.\nවැලිගම නගරයේ පවතින සිපෙට්කෝ සහ අයි.ඕ.සී යන ඉන්ධන පිරවුම්හල් දෙකෙහිම හිමිකාරිත්වය එක් පුද්ගලයෙකු සතු වන බවත්, ඔහුගේ හිමිකාරිත්වය යටතේ පවතින එම පිරවුම්හල් දෙකේ ම අක්‍රමිකතා සිදු වන බවත් පවසමිනුයි අදාළ යෝජනාව වැලිගම ප්‍රාදේශීය සභාවට ඉදිරිපත් කර ඇත්තේ.\nඑම චෝදනාව කරන වැලිගම ප්‍රාදේශීය සභාවේ මන්ත්‍රීවරුන් කියා සිටින්නේ, ඉන්ධනහල් දෙකෙහි හිමිකරු විසින් ලැබෙන ඉන්ධන තොග ගබඩාකර තබා ගෙන රාත්‍රියේ දී වැඩි මිලට එම ඉන්ධන විකුණන බවත්, ගෑස් සිලින්ඩර් ලැබුණු පසු ඒවා පුද්ගලික ස්ථානයකට ගෙන ගොස් වැඩි මිලට විකුණන බවත්, අදාළ ඉන්ධනහල් හිමියා විසින් v.i.p යැයි කියන ලද ටෝකන් පතක් නිකුත් කර, ඒ හරහා තම හිතවතුන්ට ඉන්ධන නිකුත් කරන බවයි.\nඑසේ ම අදාළ ඉන්ධන හිමිකරු මෙම අක්‍රමිකතා සිදු කරන්නේ පොලීසියේ ද සහාය ඇතුව බවයි අදාළ චෝදනාව කරන ප්‍රාදේශීය සභිකයන් කියා සිටින්නේ.\nඅදාළ සිද්ධිය සම්බන්ධයෙන් අදහස් දක්වන වැලිගම ප්‍රාදේශීය සභාවේ සභාපති පුෂ්පකුමාර බැටිටගේ කියා සිටින්නේ, සමූපකාර පද්ධතියට අයත්ව තිබු, දැන් අදාළ ව්‍යාපාරිකයාට හිමි අයි.ඕ.සි ඉන්ධන පිරහුමිහල නැවත සමුපකාර පද්ධතියට හෝ රජයේ ආයතනයකට පවරා ගෙන මහජනයා පීඩාවට පත්ව ඇති මොහොතක අවශ්‍ය සේවාව සපයන ලෙස රජයට යෝජනා කරන බවයි.",
       "URL": "https://www.hirunews.lk/311006/පුද්ගලික-ඉන්ධනහලක්-රජයට-පවරා-ගන්නැයි-ප්‍රාදේශීය-සභාවකට-කළ-යෝජනාව-ඒකමතිකව-සම්මතයි",
       "Category": "Local News",
       "Parent URL": "https://www.hirunews.lk/local-news.php?pageID=991"
}