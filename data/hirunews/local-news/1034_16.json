{
       "Source": "hirunews",
       "Timestamp": "Saturday, 09 July 2022 - 12:56",
       "Headline": "අරගලය උණුසුම් වෙද්දී රෝහල්ගත කළ සංඛ්‍යාව ඉහළට - ෆොන්සේකාත් සහායට",
       "News Content": "ජනාධිපතිවරයා ප්‍රමුඛ ආණ්ඩුවට ඉවත්වන ලෙසට බල කරමින් කොළඹ - කොටුව කේන්ද්‍ර කරගනිමින් පැවැත්වෙන විරෝධතාවට ස්ථාන කිහිපයකදී පොලිසිය කඳුළු ගෑස් සහ ජල ප්‍රහාර එල්ල කරනු ලැබුවා.\nමෙම විරෝධතා මේ වනවිට උණුසුම් මුහුණුවරක් ගෙන ඇති අතර, තුවාලකරුවන් 19 දෙනෙකු කොළඹ ජාතික රෝහලට ඇතුළත් කර තිබෙනවා.\nකැළණිය විශ්වවිද්‍යාලයෙන් ඊයේ පස්වරුවේ අන්තර් විශ්වවිද්‍යාලයීය සිසුන් පා ගමනින් කොළඹට පැමිණි අතර, ඔවුන් කොළඹ - කොටුව ආශ්‍රිතව රැය පහන් කරනු ලැබුවා.\nවිවිධ සටහන් පාඨ සහ ගීත කියමින් ඔවුන් එහි රැඳී සිටියා.\nකෙසේ වෙතත් පොලිස්පතිවරයා විසින් ඊයේ රාත්‍රියේ බස්නාහිර පළාතේ පොලිස් කොට්ඨාස හතකට පොලිස් ඇඳිරි නීතිය පනවනු ලැබූ අතර එය, අද උදෑසන අටට ඉවත් කරනු ලැබුවා.\nඒ, පොලිස් ඇඳිරිනීතිය පැනවීම නීත්‍යානුකුළ නොවන බව නීතීඥ සංගමය ඇතුලු පාර්ශ්ව රැසක් ප්‍රකාශ කර තිබූ පසුබිමකයි.\nපසුව අද උදෑසන ජනතාවද කොළඹ - කොටුව දෙසට පැමිණීමත් සමඟ අන්තර් විශ්වවිද්‍යාලයීය ශිෂ්‍ය බල මණ්ඩලය සහ ඔවුන් එක්ව මාර්ග කිහිපයක විරෝධතාවක නිරතවුණා.\nකොළඹ - කොටුව - ටෙලිකොම් මංසන්ධිය අසළින් යුද හමුදාව සහ පොලිසිය එක්ව තාවකාලික මාර්ග බාධකයක් ඉදිකර තිබූ අතර, එය බිඳ දැමීමට විරෝධතාකරුවන් උත්සාහ ගැනීමත් සමඟයි ආරක්ෂක අංශ පළමුව ඔවුන්ට කඳුළු ගෑස් ප්‍රහාරයක් එල්ල කරනු ලැබුවේ.\nඑමෙන්ම චැතම් වීථිය අසළින් විරෝධතාකරුවන් මාර්ග බාධකයක් බිඳ දැමීමට උත්සාහ කිරීමත් සමඟ එම අවස්ථාවේදී ද පොලිසිය ජල සහ කඳුළු ගෑස් ප්‍රහාරයක් එල්ල කරනු ලැබුවා.\nමේ අතර ජනාධිපති කාර්යාලය පිහිටි අරගල භූමිය අසළ ද මේ වනවිට විශාල පිරිසක් එක්ව සිටින අතර, එම ස්ථානයටද කඳුළු ගෑස් ප්‍රහාරයක් එල්ල කිරීමට ආරක්ෂක අංශ පියවර ගනු ලැබුවා.\nසමගි ජනබලවේගයේ පාර්ලිමේන්තු මන්ත්‍රී ෆීල්ඩ් මාර්ෂල් සරත් ෆොන්සේකාද අද උදෑසන එම ස්ථානයට පැමිණ තිබුණා.\nමේ අතර විරෝධතාව අතරතුර පුද්ගලයින් හත්දෙනෙකු තුවාල ලබා කොළඹ ජාතික රෝහලට ඇතුළත් කර ඇති අතර, ඊට පොලිස් නිලධාරීන් දෙදෙනෙකු ද ඇතුළත්.\nඑසේම දිවයිනේ ප්‍රදේශ රැසකින් ගාලු මුවදොර අරගලයට සහාය දක්වමින් ජනතාව විරෝධතා පා ගමනින් කොළඹට පැමිණෙමින් සිටිනවා.\nඇතැම් ප්‍රදේශවල නගර මධ්‍යයේද විරෝධතා පැවැත්වෙන බවයි අප වාර්තාකරුවන් සඳහන් කළේ.\nගාලු මුවදොර අරගලයට සහය දක්වමින් මාතර බස් නැවතුම්පල අසළ පිහිටා ඇති අරගල භූමිය ඉදිරිපිටද අද පෙරවරුවේ විරෝධතාවක් පැවැත්වුණේ සිවිල් සංවිධාන සහ වෘත්තියවේදීන්ගේ සහභාගිත්වයෙන්.\nමේ අතර අනුරාධපුර - ගලෙන්බිඳුණු වැව ප්‍රදේශයේද විරෝධතාවක් පැවති අතර, අවිස්සාවේල්ල නගර මධ්‍යයේ ද විරෝධතාවක් පැවැත්වුණා.\nදඹුල්ල, සීගිරිය සහ මාතලේ ප්‍රදේශවලද විරෝධතා පැවති බව අප වාර්තාකරු සඳහන් කළා.\nවැඩි විස්තර :-\nමේ වනවිට කොළඹ අරගලයට සහභාගී වූ විරෝධතාකරුවන් විසුරුවා හැරීමට එල්ල කරන ලද ජල ප්‍රහාර, කදුලු ගෑස් සහ වෙඩි ප්‍රහාරවලින් තුවාල ලැබූ සංඛ්‍යාව 19 සිට 29 තෙක් ඉහළ ගොස් තිබෙනවා.\nඒ අතර පොලිස් නිලධාරින් ද සිටින බවයි වාර්තා වන්නේ.\nඑමෙන්ම මෙම තුවාලකරුවන් අතර, වෙඩි වැදීමෙන් තුවාල ලැබූ තිදෙනෙකු ද සිටින බවයි කොළඹ ජාතික රෝහල් ආරංචි මාර්ග පැවසුවේ.",
       "URL": "https://www.hirunews.lk/309523/අරගලය-උණුසුම්-වෙද්දී-රෝහල්ගත-කළ-සංඛ්‍යාව-ඉහළට-ෆොන්සේකාත්-සහායට",
       "Category": "Local News",
       "Parent URL": "https://www.hirunews.lk/local-news.php?pageID=1034"
}