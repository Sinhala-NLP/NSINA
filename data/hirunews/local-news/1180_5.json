{
       "Source": "hirunews",
       "Timestamp": "Monday, 09 May 2022 - 19:48",
       "Headline": "ත්‍රෛනිකායික මහනාහිමිවරුනුත් ප්‍රහාරය හෙළා දකී",
       "News Content": "පටු දේශපාලන අරමුණු පෙරදැරි කරගෙන ගනිමින් සාමකාමී අරගලකරුවන්ට එල්ල කළ ම්ලේච්ඡ ප්‍රහාරයන් තරයේ හෙළා දකින බව ත්‍රෛනිකායික මහනාහිමිවරුන් විසින් නිවේදනයක් නිකුත් කරමින් ප්‍රකාශ කළා.\nඑහි වැඩිදුරටත් දැක්වෙන්නේ රට තුළ උද්ගතව ඇති සමාජ, දේශපාලන හා ආර්ථික අර්බුදවලට විසදුම් ඉල්ලා සාමකාමී අරගලයක නිරත වූ මහජනතාව වෙත එල්ල කළ සාහසික ප්‍රහාරයන් ප්‍රජාතන්ත්‍රවාදයට මෙන්ම මනුෂ්‍යත්වයට ද නිගා දෙන්නක් බවයි.\nඍජුව සහ වක්‍රව මෙම නින්දිත ක්‍රියාමාර්ගය සදහා අනුබල දුන් දේශපාලන නායකයන්ට ජනතා පරමාධිපත්‍යය නියෝජනය කරන මහජන නියෝජිතයන් ලෙස රැදී සිටීමට තවදුරටත් සදාචාරාත්මක අයිතියක් නොමැති බවයි මහනායක හිමිවරුන් අවධාරණය කළේ.\nඑමෙන්ම, මෙම තීරණාත්මක අවස්ථාව තුළ විමසිලිමත්ව සහ ඉවසිලිවන්තව කටයුතු කර අර්බුදකාරී තත්ත්වයන් විසදා ගැනීමට කටයුතු කරන ලෙස සියලු වගකිව යුතු පාර්ශවයන් සහ රට වැසියන් වෙත සිහිපත් කරන බව ද ත්‍රෛනිකායික මහනාහිමිවරුන් ප්‍රකාශ කළා.\nමේ අතර, ගාලු මුවදොර අරගල භූමියේ ඇති වූ නොසන්සුන්කාරී තත්ත්වය තරයේ හෙළා දකින බව හිටපු අග්‍රාමාත්‍ය එක්සත් ජාතික පක්ෂ නායක රනිල් වික්‍රමසිංහ පවසනවා.\nඅග්‍රාමාත්‍යවරයා පමණක් නොව මුළු අමාත්‍ය මණ්ඩලයම ඉල්ලා අස්විය යුතු බවයි ඔහු සදහන් කළේ.\nඑමෙන්ම සියලු දෙනා සාමකාමීව සිටිය යුතු බවටත් එක්සත් ජාතික පක්ෂ නායක රනිල් වික්‍රමසිංහ ඉල්ලා සිටිනවා.\nමේ අතර, ගාලු මුවදොර ගෝඨාගෝ ගම අරගල භූමියේ සිදුවූ නොසන්සුන්කාරී තත්ත්වය සම්බන්ධයෙන් විපක්ෂ නායක සජිත් ප්‍රේමදාස ද වෙත අදහස් දක්වා සිටියා.",
       "URL": "https://www.hirunews.lk/303956/ත්‍රෛනිකායික-මහනාහිමිවරුනුත්-ප්‍රහාරය-හෙළා-දකී",
       "Category": "Local News",
       "Parent URL": "https://www.hirunews.lk/local-news.php?pageID=1180"
}