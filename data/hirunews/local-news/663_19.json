{
       "Source": "hirunews",
       "Timestamp": "Friday, 16 December 2022 - 11:12",
       "Headline": "ඡන්දය ඉල්ලා ගොනුකළ පෙත්සම්වලට අධිකරණයෙන් නියෝගයක් (වීඩියෝ)",
       "News Content": "පළාත් පාලන මැතිවරණය කඩිනමින් පැවැත්වීමට පියවර ගන්නා ලෙසට මැතිවරණ කොමිසන් සභාවට නියෝග කරන ලෙස ඉල්ලා සමගි ජන බලවේගය ඇතුලු විපක්ෂයේ මන්ත්‍රීවරුන් පිරිසක් ගොනු කළ පෙත්සම් ජනවාරි 18 වනදා කැඳවීමට ශ්‍රේෂ්ඨාධිකරණය නියෝග කළා.\nඒ එම පෙත්සම් අද (16) ශ්‍රේෂ්ඨාධිකරණ විනිසුරුවරුන් වන ප්‍රියන්ත ජයවර්ධන, කුමුදුනී වික්‍රමසිංහ සහ අචල වෙංගප්පුලි ඉදිරියේ සළකා බැලුනු අවස්ථාවේදියි.\nපසුගිය සඳුදා එක් පෙත්සමක් සමගි ජන බලවේගයේ මහලේකම් රංජිත් මද්දුමබණ්ඩාර සහ මහාචාර්ය ජී.එල් පීරිස් විසින් ගොනු කළ අතර, අනෙක් පෙත්සම ඉදිරිපත් කරනු ලැබුවේ නිදහස් පක්ෂයේ මහලේකම් දයාසිරි ජයසේකර, ලක්ෂ්මන් කිරිඇල්ල, අනුර ප්‍රියදර්ශන යාපා සහ එම්.ඒ සුමන්දිරන් යන මන්ත්‍රීවරුන් විසින්.\nපෙත්සම්වල වග උත්තරකරුවන් ලෙස නම්කර ඇති මැතිවරණ කොමිසමේ සභාපතිවරයා ඇතුළු සාමාජිකයන් සහ අගමැතිවරයාට ඊට අදාළව කරුණු දක්වන ලෙස දන්වා නොතීසි යැවීමට පියවර ගන්නා ලෙසයි විනිසුරු මඩුල්ල පෙත්සම්කාර පාර්ශව වෙත නියෝග කරනු ලැබුවේ.\nමේ අතර එක්සත් ජාතික පක්ෂය සමඟ සන්ධානගත වීමට ශ්‍රී ලංකා පොදුජන පෙරමුණ ඇතුළු තවත් පක්ෂ 08 ක් සාකච්ඡා කරමින් පවතින බව අමාත්‍ය ප්‍රසන්න රණතුංග ප්‍රකාශ කළා.\nඒ ඊයේ දියත උයන පරිශ්‍රයේ නව මගී බෝට්ටු ප්‍රවාහන සේවාවක් ආරම්භ කළ අවස්ථාවට එක්වීමෙන් අනතුරුව මාධ්‍ය වෙත අදහස් දක්වමින්.\nමේ අතර, සීමානිර්ණය කිරීමෙන් පසු මැතිවරණය පැවැත්වුව හොත් තවත් මාස හයකින් පළාත් පාලන ඡන්ද විමසීම කල් යනු ඇතැ යි සීමා නිර්ණය කොමිෂන් සභාවේ සභාපති මහින්ද දේශප්‍රිය පවසනවා.\nඔහු කියා සිටියේ, දේශපාලන පක්ෂ සමඟ සීමානිර්ණ කටයුතු පිළිබඳ සාකච්ඡාවක් එළැඹෙන 20 වැනි දා පැවැත්වීමට නියමිත ව ඇති බව යි.\nඅග්‍රාමාත්‍ය දිනේෂ් ගුණවර්ධන පසුගිය නොවැම්බර් මස මුල දී මෙම සීමානිර්ණ කමිටුව පත්කරනු ලැබුවා.\nඒ, පළාත් පාලන ආයතනවල සභික සංඛ්‍යාව අඩු කෙරෙන අයුරින් අලුතින් එම ආයතනවල බල ප්‍රදේශවල සීමා නිර්ණය කිරීම සඳහා යි.",
       "URL": "https://www.hirunews.lk/322796/ඡන්දය-ඉල්ලා-ගොනුකළ-පෙත්සම්වලට-අධිකරණයෙන්-නියෝගයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=663"
}