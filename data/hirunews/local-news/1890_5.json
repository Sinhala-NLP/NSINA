{
       "Source": "hirunews",
       "Timestamp": "Saturday, 12 June 2021 - 8:02",
       "Headline": "ඩෙංගු අවදානම දිස්ත්‍රික්ක 10කට",
       "News Content": "පවතින වැසි තත්ත්වයත් සමඟ දිස්ත්‍රික්ක 10ක ඩෙංගු රෝගය හිස එසවීමේ අවදානමක් පවතින බව සෞඛ්‍ය අංශ පෙන්වා දෙනවා.\nමෙම මාසයේ ගත වූ දින කිහිපයේ පමණක් ඩෙංගු රෝගීන් 184 දෙනෙකු වාර්තා වී ඇති බවයි වසංගත රෝග අංශය ප්‍රකාශ කළේ.\nපසුගිය මාසයේදී ඩෙංගු රෝගීන් 888 දෙනෙකු වාර්තා වී ඇති අතර, වසරේ මේ දක්වා වාර්තා වී ඇති රෝගීන් සංඛ්‍යාව 80,031ක්.\nපවතින තත්ත්වයත් සමග දිස්ත්‍රික් බොහොමයක අවදානම ඉහළ ගොස් ඩෙංගු රෝගීන් වාර්තා වීම තවදුරටත් ඉහළ යා හැකි බවයි ජාතික ඩෙංගු මර්දන ඒකකයේ අධ්‍යක්ෂ වෛද්‍ය අරුණ ජයසේකර ප්‍රකාශ කළේ.\nඩෙංගු පතුරුවන මදුරුවන්ට බැක්ටීරියාවක් භාවිතා කර සිදුකළ අත්හදා බැලීම්වලින් ලෝකයේ බොහෝ රටවල්වල ඩෙංගු රෝගීන් වාර්තා වීම පහළ ගොස් තිබෙනවා.\nමෙරට ද කොළඹ දිස්ත්‍රික්කය කේන්ද්‍ර කර ගනිමින් මීට පෙර අවස්ථා කිහිපයකදී එය අත්හදා බැලූ අතර, ඉදිරියේදී තවත් ප්‍රදේශ රැසක එය ක්‍රියාවට නංවන බවයි ඔහු වැඩිදුරටත් සඳහන් කළේ.",
       "URL": "https://www.hirunews.lk/274073/ඩෙංගු-අවදානම-දිස්ත්‍රික්ක-10කට",
       "Category": "Local News",
       "Parent URL": "https://www.hirunews.lk/local-news.php?pageID=1890"
}