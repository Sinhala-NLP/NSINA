{
       "Source": "hirunews",
       "Timestamp": "Sunday, 20 February 2022 - 15:03",
       "Headline": "සංචාරක ව්‍යාපාරයට යෝජිත නිල ජංගම යෙදුම මේ වසර තුළ",
       "News Content": "මෙරට සංචාරක ව්‍යාපාරය සඳහා යෝජිත නිල සංචාරක ජංගම යෙදවුම මෙම වසර තුළ හඳුන්වා දෙන බව සංචාරක අමාත්‍යාංශය පවසනවා.\nමේ වනවිට සකස් කරමින් පවතින එම යෙදවුම හඳුන්වාදී ඇත්තේ විසිට් ශ්‍රී ලංකා ලෙසින්.\nමෙම යෙදවුම මගින් සංචාරක ව්‍යාපාරයට අදාළ සියලු ස්ථානවල ප්‍රවේශ පත්‍ර මිලදීගැනීමට අවස්ථාව සැළසීම විශේෂත්වයක්.\nදේශීය ආයතනයක් මගින් නිර්මාණය කර ඇති මෙම යෙදවුම මගින් මෙරට පවතින මිල ගණන්වලටම හෝටල් හා නවාතැන් පහසුකම් වෙන්කරගැනීමට හැකියාව පවතින අතර, සියලුම විදේශ මුදල් හරහා මෙම වෙන් කරගැනීම් සිදු කරගැනීම සිදුකළ හැකියි.\nවිසිට් ශ්‍රී ලංකා ජංගම යෙදවුමට මෙරට සියලුම හෝටල්වල තොරතුරු ඇතුළත් කිරීමට ද නියමිතයි.\nමෙරට තුළ ක්‍රියාත්මක මෙවැනි බොහෝ ජංගම දුරකථන යෙදවුම් විදේශීය සමාගම් විසින් පවත්වාගෙන යෑම හේතුවෙන් වාර්ෂිකව ඇමරිකානු ඩොලර් මිලියන 800 ක පමණ මුදලක් රටට අහිමිවන බවයි විසිට් ශ්‍රී ලංකා ජංගම යෙදවුම නිර්මාණය කළ දේශීය ආයතනය සඳහන් කර ඇත්තේ.",
       "URL": "https://www.hirunews.lk/297522/සංචාරක-ව්‍යාපාරයට-යෝජිත-නිල-ජංගම-යෙදුම-මේ-වසර-තුළ",
       "Category": "Local News",
       "Parent URL": "https://www.hirunews.lk/local-news.php?pageID=1345"
}