{
       "Source": "hirunews",
       "Timestamp": "Sunday, 11 October 2020 - 7:38",
       "Headline": "බ්‍රැන්ඩික්ස් කොරෝනා පොකුරේ පී.සී.ආර්. 26,000ක්",
       "News Content": "මිනුවන්ගොඩ - බ්‍රැන්ඩික්ස් කර්මාන්තශාලාව ආශ්‍රිත කොරෝනා පොකුරෙන් වාර්තාවන ආසාදිතයන් සංඛ්‍යාව මේ වනවිට 1,186 දක්වා ඉහළ ගොස් තිබෙනවා.\nඒ, ඊයේ දිනයේදී එම කර්මාන්තශාලාවේ සේවය කළ සේවකයින් දෙදෙනෙකු සහ එහි ආශ්‍රිතයන් 101 දෙනෙකු ආසාදිතයන් ලෙස හඳුනාගැනීමත් සමඟයි.\nමේ අතර මන්නාරම රදගුරු නිවස පිටුපස ගොඩනැගිල්ලක ඉදිකිරීම් සඳහා පැමිණි වෙන්නප්පුව ප්‍රදේශයේ පදිංචි පෙදරේරුවෙකුට කොරෝනා ආසාදනය වී ඇති බවට තහවුරු වීමත් සමඟ ඔහුගේ ආශ්‍රිතයන් පස්දෙනෙකුට කොරෝනා ආසාදනය වී ඇති බවට ඊයේ හඳුනාගෙන තිබෙනවා.\nඒ, එම ආශ්‍රිතයන්ගෙන් ලබාගත් ජෛව සාම්පල පී.සී.ආර්. පරීක්ෂණ සඳහා යොමු කළ අවස්ථාවේදියි.\nමන්නාරම රදගුරු නිවසේ මන්නාරම රදගුරු ලයනල් එමානුවෙල් පියතුමා ඇතුළු 93 දෙනෙකුද අදාළ පෙදරේරුවා කොරෝනා ආසාදිත බවට තහවුරු වීමත් සමඟ නිරෝධායනය සඳහා යොමු කෙරුණා.\nකෙසේ වෙතත් සිදුකළ පී.සී.ආර්. පරික්ෂණයේදී මන්නාරම රදගුරු ලයනල් එමානුවෙල් පියතුමාට කොරෝනා ආසාදනය වී නොමැති බවටයි අනාවරණ වී ඇත්තේ.\nමේ අතර මිනුවන්ගොඩ බ්‍රැන්ඩික්ස් කොරෝනා පොකුරේ පළමු ආසාදිතයා හඳුනාගැනීමෙන් පසු ඔක්තෝම්බර් පස්වනදා සිට මේ දක්වා කාලය තුළ එම පොකුරේ පී.සී.ආර්. පරික්ෂණ 26,000 කට අධික සංඛ්‍යාවක් සිදුකර ඇති බව වසංගත රෝග විද්‍යා අංශය ප්‍රකාශ කළා.\nඑහි ප්‍රධාන වසංගත රෝග විද්‍යාඥ විශේෂඥ වෛද්‍ය සුදත් සමරවීර කියා සිටියේ එම ආසාදිතයන්ගේ ආශ්‍රිතයන්ගේ පී.සී.ආර්. පරීක්ෂණ තවදුරටත් සිදුකරන බවයි.\nමේ අතර, ඊයේ දිනයේදී විදෙස් රටවලින් පැමිණි නිරෝධායනයට ලක්වෙමින් සිටි ශ්‍රී ලාංකික මුහුදු ආරක්ෂකයින් දෙදෙනෙකුටද වෛරසය ආසාදනය වී ඇති බවට අනාවරණ වුණා.\nඒ සමඟ මෙරටින් වාර්තාවන කොරෝනා ආසාදිතයන්ගේ සංඛ්‍යාව 4,628 දක්වා ඉහළ ගිය අතර, තවදුරටත් රෝහල්ගතව ප්‍රතිකාර ලබන්නේ ආසාදිතයන් 1,309 ක් පමණයි.\nඑසේම රටේ පවතින තත්ත්වයත් සමඟ ජංගම රූපලාවන්‍ය ආයතන පවත්වාගෙන යාම තාවකාලිකව නවතා දමන බව ශ්‍රී ලංකා කොණ්ඩා මෝස්තර සහ රූපලාවන්‍ය ශිල්පීන්ගේ සංගමයේ සභාපතිනි නයනා කරුණාරත්න සඳහන් කළා.",
       "URL": "https://www.hirunews.lk/252266/බ්‍රැන්ඩික්ස්-කොරෝනා-පොකුරේ-පී-සී-ආර්-26000ක්",
       "Category": "Local News",
       "Parent URL": "https://www.hirunews.lk/local-news.php?pageID=2397"
}