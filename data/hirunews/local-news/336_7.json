{
       "Source": "hirunews",
       "Timestamp": "Wednesday, 17 May 2023 - 20:54",
       "Headline": "දොඩම්පහළ චන්දසිරි මහනාහිමියන්ගේ ආදාහන පූජෝත්සවය පූර්ණ ගෞරවය සහිතව (වීඩියෝ)",
       "News Content": "අපවත් වී වදාල ශ්‍රී ලංකා අමරපුර මහා නිකායේ උත්තරීතර මහනායක අතිපූජ්‍ය දොඩම්පහල චන්දසිරි මහනාහිමියන්ගේ ශ්‍රී දේහය මේ වන විට රාජගිරිය ගෞතම තපෝවන විහාරස්ථානයේ තැන්පත් කර තිබෙනවා.\nකොළඹ පෞද්ගලික මල් ශාලාවක සිට අද පෙරවරුවේයි උන්වහන්සේගේ ශ්‍රී දේහය එම ස්ථානයට වැඩම කරවනු ලැබුවේ.\nමේ අතර ත්‍රෛනිකායන් සමඟ එක්ව ශාසනයේ අභිවෘද්ධිය වෙනුවෙන් කටයුතු කළ උන්වහන්සේගේ අපවත්වීම සසුනට මහත් පාඩුවක් බවයි ශ්‍රී ලංකා රාමඤ්ඤ මහනිකායේ අනුනායක ආචාර්ය පූජ්‍ය වලේබොඩ ගුණසිරි නාහිමියන් සඳහන් කළේ.\nමේ අතර ශ්‍රී ලංකා අමරපුර මහා නිකායේ උත්තරීතර මහනායක අතිපූජ්‍ය දොඩම්පහල චන්දසිරි මහනාහිමියන්ගේ අපවත් වී සම්බන්ධයෙන් ශ්‍රී ලංකා රදගුරැ සංගමයද ශෝක පණිවිඩයක් නිකුත් කර තිබුණා.\nඑහි දැක්වෙන්නේ උන්වහන්සේ දේශයට ආශිර්වාදයක් බවයි.\nඅතිපූජ්‍ය දොඩම්පහල චන්දසිරි මහනාහිමියන්ගේ ආදාහන පූජෝත්සවය ලබන 21 වන ඉරිදා කොළඹ නිදහස් චතුරශ්‍ර පරිශ්‍රයේදී පූර්ණ රාජ්‍ය ගෞරව සහිතව සිදුකිරීමට නියමිතයි.\nආදාහන පූජෝත්සවයේ වැඩකටයුතු පස්වරු 3ට ආරම්භ කරන බවයි බුද්ධශාසන, ආගමික හා සංස්කෘතික කටයුතු අමාත්‍යාංශයේ ලේකම් සෝමරත්න විදානපතිරණ සඳහන් කළේ.\nශ්‍රී ලංකා අමරපුර මහා නිකායේ උත්තරීතර මහනායක අතිපූජ්‍ය දොඩම්පහල චන්දසිරි මහනාහිමියන් ශ්‍රී ජයවර්ධනපුර රෝහලේ ප්‍රතිකාර ලබමින් සිටියදී ඊයේ අපවත් වූ අතර, ඒ වනවිට උන්වහන්සේ 84 වනවියේ පසුවුණා.\nමේ අතර ජාතික ගැටලු‍ වලදී උන්වහන්සේ තම අදහස් අව්‍යාජව ප්‍රකාශ කළ අතර උන්වහන්සේගේ අපවත් වීම රටට ඉමහත් පාඩුවක් බවයි මහරගම සිරි වජිරඥාණ ධර්මායතනයේ විහාරාධිපති පූජ්‍ය මහරගම ධම්මසිරි හිමියන් සදහන් කළේ.",
       "URL": "https://www.hirunews.lk/335487/දොඩම්පහළ-චන්දසිරි-මහනාහිමියන්ගේ-ආදාහන-පූජෝත්සවය-පූර්ණ-ගෞරවය-සහිතව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=336"
}