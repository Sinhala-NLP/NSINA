{
       "Source": "hirunews",
       "Timestamp": "Monday, 07 August 2023 - 10:42",
       "Headline": "නව හමුදා නායකයා දින නියමයක් නොමැතිව නයිජර් ගුවන් සීමාව වසා දමයි",
       "News Content": "නයිජර් රාජ්‍යයේ ගුවන් කලාපය වසා දැමීමට නව හමුදා පාලනය විසින් කටයුතු කර තිබෙනවා.\nබටහිර අප්‍රිකානු රාජ්‍යයන්ගෙන් එල්ල විය හැකි තර්ජන හේතුවෙන් මෙම තීරණය ගත් බවයි හමුදා කුමන්ත්‍රණයකින් බලය අල්ලාගෙන සිටින ජෙනරාල් අබ්දුරහ්මනේ ට්චියානි ප්‍රකාශ කර ඇත්තේ.\nබටහිර අප්‍රිකානු රාජ්‍යයන්ගෙන් සැදුම්ලත් ආර්ථික ප්‍රජාව නම් සංවිධානය සිරගත කරන සිටින හිටපු ජනාධිපති මොහොමඩ් බසූම් නිදහස් කිරීමට කාලසීමාවක් ලබා දී තිබුණා.\nඑමෙන්ම, යුරෝපා සංගමය ඇතුළු රටවල් රැසක් මෙම කුමන්ත්‍රණය හෙළා දැක තිබූ අතර, ප්‍රංශය ලබා දෙමින් සිටි සියලු සහනාධාර ද අත්හිටවනු ලැබුවා.\nමේ වන විට එම කාලය ඉක්ම ගොස් ඇති අතර, ඇති විය හැකි තර්ජන හේතුවෙනුයි දින නියමයක් නොමැතිව නයිජර් ගුවන් සීමාව වසා දැමීමට වත්මන් පාලනය කටයුතු කර ඇත්තේ.\nලොව දුප්පත්ම රාජ්‍යයක් වුවත් නයිජර් වෙත බටහිර අප්‍රිකානු රටවල් සහ\nඅමෙරිකාව, යුරෝපය, චීනය සහ රුසියාවේ අවධානය වැඩිදුරටත් යොමු වී ඇත්තේ යුරේනියම් සහ ඉන්ධන සම්පත බහුල වීම හේතුවෙන් බවයි විදෙස් මාධ්‍ය වාර්තා පවසන්නේ.",
       "URL": "https://www.hirunews.lk/343924/නව-හමුදා-නායකයා-දින-නියමයක්-නොමැතිව-නයිජර්-ගුවන්-සීමාව-වසා-දමයි",
       "Category": "Local News",
       "Parent URL": "https://www.hirunews.lk/local-news.php?pageID=117"
}