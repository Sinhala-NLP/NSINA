{
       "Source": "hirunews",
       "Timestamp": "Wednesday, 08 December 2021 - 17:22",
       "Headline": "ගංගාරාමයේ අස්සජි හාමුදුරුවෝ ජනාධිපතිවරයාට කථා කළේ ඇයි ? - zoom එපා මට ෆිසිකලි හම්බවෙන්න ඕනේ",
       "News Content": "රටේ ජනතාව මේ දිනවල මුහුණපාන බරපතළ ගැටලු හා ඒවාට පාර්ලිමේන්තුවේ පක්ෂ විපක්ෂ මන්ත්‍රීවරු අවධානය යොමු කරමින් ප්‍රතිචාර දක්වන ආකාරය කෙරෙහි පසුගිය සතියේ ජනාධිපතිවරයා ගේ දැඩි අවධානය යොමුව තිබුණ.\nරට මුහුණදෙන ස්වාභාවික විපත් පවා සිදුවන්නේ රජයේ වරදින් හෝ රජයේ ක්‍රියාකලාපයේ විපාක වශයෙන් යැයි පෙන්වා දෙමින් ජනතාව අතර වැරදි මත පතුරවන විපක්ෂය ගැන ජනාධිපතිවරයා සිටියේ දැඩි කලකිරීමකිනුයි.\nබරපතළ තිරිසන් ත්‍රස්තවාදී ක්‍රියාවක් ලෙස මුලු ලෝකයම පිළිගන්නා පාස්කු ප්‍රහාරය රජයේ සහ ජනාධිපතිවරයාගේ වරදින් සිදුවූවක් යැයි කීමෙන් නොනැවතුනු විපක්ෂය රට මුහුණ දෙන කොවිඩ් වසංගතය හා පසුගිය දිනවල පැමිණි බරපතළ අර්බුද සියල්ල රටට පැමිණියේ ද පාස්කු ප්‍රහාරය ගැන දේව කෝපයකින් යැයි කියමින් ජනතාවගේ විඥානවාදී මනස අවුල් කරන්නට දරන උත්සාහය ජනාධිපතිවරයා ගේ දැඩි පිළිකුලට හේතුවක් වී තිබුණා.\nමේ පිළිබඳව ද පසුගිය දිනවල රජය අභ්‍යන්තරයේ ඉහළම තැන්වල ලොකු කතා බහක් ඇතිවී තිබුණා.\n\"මට නම් පේන්නේ විපක්ෂය දැන් ඉඳලම ඡන්දෙකට ලෑස්ති වෙනවා. අපි කොරෝනා නස්පැත්තියෙන් මේ රටේ ජනතාව මුදා ගෙන ආර්ථිකය නගා සිටුවලා ජනතාවට ජීවත් වෙන්න පුළුවන් පරිසරයක් හදන්න වෙහෙස වෙනවා. විපක්ෂය සියල්ලම අවුල් කරමින් ජනතාව උසිගන්වන්නේ හරියට හෙට අනිද්දාම ඡන්දයක් තියෙනවා වගේ.''\n''ඔව් ජනාධිපතිතුමා... හැබෑවටම ඡන්දයක් එන එන වෙලාවට මෙයාලට කියන්න සටන් පාඨයක් නැති වේවි...'' ජ්‍යෙෂ්ඨ උපදේශකයෙක් කීවේය....\nඉදිරියේදී රටේ ප්‍රශ්න ටික ටික විසඳමින් රට සාමාන්‍යකරණය වෙන බව මේගොල්ලෝ දන්නවා.\nවිපක්ෂය එහෙම වෙනවාට කැමති නැහැ... අන්න ඒක නිසා තමයි ආගමික විශ්වාස, ආගම් පිළිබඳව තියෙන මිනිස්සුන්ගේ භක්තිය පවා යොදාගෙන ජනතාව අවුල් වියවුල් කරන්න මේගොල්ලෝ උත්සාහ කරන්නේ...''ඔහු තව දුරටත් ජනාධිපතිවරයාට පවසන්නට වුණා.\n''සූම් එකේ නෙවෙයි ෆිසිකලි මුණගැහෙන්න ඕන\" - ජනාධිපති හමුදාපතිට කළ දැනුම් දීම\nකෙසේ වෙතත් ආණ්ඩු පක්ෂයේ පසුපෙළ සිටින ඇතැම් මන්ත්‍රීවරු මේ ආදී ප්‍රශ්න වලට ප්‍රතිචාර දක්වන ආකාරය පිළිබඳවද ජනාධිපතිවරයාගේ එතරම් පැහැදීමක් නොවීය.\nකාන්තාවන්ට හිංසා පීඩා අපහාස වන අයුරින් කතා කිරීම හා නොදන්නා දේවල් ගැන කල්තියා ප්‍රකාශ නිකුත් කරන්නට ගොස් කාරණා පටලවා ගැනීම ගැනද ජනාධිපතිවරයා දැඩි අවදානයකින් සිටිනවා.\nසියල්ලට පළමුව පාර්ලිමේන්තුව තුළ විනයක් සාදා ගත යුතු බව ජනාධිපතිවරයා ගේ අදහස වී තිබෙනවා .\nජනතාවගේ සමාජ ක්‍රියාකාරීත්වයන් වැඩි වීම තුළ කොවිඩ් රෝගය යලි හිස ඔසවන්නට පටන් ගැනීම ගැන ද ජනාධිපතිවරයා ආණ්ඩුවේ ප්‍රධානීහු සමඟ විශේෂයෙන්  කතා කරන්නට වුණා .\nමේ අතරතුර අලුත් තත්ත්වය ගැන ගත යුතු තීන්දු තීරණ පිළිබඳ සාකච්චා කිරීම සඳහා යළිත් කොවිඩ් කමිටුව පසුගිය සති අන්තයේ පවත්වන්නට ජනාධිපතිවරයාට අවශ්‍ය වුණා . ඔහු ඒ සම්බන්ධයෙන් නිළධාරීන්ට උපදෙස් දුන්නේ මෙසේයි .\n''සූම් එකේ නෙවෙයි... හමුදාපති තුමාට කියන්න මේ පාර මට ෆිසිකලි කොවිඩ් කොමිටි එක මුණගැහෙන්න ඕන කියලා...''\nඒ අනුව පසුගිය සති අන්තයේ ජනාධිපති වරයාගේ ප්‍රධානත්වයෙන් ජනාධිපති ලේකම් කාර්යාලයේ දී කොවිඩ් කමිටුව රැස් වුණු අතර වෙනදා ඊට සහභාගි වන විශේෂඥ වෛද්‍යවරු, සෞඛ්‍ය බලධාරීන්, පොලිස් හා හමුදා බලධාරීන් ප්‍රමුඛ නිළධාරින් හා දේශපාලනඥයින් සියළුම දෙනා පාහේ මේ සඳහා පැමිණ සිටියා .\nදිගු කලකට පසු  පැවති  රැස්වීම\n''අනුරාධපුර ගාල්ල මාතර වගේ ඈත පළාත් වල කොවිඩ් පැතිරීම ටිකක් වැඩියි නේද... මොනවද ඕගොල්ලන්ට තියෙන news..'' කියා අසමින් ම ජනාධිපතිවරයා කොවිඩ් කමිටුවේ වැඩ ආරම්භ කළා .\n''ගම් වලට වැඩි අවධානයක් යොමු කරන්න වෙලා තියෙනවා සර්... ගම්වල තමයි පැතිරීම වැඩි නගරවලට වඩා...'' සෞඛ්‍ය අධ්‍යක්ෂ ජනරාල් තත්වය විස්තර කළා.\n''කොහොමද මරණ සංඛ්‍යාව... ඒ ගැන මොනවද ඕගොල්ලන්ට තියෙන ආරංචි...?''\n''තවමත් සර් 60 ට වඩා වැඩි බෝ නොවන රෝග හා සංකූලතා තියෙන අයගේ මරණ තමයි වැඩි.\nඒ උනාට සාපේක්ෂව ගත්තාම නරක අතට පත්වෙලා නෑ. අයි සී යූ ඇදන් එහෙමත් මේ වෙනකොට ඕනතරම් අපේ රෝහල්වල තියෙන නිසා ප්‍රශ්නයක් නෑ... මේ තත්ත්වය අපට ගැටළුවක් නෙවෙයි...'' අධ්‍යක්ෂ ජනරාල් වටහා දුන්නා .\n''හම්බන්තොට තත්ත්වය ටිකක් නරක අතට හැරිලා කියලා මට ආරංචි වුණා... ඕගොල්ලන්ට මොනවද ඒ ගැන ලැබුණ විස්තර.. ''\n''හම්බන්තොට ගැන ඒ ආරංචිය ඇත්ත පැතිරීම වැඩි වෙලා තියෙනවා... අපි විශේෂ අවධානය යොමු කරලා ඒ තියෙන තැන් ගැන බලන්න වෙන වෙනම වැඩපිළිවෙළක් පවා යෙදුවා...'' සෞඛ්‍ය අධ්‍යක්ෂ ජනරාල් වරයා කීව්වා.\n''එතකොට එන්නත් කරණය..?''\n''අපි මේ වෙනකොට එන්නත්කරණය ඉතාමත්ම හොඳටම කරගෙන යනවා. හැබැයි මරණ සංඛ්‍යාව පහත වැටීම තුල ජනතාව එන්නත ගන්න තියන උනන්දුව අඩුවෙලා තියෙනවා... මරණ සංඛ්‍යාව වැඩි වෙනකොට තමයි මිනිස්සු දුවගෙන ඇවිල්ල බයටත් එන්නත් ගහගන්න තත්ත්වයක් තිබුණේ... දැන් එහෙම එකක් නෑ...''\n''ඔව් ඉතින්... ඒක එහෙම වෙනවා නේ.. නමුත් එන්නත ලබාදීම කිසි විදියකින් අඩු කරන්න එපා. මිනිස්සු එන්නත ගන්න එන්නේ නැත්තං අපි ළඟට ගිහිල්ලා හරි මිනිස්සුන්ට එන්නත ලබා දෙන්න ඕන.. බැරිද ජංගම සේවාවක් එහෙම පවත්වාගෙන යමින් ඔය ප්‍රශ්නෙට උත්තරයක් හොයන්න...''\n''අනිත් එක ඔය කර්මාන්ත ශාලාවල වලට ගිහිල්ලා පුළුවන්නෙ... ඊළඟට හිතලා බලන්න පන්සල් වලට පල්ලිවලට කෝවිල් වලට වයසක අය එනවා වැඩියි. ඒ අයව එතෙන්දි අල්ලගන්නත් පුළුවන්....''\nඉන්පසුව කතාබහ වූයේ ග්‍රාමීය ජනතාව සෞඛ්‍ය පුරුදු අනුගමනය නොකිරීමේ තත්ත්වයක් ගැනයි...\n''ගම්වල ඉන්න හුඟක් අය මාස්ක් දාන්නෙ නෑ.... නිතර අත හෝදන්නේ නෑ.. මීටරයේ පරතරය තියාගන්නෙ නෑ.. ඒගොල්ලො පරණ ජීවිතේට ආයෙත් පුරුදු වෙලා නිසා පරිස්සම ගිලිහිලා තියෙනවා...'' වෛද්‍යවරුන් ඒ ගැන ලස්සන විස්තරයක් කළා...\n''සමහර රටවල් මේ නිරෝධායන නීති රීති අනුගමනය කිරීම ගැන හරිම සැලකිලිමත්.. අකුරටම ඒක බලනවා. රටවල් විවෘත කරාට නීති රීති අකුරටම පිළිපදිනවා. සිංගප්පූරුව තමයි හොඳම උදාහරණය...'' සෞඛ්‍ය බලධාරියෙක් කීව්වා . ඒ කතාව වෙලාවේ ජනාධිපතිවරයා තවත් අමතර කතාවක්  කීවේ මෙසේය.\nගංගාරාමයේ අස්සජි හාමුදුරුවෝ ජනාධිපතිවරයාට කථා කළේ  ඇයි\n''මට ගංගාරාමයේ අස්සජි හාමුදුරුවෝ කතා කළා. ගංගාරාමයේ පොඩි හාමුදුරුවන්ව සිංගප්පූරුවෙ ඉඳලා ලංකාවට වැඩම වන්න උවමනයි කියලා. උන්නාන්සෙ මගෙන් උපකාරයක් බලාපොරොත්තු වුණා. මම සිංගප්පූරු රජයටත් දන්වලා ඒ රටේ සෞඛ්‍ය ඇමතිවරයා ටත් කතා කළා. ලලිත් චුට්ටක් ඒ ගැන උනන්දු වෙලා බලන්න...'' ජනාධිපතිවරයා ඒ උපදේශය දුන්නෙ ජනාධිපති විශේෂ උපදේශක ලලිත් වීරතුංග මහතාටයි .\nවැඩිහිටි අයට එන්නත ලබාදීමේ කටයුතු වේගවත් කිරීමේ ගැන යළි යළිත් කතාබහ ඇති වුණා .\n''ඔයගොල්ලන්ට මේ වැඩිපුර ලෙඩේ පැතිරිලා යන ගම්වල ජනතාව අතර සමීක්ෂණයක් කරන්න පුළුවන්. මොන වගේ කැටගරි වලින්ද මේ ලෙඩේ තව තවත් බෝ වෙන්නේ කියලා හොයන්න.. ඊට පස්සේ ඒවාට පිළියම් යොදන්න...''\n''අපි ඒ ගැන නිරතුරුවම සමීක්ෂණ කරනවා.. සෙනග එක්රොක් වන තැන් වලින් තමයි බෝවීම වැඩි. විශේෂයෙන්ම මළ ගෙවල් වලින්, මඟුල් ගෙවල්වලින්, පන්සල්වල උත්සවවලින්, මේ ලෙඩේ බෝ වීමේ ප්‍රතිශතය වැඩියි...'' බුද්ධි අංශ ප්‍රධානියා තොරතුරු විස්තර කළා.\nඅර කොවිඩ් ටැබ්ලට් එකක් ගේන්න අදහසක් තිබුන නේද...? දැන් මොකද ඒ ටැබ්ලට් එකේ තත්ත්වය... ඒක අපි ඇනවුම් කරලද තියෙන්නේ...\n''අපි තවමත් ඒ ගැන කතා බහ කරනවා සර්... ඒක දෙන්නේ කොවිඩ් හැදිච්ච රෝගීන්ට. එක කැප්සියුල් එකක්. ලංකාවට ඒක ගෙන්වන්න අපි දැන් බෙහෙත් ගෙන්වන කොම්පැනි කීපයක් එක්ක සාකච්ඡා කරලයි තියෙන්නේ... චන්න ජයසුමන එසේ කියන විට ජනාධිපති එහි යථාර්ථය හොඳින් දැන පැහැදිළි කරන්නට වුණා.\nකොම්පැණි ගැන කතා කළ චන්න ජයසුමනට ජනාධිපති  දුන් සැර උත්තරය\n''නෑ නෑ... බෙහෙත් ගේන්න අපිට කොම්පැනි ඕනෙ නෑ... ආණ්ඩුවට තියනවා රජයේ ඖෂධ නීතිගත සංස්ථාව කියලා එකක් ඔය වගේ වැඩ වලට. ඒගොල්ලන්ට පුළුවන් හොඳ වට්ටමක් අරගෙන ඕව ඇනවුම් කරලා ලංකාවට ගේන්න... කොහෙවත් තියෙන කොම්පැණිවලට කොමිෂන් පුදන්න ඕන්නෑනේ...''\nමෙයාකාරයෙන් කතාබහ දිගින් දිගටම ඇදී ගොස් තීන්දු තීරණ කීපයක් ගැනීමෙන් පසුව එදා එම කොවිඩ් කමිටුවේ රැස්වීම අවසන් වුණා.\nඉන් පසුව ද ජනාධිපතිවරයා ගත කළේ අතිශයින් කාර්යබහුල දින කීපයක්... අයවැය විවාදය පාර්ලිමේන්තුව තුළ නිරතුරු ව ම පැවතෙද්දී ජනාධිපතිවරයා ඒ පිළිබඳව තම දැඩි අවධානය යොමු කරමින් සිටියා .\nජනාධිපති ඇසූ ප්‍රශ්නයට ඇමතිවරුන්ට උත්තර නෑ\nරට පුරා තැනින් තැන ගෑස් සම්බන්ධ පිපිරීම් ගැනද ඔහු දැඩි අවධානයක් යොමු කරන්නට වුණා. මුලින් ගෑස් ටැංකි පිපිරෙනවා යැයි පැතිර ගිය කට කතා හා සමාජ මාධ්‍ය තුළින් පතුරුවා හළ කතන්දර ගැන ඔහු  වඩාත් සංවේදීව ඒ පිළිබඳව සොයා බලන්නට බුද්ධි අංශවලට භාර කළා.\n''මේවා හැමදාම පුපුරලා ගියේ නෑනේ. එහෙම නම් මේ ටැංකිවල තියෙන ගෑස් වල සංයුතියේ මොකක් හරි ප්‍රශ්නයක් තියෙන්න ඕන. මොකක්ද ලංකාවේ ගෑස් සම්බන්ධයෙන් තියෙන ප්‍රමිතිය...?'' ජනාධිපතිවරයා නිලධාරීන් කීප දෙනෙකුගෙනුත් ඇමතිවරුන්ගෙනුත් කරුණු විමසුවත් ඒ සම්බන්ධයෙන් නිසි උත්තරයක් සපයන්නට කවුරුවත් දැන සිටියේ නැහැ.\n''මේවට ඕනම රටක එක්ස්පර්ට්ලා ඉන්නවා. අපි ඒ ගොල්ලන්ගෙන් විමසලා බලමු ...''\nජනාධිපතිවරයා දැනුම් දුන්නේ ඒ පිළිබඳව හැදෑරීමක් ඇති ප්‍රාමාණික විද්වතුන් ගෙන් යුතු කමිටුවක් පත්කර ගෑස් ප්‍රශ්නය පිළිබඳ ගැඹුරු පරීක්ෂණයක් කර ඉතා ඉක්මනින් වාර්තාවක් ගෙන්වා ගැනීමට කටයුතු කරන ලෙසයි.\nජනාධිපතිවරයා මෙම පියවර ගන්නා විට රටේ ගෑස් ප්‍රශ්නය හොඳටෝම උග්‍ර වී තිබිණි. ගෑස් ලිප් භාවිතය ජනතාව අතරින් ටිකෙන් ටික ඈත් වෙමින් තිබිණි.\nජනාධිපතිවරයා මේ පිළිබඳව සිය අවධානය යොමු කරන අතරවාරයේ සමුළුවක් සඳහා විදේශ ගතවීමක් සම්බන්ධයෙන් ද සිය අවධානය යොමු කළා. එම ජාත්‍යන්තර සමුළුවට සහභාගි වීමට මත්තෙන් ජනාධිපතිවරයා ඒ සඳහා පූර්ව සූදානමක් ද ඇතිකරගත යුතු විය. පසුගිය සතිය ඔහුට වඩාත් කාර්ය බහුල වූයේ මේ ආදී කරුණු රැසක් නිසාය.\nනිදහස් පක්ෂය ආණ්ඩුවෙන් යන දවස\nආණ්ඩුව තුළ ඇතිවී තිබෙන අභ්‍යන්තර ආරවුල් මේ වන විට බොහෝ අවස්ථාවල එළිපිට දකින්නට ලැබෙනවා. මේ දිනවල පාර්ලිමේන්තුවේ දී පැවැත්වෙන අයවැය විවාද අතරතුර ආණ්ඩු පක්ෂයේ මෙම මත ගැටුම් නිරතුරුවම එළියට ආවා.\nආණ්ඩුවේ ප්‍රධාන පක්ෂයක් වන ශ්‍රී ලංකා නිදහස් පක්ෂය සහ පොදුජන පෙරමුණ අතර මෙම සීතල යුද්ධය ආරම්භ වී තිබෙනවා.රටේ ජනතාව මේදිනවල මුහුණ දී සිටින දහසකුත් ප්‍රශ්න පිළිබදව නිදහස් පක්ෂයේ නායකයින් එළිපිට වීරෝධය දැක්වීමට පටගෙන තිබෙනවා. නිදහස් පක්ෂයේ බොහෝ දෙනා ආණ්ඩුවේ ඉදිමින් ආණ්ඩුව විවේචනය කිරීම පිළිබඳව ශ්‍රී ලංකා පොදුජන පෙරමුණේ ඇතැම් මැති ඇමැතිවරු සිටියේ දැඩි\nඅප්‍රසාදයකින්.\nකෘෂිකර්ම අමාත්‍ය මහිදානන්ද අලුත්ගමගේ සහ ශ්‍රී ලංකා නිදහස් පක්ෂයේ සභාපති හිටපු ජනාධිපති මෛත්‍රීපාල සිරිසේන අතර දරුණු වාග් සටනක් පසු ගිය දිනක පාර්ලිමේන්තුවේදී ඇති වුණා. මෙවැනි පසුබිමක් තුළ ආණ්ඩුවේ තවදුරටත් සිටිනවා ද නැද්ද යන්න සම්බන්ධයෙන් නිදහස් පක්ෂ මැති ඇමැතිවරු අතර මේ දිනවල රහස් සාච්ක්චා පැවත්වෙන්වා.\nශ්‍රී ලංකා නිදහස් පක්ෂයේ මධ්‍යම කාරක සභාව විසින් පසුගියදා නිදහස් පක්ෂ මූලස්ථානයේ හිටපු ජනාධිපති මෛත්‍රීපාල සිරිසේනගේ ප්‍රධානත්වයෙන් විශේෂ රැස්වීමක් පැවත්වුවා. මේ සඳහා  නිදහස් පක්ෂයේ  දිස්ත්‍රික් ආසන සංවිධායකවරු ද කැඳවා තිබුණා. රටේ ආර්ථික තත්ත්වය පිළිබඳව, ආණ්ඩුවේ අය-වැය යෝජනා පිළිබඳව සහ රටේ දේශපාලන වාතාවරණය පිළිබඳවද මෙහිදී විශේෂ ආරාධිත දේශන කිහිපයක් පැවැත්වුණා.\nඑම දේශන වලින් පසු පක්ෂයේ සාමාජිකයින් අදහස් දක්වන්නට උනා. \"අපි දැන් මේ ආණ්ඩුව හිටිය ඇති, ජනතාවට ආණ්ඩුව එපා වෙලා, පොහොට්ටුවට ගමට යන්න බැහැ, නමුත් අපිට එහෙම තත්වයක් නැහැ. අපි ඉදිරි මැතිවරණ වල තනිවම තරග කරන්නට ඕනේ\" එක් නියෝජිතයෙකු කතාවට මුල පිරුවා.\n''තනිව තරග කරනවාද නැද්ද කියන කාරණය ඉතා වැදගත්. නමුත් මේ වෙලාවේ අපිට මැතිවරණයක් නැහැ. මුලින්ම අපි සටන් කරන්න ඕනේ මැතිවරණයක් ලබාගන්න.''මෛත්‍රීපාල සිරිසේන එසේ පැවසුවා.\n''එළැඹෙන පළාත් සභා මැතිවරණයට අපි වෙනම තරග කරමු''. තවත් අදහසක් ඉදිරිපත් වුණා. ''පළාත් සභාවට කලින් පළාත් පාලන මැතිවරණය පවත්වා ගත යුතුයි. එහිදී අපි තීරණයක් ගමු. පළාත් පාලන මැතිවරණයට තනිව තරග කරනවා ද කියන එක ගැන''. මෛත්‍රීපාල සිරිසේන උත්තර දුන්නා.\nටික වෙලාවක් යනවිට රැස් ව සිටි බොහෝ දෙනා සිය අදහස් දැක්වූ වා. අමාත්‍ය ලසන්ත අලගියවන්න ද පක්ෂය ව්‍යවස්තාව සම්බන්ධයෙන් කරුණු දැක්වූවා.  ''අපි කොහොමත් එයාල එක්ක ආපහු ඡන්දෙ ඉල්ලන්නෙ නෑ. අපි ඒ තීරණය අරගෙන තියෙන්නේ''. නිදහස් පක්ෂයේ මහ ලේකම් දයාසිරි ජයසේකර සැමට පිළිතුරු දෙමින් කිවුවා.\nරැස්වීම අවසානයේ බොහෝ දෙනා මෛත්‍රීපාල සිරිසේන වටකරගත්තා. ''සර් සර් මේ රටේ ජනතාවගේ කැමැත්ත තාම තියෙන්නේ ඔබතුමාටයි.''සමහරු කියන්න වුණා.\n''අපි ආණ්ඩුවෙන් අයින් වෙමු'' තවත් සමහරු කිව්වා.''හරි හරි ..හොදයි හොදයි ..බලමු ..බලමු'' ..කියමින් මෛත්‍රීපාල ඇතුළු නායකයින් රැස්වීම ශාලාවෙන් එලියට ආවා.\nඑළියේ සිටි මාධ්‍යවේදීන් මෛත්‍රීපාලට මයික්‍රෆෝනය දිගු කළා.'' ඔබ තුමාලා ආණ්ඩුවෙන් එළියට යන්න තීරණය කලාද '' මාධ්‍ය ඇසුවා..''තාම නෑ  තාම නෑ  මෛත්‍රී කිව්වා.\n''අපි යනව නම් යන්නේ ආණ්ඩුවෙනුත් කොටසක් අරගෙනයි ''දයාසිරි කිව්වා.\nසජිත් තැබිලිපාට ඇදගෙන\nවිපක්ෂ නායක සජිත් ප්‍රේමදාස පසුගිය සතියේ වැඩි අවධානයක් යොමු කළේ කාන්තා හිංසනයන්ට එරෙහිව හඬ නැගීමටයි. කාන්තා හිංසනයට එරෙහි ජාත්‍යන්තර දිනය මුල් කර ගනිමින් විපක්ෂ නායක කාර්යාලයේ දින 12 ක සැමරුමක් පැවැත්වීමට සමගි ජන බලවේගයේ  කාන්තා සංසදය පියවර ගෙන තිබුණා.\nපාර්ලිමේන්තු  මන්ත්‍රී රෝහිණී කවිරත්න එහි ප්‍රධානත්වය ගෙන තිබූ අතර විපක්ෂ නායක සජිත් ප්‍රේමදාස ඒ සඳහා සිය පූර්ණ දායකත්වය ලබා දී තිබුණා. ''තැඹිලි පැහැයෙන් ලොව බබළවමු''.යන තේමාව මුල්කරගනිමින්  එම වැඩසටහන ආරම්භ කෙරුණා.\nවිපක්ෂ නායක සජිත් ප්‍රේමදාස තැබිලි පාට කමිසයකින් සැරසී පැමිණියා. සමගි ජන බලවේගයේ මන්ත්‍රීවරියන්ද තැඹිලි පාටින් සැරසී සිටියා. මෙහිදී සජිත් ප්‍රේමදාස මහතා අපූරු යෝජනාවක් ඉදිරිපත් කළා.\n''සමගි ජන බලවේගයේ පාට කහ සහ කොළ පාටයි. මම ඒ සඳහා තැඹිලි පාටත් එකතු කරන්න යෝජනා කරනවා. එයින් සමගි ජන බලවේගය කාන්තා හිංසනයට එරෙහි වෙන බවට මතයක් සමාජ ගත කරන්න පුළුවන්''.සජිත් කියද්දී සියලු දෙනා එය අනුමත කළා.\nඅයවැය විවාදයට එක්වෙමින් සජිත් ප්‍රේමදාස කළ කතාව පිළිබඳව පසුගිය දිනවල බොහෝ දෙනාගෙ කතාබහට ලක්වුණා. එහිදී ඔහු අය වැය යෝජනා පිළිබඳව දැඩි චෝදනා එල්ල කළා.රටේ බහුතරයක්  ජනතාව එදි නෙදා මුහුණ දෙන දහසකුත් ප්‍රශ්න ප්‍රශ්න පිළිබඳව අය වැය මගින් විසදුම් නොදීම ට එරෙහිව සජිත් පාර්ලිමේන්තුවේ දැඩි විරෝධයක් එල්ල කළා. ''සර් ගේ කතාව අපි සමාජගත කරන්න ඕනේ''. පසුපෙළ මන්ත්‍රීවරු සජිත් ද යෝජනා කළා.\nමේ අතර එක් පාර්ලිමේන්තු මන්ත්‍රී වරයෙක් සිය ජංගම දුරකථනය මගින්, රාජ්‍ය අමාත්‍ය පියල් නිශාන්ත පාර්ලිමේන්තුවේ කළ කතාවක් පිළිබඳව සජිත්ගේ අවදානය යොමුකරනු ලැබුවා .පාසල් යන ගැහැණු  ළමුන් සඳහා සනීපාරක්ෂක තුවා ලබාදීමට පියල් නිශාන්ත යෝජනා කරණවා. අදාල මන්ත්‍රී වරයා එම වීඩියෝව ගැන සජිත්ට තොරතුරු කිව්වා.\nඔබතුමා එදා කාන්තාවන්ට සනීපාරක්ෂක තුවා නොමිලේ ලබාදෙනවා කිවුවහම සිනා වුණු අය තමයි අද ඒ දේවල්ම කරන්න හදන්නේ. ''තලතා '' හඩ  අවදි කළා ''කමක් නැහැ, කමක් නැහැ, ආණ්ඩුවේ ප්‍රතිපත්ති  ප්‍රකාශනය ආණ්ඩුවේ ඇමතිවරුන් විසින් අද  පැත්තට දාලා ඉවරයි. ඒක නිසා  අපේ ප්‍රතිපත්ති ප්‍රකාශනයේ දේවල් හරි එයාලා ක්‍රියාත්මක කරනවා නම් එක ජනතාවට කරන යහපතක්.''සමඟි ජන බලවේගයේ මහලේකම් රංජිත් මද්දුම බණ්ඩාර පැවසුවා.\nසියළු  කතා අසා ගෙන සිටි සජිත් ප්‍රේමදාස සිය ජංගම දුරකථනය අතට ගෙන, පාර්ලිමේන්තු මන්ත්‍රී පියල් නිශාන්ත විසින් ගනු ලැබූ තීරණය සම්බන්ධයෙන් සිය ෆේස්බුක් පිටුවේ සටහනක් තබන්නට පියවර ගත්තා. තමාගේ  ප්‍රතිපත්තිය ඉදිරියට ගෙන යාම සම්බන්ධයෙන් ඔහු පියල් නිශාන්තට ස්තූතිය පළ කරමින් තවත් බොහෝ දේ ද සටහන් කරන්නට වුණා.\nගෝඨාභය ,ජී එල් ,රනිල් එකම ගුවන් යානයක .\nමෙවර අබුඩාබි රාජ්‍යයේ පැවැත්වෙන ඉන්දියානු සාගර සමුළුව ට එක්සත් ජාතික පක්ෂයේ නායක රනිල් වික්‍රමසිංහ ටද ආරාධනයක් ලැබී තිබුණා. විපක්ෂයේ මන්ත්‍රීවරයකු ට මෙවැනි සමුළුවක් සඳහා සහභාගී වීමට ආරාධනාවක් ලැබුණු ප්‍රථම අවස්ථාව මෙය බවයි එක්සත් ජාතික පක්ෂයේ උප  සභාපති වජිර අබේවර්ධන පවසන්නේ.\n'' ඔබතුමාට මෙවැනි සමුළුවකට ආරාධනා කිරීමෙන්ම කවුරු කවුරුත් තේරුම් ගන්න ඕනේ ජාත්‍යන්තර වශයෙන් වටිනාකමක් තියෙන්නෙ කාටද කියලා. දැන් මේ රට ගොඩනගන්න පුළුවන් ඔබතුමාට විතරයි ''. වජිර එක්සත් ජාතික පක්ෂයේ නායකයෝ කිහිප දෙනෙකු සමඟ පැවසුවා. එම කතාව එක්සත් ජාතික පක්ෂයේ මහලේකම් රංගේ බණ්ඩාර ද එක හෙළාම අනුමත කළා.\nමෙම සමුළුව සඳහා ජනාධිපති ගෝඨාභය රාජපක්ෂ ට සහ විදේශ කටයුතු අමාත්‍ය ජී එල් පීරිස් ට ද ආරාධනා ලැබී තිබුණා .ඒ අනුව ජනාධිපති ගෝඨාභය රාජපක්ෂ, අමාත්‍ය ජී එල් පීරිස්,එක්සත් ජාතික පක්ෂ නායක රනිල් වික්‍රමසිංහ එකම ගුවන් යානයකින් අබුඩාබි බලා පිටත්ව ගියා.\nචම්පිකගෙන් ඉවත්වුණු මාධ්‍ය සගයා\nපාර්ලිමේන්තු මන්ත්‍රී චම්පික රණවකගේ දිගු කාළීන මාධ්‍ය සගයා වන ධනුෂ්ක රාමනායක පසුගිය දිනක චම්පිකගේ මාධ්‍ය මෙහෙයුමෙන් ඉවත් වී තිබෙනවා.\n43 වන සේනාංකයේ සහ සමගි ජන බලවේගයේ යම් යම් කාරණාවන් සම්බන්ධයෙන් ඇතිවූ මත ගැටුමක් නිසා ඔහු ඉහත වගකීම් වලින් ඉවත්ව ඇති බවයි දේශපාලන ආරංචි මාර්ග සදහන් කළේ.\nකෙසේ වෙතත් ධනුෂ්ක රාමනායක, චම්පිකගේ 43 වන සේනාංකයෙන් ඉවත් වීමක් සිදුවී නැහැ. වසර එකොළහක මාධ්‍ය මෙහෙවර නිම කරමින් ධනුෂ්ක රාමනායක සිය ෆේස්බුක් ගිණුමෙහි සටහනක් ද තබමින් සහය දුන් සැමට ස්තුතියි පුදකර තිබුනා.\nවාසු බණ්ඩාරනායකවත් සමරන්න කියයි\nලබන වසරට යෙදෙන 74 වන ජාතික නිදහස් දින සැමරුම පිළිබඳව විශේෂ රැස්වීමක් අග්‍රාමාත්‍ය මහින්ද රාජපක්ෂගේ ප්‍රධානත්වයෙන් අරලියගහ මන්දිරයේ දී පැවැත්වුණා. ''අභියෝග ජයගත් සෞභාග්‍යමත් මව්බිමක්'' යන්න 2022 වසරේ නිදහස් දින උළෙලේ තේමාව වී තිබෙනවා.\nමෙම සාකච්ඡාවට සහභාගි වී සිටි දිනේෂ් ගුණවර්ධන මෙහිදී යෝජනාවක් ඉදිරිපත් කළා. ''අපි 74 වන ජාතික නිදහස් දිනය සැමරුවට පසු අපි ගෙවන්නේ 75  නිදහස් සැමැරුම් වසරයි. සාමාන්‍යයෙන් 75 ක් කිව්වාම අපි එය විශේෂයෙන් සමරන්න ඕන කාරණාවක්.''අගමැතිවරයා ඇතුළු සියළුදෙනා එය අනුමත කළා.\nමෙම සාකච්චාවට එක් වී සිටි වාසුදේව නානායක්කාර තවත් යෝජනාවක් ඉදිරිපත් කළා. ''1948 නිදහස ලැබිම අපි සමරනකොට මහාමාන්‍ය ඩි.එස් සේනානායක මහතා ට නිදහසේ පියා ලෙස  උපහාර දක්වනවා. එය ඉතාම වටිනවා. ඒ එක්කම අපි බණ්ඩාරනායක මහතාවත් සමරන්න ඕනේ.''  වාසුදේව නානායක්කාර කළ එම යෝජනාව අසා සිටි අගමැතිවරයා, වාසු බණ්ඩාරණායක මහතාව සමරන්න වෙනම දිනයක් තියෙනවා නේද යැයි ඇසුවා. එහෙමයි අගමැතිතුමා බණ්ඩාරනායක මහතාව සමරන්න දිනයක් තිබෙනවා, නමුත් මම කියන්නේ නිදහස් දිනයේදීත් එතුමාගේ ගුණ සමරන්න ඕනේ. 1948 නිදහස අර්ථවත් වුණේ බණ්ඩාරනායක මහතාගේ 56 විප්ලවය නිසයි.\nමහබැංකු අධිපති ,මුදල් අමාත්‍යශයේ ලේකම් කැබිනට් මණ්ඩලයට\nපසුගිය සතියේ කැබිනට් මණ්ඩල රැස්වීම තුළ වැඩි කතා බහක් ඇතිවුනේ රට තුළ ඇති වි තිබෙන ඩොලර් හිගය පිළිබඳවයි. වාසුදේව, නිමල් සිරිපාල ද සිල්වා , උදය ගම්මන්පිල, බන්දුල ගුණවර්ධන,හා  බැසිල් රාජපක්ෂ  ඇතුළු ඇමැතිවරු රැසක් මේ පිළිබඳව බොහෝ සෙයින් කතා කළා.\nඩොලර් නොමැතිකමින් වරායේ ගොඩ ගැසී තිබෙන අත්‍යවශ්‍ය භාණ්ඩ රැගත් කන්ටේනර් පිළිබඳව බන්දුල ගුණවර්ධන මෙහිදී කතා කලා. ''මෙහෙම ගියොත් ජනතාවට භාණ්ඩ හිඟ වෙන්න පුළුවන් නේද''. ඊට පිළිතුරු දුන් බැසිල් රාජපක්ෂ. ''කිසිසේත්ම ජනතාවට අත්‍යවශ්‍ය භාණ්ඩ හිඟ වෙන්න දෙන්නේ නෑ .ඒ සඳහා අපි ඩොලර් නිකුත් කරනවායි පැවසුවා.\nමොනවා උණත් රටේ පවතින මේ ඩොලර් හිඟය අඩු කරණ විදිය පිළිබඳව අපට පැහැදිළි කිරීමක් අවශ්‍ය වෙනවා. ඇමැතිවරු කිහිප දෙනෙකුම පවසන්නට වුණා. ඉන්පසු තීරණය වුණේ මහ බැංකු අධිපති අජිත් නිවාඩ් කබ්රාල් සහ මුදල් අමාත්‍යශ ලේකම් එස් .ආර් ආටිගල ව කැබිනට් මණ්ඩලයට කැඳවා ඇමතිවරුන්ට එම පැහැදිළි කිරීම ලබාදීමටයි.\nඩොලර් ප්‍රශ්නය කතාබහ වෙන අතරතුර අමාත්‍ය රෝහිත අබේගුණවර්ධන පැවසුවේ, මෙවැන්නක්. ''විදේශ ආයෝජන එන ඒවට විරුද්ධ වීමත් ඩොලර් ප්‍රශ්නය උග්‍ර වීමට හේතුවක්.'' යුගදනවි බලාගාරය සම්බන්ධයෙන්ද මෙහිදී ඔහු කතා කළා. එම කතාවට මැදිහත් වුණු විමල් වීරවංශ සහ  උදය ගම්මන්පිල පැවසුවේ අපි විරුද්ධ වුණේ රටට ඩොලර් එනවට නොවෙයි. එල් එන් ජී  ඒකාධිකාරිය ඇමරිකාවට පැවරීමට ගත් තීරණයට සහ එම ගිවිසුමටයි.\nඅය වැය මැද බැසිල් ඉන්දියාවට ගියේ ඇයි\nමුදල් අමාත්‍ය බැසිල් රාජපක්ෂ මේ දිනවල ඉන්දියාවේ සිදුකරන හදිසි සංචාරය පිළිබඳව විපක්ෂය දිගින් දිගටම චෝදනා කරනවා. අය වැය විවාදයක් අතර තුර ඔහු ඉන්දියාවට ගියේ ඇයි දැයි ඔවුන් ප්‍රශ්න කරණවා.\nතෙදිනකට සීමා වූ බැසිල්ගේ ඉන්දියානු සංචාරයේ ඉලක්ක වී තිබුනේ රට තුළ ඇති වී තිබෙන ඩොලර් හිඟයට ඉන්දියාවෙන් ක්ෂණික ණයක් ඉල්ලා ගැනිම බවයි ආණ්ඩුවේ ප්‍රධානියෙකු හිරු පොල්ටිකල් ගොසිප් වෙත පැවසුවේ. බැසිල් රාජපක්ෂ ඉන්දීය මුදල් ඇමැතිවරිය සමඟ සහ ඉන්දීය අග්‍රාමාත්‍ය වරයා සමඟ ද මෙම සංචාරයේදී සාකච්චා පවත්වා තිබෙනවා. ශ්‍රී ලංකාව මේ වන විට මුහුණ දී තිබෙන ආර්ථික අර්බුදයෙන් ගොඩ ඒම සඳහා ක්ෂණික විසඳුමක් අපේක්ෂා කරණ බව ඉන්දීය රජයට දන්වා ඇති බවටද තොරතුරු වාර්ථා වෙනවා. ඒ අනුව ඉන්දියාව ශ්‍රී ලංකාව වෙත  ක්ෂණික ණයක් වශයෙන් ඩොලර් මිලියන 500 ක මුදලක් ලබාදීමට එකඟතාව පළකර ඇති බවටද නිල නොළත් තොරතුරු ලැබී තිබෙනවා .\nඑක රටක් එක නීතියක් පිළිබද ව ඉස්ලාමීය රාජ්‍යයන්වල තානාපතිවරුන් විමසයි\nඉස්ලාමීය රාජ්‍යයන්වල තානාපතිවරුන් වෙත විශේෂ රාත්‍රී බෝජන සංග්‍රහයක් අගමැතිවරයාගේ ප්‍රධානත්වයෙන් පැවැත්වුණා.\nකොළඹ තරුපහේ හෝටලයක පැවති මෙම රාත්‍රී භෝජන සංග්‍රහය විදේශ කටයුතු අමාත්‍ය ජී එල් පීරිස් විසින් සූදානම් කරන ලද්දක්. ඉස්ලාමීය රාජ්‍යයන් වල සහයෝගය ශ්‍රී ලංකාවට වැඩි වශයෙන් ලබා ගැනීම මෙම භෝජන සංග්‍රහයේ අරමුණ වී තිබෙනවා. තානාපතිවරු සමඟ අගමැති මහින්ද මෙහිදී ඉතා සුහද සාකච්චාවක නිරත වී තිබෙනවා. ඉස්ලාම් රාජ්‍යයන්වල සහයෝගය අවශ්‍ය සෑම අවස්ථාවකම ශ්‍රී ලංකාවට ලබාදෙන බවටත්  තානාපතිවරු මෙහිදී අගමැතිවරයාට පවසා තිබෙනවා.\nඑක රටක් එක නීතියක් සම්බන්ධයෙන් ශ්‍රී ලංකාවේ මේ දිනවල සිදු කෙරෙන කාර්ය භාරයන් පිළිබඳව ද ඉස්ලාමීය තානාපතිවරුන් මෙහිදී අදහස් විමසා තිබෙනවා. එහිදී අගමැතිවරයා පවසා ඇත්තේ එක රටක් එක නීතියක් වැඩපිළිවෙළ තුළ ශ්‍රී ලංකාවේ ජීවත්වන මුස්ලිම් භක්තිකයන්ට කිසිදු අසාධාරණයක් සිදු නොවන බවයි. රටේ සමස්ථ පුරවැසියන්ගේ යහපත වෙනුවෙන් එවැනි වැඩපිළිවෙළක් ක්‍රියාත්මක කරණ බවයි අගමැතිවරයා වැඩිදුරටත් ඔවුන්ට පවසා ඇත්තේ.\nපොල්ටිකල් ගොසිප්\nපානුක රාජපක්ෂගේ සොයා බැලීමක්......",
       "URL": "https://www.hirunews.lk/290424/ගංගාරාමයේ-අස්සජි-හාමුදුරුවෝ-ජනාධිපතිවරයාට-කථා-කළේ-ඇයි-zoom-එපා-මට-ෆිසිකලි-හම්බවෙන්න-ඕනේ",
       "Category": "Local News",
       "Parent URL": "https://www.hirunews.lk/local-news.php?pageID=1508"
}