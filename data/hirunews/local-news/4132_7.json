{
       "Source": "hirunews",
       "Timestamp": "Thursday, 11 January 2018 - 7:55",
       "Headline": "ජනපති ධුර කාලය තීරණයට පංච පුද්ගල විනිසුරු මඩුල්ල අද රැස්වේ",
       "News Content": "2021 වසර දක්වා තමාට ජනාධිපති ධුරය දැරීමට බාධාවක් ඇත්දැයි යන්න පිළිබදව ජනාධිපති මෛත්‍රීපාල සිරිසේන ශ්‍රේෂ්ඨාධිකරණයෙන් කර ඇති මත විමසීම පංච පුද්ගල විනිසුරු මඩුල්ලක් හමුවේ අද සළකා බැලීමට නියමිතයි.\nඅගවිනිසුරු ප්‍රිියසාද් ඩෙප්, ඊවා වනසුන්දර, බුවනෙක අළුවිහාරේ, කේ.ටී. චිත්‍රසිරි සහ සිසිර ද ආබෲ, මෙම විනිසුරු මඩුල්ලේ සාමාජිකයන් ලෙස කටයුතු කරනවා.\nජනාධිපති මෛත්‍රීපාල සිරිසේන, 2015 වසරේ ජනවාරි මස 08 වැනිදා පැවති ජනාධිපතිවරණයෙන් ජය ලැබූ අතර, ජනවාරි මස 09 වැනිදා ඔහු එම ධුරයේ දිවුරුම් දුන්නා.\nධුරයට පත්වන අවස්ථාවේ ආණ්ඩුක්‍රම ව්‍යවස්ථාවට අනුව ජනාධිපති ධුරයේ නිල කාලය වසර 06 ක් ලෙස සඳහන් වී තිබුණා.\nපසුව පාර්ලිමේන්තුවේ සම්මත කෙරුණු 19 වන ව්‍යවස්ථා සංශෝධනය යටතේ ජනාධිපති ධුරයේ නිල කාලය වසර 05 දක්වා අඩු කෙරුණා.\nමෙම තත්ත්වය අනුව වත්මන් ජනාධිපතිවරයා නිල කාලය සම්බන්ධයෙන් ගැටළුවක් මතු වී ඇති අතර, 2021 වසර දක්වා තමාට ජනාධිපති ධුරය දැරිය හැකිදැයි යන්න පිළිබදව ජනාධිපතිවරයා ශ්‍රේෂ්ඨාධිකරණයේ මතය විමසා ඇත්තේ මෙම ගැටළුව නිරාකරණය කර ගැනීම සඳහායි.\nමේ අතර ශ්‍රේෂ්ඨාධිකරණය හමුවේ අද සාකච්ඡාවට භාජනය කෙරෙන මෙම ප්‍රශ්නයට අදාළව තමා දරණ අදහස ඉදිරිපත් කිරීමට කැමැත්ත දක්වා දූෂණ විරෝධී පෙරමුණේ සභාපති පූජ්‍ය උලපනේ සුමංගල හිමියන් ද ශ්‍රේෂ්ඨාධිකරණයට ඊයේ පෙත්සමක් ගොනු කළා.",
       "URL": "https://www.hirunews.lk/180728/ජනපති-ධුර-කාලය-තීරණයට-පංච-පුද්ගල-විනිසුරු-මඩුල්ල-අද-රැස්වේ",
       "Category": "Local News",
       "Parent URL": "https://www.hirunews.lk/local-news.php?pageID=4132"
}