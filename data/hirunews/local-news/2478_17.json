{
       "Source": "hirunews",
       "Timestamp": "Thursday, 03 September 2020 - 19:43",
       "Headline": "ගින්නට හසුවූ නෞකාවේ  ගින්න නිවන්න නාවික හමුදාව සමඟ රුසියාව සහ ඉන්දියාවත් එක්වෙයි (වීඩියෝ සහ ඡායාරූප)",
       "News Content": "බොරතෙල් මෙටි්‍රක් ටොන් දෙලක්ෂ 70,000 ක් රැගෙන යාත්‍රා කරමින් සිටියදී ශ්‍රී ලංකාවට නැගෙනහිර මුහුදේදී ගිනි ගැනීමට ලක්වූ එම්.ටී. නිව් ඩයමන්ඩ් නෞකාවේ\nගින්න නිවීම සඳහා ශ්‍රී ලංකා නාවික හමුදාවට අයත් යාත්‍රා මෙන්ම ඉන්දීය සහ රුසියානු නාවික යාත්‍රාද එක්ව සිටිනවා.\nග්‍රීසියේ නෞකා සමාගමකට අයත් පැනමා රජය යටතේ ලියාපදිංචි මෙම නෞකාව ඉන්දීය ඔයිල් සමාගම විසින් කුලියට ලබාගෙන ඇති බව හින්දු පුවත්පත වාර්තා කළා.\nඑය කුවේට් හි මිනා අල් අහමදි වරායේ සිට බොරතෙල් රැගෙන ඉන්දියාවේ ඔඩීෂා ප්‍රාන්තයේ පිහිටි පරදීප් වරාය වෙත ගමන් ආරම්භ කර ඇත්තේ පසුගිය 23 වැනිදායී.\nදිගින් මීටර් 333 ක් සහ මීටර් 60 ක පළලකින් යුතු මෙම නෞකාවේ එන්ජින් කාමරය තුළ අද පෙරවරු 7.30 ට පමණ ගින්න හටගෙන ඇත්තේ සංගමන්කන්ද තුඩුවේ සිට නාවික සැතපුම් 38 ක දුරින් ගැඹුරු මුහුදේ යාත්‍රා කරමින් සිටියදීයි.\nඒ බව අසලින් ගමන්ගත් හෙලේන් එම් වෙළඳ නෞකාව මගින් ශ්‍රී ලංකා නාවික හමුදාවට දැනුම් දී තිබෙනවා.\nඅනතුරුව නාවික හමුදාවේ සයුර සහ රණරිසි නෞකාවන් ත්‍රිකුණාමල වරායෙන් පිටත් කර යැවුණු අතර, ඩෝරා යාත්‍රාවක්ද ඒ දෙසට යැවීමටයි නාවික හමුදාව පියවර ගනු ලැබුවේ.\nඅද පස්වරුවේ එම මෙහෙයුම් සඳහා ශ්‍රී ලංකා නාවික හමුදාවේ සිදුරල නෞකාවද හම්බන්තොට වරායෙන් පිටත්ව ගියා.\nඑසේම, පසුගියදා හම්බන්තොට වරායට සේන්දු වූ රුසියාවට අයත් අද්මිරාල් ටි්‍රබක් සහ අද්මිරාල් විනොග්‍රදොව් යන යුද නෞකා දෙකද නාවික හමුදාවේ ඉල්ලීම මත එම ස්ථානය වෙත මේ වනවිට පිටව ගොස් තිබෙනවා.\nඉන්දීය මාධ්‍ය අද පස්වරුවේ වාර්තා කළේ ගින්න හටගෙන ඇති නෞකාව දෙසට ඉන්දීය වෙරළාරක්ෂක බලකායට අයත් නෞකා 03 ක් මෙන්ම නිරීක්ෂණ ගුවන් යානයක්ද යොමුකළ බවයි.\nඑසේම, ශ්‍රී ලංකා ගුවන් හමුදාවේ එම්.අයි. 17 සහ බෙල් 212 වර්ගයේ යානා දෙකක් ගින්න මැඩ පැවැත්වීමේ මෙහෙයුම් සඳහා එක්කර තිබෙනවා.\nඅනුරාධපුරයෙන් සහ හිඟුරක්ගොඩ ගුවන් හමුදා කඳවුරුවලින් පිටත් වූ එම යානාවලට අමතරව බීච් ක්‍රාෆ්ට් ගොඩබිම් නිරීක්ෂණ යානාවක්ද ගින්න ඇති වූ නෞකාවට ඉහළින් මේ වනවිට රඳවා ඇත්තේ නවතම තත්ත්වය නිරීක්ෂණය කිරීම සඳහායී.\nඑම්.ටී. නිව් ඩයමන්ඞ් නෞකාවේ  කාර්ය මණ්ඩලය ග්‍රීක ජාතිකයින් 05 දෙනෙකුගෙන් සහ පිලිපීන ජාතිකයින් 18 දෙනෙකුගෙන් සමන්විත අතර, මේ වනවිට ඉන් විසි දෙදෙනෙකු ගලවාගෙන තිබෙනවා. පිලිපීන ජාතික එක් කාර්ය මණ්ඩල සාමාජිකයෙකු අතුරුදන් වී ඇති බවයි නාවික හමුදාව සඳහන් කළේ.\nගින්න මුලින්ම දුටු හෙලේන් එම් වෙළඳ නෞකාව මගින් ගිනි ගැනීමට ලක්වූ නෞකාවේ සිටි 19 දෙනෙකු ගලවාගත් අතර, ඔවුන් මේ වනවිට ත්‍රිකුණාමලය වෙත රැගෙන එමින් සිටිනවා.\nඑම්.ටී. නිව් ඩයමන්ඞ් නෞකාවේ කපිතාන්වරයා සහ කාර්ය මණ්ඩල සාමාජිකයෙකු සයුර නෞකාව මගින් මුදාගෙන ඇති බවයි නාවික හමුදා මාධ්‍ය ප්‍රකාශක කපිතාන් ඉන්දික ද සිල්වා කියා සිටියේ.\nරණරිසි නෞකාව තුවාල ලබා සිටි කාර්ය මණ්ඩල සාමාජිකයෙකු ගලවාගෙන කල්මුණේ වෙත රැගෙනවිත් තිබෙනවා.\nඉන් අනතුරුව ඔහු රෝහල්ගත කිරීමට පියවර ගැනුණා.\nමේ අතර, මෙම නෞකාව සම්බන්ධයෙන් ගන්නා ඉදිරි ක්‍රියාමාර්ග සම්බන්ධයෙන් සාකච්ඡා කිරීම සඳහා නාරාහේන්පිට පිහිටි සමුද්‍රීය පරිසර ආරක්ෂණ අධිකාරියේ අද පස්වරුවේ විශේෂ රැස්වීමක් පැවැත්වුණා.\nඊට ත්‍රිවිධ හමුදාව නියෝජනය කරමින් නියෝජිතයින් එක්ව සිටියා.",
       "URL": "https://www.hirunews.lk/249356/ගින්නට-හසුවූ-නෞකාවේ-ගින්න-නිවන්න-නාවික-හමුදාව-සමඟ-රුසියාව-සහ-ඉන්දියාවත්-එක්වෙයි-වීඩියෝ-සහ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2478"
}