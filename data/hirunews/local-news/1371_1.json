{
       "Source": "hirunews",
       "Timestamp": "Monday, 07 February 2022 - 13:25",
       "Headline": "සෞඛ්‍ය සේවක වර්ජනයෙන් රෝහල් කටයුතුවලට බාධා (වීඩියෝ)",
       "News Content": "හෙද ඇතුලු සෞඛ්‍ය සේවයේ වෘත්තිය සමිති 18 ක් අද උදෑසන දීප ව්‍යාප්තව ආරම්භ කළ අඛන්ඩ වර්ජනය හේතුවෙන් රෝහල් රැසක සේවාවන්ට බාධා මතුව තිබෙනවා.\nසෞඛ්‍ය වෘත්තීයවේදීන්ගේ සම්මේලනය මෙම වර්ජනය දියත් කරන්නේ වැටුප් විෂමතා ඉවත් කිරීම ඇතුලු ඉල්ලීම් 07ක් මුල් කරගනිමින්.\nහෙද සේවාවට අමතරව, වෛද්‍ය රසායනාගාර විද්‍යාඥයන්, ඖෂධවේදීන්, මහජන සෞඛ්‍ය පරීක්ෂකවරුන්, විකිරණවේදීන් ඇතුළු අංශ ගණනාවක වෘත්තිකයන් වර්ජනය සදහා එක්ව සිටිනවා.\nමේ හේතුවෙන් අද ප්‍රතිකාර සදහා රෝහල් වෙත පැමිණි රෝගීන් පත්වුයේ දැඩි අසීරුවතාවයකටයි.\nකෙසේ වෙතත් පිළිකා, කාන්තා හා ළමා රෝහල්, මධ්‍යම ලේ බැංකුව යන ආයතනවල වැඩවර්ජනය ක්‍රියාත්මක වන්නේ නැහැ.\nමහජන සෞඛ්‍ය පරීක්ෂකවරුන්ද මෙම අඛන්ඩ වැඩවර්ජනයට සහය දැක්වීම හේතුවෙන් කොරෝනා හා ඩෙංගු මර්දන කටයුතුවලටද බාධා එල්ලවී තිබෙනවා.\nකෙසේ වෙතත් මෙම වර්ජනය සඳහා සිය සංගමය සහය ලබා නොදෙන බවයි රාජ්‍ය සේවා එක්සත් හෙද සංගමයේ සභාපති පූජ්‍ය මුරුත්තෙට්ටුවේ ආනන්ද හිමියන් කියා සිටියේ.\nමේ අතර රජයේ වෛද්‍ය නිලධාරින්ගේ සංසදයේ සභාපති වෛද්‍ය රුක්ෂාන් බෙල්ලන කොළඹ අද පැවති මාධ්‍ය හමුවකට එක්වෙමින් ප්‍රකාශ කළේ සිය දේශපාලනික අරමුණු ඉටුකරගැනීම වෙනුවෙන් වෘත්තිය සමිති මෙම වර්ජනය සිදුකරන බවයි.",
       "URL": "https://www.hirunews.lk/296383/සෞඛ්‍ය-සේවක-වර්ජනයෙන්-රෝහල්-කටයුතුවලට-බාධා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1371"
}