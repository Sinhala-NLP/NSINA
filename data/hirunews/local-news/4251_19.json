{
       "Source": "hirunews",
       "Timestamp": "Thursday, 26 October 2017 - 16:25",
       "Headline": "ගුවන් හමුදා නිලධාරියෙකු පොලිස් නිලධාරියෙකුට තර්ජනය කළ බවට පැමිණිල්ලක්",
       "News Content": "කොළඹ යුනියන් පෙදෙස ආසන්නයේ මාර්ග සඥා අසලදී ගුවන් 6680 ලෙස සටහන් කර තිබු රථයක පැමිණි සිවිල් ඇඳුමින් සිටි පුද්ගලයෙකු වාහනය නවතා, එම ස්ථානයේ රාජකාරි කළ පොලිස් නිලධාරියාට මහ හඬින් බැණ ඔහු අසලට පැමිණ ඔහුට පහර දෙන්නට සූදානම් වූ බව පළාත් පාලන අමාත්‍යංශයේ සේවය කරන යුරේකා උදයංගනී ගඟබඩ, රථ වාහන නියෝජ්‍ය පොලිස්පතිවරයාට හා පොලිස්පතිවරයාට පැමිණිලි කර තිබෙනවා.\nඇය පවසන්නේ ගුවන් යැයි සඳහන් මෝටර් රථයේ නිල ඇදුමෙන් සැරසුනු රියදුරෙකු වහා පැමිණ “සර් යන්න.. සර් යන්න..” යනුවෙන් ඔහුව මෙල්ල කරනු දුටු බවයි.\nඑම අවස්ථාවේ රාජකාරිය අකුරට ඉටුකරන මෙවැනි පොලිස් නිලධාරීන් රටට සම්පතක් වන බැවින් එම සිදුවීම මගේ ජංගම දුරකථනයෙන් පටිගත කිරීමට සූදානම් වනවාත් සමගම එය දුටු අදාල සිවිල් ඇදුමෙන් සිටි ඉහල නිලධාරීයා මෝටර් රථයේ ඉදිරිපස අසුනින් බැස ඇය වෙතට එමින්.. “ ඇයි.. ඇයි.. මොනවද රෙකෝඩ් කරන්නේ.. මොකද්ද ප්‍රශ්නේ.. තමුසෙ කවුද..’’ අසමින් ඇයට  අත දිගුකර පහරක් ගැසීමට සූදානම් වනවාත් සමගම ඉවතට පැන ගත් බවද ඇය, නියෝජ්‍ය පොලිස්පති -රථවාහන වෙත යොමු කළ ලිපියේ සඳහන්.\n2017.10.17 වන දින කොළඹ යුනියන් පෙදෙස ආසන්නයේ සිද්ධිය වූ බවද ඇය කියා සිටිනවා.\nඑදින සේවය අවසන් කර අමාත්‍යංශයේ සිට ආර්පිකෝ ආයතනයට යෑමට පිටත් වී සෙන්සාල් අවන්හල පසුකර එතන ඇති රථවාහන සංඥා තිබෙන ස්ථානයට ලගාවන විට සිද්ධිය දුටු බවයි යුරේකා උදයංගනී ගඟබඩ පවසන්නේ.\nඇය නියෝජ්‍ය පොලිස්පති- රථවාහන වෙත යොමු කළ ලිපිය පහතින්.\n\"යුරේකා උදයංගනී ගඟබඩ,\nනුගේගොඩ\n2017/10/19\nනියෝජ්‍ය පොලිස්පති රථවාහන\nනියෝජ්‍ය පොලිස්පති රථවාහන කාර්යාලය\nපොලිස් සුභසාදන ගොඩනැගිල්ල\n335, ඕල්කට් මාවත\nකොළඹ 11\nමහත්මයාණෙනි,\nගුවන් හමුදා නිලදාරියකු විසින් පොලිස් රථවාහන නිලධාරියකුගේ රාජකාරියට බාධා කිරීම හා පහර දීමට තැත් කිරීමක් සම්බන්දව\nමා පළාත් සභා සහ පළාත් පාලන අමාත්‍යංශයේ මාධ්‍ය ඒකකයේ සේවය කරන අතර ඊයේ රාත්‍රී 7.00ට පමණ (2017/10/17) සේවය අවසන් කර අමාත්‍යංශයේ ආර්පිකෝ ආයතනයට යෑමට පිටත් වුණි. මා සෙන්සාල් අවන්හල පසුකර එතන ඇති රථවාහන සංඥා තිබෙන ස්ථානයට ලගාවන විට ගුවන් 6680 යනුවෙන් සටහන් කරනලද අංක තහඩුවක් සහිත සුදු පැහැති මෝටර් රථයකින් සිවිල් ඇදුමෙන් සැරසුණු පුද්ගලයකු ඉදිරිපස අසුනේ සිට මහ හඩින් එම රථය නවතා ගත් පොලිසියේ එම අවස්ථාවේ රාජකාරි කල පොලිස් මහතාට බැන වදිමින් ඔහු අසලට පැමිණ ඔහුට පහර දෙන්නට සූදානම් වූ අතර එම අවස්ථාවේ එම ගුවන් යැයි සඳහන් මෝටර් රථයේ නිල ඇදුමෙන් සැරසුනු රියදුරෙකු වහා පැමිණ “සර් යන්න.. සර් යන්න..” යනුවෙන් ඔහුව මෙල්ල කරනු දුටු මා එම අවස්ථාවේම මගේ ජංගම දුරකථනයේ වීඩියෝ කිරීමට සූදානම් වූවෙමි.\nඅවට තවත් තරුණයන් කිහිප දෙනෙකුද මෙම සිදුවීම දෙස නෙත් අයා බලා සිටි අතර එම  පොලිස් නිලධාරියා නිර්දෝෂී අයෙකු බවත්, අදාල ගුවන් මෝටර් රථය නැවැත්වීම පිළිබඳව සිවිල් ඇදුමෙන් සිටි නිලධාරියා කෝපයට පත්ව ඇති බවත් අවට සිටි සියල්ලන්ටම අවබෝධ විය.\nමා........ මාධ්‍ය ආයතනයේ මාධ්‍යවේදිනියකද ලෙස සේවය කර ඇති අතර එම අවස්ථාවේ රාජකාරිය අකුරට ඉටුකරන මෙවැනි පොලිස් නිලධාරීන් රටට සම්පතක් වන බැවින් එම සිදුවීම මගේ ජංගම දුරකථනයෙන් පටිගත කිරීමට සූදානම් වනවාත් සමගම එය දුටු අදාල සිවිල් ඇදුමෙන් සිටි ඉහල නිලධාරීයා මෝටර් රථයේ ඉදිරිපස අසුනින් බැස මා වෙතට එමින්.. “ ඇයි.. ඇයි.. මොනවද රෙකෝඩ් කරන්නේ.. මොකද්ද ප්‍රශ්නේ.. තමුසෙ කවුද..’’ අසමින් මට අත දිගුකර පහරක් ගැසීමට සූදානම් වනවාත් සමගම මම ඉවතට පැන ගතිමි. මා ඇත්තටම බියවූයේ ඔහු මගේ ජංගම දුරකථනය පැහැර ගනීවියයි ඒ මොහොතේ මට හැඟුණු බැවිනි.  අනතුරුව වහාම ඔවුන් ඒ අවස්ථාවේදීම රථය පන ගන්වා යන්නට ගිය අතර සිද්ධියෙන් කම්පනයට පත්ව සිටි නීතිගරුක පොලිස් නිලධාරීයා සමඟ වචන කිහිපයක් කතා කර එයද මගේ ජංගම දුරකථනයේ රෙකෝඩ් කර ෆේස් බුක් එකට දැමීමි. අවට මෙම පහත් සිදුවීම බලාසිටි තරුණයින් මා සමඟ පැවසුවේ \"වැඩක් නෑ මිස්... ඒ පොලිස්කාරයට විරුද්ධ කමප්ලේන් කරනවා කියල ඌ කිව්වේ. වැරැද්ද කරල තව අහිංසක මිනිස්සුන්ගේ රස්සාවල් නැති කරනවා. කොයි ආණ්ඩුව ආවත් ඕක තමයි. පහත් තැනින් ගලා යයි කියනවනේ..\" යනුවෙනි. ඔවුන් මම පැමිණීමට පෙර මෙම ජුගුප්සා ජනක සිදුවීම මුල සිට දැක තිබුණි.\nඅන්තිමට නීතියට පටහැනිව කාටවත් ක්‍රියා කරන්න බැරි නිසා මේ ගැන කරුණාකර සොයා බලන ලෙසත් මෙම සිදුවීම ගැන වැඩිදුර විස්තර අවශ්‍ය නම් මා එය ස්වේච්ඡාවෙන් ලබාදීමට කැමැති අත (...)  මගේ දුරකථන අංකයට අමතන මෙන් ඉල්ලා සිටිමි. අවංක නිලධාරීන් ආරක්ෂා කිරීම සැමගේම වගකීමක් වන බැවින් මෙලෙස තොරතුරු ලබාදීමට ඉදිරිපත් වෙමි.\nස්තුතියි\nවිශ්වාසී\n.............\nයුරේකා උදයංගනී ගඟබඩ\"\nඇය සිය ෆේස් බුක් ගිණුමේ ද මේ ගැන සඳහන් කර ඇති අතර සිද්ධිය අතරතුර ඇය කළ රූගත කිරීම් හා පැමිණිලි පිටපත්වල ඡායාරුප ද එහි දැක්වෙනවා.\nමේ අතර මෙවැනි සිදුවීමක් සම්බ්නධයෙන් තොරතුරු තමන් වෙත ලැබී ඇති බවයි අප කළ විමසීමකදී ගුවන් හමුදා මාධ්‍ය ප්‍රකාශකවරයා කියාසිටියේ.\nකෙසේවෙතත් සිද්ධියට සම්බන්ධ නිලධාරියා කවුරුන් ද යන්න මෙතෙක් හඳුනාගෙන නොමැති බව ද ඔහු සඳහන් කළා.\nමේ සම්බන්ධයෙන් පරීක්ෂණයක් සිදු කරන ලෙසට පොලිසියෙන් ඉල්ලීමක් කළහොත් පරීක්ෂණයක් සිදු කරන බවයි ගුවන් හමුදා මාධ්‍ය ප්‍රකාශකවරයා වැඩිදුරටත් කියාසිටියේ.",
       "URL": "https://www.hirunews.lk/174503/ගුවන්-හමුදා-නිලධාරියෙකු-පොලිස්-නිලධාරියෙකුට-තර්ජනය-කළ-බවට-පැමිණිල්ලක්",
       "Category": "Local News",
       "Parent URL": "https://www.hirunews.lk/local-news.php?pageID=4251"
}