{
       "Source": "hirunews",
       "Timestamp": "Thursday, 04 August 2022 - 13:19",
       "Headline": "අද මධ්‍යම රාත්‍රියේ සිට බස් වර්ජනයක්",
       "News Content": "කිව් ආර් ක්‍රමයට ප්‍රමාණවත් පරිදි ඩීසල් නොලැබෙන බව පවසමින් පෞද්ගලික බස් සංගම් කිහිපයක් අද (04) මධ්‍යම රාත්‍රියේ සිට වර්ජනයක් ආරම්භ කිරීමට තීරණය කර තිබෙනවා.\nඒ අනුව සමස්ත ලංකා පෞද්ගලික බස් සමාගම් සම්මේලනය, අන්තර් පළාත් බස් හිමියන්ගේ සංගමය, පොදුජන එක්සත් බස් හිමියන්ගේ සංගමය සහ සමස්ත ලංකා එක්සත් බස් හිමියන්ගේ සංගමය මෙම වර්ජනයට එක්වනවා.\nසමස්ත ලංකා පෞද්ගලික බස් සමාගම් සම්මේලනයේ ප්‍රධාන ලේකම් අංජන ප්‍රියන්ජිත් කොළඹ අද කැඳවා තිබූ මාධ්‍ය හමුවකට එක්වෙමින් කියා සිටියේ, සතියකට ඩීසල් ලීටර් 40ක් පමණක් බස් රථ සඳහා ලබාදෙන අතර එය ධාවන කටයුතු සඳහා ප්‍රමාණවත් නොවන බවයි.\nමෙම වර්ජනය සම්බන්ධයෙන් ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්නගෙන් හිරු ප්‍රවෘත්ති අංශය විමසීමක් කළ අතර ඔහු කියා සිටියේ තම සංගමය ඒ සම්බන්ධයෙන් කිසිදු තීරණයක් ගෙන නොමැති බවයි.\nමේ අතර, අද මධ්‍යම රාත්‍රීයේ සිට සාමාන්‍ය බස් ගාස්තු පහළ දමන බව ජාතික ගමනාගමන කොමිෂන් සභාව පවසනවා.\nහිරු ප්‍රවෘත්ති අංශය කළ විමසිමකදී එහි අධ්‍යක්ෂ ජනරාල් ආචාර්ය නිලාන් මිරැන්ඩා කියා සිටියේ, බස් ගාස්තු අඩු වන ප්‍රතිශතයන් අද දහවල් ප්‍රකාශයට පත් කරන බවයි.\nඅධිවේගී මාර්ගයන්හි බස් ගාස්තු වල වෙනසක් සිදු නොවන බවයි ඔහු කියා සිටියේ.",
       "URL": "https://www.hirunews.lk/311864/අද-මධ්‍යම-රාත්‍රියේ-සිට-බස්-වර්ජනයක්",
       "Category": "Local News",
       "Parent URL": "https://www.hirunews.lk/local-news.php?pageID=966"
}