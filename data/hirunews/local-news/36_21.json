{
       "Source": "hirunews",
       "Timestamp": "Monday, 11 September 2023 - 22:48",
       "Headline": "කඩා දැමු වතු නිවසක් ඉදිකරන්න රාජ්‍ය ඇමතිගෙන් උපදෙස්",
       "News Content": "අනවසර ඉදිකිරීමක් බව පවසා කහවත්ත වැවිලි සමාගමට අයත් වැල්ලඳුර වතුයායේ බුංගිරිය ප්‍රදේශයේ පිහිටි වතු නිවසක් වතු යායේ ආරක්ෂක නිලධාරීන් විසින් පසුගිය සිකුරාදා කඩා ඉවත්කර තිබෙනවා.\nමේ සම්බන්ධයෙන් සොයා බැලීමට ජල සම්පාදන සහ යටිතල පහසුකම් සංවර්ධන අමාත්‍ය ජීවන් තොණ්ඩමන් වැල්ලදුර වතුයායට පැමිණියා.\nඑහිදී අලාභ හානි වූ නිවසේ සිටි වතු කම්කරුවන් සමඟ අමාත්‍යවරයා සාකච්ඡා කළ අතර පසුව එම ස්ථානයේම යළිත් තාවකාලික වතු නිවාසයක් ඉදිකිරීමට අමාත්‍යවරයා උපදෙස් ලබා දුන්නා.\nකෙසේවෙතත් වතු පාලන අධිකාරිය ප්‍රකාශ කරන්නේ මෙම නිවස අනවසර ඉදිකිරීමක් බැවින් එය යළි ඉදිකිරීම නීතිවිරෝධී බවයි.\nකඩා ඉවත් කළ වතු නිවසේ සිටි තරුණියක් විශ්වවිද්‍යාල වරම් ලබා තිබෙන බව කරුණු විමසීමේදි අනාවරණ වී තිබෙනවා.\nඒ අනුව ඇයට අවශ්‍ය අධ්‍යාපන කටයුතු සඳහා ශිෂ්‍යත්වයක් ලබා දීමටද අමාත්‍යවරයා කටයුතු කර තිබුණා.",
       "URL": "https://www.hirunews.lk/347972/කඩා-දැමු-වතු-නිවසක්-ඉදිකරන්න-රාජ්‍ය-ඇමතිගෙන්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=36"
}