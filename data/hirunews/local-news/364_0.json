{
       "Source": "hirunews",
       "Timestamp": "Sunday, 07 May 2023 - 9:39",
       "Headline": "ප්‍රහාරයට ලක්වූ ඕමාන ව්‍යාපාරිකයා මෙරට කර්මාන්තශාලාව ඉවත්කර ගැනීම අරඹයි",
       "News Content": "ප්‍රහාරයකට ලක්වූ කටාන අල් ඔබේදාන් ඇපරල් කර්මාන්තශාලාවේ හිමිකරු වන ඕමාන ජාතිකයා සිය කර්මාන්තශාලාව ඉවත්කර ගැනීමේ කටයුතු මේ වනවිට ආරම්භ කර ඇති බව වාර්තා වනවා.\nඑහි මූලික අදියර යටතේ කර්මාන්තශාලාවේ තිබූ විශාල රෙදි තොගයක් ගබඩාවලින් ඉවත්කර ඕමානයේ කර්මාන්තශාලාවක් වෙත යැවීමට කටයුතු කර ඇති බව සඳහන්.\nකර්මාන්තශාලාව ඉවත්කර ගැනීමට විරෝධය පළකරමින් එහි සේවකයින් පිරිසක් විරෝධතා ව්‍යාපාරයක නිරත වූ අතර එහි භාණ්ඩ පිටතට ගෙනයෑමට නොහැකි වන ලෙස අවහිර කිරීමට ද කටයුතු කළා.\nපසුව පොලිසිය මැදිහත්ව විරෝධතාකරුවන් ඉවත් කර අමුද්‍රව්‍ය ඉවත්කර ගැනීමට පහසුකම් සලසා දුන්නා.\nඉකුත් මාර්තු 30 වැනිදා රාත්‍රියේ ප්‍රහාරයට ලක්වීමෙන් පසු මෙම ඕමාන් ජාතික ව්‍යාපාරිකයා කටානේ පිහිටි සිය කර්මාන්තශාලා භූමිය වෙත කිසිම අවස්ථාවක පැමිණ තිබුණේ නැහැ.\nවාහන කුලී පදනම මත ලබාගැනීමට යෑමේදී සිදුවූ ආරවුලක් මත ප්‍රදේශයේ දේශපාලඥයෙකුගේ සහයකයන් පිරිසක් මෙම ඕමාන ජාතික ව්‍යාපාරිකයාට සහ ඔහුගේ ආරක්‍ෂක නිලධාරීන්ට පහර දී ඇති බවටයි වාර්තා වුණේ.\nරාජ්‍ය අමාත්‍ය ඉන්දික අනුරුද්ධගේ නම මෙම පහරදීම හා සම්බන්ධ කරමින් විවිධ වාර්තා පළවී තිබුණා.\nඒ හේතුවෙන් හිරු ප්‍රවෘත්ති අංශය රාජ්‍ය අමාත්‍යවරයාගෙන් විමසූ අතර, ඔහු කියා සිටියේ මෙම සිද්ධිය සම්බන්ධයෙන් පරික්ෂණයක් සිදුකරන ලෙසට අපරාධ පරික්ෂණ දෙපාර්තමේන්තුවෙන් ඉල්ලීමක් කර ඇති බවයි.",
       "URL": "https://www.hirunews.lk/334464/ප්‍රහාරයට-ලක්වූ-ඕමාන-ව්‍යාපාරිකයා-මෙරට-කර්මාන්තශාලාව-ඉවත්කර-ගැනීම-අරඹයි",
       "Category": "Local News",
       "Parent URL": "https://www.hirunews.lk/local-news.php?pageID=364"
}