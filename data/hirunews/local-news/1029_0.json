{
       "Source": "hirunews",
       "Timestamp": "Monday, 11 July 2022 - 14:35",
       "Headline": "හෝමාගම පිටකොටුව (138) බස් රථ වර්ජනය අවසන්",
       "News Content": "ඉකුත් 10 වැනි දා හෝමාගම අයි.ඕ.සී ඉන්ධන පිරවුම්හලට ඩීසල් ලීටර් 6600ක බවුසරයකක් ලැබීමට නියමිත ව තිබූ අතර, ඒ සඳහා පෙර දින සිට ඩීසල් ලබා ගැනීමේ අරමුණින් පෞද්ගලික බස් රථ ඇතුළු වාහන රැසක් පෝලිමේ රැඳී සිටියා.\nඑහෙත් ලැබුණු ඩීසල් තොගයෙන් සියලු වාහන සඳහා ඩීසල් නිකුත් කිරීම සිදු කළ යුතු හෙයින් පෝලිමේ රැඳී සිටි බස් රථවලින් බස්රථ පහළොවකට පමණක් ඩීසල් ලීටර් 60 බැගින් ලබාදීමට පියවර ගෙන ඇති බව යි බස්රථ සේවකයින්ට පොලිසිය දැනුම් දී තිබුණේ.\nඑහි දී බස් රථ 78ක් ධාවනය වන 138 හෝමාගම පිටකොටුව බස් මාර්ගයේ බස් රථ 15 පමණක් ඉන්ධන ලීටර් 60 බැගින් ලබා දීමට පියවර ගැනීමෙන් තමන් දැඩි අපහසුතාවට පත් වන බව පවසමින් බස්රථ සේවකයන් 11 දා උදෑසන 5 සිට මෙසේ වර්ජනයේ නිරත වුණා.\nමේ හේතුවෙන් රැකීරක්ෂා ඇතුළු වෙනත් අවශ්‍යතා සඳහා ගමන් කරන මගින් දැඩි පීඩාවට ලක්ව සිටිම හේතුවෙන් බස්නාහිර පළාත් මාර්ගස්ථ මගී ප්‍රවාහන අධිකාරිය, පොලීසිය හා එක්ව බස්රථ හිමිකරුවන් සමඟ සාකච්ඡාවක් හෝමාගම ප්‍රාදේශීය කාර්යාලයේ දී පැවැත්වුණා.\nඑහි දී බස්රථ හිමිකරුවන් පොලීසියෙන් ඉල්ලා සිටියේ, තමන් බස් රථ 15කට ඉන්ධන ලබා දීමට එකඟ බවත් ඉන්ධන ලීටර් 60 වෙනුවට ඉන්ධන ලීටර් 80 ලබාදීමට පියවර ගන්නා ලෙස යි.\nඊට පොලිසිය එකඟ වීමත් සමඟ පැය හයක් පුරා පැවති වර්ජනය අවසන් කොට මගී ප්‍රවාහනය සදහා බස්රථ ධාවනය ආරම්භ කෙරුණු බව සඳහන්.",
       "URL": "https://www.hirunews.lk/309712/හෝමාගම-පිටකොටුව-138-බස්-රථ-වර්ජනය-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=1029"
}