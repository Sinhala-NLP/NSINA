{
       "Source": "hirunews",
       "Timestamp": "Sunday, 27 February 2022 - 22:30",
       "Headline": "ශ්‍රී ලංකාව පරදා ඉන්දීය කණ්ඩායමට පූර්ණ තරගාවලි ජයක්",
       "News Content": "ශ්‍රී ලංකා ඉන්දියා තුන්වැනි පන්දුවාර 20 තරගයේ පිළිතුරු ඉනිම ක්‍රීඩා කරන ඉන්දීය කණ්ඩායම කඩුළු 04 ක් දැවී ලකුණු 148ක් ලබා\nගනිමින් අවසන් තරගයේ දීත් සිය ජයග්‍රහණය ලබා ගත්තා.\nඒ අනුව තරග තුනකින් සමන්විත පන්දුවාර 20 - 20 තරගාවලියෙන් 3 - 0ක් ලෙස ශ්‍රී ලංකා කණ්ඩායම පරදා පූර්ණ තරගාවලි ජයක් ලැබීමට සත්කාරක ඉන්දීය කණ්ඩායම සමත් වුණා.\nශ්‍රී ලංකා - ඉන්දියා 3වැනි පන්දුවාර 20 තරගයේ කාසියේ වාසිය දිනාගත් ශ්‍රී ලංකා නායක දසුන් ශානක පළමුව පන්දුවට පහරදීමට තීරණය කළා.\nයළි දුර්වල පිතිහරඹයක නිරත වූ ශ්‍රී ලංකා මුල් පෙළ පිතිකරුවන් සිව් දෙනෙකු පන්දුවාර 8කුත් පන්දු 03කදී ශ්‍රී ලංකා ලකුණු පුවරුවට ලකුණු 29ක් පමණක් එක්වෙද්දී ක්‍රීඩාගාරයේ අසුන් වෙන්කර ගත්තා.\nධනුෂ්ක ලකුණු නොලබා යද්දී නිස්සංකගේ ඉනිම එක් ලකුණකට සීමා වුණා.\nඅසලංක ලකුණු 4කට දැවී යද්දී ලද අවස්ථාවෙන් ප්‍රයෝජන නොගත් ජනිත් ලියනගේ පන්දු 19ක දී ලකුණු 9ක් ලබා දැවී ගියා.\nදිනේෂ් චන්දිමාල් ලකුණු 22යි.\nගරාවැටෙමින් තිබූ ශ්‍රී ලංකා ඉනිම ගොඩගැනීමේ පීඩනය නායක දසුන් ශානකගේ කර මතට වැටෙද්දී,ඔහු චාමික සමඟින් එක්ව 6 වැනි කඩුල්ලට නොබිදුණු ලකුණු 86ක් එක්කරමින් ශ්‍රී ලංකාව ලකුණු පුවරුව 150 සීමාව ආසන්නයට රැගෙන ගියා.\nඒ අනුව ශ්‍රී ලංකා කණ්ඩායම පන්දුවාර 20 අවසානයේ කඩුලු 5ක් දැවී ලකුණු 146ක් රැස්කළා.\nපන්දුවාර 20 දිවියේ හොඳම ඉනිම ක්‍රීඩා කළ දසුන් ශානක පන්දු 38කින් නොදැවී ලකුණු 74ක් ලබා ගත්තේ හතරේ පහර 9ක් සහ හයේ පහර 2ක් ද සමගින්.\nචාමික කරුණාරත්න නොදැවී ලකුණු 12යි.\nඅවීෂ් ඛාන් කඩුලු 2ක් බිඳ හෙළුවා.\nඉන්දීය පිළිතුරු ඉනිම ආරම්භ කළේ රෝහිත් ශර්මා සමඟින් සංජු සැම්සන්.\nජගත් පන්දුවාර 20 පිටියේ දී හයවැනි වරටත් ශර්මා දවාගන්නට දුෂ්මන්ත චමීරට හැකියාව ලැබුණා.\nඑහිදී ප්‍රහාරාත්මක පිතිකරණය යළි ඇරඹූ ශ්‍රියාර්ස් අයියර් පන්දු 45ක දී ලබාගත් ලකුණු සංඛ්‍යාව 73ක්.\nශ්‍රියාර්ස්ට සහාය දෙමින් රවීන්ද්‍ර ජඩේජා ලකුණු 22ක් සහ දීපාක් හූඩා ලකුණු 21ක් ලබා ගත්තේ අපහසුවකින් තොරව සිය තරග ජයට ඉන්දීය කණ්ඩායම රැගෙන යමින්.\nපන්දු යැවීමේ දී ළහිරු කුමාර ලකුණු 39කට කඩුළු 02ක් බිඳ දැමූ අතර දුෂ්‍යමන්ත චමීර සහ චාමික කරුණාරත්න අතරේ එක් කඩුල්ල බැගින් බෙදී ගියා.\nමේ අතර ශ්‍රී ලංකා ටෙස්ට් කණ්ඩායමේ ක්‍රීඩකයින් ගමන්ගත් බස්රථයේ තිබී හිස් උණ්ඩ දෙකක් සොයාගැනීමට ඉන්දීය ආරක්ෂක අංශ සමත් වී තිබෙනවා.\nලබන මස 4 වැනිදා මොහාලිහිදී ආරම්භවීමට නියමිත පළමු ටෙස්ට් තරගය සඳහා සහභාගීවීමේ අරමුණින් ශ්‍රී ලංකා ටෙස්ට් කණ්ඩායම චන්දිගාර් වෙත ගමන් කරමින් සිටින අතරතුරයි මෙලෙසින් හිස් වෙඩි උණ්ඩ දෙකක් සොයා ගැනීමට සමත් වී ඇත්තේ.\nමෙම සිදුවීම සම්බන්ධයෙන් මොහාලි පොලිසිය විසින් විමර්ශනයක් ආරම්භ කර ඇති බව ඉන්දීය මාධ්‍ය වාර්තා කරනවා.",
       "URL": "https://www.hirunews.lk/298230/ශ්‍රී-ලංකාව-පරදා-ඉන්දීය-කණ්ඩායමට-පූර්ණ-තරගාවලි-ජයක්",
       "Category": "Local News",
       "Parent URL": "https://www.hirunews.lk/local-news.php?pageID=1328"
}