{
       "Source": "hirunews",
       "Timestamp": "Saturday, 26 September 2020 - 18:40",
       "Headline": "බෞද්ධ සබඳතා ප්‍රවර්ධනය කිරීමට ඉන්දියාවෙන් ඩොලර් මිලියන15ක් (වීඩියෝ)",
       "News Content": "ඉතා අසීරු අවස්ථාවලදී වුවද, ජනතාවගේ ප්‍රජාතන්ත්‍රවාදී අයිතිවාසිකම්වලට ප්‍රමුඛත්වය දී කටයුතු කළ බව අග්‍රාමාත්‍ය මහින්ද රාජපක්ෂ පවසනවා.\nඅග්‍රාමාත්‍යවරයා මේ බව කියා සිටියේ ඉන්දීය අග්‍රාමාත්‍ය නරේන්ද්‍ර මෝදි සමඟ වීඩියෝ තාක්ෂණය ඔස්සේ අද(26) පැවති ද්විපාර්ශවික අතත්‍ය සමුළුවට එක්වෙමින්.\nජනවරම සහ කොරෝනා ජය ගැනීම සඳහා ක්‍රියාකල ආකාරය තුළින් රටේ පවතින ප්‍රසාදය පිළිඹිබු වන බවයි අග්‍රාමාත්‍යවරයා සඳහන් කළේ.\nආගමික, සංස්කෘතික සමානකම් ඇති දෙරට අතර, පවතින නොබැඳි මිත්‍රත්වය ඒ අයුරින්ම පවත්වාගෙන යාමට මූලිකත්වය දෙන බව ද අග්‍රාමාත්‍ය මහින්ද රාජපක්ෂ මෙහිදී සඳහන් කළා.\nමෙම සමුළුව, අගමැති මෝදි සහ අසල්වැසි රටක නායකයෙකු සමඟ පැවැත්වෙන ඒ ආකාරයේ ප්‍රථම ද්විපාර්ශවික සමුළුව ලෙසයි ඉන්දීය මාධ්‍ය හඳුන්වා ඇත්තේ.\nඑම සමුළුවේදී විවිධ අංශ යටතේ දෙරට අතර පවතින සබඳතා ඇගයීමට ලක් කෙරුණා.\nදේශපාලන, ආර්ථික, ආරක්ෂක, සංචාරක සහ අනෝන්‍ය වැදගත්කමකින් යුත් සියලු අංශ පිළිබඳව මෙහිදී සාකච්ඡා කර ඇති බවයි ඉන්දීය මාධ්‍ය වාර්තා සදඟන් කළේ.\nඅතත්‍ය සමුළුව ආරම්භයේදීම ඉන්දීය අග්‍රාමාත්‍ය නරේන්ද්‍ර මෝදි ප්‍රකාශ කර ඇත්තේ අග්‍රාමාත්‍ය මහින්ද රාජපක්ෂගේ නායකත්වයෙන් යුත් ආණ්ඩු පක්ෂය ලැබූ මැතිවරණ ජයග්‍රහණය තුළ රාජපක්ෂ රජයේ ප්‍රතිපත්ති දෙරට අතර ද්වීපාර්ශවික සහයෝගිතාව පුළුල් කිරීමට පහසුකම් සලසනු ඇති බවට තමන් විශ්වාස කරන බවයි.\n“ලැබූ මැතිවරණ ජයග්‍රහණයෙන් පසු ඉන්දු - ලංකා සබඳතා නව පරිච්චේදයකින් ආරම්භ කිරීමට අවස්ථාව උදා වී තිබෙනවා. දෙරටේම ජනතාව අප දෙස නව අපේක්ෂා සහ බලාපොරොත්තු සහිතව බලා සිටිනවා. ශ්‍රී ලංකාව සමඟ ඇති සබඳතා වලදී අප අනුගමනය කරන්නේ අසල්වැසියාට පළමු තැන ප්‍රතිපත්තිය මත සිටයි.” යනුවෙන් මෝදි අග්‍රාමාත්‍යවරයා වැඩිදුරටත් පවසා තිබෙනවා.\nඑමෙන්ම, කොරෝනා ව්‍යාප්තිය හමුවේ පනවා ඇති සීමාවන් කඩිනමින් ලිහිල් කරනු ඇතැයි තමන් අපේක්ෂා කරන බව සඳහන් කළ නරේන්ද්‍ර මෝදි ශ්‍රී ලංකාව සහ ඉන්දියාව අතර බෞද්ධ සබඳතා ප්‍රවර්ධනය සඳහා ඩොලර් මිලියන 15 ක ප්‍රදානයක් ලබාදෙන බවට ද දැනුම් දුන් බවයි ඉන්දීය වාර්තා සඳහන් කළේ.\nසාමය හා සංහිඳියාව පිළිබඳ ක්‍රියාවලිය ඉදිරියට ගෙන යාම සඳහා ශ්‍රී ලංකා ආණ්ඩුක්‍රම ව්‍යවස්ථාවේ 13 වන සංශෝධනය ක්‍රියාත්මක කිරීම අත්‍යාවශ්‍ය බව ඉන්දීය අග්‍රාමාත්‍යවරයා එහිදී පෙන්වා දී තිබෙනවා.\nඑක්සත් ශ්‍රී ලංකාවක් තුල සමානාත්මතාවය, යුක්තිය, සාමය සහ අභිමානය උදෙසා දමිල ජනතාවගේ අපේක්ෂාවන් ඉටු කර ගැනීමට කටයුතු කරන ලෙසට ද ශ්‍රී ලංකා රජයෙන් ඉල්ලීමක් කළ බවයි ඉන්දීය මාධ්‍ය වාර්තාවල දැක්වෙන්නේ.",
       "URL": "https://www.hirunews.lk/251178/බෞද්ධ-සබඳතා-ප්‍රවර්ධනය-කිරීමට-ඉන්දියාවෙන්-ඩොලර්-මිලියන15ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2428"
}