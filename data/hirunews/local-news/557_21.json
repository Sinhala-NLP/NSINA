{
       "Source": "hirunews",
       "Timestamp": "Saturday, 04 February 2023 - 19:07",
       "Headline": "අන්තරේට අධිකරණ නියෝගයක් - උතුරු නැගෙනහිරත් විරෝධතා  (වීඩියෝ)",
       "News Content": "මාර්ග අවහිර කරමින් මහජනතාවට පීඩාවක් සහ කරදරයක් සිදුවන ආකාරයට සාමකාමී නොවන උද්ඝෝෂණ පැවැත්වීම තහනම් කරමින් නුගේගොඩ මහේස්ත්‍රාත් අධිකරණය අද නියෝගයක් නිකුත් කළා.\nඒ අන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු වසන්ත මුදලිගේ සහ අන්තර් විශ්වවිද්‍යාල භික්ෂු බල මණ්ඩලයේ කැඳවුම්කරු ගල්වැව සිරිධම්ම හිමියන් ඇතුළු සහභාගි වන වෙනත් තැනැත්තන් වෙතයි.\nමේ අතර, නිදහසේ සත්‍යග්‍රහය නමින් සමාජ ක්‍රියාකාරීන් සහ සිවිල් සංවිධාන කිහිපයක පිරිසක් මරදාන - එල්ෆින්ස්ටන් රඟහල ඉදිරිපිට ආරම්භ කළ සත්‍යග්‍රහය ඊයේ රාත්‍රියේ විසුරුවා හැරීමට පොලීසිය ජලප්‍රහාරයක් එල්ල කරනු ලැබුවා.\nඑහිදී කාන්තාවක් ඇතුලු හතරදෙනෙකු පොලිසිය අත්අඩංගුවට ගෙන තිබුණා.\nමේ අතර, නිදහස් දින සැමරුමට විරෝධය දක්වමින් මරදාන සමාජ හා සාමයික කේන්ද්‍රය ඉදිරිපිටදී කතෝලික සභාවේ පියතුමන් සහ කන්‍යා සොහොයුරියන්ගේ ප්‍රධානත්වයෙන් අද සාමකාමී විරෝධතාවක් පැවැත්වුණා.\nඑසේම, යාපනය විශ්වවිද්‍යාලය, සිවිල් සංවිධාන, දේශපාලන පක්ෂ එක්ව සංවිධාන කළ විරෝධතා පාගමනක් ද අද යාපනයේදී පවත්වා තිබෙනවා.\nකෙසේ වෙතත්, යාපනය - පන්නෙයි මුහුදු තීරය කේන්ද්‍ර කර ගනිමින් යාපනයේ සිවිල් සංවිධාන ක්‍රියාකාරින් පිරිසක් නිදහස් දිනය සැමරීමට ද පියවර ගත්තා. ඊට සමාජ ක්‍රියාකාරි අරුන් සිද්ධාර්ථන් ද එක්ව සිටියා.",
       "URL": "https://www.hirunews.lk/326672/අන්තරේට-අධිකරණ-නියෝගයක්-උතුරු-නැගෙනහිරත්-විරෝධතා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=557"
}