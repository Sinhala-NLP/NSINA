{
       "Source": "hirunews",
       "Timestamp": "Friday, 21 January 2022 - 17:07",
       "Headline": "ගැලරියේ හිඳ පාර්ලිමේන්තුව නැරඹූ දකුණු කොරියානු කථානායකවරයා (ඡායාරූප)",
       "News Content": "දකුණු කොරියානු කථානායක පාක් බියෝන්ග් සියෝග් ඇතුළු දූත පිරිස අද (21) පෙරවරුවේ පාර්ලිමේන්තුවේ විශේෂ නිරීක්ෂණ චාරිකාවක නිරත වුණා.\nකථානායක මහින්ද යාපා අබේවර්ධනගේ ආරාධනයකට අනුව මෙරටට පැමිණි දකුණු කොරියානු කථානායක ඇතුළු නියෝජිත පිරිස පිළිගනු ලැබුවේ නියෝජ්‍ය කාරක සභා සභාපති අංගජන් රාමනාදන්, පාර්ලිමේන්තුවේ මහලේකම් ධම්මික දසනායක සහ වේත්‍රධාරි නරේන්ද්‍ර ප්‍රනාන්දු යන පිරිස විසින්.\nදකුණු කොරියානු කථානායකවරයා සම්භාවනීය අමුත්තන්ගේ ගැලරියේ සිට පාර්ලිමේන්තු රැස්වීම නැරඹීමට ද එක් වූ අතර, එහිදී කථානායකවරයා විසින් දකුණු කොරියානු කථානායකවරයා පිළිගනිමින් සභාවට විශේෂ නිවේදනයක් ද නිකුත් කළා.\nඉන් අනතුරුව දෙරටේ කථානායකවරුන් අතර විශේෂ හමුවක් පැවති අතර, එහිදී කථානායක මහින්ද යාපා අබේවර්ධන ප්‍රකාශ කළේ, කොරියාව සහ ශ්‍රී ලංකාව අතර පවතින දිගුකාලීන මිත්‍රත්වය ඉදිරියටත් තවදුරටත් ශක්තිමත් කර ගැනීමට අපේක්ෂා කරන බවයි.\nපාර්ලිමේන්තුව සහ පුරවැසියන් අතර සම්බන්ධතාව ඉහළ නැංවීම මෙන්ම පාර්ලිමේන්තු ක්‍රියාවලියට ජනතාව සක්‍රීය ලෙස සම්බන්ධ කරගැනීමේ අරමුණින් විවෘත පාර්ලිමේන්තු ප්‍රතිපත්තියක් අනුගමනය කර ඇති බවයි මෙරට කථානායකවරයා පෙන්වා දුන්නේ.\nකාරක සභා මාධ්‍යයට විවෘත කිරීමත් අලුතින් පිහිටුවන ලද සන්නිවේදන දෙපාර්තමේන්තුව හරහා පාර්ලිමේන්තු ක්‍රියාවලියේ විනිවිදභාවය මෙන්ම පාර්ලිමේන්තු ප්‍රජාතන්ත්‍රවාදී ක්‍රමය ශක්තිමත් කිරීමටත් පියවර ගෙන ඇති ආකාරය ගැන ද කොරියානු කථානායකවරයාට අවධාරණය කළ මහින්ද යාපා අබේර්ධන කථානායක විසින් ශ්‍රී ලංකා පාර්ලිමේන්තුව මේ වනවිට පාර්ලිමේන්තු පුස්තකාලය ඩිජිටල්කරණ වැඩසටහනක් ආරම්භ කළ බවත් ඉදිරියේදී “කඩදාසි රහිත පාර්ලිමේන්තුවක්” පිළිබද අපේක්ෂාවන් පවතින බවත් කියා සිටියා.\nදකුණු කොරියාවේ සමීප මිතුරෙක් ලෙස ශ්‍රී ලංකාව සමග විවිධ අංශවලින් ද්වීපාර්ශවීය සබඳතා වැඩිදියුණු කරගැනීමට අපේක්ෂා කරන බව හෙළි කළ දකුණු කොරියානු පාර්ලිමේන්තු ජාතික සභාවේ කථානායක පාක් බියෝන්ග් සියෝග් වැඩිදුරටත් කියා සිටියේ, දෙරට අතර සියලුම පාර්ශ්වවලින් ආර්ථිකය මෙන්ම ජාත්‍යන්තර මිත්‍ර සබඳතා තවදුරටත් වැඩිදියුණු කරගත යුතු බවයි.",
       "URL": "https://www.hirunews.lk/294709/ගැලරියේ-හිඳ-පාර්ලිමේන්තුව-නැරඹූ-දකුණු-කොරියානු-කථානායකවරයා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1409"
}