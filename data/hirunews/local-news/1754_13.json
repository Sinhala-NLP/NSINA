{
       "Source": "hirunews",
       "Timestamp": "Saturday, 14 August 2021 - 18:45",
       "Headline": "සතියක් ගෙදර ඉන්න - මහජන සෞඛ්‍ය පරීක්ෂකවරුන් ජනතාවගෙන් ඉල්ලයි (වීඩියෝ)",
       "News Content": "ලබන සදුදා සිට නිවසේ සිටිමින් ස්වයං සංචරණ සීිමා පනවා ගෙන කටයුතු කරන ලෙසට මහජන සෞඛ්‍ය පරික්ෂණකවරුන් ජනතාවගෙන් ඉල්ලිමක් කරනවා.\nවෛරසයේ ව්‍යාප්තිය වැඩි වි ඇති නිසා ජනතාවට සේවය සැපයිමට සිටින මහජන සෞඛ්‍ය පරික්ෂණකවරුන් ප්‍රමාණවත් නොවන බව එම සංගමයේ සභාපති උපුල් රෝහණ සඳහන් කළා.\nරෝහල් දැඩි සත්කාර ඒකක වල ප්‍රතිකාර ලබන මෙරට කොරෝනා ආසාදිතයන් සඳහා අවශ්‍ය කරන ඔක්සිජන් සතියකට මෙටි්‍රක් ටොන් 100 බැගින් ඉන්දියාවෙන් ඇණවුම්කර ඇති බව සෞඛ්‍ය අමාත්‍යාංශය ප්‍රකාශ කළා.\nඑම අමාත්‍යංශයේ ලේකම් විශේෂඥ වෛද්‍ය මේජර් ජෙනරාල් සංජීව මුණසිංහ මේ බව කියා සිටියේ කොරෝනා පාලනය සඳහා සෞඛ්‍ය අමාත්‍යශය ගෙන ඇති ක්‍රියාමාර්ග පිළිබඳ දැනුවත් කිරීම සඳහා ප්‍රවෘත්ති අංශ ප්‍රධානීන් සමග සෞඛ්‍ය අමාත්‍යාංශයේදී අද පැවති හමුවකට එක්වෙමින්.\nඔක්සිජන් ගෙන්වන පළමු ඇණවුම මේ වනවිටත් ඉන්දියාව වෙත ලබා දී ඇති බවත්  අවශ්‍ය වුවහොත් සිංගප්පූරුවෙන් ද ඔක්සිජන් ආනයනය කිරීමට අවදානය යොමු වී ඇති බවත් සෞඛ්‍ය අමාත්‍යංශ ලේකම්වරයා මෙම හමුවේදී වැඩිදුරටත් සඳහන් කළා.\nමේ අතර, සෞඛ්‍ය සේවා අධ්‍යක්ෂ ජනරාල්වරයා නිකුත් කරන ඇතැම් මාර්ගෝපදේශ නීතියක් බවට පත් කිරීමට අදාළ ගැසට් නිවේදනය ලබන සඳුදා ප්‍රකාශයට පත් කරන බව මෙම හමුවේදී සෞඛ්‍ය ඇමතිනිී පවිත්‍රා වන්නිආරච්චි කියා සිටියා.\nදැනට පවතින සෞඛ්‍ය මාර්ගෝපදේශ වලට අමතරව දැඩි සෞඛ්‍ය මාර්ගෝපදේශ මාලාවක් ඉදිරි දින 2 තුල නිකුත් කරන බවද ඇය මෙහිදී ප්‍රකාශ කළා.\nසමස්ත රටතුලම ආසාදිතයන් නිවසේ සිට ප්‍රතිකාර කිරීමේ වැඩසටහන ලබන සිකුරාදා සිට ආරම්භ කරන බවත් ඒ සඳහා වෛද්‍යවරුන් පුහුණුකර අවසන් බවත් මෙම හමුවේදී ප්‍රකාශ කෙරුණා. එම වැඩසටහන සඳහා දිවයින පුරා වෛද්‍යවරුන් 1000 පමණ යොදවා තිබෙනවා.\nමේ අතර, අද කොළඹ පැවැති මාධ්‍ය හමුවේදි පවුල් වෛද්‍ය විද්‍යා විශේෂඥවරුන්ගේ සංගමයේ සභාපතිනීි විශේෂඥ වෛද්‍ය මල්කාන්ති ගල්හේන කියා සිටියේ වෛරසය කලින් හදුනාගෙන, සුළු රෝග ලක්ෂණ ඇති ආසාදිතයින් නිවෙස් තුළදි ප්‍රතිකාර කිරිමට යොමු කිරිමෙන් මියයන පිරිස අවම කර ගත හැකි බවයි.\nමේ අතර, පසුගිය දින 5 තුල පමණක් මෙරටින් වාර්තා වී ඇති කොරෝනා මරණ සංඛ්‍යාව 664ක් වනවා. ඉන් සියයට 75ක් එනම් මරණ 518ක්ම වයස අවුරුදු 60 ඉක්මවූවන් අතරින් වාර්තා වනවා.\nමේ අතර, කොරෝනා පාලනය කිරිමේ අරමුණින් දිවයිනේ ප්‍රදේශ කිහිපයක වෙළඳසැල් වසා තැබීමට එම ප්‍රදේශවල වෙළඳ සංගම් තීරණය කර තිබෙනවා.",
       "URL": "https://www.hirunews.lk/279708/සතියක්-ගෙදර-ඉන්න-මහජන-සෞඛ්‍ය-පරීක්ෂකවරුන්-ජනතාවගෙන්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1754"
}