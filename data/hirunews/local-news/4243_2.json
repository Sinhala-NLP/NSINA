{
       "Source": "hirunews",
       "Timestamp": "Tuesday, 31 October 2017 - 19:03",
       "Headline": "රාත්‍රී දුර ගමන් බස්රථ රියදුරන්ට නීති විරෝධී මත්පැන් අලෙවි කිරීමේ ජාවාරමක් කුලියාපිටියේදී වටලයි",
       "News Content": "බස්රථ රියදුරන්ට සහ කොන්දොස්තරවරුන්ට නීති විරෝධී මත්පැන් අලෙවිකළ රියදුරෙකු කුලියාපිටිය කොට්ඨාස අපරාධ විමර්ශන ඒකකයේ නිළධාරීන් විසින් අත්අඩංගුවට ගෙන තිබෙනවා.\nමෙලෙස අත්අඩංගුවට ගෙන ඇත්තේ 39 හැවිරිදි වැලිපැන්නගහමුල්ල ප්‍රදේශයේ පදිංචි එක් දරු පියෙක්.\nඔහු කුලියාපිටිය - කොළඹ බස් රථයක රියදුරෙකු වන බවයි වාර්තා වන්නේ.\nකොළඹ, පිටකොටුව දුරගමන් සේවා බස්රථ හා රාත්‍රී ගමන්වාර අරඹන බස්රථවල සේවකයින්ට ඔහු නීති විරෝධී මත්පැන් අලෙවිකර තිබුණා.\nසැකකරුගේ බස් රථයද දිනපතා පස්වරු 4.30ට කුලියාපිටියෙන් කොළඹ බලා පිටත්වන බවයි වාර්තා වන්නේ.\nවැලිපැන්නගහමුල්ල ප්‍රදේශයේ රැකවල්ලා සිටි පොලිස් නිළධාරීන්ට දැක ඇත්තේ යතුරුපැදියක පැමිණි රියදුරුගේ බිරිඳ මත්පැන් බෝතල් තොගයක් අදාළ රියදුරුගේ බස් රථයට භාර දෙන අයුරුයි.\nඑම අවස්ථාවේ සැකකාර රියදුරා සහ ඔහුගේ බිරිඳ සමග බස්රථයට දැමු මත්පැන් සහ යතුරුපැදිය පොලිස් අත්අඩංගුවට ගැනුණා.\nපසුව වෙනත් රියදුරෙකු ගෙන්වා මගීන්ට අවහිරයක් නොවන පරිදි බස්රථය පිටත්කර හැරීමටද පොලිසිය කටයුතු කර තිබු බවයි අප වාර්තාකරු සඳහන් කලේ.\nරියදුරුගේ බිරිඳ 37 හැවිරිදි කාන්තාවක් වන අතර පසුව ඇය නිදහස් කර තිබෙනවා.\nදිගින් දිගටම සිදුවන බස්රථ අනතුරුවලට හේතුව සොයා පොලිසිය සිදුකළ පරීක්ෂණවලදී පෞද්ගලික ඔත්තුකරුවෙකු විසින් ලබාදුන් තොරතුරකට අනුව මෙම වැටලීම සිදුකළ බවයි පොලිසිය ප්‍රකාශ කළේ.\nසැකකරුගෙන් කළ ප්‍රශ්නකිරීම්වලදී ඔහු ප්‍රකාශ කර ඇත්තේ රාත්‍රී පිටකොටුව බස්නැවතුමේ ගාල්කරන බස්රථ රියදුරන් හා කොන්දොස්තරවරුන් බොහෝදෙනෙකු මත්පැන්වලට ඇබ්බැහි වී ඇති හෙයින් රැගෙනයන මත්පැන් පහසුවෙන් ඔවුන්ට අළෙවිකරගත හැකි බවයි.\nසැකකාර බස්රථ රියදුරා හෙට (01) අධිකරණයට ඉදිරිපත්කිරීමට නියමිතයි.",
       "URL": "https://www.hirunews.lk/174923/රාත්‍රී-දුර-ගමන්-බස්රථ-රියදුරන්ට-නීති-විරෝධී-මත්පැන්-අලෙවි-කිරීමේ-ජාවාරමක්-කුලියාපිටියේදී-වටලයි",
       "Category": "Local News",
       "Parent URL": "https://www.hirunews.lk/local-news.php?pageID=4243"
}