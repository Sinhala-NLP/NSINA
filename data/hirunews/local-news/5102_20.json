{
       "Source": "hirunews",
       "Timestamp": "Monday, 04 April 2016 - 12:57",
       "Headline": "කුඩු ජාවාරමට තවත් දෙදෙනෙකු අත්අඩංගුවට",
       "News Content": "දකුණු මුහුදේදී පොලිස් භාරයට ගනු ලැබූ රුපියල් කෝටි 100 කුඩු ජාවාරමේ මෙරට මෙහෙයුම්වල නිරතවූ ප්‍රබලයින් දෙදෙනෙකු පොලිස් මත්ද්‍රව්‍ය නාශක කාර්යාංශයට භාරවීමෙන්  පසුව අත්අඩංගුවට ගෙන තිබෙනවා.\nමොවුන් මීගමුව ප්‍රදේශයේ පදිංචිකරුවන් බව පොලීසිය සඳහන් කළා.\nමෙම ජාවාරමට සම්බන්ධ ප්‍රධාන සැකකරුවෙකු අද අලූයම කටුනායක ගුවන් තොටුපලේදී අත්අඩංගුවට ගනු ලැබුවේ ඉන්දියාවේ සිට පැමිණි අවස්ථාවේදියි.\nමොහු කළුබෝවිල ප්‍රදේශයේ පදිංචි මොහොමඞ් මුවාස් මොහොමඞ් නැමති පුද්ගලයෙක් බවයි පොලීසිය වැඩිදුරටත් සඳහන් කළේ. මොහුගෙන් කරන ලද ප්‍රශ්න කිරීම්වලදීයි අත්අඩංගුවට ගත් සෙසු සාමාජිකයන් පිළිබඳව කරුණු හෙලිවී ඇත්තේ.\nශ්‍රී ලංකාවට රැගෙන එමින් තිබූ හෙරොයින් කිලෝග්‍රෑම් 110ක් දකුණු මුහුදේදී පසුගියදා අත්අඩංගුවට ගනු ලැබුවේ නාවික හමුදාව සහ පොලිස් මත්ද්‍රව්‍ය නාශක කාර්යාංශය සිදුකළ ඒකාබද්ධ මෙහෙයුමකින් අනතුරුවයි.\nපාකිස්ථානයේ සිට ශ්‍රී ලංකාවට මෙම මත්ද්‍රව්‍ය රැගෙන විත් තිබුණේ ඉරාන නෞකාවකින්.\nඅදාළ යාත්‍රාවේ සිටි පාකිස්තාන ජාතිකයෙකු සහ ඉරාන ජාතිකයින් දස දෙනෙකු ඇතුළු 14 දෙනෙක් මෙහිදී අත්අඩංගුවට ගත් අතර ඔවුන්ගෙන් රැඳවුම් නියෝග මත තවදුරටත් ප්‍රශ්න කෙරෙනවා.\nමේ අතර යාපනය - කොඩිකාමම් ප්‍රදේශයේදී කේරළ ගංජා කිලෝග්‍රෑම් 95 ක් ඊයේ රාත්‍රියේ සොයාගෙන තිබෙනවා.\nපොලීසිය සඳහන් කළේ යතුරුපැදියකින් මේවා ප්‍රවාහනය කරමින් සිටියදී පොලිස් භාරයට ගත් බවයි.\nඑම අවස්ථාවේදී සැකකරු යතුරුපැදිය දමා පලාගොස් තිබෙනවා.\nමීට පෙරද යාපනය ප්‍රදේශයේදීම කේරළ ගංජා කිලෝග්‍රෑම් 100 ක් සොයාගත්තේ ඒවා අලෙවි කිරීමට සූදානම් කර තිබියදියි.",
       "URL": "https://www.hirunews.lk/130087/කුඩු-ජාවාරමට-තවත්-දෙදෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=5102"
}