{
       "Source": "hirunews",
       "Timestamp": "Wednesday, 27 September 2023 - 13:15",
       "Headline": "\" දෙවි­යන්ගේ කැමැත්ත අනුව ඇය අපව දාලා ගියා\" - බිලිඳෙකුට ජීවිත‍ය දී අවසන් ගමන් ගිය දොස්තර ෆාහිමාගේ ස්වාමියා හඬා වැළපෙයි",
       "News Content": "මහනුවර රෝහලේ වෛද්‍යවරියක් ඉතා අවාසනාවන්ත අන්දමින් මිය ගිය පුවතක් පසුගිය දා අපට අසන්නට ලැබුණා. ඒ ඇය දේව කාරියක් සේ සලකා රාජකාරිය කිරීමට කැපවීම නිසාවෙන්.\nඇය ෆාහිමා සහබ්ඩීන්. 53 හැවිරිදි මහනුවර, අනිවත්ත ප්‍රදේශයේ පදිංචි දෙදරු මවක්.\nඑදා ඇය සිටියේ අසනීප තත්ත්වයෙන්. රුධිර පීඩනය වැඩි වීම නිසා ඇයට වෛද්‍ය උපදෙස් ලැබී තිබුණේ නිවෙසේ විවේකීව ඉන්න. එහෙත් ඇය සේවය කරන මහනුවර රෝහලේ 4 වන වාට්ටුවෙන් ඇයට දුරකථන ඇමතුමක් ආවේ රෝහලේ නේවාසිකව ප්‍රතිකාර ලබන කුඩා දරුවකුට හදිසියේ අසාධ්‍ය බව පවසමින්.\nක්ෂණයකින් ෆාහිමා වෛද්‍යවරියට ඇයගේ රෝගී තත්ත්වය අමතක වුණා. ඇය ලහි ලහියේ සූදානම් වුණේ රෝහලට යන්න. ඒත් ඇගේ සැමියා මහා­චාර්ය එම්. එස්. එම්.අස්ලම් ඊට වහා විරුද්ධ වුණා. \"ඔයාට සනීප නැහැ නේද අද ඔයාට නොයා ඉන්න බැරිද?\"\nඑහෙත් ඇය එය ගණන් ගත් බවක් පෙනෙන්න තිබුණේ නැහැ. වහාම තම කාර් රථයට නැඟුන ඇය සුක්කානම අතට ගත්තා. මෙදෙස බලා සිරිය නොහැකි සැමියා ඇයගෙන් රථයේ සුක්කානම ඉල්ලා ගත්තා. ඔහු ඇයව රෝහලට රැගෙන ගිහින් බස්සවා පැවසුවේ, \"ඔයා හොස්පිට්ල් එකට ගිය ගමන් ප්‍රෙෂර් චෙක් කර ගන්න\" කියලා.\nඑදා වුණු සිද්ධිය ගැන ෆාහිමා වෛද්‍යවරියගේ සැමියා කඳුළු පිරි දෙනෙතින් අපට පැවසුවේ මෙහෙම කථාවක්,\n\"මගේ නෝනා නිත­රම කිවුවේ එයාට ලැබුණු වෛද්‍ය වෘත්තිය දෙවි­යන් වහන්සේ දුන් වර­මක් බවට විශ්වාස කරනවා. ඒ නිසා පැව­රෙන රාජ­කා­රිය අකු­ර­ටම ඉටු කර­නවා කියලා. ඉගෙන ගත්තේ මහ­ජන මුද­ල්ව­ලින්. අපට වැටුප් ලැබෙ­න්නෙත් මහ­ජන මුද­ල්ව­ලින්. ඒ නිසා මම කිසිම දව­සක ප්‍රයි­වෙට් ප්‍රැක්ටිස් කරන්නේ නෑ කිය­ලත් එයා කිවුවා. නෝනා බොහෝම චාම් ජීවි­ත­යක් ගත කළේ. රෝහලේ ගත කරන ජීවි­තය ගැන අපි එක්ක කිසිම දෙයක් කියන්නේ නෑ. රාජ­කා­රිය දේව කාරි­යක් සේ සැලකූ එයා මමත් දරු දෙදෙනා ගැනත් නිත­රම හොයා බැලුවා. ඒත් දෙවි­යන් වහ­න්සේගේ කැමැත්ත අනුව එයා අපව දාලා ගියා.\" කියායි.\nඇය ජාතියෙන් මුස්ලිම් වුණාට ඉගෙන ගෙන තිබුණේ සිංහල පාසලක. ඇය බේරා ගත් දරුවාත් සිංහල දරුවෙක්. ඇයගේ කථාව අහන හැමෝගෙම හෘදස්පන්දනය මොහොතක් නතර කරනවා. හැමදේටම ගහ මරා ගන්නා රටක ෆාහිමා දොස්තර නෝනාගේ අති උතුම් ක්‍රියාව ඇය නැතත් අගය කළ යුත්තක්.\n\"මගේ නෝනා මුස්ලිම් වුණාට එයා ඉගෙන ගෙන තිබුණේ මහ­නු­වර උසස් බාලි­කාවේ සිංහල මාධ්‍ය­යෙන්. එයා කිසිම දව­සක ජාති­යක්, ආග­මක් ගැන කතා කළේ නෑ. රාජ­කා­රි­යට තමයි මුල්තැන දුන්නේ. එයා අව­සාන වරට රාජ­කාරි කළේ මහ­නු­වර ජාතික රෝහලේ ඊ.එන්.ටී. අංශයේ. මේ දව­ස්වල ඒ අංශයේ හිටියේ වෛද්‍ය­ව­රුන් තුන්දෙ­නයි. වාට්ටුවේ වැඩ වැඩියි කියලා අපට තේරුණා. ඒත් නෝනා ඒවා ගැන අපි එක්ක මොන­වත් කියන්නේ නෑ. පහු­ගිය 09 වෙනිදා නෝනා දවල් ගෙදර හිටියේ. එදා එයාගේ ඔන් කෝල් දවස. 09 වෙනිදා හවස නෝනගේ ඉරි­ය­ව්ව­ලින් මට පෙනුණා, ඇය තර­මක අස­නීප ගති­ය­කින් ඉන්නවා කියලා. මීට පෙර මම එහෙම ඉන්නවා දැකලා නෑ. පස්සේ මම නෝනාට කිවුවා, මහන්සි නම් ටිකක් නිදා ගන්න කියලා. නෝනා ටිකක් හාන්සි වෙලා හිටියා. ඒ අතරේ නෝනට වාට්ටු­වෙන් කෝල් එකක් ආවා. අසාධ්‍ය තත්ත්ව­යෙන් පසු­වෙන කුඩා දරු­වෙක් වාට්ටු­වට ඇතුළු කළා කියලා. පස්සේ නෝනා වාහ­නේට නැගලා ඩ්‍රයි­වින් කර­ගෙන තනි­වම යන්න හැදුවා.\nනෝනට වාහනේ ඩ්‍රයිව් කරන්න නොදී මම වාහනේ ගත්තා. නෝනා රෝහ­ලට ගිහින් බස්ස­වලා මම කිවුවා, ඇතු­ළට ගිය ගමන් ප්‍රෙෂර් චෙක් කර ගන්න කියලා. ඒත් නෝනා කෙළින්ම ගිහින් තියෙන්නේ එයාගේ වාට්ටු­වට. එහෙම ගිහින් අර කුඩා දරු­වට අවශ්‍ය සිය­ලුම ප්‍රති­කාර කරලා තියෙ­නවා. ඒවා අව­සන් කරලා තමයි එයා ප්‍රෙෂර් චෙක් කරලා තියෙන්නේ. එයාගේ ප්‍රෙෂර් චෙක් කළ වෛද්‍ය­ව­රුන් ඒ ගමන්ම නෝනා හදිසි ප්‍රති­කාර ඒක­ක­යට ඇතුළු කරලා. ඒ වෙලාවේ නෝනා මට ලිස්ට් එකක් දීලා කිවුවා, මට මේක දෙන්න අම­තක වුණා. මේක වාට්ටු­වට දෙන්න කියලා. ඒ ලැයි­ස්තුවේ තිබුණේ නෝනා වැඩ කරන වාට්ටු­වෙන් පසු­දි­නට ශල්‍ය­ක­ර්ම­ව­ලට යවන රෝගීන්ගේ නම් ටික.\nඅයි. සී. යූ. එකේ ප්‍රති­කාර කරලා පස්සේ නෝනා සාමාන්‍ය වාට්ටු­ව­කට ඇතුළු කළා. ඒකේ ප්‍රති­කාර ලබ­මින් සිටි­යදී එයාගේ අස­නීප තත්ත්වය තර­මක් වැඩි වෙලා තියෙ­නවා. පස්සේ එයා ශල්‍ය­ක­ර්ම­ය­කට පවා භාජ­නය කර තියෙ­නවා. නෝනා දැඩි සත්කාර ඒක­කයේ දින කිහි­ප­යක් ප්‍රති­කාර ලබ­මින් සිටි­යදී පහු­ගිය 19 වෙනිදා තමයි මිය ගියේ. හිසේ නහ­ර­යක් පුපු­රලා මොළේට ලේ වාහ­නය වෙලා තමයි මිය ගිහින් තියෙන්නේ.\nමගේ නෝනගේ ජීවි­තය බේරා ගන්න මහ­නු­වර ජාතික රෝහලේ වෛද්‍ය­ව­රුන්, හෙද කාර්ය මණ්ඩ­ලය, සුව සේව­ක­යන් දැඩි කැප­වී­ම­කින් කට­යුතු කළා. ඒත් දෙවි­යන්ගේ කැමැත්ත අනුව ඇය අප දාලා ගියා. මගේ නෝනා මහ­නු­වර ජාතික රෝහලේ කට­යුතු කළ ආකා­රය මම හොඳින් වටහා ගත්තේ එයා මිය ගියාට පස්සේ. එයාට සිදු වු මේ අවා­ස­නා­වන්ත ඉර­ණම ගැන මුළු රෝහ­ලම කම්පා­වට පත් වුණා.\"\nවෛද්‍ය ෆාතිමා සහ­බ්දීන්ගේ සැමියා වන මහා­චාර්ය අස්ලම් සබ­ර­ග­මුව විශ්ව­වි­ද්‍යා­ලයේ කළ­ම­නා­ක­රණ පීඨයේ රාජ­කාරි කරන අතර, ඔහුගේ දිය­ණිය මේ වන විට මොර­ටුව වෛද්‍ය පීඨයේ පළමු වන වසරේ ඉගෙ­නුම ලබ­මින් සිටිනවා.\nඇය දෙවියන් වහන්සේ අතර සිට තමා අවසන් වරට ජීවිතය දුන් දරුවා දෙස බලා සිනාසෙනු නියතයි.",
       "URL": "https://www.hirunews.lk/349547/දෙවි­යන්ගේ-කැමැත්ත-අනුව-ඇය-අපව-දාලා-ගියා-බිලිඳෙකුට-ජීවිත‍ය-දී-අවසන්-ගමන්-ගිය-දොස්තර-ෆාහිමාගේ-ස්වාමියා-හඬා-වැළපෙයි",
       "Category": "Local News",
       "Parent URL": "https://www.hirunews.lk/local-news.php?pageID=4"
}