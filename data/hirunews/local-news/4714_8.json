{
       "Source": "hirunews",
       "Timestamp": "Wednesday, 11 January 2017 - 19:12",
       "Headline": "පළමු ශ්‍රේණියට ලක්ෂ ගණනක් ඇතුලු වෙද්දී තවත් දරුවන් පිරිසක් පාසලක් නැතිව මහ පාරේ",
       "News Content": "2017 වසර සඳහා පළමු ශ්‍රේණියට ළමයින් ඇතුළත් කිරීම අද ආරම්භ කෙරුණත් පෙර වසරවල මෙන්ම පාසල් කිහිපයක සිසුන් ඇතුළත් කරගැනීමේදී ගැටළුකාරී තත්ත්වයක් මතුවුණා.\nඅධ්‍යාපන අමාත්‍යාංශය සඳහන් කළේ ළමයින් තුන්ලක්ෂ පනස් දහසකට වැඩි ප්‍රමාණයක් දිවයින පුරා පාසල්වල පළමු ශ්‍රේණිය සඳහා ඇතුළත් කරගත් බවයි.\nපොළොන්නරුව - හිඟුරක්ගොඩ - හිඟුරක්ගම්මන මහ විද්‍යාලයේ පළමු ශ්‍රේණිය සඳහා සිසුන් ඇතුළත් කරගැනීමට ගිය දෙමව්පියන්ට අද සිදුවූයේ තම දරුවන් සමග පාසලෙන් පිටතට වී සිටීමටයි.\nඒ, විදුහල්පතිවරයා පාසලට පිවිසෙන ප්‍රධාන ගේට්ටුව ඉබි යතුරු දමා වසා තැබීම හේතුවෙන්.\nහිරු ප්‍රවෘත්ති  අංශයට අදහස් දැක්වූ දෙමව්පියන් කිහිපදෙනෙකු සඳහන් කළේ උතුරුමැද පළාත් ප්‍රධාන අමාත්‍ය පේෂල ජයරත්නගේ උපදෙස් මත විදුහල්පතිවරයා විසින් පළමු ශ්‍රේණියට සිසුන් ඇතුළත් කරගැනීම තාවකාලිකව නතර කර ඇති බවයි.\nමේ සම්බන්ධයෙන් හිරු ප්‍රවෘත්ති අංශය උතුරුමැද පළාත් ප්‍රධාන අමාත්‍ය පේෂල ජයරත්නගෙන් විමසීමට උත්සහ කළද එය ව්‍යර්ථ වූයේ ඔහු දුරකථනයට ප්‍රතිචාර නොදැක්වීම හේතුවෙන්.\nමේ අතර තඹුත්තේගම අධ්‍යාපන කලාපයට අයත් එප්පාවල - කාගම - යාය 09 විද්‍යාලයේ ප්‍රාථමික අංශය නැවත ස්ථාපිත කර පළමු ශ්‍රේණියට ළමයින් බඳවා ගන්නා ලෙස බල කරමින් දෙමව්පියන් පිරිසක් අද විරෝධතාවක නිරතවුණා.\nඅප වාර්තාකරු සඳහන් කළේ විරෝධතා පා ගමනකින් පැමිණි දෙමව්පියන් විදුහල්පතිවරයාගේ කාර්යාලයට පැමිණ ඔහුගෙන් මේ පිළිබඳව ප්‍රශ්න කළ බවයි.\n2014 වර්ෂයේ සිට ද්වීතික පාසලක් ලෙස නම් කෙරුණු මෙම විද්‍යාලයට ප්‍රාථමික ශ්‍රේණි සඳහා සිසුන් ඇතුළත් කරගැනීම නතර කරන ලෙසට බලධාරීන් නියෝග කර තිබුණා.\nකෙසේ වෙතත් විරෝධතාවට එක්වූ දෙමව්පියන් සඳහන් කළේ මේ හේතුවෙන් තම දරුවන් දැඩි ලෙස අපහසුතාවට පත්ව ඇති බවයි.\nඑමෙන්ම මහනුවර උසස් බාලිකා විද්‍යාලයේ පළමු වසර සඳහා තම දියණිය ඇතුළත් කර නොගැනීම පිළිබඳව විරෝධය දක්වමින් අස්ගිරිය ප්‍රදේශයේ පදිංචිකරුවෙකු ද අද විදුහල ඉදිරිපිට විරෝධතාවක නිරතවුණා.\nකෙසේ වෙතත් අධ්‍යාපන අමාත්‍ය අකිල විරාජ් කාරියවසම්, පළමු වසර සඳහා සිසුන් ඇතුළත් කරගැනීමේ ජාතික උත්සවයට කිරිබත්ගොඩ විහාරමහා දේවී විද්‍යාලයේදී එක්වෙමින් සඳහන් කළේ  සෑම දරුවෙකුගේම අධ්‍යාපන අයිතිය ආරක්ෂා කිරීම වෙනුවෙන් තමන් කැපවී වැඩකරන බවයි.",
       "URL": "https://www.hirunews.lk/151842/පළමු-ශ්‍රේණියට-ලක්ෂ-ගණනක්-ඇතුලු-වෙද්දී-තවත්-දරුවන්-පිරිසක්-පාසලක්-නැතිව-මහ-පාරේ",
       "Category": "Local News",
       "Parent URL": "https://www.hirunews.lk/local-news.php?pageID=4714"
}