{
       "Source": "hirunews",
       "Timestamp": "Saturday, 27 May 2023 - 10:40",
       "Headline": "මිත්තණිය ඝාතනය කළ මුණුපුරෙකු අත්අඩංගුවට",
       "News Content": "සිය මිත්තණියගේ ගෙළ පිහියකින් කපා ඝාතනය කර ඇයගේ සිරුර කැළයක් වෙත ඇදගෙන ගොස් දැමු බව කියන මුණුපුරෙකු අත්අඩංගුවට ගෙන තිබෙනවා.\nඅදාළ පුද්ගලයා වයස අවුරුදු 24ක් වන තරුණයෙක් බවයි බදුරලිය පොලිසිය සඳහන් කළේ.\nමෙසේ මිය ගොස් ඇත්තේ බදුරලිය, හැඩිගල්ල ජනපදය, බොල්ලුන්ත ප්‍රදේශයේ පදිංචිව සිටි ලීලාවතී වික්‍රමසිංහ නැමැති කාන්තවක්.\nමූලික පොලිස් පරීක්ෂණවලින් අනාවරණය වී ඇත්තේ අදාළ කාන්තාව සැකකරු පදිංචි නිවසේ පදිංචිව සිට ඇති අතර, ඇය විසින් තම මවට කරදර කරන බව පවසා සැකකාර මුණුපුරා මෙම ඝාතනය සිදුකර ඇති බවයි.\nමිය ගිය කාන්තාව පසුගිය දින කිහිපයේ රෝහල් ගතව සිට 25 වැනිදා නිවසට පැමිණ තිබූ අතර ඇයගේ ප්‍රතිකාර කටයුතු සඳහා මවට මුදල් වියදම් වන බවට සැකකරු උරණව මෙම අපරාධය සිදුකර ඇති බවයි පොලිසිය සඳහන් කළේ.\nඋත්සවයකට සහභාගී වී මත්පැන් පානය කර නිවසට පැමිණ තිබූ සැකකරු නිවස තුළ සිටි මිත්තණියට පිහියකින් පහර දී අනතුරුව අසල කැළයක් වෙත ඇදගෙන ගොස් දමා තිබෙනවා.\nසැකකරු ඝාතනයට යොදගත් තියුණු ආයුධය ද පොලිසිය මඟින් සොයාගෙන ඇති අතර, මෙම සිද්ධිය සම්බන්ධයෙන් බදුරලිය පොලිසිය වැඩිදුර විමර්ශන සිදු කරනු ලබන බවයි වාර්තා වන්නේ.",
       "URL": "https://www.hirunews.lk/336354/මිත්තණිය-ඝාතනය-කළ-මුණුපුරෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=313"
}