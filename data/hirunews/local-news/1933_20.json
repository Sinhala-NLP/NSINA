{
       "Source": "hirunews",
       "Timestamp": "Sunday, 23 May 2021 - 19:31",
       "Headline": "කළු දිලීර ආසාදිතයන් තවමත් මෙරටින් හමුවී නැහැ- සෞඛ්‍ය අංශ කියයි (වීඩියෝ)",
       "News Content": "ඉන්දියාව පුරා ශීඝ්‍රයෙන් ව්‍යාප්තව යන බ්ලැක් ෆන්ගස් හෙවත් කළු දිලීර ආසාදන තත්ත්වය වසංගත තත්ත්වයක් ලෙස ප්‍රාන්ත හතක් ප්‍රකාශයට පත්කර තිබෙනවා.\nමේ අතර, අම්පාර ප්‍රදේශයෙන් ද, කළු දිලීර ආසාදිතයකු වාර්තා වූ බවට විවිධ වාර්තා පළ වුණා.\nකෙසේ වෙතත්, අප කළ විමසීමකදි සෞඛ්‍ය අංශ තහවුරු කළේ එවන් ආසාදිතයකු වාර්තා වී නොමැති බවයි.\nකොරෝනා ආසාදනය වී ප්‍රතිශක්තීකරණය දුර්වල වූ රෝගීන්ට වැඩිවශයෙන් වැළඳෙන බ්ලැක් ෆන්ගස් නම් දිලීර ආසාදන තත්ත්වය ඉන්දියාවෙන් බහුලව වාර්තා වූයේ අප්‍රේල් මස අග භාගයේදී.\nමේ වනවිට මෙම දිලීර ආසාදන තත්ත්වය ඉන්දියාව පුරා ශීඝ්‍රයෙන් ව්‍යාප්ත වෙමින් තිබෙන අතර, දිලීර ආසාදිත රෝගීන් දහස් ගණනක් හඳුනාගෙන තිබෙනවා.\nමෙම දිලීර ආසාදනයෙන් 90 දෙනෙකු පමණ දැනට මියගොස් ඇති අතර, එය සැලකිල්ලට ගිනිමින් ඉන්දියාවේ රාජස්ථාන්, ගුජරාට්, උත්තර් ප්‍රදේශ් සහ ඔඩීෂා ඇතුළු‍ ප්‍රාන්ත මෙම දිලීර ආසාදන තත්ත්වය වසංගතයක් ලෙස නම් කිරීමට පියවර ගත්තා.\nමෙවන් තත්ත්වයක් මත කළු දිලීරය අසාදනය වූ පුද්ගලයෙකු අම්පාරෙන් වාර්තා වු බව විවිධ ප්‍රචාරයන් පැතිරී ගියා.\nකෙසේ වෙතත් එය අසත්‍ය ප්‍රචාරයක් බව අම්පාර දිස්ත්‍රික් රෝහලේ ක්ෂුද්‍ර ජීවි විශේෂඥ වෛද්‍ය උපුල් ප්‍රියදර්ශන ප්‍රකාශ කළා. ආදාළ රෝගියා 39 හැවිරිදි  පුද්ගලයකුවන අතර ඔහු අම්පාර ප්‍රදේශයේ පදිංචි කරුවෙක්.\nඑමෙන්ම, කොරෝනා වෛරසය සමග ඉන්දියාවේ පැතිර යන මාරාන්තික විය හැකි කළු පුස් රෝගයට අපිරිසිදු මුව ආවරණ ද බලපෑ ඇති බවට මතයක් ඉදිරිපත් වී තිබෙනවා.\nවෛද්‍ය විශේෂඥයන් පෙන්වා දී ඇත්තේ අපිරිසිදු මුව ආවරණ දිගු කලක් භාවිත කිරීම මෙන්ම, හොඳ වාතාශ්‍රයක් නොමැති වීම මෙම රෝගය ඇති වීමට හේතුවක් බවයි.\nකෙසේ නමුත්, ඒ සඳහා ඔප්පු කළ හැකි සායනික සාධක නොමැති බවට තවත් වෛද්‍ය විශේෂඥයන් පිරිසක් තරඟ කරනවා. ඇතැම් වෛද්‍යවරුන්ගේ මතය වී ඇත්තේ උත්තේජක වර්ග අනිසි ලෙස භාවිත කිරීම ද කළු පුස් රෝගය ඇති වීමට හේතුවක් බවයි.\nඑමෙන්ම, කොරෝනා ආසාදනය නිසා ශරීරයේ ප්‍රතිශක්තිය බෙහෙවින් දුර්වල වීම නිසා ද, කළු පුස් රෝගයට ගොදුරු විය හැකි බව ඇතැම් වෛද්‍යවරුන්ගේ මතයයි.",
       "URL": "https://www.hirunews.lk/272238/කළු-දිලීර-ආසාදිතයන්-තවමත්-මෙරටින්-හමුවී-නැහැ-සෞඛ්‍ය-අංශ-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1933"
}