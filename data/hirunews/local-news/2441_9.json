{
       "Source": "hirunews",
       "Timestamp": "Sunday, 20 September 2020 - 19:51",
       "Headline": "හෙරොයින් ජාවාරම් ජාලයක තොරතුරු අනාවරණය වෙයි (වීඩියෝ)",
       "News Content": "කොළඹ දිස්ත්‍රික්කය කේන්ද්‍ර කරගනිමින් සිදුකළ හෙරොයින් ජාවාරම් ජාලයක තොරතුරු අනාවරණය කර ගැනීමට වැලිකඩ පොලිසියේ නිලධාරීන් සමත් වුණා.\nමේ අතර හෙරොයින් ජාවාරම්කරුවෙකු වන මොහොමඩ් ෆාරුක් හෙවත් බැරල් රංජි ග්‍රෑන්ඩ්පාස් ප්‍රදේශයේදී පොලිසිය අද අත්අඩංගුවට ගත්තා.\nජාවාරමට සම්බන්ධ කාන්තාවක් ඇතුළු පුද්ගලයන් 6 දෙනෙකුද විවිධ ප්‍රදේශවලදී අත්අඩංගුවට ගෙන තිබෙනවා.\nවැලිකඩ පොලීසියට ලද තොරතුරක් මත හෙරොයින් සන්තකයේ තබාගෙන සිටි කෑගල්ලේ පදිංචිකරුවෙක් රාජගිරියේදී අත්අඩංගුවට ගෙන තිබෙනවා.\nඔහුගෙන් සිදුකළ ප්‍රශ්න කිරීම් මත ඔහුට හෙරොයින් ලබාදුන් මහනුවර ප්‍රදේශයේ පදිංචි පුද්ගලයින් සිව්දෙනෙකු අත්අඩංගුවට ගැනීමට පොලිසිය සමත් වුණා.\nඔවුන් සන්තකයේ තිබී හෙරොයින් ග්‍රෑම් 10ක්, රුපියල් 48,000ක්, ලැප්ටොප් පරිගණක 3ක් හා ජංගම දුරකථන 4ක් පොලිස් භාරයට ගැණුනා.\nමෙම ජාවාරමට සම්බන්ධ කාන්තාවක්ද රාජගිරිය ප්‍රදේශයේදී අත්අඩංගුවට ගෙන ඇත්තේ හෙරොයින් ග්‍රෑම් 12ක් හා රුපියල් 28,000ක මුදල් සමගින්.\nමේ අතර බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් මහතාගේ උපදෙස් මත අද උදෑසන 6 සිට පස්වරු 6 දක්වා මත්ද්‍රව්‍ය ජාවාරම්කරුවන් සහ වරෙන්තුකරුවන් අත්අඩංගුවට ගැනීමේ විශේෂ මෙහෙයුමක් බස්නාහිර පළාත තුළ ක්‍රියාත්මක කෙරුණා.\nඑහිදී හෙරොයින් ජාවාරම්කරුවෙකු වන මොහොමඩ් ෆාරුක් හෙවත් බැරල් රංජි හෙරොයින් ග්‍රෑම් 12ක් සමඟ කොළඹ අපරාධ කොට්ඨාසය මගින් කොළඹ - ග්‍රෑන්ඩ්පාස් ප්‍රදේශයේදී අත්අඩංගුවට ගෙන තිබෙනවා.\nමීට අමතරව සැකකරු සන්තකයේ තිබී ජංගම දුරකථන 9ක්ද පොලිස් භාරයට ගත්තා.\nඔහුගෙන් ලද තොරතුරු මත ග්‍රෑන්ඩ්පාස් ප්‍රදේශයෙන්ම කාන්තාවක්ද හෙරොයින් ග්‍රෑම් 5ක් සමඟ අත්අඩංගුවට ගැනීමට පොලිසිය සමත් වුණා.\nමෙම පුද්ගලයින්ගෙන් හෙරොයින් ලබාගැනීමට පැමිණි පුද්ගලයින් තිදෙනෙක්ද පොලිසිය අත්අඩංගුවට ගත්තා.\nමේ අතර රත්නපුර ප්‍රදේශයේ හෙරොයින් ජාවාරමේ නිරත වන කුඩු තුෂාර නැමැත්තාගේ ප්‍රධාන ගෝලයා හෙරොයින් සමඟ අත්අඩංගුවට ගෙන තිබෙනවා.\nඔහු සතුව තිබී හෙරොයින් ග්‍රෑම් 11යි මිලි ග්‍රෑම් 180ක් සහ රුපියල් 55,250ක මුදලක්ද පොලිස් භාරයට ගැනුණා.\nඔහු අත්අඩංගුවට ගෙන ඇත්තේ මීට පෙර හෙරොයින් සමඟ රත්නපුර ප්‍රදේශයේදී අත්අඩංගුවට ගෙන දැනට රක්ෂිත බන්ධනාගාරගත කර සිටින පොල්ලෙල්ලා නමැත්තාගෙන් කළ ප්‍රශ්න කිරීම්වලින් හෙළි වූ තොරතුරු මතයි.\nමේ අතර, ආවා කල්ලියෙන් වෙන්වූ ධනූ රොක් නමැති කල්ලියේ නායකයා  ඇතුළු සැකකරුවන් 9 දෙනෙකු අත්අඩංගුවට ගෙන තිබෙනවා.\nපොලිස් විශේෂ කාර්ය බලකාය විසින් එම සැකකරුවන් අත්අඩංගුවට ගෙන ඇත්තේ යාපනය මානිප්පායි ප්‍රදේශයේ පෞද්ගලික බැංකුවක් අසළ සැකකටයුතු ලෙස රැඳී සිටියදීයි.\nඅත්අඩංගුවට ගත් ධනු රොක් කල්ලියේ නායකයාට මිනිසුන් බියවැද්දීම සම්බන්ධයෙන් නඩු කිහිපයක් අධිකරණයේ විභාග වන අතර, අදාළ සැකකරුවන් මානිප්පායි පොලීසියට භාරදී තිබෙනවා.\nසංවිධානාත්මක අපරාධ කොට්ඨාසයට ලද තොරතුරක් මත කල්පිටිය ප්‍රදේශයේදී කොකේන් ග්‍රෑම් 480ක් සමගින් වයස අවුරුදු 25ක පුද්ගලයෙකු අත්අඩංගුවට ගැනුණා.\nමේ අතර දඹුල්ල පොලිසියට ලද තොරතුරක්  මත දඹුල්ල නව පාදෙණිය ප්‍රදේශයේ නිවසක් පරීක්ෂා කිරීමේදී හෙරොයින් සමඟ තරුණියක් අත්අඩංගුවට ගෙන තිබෙනවා.\nපොලිසිය පැවසුවේ සෙල්වදොරේ සුලෝචනා හෙවත් ‘‘සුච්චි“ නම් අදාළ තරුණිය ප්‍රදේශයේ තරුණයින් අතර මත්ද්‍රව්‍ය ප්‍රචලිත කර ඔවුන් විවිධ අපචාර ක්‍රියාවල පොළඹවන බවයි.\nමේ අතර අත්බෝම්බයක්, ජීව උණ්ඩ 6ක්, හිස් පතොරම් කොපු කිහිපයක්, කඩු හා මන්නාපිහි සහ යුද හමුදා නිල ඇඳුම් ඇතුළු ආරක්ෂක අංශ භාවිත කරන භාණ්ඩ කිහිපයක් සමඟින් 56 හැවිරිදි විශ්‍රාමික යුද හමුදා සෙබළෙක් අනුරාධපුර පොලිසිය අත්අඩංගුවට ගත්තේ  තිසාවැව - පන්ඩුලගම ප්‍රදේශයේදීයි.\nමොරටුව කටුබැද්ද ජුබිලි පාරේ මල්වත්ත ප්‍රදේශයේ නිවසක දීර්ඝ කාලයක් තිස්සේ පවත්වාගෙන ගිය මත්ද්‍රව්‍ය අලෙවිකරන මධ්‍යස්ථානයක් වැටලීමට ගල්කිස්ස දූෂණ මර්ධන ඒකකයේ නිලධාරීන් සමත් වුණා.\nඑහි විශේෂත්වය වන්නේ  මෙම ස්ථානයේදීම මත්ද්‍රව්‍ය භාවිත කිරීමට අවස්ථාව සලසා දී තිබීමයි.\nඅදාල වැටලීමේදී  සැකකරුවන් 10 දෙනෙකු අත්අඩංගුවට ගත් අතර ඔවුන් සන්තකයේ තිබී අයිස් මත්ද්‍රව්‍ය ග්රෑම් 45 ක්, මත් පෙති 70 ක් හා  ජංගම දුරකතන 8 ක් පොලිස් භාරයට ගැණුනා.",
       "URL": "https://www.hirunews.lk/250704/හෙරොයින්-ජාවාරම්-ජාලයක-තොරතුරු-අනාවරණය-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2441"
}