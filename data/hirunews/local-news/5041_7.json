{
       "Source": "hirunews",
       "Timestamp": "Wednesday, 18 May 2016 - 18:55",
       "Headline": "යළි අඳුරු යුගයක විජයග්‍රහණය සැමරීම ගැන දුකයි - මහින්ද",
       "News Content": "සන්නද්ධ හමුදා ලැබූ අභිමානවත් ජයග්‍රහණයේ හත්වන සැමරුම 2006 වසරට පෙර පරාජිත අඳුරු යුගයට සමාන තත්ත්වයක් යටතේ සැමරීමට සිදුවීම ගැන තමන් කණගාටුවන බව හිටපු ජනාධිපති මහින්ද රාජපක්ෂ ප්‍රකාශ කළා.\nඒ, මුළු ලොවම මවිත කළ විජයග්‍රහණයේ හත්වන සැමරුම මැයෙන් මාධ්‍ය නිවේදනයක් නිකුත් කරමින්.\nරණවිරුවන්ට එරෙහිව ක්‍රියාත්මක කර තිබෙන දඩයම නතර කර අත්අඩංගුවට ගෙන සිටින රණවිරුවන් නිදහස් කරන ලෙසද ඔහු  එමඟින් ආණ්ඩුවෙන් ඉල්ලා සිටියා.\nරට ජාතිය වෙනුවෙන් මෙතරම් සේවයක් කළ පිරිසකට මෙතරම් අසාධාරණ ලෙස සළකා ඇති අවස්ථාවක් ජීවමාන මතකයේ නොමැති බවයි හිටපු ජනාධිපති මහින්ද රාජපක්ෂ සිය නිවේදනය අවසානයේ සටහන් කර ඇත්තේ.\nමේ අතර ඒකාබද්ධ විපක්ෂය හිටපු ජනාධීපතිවරයාගේ ප්‍රධානත්වයෙන් හෙට පැවැත්වීමට නියමිතව තිබූ රණවිරු සැමරුම් උත්සවය අයහපත් කාලගුණය හේතුවෙන් කල් දමා තිබෙනවා.\nඒ සම්බන්ධයෙන් සහ තවත් කරුණු කිහිපයක් පිළිබඳව හිටපු ජනාධිපති මහින්ද රාජපක්ෂ අද බත්තරමුල්ලේ - චිත්ත සමාධි විවේකාශ්‍රමයේ පැවති උත්සවයකින් පසු මාධ්‍ය වෙත අදහස් දක්වමින් කියා සිටියේ පාර්ලිමේන්තු ක්‍රීඩාංගණයේ රණවිරු ස්මාරකය අසල පැවැත්වෙන සැමරුම් උත්සවයට තමන්ට ආරාධනාවක් නොමැති බවයි.",
       "URL": "https://www.hirunews.lk/133505/යළි-අඳුරු-යුගයක-විජයග්‍රහණය-සැමරීම-ගැන-දුකයි-මහින්ද",
       "Category": "Local News",
       "Parent URL": "https://www.hirunews.lk/local-news.php?pageID=5041"
}