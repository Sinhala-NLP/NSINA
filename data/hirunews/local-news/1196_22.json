{
       "Source": "hirunews",
       "Timestamp": "Monday, 02 May 2022 - 8:15",
       "Headline": "ස්වාධීන මන්ත්‍රීවරුන් අද යළිත් ජනපති හමුවේ (වීඩියෝ)",
       "News Content": "වත්මන් අර්බුදකාරී තත්ත්වය සම්බන්ධයෙන් ජනාධිපතිවරයා සහ ස්වාධීන කණ්ඩායම් අතර තවත් හමුවක් අද පැවැත්වීමට නියමිතයි.\nමෙම හමුවට පොදුජන පෙරමුණේ නියෝජිතයන් ද එක්වීමට නියමිත බවයි වාර්තා වන්නේ.\nජනාධිපතිවරයා සියලු දේශපාලන පක්ෂවල සහභාගීත්වයෙන් සර්වපාක්ෂික ආණ්ඩුවක් පිහිටුවීම සඳහා ප්‍රතිපත්තිමය වශයෙන් එකග වන බව පසුගිය සතියේ ආණ්ඩුවේ පක්ෂ නායකයන්ට සහ ස්වාධීන වූ මන්ත්‍රීවරුන්ට ලිපියක් මගින් දැනුම් දී තිබුණා.\nඊට ප්‍රතිචාර දක්වමින් ආණ්ඩුවෙන් ඉවත්ව ස්වාධීන වූ පක්ෂ 11හේ නායකයන් ජනාධිපතිවරයාට දන්වා තිබුණේ, වෙනත් පාර්ශව සහභාගි කරවා ගැනීමකින් තොරව පවත්වන සාකච්ඡාවකට සිය පාර්ශව එකඟ බවයි.\nඒ අනුවයි පසුගිය සිකුරා දා මුල් වරට ස්වාධීන කණ්ඩායම ජනාධිපතිවරයා මුණ ගැසී සාකච්ඡා සිදු කළේ.\nඑහි දී වත්මන් අර්බුද සම්බන්ධයෙන් දීර්ඝ ලෙස සාකච්ඡා වී තිබූ අතර අන්තර් වාර පාලනයක් සඳහා වත්මන් ආණ්ඩුව ඉවත්වීම පිළිබදව සාකච්ඡා වී තිබුණා.\nඑම සාකච්ඡාවේ දිගුවක් ලෙසයි අද මෙම හමුව පැවැත්වෙන්නේ.\nමේ අතර ඊයේ පැවති සමගි ජන බලවේගයේ මැයි රැළිය අතරතුරදී පක්ෂයේ සභාපති ෆීල්ඩ් මාර්ෂල් සරත් ෆොන්සේකා සහ එහි පාර්ලිමේන්තු මන්ත්‍රී හරීන් ප්‍රනාන්දු අතර බහින්බස්වීමක් සිදුව ඇති බවට තොරතුරු වාර්තාවනවා.\nපක්ෂ ආරංචි මාර්ග සඳහන් කළේ මැයිදින රැළියේ කථික ලැයිස්තුවේ අනුපිලිවෙල සම්බන්ධයෙන් මෙම බහින්බස්වීම ඇතිව තිබෙන බවයි.\nඅප කළ විමසීමක දී එම පක්ෂයේ ජ්‍යෙෂ්ඨ මන්ත්‍රීවරයෙකු කියා සිටියේ, එවැනි සිද්ධියක් පිළිබඳ දැනුවත් වූ අතර, එය, සමථයකට පත් කිරීමට කටයුතු කළ බවයි.",
       "URL": "https://www.hirunews.lk/303304/ස්වාධීන-මන්ත්‍රීවරුන්-අද-යළිත්-ජනපති-හමුවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1196"
}