{
       "Source": "hirunews",
       "Timestamp": "Monday, 17 April 2017 - 8:28",
       "Headline": "මීතොටමුල්ලේ දේපළ හානි තක්සේරුව අද සිට",
       "News Content": "කොළොන්නාව - මීතොටමුල්ල කුණු කන්ද නාය යාම හේතුවෙන් විපතට පත්වූවන්ගේ දේපළ තක්සේරු කිරීමේ කටයුතු අද සිට ආරම්භ කෙරෙන බව ස්වදේශ කටයුතු අමාත්‍යාංශය පවසනවා.\nනිවේදනයක් නිකුත් කරමින් එම අමාත්‍යාංශය පෙන්වා දුන්නේ් කොළඹ දිස්ත්‍රික් ලේකම් කාර්යාලය සහ කොළොන්නාව ප්‍රාදේශීය මහලේකම් කාර්යාල නිලධාරීන් යොදා ගනිමින් එය සිදුකරන බවයි.\nඑමෙන්ම අවදානම් කලාපවල ජීවත් වන ජනතාව හඳුනා ගනිමින් ඔවුන් සුරක්ෂිත ස්ථාන වෙත යොමු කිරීමේ කටයුතු ද ඒ සමඟම ආරම්භ කිරීමට නියමිතයි.\nමේ පිළිබඳ අවශ්‍ය උපදෙස් හා දැනුවත් කිරීම් මේ වන විටත් කොළඹ දිස්ත්‍රික් ලේකම් කාර්යාලය හා කොළොන්නාව ප්‍රාදේශීය මහලේකම් කාර්යාලය වෙත ලබාදී ඇති බව ද ස්වදේශ කටයුතු අමාත්‍යාංශය නිකුත් කළ නිවේදනයේ දැක්වෙනවා.\nමේ අතර, දේපළ හානි සම්බන්ධයෙන් වන තක්සේරු වාර්තාව දින පහක් තුළ ලබාදෙන ලෙස ජනාධිපති මෛත්‍රීපාල සිරිසේන ඊයේ නිලධාරීන්ට නියෝග කළා.\nඒ, ආපදා කළමනාකරණ මධ්‍යස්ථානයේ පැවැති සහන සැලසීමේ සාකච්ඡාවෙන් අනතුරුවයි.\nඑමෙන්ම මෙහිදී ආපදාවලට ලක්ව අවතැන්ව සිටින ජනතාව වී අලෙවි මණ්ඩලයට අයත් මීතොටමුල්ලේ පිහිටි ගබඩා සංකීර්ණ 3ක පදිංචි කිරීමට ද නියම කෙරුණා.\nමේ අතර ආපදා කළමනාකරණ අමාත්‍ය අනුර ප්‍රියදර්ශන යාපා ඊයේ ප්‍රවෘත්ති සාකච්ඡාවක් කැදවා තිබූ අතර එහිදී අදහස් දක්වමින් ඔහු කියා සිටියේ අවතැන්වූවන් සඳහා නිවාස ලබාදීමට කොළඹ මහ නගර සභාව රුපියල් මිලියන 300ක් ලබාදීමට එකඟ වූ බවයි.",
       "URL": "https://www.hirunews.lk/159329/මීතොටමුල්ලේ-දේපළ-හානි-තක්සේරුව-අද-සිට",
       "Category": "Local News",
       "Parent URL": "https://www.hirunews.lk/local-news.php?pageID=4560"
}