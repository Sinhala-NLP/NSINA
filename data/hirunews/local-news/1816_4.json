{
       "Source": "hirunews",
       "Timestamp": "Friday, 16 July 2021 - 20:10",
       "Headline": "ශ්‍රී ලංකාවට ලැබුණු එන්නත් කෝටිය ඉක්මවයි (වීඩියෝ)",
       "News Content": "ඕනෑම ක්ෂේත්‍රයක රැකියාවක නියුතු අයෙකුට එන්නත ලබාදෙන ඕනෑම ස්ථානයකින් පහසුවෙන් එන්නත ලබා ගැනීමට අවස්ථාව සලසා දෙන ලෙස ජනාධිපති ගෝඨාභය රාජපක්ෂ උපදෙස් ලබා දී තිබෙනවා.\nඑසේම, ලෝක සෞඛ්‍ය සංවිධානයේ කොවැක්ස් පහසුකම යටතේ ඇමෙරිකා එක්සත් ජනපදය විසින් ශ්‍රී ලංකාවට පරිත්‍යාග කරනු ලැබූ මොඩර්නා එන්නත් ලක්ෂ 15 ක් අද දිනයේදී දිවයිනට ලැබීමත් සමඟ මෙරටට ගෙන්වූ සමස්ත කොරෝනා මර්දන එන්නත් සංඛ්‍යාව කෝටියේ සීමාව ඉක්මවා ගියා.\nරෝගාබාධයන්ට ලක්ව නිවෙස් වලින් බැහැර විය නොහැකි අය වෙනුවෙන් ජංගම එන්නත්කරණ සේවාවක් කඩිනමින් ආරම්භ කරන ලෙසටද ජනාධිපති ගෝඨාභය රාජපක්ෂ අද නිලධාරීන්ට උපදෙස් ලබාදුන්නා.\nඒ, එන්නත්කරණය සහ ඉදිරි මෙහෙයුම් සම්බන්ධයෙන් කොවිඩ් මර්දන විශේෂ කමිටුව සමග අද ජනාධිපති කාර්යාලයේ පැවති හමුවේදීයි.\nමේ අතර, චීනයේ නිෂ්පාදනය කෙරෙන සිනොවැක් එන්නත මෙරට තුළ භාවිත කිරීම සඳහා ජාතික ඖෂධ නියාමන අධිකාරියේ අනුමැතිය හිමිව තිබෙනවා.\nඖෂධ නිෂ්පාදනය, සැපයීම හා නියාමන රාජ්‍ය අමාත්‍ය, මහාචාර්ය චන්න ජයසුමන කියා සිටියේ මෙරට තුළ භාවිතය සඳහා අනුමැතිය හිමිවූ 06 වන කොරෝනා මර්දන එන්නත එය බවයි.\nඒ අනුව ලෝක සෞඛ්‍ය සංවිධානය විසින් හදිසි භාවිතය සඳහා අනුමැතිය ලබාදුන් කොරෝනා මර්දන එන්නත් හයම මෙරට භාවිතය සඳහා මේ වනවිට අනුමැතිය හිමිව තිබෙනවා.\nඑම එන්නත් අතරින් ඇස්ට්‍රාසෙනෙකා, සයිනොෆාම්, ස්පුට්නික්, ෆයිසර් සහ මොඩර්නා යන කොරෝනා එන්නත් මෙරටට රැගෙනවිත් තිබෙනවා.\nඒ අනුව එම එන්නත් වර්ගවලින් කෝටිය ඉක්මවූ කොරෝනා එන්නත් මාත්‍රා ශ්‍රී ලංකාවට මේ වනවිට ලැබී ඇති බව රාජ්‍ය අමාත්‍ය මහාචාර්ය චන්න ජයසුමන ප්‍රකාශ කළා.\nඔහු වැඩිදුරටත් කියා සිටියේ සයිනොෆාම් එන්නත් මාත්‍රා ලක්ෂ 71ක්, ඇස්ට්‍රාසෙනෙකා මාත්‍රා දොලොස් ලක්ෂ 64,000 ක් සහ ස්පුට්නික් මාත්‍රා 180,000ක් මේ වනවිට දිවයිනට ලැබී ඇති බවයි.\nමීට අමතරව, ෆයිසර් එන්නත් මාත්‍රා 54,000ක් සහ අද ලැබුණු මොඩර්නා එන්නත් මාත්‍රා ලක්ෂ 15 ද ඊට ඇතුළත්.\nතවත් එන්නත් මාත්‍රා ලක්ෂ 52ක් පමණ ඉදිරි සති දෙක තුල මෙරටට ලැබීමට නියමිත බවද ඔහු වැඩිදුරටත් ප්‍රකාශ කළා.\nමේ අතර, පළාත් අතර බස් රථ සහ දුම්රිය ධාවනය කිරීම හෙට සිට ලබන මස පළමු වැනිදා දක්වා තාවකාලිකව අත්හිටුවන බව රාජ්‍ය අමාත්‍ය දිලුම් අමුණුගම ප්‍රකාශ කළා. ඔහු වැඩිදුරටත් කියා සිටියේ කොරෝනා වෛරසය පැතිරීම වැළැක්වීමේ පියවරක් ලෙස මෙම තීරණයට එළඹි බවයි.\nඑසේම, ළමයින් හැර සංචාර තහනමක් නොමැති රටවලින් පැමිණෙන පුද්ගලයන්ට දිවයිනට පැමිණි පළමු දිනයේ කොරෝනා පරීක්ෂණයෙන් ආසාදිතයෙකු නොවන බව තහවුරු වන්නේ නම් 7 වන දින කොරෝනා පරීක්ෂණය සිදුකිරීම මින් ඉදිරියට අවශ්‍ය වන්නේ නැහැ.\nමෙරටින් ඊයේ තහවුරු කළ ඩෙල්ටා ප්‍රභේදය ආසාදනය වූ 19 දෙනාගෙන් 11 දෙනෙකුම කොළඹ මහ නගර සභා සීමාවෙන් වාර්තා වී ඇති බව එහි ප්‍රධාන සෞඛ්‍ය වෛද්‍ය නිලධාරි වෛද්‍ය රුවන් විජයමුණි සඳහන් කළා.\nඩෙල්ටා ප්‍රභේදය ආසාදනය වූවන් අතර නාවික හමුදා සාමාජිකයකු හා වෛද්‍ය ශිෂයෙකුද සිටින බව සෞඛ්‍ය අංශ තහවුරු කළා.\nමේ අතර, නව සෞඛ්‍ය මාර්ගෝපදේශ මාලාවක් සෞඛ්‍ය සේවා අධ්‍යක්ෂ ජනරාල්වරයා විසින් අද සිට ක්‍රියාත්මක වන පරිදි නිකුත් කර තිබුණා.\nඒ අනුව, සත්ත්වෝද්‍යාන, වනජිවි උද්‍යාන සහ ළමා උද්‍යාන ද විවෘත කර ඇති අතර, සත්ත්වෝද්‍යානවලට වරකට ඇතුලු කර ගත හැකි වන්නේ පුද්ගල ධාරිතාවයෙන් සියයට 25ක් පමණයි.\nකොරෝනා රෝගය පැතිරීමට හේතුවිය හැකි භෞතිකව සම්බන්ධ වන ක්‍රීඩා හැර අනෙකුත් ක්‍රීඩාවන් සඳහා අවසර ලබාදී තිබෙනවා. එසේම, ශාලාවන් තුල සංගීත සංදර්ශන ආසන ධාරිතාවයෙන් සියයට 50ක සීමාවට යටත්ව අවසර ලබාදී ඇති අතර, එළිමහන් සැණකෙළි සහ සංගීත සංදර්ශන සඳහා අවසර ලබාදී නැහැ.",
       "URL": "https://www.hirunews.lk/277160/ශ්‍රී-ලංකාවට-ලැබුණු-එන්නත්-කෝටිය-ඉක්මවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1816"
}