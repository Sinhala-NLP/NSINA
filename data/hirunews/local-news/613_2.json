{
       "Source": "hirunews",
       "Timestamp": "Monday, 09 January 2023 - 19:18",
       "Headline": "බුත්තල - කතරගම පාරේ වනඅලින්ට කෑම දුන්නොත් නඩු",
       "News Content": "බුත්තල - කතරගම ප්‍රධාන මාර්ගයේ මෙන්ම උඩවලව, හබරණ ආදී වෙනත් ස්ථානවලදී වන අලින්ට ආහාර ලබාදෙන පුද්ගලයින් සහ සතුන්ට හිංසාවන පරිදි හැසිරෙන පිරිස් අත්අඩංගුවට ගෙන ඔවුන්ට එරෙහිව නඩු පැවරීමට වනජීවි දෙපාර්තමේන්තුව තීරණය කර තිබෙනවා.\nඑසේම බුත්තල- කතරගම මාර්ගයේ වන අලීන්ගෙන් මෝටර් රථවලට සිදුවන හානි වළක්වාලීම සඳහා පෙරවරු 05 සිට මධ්‍යම රාත්‍රිය දක්වා දෙපාර්තමේන්තුවේ මෝටර් රථ යෙදවීමටයි පියවර ගෙන ඇත්තේ.\nඒ අනුව ඉකුත් දින 04 තුළ යාල ගල්ගේ වන අඩවි කාර්යාලයේ නිලධාරින් සහ මෝටර් රථ යොදවා මාර්ගයේ රැදී සිටින වන අලීන් වනාන්තරයට පළවා හැරීමට කටයුතුකළ බව වනජීවි අධ්‍යක්ෂ ජනරාල් චන්දන සූරියබණ්ඩාර සඳහන් කළා.\nඑලෙස ජංගම රථ යෙදවීමෙන් එම කාලය තුළ වන අලි මාර්ගයට පැමිණීම නතර වූ බවත් මෝටර් රථවලට හානිකළ බවට කිසිදු සිද්ධියක් වාර්තා නොවූ බවයි වන ජීවි අධ්‍යක්ෂ ජනරාල්වරයා කියා සිටියේ.",
       "URL": "https://www.hirunews.lk/324653/බුත්තල-කතරගම-පාරේ-වනඅලින්ට-කෑම-දුන්නොත්-නඩු",
       "Category": "Local News",
       "Parent URL": "https://www.hirunews.lk/local-news.php?pageID=613"
}