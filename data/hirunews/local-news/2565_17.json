{
       "Source": "hirunews",
       "Timestamp": "Thursday, 23 July 2020 - 12:34",
       "Headline": "සහරාන්ගේ කල්ලියේ සාමාජිකයන් CIDය සමඟ සබඳතා පැවති බවට පාස්කු කොමිසමේදී හෙලි වේ (වීඩියෝ)",
       "News Content": "සහරාන්ගේ ත්‍රස්ත කණ්ඩායමේ ප්‍රබල සාමාජිකයෙකු වූ ආමි මොහිදීන් අත්අඩංගුවට නොගත්තේ අපරාධ පරීක්ෂණ දෙපර්තමේන්තුවේ ඇතැම් නිලධාරීන් සැකකරු සමඟ සබඳතා පැවැත්වූ නිසාවෙන් බවට පාස්කු ඉරිදා ත්‍රස්ත ප්‍රහාරය සම්බන්ධයෙන් සොයාබැලෙන ජනාධිපති කොමිසමේදී අනාවරණ වුණා.\nඒ, එම කොමිසම හමුවේ ඊයේ සාක්ෂි ලබාදුන් රාජ්‍ය බුද්ධි සේවයේ නිලධාරියෙකු කළ ප්‍රකාශයකට අනුවයි.\nඑහිදී ඔහු කියා සිටියේ මෙම ප්‍රහාරයට පෙර වරෙන්තු නිකුත් වී තිබූ සහරාන්ගේ කණ්ඩායමේ ප්‍රබල සාමාජිකයෙකු වූ ආමි මොහිදීන් කාත්තන්කුඩියේ පිහිටි සිය නිවසින් පිටව ගොස් පාසිකුඩා ප්‍රදේශයේ පාළු ඉඩමක සැඟව සිටින බවට රාජ්‍ය බුද්ධි සේවය විසින් තොරතුරු අනාවරණ කරගෙන තිබූ බවයි.\nඑහෙත් රාජ්‍ය බුද්ධි සේවයට ඔහු අත්අඩංගුවට ගැනිමට නෛතික බලයක් නොමැති නිසා ඒ පිළිබඳව නිශ්චිත තොරතුරු අපරාධ පරීක්ෂණ දෙපාර්තමේන්තුවට ලබාදුන් බවද සාක්ෂිකරු එහිදී සඳහන් කළා.\nඒ අනුව අපරාධ පරීක්ෂණ දෙපාර්තමේන්තුවේ උප පොලිස් පරීක්ෂක ඩයස් සහ පොලිස් සැරයන් නන්දලාල් ඇතුලු කණ්ඩායමක් පසුගිය වසරේ මාර්තු හත්වනදා එම ප්‍රදේශයට පැමිණියත් ඔහු අත්අඩංගුවට ගැනීමක් සිදු නොකළ බව සාක්ෂිකරු එහිදී අනාවරණ කළා.\nපසුව පාස්කු ප්‍රහාරයෙන් පසු සැකකරු රාජ්‍ය බුද්ධි සේවය ලද විශේෂ බලතල ප්‍රකාරව පසුගිය වසරේ අප්‍රේල් 24 වනදා අත්අඩංගුවට ගනු ලැබුවා.\nඒ වනවිටත් ඔහු සිය ජංගම දුරකථනයේ සියලු තොරතුරු මකා දමා තිබූ බවයි සාක්ෂිකරු කොමිසම හමුවේ ප්‍රකාශ කර සිටියේ.",
       "URL": "https://www.hirunews.lk/246215/සහරාන්ගේ-කල්ලියේ-සාමාජිකයන්-cidය-සමඟ-සබඳතා-පැවති-බවට-පාස්කු-කොමිසමේදී-හෙලි-වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2565"
}