{
       "Source": "hirunews",
       "Timestamp": "Tuesday, 06 December 2022 - 13:58",
       "Headline": "ශ්‍රී ලංකාවට බහුපාර්ශ්වික මූල්‍ය ආයතන සහාය ඇති ආධාර වැඩසටහනක් අවශ්‍ය බවට ජාත්‍යන්තර මූල්‍ය ආයතන ප්‍රධානීන්ගෙන් ප්‍රකාශයක්",
       "News Content": "ශ්‍රී ලංකාව මුහුණ පා ඇති ආර්ථික අර්බුදයෙන් ගොඩ ඒම සඳහා මෙරට ට බහුපාර්ශ්වික මූල්‍ය ආයතනවල සහාය ඇති සම්බන්ධීකරණ ආධාර වැඩසටහනක් අවශ්‍ය බව ලෝක බැංකුව (WB), ආසියානු සංවර්ධන බැංකුව (ADB), ජාත්‍යන්තර මූල්‍ය අරමුදල (IMF) සහ ආසියානු යටිතල පහසුකම් ආයෝජන බැංකුවේ (AIIB) නියෝජිතයින් තීරණය කර තිබෙනවා.\nමෙම ප්‍රධානීන් පිරිස ජනාධිපති රනිල් වික්‍රමසිංහ සමඟ අද (06) කොළඹ දී පැවති දීර්ඝ වට මේස සාකච්ඡාවකින් අනතුරුව යි ඔවුන් මෙම තීරණයට එළැඹ ඇත්තේ.\nමෙහි දී මුදල්, ආර්ථික ස්ථායීකරණ සහ ජාතික ප්‍රතිපත්ති අමාත්‍යවරයා ලෙස ජනාධිපති රනිල් වික්‍රමසිංහ විසින් “ආර්ථිකය යථා තත්ත්වයට පත් කිරීම සහ වර්ධනය කිරීම ඇතුළත් දීර්ඝකාලීන සංවර්ධන දැක්ම\" සම්බන්ධ ශ්‍රී ලංකාවේ සංවර්ධන වැඩසටහන ඉදිරිපත් කරනු ලැබුවා.\nමෙම සාකච්ඡාවට ලෝක බැංකුවේ උපසභාපති මාර්ටින් රයිසර් (Martin Raiser), ආසියානු සංවර්ධන බැංකුවේ උපසභාපති ෂික්සින් චෙන් (Shixin Chen), ජාත්‍යන්තර මූල්‍ය අරමුදලේ ජ්‍යෙෂ්ඨ දූත මණ්ඩල ප්‍රධානී පීටර් බෲවර් (Peter Breuer), ආසියානු යටිතල පහසුකම් ආයෝජන බැංකුවේ ආචාර්ය උර්ජිත් පටෙල් (Dr. Urjit Patel) සහභාගී වී සිටියා.\nඑමෙන්ම මෙම හමුවට ජනාධිපති රනිල් වික්‍රමසිංහ සමග අග්‍රාමාත්‍ය දිනේෂ් ගුණවර්ධන, මුදල් රාජ්‍ය අමාත්‍ය රංජිත් සියඹලාපිටිය, විදේශ කටයුතු අමාත්‍ය අලි සබ්‍රි, විදුලිබල හා බලශක්ති අමාත්‍ය කාංචන විජේසේකර, ආයෝජන ප්‍රවර්ධන රාජ්‍ය අමාත්‍ය දිලුම් අමුණුගම, ජනාධිපති ලේකම් සමන් ඒකනායක, ඇතුළු පිරිසක් එක්ව සිටියා.\nමීට අමතර ව ජනාධිපති ජ්‍යෙෂ්ඨ ආර්ථික උපදේශක ආචාර්ය ආර්.එච්.එස්. සමරතුංග, ජනාධිපති උපදේශක දිනේෂ් වීරක්කොඩි, මහබැංකු අධිපති ආචාර්ය නන්දලාල් වීරසිංහ, හිටපු මහ බැංකු අධිපති ඉන්ද්‍රජිත් කුමාරස්වාමි යන මහත්වරුන් ද මෙම හමුවට එක් වුණා.",
       "URL": "https://www.hirunews.lk/322092/ශ්‍රී-ලංකාවට-බහුපාර්ශ්වික-මූල්‍ය-ආයතන-සහාය-ඇති-ආධාර-වැඩසටහනක්-අවශ්‍ය-බවට-ජාත්‍යන්තර-මූල්‍ය-ආයතන-ප්‍රධානීන්ගෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=684"
}