{
       "Source": "hirunews",
       "Timestamp": "Thursday, 25 May 2023 - 21:16",
       "Headline": "ආර්ථිකය ප්‍රකෘතිමත් කිරීමට ශ්‍රී ලංකා මහබැංකුවෙන් අඛණ්ඩ පියවර",
       "News Content": "මෙරට ආර්ථිකය ප්‍රකෘතිමත් කිරීමට ශ්‍රී ලංකා මහබැංකුව අඛණ්ඩව පියවර ගන්නා බව මහබැංකු අධිපති ආචාර්ය නන්දලාල් වීරසිංහ අවධාරණය කරනවා.\nජාත්‍යන්තර කම්කරු සංවිධානය සහ ශ්‍රී ලංකා වාණිජ මණ්ඩලය එක්ව සංවිධානය කළ ශ්‍රී ලංකාවේ ආයෝජන ප්‍රවර්ධනය සහ ව්‍යවසායකත්ව ප්‍රවර්ධනය පිළිබඳ ජාතික කථිකාවතට කොළඹදී අද(25) එක්වෙමිනුයි මහබැංකු අධිපතිවරයා මේ බව කියා සිටියේ.\nඑමෙන්ම පසුගිය කෙටිකාලය තුළ රජය සිදුකළ ප්‍රතිසංස්කරණ තුළ මෙරට ආර්ථිකයේ පැහැදිලි ස්ථාවරත්වයක් දක්නට ලැබෙන බව මුදල් රාජ්‍ය අමාත්‍ය ෂෙහාන් සේමසිංහ පැවසුවේ දකුණු සහ මධ්‍යම ආසියාව සඳහා එක්සත් ජනපද වෙළඳ නියෝජිතයන් සමඟ මුදල් අමාත්‍යංශයේදී පැවති සාකච්ඡාවකදීයි.\nමේ අතර ඇමෙරිකානු ඩොලරයට සාපේක්ෂව අද දිනයේදී රුපියල සුළු වශයෙන් ශක්තිමත් වුණා.\nශ්‍රී ලංකා මහ බැංකුව විසින් දෛනිකව නිකුත් කරන විනිමය අනුපාතිකයන්ට අනුව ඩොලරයක විකුණුම් මිල දැක්වුණේ රුපියල් 310 යි ශත 95 ක් ලෙසයි. එහි ගැණුම් මිල රුපියල් 297 යි ශත 60 ක් ලෙස සටහන් වුණා.\nඑසේම, සංචාරක ව්‍යාපාරයේ තිරසාර දියුණුව තුලින් මීගමුවේ ආර්ථිකය ශක්තිමත් කිරීම පිළිබද විද්වත් කතිකාවක් අද මීගමුව නගර ශාලාවේදී පැවැත්වුණා.\nමේ අතර කුඩා හා මධ්‍ය පරිමාණ ව්‍යවසායකයින්ගේ ගැටලු‍ සම්බන්ධයෙන් සාකච්ඡා කිරීමට පාර්ලිමේන්තුවට පැමිණෙන ලෙසට විපක්ෂය, ලාංකීය එක්සත් ව්‍යවසායකයින්ගේ සංසදයට ආරාධනා කර තිබුණා.",
       "URL": "https://www.hirunews.lk/336226/ආර්ථිකය-ප්‍රකෘතිමත්-කිරීමට-ශ්‍රී-ලංකා-මහබැංකුවෙන්-අඛණ්ඩ-පියවර",
       "Category": "Local News",
       "Parent URL": "https://www.hirunews.lk/local-news.php?pageID=317"
}