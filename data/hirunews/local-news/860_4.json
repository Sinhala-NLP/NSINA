{
       "Source": "hirunews",
       "Timestamp": "Sunday, 18 September 2022 - 14:13",
       "Headline": "මත්තලින් මතු වූ සුඛෝපභෝගී රථයේ හිමිකරු සොයා මෙහෙයුමක",
       "News Content": "තීරුබදු නොගෙවා වංචා සහගත ලෙස මෙරටට ගෙන්වූ සුඛෝපභෝගී මෝටර් රථයක් මත්තල ප්‍රදේශයේ නිවසක සඟවා තිබිය දී පොලිස් භාරයට ගනු ලැබුවා.\nපොලිසිය සඳහන් කළේ මොන්ටේරෝ වර්ගයේ අතිසුඛෝපභෝගී මෝටර් රථයක් මෙලෙස පොලිස් භාරයට ගෙන ඇති අතර, එහි වටිනාකම රුපියල් කෝටි 3කට ආසන්න බවයි.\nමෙම මෝටර් රථය සඟවා තිබූ නිවසේ හිමිකරුගෙන් පොලිසිය ප්‍රශ්න කිරීමේ දී ඔහු පවසා ඇත්තේ කතරගම යාමට පැමිණි සිය ඥාතියෙකු කාර්මික දෝෂයක් හේතුවෙන් මෙම මෝටර් රථය තම නිවසේ නවතා ගිය බවයි.\nකෙසේ වෙතත් නිවෙස් හිමියාට තමන් ප්‍රකාශ කළ තොරතුරු සනාථ කිරීමට නොහැකි වී ඇති බවයි වාර්තාවන්නේ.\nපසුව තවදුරටත් පරීක්ෂණ මෙහෙයවීමේදී අනාවරණ වී ඇත්තේ මෙම ජීප් රථය තීරුබදු වංචා කර මෙරටට ගෙන්වා ඇති බවයි.\nමෝටර් රථයට අදාළ ලිපිගොනු සකස් කරන තෙක් එය මෙම නිවසේ සඟවා තබා ඇති බවට ද හෙළි වී තිබෙනවා.\nඅධිසුඛෝපභෝගී මෝටර් රථයේ හිමිකරු සොයා පරීක්ෂණ පවත්වන බවයි මත්තල පොලිසිය වැඩිදුරටත් සඳහන් කළේ.",
       "URL": "https://www.hirunews.lk/315708/මත්තලින්-මතු-වූ-සුඛෝපභෝගී-රථයේ-හිමිකරු-සොයා-මෙහෙයුමක",
       "Category": "Local News",
       "Parent URL": "https://www.hirunews.lk/local-news.php?pageID=860"
}