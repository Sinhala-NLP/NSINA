{
       "Source": "hirunews",
       "Timestamp": "Wednesday, 03 August 2022 - 16:26",
       "Headline": "රන් පදක්කම් 42ක් සමගින් ඔස්ට්‍රේලියාව තවමත් පෙරමුණේ",
       "News Content": "22වැනි පොදුරාජ්‍ය මණ්ඩලයීය ක්‍රීඩා උළෙලේ හරි අඩක් මේවන විට ගෙවී ගොස් අවසන්.\nගෙවී ගිය 5 වැනි දිනයේදී ශ්‍රී ලංකා ක්‍රීඩක ක්‍රීඩිකාවන්ට ඉතාමත් කාර්යය බහුල දිනයක් වුණා.\nඑහිදී කිලෝග්‍රෑම් 57 බර පංතිය යටතේ කාන්තා බොක්සිං ඉසව්වට එක්වූ සංජිවනි කුරේ අර්ධ අවසන් පූර්ව තරග වටය සඳහා සුදුසුකම් ලබා ගත්තා.\nඒ ඇයගේ ප්‍රතිවාදී පාකිස්තානු ක්‍රීඩිකාව ලකුණු 5-0ක් ලෙස පරාජය කරමින්.\nකිලෝග්‍රෑම් 51 - 54 බර පංතියෙන් තරග බිමට පිවිසි රුක්මාල් ප්‍රසන්නද අර්ධ අවසන් පූර්ව තරග වටයේ සිය ස්ථානය වෙන් කර ගත්තා.\nඔහු හමුවේ ලකුණු 3ට 2ක් ලෙස පරාජය වුයේ කෙන්යානු ක්‍රීඩකයෙක්.\nමේ අතර ජුඩෝ තරග ඉසව්වෙන් තවදුරටත් ශ්‍රී ලංකාවට පදක්කම් බලාපොරොත්තුවක් රඳවා ගන්නට චාමර නුවන් ධර්මවර්ධනට හැකියාව ලැබුණා.\nඒ කිලෝග්‍රෑම් 73 බර පංතිය යටතේ 16 දෙනාගේ වටයේ තරගයේදී ලකුණු 10ට 0ක් ලෙස බොට්ස්වාන ක්‍රීඩකයා පරාජය කිරීමත් සමගයි.\nඒ අනුව චාමරත් අර්ධ අවසන් පූර්ව වටය සදහා සුදුසුකම් ලබා ගත්තා.\nමේ අතර යුපුන් අබේකෝන් සහභාගිවන අවසන් පූර්ව වටයේ තුන්වැනි තරගය මෙරට වේලාවේන් අද රාත්‍රී 11යි 56ට ආරම්භවීමට නියමිතයි.\nමීටර් 100 ඉසව්වේ අවසන් මහා තරගය ද හෙට අලුයම 2.00ට පැවැත්වීමට සැලසුම් කර තිබෙනවා.\nපිරිමි මීටර් 400 තරග ඉසව්ව නියෝජනය කරමින් කාලිංග කුමාරගේ අද පස්වරුවේ මුලික වටයේ තරගය සඳහා සහභාගී වීමට නියමිතයි.\nපොදුරාජ්‍ය මණ්ඩලයීය මලල ක්‍රීඩා උළෙලේ දින 5 ක් අවසානයේ පදක්කම් සටහනේ පෙරමුණ ගන්නට ඔස්ට්‍රේලියාවට හැකියාව ලැබී තිබෙනවා.\nඒ රන් පදක්කම් 42කට හිමිකම් කියමින්.\nරන් 31ක දිනා සිටින සත්කාරක එංගලන්තය දෙවැනි ස්ථානයත් රන් 13ක් දිනා ගෙන සිටින නවසීලන්තය තුන්වැනි ස්ථානයේත් පසුවනවා.\nදිනා ගත් එකම ලෝකඩ පදක්කම සමඟින් ශ්‍රී ලංකාව පසුවන්නේ මෙහි 26 වන ස්ථානයයෙයි.",
       "URL": "https://www.hirunews.lk/311780/රන්-පදක්කම්-42ක්-සමගින්-ඔස්ට්‍රේලියාව-තවමත්-පෙරමුණේ",
       "Category": "Local News",
       "Parent URL": "https://www.hirunews.lk/local-news.php?pageID=968"
}