{
       "Source": "hirunews",
       "Timestamp": "Tuesday, 28 August 2018 - 11:45",
       "Headline": "ජනපති අමාත්‍යාංශ ලේකම්වරු හමුවෙයි",
       "News Content": "රජයේ සංවර්ධන වැඩපිළිවෙළ කාර්යක්ෂම කර ගැනීමට අමාත්‍යාංශ ලේකම්වරුන්ට ප්‍රමුඛ වගකීමක් පැවරෙන බව ජනාධිපති මෛත්‍රිපාල සිරිසේන පවසනවා.\nජනාධිපතිවරයා මේ බව පැවසුවේ (27) පස්වරුවේ ජනාධිපති කාර්යාලයේදී පැවතී අමාත්‍යාංශ ලේකම්වරුගේ හමුවකට එක්වෙමින්.\nඅමාත්‍යාංශ මට්ටමින් ක්‍රියාත්මක සංවර්ධන වැඩසටහන්වල ප්‍රගතිය සමාලෝචනයට ලක් කිරීම ද මෙහිදී සිදුව තිබෙනවා.\nඑමෙන්ම රාජ්‍ය ආදායම් ප්‍රවර්ධනය සඳහා නව යෝජනා, නව ආදායම් මාර්ග නිර්මාණය, ජාතික ආර්ථිකයට දක්වන දායකත්වය සහ රාජ්‍ය ආයතවල වියදම් කළමනාකරණය වෙනුවෙන් ගෙන යන වැඩපිළිවෙළ පිළිබඳව ද මෙහිදී  සාකච්ඡා කල බවයි ජනපති මාධ්‍ය අංශය සදහන් කළේ.\nමෙහිදී වැඩිදුරටත් අදහස් දැක්වූ ජනාධිපතිවරයා පවසා ඇත්තේ මහජන ඉල්ලීම් සහ දුක්ගැනවිලි සඳහා ප්‍රමුඛත්වයක් ලබාදීම වෙනුවෙන් සෑම බදාදා දිනකම අනිවාර්යයෙන්ම අමාත්‍යාංශ නිලධාරින් මහජනතාව හමුවීම සඳහා කාර්යාලය තුළ රැදී සිටිය යුතු බවයි.\nමේ අතර ආණ්ඩුවේ තිරසර දැක්ම පිළිබඳ විශේෂ සාකච්ඡා වටයක් ජනාධිපතිවරයා සහ විශ්වවිද්‍යාල ප්‍රජාව අතර ඉදිරියේදී පැවැත්වීමට නියමිතයි.\nකොළඹ, සබරගමුව සහ විවෘත විශ්වවිද්‍යාලය කේන්ද්‍ර කරගනිමින් මේ පිළිබඳ මූලික වටයේ සාකච්ඡාවක් මීට පෙර පැවැත්වුණා.\nඑහිදී ප්‍රධාන වශයෙන් අවධානයට ලක්වූයේ අධ්‍යාපනය, ප්‍රවාහනය, කෘෂිකර්මය සහ කාර්මීකරණය ආදී අංශවල පවතින අභියෝග පිළිබඳවයි.",
       "URL": "https://www.hirunews.lk/198594/ජනපති-අමාත්‍යාංශ-ලේකම්වරු-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=3776"
}