{
       "Source": "hirunews",
       "Timestamp": "Wednesday, 15 February 2023 - 17:05",
       "Headline": "පොලිස් නිලධාරින් 4 දෙනෙකුට මරණ දඬුවම",
       "News Content": "වසර 18කට පෙර තිස්සමහාරාම දෙබරවැව - මාතරවත්ත ප්‍රදේශයේදී සොරකමකට සම්බන්ධ සැකකරුවකු අත්අඩංගුවට ගැනීමට ගොස් ඔහු වෙඩි තබා ඝාතනය කිරීමේ චෝදනාවකට වරදකරු වූ පොලිස් නිළධාරීන් සිව් දෙනකුට හම්බන්තොට මහාධිකරණය අද මරණ දඩුවම නියම කළා.\nඒ මහාධිකරණ විනිසුරු ප්‍රියන්ත ලියනගේ හමුවේ ඊට අදාළ නඩුව කැඳවූ අවස්ථාවේදීයි.\nමෙලෙස මරණීය දණ්ඩනය නියම වුයේ හුංගම පොලිසියේ අපරාධ අංශයේ ස්ථානාධිපතිවරයෙකු, විශ්‍රාමික පොලිස් කොස්තාපල් වරයෙකු , හම්බන්තොට වරාය පොලිසියේ රාජ්‍ය බුද්ධි සේවාවට අනුයුක්තව දැනට රාජකාරි සිදුකරනු ලබන පොලිස් කොස්තාපල්වරයෙකුට සහ සේවයෙන් ඉවත් කරන ලද තිස්සමහාරාම පොලිස් කොස්තාපල්වරයකුටයි.\nසැකකරුගේ නිවස වටලා ඔහු අත්අඩංගුවට ගෙන පසුව සැකකරුට දිව යන ලෙස පවසා මෙම වෙඩි තැබිම සිදුකර ඇති බවයි මුලික පොලිස් විමර්ශන වලදි අනාවරණය වී තිබුණේ. මියගොස් තිබුණේ දෙබරවැව - මාතරවත්ත පදිංචි අමිල මහේෂ් නැමති පුද්ගලයෙක්.\nමේ අතර, වසර 17 ක් රක්ෂිත බන්ධනාගාර ගතව සිටි කාන්තාවක් ඇතුළු 4 දෙනෙකුට අද ගාල්ල මහාධිකරණය විසින් ඇප ලබා දුන්නා.\nඑල්.ටී.ටී.ඊ යුද සමයේ ගාල්ල දක්ෂිණ යුද හමුදා කඳවුරට ප්‍රහාරයක් එල්ල කිරීම සම්බන්ධයෙනුයි මොවුන්ට එරෙහිව චෝදනා එල්ල වී තිබුණේ.\nඇප මත මුදා හරිනු ලැබූ පුද්ගලයින් අතර එකම පවුලේ සාමාජිකයින් තුන්දෙනෙකු සිටින අතර ඇප හිමිවූ අනෙක් පුද්ගලයා බන්ධනාගාර ගතව සිටියදීම මියගොස් තිබෙනවා.",
       "URL": "https://www.hirunews.lk/327497/පොලිස්-නිලධාරින්-4-දෙනෙකුට-මරණ-දඬුවම",
       "Category": "Local News",
       "Parent URL": "https://www.hirunews.lk/local-news.php?pageID=534"
}