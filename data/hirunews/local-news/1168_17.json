{
       "Source": "hirunews",
       "Timestamp": "Saturday, 14 May 2022 - 19:13",
       "Headline": "වැසි තවදුරටත් - ගංඟා 03 ක් තවමත් අවදානම් (වීඩියෝ)",
       "News Content": "ඉදිරි පැය 36 තුළත් දිවයිනේ නිරිත දිග කොටසේ බස්නාහිර, සබරගමුව සහ මධ්‍යම පළාත්වල මෙන්ම ගාල්ල සහ මාතර දිස්ත්‍රික්කවල පවතින වැසි තත්ත්වය තවදුරටත් බලාපොරොත්තු විය හැකි බව කාලගුණ විද්‍යා දෙපාර්තමේන්තුව දැනුම් දෙනවා.\nඌව, උතුර සහ නැගෙනහිර පළාත්වල මෙන්ම මාතලේ, අනුරාධපුර හා හම්බන්තොට දිස්ත්‍රික්කවලත් වැසි වාර කිහිපයක් ඇති විය හැකියි.\nමේ අතර රත්නපුර ප්‍රදේශයට බලපා ඇති අධික වැසි සහිත කාලගුණ තත්ත්වය හේතුවෙන් කළු ගඟේ ජලමට්ටම තවදුරටත් ඉහළ ගොස් තිබෙනවා.\nමේ හෙතුවෙන් ඒ ආශ්‍රිත පහත් බිම් අවට පිරිස දැඩි විමසිල්ලෙන් පසු වන ලෙසයි වාරිමාර්ග දෙපාර්තමේන්තුව දැනුම් දුන්නේ.\nඑසේම, කළු, කැලණි, නිල්වලා සහ ගිං ගංඟා ආශ්‍රිතවද වැසි තත්ත්වයේ වැඩිවීමක් වාර්තා වුණා.\nමේ හේතුවෙන්, එම ප්‍රදේශවල පහත් බිම් ආශ්‍රිතව වෙසෙන ජනතාව විමසිල්ලෙන් පසුවිය යුතු බව ආපදා කළමණාකරන මධ්‍යස්ථානයේ නියෝජ්‍ය අධ්‍යක්ෂ ප්‍රදීප් කොඩිප්පිලි සඳහන් කළා.\nඅධික වර්ෂාව හේතුවෙන් රත්නපුර නගරය අවට මාර්ග කිහිපයක් ජලයෙන් යටවී ඇති බව අප වාර්තාකරු ප්‍රකාශ කළා.\nරත්නපුරයේ පවුල් 372 ක පුද්ගලයින් 1492 ක් පීඩාවට ලක්ව සිටින බවයි දිස්ත්‍රික් ආපදා කළමණාකරණ මධ්‍යස්ථානය සඳහන් කළේ.\nමේ අතර, අයහපත් කාලගුණ තත්ත්වය හේතුවෙන් දිවයිනේ ඇති විය හැකි හදිසි ආපදා තත්ත්වයකට මුහුණදීමට සූදානම් බව ගුවන් හමුදා මූලස්ථානය සඳහන් කළා.\nසහන සැලසීමට හා මුදවා ගැනීමේ මෙහෙයුම් සඳහා අදාළ යානා සහ භට පිරිස් ස්ථානගත කිරීමට එමඟින් උපදෙස් ලබා දී තිබෙනවා.",
       "URL": "https://www.hirunews.lk/304358/වැසි-තවදුරටත්-ගංඟා-03-ක්-තවමත්-අවදානම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1168"
}