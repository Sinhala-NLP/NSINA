{
       "Source": "hirunews",
       "Timestamp": "Saturday, 16 April 2016 - 13:47",
       "Headline": "ත්‍රිරෝද රථයක් දුම්රියක ගැටී එක් අයෙක් මරුට",
       "News Content": "අලව්ව පොලිස් ස්ථානය අසල අනාරක්ෂිත දුම්රිය හරස් මාර්ගයකදී ත්‍රිරෝද රථයක් දුම්රියක ගැටී සිදුවූ අනතුරකින් එක් අයෙකු මියගොස් තවත් දෙදෙනෙකු බරපතල තුවාල ලැබුවා.\nප්‍රදේශයේ අප වාර්තාකරු ප්‍රකාශ කළේ දුම්රිය ගේට්ටු මුරකරුවෙකු නොමැති මෙම අනාරක්ෂිත දුම්රිය හරස් මාර්ගය හරහා ධාවනය කිරීමට ගිය ත්‍රිරෝද රථය මාතර සිට යාපනය බලා ධාවනය වූ සීඝ්‍රගාමී දුම්රියක ගැටී ඇති බවයි.\nඅදාළ අවස්ථාවේ ත්‍රිරෝද රථයේ තුන්දෙනෙකු ගමන් කර ඇති අතර, අනතුරෙන් බරපතල තුවාල ලැබූ එහි රියදුරු අලව්ව රෝහලට ඇතුළත් කරන විටත් මියගොස් සිටියා.\nඅනෙක් තුවාලකරුවන් දෙදෙනා කුරුණෑගල රෝහලට ඇතුලත් කර තිබෙනවා.",
       "URL": "https://www.hirunews.lk/130977/ත්‍රිරෝද-රථයක්-දුම්රියක-ගැටී-එක්-අයෙක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=5086"
}