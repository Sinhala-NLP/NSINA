{
       "Source": "hirunews",
       "Timestamp": "Tuesday, 26 July 2022 - 7:53",
       "Headline": "සිඟිත්තෙකු ඝාතනය කළ වෛද්‍යවරයා අත් අඩංගුවට",
       "News Content": "දරු ප්‍රසූතියකින් පසු බිලිඳෙකු ඝාතනය කර සිරුර ළිඳකට දැමීමේ සිද්ධියකට අදාළව මහනුවර මහරෝහලේ සේවය කරන වෛද්‍යවරයෙකු වසර 5කට පසු අත්අඩංගුවට ගෙන තිබෙනවා.\nමොහු 36 හැවිරිදි මඩකලපුව - සයින්දමරුදු ප්‍රදේශයේ පදිංචි අයෙකු බවයි පොලිසීය සඳහන් කළේ.\n2017 වර්ෂයේ මඩකලපුව - උඩුමහල ප්‍රදේශයේ නිවසක උඩුමහලක් කුලියට ගෙන මෙම වෛද්‍යවරයා, සිය බිරිඳ සහ දියණිය සමග එහි පදිංචිව සිට තිබෙනවා.\nඔහුගේ බිරිඳ ද වෛද්‍යවරියක් වන අතර, ඒ වනවිට ඔවුන් සේවය කර ඇත්තේ මඩකලපුව මහරෝහලේ යි.\nඑම කාල වකවානුවේ දී ඔවුන් පදිංචිව සිටි නිවස පිහිටි භූමියේ ඇති ළිඳෙහි තිබී බිළිඳු මළ සිරුරක් හමු වී ඇති අතර, මඩකලපුව පොලීසිය කළ විමර්ශනයක දී හෙළි වී ඇත්තේ, එවකට සැකකාර වෛද්‍යවරයා පදිංචි ව සිටි නිවසෙහි සේවය කළ මෙහෙකාරිය විසින් මෙම බිලිඳා ප්‍රසූත කර ඇති බවයි.\nඅනතුරුව එම බිලිඳාව හුස්ම සිරකර ඝාතනය කිරීම සඳහා මෙම වෛද්‍යවරයා ආධාර අනුබල දී ඇති බවට තොරතුරු හෙළි වී තිබෙනවා.\nකෙසේ වෙතත්, එම අවස්ථාවේ වෛද්‍යවරයාව පොලීසිය විසින් අත්අඩංගුවට ගෙන නොමැති අතර, පොලිස්පතිවරයා වෙත මෑතක ලැබුණු පැමිණිල්ලකින් පසු සිදු කළ විමර්ශනයකින් අනතුරුව යි මොහු ව ඊයේ අත්අඩංගුවට ගෙන ඇත්තේ.\nවැඩිදුර විමර්ශනවල දී හෙළි වී ඇත්තේ, මෙහෙකාරිය සමග මෙම වෛද්‍යවරයා අනියම් සබඳතාවක් පවත්වා ඇති බවයි.\nතම බිරිඳ සේවයට ගොස් සිටි අවස්ථාවේ අදාළ මෙහෙකාරිය බිළිඳා බිහිකර ඇති අතර, හුස්ම සිර කළ බිලිඳා ඝාතනය කිරීමෙන් පසු වෛද්‍යවරයා අදාළ සිරුර කලපුවට ගොස් දමන ලෙස මෙහෙකාරියට දැනුම්දී තිබෙනවා.\nකෙසේ වෙතත්, ප්‍රසව වේදනාව හේතුවෙන් ඇය අදාළ සිරුර ළිඳට දමා ඇති බවයි විමර්ශනවල දී හෙළි වී ඇත්තේ.\nඑසේම, දරුවාගේ ඩී.එන්.ඒ, අදාළ වෛද්‍යවරයාගේ සහ මෙහෙකාරියගේ ඩී.එන්.ඒ සමග සැසඳී තිබෙනවා.\nඅත්අඩංගුවට ගත් වෛද්‍යවරයා අද මඩකලපුව අධිකරණයට ඉදිරිපත් කිරීමට නියමිත යි.",
       "URL": "https://www.hirunews.lk/310961/සිඟිත්තෙකු-ඝාතනය-කළ-වෛද්‍යවරයා-අත්-අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=993"
}