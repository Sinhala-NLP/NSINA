{
       "Source": "hirunews",
       "Timestamp": "Sunday, 17 April 2016 - 19:41",
       "Headline": "යළි කොළඹට එන්න විශේෂ රථ වාහන සේවා",
       "News Content": "සිංහල සහ දෙමළ අලූත් අවුරුද්ද වෙනුවෙන් ගම්බිම් බලා පිටත්ව ගිය ජනතාවට යළි කොළඹට පැමිණීම සඳහා විශේෂ බස් රථ සහ දුම්රිය සේවා අද දිනයේත් ක්‍රියාත්මකයි.\nශ්‍රී ලංකා ගමනාගමන මණ්ඩලයේ සභාපති රමාල් සිරිවර්ධන සදහන් කළේ මේ මස 21 වන දා දක්වා මෙම විශේෂ සේවා ක්‍රියාත්මක බවයි.\nඑමෙන්ම විශේෂ දුම්රියන් ද මේ මස 21 වන දා දක්වා ක්‍රියාත්මක වනු ඇති.\nඑමෙන්ම දක්ෂිණ අධිවේගී මාර්ගය භාවිතා කරන මගී ජනතාවට ප්‍රමාණවත් බස් රථ යොදවා ඇති නමුත්, එම බස් රථ සංඛ්‍යාව ප්‍රමාණවත් නොවන්නේ නම්, සාමාන්‍ය බස් රථ එක් කිරීමට කටයුතු කරන බවයි ගමනාගමන කොමිෂන් සභාවේ සභාපති එච්. හේමචන්ද්‍ර කියා සිටියේ.\nමේ අතර, අවුරුදු නිවාඩුවට ගම්බිම් බලා ගිය ජනතාවගේ පහසුව සඳහා අද දිනයේදී වැඩි බස් රථ ප්‍රමාණයක් යොදවා තිබුණත් මගීන් වැඩි පිරිසක් නොපැමිණි බවයි බස් රියදුරන් සහ කොන්දොස්තරවරුන් පවසනවා.\nමේ හේතුවෙන් තමන් දැඩි අපහසුතාවට පත්වූ බවයි මොණරාගල සහ අනුරාධපුර ප්‍රදේශවල බස් රථ රියදුරන් ප්‍රකාශ කළේ.\nකෙසේ වෙතත්, ගාල්ල, මාතර, හම්බන්තොට, කුරුණෑගල, රත්නපුර ආදී ප්‍රදේශවලින් කොළඹට පැමිණෙන මගී ජනතාව සඳහා ප්‍රමාණවත් බස් රථ සපයා තිබූ බවයි ඔවුන් සදහන් කළේ.\nඅලූත් අවුරුද්දේ රැකී රක්ෂා සඳහා පිටත්ව යාමේ නැකත යෙදී ඇත්තේ හෙට පූර්වභාග 06.27 ටයි.",
       "URL": "https://www.hirunews.lk/131067/යළි-කොළඹට-එන්න-විශේෂ-රථ-වාහන-සේවා",
       "Category": "Local News",
       "Parent URL": "https://www.hirunews.lk/local-news.php?pageID=5085"
}