{
       "Source": "hirunews",
       "Timestamp": "Tuesday, 16 August 2016 - 12:55",
       "Headline": "සරත් ආබෲ මිය යාමට හේතුව අනාවරණවේ",
       "News Content": "සිය දෙමහල් නිවසේ උඩු මහලින් ඇද වැටී මියගිය විශ්‍රාමික ශ්‍රේෂ්ඨාධිකරණ විනිසුරු සරත් ආබෲ, සිද්ධිය වන අවස්ථාවේදී බීමතින් සිට ඇති බවට පොලිස් පරීක්ෂණවලදී අනාවරණය වී තිබෙනවා.\nමියගිය විශ්‍රාමික විනිසුරුවරයාගේ පශ්චාත් මරණ පරීක්ෂණය කළුබෝවිල ශික්ෂණ රෝහලේදී අද පෙරවරුවේ ආරම්භ වුණා.\nමෙම මරණය සම්බන්ධයෙන් අදාල නිවසේ සිටි පිරිසගෙන් සහ ප්‍රදේශවාසීන් කිහිප දෙනෙකුගෙන් පොලිසිය ඊයේ ප්‍රකාශ සටහන් කර ගෙන තිබෙනවා.\nහිටපු විනිසුරුවරයාගේ  දියණියට ප්‍රතිකාර ලබාගැනීම සඳහා ගොස් තිබූ මොරටුව - කටුබැද්ද ප්‍රදේශයේ විහාරස්ථානයක හිමිනමකගෙන් ද ප්‍රකාශයක් සටහන් කර ගත බවයි ගල්කිස්ස පොලිසියේ ප්‍රකාශකයෙකු හිරු ප්‍රවෘත්ති අංශයට සඳහන් කළේ.\nවිශ්‍රාමික ශ්‍රේෂ්ඨාධිකරණ විනිසුරුවරයා බිමට ඇද වැටී මියගිය නිවසේ උඩු මහලේ තිබී අඩක් හිස් කරන ලද මත්පැන් බෝතලයක් සහ දුම්වැටි කිහිපයක් ද පොලිසිය සොයාගෙන තිබෙනවා.\nඒ අනුව ඔහු මියයෑමට පෙර මත්පැන් පානය කර ඇති බවට සැකයක් පවතින බවයි පොලිසිය සඳහන් කළේ.\nහිටපු විනිසුරු සරත් ආබෲ, රත්මලාන - අත්තිඩිය පාරේ පිහිටි සිය දෙමහල් නිවසේ උඩුමහලින් වැටී මියගොස් සිටියේ ඊයේ පෙරවරුවේයි.\nඔහු රෝහල් ගත කරන විටත් මියගොස් සිටි බවයි කළුබෝවිල ශික්ෂණ රෝහලේ අධ්‍යක්ෂවරයා සඳහන් කළේ.\nමියයන විට ඔහු 65වන වියේ පසුවුණා.\nමෙම අනතුර සිදුවන අවස්ථාවේදී මොහුගේ බිරිඳ සහ දියණිය නිවසේ සිට ඇති අතර මෙහෙකාරිය නිවසේ ඉදිරිපස කොටසේ සිට ඇති බවටයි පොලිස් පරීක්ෂණ වලදී අනාවරණය වී ඇත්තේ.\nඑමෙන්ම දියණියට ඉගැන්වීම සඳහා නිවසේ නැවතී සිටින ගුරුවරියද එම අවස්ථාවේ එහි සිට තිබෙනවා.",
       "URL": "https://www.hirunews.lk/140750/සරත්-ආබෲ-මිය-යාමට-හේතුව-අනාවරණවේ",
       "Category": "Local News",
       "Parent URL": "https://www.hirunews.lk/local-news.php?pageID=4921"
}