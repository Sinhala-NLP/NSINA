{
       "Source": "hirunews",
       "Timestamp": "Wednesday, 26 January 2022 - 8:56",
       "Headline": "දිවයිනේ විවිධ ප්‍රදේශවලින් හෙරොයින් වැටලීම් - කාන්තාවන් දෙදෙනෙකු ද අත් අඩංගුවට",
       "News Content": "දික්වැල්ල නගරයේ දී තංගල්ල විශේෂ කාර්‍ය බලකා නිලධාරින් විසින් සිදු කළ වැටලීමකින් හෙරොයින් සමඟ පුද්ගලයෙකු අත් අඩංගුවට ගෙන තිබෙනවා.\nඅත් අඩංගුවට ගන්නා විට සැකකරු සතු ව හෙරොයින් ග්‍රෑම් 122ක් හා කිරිම් මිනිම්වලට ගන්නා ඩිජිටල් තරාදියක් ද තිබූ බව වාර්තා වෙනවා.\nසැකකරු වයස අවුරුදු 24ක දික්වැල්ල ප්‍රදේශයේ පදිංචිකරුවෙක්.\nඔහු අද (26) මාතර මහේත්‍රාත් අධිකරණයට ඉදිරිපත් කිරීමට නියමිත අතර, වැඩිදුර පරීක්ෂණ දික්වැල්ල පොලිසිය විසින් මෙහෙයවෙනු ඇති.\nමේ අතර, ග්‍රෑන්ඩ්පාස් පොලිස් වසමේ ස්ටේස් පාර ප්‍රදේශයේ දී සිදු කළ වැටලීමකින් හෙරොයින් ග්‍රෑම් 23යි මිලි ග්‍රෑම් 200ක් හා අයිස් මත්ද්‍රව්‍ය ග්‍රෑම් 12යි මිලිග්‍රෑම් 800ක් සමඟ කාන්තාවක් අත් අඩංගුවට ගෙන තිබෙනවා.\nසැකකාරිය ග්‍රෑන්ඩ්පාස් ප්‍රදේශයේ පදිංචි වයස අවුරුදු 42ක කාන්තාවක්.\nඅද (26) දින මාලිගාකන්ද මහේස්ත්‍රාත් අධිකරණයට ඇය ව ඉදිරිපත් කිරීමට නියමිත අතර, වැඩිදුර පරීක්ෂණ මෙහෙයවන්නේ, කොළඹ අපරාධ කොට්ඨාසය යි.\nකොම්පඤ්ඤවීදියෙන් ද හෙරොයින් ළඟ තබා ගත් කාන්තාවක් අත් අඩංගුවට ගෙන ඇති අතර, කොම්පඤ්ඤවීදිය පොලිස් නිලධාරින් විසින් වැටලීම සිදු කරන විට ඇය සතු ව හෙරොයින් ග්‍රෑම් 08යි මිලි ග්‍රෑම් 700ක් තිබුණු බව වාර්තා වෙනවා.\nඅත් අඩංගුවට ගෙන ඇත්තේ, වයස අවුරුදු 66ක කොම්පඤ්ඤවීදියේ පදිංචි කාන්තාවක්.\nසැකකාරිය අද (26) කොටුව මහේස්ත්‍රාත් අධිකරණයට ඉදිරිපත් කිරීමට නියමිත අතර, කොම්පඥ්ඥවීදිය පොලිසිය වැඩිදුර පරීක්ෂණ මෙහෙයවනු ඇති.",
       "URL": "https://www.hirunews.lk/295209/දිවයිනේ-විවිධ-ප්‍රදේශවලින්-හෙරොයින්-වැටලීම්-කාන්තාවන්-දෙදෙනෙකු-ද-අත්-අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1397"
}