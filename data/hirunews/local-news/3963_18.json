{
       "Source": "hirunews",
       "Timestamp": "Wednesday, 02 May 2018 - 18:44",
       "Headline": "හෙළයේ මහා සිනමාකරු ආචාර්ය ලෙස්ටර් ජේම්ස් පීරිස් දැයෙන් සමුගනී",
       "News Content": "දේශීය සිනමාව ජාත්‍යන්තරයට රැගෙන ගිය මෙරට අද්විතීය සිනමාවේදී ආචාර්ය ලෙස්ටර් ජේම්ස් පීරිස් අද දැයෙන් සමුගත්තා.\nඒ මෙරට කලාකාමී රසික හදවත් තුළ සදා නොමැකෙන නාමයක් ඉතිරි කරමින්.\nරේඛාවෙන් ඇරඹි දේශීය සිනමා සන්දේශය ජාත්‍යන්තරයට රැගෙන ගිය හෙළ සිනමාවේ රිදී රේඛාව පසුගිය 29 වනදා සදහටම මැකී ගියා.\nඅභාවප්‍රාප්ත හෙළයේ මහා සිනමාවේදී ජගත් කීර්තිධර සම්මානනීය චිත්‍රපට අධ්‍යක්‍ෂ ආචාර්ය ලෙස්ටර් ජේම්ස් පීරිස්ගේ දේහය දින 3 ක් පුරා මහජන ගෞරවය පිණිස තැන්පත් කර තිබුණේ කොළඹ 05 -  ලෙස්ටර් ජේම්ස් පීරිස් මාවතේ පිහිටි නිවසේයි.\nඔහුගේ දේහය අද පෙරවරුවේ ජාතික චිත්‍රපට සංස්ථාව වෙත රැගෙන ඒමට පෙර බිරිඳ ඇතුලූ පවුලේ ඥාතීන් මේ හෘදයාංගම කළාකරුවාට අද පෙරවරුවේ අවසන් ගෞරව පුද කළේ කතෝලික ආගමික වතාවත් සිදුකරමින්.\nජාතික චිත්‍රපට සංස්ථාව ඉදිරිපිටදී කලාකරුවන් ඇතුලූ බොහෝ පිරිසක් දේහයට සිය ගෞරවය පුද කළා.\nආචාර්ය ලෙස්ටර් ජේම්ස් පීරිස්ගේ දේහය අවසන් කටයුතු සිදුකෙරුණු නිදහස් චතුරශ්‍රය වෙත රැගෙන ආවේ ඉන් අනතුරුවයි.\nඑහිදීද කලාකරුවන් දේශපාලනඥයින් ඇතුලූ බොහෝ පිරිසක් ඔහුට සිය අවසන් ගෞරවය පුද කළ අතර, එම අවස්ථාවට ජනාධිපති මෛත්‍රිපාල සිරිසේන, ආග්‍රාමාත්‍ය රනිල් වික්‍රමසිංහ මෙන්ම හිටපු ජනාධිපති මහින්ද රාජපක්ෂද එක්ව සිටියා.\nආචාර්ය ලෙස්ටර් සිය අවසන් කටයුතු කතෝලික මෙන්ම බෞද්ධ ආගමික සම්ප්‍රදායන්ගේ මිශ්‍රණයක් ලෙස සිදුකරන්නැයි ඉල්ලීමක් කර තිබුණා.\nඒ අනුව කිතුනු සහ බෞද්ධ ආගමික වතාවත් සිදු  කෙරුණා.\nසිංහල සිනමාවට රිදී රේඛාවක් එක් කළ හෙළයේ සිනමාවේදී ආචාර්ය ලෙස්ටර් ජේම්ස් පීරිස්ගේ දේහය පිළිබඳ ආදාහන කටයුතු පූර්ණ රාජ්‍ය අනුග්‍රහය සහිතව මීට සුළු වේලාවකට පෙර සිදු කෙරුණා.\nයුග යුග යා කළ මහා සිනමාවක් දැයට දායාද කළ මේ මහා යුග පුරුෂයාණන්ගේ අවසන් සුවඳ පොද ගුවන් ගැබට මුසුවුනේ නිදහස් චතුරශ්‍රයට රැස්ව සිටි ලෙස්ටර්ට ආදරය කළ, සිනමාවට ආදරය කළ සියලූදෙනාගේ කඳුලත් සුසුමත් මධ්‍යයේයි.",
       "URL": "https://www.hirunews.lk/189803/හෙළයේ-මහා-සිනමාකරු-ආචාර්ය-ලෙස්ටර්-ජේම්ස්-පීරිස්-දැයෙන්-සමුගනී",
       "Category": "Local News",
       "Parent URL": "https://www.hirunews.lk/local-news.php?pageID=3963"
}