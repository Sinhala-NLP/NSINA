{
       "Source": "hirunews",
       "Timestamp": "Friday, 12 April 2019 - 7:17",
       "Headline": "ඇමරිකාවේදී නඩු වැටුණු ගෝඨාභය අද දිවයිනට",
       "News Content": "ඇමරිකාවේ සංචාරයක නිරත වූ හිටපු ආරක්ෂක ලේකම් ගෝඨාභය රාජපක්ෂ අද යළි දිවයිනට පැමිණීමට නියමිතයි.\nසංචාරය අතරතුර හිටපු ආරක්ෂක ලේකම්වරයා ඇමරිකාවේ සිටින ශ්‍රී ලාංකික විද්වතුන් හමු වී රටේ වත්මන් දේශපාලන තත්ත්වය සම්බන්ධයෙන්ද සාකච්ඡා කර තිබෙනවා.\nකෙසේ වෙතත්, හිටපු ආරක්ෂක ලේකම්වරයා සම්බන්ධයෙන් පසුගිය දිනවල දැඩි කතාබහට ලක්වූයේ ඔහු ඇමරිකාවේ සංචාරය කරන අතරතුර ඇමරිකාවේ අධිකරණවල ඔහුට එරෙහිව නඩු පැවරූ බවට පළ වූ වාර්තාත් සමඟයි.\nඝාතනයට ලක්වූ මාධ්‍යවේදී ලසන්ත වික්‍රමතුංගගේ දියණිය වන අහිම්සා වික්‍රමතුංග හිටපු ආරක්ෂක ලේකම්වරයාට එරෙහිව ඇමරිකාවේ අධිකරණයක නඩුවක් ගොනු කර ඇති බවට පසුගිය සඳුඳා තොරතුරු වාර්තා වුණා.\nඒ, තම පියාගේ ඝාතනය හිටපු ආරක්ෂක ලේකම්වරයාගේ අනුදැනුම හා උපදෙස් මත සිදුව ඇති බවට පවසමින්.\nකෙසේ වෙතත්, හිරු ප්‍රවෘත්ති අංශය එදින කළ විමසීමකට ප්‍රතිචාර දක්වමින් ඝාතනයට ලක්වූ මාධ්‍යවේදී ලසන්ත වික්‍රමතුංගගේ සහෝදරයා වන ලාල් වික්‍රමතුංග සඳහන් කළේ තමන්ට මේ පිළිබඳව කරුණු තහවුරු කළ නොහැකි බවයි.\nඑමෙන්ම දකුණු අප්‍රිකාව මූලස්ථානය කර ගත් අයි.ටී.ජේ.පී. ආයතනය නිවේදනයක් නිකුත් කරමින් ප්‍රකාශ කළේ 2007 වසරේදී අත්අඩංගුවට ගැණුනු පුද්ගලයෙකු වධ හිංසාවට ලක් කිරිමේ සිද්ධියක් සම්බන්ධයෙන් ද හිටපු ආරක්ෂක ලේකම් ගෝඨාභය රාජපක්ෂට එරෙහිව ඇමරිකානු අධිකරණයක නඩු පැවරීමට කටයුතු කර ඇති බවයි.\nඑමෙන්ම එම නඩුවට අදාළ සිතාසිය ඇමරිකාවේදී හිටපු ආරක්ෂක ලේකම්වරයා වෙත භාර දුන් බවට ද ඔවුන් නිකුත් කළ නිවේදනයේ සඳහන්.\nකෙසේ වෙතත්, හිටපු ආරක්ෂක ලේකම් ගෝඨාභය රාජපක්ෂට එරෙහිව ඇමරිකාවේ ගොනු කර ඇති බවට පැවසෙන නඩුවකට අදාළ දැනුම් දීමේ නිවේදනයක් මෙතෙක් ලැබී නොමැති බව ඔහුගේ මාධ්‍ය ප්‍රකාශක, නාගරික මන්ත්‍රී මිලින්ද රාජපක්ෂ සඳහන් කළා.\nඑමෙන්ම නඩු ගොනු කර ඇති බවට වන නිවේදනයක් හිටපු ආරක්ෂක ලේකම්වරයාට භාර දෙන අයුරු දැක්වෙන ඡායාරූපයක් ද සමාජ මාධ්‍යවල සංසරණය වී තිබුණා.\nඅදාළ ඡායාරූපය දකුණු අප්‍රිකාව මූලස්ථානය කර ගත් අයි.ටී.ජේ.පී. ආයතනය විසින් නිකුත් කර ඇති අතර, එහි කිසිදු සත්‍යතාවක් නොමැති බවයි ඔහු කියා සිටියේ.",
       "URL": "https://www.hirunews.lk/214307/ඇමරිකාවේදී-නඩු-වැටුණු-ගෝඨාභය-අද-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=3407"
}