{
       "Source": "hirunews",
       "Timestamp": "Wednesday, 03 August 2022 - 20:19",
       "Headline": "විපක්ෂ නායක ජනපතිගේ ඇරයුම පිළිගනී (වීඩියෝ)",
       "News Content": "සර්ව පාක්ෂික වැඩපිළිවෙළක් වෙනුවෙන් සාකච්ඡා කිරීමට ජනාධිපතිවරයා කළ ආරාධනය පිළිගන්නා බව විපක්ෂ නායක සජිත් ප්‍රේමදාස මහතා ලිපියක් මගින් ජනාධිපතිවරයා වෙත දැනුම් දී තිබෙනවා.\nකෙසේ වෙතත් ජාතික ජන බලවේගය පවසන්නේ ජනාධිපතිවරයා යෝජනා කර ඇති ආකාරයේ සර්ව පාක්ෂික ආණ්ඩුවකට සිය සහයෝගය ලබා නොදෙන බවයි.\nමේ අතර ජනාධිපතිවරයා අද සිදු කළ කතාව ධනාත්මක මෙන්ම හරාත්මක එකක් බව විපක්ෂ නායක සජිත් ප්‍රේමදාස ප්‍රකාශ කළා. රාජාසන කතාවෙන් අනතුරුව සභාව කල් තැබීමෙන් පසු මාධ්‍ය වෙත අදහස් දක්වමිනුයි ඔහු මේබව කියාසිටියේ.\nජනාධිපතිවරයාගේ කතාවෙන් පෙන්වා දුන් කරුණු යථාර්තයක් වනු ඇතැයි අපේක්ෂා කරන බව ද විපක්ෂ නායකවරයා සඳහන් කළා.\nමේ අතර සර්ව පාක්ෂික වැඩපිළිවෙළක් පිළිබඳ සාකච්ඡා කිරීම සඳහා ලබන සිකුරාදා ජනාධිපතිවරයා හමුවීමටයි පාර්ලිමේන්තුවේ ස්වාධීන වූ දේශපාලන පක්ෂ තීන්දු කර ඇත්තේ.\nසර්ව පාක්ෂික ආණ්ඩුවක් පිහිටුවීම පිළිබඳ සාකච්ඡා කිරීමට ජනාධිපතිවරයා කළ ආරාධනය සම්බන්ධයෙන්, පාර්ලිමේන්තුවේ ස්වාධීන වූ පක්ෂවල නියෝජිතයින්ගේ සහභාගීත්වයෙන් සාකච්ඡාවක් ශ්‍රී'ලංකාවේ කොමියුනිස්ට් පක්ෂ කාර්යාලයේදී පැවැත්වුණා.\nමේ අතරල ජාතික සර්ව පාක්ෂික වැඩපිළිවෙළක් ක්‍රියාත්මක කිරීම සඳහා සාකච්ඡා කිරීමට ජනාධිපති රනිල් වික්‍රමසිංහ මහතා කරන ලද ආරාධනයට විපක්ෂ නායක සජිත් ප්‍රේමදාස මහතා ප්‍රතිචාර දක්වා තිබෙනවා.\nජනාධිපතිවරයා වෙත ලිපියක් යොමු කරමින් විපක්ෂ නායකවරයා පවසන්නේ, රටේ ආර්ථික සහ සමාජ අර්බුදයන්ට පිළියම් සෙවීම සඳහා වන සංවාදයකට ලද ආරාධනය සමගි ජන බලවේගය ඇතුළු සමගි ජන සන්ධානය පිළිගන්නා බවයි.\nමාතෘභූමියෙහි උද්ගතව ඇති ආර්ථිකල දේශපාලන හා සමාජ අර්බුදය නිමා කොට ජන ජීවිතයට යථා තත්ත්වයට පත්කිරීම සඳහා අවශ්‍ය ක්‍රියාමාර්ග කඩිනමින් ගත යුතුව ඇති බව ද එම ලිපියෙහි වැඩිදුරටත් දැක්වෙනවා.\nමේ අතර ජනාධිපතිවරයාගේ ආරාධනය පරිදි සර්ව පාක්ෂික ආණ්ඩුවක් පිහිටුවීම සම්බන්ධයෙන් සාකච්ඡා කිරීමට ශ්‍රී ලංකා නිදහස් පක්ෂය ද එකඟතාව පළ කර තිබෙනවා.\nඒ අනුව ශ්‍රී ලංකා නිදහස් පක්ෂය සහ ජනාධිපතිවරයා අතර සාකච්ඡාවක් හෙට පැවැත්වෙන බවයි එම පක්ෂයේ මහ ලේකම් පාර්ලිමේන්තු මන්ත්‍රී දයාසිරි ජයසේකර මහතා සඳහන් කළේ.\nකෙසේ වෙතත් ජනාධිපතිවරයා යෝජනා කර ඇති ආකාරයේ සර්ව පාක්ෂික ආණ්ඩුවකට සහය නොදක්වන බව ජාතික ජන බලවේගය පවසනවා.\nමේ අතරල ලංකා කම්කරු කොංග්‍රසය ද සර්ව පාක්ෂික ආණ්ඩුවක් පිහිටුවීම සම්බන්ධයෙන් ජනාධිපතිවරයා සමඟ ඊයේ සාකච්ඡා කර තිබෙනවා.\nමේ අතර සර්ව පාක්ෂික ආණ්ඩුවක් සමබන්ධයෙන් සාකච්ඡා කිරීම සඳහා ජනාධිපතිවරයා කරන ලද ආරාධනයට අනුව දෙමළ ජාතික සන්ධානයේ මන්ත්‍රීවරුන් අද ජනාධිපතිවරයා හමුවුණා.",
       "URL": "https://www.hirunews.lk/311809/විපක්ෂ-නායක-ජනපතිගේ-ඇරයුම-පිළිගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=968"
}