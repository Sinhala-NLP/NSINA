{
       "Source": "hirunews",
       "Timestamp": "Sunday, 28 November 2021 - 9:46",
       "Headline": "බාධක මැද මහවිරු සැමරුම උතුරේ ප්‍රදේශ කිහිපයක දී පැවැත්වේ",
       "News Content": "උතුරු පළාතේ ස්ථාන කිහිපයක ඊයේ(27) සවස මහවිරු සැමරුම් වැඩසටහන් පවත්වා තිබෙනවා.\nමුලතිව්, යාපනය, මන්නාරම, කිලිනොච්චිය හා වවුනියාව යන ප්‍රදේශවල ස්ථාන කිහිපයක එලෙස මහවිරු සැමරුම් වැඩසටහන් පැවැත්වූ බවයි වාර්තා වන්නේ.\nමහවිරු සැමරුම් වැඩසටහන් පැවැත්වීමට ආරක්ෂක අංශවලින් බාධා එල්ල වුව ද, යුද්ධයෙන් මියගිය තමන්ගේ ඥාතීන් සිහි කිරීම එහිදී සිදු කළ බව ද උතුරේ ජනතාව ප්‍රකාශ කළා.\nඋතුරු පළාත නියෝජනය කරන ද්‍රවිඩ දේශාපාලන පක්ෂ නියෝජිතයින් ද සිය නිවෙස් හා කාර්යාල තුළ දි යුද්ධයේ මියගිය ඥාතීන් සැමරීම සිදු කළ බව සමාජ මාධ්‍ය හරහා ප්‍රදර්ශනය කොට තිබෙනවා.\nයාපනය සාට්ටි, මුලතිව් මුල්ලිවයික්කාල් හා වැල්වැටිතුරෙයි ප්‍රදේශයන්හි මහවිරු සැමරුම් පැවැත්වීමට ගිය පිරිසක් වෙත ආරක්ෂක අංශ බාධා එල්ල කළ බවත්, ප්‍රදේශවාසීන් සඳහන් කළා.\nයුද්ධයෙන් මියගිය එල්. ටි. ටි.ඊ සාමාජිකයින් සැමරීමේ මහවිරු සැමරුම සෑම වසරකම නොවැම්බර් මස 27 වැනිදා සවස 6.05ට පැවැත්වීම සාමාන්‍ය සාම්ප්‍රදායයි.\nඑල්. ටි. ටි.ඊ. සංවිධානය ක්‍රියාකාරීව පැවැති අවධියේ උතුරු පළාතේ පිහිටි මහවිරු සොහොන් ආශ්‍රිතව එවකට එල්. ටි. ටි.ඊ. නායකයින්ගේ ප්‍රධානත්වයෙන් මහවිරු සැමරුම් පවත්වනු ලැබුවා.\nයුද්ධයෙන් මියගිය එල්. ටි. ටි.ඊ සාමාජිකයින් සිහි කරමින් මහවිරු ගීත ප්‍රචාරය කොට,මියගිය එල්. ටි. ටි.ඊ. සාමාජිකයින්ගේ පවුල්වල සාමාජිකයින්ට ගෞරවය පිරිනැමීම එහිදී සිදු කෙරුණා.",
       "URL": "https://www.hirunews.lk/289415/බාධක-මැද-මහවිරු-සැමරුම-උතුරේ-ප්‍රදේශ-කිහිපයක-දී-පැවැත්වේ",
       "Category": "Local News",
       "Parent URL": "https://www.hirunews.lk/local-news.php?pageID=1532"
}