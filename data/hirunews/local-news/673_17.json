{
       "Source": "hirunews",
       "Timestamp": "Sunday, 11 December 2022 - 17:04",
       "Headline": "මලයාසියාවට යවන බව පවසා ලක්ෂ 50කට වැඩි මුදලක් වංචා කළ කාන්තාව රිමාන්ඩ්",
       "News Content": "සංචාරක වීසා මගින් මලයාසියාවේ රැකියා ලබාදීමට පුද්ගලයින් 09 දෙනෙකුගෙන් රුපියල් පනස් ලක්ෂ පහළොස් දහසක මුදලක් ලබාගත් තංගල්ල ප්‍රදේශයේ කාන්තාවක් අත්අඩංගුවට ගෙන අධිකරණයට ඉදිරිපත් කිරීමෙන් පසු අනිද්දා (13) දක්වා රක්ෂිත බන්ධනාගාර ගත කෙරුණා.\nසංචාරක වීසා මඟින් මලයාසියාවට යාම සඳහා පසුගිය 04 වනදා පිරිසක් ගුවන්තොටුපළ වෙත පැමිණි අවස්ථාවේදී මොවුන් පිළිබඳ සැක සිතී සිදුකළ ප්‍රශ්න කිරීම්වලට අනුව මෙම ජාවාරම තංගල්ල ප්‍රදේශයේ කාන්තාවක් සම්බන්ධ බවට තොරතුරු අනාවරණය කරගෙන තිබෙනවා.\nපසුගිය 05 වනදා මෙම කාන්තාව අත්අඩංගුවට ගැනීමට ගිය අවස්ථාවේදී ඇය පදිංචිව සිටි තංගල්ල ප්‍රදේශයේ නිවසින් පැනගොස් තිබුණා.\nපසුව පුත්‍රයා මාර්ගයෙන් ඇයට විදේශ සේවා නියුක්ති කාර්යාංශය වෙත පැමිණෙන ලෙසට කර තිබූ දැනුම්දීමකට අනුව පැමිණි අවස්ථාවේදී මෙම අත්අඩංගුවට ගැනීම සිදුකර තිබෙනවා.",
       "URL": "https://www.hirunews.lk/322449/මලයාසියාවට-යවන-බව-පවසා-ලක්ෂ-50කට-වැඩි-මුදලක්-වංචා-කළ-කාන්තාව-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=673"
}