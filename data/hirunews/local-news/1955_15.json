{
       "Source": "hirunews",
       "Timestamp": "Thursday, 13 May 2021 - 20:29",
       "Headline": "අනීතික ඝාතන වහාම නවතා දැමිය යුතුයි - විපක්ෂ නායක (වීඩියෝ)",
       "News Content": "විවිධ හේතු දක්වමින් ආණ්ඩුව සිදු කරන අනීතික ඝාතන වහාම නවතා දැමිය යුතු බව විපක්ෂ නායක සජිත් ප්‍රේමදාස පවසනවා.\nඅපරාධකරුවන්ට එරෙහිව නීතිය දැඩිව ක්‍රියාත්මක වියයුතු වුවද නීතියට පිටින් ගොස් හිතුමනාපයට ඝාතන සිදුකල නොහැකි බවටයි විපක්ෂ නායකවරයා අවධාරණය කරන්නේ.\nසිදුවෙමින් පවතින යම්යම් සිදුවීම් අනුව ආණ්ඩුව යමින් සිටින්නේ ඒකාධිපති, ආඥාදායක ගමනක් බව පැවසූ විපක්ෂ නායකවරයා ඊට එරෙහිව සමගි ජනබලවේගය පෙරට එන බවයි වැඩි දුරටත් අදහස් දකවමින් විපක්ෂ නායකවරයා සඳහන් කලේ.\nවිපක්ෂ නායක සජිත් ප්‍රේමදාස අද(13)විපක්ෂ නායක කාර්‍යාලයේ පැවතී මාධ්‍ය හමුවකදී මේ බව පවසා සිටියා.\nමෙහිදී වැඩිදුරටත් අදහස් දැක්වූ විපක්ෂ නායකවරයා කියා සිටියේ පොලිසිය විසින් සැකකරුවෙකු ඝාතනය කරන විට එම රාජ්‍ය අවනීතිය රජ කරන ෆැසිස්ට් රාජ්‍යයක් බවට පත් වෙන බවයි.\nඑවන් ඝාතන තුළින්  සැකකරු සමග ගණුදෙනු කළ දේශපාලකයන්ට සහ ඉහල පෙලේ ජාවාරම්කරුවන්ට නීතියේ ‍රැහැනින් පැන යන්න හැකි වනවා පමණක් නොව එයින් නීතියේ ආධිපත්‍යය සහ  නීතිය බලාත්මක කරන ආයතන කෙරේ ඇති විශ්වාසය ද අහෝසි වී යන බවත් විපක්ෂ නායකවරයා පැවසුවා.",
       "URL": "https://www.hirunews.lk/271298/අනීතික-ඝාතන-වහාම-නවතා-දැමිය-යුතුයි-විපක්ෂ-නායක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1955"
}