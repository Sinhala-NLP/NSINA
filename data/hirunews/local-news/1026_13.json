{
       "Source": "hirunews",
       "Timestamp": "Tuesday, 12 July 2022 - 16:17",
       "Headline": "අහසින් පැන යන්නට බැරි වූ ජනපති මුහුදෙන් යෑමේ උත්සාහයක් පිළිබඳ AFP පුවත් සේවය කියයි",
       "News Content": "ජනාධිපතිවරයා මුහුදු මාර්ග ඔස්සේ රටින් පිට වීමට උත්සාහ දරමින් සිටින සිටි බව AFP පුවත් සේවය පවසනවා.\nජනාධිපති ගෝඨාභය රාජපක්ෂ මෙවැනි විකල්ප ක්‍රියාමාර්ගයක් කරා යොමු වීමට තීරණය කර ඇත්තේ ගුවන් තොටුපළ හරහා මේ වන විට රටින් බැහැරව යෑමේ අවස්ථා සීමා වෙමින් පවතින නිසාවෙන් බව එම වාර්තාවේ වැඩිදුරටත් සඳහන්.\nඅධිරාජ්‍යවාදීන්ගෙන් නිදහස ලැබූ පසු රටේ උද්ගත වූ දරුණුතම ආර්ථික අර්බුදයට මේ වන විට ශ්‍රී ලංකාව මුහුණ දෙමින් සිටින අතර එයට සෘජුව ම චෝදනා එල්ල කෙරෙන්නේ ජනාධිපති ගෝඨාභය රාජපක්ෂ වෙතටයි.\nමිලියන 22 ක ජනතාව දැඩි දුෂ්කරතාවයන්ට පත් කරමින් අත්‍යාවශ්‍ය ආනයන සඳහා පවා මුදල් සපයා ගැනීමට විදේශ විනිමය හිඟ වන තැනට ආර්ථිකය වැරදි ලෙස කළමනාකරණය කළ බවට රාජපක්ෂට චෝදනා එල්ල කරමින් ජනාධිපතිවරයාට වහාම තනතුරෙන් ඉල්ලා අස්වන ලෙස බල කරමින් රට පුරා බරපතල විරෝධතා ක්‍රියාත්මක කෙරුණා.\nඒ අනුව ජනාධිපතිවරයා ප්‍රකාශ කළේ 13 වන බදාදා සිය තනතුරෙන් ඉල්ලා අස්වීමේ ලිපිය කතානායකවරයාට භාර දෙන බවයි.\n73 හැවිරිදි ජනාධිපති ගෝඨාභය රාජපක්ෂ පසුගිය සෙනසුරාදා දස දහස් සංඛ්‍යාත විරෝධතාකරුවන් කොළඹ පිහිටි ඔහුගේ නිල නිවස අත්පත් කර ගැනීමට මොහොතකට පෙර ඉන් පලා ගියා.\nනාවික හමුදා යාත්‍රාවක නැගී ත්‍රීකුණාමලය නාවික හමුදා කදවුර වෙත පිටත්ව ගිය ජනාධිපති වරයා ඉන්පසු ඩුබායි රාජ්‍ය බලා පිටත්ව යාම සඳහා නැවතත් ගුවන් මගින් කටුනායක ගුවන් හමුදා කදවුර වෙත පැමිණියේ ඊයේ සවස් කාලයේ යි.\nකෙසේ වෙතත් ගුවන් තොටුපළ හරහා දිවයිනෙන් පිටත්ව යාමේ උත්සාහ අසාර්ථක වූයේ ඒ සඳහා ගුවන්තොටුපල සහ ගුවන් මගීන්ගේ දැඩි විරෝධතාවක් එල්ල වීම හේතුවෙන්.\nජනාධිපති ගෝඨාභය රාජපක්ෂ, ජනාධිපති වරයා වශයෙන් මුක්තිය භුක්ති විඳින අතර, අත් අඩංගුවට ගැනීමෙන් පසු රඳවා තබා ගැනීමේ හැකියාව වළක්වා ගැනීම සඳහා ඉල්ලා අස්වීමට පෙර ඔහුට විදේශගත වීමට අවශ්‍ය බව විශ්වාස කෙරෙන බවයි AFP පුවත් සේවය පවසන්නේ.\nනමුත් ආගමන විගමන නිලධාරීන් ජනාධිපතිවරයාගේ විදේශ ගමන් බලපත්‍රය මුද්‍රා තැබීමට කටුනායක ජාත්‍යන්තර ගුවන් තොටුපළ ප්‍රභූ මගීන්ගේ පර්යන්තයට යෑම ‍ප්‍රතික්ෂේප කළ අතර ආරක්ෂාව සම්බන්ධයෙන් මතු වූ ගැටලුවක් හේතුවෙන් ජනාධිපති වරයා ගුවන් තොටුපලේ සාමාන්‍ය මගී පර්යන්තය භාවිත කිරීමෙන් වැළකී සිටි බවයි වාර්ත වන්නේ.\nඑක්සත් අරාබි එමීර් රාජ්‍යයට යා හැකිව තිබූ ගුවන් යානා හතරක් ම මගහැරුණු පසු ජනාධිපතිවරයා සහ ඔහුගේ බිරිඳ බණ්ඩාරනායක ජාත්‍යන්තර ගුවන් තොටුපළ අසල පිහිටි ගුවන් හමුදා කඳවුරේ රාත්‍රිය ගත කළ බවයි ඒ එෆ් පී පුවත් සේවය සඳහන් කරන්නේ.\nපසුගිය අප්‍රේල් මාසයේදී මුදල් අමාත්‍ය ධුරයෙන් ඉල්ලා අස්වූ ජනාධිපතිවරයාගේ බාල සොහොයුරා වන බැසිල් රාජපක්ෂ ද ගුවන් තොටුපළ කාර්ය මණ්ඩලය සමඟ ඇති වූ එවැනිම ගැටුමකින් පසු අඟහරුවාදා අලුයම ඩුබායි බලා යාමට සිටි ඔහුගේ එමිරේට්ස් ගුවන් යානය මඟ හැරී ගියා.\nශ්‍රී ලාංකික පුරවැසිභාවය ට අමතරව එක්සත් ජනපද පුරවැසිභාවය ද සහිත බැසිල් රාජපක්ෂ ඉන් අනතුරුව ව්‍යාපාරික සංචාරකයින් සඳහා මුදල් ගෙවා ලබා ගත හැකි විශේෂ සේවාව භාවිතා කිරීමට උත්සාහ කළ නමුත් ගුවන් තොටුපල සහ ආගමන විගමන කාර්ය මණ්ඩලය කියා සිටියේ ඔවුන් වහාම ක්‍රියාත්මක වන පරිදි එම සේවාවන්ගෙන් ද ඉවත් ව ඇති බවයි.\n“බැසිල් ඔවුන්ගේ ගුවන් යානයට ගොඩවීමට එරෙහිව තවත් මගීන් කිහිප දෙනෙක් විරෝධතා දැක්වූ බව ගුවන් තොටුපල නිලධාරියෙක් AFP වෙත පවසා තිබෙනවා.\n\"එය නොසන්සුන් තත්වයක්, එබැවින් ඔහු ඉක්මනින් ගුවන් තොටුපළෙන් පිටව ගියා.\" අදාළ නිලධාරියා වැඩිදුරටත් කියා සිටියා.\nමේ අතර හිටපු අමාත්‍ය බැසිල් රාජපක්ෂ ට නව ඇමරිකානු එක්සත් ජනපද ගමන් බලපත්‍රයක් ලබා ගැනීමට සිදුවී ඇති බවත් එම වාර්තාවේ සඳහන්.\nඑහි දැක්වෙන්නේ අරගලකරුවන් ජනපති මැදුර අත්පත් කර ගැනීමට පැමිණෙන අතර වාරයේ කඩිමුඩියේ ඉන් ඉවත් වීමේදී බැසිල් රාජපක්ෂ සතුව තිබු විදෙස් ගමන් බලපත්‍රය කොටුව ජනාධිපති මන්දිරයේ දමා ගොස් ඇති බවයි.\nමීට අමතරව ලිපි ලේඛන පිර වූ ගමන් මල්ලක් සහ රුපියල් මිලියන 17.85 ක මුදල් තොගයක් ද ජනපති මන්දිරයේ දමා ගොස් ඇති බවත්, ඒවා දැන් කොළඹ අධිකරණය භාරයේ ඇති බවත් ඒ එෆ් පී වාර්තාවේ දැක්වෙනවා.\nඉහළ ආරක්ෂක මූලාශ්‍රයක් පැවසුවේ මේ වන විට ජනාධිපතිවරයාගේ සමීපත ම හමුදා සහායකයින් ජනාධිපතිවරයා සහ ඔහුගේ පිරිවර නාවික හමුදා මුර යාත්‍රාවකින් විදේශගත කිරීමේ හැකියාව පිළිබඳව සාකච්ඡා කරමින් සිටින බවයි.\n\"දැන් හොඳම විකල්පය වන්නේ මුහුදෙන් පිටවීමයි,\" තොරතුරු දුන් එම ආරක්ෂක නිලධාරියා පවසා සිටියා. \"ඔහුට මාලදිවයිනට හෝ ඉන්දියාවට ගොස් ඩුබායි වෙත ගුවන් යානයක් ලබා ගත හැකිය.\" ඔහු වැඩි වැඩිදුරටත් කියා සිටියා.\nඑමෙන්ම තවත් විකල්පයක් වනුයේ 2013 දී විවෘත කර ජනාධිපතිගේ වැඩිමහල් සොහොයුරා වන මහින්ද රාජපක්ෂ ගේ නමින් ම නම් කරන ලද මත්තල පිහිටි රටේ දෙවන ජාත්‍යන්තර ගුවන් තොටුපළෙන් කුලී ගුවන් යානයක් හරහා ජනාධිපතිවරයාව රටින් පිටමං කිරීමයි.\nසැලසුම් ගත ජාත්‍යන්තර ගුවන් ගමන් නොමැති සුදු අලියෙකු ලෙස පුළුල් ලෙස සලකනු ලබන ලොව අවම වශයෙන් භාවිතා කරන ජාත්‍යන්තර ගුවන් තොටුපළ ලෙස ද සැලකෙන්නේ මත්තල ජාත්‍යන්තර ගුවන් තොටුපළයි.\nකෙසේ වෙතත් පොරොන්දු වූ පරිදි ජනාධිපති ගෝඨාභය රාජපක්ෂ තනතුරෙන් ඉවත් වුවහොත්, 2024 නොවැම්බර් මාසයේදී අවසන් වන ජනාධිපති ධුර කාලය සඳහා වෙනත් පාර්ලිමේන්තු මන්ත්‍රීවරයෙකු තෝරා පත් කර ගන්නා තෙක් අගමැති රනිල් වික්‍රමසිංහ ස්වයංක්‍රීයව වැඩ බලන ජනාධිපති බවට පත්වනවා.",
       "URL": "https://www.hirunews.lk/309806/අහසින්-පැන-යන්නට-බැරි-වූ-ජනපති-මුහුදෙන්-යෑමේ-උත්සාහයක්-පිළිබඳ-afp-පුවත්-සේවය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1026"
}