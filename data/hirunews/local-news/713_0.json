{
       "Source": "hirunews",
       "Timestamp": "Thursday, 24 November 2022 - 12:26",
       "Headline": "ජනප්‍රිය නිළි මංජුලා කුමාරිගේ පතලෙන් නිල් මැණිකක් වංචා කළ ව්‍යාජ SSP අත්අඩංගුවට",
       "News Content": "ජ්‍යේෂ්ඨ පොලිස් අධිකාරිවරයෙකු ලෙස ව්‍යාජව පෙනී සිටි පුද්ගලයෙකු ලග්ගල පොලීසිය විසින් අත්අඩංගුවට ගෙන තිබෙනවා.\nඒ, ජනප්‍රිය නිළි මංජුලා කුමාරි සහ ලග්ගල ප්‍රදේශයේ කාන්තාවක් හවුලේ පවත්වාගෙන ගිය පතලකින් හමු වූ නිල් මැණිකක් සැකකරු විසින් වංචනික ලෙස රැගෙන යාමට උත්සහ කිරීමේ චෝදනාවක් හේතුවෙන්.\nපසුගිය 22 වැනිදා සැකකරු අත්අඩංගුවට ගත් අවස්ථාවේ දී වංචා කළ බව කියන නිල් මැණික සහ සුඛෝපභෝගී මෝටර් රථයක් පොලීසිය විසින් සිය භාරයට ගෙන තිබුණා.\nසැකකරු වාරියපොළ, මිනුවන්ගැටේ ප්‍රදේශයේ පදිංචිකරුවෙක්.\nපොලිස් පරීක්ෂණවල දී අනාවරණය වී ඇත්තේ ඔහු ටෙලිනාට්‍ය කිහිපයකට සහය නළුවෙකු ලෙස රංගනයෙන් දායක වූ අයෙක් බවයි.\nජනප්‍රිය නිළි මංජුලා කුමාරි පතල් කැණීමට ලග්ගල ප්‍රදේශයේ කාන්තාවක් සමග ගිවිසුම් අත්සන් කර තිබුණු අතර එහිදී නිළියගේ නියෝජිතයා ලෙස මෙම සැකකරු යොදවා තිබුණා.\nපසුව ඔහු වවුනියාව භාර ජ්‍යේෂ්ඨ පොලිස් අධිකාරිවරයෙකු ලෙස ව්‍යාජව පෙනී සිටිමින් වංචනික ලෙස හැසිරී ඇති බව ද වාර්තා වෙනවා.\nකෙසේවෙතත් පතල පවත්වාගෙන ගිය අනෙක් කාන්තාව පොලිසියට පවසා ඇත්තේ, සැකකරු වංචනික ලෙස නිල් මැණික රැගෙන යාමට උත්සහ කළ බවයි.\nඅත්අඩංගුවට ගත් සැකකරු ඊයේ (23) දිනයේ දී නාඋල මහේස්ත්‍රාත් අධිකරණයට ඉදිරිපත් නිරීමෙන් පසුව රක්ෂිත බන්ධනාගාර කර ඇති බවයි අද ජාතික පුවත්පක් වාර්තා කළේ.",
       "URL": "https://www.hirunews.lk/321142/ජනප්‍රිය-නිළි-මංජුලා-කුමාරිගේ-පතලෙන්-නිල්-මැණිකක්-වංචා-කළ-ව්‍යාජ-ssp-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=713"
}