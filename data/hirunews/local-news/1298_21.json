{
       "Source": "hirunews",
       "Timestamp": "Saturday, 12 March 2022 - 13:35",
       "Headline": "ලිට්රෝ ගෑස් සිලින්ඩරය 835කින් වැඩි වෙයිද? (වීඩියෝ)",
       "News Content": "ගෑස් සිලින්ඩරයක මිල රුපියල් 835 කින් ඉහළ නැංවිීමේ අවශ්‍යතාවය පවතින බව ලිට්රෝ සමාගම පවසනවා.\nඑහි ආරංචි මාර්ග සඳහන් කළේ ඩොලරයේ වටිනාකම ඉහළ යාම සහ ලෝක වෙළඳපොලේ ගෑස් මිල ඉහළ යාම හේතුවෙන් එම මිල වැඩිකිරීමේ අවශ්‍යතාවය පවතින බවයි.\nකෙසේ වෙතත් ලිට්රෝ ගෑස් මිල ඉහළ නැංවීම සම්බන්ධයෙන් මෙතෙක් අවසන් තීරණයක් ගෙන නොමැති බව එම සමාගම සඳහන් කළා.\nදැනට ලිට්රෝ ගෘහස්ත ගෑස් සිලින්ඩරයක් රුපියල් 2,700 ක මිලකට අලෙවි වන අතර පවතින තත්ත්වය හමුවේ එය රුපියල් 835 කින් ඉහළ නැංවුවහොත් එය රුපියල් 3,235 ක් දක්වා ඉහළ යනු ඇති.\nපවතින ඩොලර් අර්බුදය ආනයනික කිරිපිටි මිළ ගණන් සඳහා ද බලපෑමක් සිදුකර ඇති අතර, මිළ වැඩි කිරිම සම්බන්ධයෙන් මේ දක්වා අවසන් තීරණයකට එළඹ නොමැති බව කිරිපිටි ආනයනකරුවන්ගේ සංගමය සඳහන් කළා.\nමේ අතර ග්‍රෑම් 450 පාන් ගෙඩියක මිල ඊයේ මධ්‍යම රාත්‍රියේ සිට රුපියල් 30 කින් ඉහළ දැමීමට සමස්ත ලංකා බේකරි හිමියන්ගේ සංගමය පියවර ගැනීමත් සමග අද පාන් අලෙවි කෙරුණේ රුපියල් 110ක නව මිල යටතේ යි.\nඑමෙන්ම සෙසු බේකරි නිෂ්පාදන මිලද රුපියල් 10 කින් හෝ ඊට වැඩි අගයකින් ඉහළ නංවා ඇති බව හිරු වාර්තාකරුවන් සඳහන් කළා.\nප්‍රීමා සමාගම තිරිඟු පිටි කිලෝ ග්‍රෑමයක මිල රුපියල් 40 කිනුත්, සෙරන්ඩිබ් සමාගම තිරිගු පිටි කිලෝ ග්‍රෑමයක මිල රුපියල් 35කිනුත් ඉහළ නැංවීමත් සමගයි පාන් ඇතුලු බේකරි නිෂ්පාදනවල මිල ගණන් මෙලෙස ඉහළ නැංවීමට සමස්ත ලංකා බේකරි හිමියන්ගේ සංගමය පියවර ගත්තේ.",
       "URL": "https://www.hirunews.lk/299301/ලිට්රෝ-ගෑස්-සිලින්ඩරය-835කින්-වැඩි-වෙයිද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1298"
}