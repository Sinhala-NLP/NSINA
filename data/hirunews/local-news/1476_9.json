{
       "Source": "hirunews",
       "Timestamp": "Wednesday, 22 December 2021 - 18:19",
       "Headline": "“මිත්තානිසංස” කෘතිය එළිදැක්වීම ජනපති ප්‍රධානත්වයෙන්",
       "News Content": "පූජ්‍ය මාපලගම බුද්ධසිරි නායක ස්වාමීන් වහන්සේගේ ශාසන දිවිය අළලා රචිත “මිත්තානිසංස” කෘතිය ජනාධිපති ගෝඨාභය රාජපක්ෂගේ ප්‍රධානත්වයෙන් එළිදක්වා තිබෙනවා.\nඋන්වහන්සේගේ ශාසන දිවියට 50 වසරක් සපිරීම නිමිත්තෙන් විචිත්‍ර ධර්ම කථික, බොරැල්ලේ කෝවිද හිමියන් විසින් කෘතිය සංස්කරණය කරනු ලැබුවා.\nඑහි මුල් පිටපත ජනාධිපතිවරයා විසින් පූජ්‍ය මාපලගම බුද්ධසිරි හිමියන් වෙත අද (22) පෙරවරුවේ පිළිගැන්වූයේ, රත්මලාන - කොතලාවලපුර සමාධි බෞද්ධ මධ්‍යස්ථානයේ පැවති උත්සවයේ දී යි.\nඅස්ගිරි පාර්ශ්වයේ අනුනායක, අතිපූජ්‍ය නියංගොඩ විජිතසිරි නාහිමිපාණන් වහන්සේ අනුශාසනාව සිදු කරමින් පවතින වසංගත තත්ත්වය හමුවේ රජය සිදු කරන දැවැන්ත සංවර්ධන කටයුතු පිළිබඳ ජනතාව මීට වඩා දැනුවත් විය යුතු බවයි සඳහන් කළේ.\nලොව සෙසු රටවලට සාපේක්ෂව එන්නත්කරණය නිසා ශ්‍රී ලාංකික ජනතාව අත්විඳින මානසික සැනසිල්ල ඉමහත් බව ද උන්වහන්සේ මෙහිදී පෙන්වා දුන්නා.\nඅනතුරුව පැවති දානමය පුණ්‍යකර්මයට ද ජනාධිපතිවරයා එක් වුණා.\nමෙම අවස්ථාවට මහ සංඝරත්නය වැඩම කර සිටි අතර , ජනාධිපති ලේකම් පී.බී.ජයසුන්දර ඇතුළු නිලධාරින් පිරිසක් ද සහභාගී වූ බවයි ජනාධිපති මාධ්‍ය අංශය නිකුත් කළ නිවේදනයේ දැක්වෙන්නේ.",
       "URL": "https://www.hirunews.lk/291850/මිත්තානිසංස-කෘතිය-එළිදැක්වීම-ජනපති-ප්‍රධානත්වයෙන්",
       "Category": "Local News",
       "Parent URL": "https://www.hirunews.lk/local-news.php?pageID=1476"
}