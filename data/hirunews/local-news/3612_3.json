{
       "Source": "hirunews",
       "Timestamp": "Monday, 10 December 2018 - 8:06",
       "Headline": "පීලි පැනීමට ලක්වූ උඩරට මැණිකේ පැය 9 කින් යළි පීල්ලට",
       "News Content": "පීලි පැනීමක් හේතුවෙන් බාධා එල්ලවූ උඩරට දුම්රිය මාර්ගයේ ධාවන කටයුතු මේ වනවිට යථා තත්ත්වයට පත් කර ඇති බව දුම්රිය පාලක මැදිරිය සඳහන් කළා.\nඑහි ප්‍රකාශකයෙකු හිරු ප්‍රවෘත්ති අංශය කළ විමසීමකදී සඳහන් කළේ ඊයේ (09) පස්වරු 5.30 ට පමණ සිදුවූ දුම්රිය පීලිපැනීම යථා තත්ත්වයට පත් කිරීමේ කටයුතු අද (10) අලුයම 2.30ට පමණ අවසන් වූ බවයි.\nකොළඹ කොටුවේ සිට බදුල්ල බලා ධාවනය වු උඩරට මැණිකේ දුම්රිය පිලීපැනීමට ලක්වූයේ බණ්ඩාරවෙල හා කිණිගම දුම්රිය ස්ථාන අතර කිණිගම බිංගෙය අසලදියි.\nඒ, මාර්ගයේ පීල්ලක් කැඞී යාම හේතුවෙන්. දුම්රිය පීලිිපැනීමෙන් මාර්ගයේ සිල්පර කොට 75 කට ආසන්න සංඛ්‍යාවකට දැඩි හානි සිදුව තිබෙනවා.\nඅනතුරින් කිසිවෙකුටත් හානි සිදුව නොමැති අතර බදුල්ල සිට කොළඹ බලා ධාවනය වීමට නියමිතව තිබූ රාත්‍රී තැපැල් දුම්රිය අවලංගු කළ බවයි දුම්රිය පාලක මැදිරිය සඳහන් කළේ.",
       "URL": "https://www.hirunews.lk/205838/පීලි-පැනීමට-ලක්වූ-උඩරට-මැණිකේ-පැය-9-කින්-යළි-පීල්ලට",
       "Category": "Local News",
       "Parent URL": "https://www.hirunews.lk/local-news.php?pageID=3612"
}