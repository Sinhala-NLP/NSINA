{
       "Source": "hirunews",
       "Timestamp": "Wednesday, 29 May 2019 - 19:07",
       "Headline": "කුරුණෑගල වෛද්‍යවරයාට එරෙහි පැමිණිලි 238 දක්වා ඉහළට",
       "News Content": "අත්අඩංගුවට ගෙන සිටින වෛද්‍ය සෙයිගු සියාබ්දීන් මොහොමඞ් සාෆි සම්බන්ධයෙන් ජනාධිපති මෛත්‍රීපාල සිරිසේන විසින් පත් කරන ස්වාධීන මණ්ඩලයක් හමුවේ පමණක් කරුණු දක්වන බව රජයේ වෛද්‍ය නිලධාරීන්ගේ සංගමය පවසනවා.\nමේ අතර ඔහුට එරෙහිව ලැබී ඇති පැමිණිලි සංඛ්‍යාව අද වනවිට 238 දක්වා ඉහළ ගොස් තිබෙනවා.\nකුරුණෑගල ශික්ෂණ රෝහලට මේ වනවිට පැමිණිලි 202 කට අධික ප්‍රමාණයක් ලැබී ඇති අතර, අද දිනය තුළ පමණක් පැමිණිලි 82ක් ඉදිරිපත් වී ඇති බවයි රෝහල් ප්‍රකාශකයෙකු හිරු ප්‍රවෘත්ති අංශයට සඳහන් කළේ.\nමීට අමතරව දඹුල්ල මූලික රෝහලට සහ ගලේවෙල දිසා රෝහලටද පැමිණිලි 36ක් ඉදිරිපත්ව තිබෙනවා.\nපැමිණිලි ඉදිරිපත් කිරීම සඳහා කුරුණෑගල රෝහලට අද දිනයේ පැමිණි මව්වරුන් කිහිප දෙනෙකු මෙලෙස අදහස් දක්වා සිටියා.\nමේ අතර, අදාළ වෛද්‍යවරයාට එරෙහිව කුරුණෑගල ශික්ෂණ රෝහලේ සේවකයන් පිරිසක් අද රෝහල ඉදිරිපිට විරෝධතාවක නිරතවුණා.\nඑමෙන්ම වෛද්‍යවරයාට එල්ලවී ඇති චෝදනා සම්බන්ධයෙන් විමර්ශනය කිරීම සඳහා සෞඛ්‍ය අමාත්‍යාංශයේ හයදෙනෙකුගෙන් යුත් කමිටුවක් පත්කළ අතර, එහි සාමාජිකයින් මේ වනවිට ඊට අදාළ වැඩ කටයුතු ආරම්භ කර තිබෙනවා.\nකෙසේ වෙතත් අදාළ කමිටුවට කිසිදු සහයක් නොදැක්වීමටයි කුරුණෑගල රෝහලේ වෛද්‍ය සහ හෙද කාර්ය මණ්ඩලය ඊයේ තීරණය කර තිබුණේ.\nරජයේ වෛද්‍ය නිලධාරීන්ගේ සංගමයේ උපලේකම් වෛද්‍ය නවින් ද සොයිසා, කොළඹ අධිකරණයේ අද පැවති නඩු කටයුත්තකින් අනරතුරුව මාධ්‍ය වෙත අදහස් දක්වමින් සඳහන් කළේ සෞඛ්‍ය අමාත්‍යවරයා විසින් පත් කළ කමිටුව තම සංගමයද ප්‍රතික්ෂේප කරන බවයි.\nමේ අතර වෛද්‍යවරයාගේ ක්‍රියාකලාපය හේතුවෙන් අසාධාරණයට ලක්ව සිටින මව්වරුන් හට නීති ආධාර ලබාදීමට ලීගල් ඇක්ෂන් සංවිධානය තීරණය කර තිබෙනවා.",
       "URL": "https://www.hirunews.lk/217338/කුරුණෑගල-වෛද්‍යවරයාට-එරෙහි-පැමිණිලි-238-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=3328"
}