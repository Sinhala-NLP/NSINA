{
       "Source": "hirunews",
       "Timestamp": "Saturday, 04 June 2022 - 19:28",
       "Headline": "ඉන්දියාවෙන් සුබවාදී ප්‍රතිචාරයක් (වීඩියෝ)",
       "News Content": "යූරියා පොහොර මෙට්‍රික් ටොන් 65,000 ක් ලබාගැනීම සඳහා ශ්‍රී ලංකාව සිදුකළ ඉල්ලීමට ඉන්දියාවෙන් සුබවාදී ප්‍රතිචාරයක් ලැබී තිබෙනවා.\nඒ අනුව අදාළ යූරියා පොහොර තොගය ඉතා කඩිනමින් මෙරටට ලබාදෙනු ඇති බවටයි ඉන්දීය රජයේ ආරංචි මාර්ග හරහා වාර්තා වුණේ.\nමේ අතර, ශ්‍රී ලංකාවේ කෘෂිකර්මාන්තය සුරැකීම සඳහා වූ විශ්වවිද්‍යාල ආචාර්යවරුන්ගේ එකමුතුව විසින් සකස් කළ කෘෂිකර්මාන්තය පුනර්ජීවනය කිරීම සඳහා වූ යෝජනාවලිය අද මල්වතු සහ අස්ගිරි මහානාහිමිවරුන් වෙත පිළිගන්වනු ලැබුවා.\nඑහිදී මල්වතු පාර්ශවයේ අනුනායක පූජ්‍ය නියංගොඩ විජිතසිරි නාහිමියන් ප්‍රකාශ කළේ කෘෂිකාර්මික ගැටලු හමුවේ ආහාර අර්බුදයකට මුහුණදීම සඳහා විහාරස්ථාන ආදර්ශයක් බවට පත් කරන බවයි.\nමේ අතර, 2021 - 2022 මහ කන්නයේ සිදුවූ වගා හානි වන්දි ලබාදීමට අමාත්‍ය මණ්ඩල පත්‍රිකා දෙකක් හිටපු කෘෂිකර්ම අමාත්‍යවරයා ලෙස කටයුතු කළ මහින්දානන්ද අලුත්ගමගේ විසින් ඉදිරිපත් කර ඇති බවට පළ වන පුවත්පත් වාර්තාවල ඇතැම් කරුණු අසත්‍ය බව කෘෂිකර්ම, වනජිවි හා වන සම්පත් සංරක්ෂණ අමාත්‍යාංශය ප්‍රකාශ කළා.\nනිවේදනයක් නිකුත් කරමින් එම අමාත්‍යාංශය පෙන්වා දෙන්නේ වන්දි ගෙවීම සඳහා මෙතෙක් මුදල් ප්‍රතිපාදන ලැබී නොමැති බවයි.\nඒ අනුව, 2021 - 2022 මහ කන්නයේ වගා හානි වන්දි සම්බන්ධයෙන් නැවතත් අමාත්‍ය මණ්ඩලයේදී සාකච්ඡා කර ඒ සඳහා අවධානය යොමුකරන බව අමාත්‍ය මහින්ද අමරවීර අවධාරණය කරන බවයි එම නිවේදනයේ දැක්වෙන්නේ.",
       "URL": "https://www.hirunews.lk/306220/ඉන්දියාවෙන්-සුබවාදී-ප්‍රතිචාරයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1118"
}