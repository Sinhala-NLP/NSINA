{
       "Source": "hirunews",
       "Timestamp": "Sunday, 17 October 2021 - 19:37",
       "Headline": "අභ්‍යාසලාභි උපාධිධාරීන් 21 සිට පාසල්වලට (වීඩියෝ)",
       "News Content": "මේ මස 21 වනදා පාසල් ආරම්භ කිරීමේදී රජය විසින් පත්වීම් ලබාදුන් උපාධිධාරීන් 60,000ගෙන් ගුරු සේවයට අන්තර්ග්‍රහණය කළ අය ඉගැන්වීම් කටයුතු සඳහා යොදවා ගන්නා බව අමාත්‍ය රෝහිත අබේගුණවර්ධන ප්‍රකාශ කළා.\nකෙසේ වෙතත්, 21 වැනිදා පාසල් ආරම්භ කළ ද රාජකාරි කටයුතු සඳහා සහභාගිවන්නේ ද නැද්ද යන්න පිළිබදව අවසන් තීන්දුවට හෙට එළඹෙන බවයි ගුරු විදුහල්පති වෘත්තීය සමිති සන්ධානය ප්‍රකාශ කළේ.\nඑසේම ශ්‍රී ලංකා පොදුජන අධ්‍යාපන සේවා සංගමය අනුරාධපුරයේදී මාධ්‍ය හමුවක් කැදවමින් කියා සිටියේ 21 වන දා පාසල් විවෘත කිරීමේදී ඔවුන්ගේ සියළු ගුරුවරුන් සහභාගි වී අධ්‍යයන කටයුතු සිදුකරන බවයි.\nඑසේම පාර්ලිමේන්තු මන්ත්‍රී ඩිලාන් පෙරේරා ද හාලිඇල ප්‍රදේශයේදී අද මාධ්‍ය වෙත අදහස් දක්වමින් ගුරු - විදුහල්පතිවරුන්ගේ වෘත්තීය සමිති අරගලයට විරෝධය පළ කළා.\nඑසේම, වැලිමඩ ඌව පරණගම ගුරු එකමුතුවද අද මාධ්‍ය හමුවක් කැඳවා තිබු අතර ඊට එක්ව සිටි ගුරුවරුන් ඉල්ලා සිටියේ වර්ජනයේ නිරත ගුරුවරුන්ට 21 වනදා සිට පාසල් වලට පැමිණ ඉගැන්වීම් කටයුතු සිදුකරන ලෙසටයි.\nමේ අතර, ගුරු - විදුහල්පති වෘත්තීය සමිති ක්‍රියාමාර්ගට සිය සංගමය කොන්දේසි විරහිතව සහය දක්වන බව විශ්වවිද්‍යාල ආචාර්ය සමිති සම්මේලනය පවසනවා.\nනිවේදනයක් නිකුත් කරමින් ඔවුන් කියා සිටියේ රජය බිය ගැන්වීම් සහ අවස්ථාවාදී තෙවන පාර්ශවයන්ගේ මැදිහත්වීම් වැනි වංචනික උපක්‍රම තුළින් ගුරු - විදුහල්පති අරගලය බිද දැමීමට ගන්නා උත්සාහය හෙළා දකින බවයි.",
       "URL": "https://www.hirunews.lk/285280/අභ්‍යාසලාභි-උපාධිධාරීන්-21-සිට-පාසල්වලට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1622"
}