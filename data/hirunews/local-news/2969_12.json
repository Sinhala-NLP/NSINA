{
       "Source": "hirunews",
       "Timestamp": "Saturday, 04 January 2020 - 18:26",
       "Headline": "ගුවන් අනතුරට හේතුව තවමත් අභිරහසක් - පශ්චාත් මරණ පරීක්ෂණයේදී සිරුරු හඳුනා ගැනේ",
       "News Content": "හපුතලේ ප්‍රදේශයේ සිදුවූ ගුවන් අනතුරෙන් ජීවිතක්ෂයට පත්වූ ගුවන් හමුදා සාමාජිකයින්ගේ පශ්චාත් මරණ පරීක්ෂණ අද බදුල්ල රෝහලේදී සිදුකෙරුණා.\nකෙසේ නමුත්, සිදුවී පැය 30 කට වැඩි කාලයක් ගත වී ඇතත්, අනතුරට හේතුව මෙතෙක් අනාවරණ වී නැහැ.\nශ්‍රී ලංකා ගුවන් හමුදාවට අයත් වයි - 12 වර්ගයේ සැහැල්ලූ ගුවන් යානය ඊයේ පෙරවරුවේ හම්බන්තොට - වීරවිල ගුවන් හමුදා කඳවුරෙන් ගුවන් නිරීක්ෂණ මෙහෙයුම් සඳහා පිටත්ව තිබූ අතර පෙරවරු 9.15 ට පමණ හපුතලේ අයිස් පීල්ල කඳුකර ප්‍රදේශයේදී අනතුරට ලක්වුණා.\nජීවිතක්ෂයට පත්වූ ගුවන් හමුදා සාමාජිකයින්ගේ මෘත ශරීර පිළිබඳ පශ්චාත් මරණ පරීක්ෂණය අද බදුල්ල රෝහලේදී සිදුකෙරුණා.\nඒ බදුල්ල මහ රෝහලේ ප්‍රධාන අධිකරණ වෛද්‍ය නිලධාරි විශේෂඥ වෛද්‍ය එල්.එස්.වඩුගේ ගේ මූලිකත්වයෙන්.\nඑහිදී ප්‍රකාශ කෙරුණේ මියගිය සිව් දෙනාම ගුවන් අනතුර නිසා, ශරීරයේ අභ්‍යන්තර ඉන්ද්‍රීයන්වලට සිදුවූ හානි හේතුවෙන් මෙම මරණ සිදුව ඇති බවයි.\nඅනතුරෙන් මියගිය ගුවන් නියමුවාගේ සිරුර ඔහුගේ පියා විසින් පරීක්ෂා කර බලා ගෙළ බැඳි මාලයකින් හඳුනාගෙන තිබෙනවා.\nසෙසු පුද්ගලයින්ගේ සිරුරු ඥාතීන්ට හඳුනා ගත නොහැකි තරමට පිලිස්සී තිබූ බවයි හිරු වාර්තාකරු සඳහන් කළේ. කොළඹ ජාතික රෝහලේ මුඛ හා හනු පිළිබඳ විශේෂඥ අධිකරණ වෛද්‍ය ජයනි වීරරත්න පැමිණ දත් පිලිබඳ විශේෂ වෛද්‍ය පරීක්ෂණයක් සිදුකිරීමෙන් අනතුරුවයි ඔවුන් හඳුනාගෙන ඇත්තේ.\nපසුව, ගුවන් භටයින් සිව්දෙනාගේම මළ සිරුරු හෙලිකොප්ටර් යානයකින් බදුල්ලේ සිට ඔවුන්ගේ නිවෙස් වෙත රැගෙන යාමට පියවර ගෙන තිබෙනවා.\nමේ අතර, ගුවන් යානය අනතුරට ලක්වූ ස්ථානය රජයේ රස පරීක්ෂක දෙපාර්තමේන්තුවේ නිලධාරින් කණ්ඩායමක් අදත් නිරීක්ෂණය කළා.\nරත්මලාන සහ කටුනායක ගුවන් හමුදා කඳවුරුවලින් පැමිණි නිලධාරින් පිරිසක් ද අනතුරට පත්වූ යානයේ කොටස් පිළිබඳ විමර්ශනයක් සිදුකර තිබෙනවා.\nඑසේම, ගුවන් හමුදාපති එයාර් මාර්ෂල් සුමංගල ඩයස් ද අද අනතුර සිදුවූ ස්ථානය නිරීක්ෂණය කළා.\nඅනතුර සම්බන්ධයෙන් විමර්ශනය කිරීම සඳහා ගුවන් හමුදාවේ පුහුණු අධ්‍යක්ෂ එයාර් වයිස් මාර්ෂල් ප්‍රසන්න පායෝගේ ප්‍රධානත්වයෙන් යුත් සිව් පුද්ගල කමිටුවක් ගුවන් හමුදාපතිවරයා පත් කරනු ලැබුවේ ඊයේ දිනයේදීයි.\nගුවන් හමුදා ආරංචි මාර්ගවලට අනුව අනතුර සිදුවීමට මිනිත්තු 15 කට පමණ පෙර යානය සහ වීරවිල ගුවන් පාලක මධ්‍යස්ථානය අතර සියලූ සබඳතා බිඳවැටී තිබෙනවා.\nඊට පෙර යානය නියමිත වේග සීමාවේ පියාසර කර ඇති බව ද සඳහන්.\nගුවන් හමුදාපතිවරයා විසින් පත් කළ පරීක්ෂණ කමිටුව දෙසතියක් තුළ සිය වාර්තාව ගුවන් හමුදාපතිවරයාට ලබාදෙනු ඇති.\nමේ අතර, අනතුර සම්බන්ධයෙන් හපුතලේ පොලීසිය අද බණ්ඩාරවෙල අධිකරණයට කරුණු වාර්තා කළ අතර එහිදී මහේස්ත්‍රාත් කීර්ති කුඹුරුහේන නියෝග කළේ මෙම සිද්ධියට අදාළව පාර්ශව 5 කට අධිකරණය හමුවේ කරුණු ඉදිරිපත් කරන ලෙසටයි.\nඒ අනුව, රජයේ රස පරීක්ෂකවරයා, ශ්‍රී ලංකා ගුවන් හමුදාව, කාලගුණ විද්‍යා දෙපාර්තමේන්තුව, බදුල්ල මහ රෝහලේ අධිකරණ වෛද්‍ය නිලධාරිවරයා සහ මිනින්දෝරු දෙපාර්තමේන්තුව එම පාර්ශව 5 ට අයත්.",
       "URL": "https://www.hirunews.lk/231579/ගුවන්-අනතුරට-හේතුව-තවමත්-අභිරහසක්-පශ්චාත්-මරණ-පරීක්ෂණයේදී-සිරුරු-හඳුනා-ගැනේ",
       "Category": "Local News",
       "Parent URL": "https://www.hirunews.lk/local-news.php?pageID=2969"
}