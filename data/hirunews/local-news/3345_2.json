{
       "Source": "hirunews",
       "Timestamp": "Sunday, 19 May 2019 - 16:01",
       "Headline": "බීමතින් පැමිණ විහාරාධිපති හිමියන්ට පහර දුන් පුද්ගලයෙකු අත්අඩංගුවට",
       "News Content": "බීමතින් පැමිණ විහාරාධිපති හිමියන්ට තියුණු ආයුධයකින් පහර දී පළා ගිය පුද්ගලයෙකු පොලීසිය අත්අඩංගුවට ගෙන තිබෙනවා.\nමෙලෙස තියුණු ආයුධයකින් පහර දී ඇත්තේ රාජාංගණය - යාය දෙක - දුටුගැමුණු බෞද්ධ මධ්‍යස්ථානයේ විහාරාධිපති පූජ්‍ය මාමන්කඩවල ධම්මසිරි හිමියන්ටයි.\nවෙසක් පුන් පොහෝ දින රාත්‍රී කාලයේදී මෙම පුද්ගලයා බීමතින් විහාරස්ථානයට පැමිණ ධාතු මන්දිරය විවෘත කරන ලෙසට විහාරාධිපති හිමියන්ට දැනුම් දී තිබෙනවා.\nවිහාරාධිපති හිමියන් එම ඉල්ලීම ප්‍රතික්ෂේප කර ඇති අතර පසුව එම පුද්ගලයා නිවසට ගොස් යළි විහාරස්ථානය වෙත පැමිණ මෙම පහරදීම සිදුකර ඇති බවයි පොලීසිය සඳහන් කළේ.\nසිද්ධියෙන් පසුව ප්‍රදේශය අතහැර පළා ගොස් සිටි සැකකරු, පොලීසියට අත්අඩංගුවට ගනු ලැබුවේ අද උදෑසනයි.\nපහරදීමෙන් තුවාල ලැබූ විහාරාධිපති හිමියන් රාජාංගණය - යාය - 5 රෝහලේ ප්‍රතිකාර ලබනවා.",
       "URL": "https://www.hirunews.lk/216676/බීමතින්-පැමිණ-විහාරාධිපති-හිමියන්ට-පහර-දුන්-පුද්ගලයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3345"
}