{
       "Source": "hirunews",
       "Timestamp": "Monday, 21 January 2019 - 13:47",
       "Headline": "මාතර - පොල්වත්තේ වෙඩි තැබීමක්",
       "News Content": "මාතර - වැලිගම - පොල්වත්ත ප්‍රදේශයේදී අද දහවල් සිදුවූ වෙඩි තැබීමකින් පුද්ගලයෙකු තුවාල ලබා රෝහල් ගත කර තිබෙනවා.\nපොලීසිය සඳහන් කළේ යතුරුපැදියකින් පැමිණි නාඳුනන පුද්ගලයන් දෙදෙනෙකු විසින් මෙම වෙඩි තැබීම සිදුකර පලාගොස් ඇති බවයි.\nවෙඩි තැබීම සිදුවූයේ ද ඊට ගොදුරු වූ පුද්ගලයා යතුරුපැදියෙන් ගමන් ගන්නා අවස්ථාවේදීයි.\nවැලිගම ප්‍රදේශයේ පදිංචි 38 හැවිරිදි මෙම පුද්ගලයා මේ වන විට මාතර මහරෝහලේ ප්‍රතිකාර ලබන අතර, ඔහුගේ තත්ත්වය බරපතල නොවන බවයි රෝහල් ප්‍රකාශකයෙකු හිරු ප්‍රවෘත්ති අංශයට සඳහන් කළේ.\nඉඩම් ආරවුලක් මත මෙම වෙඩි තැබීම සිදුව ඇති බව සඳහන්.\nමේ අතර, ඊයේ රාත්‍රියේ කොටහේන - ජින්තුපිටියේදී සිදුකළ වෙඩි තැබීම ඩුබායි හි සිටින ප්‍රබල පාතාල කල්ලි නායකයෙකු මෙන්ම මත්ද්‍රව්‍ය ජාවාරම්කරුවෙකු වන ඉම්රාන් නැමැත්තා මෙහෙයවා ඇති බවට පොලීසිය පවසනවා.\nවිමර්ශණ සිදුකරන උසස් පොලිස් නිලධාරියෙකු සඳහන් කළේ වෙඩි වැදීමෙන් තුවාලලැබූ ඇන්ටන් මයිකල් හෙවත් කෲස් නැමැත්තා ඉම්රාන්ගේ කල්ලියේම සාමාජිකයෙකු බවයි.\nමත්කුඩු ජාවාරමකට අදාළව මුදල් ගණුදෙනු පැහැරහැරීමක් මත එම කල්ලියේම අභ්‍යන්තර ප්‍රහාරයක් බවට මෙම වෙඩි තැබීම අනුමාන කරන බවයි එම නිලධාරියා සඳහන් කළේ.\nකොටහේන - ජින්තුපිටිය ප්‍රදේශයේදී මොහු සිය බිරිඳ සමඟ ත්‍රිරෝද රථයකින් ගමන් කරමින් සිටියදී යතුරුපැදියකින් පැමිණි පුද්ගලයන් දෙදෙනෙකු විසින් වෙඩි තබා පලාගොස් තිබුණා.\nඑමෙන්ම, පසුගිය වසරේ දෙසැම්බර් 25 වනදා තංගල්ල - කුඩාවැල්ල ධීවර වරායේදී සිදුවූ  සිව් පුද්ගල ඝාතනයට සම්බන්ධ තවත් සැකකරුවෙකු අද අත්අඩංගුවට ගනු ලැබුවා.\nඒ, මීට පෙර අත්අඩංගුවට ගත් සැකකරුගෙන් වැඩිදුර ප්‍රශ්න කිරීම්වලදී හෙළිවූ තොරතුරුවලට අනුවයි. අද පෙරවරුවේ අත්අඩංගුවට ගත් මෙම සැකකරු නාකුලූගම ප්‍රදේශයේ පදිංචි 31 හැවිරිදි අයෙක්.\nඑමෙන්ම එම ඝාතනවලට යොදාගත් යතුරුපැදියද ඊයේ පස්වරුවේ බෙලිඅත්ත පොලිස් වසමේ පොල්වත්තක කාණුවක් තුළ තිබී සොයාගෙන ඇති බව සඳහන්.\nඝාතනය සිදුකළ දිනයේ සැකකරුවන් පැළඳ සිටි හිස් වැසුම් දෙකද පුළුස්සා තිබියදී හමුවූ බවයි පොලිස් මාධ්‍ය ප්‍රකාශක කාර්යාලය සඳහන් කළේ.\n2019 වසර ආරම්භ වී දැනට ගත වී ඇති දින 21ක තුළ, මේ වන විට වෙඩි තැබීමේ සිද්ධීන් 6ක් වාර්තා වී ඇති අතර, ඉන් පුද්ගලයන් 4 දෙනෙකු ජීවිතක්ෂයට පත්වුණා.",
       "URL": "https://www.hirunews.lk/208704/මාතර-පොල්වත්තේ-වෙඩි-තැබීමක්",
       "Category": "Local News",
       "Parent URL": "https://www.hirunews.lk/local-news.php?pageID=3543"
}