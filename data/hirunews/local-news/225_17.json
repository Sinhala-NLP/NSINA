{
       "Source": "hirunews",
       "Timestamp": "Friday, 30 June 2023 - 8:31",
       "Headline": "බුලවායෝහීදී සිංහයන් අද නෙදර්ලන්තය හමුවෙයි",
       "News Content": "2023 එක්දින ලෝක කුසලාන ක්‍රිකට් තරඟාවලියේ සුපිරි 6 දෙනාගේ වටයේ දෙවන තරඟය ලෙස ශ්‍රී ලංකා කණ්ඩායම හා නෙදර්ලන්ත කණ්ඩායම අතර තරඟය අද (30) දහවල් 12.30 ට සිම්බාබ්වේ දේශයේ බුලවායෝ ක්‍රීඩාංගණයේදි පැවැත්වීමට නියමිතය.\nසුපිරි 6 දෙනාගේ වටය ආරම්භ කරමින් පළමු තරඟය ඊයේ (29) දින සිම්බාබ්වේ හා ඕමානය අතර පැවති අතර ඉන්ත සිම්බාබ්වේ කණ්ඩායම තියුණු ජයක් ලැබුවා.\nබී කාණ්ඩය යටතේ සුපිරි 6 දෙනාගේ වටයට තරඟ වැදුනු ශ්‍රී ලංකාව මීට පෙර ඕමානය හා ස්කොට්ලන්තය අතර පැවැති තරඟ සියල්ලම ජයගනිමින් ප්‍රසාද ලකුණු 4 ක් සහ 2.698 ක දළ ලකුණු ලබා ගැනීමේ වේගයක් ලබාගනිමින් ප්‍රසාද ලකුණු සටහනේ පෙරමුණ ගැනීමට සමත්ව සිටිනවා.\nශ්‍රී ලංකාව සමග අද තරඟ වදින නෙදර්ලන්ත කණ්ඩායමද ඒ කාණ්ඩය යටතේ තරඟ වැදුනු ඇමෙරිකා එක්සත් ජනපදය ,බටහිර ඉංදීය කොදව්වන් හා නේපාල කණ්ඩායම් පරාජය කරමින් ඒ කාණ්ඩයේ ප්‍රසාද ලකුණු සටහනේ පෙරමුණ ගත් කණ්ඩායමකි.\nකෙසේ වෙතත් අද තරඟය ආරම්භ කිරීමට පෙර නෙදර්ලන්තය සමග පැවති පෙර පුහුණු තරඟයෙන් ද ශ්‍රී ලංකාව පහසු ජයක් ලබාගත් අතර එවැනි ජයග්‍රාහි මානසිකත්වයකින් ශ්‍රී ලංකා කණ්ඩායම අද බුලවායෝ හීදී නෙදර්ලන්තය හා නැවත තරඟ වැදීමට නියමිතයි.",
       "URL": "https://www.hirunews.lk/339533/බුලවායෝහීදී-සිංහයන්-අද-නෙදර්ලන්තය-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=225"
}