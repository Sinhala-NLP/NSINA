{
       "Source": "hirunews",
       "Timestamp": "Sunday, 06 November 2022 - 10:59",
       "Headline": "වහාම ක්‍රියාත්මක වන පරිදි ගෑස් මිල ඉහළට (වීඩියෝ)",
       "News Content": "වහාම ක්‍රියාත්මක වන පරිදි ගෑස් මිල ගණන් ඉහළ දමා තිබෙනවා.\nමිල සූත්‍රයට අනුව ලෝක වෙළඳපොලේ පවතින මිල ගණන්වලට සාපේක්ෂව මෙම සංශෝධනය සිදුකළ බවයි ලිට්රෝ සමාගමේ සභාපති මුදිත පීරිස් සඳහන් කළේ.\nඒ අනුව කිලෝග්‍රෑම් 12.5 ගෘහස්ථ ගෑස් සිලින්ඩරයක මිල රුපියල් 80 කින් ඉහළ දමා තිබෙනවා.\nඑහි නව මිල දැක්වෙන්නේ රුපියල් 4,360 ක් ලෙසයි.\nඑමෙන්ම කිලෝග්‍රෑම් පහේ ගෑස් සිලින්ඩරයක මිල ඉහළ නංවා ඇත්තේ රුපියල් 30 කින්.\nඑම සිලින්ඩරයක නව මිල රුපියල් 1,750 ක්. කිලෝග්රෑම් 2.3 සිලින්ඩරයක නව මිල රුපියල් 815 ක් වන අතර, ඒ අනුව එහි මිල වැඩිවීම රුපියල් 15 ක් වනවා.\nලෝක වෙළඳපොලේ මිල ගණන් ඉහළ යාමට සාපේක්ෂව රුපියල් 210 ත් 250 ත් අතර මිලකින් ගෘහස්ථ ගෑස් සිලින්ඩරයක මිල ඉහළ නැංවීමටයි තීරණය කර තිබුණේ.\nකෙසේ වෙතත් මුදල් අමාත්‍යවරයා සමඟ සාකච්ඡාවකින් පසු පසුගිය මාස කිහිපය තුළ ලිට්රෝ සමාගම ලැබූ ලාභය උපයෝගී කරගනිමින් ජනතාවට සහනයක් ලබාදීමට තීරණය කර තිබෙනවා.\nඒ අනුව යෝජිත මිල වැඩිවීම් අවම මට්ටමකින් සිදුකිරීමට කටයුතු කළ බවයි ලිට්රෝ සමාගමේ සභාපතිවරයා හිරු ප්‍රවෘත්ති වෙත වැඩිදුරටත් සඳහන් කළේ.",
       "URL": "https://www.hirunews.lk/319750/වහාම-ක්‍රියාත්මක-වන-පරිදි-ගෑස්-මිල-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=753"
}