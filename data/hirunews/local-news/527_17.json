{
       "Source": "hirunews",
       "Timestamp": "Saturday, 18 February 2023 - 19:00",
       "Headline": "පුංචි ඡන්දය පමා වීම ගැන දන්වන කොමිසමේ මෝසම දින 3 ක් තුල ශ්‍රේෂ්ඨාධිකරණයට (වීඩියෝ)",
       "News Content": "මුදල් නොමැතිවීම හේතුවෙන් පළාත් පාලන ඡන්ද විමසීම පොරොන්දු වූ පරිදි පැවැත්වීමට නොහැකි තත්වයක් මතුවී ඇති බව එළඹෙන සඳුදා හෝ අඟහරුවාදා මෝසමක් මගින් ශ්‍රේෂ්ඨාධිකරණයට දැනුම් දෙන බව මැතිවරණ කොමිෂන් සභාව පවසනවා.\nමැතිවරණ කොමසාරිස් ජනරාල් සමන් ශ්‍රී රත්නායක කියා සිටියේ ඊට අදාළ නීතිමය කටයුතු කොමිසමේ නීතිඥයින් විසින් සිදුකරන බවයි.\nපළාත් පාලන ආයතන ඡන්ද විමසීම නියමිත පරිදි පැවැත්වීමට පියවර ගන්නා බවට මැතිවරණ කොමිසම ශ්‍රේෂ්ඨාධිකරණයට පසුගිය 10 වනදා ප්‍රතිඥාවක් ලබා දී තිබුණා.\nඒ පළාත්පාලන ආයතන ඡන්ද විමසීම පැවැත්වීමට පියවර ගන්නා ලෙස මැතිවරණ කොමිසමට නියෝගයක් නිකුත් කරන ලෙස ඉල්ලා පාර්ලිමේන්තු මන්ත්‍රීවරුන් පිරිසක් ගොනුකර තිබූ පෙත්සම් දෙකක් එදින කැඳවූ අවස්ථාවේදීයි.\nකෙසේ වෙතත් එම ප්‍රතිඥාවට අනුව කටයුතු කිරීමට මේ වනවිටත් මුදල් ලැබී නොමැතිවීම හේතුවෙනුයි මෝසමක් මගින් ශ්‍රේෂ්ඨාධිකරණය ඒ පිළිබඳව දැනුම් දෙන්නේ.\nමේ අතර, පළාත් පාලන ආයතන ඡන්ද විමසීම නියමිත ආකාරයට පැවැත්වීම සඳහා සිදුකරන බාධා සම්බන්ධයෙන් දැඩි කනස්සල්ලට පත්වන බව ශ්‍රී ලංකා නීතිඥ සංගමය නිවේදනයක් නිකුත් කරමින් ප්‍රකාශ කළා.\nපළාත් පාලන මැතිවරණයේ තැපැල් ඡන්ද විමසීම දින නියමයක් නොමැතිව කල් දැමීමට තීරණය කිරීමත් සමග ඡන්ද විමසීමට අදාළව ගත යුතු ඉදිරි පියවර පිලිබඳ උපදෙස් මාලාවක් දිස්ත්‍රික් තේරීම්භාර නිලධාරින් වෙත මැතිවරණ කොමිෂන් සභාව විසින් නිකුත් කර තිබෙනවා.\nඅදාල උපදෙස් මාලාව ඊයේ දිස්ත්‍රික් තේරීම්භාර නිලධාරින්ට සහ දිස්ත්‍රික් නියෝජ්‍ය හා සහකාර තේරීම්භාර නිලධාරින් වෙත ලිඛිතව යොමු කිරීමට එම කොමිෂන් සභාව පියවර ගෙන ඇති බව සඳහන්.\nඒ අනුව, හෙට දින සිට කාර්යාල වේලාව සාමාන්‍ය කාර්යාල වේලාව බවත්, මැතිවරණ රාජකාරි වෙනුවෙන් වන අතිකාල රාජකාරි ද තාවකාලිකව අත්හිටුවන බවත් ඔවුන්ට එමගින් දැනුම්දී තිබෙනවා.\nමේ අතර, පළාත් පාලන ආයතන ඡන්ද විමසීම කල් දැමීමට සිදුකරන උත්සහයන්ට විරෝධය පළ කරමින් ජාතික ජනබලවේගය මෙන්ම විවිධ සංවිධාන අද පස්වරුවේ දිවයිනේ ප්‍රදේශ කිහිපයක විරෝධතා සංවිධාන කර තිබුණා.\nඑසේම, ප්‍රජාතන්ත්‍රවාදය දුර්වල කිරීමේ උත්සාහයක ආණ්ඩුව නිරත වෙමින් සිටින බව ජාතික ජනබලවේගයේ නායක අනුර කුමාර දිසානායක ප්‍රකාශ කළා. ඒ යාපනයේ පැවති ජන රැලියක් අමතමින්.\nසමගි ජනබලවේගයේ නායක, විපක්ෂ නායක සජිත් ප්‍රේමදාසගේ ප්‍රධානත්වයෙන් රත්නපුර නගරයේදී ජන රැලියක් පැවැත්වුණා.\nඑහිදී අදහස් දැක්වූ විපක්ෂ නායකවරයා කියා සිටියේ ජනබලයෙන් මැතිවරණ අයිතිය ලබා ගන්නා බවයි.",
       "URL": "https://www.hirunews.lk/327720/පුංචි-ඡන්දය-පමා-වීම-ගැන-දන්වන-කොමිසමේ-මෝසම-දින-3-ක්-තුල-ශ්‍රේෂ්ඨාධිකරණයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=527"
}