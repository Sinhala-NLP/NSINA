{
       "Source": "hirunews",
       "Timestamp": "Tuesday, 21 March 2017 - 13:06",
       "Headline": "ශ්‍රී ලංකාවට එරෙහි වන්නැයි තමිල්නාඩුවෙන් මෝදිට බලපෑම්",
       "News Content": "ශ්‍රී ලංකාව පිළිබඳ එක්සත් ජාතීන්ගේ මානව හිමිකම් මණ්ඩල යෝජනාව ක්‍රියාත්මක කරලීම සඳහා තවත් වසර දෙකක් කල් ලබාදෙන නව යෝජනාවට එරෙහි වන්නැයි තමිල්නාඩුවේ පාලක ඒ.අයි.ඒ.ඩී.එම්.කේ. පක්ෂය අග්‍රමාත්‍ය නරේන්ද්‍ර මෝදිගේ ඉන්දීය මධ්‍යම රජයෙන් ඉල්ලා සිටිනවා.\nඉන්දීය රාජ්‍ය සභාවේදී මෙම ඉල්ලීම ඉදිරිපත් කළේ ඒ.අයි.ඒ.ඩී.එම්.කේ පක්ෂයේ නායකයෙකු වන වී. මෛත්‍රීයන් විසින්.\nඑමෙන්ම ශ්‍රී ලංකාවේ පැවැති යුද්ධය පිළිබද ස්වාධීන ජාත්‍යන්තර පරීක්ෂණයක් සඳහා මැදිහත් වන්නැයි ඔහු ඉන්දීය මධ්‍යම රජයෙන් ඉල්ලා සිටියා.\nශ්‍රී ලංකාව පිළිබද ජගත් මානව හිමිකම් මණ්ඩල නව යෝජනාව සඳහා ඇමරිකා එක්සත් ජනපදය, එක්සත් රාජධානිය ඇතුළු රටවල් රැසක් සහය පළ කරනවා.\nශ්‍රී ලංකාව පිළිබද ජගත් මානව හිමිකම් කොමසාරිස් සෙයිද් රාද් අල් හුසේන් කුමරුගේ ප්‍රකාශය හෙට ඉදිරිපත් කෙරෙන අතර ඉන් පසු සාමාජික රටවල් ශ්‍රී ලංකාව පිළිබද යෝජනාව සම්බන්ධයෙන් විවාදය ආරම්භ කරනු ඇති.\nඒ පිළිබද ඡන්ද විමසීම පැවැත්වෙන්නේ ඉන් අනතුරුවයි.\nඑහිදී ඉන්දියාව යෝජනාවට විරුද්ධව ඡන්දය ප්‍රකාශ කළ යුතු බවයි ඒ.අයි.ඒ.ඩී.එම්.කේ. නියෝජිතයා සදහන් කළේ.\nතමිල්නාඩුවේ හිටපු මහඇමතිනී අභාවප්‍රාප්ත ජයලලිතා ජයරාම් මේ සම්බන්ධයෙන් අග්‍රාමාත්‍ය මෝදිට සිදුකළ දැනුම් දීම ද ඔහු මෙහිදී සිහිපත් කළා.\nතමිල්නාඩුවේ වත්මන් මහඇමති ධුරය හොඹවන්නේ ජයලලිතාගේ අනුප්‍රාප්තික ශෂිකලා නටරාජන්ගේ තේරීමක් වන ඊ. පලනිස්වාමි විසින්.",
       "URL": "https://www.hirunews.lk/157367/ශ්‍රී-ලංකාවට-එරෙහි-වන්නැයි-තමිල්නාඩුවෙන්-මෝදිට-බලපෑම්",
       "Category": "Local News",
       "Parent URL": "https://www.hirunews.lk/local-news.php?pageID=4603"
}