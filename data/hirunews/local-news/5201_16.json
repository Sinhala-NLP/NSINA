{
       "Source": "hirunews",
       "Timestamp": "Thursday, 21 January 2016 - 16:37",
       "Headline": "ඇමති MKDS ගෙන් හිස්වු ආසනයට නියෝජිතයා පත්වන්නේ මෙහෙමයි",
       "News Content": "අභාවප්‍රාප්ත එම් කේ ඒ ඩී එස් ගුණවර්ධන මහතාගේ අභාවයෙන් පුරප්පාඩු වු ජාතික ලැයිස්තු මන්ත්‍රී ධුරයට පත්වන නියෝජිතයා පිළිබඳ අග්‍රාමාත්‍යවරයා දිවයිනට පැමිණීමෙන් පසු සාකච්ඡා කර තීරණය කරන බව ප්‍රජාතන්ත්‍රවාදී ජාතික ව්‍යාපාරය පවසනවා. එම සාකච්ඡාවෙන් පසු ප්‍රජාතන්ත්‍රවාදී ජාතික ව්‍යාපාරයේ නියෝජිතයකු ඊට පත් කෙරෙන බවයි ඔවුන් නිවේදනය කලේ.පසුගිය වසරේ ජුලි මාසයේ 12 වනදා එක්සත් ජාතික පක්ෂය සහ ප්‍රජාතන්ත්‍රවාදී ජාතික ව්‍යාපාරය අත්සන් කල අවබෝධතා ගිවිසුමකට අනුවයි අමාත්‍ය එම් කේ ඒ ඩී එස් ගුණවර්ධන ඇතුලු පිරිසක් එක්සත් ජාතික පෙරමුණ යටතේ මහ මැතිවරණයට තරග කරනු ලැබුවේ. රාජිත සේනාරත්න / අර්ජුණ රණතුංග / චතුර සේනාරත්න ඇතුලු පිරිසක් ඊට අයත්. ඒ අනුව එම්.කේ.ඒ.ඩි.එස් ගුණවර්ධන අමාත්‍යවරයා සහ ආචාර්ය ජයම්පති වික්‍රමරත්න ප්‍රජාතන්ත්‍රවාදී ජාතික ව්‍යාපාරයට හිමි ජාතික ලැයිස්තු මන්ත්‍රි ආසන 2 සඳහා පත් කෙරුනා. එබැවින් එම්.කේ.ඒ.ඩි.එස් මහතාගේ අභාවයෙන් පුරප්පාඩු වූ ජාතික ලැයිස්තු මන්ත්‍රීධූරය සඳහා අග්‍රාමාත්‍යවරයා දිවයිනට පැමිණි පසු සාකචිඡා කර ප්‍රජාතන්ත්‍රවාදී ජාතික ව්‍යාපාරයේ නියෝජිතයෙකු එම පුරප්පාඩුවට පත් කරන බවයි ඔවුන් වැඩිදුරටත් සඳහන් කලේ.",
       "URL": "https://www.hirunews.lk/124461/ඇමති-mkds-ගෙන්-හිස්වු-ආසනයට-නියෝජිතයා-පත්වන්නේ-මෙහෙමයි",
       "Category": "Local News",
       "Parent URL": "https://www.hirunews.lk/local-news.php?pageID=5201"
}