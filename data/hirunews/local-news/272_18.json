{
       "Source": "hirunews",
       "Timestamp": "Tuesday, 13 June 2023 - 14:03",
       "Headline": "ශ්‍රී ලංකාව සහ නෙදර්ලන්ත අතර පුහුණු තරඟය අද",
       "News Content": "ලබන ඔක්තෝබර් මස ඉන්දියාවේ පැවැත්වෙන එක්දින ක්‍රිකට් ලෝක කුසලානයේ සුදුසුකම් ලැබීමේ තරඟාවලියට පෙර පැවැත්වෙන පළමු පුහුණු තරඟයට ශ්‍රී ලංකා කණ්ඩායම අද මුහුණ දෙනවා.\nනෙදර්ලන්තයට එරෙහිව සිම්බාබ්වේ - බුලවායෝ හීදි මෙරට වේලාවෙන් දහවල් 12යි 30ට තරඟය ආරම්භ වීමට නියමිතයි.\nඑමෙන්ම ඇමරිකාවට එරෙහිව ශ්‍රී ලංකාව අනිද්දා (15) දෙවන පුහුණු තරඟය සඳහා සහභාගි වනවා.\nඑක්දින ක්‍රිකට් ලෝක කුසලාන තරඟාවලියට සුදුසුකම් ලැබීමේ තරඟාවලිය ලබන 18 වැනිදා ආරම්භ වන අතර ශ්‍රී ලංකාව සහභාගි වන පළමු තරඟය පැවැත්වෙන්නේ එක්සත් අරාබි එමිර් රාජ්‍යයට එරෙහිවයි.\nඑම තරඟය ලබන 19 වැනිදා පැවැත්වෙන අතර ශ්‍රී ලංකාව, ඕමානය, අයර්ලන්තය, ස්කොට්ලන්තය සමඟද මූලික වටයේදී තරඟ වඳිනවා. මෙම තරඟාවලියේ මූලික වටයේ පළමු ස්ථානයේ පසුවන කණ්ඩායම් 06 සුපර් සික්ස් වටයට සුදුසුකම් ලබන අතර තරඟාවලියේ අවසන් මහතරඟය ජුලි 09 වැනිදා පැවැත්වීමට නියමිතයි.",
       "URL": "https://www.hirunews.lk/337809/ශ්‍රී-ලංකාව-සහ-නෙදර්ලන්ත-අතර-පුහුණු-තරඟය-අද",
       "Category": "Local News",
       "Parent URL": "https://www.hirunews.lk/local-news.php?pageID=272"
}