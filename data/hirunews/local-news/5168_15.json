{
       "Source": "hirunews",
       "Timestamp": "Monday, 15 February 2016 - 7:34",
       "Headline": "ශ්‍රී ලාංකික වකුගඩු ජාවාරමුන් හෙළිකරයි",
       "News Content": "වකුගඩු ජාවාරමට සම්බන්ධ ශ්‍රී ලාංකික වෛද්‍යවරුන්ගේ නම් ඉදිරියේදී හයිද්‍රාබාද් පොලිසිය හෙළි කරන බව හින්දුස්ථාන් ටයිම්ස් පුවත්පත පවසනවා. මෙම වකුගඩු ජාවාරමට සම්බන්ධ ඉන්දීය සැකකරුවන් කිහිපදෙනෙකු මේ වනවිට අත්අඩංගුවට ගෙන ඇති බවයි එහි වැඩිදුරටත් සදහන් වන්නේ. පසුගියදා වකුගඩු බද්ධ කිරීමේ ජාවාරමට ශ්‍රී ලාංකික වෛද්‍යවරුන් 6 දෙනෙකු සම්බන්ධ බවට ඉන්දියාව හෙළිදරව් කර තිබුණා. එහිදී වෛද්‍යවරුන් බව පවසන කිහිපදෙනෙකුගේ නම් සහ එවැනි ශල්‍යකර්ම සිදුකළ පෞද්ගලික රෝහල් කිහිපයකද නම් ඉන්දීය මාධ්‍ය මගින් හෙළිකර තිබුණා. සෞඛ්‍ය අමාත්‍ය රාජිත සේනාරත්න කියා සිටියේ මෙලෙස හෙළිකළ පුද්ගලයින් වෛද්‍යවරුන් නොවන බවයි.\nකෙසේ වෙතත් මේ සම්බන්ධයෙන් පරීක්ෂණ පැවැත්වීමට පංච පුද්ගල කමිටුවක් ද පත් කරනු ලැබූ අතර එහි වාර්තාව අදාළ කමිටුව පසුගිය 5 වනදා සෞඛ්‍ය අමාත්‍යවරයා වෙත භාරදුන්නා.",
       "URL": "https://www.hirunews.lk/126266/ශ්‍රී-ලාංකික-වකුගඩු-ජාවාරමුන්-හෙළිකරයි",
       "Category": "Local News",
       "Parent URL": "https://www.hirunews.lk/local-news.php?pageID=5168"
}