{
       "Source": "hirunews",
       "Timestamp": "Sunday, 05 January 2020 - 19:01",
       "Headline": "පාස්කු ප්‍රහාරයට පෙර පුපුරණ ද්‍රව්‍ය හමුවූ ලැක්ටෝවත්ත යළි පරීක්ෂාවට",
       "News Content": "පාස්කු ඉරිදා ත්‍රස්ත ප්‍රහාරයට පෙර පුපුරණ ද්‍රව්‍ය තොගයක් සොයා ගත් වනාතවිල්ලුව - ලැක්ටෝ වත්ත ප්‍රදේශයේ පොලිස් කණ්ඩායම් කිහිපයක් යළි විමර්ශනයක් ආරම්භ කර තිබෙනවා.\nඒ, සැක කටයුතු පිරිසක් අදාළ ඉඩමේ සැරිසැරූ බවට ප්‍රදේශවාසීන් සිදුකළ පැමිණිල්ලකට අනුවයි.\nකිසියම් පිරිසක් ලැක්ටෝවත්තේ කැණීමක් සිදුකරන බවට පොලීසියට පෙරේදා පැමිණිල්ලක් ලැබී තිබූ අතර, ඒ අනුව ඊයේ (04) පොලීසිය එහි විමර්ශනයක් සිදුකරනු ලැබුවා.\nඑම ඉඩම තුළ අඩි කිහිපයක් ගැඹුරු වළක් හාරා තිබෙන අයුරු විමර්ශනවලදී දැක ගැනීමට හැකි වූ බවයි පොලීසියේ ජ්‍යෙෂ්ඨ ප්‍රකාශකයෙකු හිරු ප්‍රවෘත්ති අංශයට සඳහන් කළේ.\nකෙසේ වෙතත්, කැණීම් සිදුකළේ කවුරුන් විසින් ද යන්න මෙතෙක් අනාවරණ වී නැහැ.\nපාස්කු ඉරිදා ප්‍රහාරයෙන් පසු කතාබහට ලක්වූ සහරාන් හෂීම්ගේ නායකත්වයෙන් යුත් තව්හිත් ජමාත් සංවිධානය පුහුණුවීම් සිදුකළ බව කියන ලැක්ටෝ වත්තේ තිබී අධි බලැති පුපුරණ ද්‍රව්‍ය තොගයක් සොයා ගනු ලැබුවේ පසුගිය වසරේ ජනවාරි මස 16 වනදායි.\nසිද්ධිය සම්බන්ධයෙන් සිව් දෙනෙකු අත්අඩංගුවට ගත් අතර, ඒ පිළිබදව විමර්ශන සිදුවෙමින් පවතින අතරතුරයි පසුගිය වසරේ අප්‍රේල් මස 21 වනදා පාස්කු ප්‍රහාරය එල්ල වූයේ.\nකෙසේ නමුත්, එම සිද්ධියත් සමඟ ලැක්ටෝවත්තට පොලිස් ආරක්ෂාව ලබාදී තිබුණා.",
       "URL": "https://www.hirunews.lk/231638/පාස්කු-ප්‍රහාරයට-පෙර-පුපුරණ-ද්‍රව්‍ය-හමුවූ-ලැක්ටෝවත්ත-යළි-පරීක්ෂාවට",
       "Category": "Local News",
       "Parent URL": "https://www.hirunews.lk/local-news.php?pageID=2968"
}