{
       "Source": "hirunews",
       "Timestamp": "Sunday, 25 April 2021 - 19:37",
       "Headline": "ඉදිරි සති දෙකේ ආසාදිතයන් වැඩිවීමේ ඉහළ අවදානමක් (වීඩියෝ)",
       "News Content": "කොරෝනා ආසාදිතයින් වැඩිවීමේ ඉහළ අවදානමක් ඉදිරි සති දෙකක කාලය තුළ පවතින බව වසංගත රෝග විද්‍යා අංශයේ ප්‍රධානි විශේෂඥ වෛද්‍ය සුදත් සමරවීර ප්‍රකාශ කළා.\nඒ අනුව ජනතාව සෞඛ්‍ය මාර්ගෝපදේශ පිළිබද දැඩි ලෙස සැළකිලිමත් විය යුතු බවයි ඔහු පෙන්වා දෙන්නේ.\nමේ අතර, ඉන්දියාවේ මේ වන විට ව්‍යාප්ත වී ඇති නව කොරෝනා ප්‍රභේදය මෙරටට පැමිණීිමේ හැකියාවක් පවතින බව ශ්‍රී ජයවර්ධනපුර විශ්ව විද්‍යාලයේ අසාත්මිකතා, ප්‍රතිශක්ති විද්‍යා හා සෛල ජෛව විද්‍යා ආයතනයේ අධ්‍යක්ෂ ආචාර්ය චන්දිම ජීවන්දර පෙන්වා දෙනවා.\nකෙසේ වෙතත්, එය පැමිණීම වලක්වාලීම සඳහා සෞඛ්‍ය අංශ ක්‍රියාමාර්ග ගෙන ඇති බවද ඔහු වැඩිදුරටත් කියා සිටියා.\nමේ අතර, මාවනැල්ල සෞඛ්‍ය නිලධාරී කොට්ඨාශයේ නිරෝධායනට ලක්කර තිබූ පුද්ගලයින් 90 ක් අතරින් 43 දෙනෙකු අසාදිතයින් බවට තහවුරු තිබෙනවා.\nඑමෙන්ම, මැදවච්චිය නගරයේ පෙර පාසල් ගුරුවරියකට ද  කොරෝනා ආසාදිත බවට ඊයේ හඳුනා ගැනීමත් සමග එහි සිසුන් 20 දෙනෙකු ඇතුළු 85 දෙනෙකු ස්වයං නිරෝධායනට යොමුකර තිබුණා.\nඉන් සිසුන් 05 දෙනෙකුට කොරෝනා වෛරස මුලික රෝග ලක්ෂණ පෙන්නුම් කිරීම හේතුවෙන් සිසුන් තුන්දෙනෙකු ඊයේ රාත්‍රීයේද අනෙක් සිසුන් දෙදෙනා අද පෙරවරුවේද රෝහල් ගත කෙරුණා.\nඑමෙන්ම, මැදවච්චිය නගරයේ රාජ්‍ය බැංකුවක සහ මාර්ග සංවර්ධන අධිකාරියේ කිහිපදෙනෙකුට ද කොරෝනා වෛරසය ආසාදනය වී තිබෙනවා.\nඑසේ තිබියදීත් මැදවච්චිය නගරයේ ජනතාව නිසි සෞඛ්‍ය උපදෙස් නොතකමින් ගැවසෙන අයුරු දක්නට ලැබුනු බවයි හිරු වාර්තාකරුවන් ප්‍රකාශ කළේ.\nකොරෝනා අවදානම නොතකා නුවරඑළිය සහ අනුරාධපුරය පුජා නගරය ආශ්‍රිතවද විශාල පිරිසක් විවිධ ප්‍රදේශවලින් පැමිණ සිටිනු දක්නට ලැබුනා.\nඔවුන් අතරින් බහුතරයක් සෞඛ්‍ය උපදෙස් පිලිපදින ආකාරයක් දක්නට නොලැබුනු බවද හිරු වාර්තාකරුවන් සදහන් කළා.\nමේ අතර, සෞඛ්‍ය මාර්ගෝපදේශ අනුමනය නොකරමින් පස්සර ප්‍රදේශයේ පැවැත්වූ සම්මන්ත්‍රණයක් නතර කිරීමට ප්‍රදේශයේ මහජන සෞඛ්‍ය පරීක්ෂකවරුන් පියවර ගත්තා.\nඑසේම, දිවයිනේ බොහෝ ප්‍රදේශවල අද දිනයේත් විශේෂ මෙහෙයුම් සිදුකෙරුනේ මුව ආවරණ පැළදීම ඇතුලු සෞඛ්‍ය මාර්ගෝපදේශ නිසි පිළිපදින්නේද යන්න පිළිබදව සොයා බැලීමටයි.\nඑහිදි බොහෝ ප්‍රදේශවල පුද්ගලයින් මුව ආවරණ පැළදීම ඇතුළු සෞඛ්‍ය නිතී රිති කඩකරන ආකාරයක් දක්නට ලැබුනු අතර පොලිසිය ඔවුන්ට අවවාද කරනු ලැබුවා.\nමේ අතර, නිකුත් කෙරුණු සෞඛ්‍ය මාර්ගෝපදේශ වලට යටත්ව දහම් පාසල් පවත්වාගෙන යා යුතු බවයි බෞද්ධ කටයුතු පිළිබද දෙපාර්තමෙන්තුව නිවේදනයක් නිකුත් කරමින් පෙන්වා දෙන්නේ.\nඑසේම,  සියලු පාසල් මෙතෙක් ක්‍රියාත්මක වූ ආකාරයටම සෞඛ්‍ය මාර්ගෝපදේශ යටතේ තවදුරටත් පවත්වා ගෙන යන බව අධ්‍යාපන අමාත්‍යංශය ප්‍රකාශ කළා.\nඑහි ලේකම් මහාචාර්ය කපිල පෙරේරා හිරු ප්‍රවෘත්ති අංශයට කියා සිටියේ පාසල්වල විදුහල්පතිවරුන්ගේ ප්‍රධානත්වයෙන් පත්කර ඇති කමිටු, පාසල් පවත්වාගෙන යන ආකාරය සැලසුම් කරනු ඇති බවයි.",
       "URL": "https://www.hirunews.lk/269507/ඉදිරි-සති-දෙකේ-ආසාදිතයන්-වැඩිවීමේ-ඉහළ-අවදානමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1996"
}