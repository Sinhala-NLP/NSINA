{
       "Source": "hirunews",
       "Timestamp": "Saturday, 18 July 2020 - 12:54",
       "Headline": "මහමැතිවරණයට අදාළ සෞඛ්‍ය නිර්දේශවලට අනුව, කටයුතු කිරීමට ප්‍රධාන පක්ෂ සූදානම් (වීඩියෝ)",
       "News Content": "මහමැතිවරණයට අදාළ සෞඛ්‍ය මාර්ගෝපදේශවලට අනුව කටයුතු කිරීමට සූදානම් බව ප්‍රධාන දේශපාලන පක්ෂ පවසනවා.\nමහමැතිවරණයට අදාළ සෞඛ්‍ය මාර්ගෝපදේශන ඇතුළත් ගැසට් පත්‍රය ඊයේ මධ්‍යම රාත්‍රියේ නිකුත් කෙරුණා.\nඒ, මැතිවරණ ප්‍රචාරණය, රැස්වීම් පැවැත්වීම සහ මැතිවරණ කාර්යාල පවත්වාගෙන යාමට අදාළ රෙගුලාසි සම්බන්ධයෙන්.\nනිකුත් කර ඇති අති විශේෂ ගැසට් නිවේදනය අනුව ඡන්ද රැස්වීම් සම්බන්ධයෙන් පැය 24කට පෙර එය පවත්වන ප්‍රදේශයේ සෞඛ්‍ය වෛද්‍ය නිලධාරියා වෙත දැනුම් දිය යුතුයි.\nඑමෙන්ම, එම රැස්වීමකට 300කට වැඩි පුද්ගලයන් සහභාගි කර නොගත යුතු බව එහි දැක්වෙනවා.\nදේශපාලන පක්ෂයක හෝ ස්වාධීන කණ්ඩායමක නායකයා එවැනි රැස්වීමකට සහභාගි වුවද, එම සංඛ්‍යාව 500 නොඉක්ම විය යුතුයි.\nඑමෙන්ම, රැස්වීම් සඳහා පැමිණෙන සෑම පුද්ගලයෙකුගේම නම, හැදුනුම්පත් අංකය සහ සම්බන්ධතා අංක පිළිබද වාර්තාවක් ලබා ගත යුතු අතර, පැමිණෙන සියල්ලන්ට පරිශ්‍රයට ඇතුළුවීමට පෙර සබන් හෝ විෂබීජ නාශක යොදා දෑත් සෝදා ගැනීමට ප්‍රමාණවත් පහසුකම් සැලසිය යුතු බවයි අදාළ ගැසට් නිවේදනයේ දැක්වෙන්නේ.\nකථිකයා ඇතුළු රැස්වීම් සඳහා පැමිණෙන සෑම තැනැත්තන් දෙදෙනෙකු අතරම මීටරයකට නොඅඩු සමාජ දුරස්ථභාවයක් පවත්වා ගත යුතු අතර, සෑම තැනැත්තෙකුම සෑම විටම මුඛ ආවරණයක් පැළද සිටිය යුතු වනවා.\nඑක්සත් ජාතික පක්ෂයේ මහලේකම් හිටපු පාර්ලිමේන්තු මන්ත්‍රී අකිල විරාජ් කාරියවසම් හිරු ප්‍රවෘත්ති අංශයට කියා සිටියේ අදාළ සෞඛ්‍ය රෙගුලාසිවලට අනුව කටයුතු කිරීම සඳහා සිය අපේක්ෂකයන්ට මේ වනවිටත් දැනුම් දී ඇති බවයි.\nමේ, සමගි ජන බලවේගයේ මහලේකම් හිටපු පාර්ලිමේන්තු මන්ත්‍රී රංජිත් මද්දුමබණ්ඩාර කියා සිටියේ අදාළ රෙගුලාසි සම්බන්ධයෙන් අපේක්ෂකයින් දැනුවත් කිරීමට තම පක්ෂය පියවර ගත් බවයි.\nශ්‍රී ලංකා පොදුජන පෙරමුණේ මහලේකම් නීතිඥ සාගර කාරියවසම් කියා සිටියේ මැතිවරණ සෞඛ්‍ය රෙගුලාසි නිකුත් කිරීමට පෙර සිටම සිය අපේක්ෂකයන් ඒ පිළිබඳව දැනුවත් කර තිබූ බවයි.",
       "URL": "https://www.hirunews.lk/245807/මහමැතිවරණයට-අදාළ-සෞඛ්‍ය-නිර්දේශවලට-අනුව-කටයුතු-කිරීමට-ප්‍රධාන-පක්ෂ-සූදානම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2576"
}