{
       "Source": "hirunews",
       "Timestamp": "Sunday, 02 January 2022 - 9:03",
       "Headline": "රිය අනතුරකින් යතුරු පැදියේ ගමන් ගත් තරුණ පෙම්වතුන් යුවල මරුට (වීඩියෝ)",
       "News Content": "තරුණ යුවලක් ගමන් ගත් යතුරු පැදියක් අද (02) අළුයම බණ්ඩාරගම කැස්බෑව මාර්ගයේ වැල්මිල්ල ප්‍රදේශයේ දී අනතුරකට ලක්වීමෙන් ඔවුන් දෙදෙනා මෙම ස්ථානයේ මියගිය බව බණ්ඩාරගම පොලීසිය පවසනවා.\nඅනතුරෙන් මියගොස් ඇත්තේ බණ්ඩාරගම වල්ගම ප්‍රදේශයේ පදිංචිව සිටි වයස අවුරුදු 21ක තරුණයෙක් සහ මහනුවර ප්‍රදේශයේ පදිංචිව සිටි වයස අවුරුදු 19 ක තරුණියක්.\nඔවුන් දෙදෙනා කැස්බෑව දෙස සිට බණ්ඩාරගම දෙසට යතුරුපැදියෙන් පැමිණීමේදී වැල්මිල්ල හංදිය පසුකරනවාත් සමඟම යතුරුපැදිය මාර්ගයෙන් ඉවතට ඇදී ගොස් බෝක්කුව ගැටීමෙන් අනතුරුව යතුරුපැදිය විසි වී ගොස් අසල තිබූ ගල් බැම්මක වැදි මෙම අනතුර සිදු වූ බවයි පොලිසීය සඳහන් කළේ.\nයතුරු පැදිය පැදවූ මියගිය තරුණයා පැයට කිලෝ මීටර් සියයකට අධික වේගයෙන් පැමිණ ඇතැයි අනතුර සම්බන්ධයෙන් පරීක්ෂණ පවත්වන පොලිස් විමර්ශනවලින් අනාවරණ වී තිබෙනවා.\nඅනතුරින් තරුණ යුවළගේ ශරීරයට බරපතළ තුවාල සිදු වී තිබූ අතර, යතුරු පැදියට ද බරපතළ හානි සිදු ව ඇති බවයි පොලිසිය පැවසුවේ.\nසිද්ධිය සම්බන්ධයෙන් බණ්ඩාරගම පොලිසිය පරීක්ෂණ පවත්වනවා.",
       "URL": "https://www.hirunews.lk/292800/රිය-අනතුරකින්-යතුරු-පැදියේ-ගමන්-ගත්-තරුණ-පෙම්වතුන්-යුවල-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1454"
}