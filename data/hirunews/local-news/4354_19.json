{
       "Source": "hirunews",
       "Timestamp": "Friday, 25 August 2017 - 7:41",
       "Headline": "රක්වාන උසස් පෙළ සිසුවියගේ ඝාතකයා අත්අඩංගුවට (ඡායාරූප)",
       "News Content": "රත්නපුර - රක්වාන - බටේයාය ප්‍රදේශයේදී මෙවර උසස් පෙළ විභාගයට පෙනී සිටින සිසුවියක් ඝාතනය කිරීමේ සිද්ධිය සම්බන්ධයෙන් තරුණයෙකු අත්අඩංගුවට ගෙන  තිබෙනවා.\nපොලිසිය සදහන් කළේ ඔහු බටේයාය ප්‍රදේශයේම පදිංචිකරුවෙකු බවයි.\nමෙම සිසුවියගේ මව මීට මාසයකට පමණ පෙර මියගොස් ඇති අතර ඇය පියා සමග නිවසේ වාසය කර තිබෙනවා.\nඊයේ (24) පියා නිවසේ නැති අවස්ථාවේ නිවසට ඇතුළු වී ඇති සැකකරු මෙම සිසුවිය අපයෝජනය කර ඝාතනය කර ඇති බවයි පොලිසිය ප්‍රකාශ කළේ.\nමෙලෙස ඝාතනයට ලක්ව ඇත්තේ මෙවර කලා අංශයේ උසස්පෙළ විභාගයට පෙනී සිටින සිසුවියක්.\nඇයගේ පියා මෙම සිද්ධිය වූ දින පස්වරු 3ට පමණ නිවසට පැමිණ තිබෙන්නේ පවුලේ සමීප හිතවතෙකුගෙන් ලද දුරකතන ඇමතුමකට අනුවයි.\nඑමගින් සමීපතමයා පවසා තිබෙන්නේ දියණියට දුරකතන ඇමතුමක් දුන් විට වෙනත් පුද්ගලයෙක් ප්‍රතිචාර දක්වා ඇති බවයි.\nමේ පිළීබඳ සැක සිතුන වහා නිවසට පැමිණ ඇති අතර එහිදී දැකගැනීමට හැකිවී තිබෙන්නේ නිවසේ කාමරයක ඇඳ මත කැපුම් තුවාල සහිතව නිරුවතින් තම දියණිය සිටින බවයි.\nසිද්ධිය සම්බන්ධයෙන් රක්වාන පොලිසිය වැඩිදුර පරීක්ෂණ පවත්වනවා.\nමේ අතර පසුගිය 23 වැනි දින ද දහවල් ගල්ගමුව - රාජාංගනය ප්‍රදේශයේ ගොවි ගෙදරක තවත් මෙවැනිම දරුණු අපරාධයක් සිදු වුනා.\nරාජාංගනය වම් ඉවුර, සාලිය අශෝකපුර, සුධර්මාරාම මාවතේ පදිංචිව සිටි ඒකනායක මුදියන්සේලාගේ සන්ධ්‍යා මධුශානි ඒකනායක නම් 13 හැවිරිදි පාසල් සිසුවිය මෙසේ දුෂණය කර මරා දමා තිබුනේ අසල්වැසි තරුනයෙකු විසින්.\nඇය ඒ කාමාතුරයා සමඟ පොර බදා ඇති බව ද පොලිස්‌ පරීක්‍ෂණවලින් අනාවරණය වුනා.\nඇයගේ දෑත් රෙදි පටියකින් ගැට ගසා තිබු අතර ශරීරය පුරාම කාමාතුරයාගේ නිය වැදී තුවාල සිදුවී තිබුනා.\nඇගේ උඩු තොලෙහි දත් පහරවලින් වූ තුවාල ද දක්නට ලැබුනා.\nකාමාතුරයා පාලුවැව හංදියෙන් බසයක නැග පලා යැමට සූදානම් වූ මොහොතේ සැකසිතී තරුණ පිරිසක්‌ ඔහු අල්ලා ගත් අතර පසුව ඔහු පොලිස්‌ භාරයට පත් කෙරුනා.\nඔහු  නිවස අසලම පදිංචිව සිටි  මත්පෙති හා මත්ද්‍රව්‍යවලට ඇබ්බැහිවූ අයෙක්‌ බව හෙළිවී තිබෙනවා.\nඡායාරූප - ගල්ගමුව අරෝෂන",
       "URL": "https://www.hirunews.lk/169310/රක්වාන-උසස්-පෙළ-සිසුවියගේ-ඝාතකයා-අත්අඩංගුවට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4354"
}