{
       "Source": "hirunews",
       "Timestamp": "Monday, 03 June 2019 - 12:52",
       "Headline": "අදත් සාෆිට එරෙහිව පැමිණීලි 28 ක්",
       "News Content": "කුරුණෑගල ශික්ෂණ රෝහලේ සේවය කළ දැනට අත්අඩංගුවේ පසුවන සාෆි ෂිහාබ්දීන් වෛද්‍යවරයා සම්බන්ධයෙන් කුරුණෑගල සහ දඹුල්ල රෝහල් වෙත මේ වනවිට පැමිණිලි 584 ක් ලැබී තිබෙනවා.\nකුරුණෑගල ශික්ෂණ රෝහලට අද දිනයේ පැමිණිලි 28 ක් ලැබී ඇති අතර, ඒ අනුව මේ වනවිට ලැබී ඇති සමස්ත පැමිණිලි සංඛ්‍යාව 505 ක්.\nඑමෙන්ම දඹුල්ල රෝහලටද අද දිනයේ කාන්තාවන් 14 දෙනෙකු පැමිණ පැමිණිලි ඉදිරිපත් කර තිබූ අතර, එම රෝහලට මේ වනවිට ලැබී ඇති සමස්ත පැමිණිලි සංඛ්‍යාව 65 ක්.\nවෛද්‍ය සාෆි ශිහාබ්දීන් තමන්ට සිදුකළ සිසේරියන් සැත්කම්වලින් අනතුරුව නැවත පිළිසිඳ ගැනීමක් සිදු නොවූ බව සහ විවිධ සංකූලතා මතුවූ බවටයි එම මව්වරුන් චෝදනා කළේ.\nවෛද්‍ය සාෆි ෂිහාබ්දින් වෛද්‍යවරයා සම්බන්ධයෙන් සොයා බලා වාර්තාවක් ඉදිරිපත් කිරීම සඳහා සෞඛ්‍ය අමාත්‍යාංශය පත් කළ සය පුද්ගල විමර්ශන කමිටුවේ අතුරු වාර්තාව අද දිනයේ සෞඛ්‍ය අමාත්‍යාංශ ලේකම්වරිය වෙත භාරදීමට නියමිතව තිබෙනවා.\nමේ අතර මෙම සිදුවීම සම්බන්ධයෙන් තම සංගමයේ දැඩි අවධානයක් යොමුව ඇති බව ශ්‍රී ලංකා ප්‍රසව හා නාරිවේද විශේෂඥ වෛද්‍යවරුන්ගේ සංගමය ප්‍රකාශ කළා.\nරෝගියාගේ කැමැත්ත නොමැතිව සිදුකරන  ඕනෑම ශල්‍යකර්මයක් වෛද්‍ය ආචාර ධර්මවලට පටහැනිවන බැවින් එවැනි ක්‍රියා කිසිසේත්ම අනුමත කළ නොහැකි බවයි එහි දැක්වෙන්නේ.\nමෙම සිදුවීම් මාලාව නිසා සෞඛ්‍ය සේවාව පිළිබඳ ජනතා විශ්වාසය පලූදුවීමට ඉඩ ඇති බවත්, මෙමඟින් ශ්‍රී ලංකාවේ මාතෘ සෞඛ්‍ය සේවාව සඳහා ඇතිවන බලපෑම පිළිබඳවත් තම සංගමයේ අවධානය යොමුව ඇති බවයි එම සංගමයේ සභාපති මහාචාර්ය අතුල කළුආරච්චිගේ අත්සනින් යුතුව නිකුත් කළ නිවේදනයේ දැක්වෙන්නේ.\nමෙවැනි විමර්ශන සිදුකිරීමට තම සංගමයට නෛතික බලයක් නොමැති බව සිහිපත් කරන ශ්‍රී ලංකා ප්‍රසව හා නාරිවේද විශේෂඥ වෛද්‍යවරුන්ගේ සංගමය, මේ පිළිබඳව බලධාරීන් විසින් කඩිනම් හා පාරදෘෂ්‍ය විමර්ශනයක් සිදුකිරිමට කටයුතු කළ බව එමඟින් දක්වා තිබෙනවා.",
       "URL": "https://www.hirunews.lk/217627/අදත්-සාෆිට-එරෙහිව-පැමිණීලි-28-ක්",
       "Category": "Local News",
       "Parent URL": "https://www.hirunews.lk/local-news.php?pageID=3320"
}