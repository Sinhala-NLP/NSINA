{
       "Source": "hirunews",
       "Timestamp": "Wednesday, 28 September 2016 - 21:37",
       "Headline": "Update : ගාලු ක්‍රිකට් සංගම් සභාපති ඝාතනයේ ප්‍රධාන සැකකරු අත්අඩංගුවට",
       "News Content": "ගාල්ල දිස්ත්‍රික් ක්‍රිකට් සංගමයේ සභාපති සහ කෝටිපති ව්‍යාපාරික ප්‍රේමසිරි හැළඹගේ ඝාතන සිද්ධියේ ප්‍රධාන සැකකරු සහ තවත් පුද්ගලයෙකු අත්අඩංගුවට ගෙන තිබෙනවා.\nහික්කඩුව ප්‍රදේශයේදී ටී 56 ගිනි අවියක් සහ පිස්තෝලයක්ද සමඟ මොවුන් අත්අඩංගුවට ගත් බවයි අම්බලන්ගොඩ පොලීසිය ප්‍රකාශ කළේ.\nගාල්ල ක්‍රිකට් සංගම් සභාපති ප්‍රේමසිරි හැළඹගේ වෙඩි තැබීමකින් ඝාතනයට ලක්වුණේ පසුගිය අගෝස්තු මස 12 වනදා රාත්‍රියේදියි.\nජීප් රථයකින් සිය 12 හැවිරිදි පුතු සමඟ ගමන් කරමින් සිටියදී ඔහුගේ නිවස ආසන්නයේදී සුදු පැහැති මෝටර් රථයකින් පැමිණි පුද්ගලයන් දෙදෙනෙකු මෙම වෙඩි තැබීම සිදුකර පළාගොස් තිබුණා.\nමේ අතර ඝාතනය පිළිබඳ සී සී ටී වී කැමරා දර්ශනද පොලීසිය ඊයේ මාධ්‍ය වෙත නිකුත් කළා.\nඝාතනයට ලක්වූ ප්‍රේමසිරි හැළඹගේ ගාල්ල දිස්ත්‍රිික් ක්‍රිකට් සංගමයේ සභාපති ධුරයට පත්ව තිබුණේ පසුගිය ජූලි 28 වනදා පැවති නිලවරණයේදියි.\nගැටළුකාරී තත්ත්වයන් මධ්‍යයේ ඔහු එම තනතුරට පත්වූ බවයි වාර්තා වුණේ.\nප්‍රේමසිරි හැළඹගේ සභාපති ධුරයට පත්වීම පිළි නොගත් ක්‍රිකට් ආයතනය මෙම නිලවරණය අගෝස්තු 27 වනදා යළි පවත්වන ලෙස ලිපියක් මගින් දැනුම්දීමක්ද සිදුකර තිබුණා.\nඑම තීරණයට එරෙහිව ප්‍රේමසිරි හැළඹගේ අධිකරණය හමුවට ගොස් තිබුණේ නිලවරණය යළි පැවැත්වීම වළක්වාලමින් වාරණ නියෝගයක් නිකුත් කරන ලෙස ඉල්ලමින්.\nඒ අනුව ගාල්ල දිස්ත්‍රික් ක්‍රිකට් සංගමයේ නිලවරණය යළි පැවැත්වීම අත්හිටුවමින් ප්‍රේමසිරි හැළඹගේ ඝාතනය කිරීමට දින තුනකට පෙර ගාල්ල දිසා අධිකරණය වාරණ නියෝගයක්ද නිකුත් කර තිබුණා.\nඔහුගේ ඝාතනය සිදු වූ අයුරු අසළ පිහිටි CCTV කැමරාවක සටහන්ව තිබුනේ මේ අයුරින්.\nUpdate : Thursday, September 29, 2016 08.01\n----------------------------------------------------------\nගාල්ල දිස්ත්‍රික් ක්‍රිකට් සංගමයේ හිටපු සභාපති ප්‍රේමසිරි හැලඹගේ මහතා වෙඩි තබා ඝාතනය කිරීමට අදාළ සී.සී.ටී.වී දර්ශන පෙළක් අප වෙත ලැබී තිබෙනවා.\nවෙඩි තැබීම සිදුවූ ස්ථානය අසල සවිකර තිබූ ආරක්ෂිත කැමරාවක මෙම දර්ශන සටහන්ව තිබුණා.\nප්‍රේමසිරි හැලඹගේ මහතා අම්බලන්ගොඩ - මානිමුල්ල ප්‍රදේශයේ සිය නිවස අසලදී වෙඩි තබා ඝාතනය කෙරුණේ අගෝස්තු මස 12 වැනිදා රාත්‍රියේයි.\nසිය පුතු සමග ජීප් රථයකින් ගමන් කරමින් සිටියදී මෝටර් රථයකින් පැමිණි තුවක්කුකරුවන් දෙදෙනෙක් ඒ මහතාට වෙඩි තබා පළාගොස් තිබුණා.\nහැළඹගේ මහතා ගාල්ල දිස්ත්‍රික් ක්‍රිකට් සංගමයේ සභාපති ධුරයට පත්වූයේ ගැටලුකාරී තත්ත්වයක් මධ්‍යයේ පැවැති නිලවරණයකදී එම නිලවරණය පිළිනොගත් ශ්‍රී ලංකා ක්‍රිකට් ආයතනය එය නැවත පවත්වන ලෙස ලිපියක් මගින් දැනුම් දී තිබුණා.\nඑම තීරණයට එරෙහිව අධිකරණය හමුවට ගිය ප්‍රේමසිරි හැළඹගේ මහතා ගාලු දිස්ත්‍රික් ක්‍රිකට් සංගම් නිලවරණය යළි පැවැත්වීම වළක්වාලමින් වාරණ නියෝගයක් ලබා ගත්තා.\nඑම වාරණ නියෝගය ලබා දී දින තුනකට පසුවයි හැළඹගේ මහතා අම්බලන්ගොඩ මානිමුල්ල ප්‍රදේශයේදි ඝාතනයට ලක්වන්නේ.",
       "URL": "https://www.hirunews.lk/144040/update-ගාලු-ක්‍රිකට්-සංගම්-සභාපති-ඝාතනයේ-ප්‍රධාන-සැකකරු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4859"
}