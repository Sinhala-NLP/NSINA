{
       "Source": "hirunews",
       "Timestamp": "Saturday, 09 September 2023 - 6:34",
       "Headline": "\"චැනල් 4\" අසත්‍ය චෝදනා එල්ල කරන බව ආරක්ෂක අමාත්‍යාංශය පවසයි (විඩීයෝ)",
       "News Content": "පාස්කු ඉරිදා ත්‍රස්ත ප්‍රහාරය සම්බන්ධයෙන් වන\"චැනල් 4\" අසත්‍ය චෝදනා එල්ල කරන බව ආරක්ෂක අමාත්‍යාංශය පවසනවා.\nඑම අමාත්‍යාංශය පවසන්නේ මේ එල්ල කරන අසත්‍ය චෝදනා ශ්‍රී ලංකා රජය වෙනුවෙන් තරයේ ප්‍රතික්ෂේප කරන බවයි.\nපාස්කු ඉරිදා ප්‍රහාරයේ වගකීම හමුදා බුද්ධි අංශයට සහ ශ්‍රී ලංකා රාජ්‍ය බුද්ධි සේවයේ වත්මන් අධ්‍යක්ෂ ජෙනරාල් මේජර් ජෙනරල් සුරේෂ් සලේ වෙත Channel 4 මගින් පවරනු ලබන අතර ආරක්ෂක අමාත්‍යංශය විසින් එය ප්‍රතික්ෂේප කර තිබෙනවා.\nආරක්ෂක අමාත්‍යංශය විසින් මෙම ප්‍රහාරය මෙහෙයවීම සහ බෝම්බකරුවන්ට සහය වීම යන චෝදනා වසර 36ක් පුරා රට වෙනුවෙන් සේවයට කැපවූ ජ්‍යෙෂ්ඨ හමුදා නිලධාරියෙකුට එරෙහිව සිදු කිරීම තරයේ හෙළා දකින බව සඳහන් කරනවා.\nමෙම අමාත්‍යංශය පවසන්නේ මේජර් ජෙනරල් සුරේෂ් සලේ 2016 දෙසැම්බර් සිට 2018 දෙසැම්බර් දක්වා මැලේසියාවේ ශ්‍රී ලංකා මහා කොමසාරිස් කාර්යාලයේ අමාත්‍යවරයා ලෙස සේවය කර ඇති අතර, ඔහු ඉන්දියාවේ පාඨමාලව අවසන් කර 2019 වසරේ දී ශ්‍රී ලංකාවට පැමිණ තිබෙන බවත්, මෙය සිදු වූ කාල සිමාව තුළ ඔහු මෙරට සිටි නොමැති බවයි.\nමෙම සහසික චෝදනා ආරක්ෂක අමාත්‍යාංශය තරයේ ප්‍රතික්ෂේප කරන අතර එවැනි ද්වේෂසහගත සහ තහවුරු නොකළ ආඛ්‍යානයක් ප්‍රචාරය කිරීම සම්බන්ධයෙන් Channel 4 නාලිකාව වෙත සිය අප්‍රසාදය ප්‍රකාශ කරන බව එම අමාත්‍යාංශය පවසනවා.\nදේශිය මෙන්ම ජාත්‍යන්තර වෘත්තිය ආයතන විසින් මේ සබැදිව පවත්වනු ලබන විනිවිද භාවයෙන් යුත් පරීක්ෂණ සඳහා පහසුකම් සකස් කොට තිබෙනවා.\nඑපමනක් නොව, ඕස්ට්‍රේලියානු ෆෙඩරල් පොලිස් (AFP) සහ එක්සත් ජනපදයේ ෆෙඩරල් විමර්ශන කාර්‍යාංශය (FBI) විසින් සිදු කරන ලද විස්තීර්ණ විමර්ශනය ,එක්සත් ජනපද අධිකරණ දෙපාර්තමේන්තුව විසින් පසුව ලබා දුන් තීන්දුව මගින් ද දේශිය පරීක්ෂණවල සොයාගැනීම් නැවත තහවුරු කර තිබෙන බවයි වාර්තා වන්නේ.\nජාත්‍යන්තර විමර්ශන ආයතනයක මෙම ප්‍රබල අනුමැති විමර්ශනයේ නිරවද්‍යතාවය සහ අඛණ්ඩතාව තවදුරටත් තහවුරු කරන බව පවසනවා.\nඑසේම, ආරක්ෂක අමාත්‍යාංශය පවසන්නේ ඕනෑම පුද්ගලයෙකුගේ හා ආයතනයක අදහස් ප්‍රකාශ කිරීමේ නිදහසට ගරු කරන බව බවයි.\nChannel 4 නාලිකාව විසින් සිදු කරන ලද පදනම් විරහිත, ද්වේෂසහගත සහ දුර්වල ලෙස සනාථ කරන ලද ප්‍රකාශයන්ගෙන් පැන නගින ඕනෑම අනපේක්ෂිත ක්‍රියාවක් හෝ ප්‍රතිවිපාක සඳහා Channel 4 නාලිකාව නිසැකවම වගකිව යුතු බව ආරක්ෂක අමාත්‍යංශය තරයේ ප්‍රකාශ කර සිටිනවා.\nආරක්ෂක අමාත්‍යංශය විසින් වැඩිදුරටත් සඳහන් කරන්නේ ශ්‍රී ලංකා රජය වෙනුවෙන් ආරක්ෂක අමාත්‍යාංශය මෙම අසත්‍ය චෝදනා තරයේ ප්‍රතික්ෂේප කරන අතර, සත්‍ය හා යුක්තිය මෙන්ම ජාතියේ යහපැවත්ම සඳහා රජයේ නොසැලෙන කැපවීම ආරක්ෂක අමාත්‍යාංශය විසින් අවධාරණය කරන බවයි.",
       "URL": "https://www.hirunews.lk/347660/චැනල්-4-අසත්‍ය-චෝදනා-එල්ල-කරන-බව-ආරක්ෂක-අමාත්‍යාංශය-පවසයි-විඩීයෝ",
       "Category": "Local News",
       "Parent URL": "https://www.hirunews.lk/local-news.php?pageID=42"
}