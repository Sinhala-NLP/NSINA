{
       "Source": "hirunews",
       "Timestamp": "Wednesday, 01 December 2021 - 14:45",
       "Headline": "කසකස්තානයෙන් පැමිණි මංගල ගුවන් යානය මෙරටට ළඟා වේ",
       "News Content": "කසකස්තානය සහ ශ්‍රී ලංකාව අතර ඍජු ගුවන් ගමන් ආරම්භ කරමින්, එරට එයාඅස්තානා\n( air astana ) ගුවන් සේවයේ පළමු මංගල ගුවන් යානය කසකස්තානයේ - අල්මාආටා ජාත්‍යන්තර ගුවන් තොටුපළේ සිට අද (01) දහවල් කටුනායක බණ්ඩාරනායක ජාත්‍යන්තර ගුවන් තොටුපළ වෙත පැමිණ තිබෙනවා.\nගුවන් මගීන් 157 දෙනෙකු රැගෙන එයා අස්තානා ගුවන් සේවයේ කේ.සී.- 167 දරණ මෙම ගුවන් යානය කසකස්තානයේ අල්මාආටා ගුවන් තොටුපළේ සිට අද දහවල් 11.05ට කටුනායක ගුවන් තොටුපළ වෙත පැමිණි බවයි වාර්තා වන්නේ.\nමෙම පළමු මංගල ගුවන් ගමන සඳහා එම ගුවන් සේවය සතු ගුවන් යානා 35 අතරින් , ඒ 321- 271 එන්.එක්ස්. වර්ගයේ ගුවන් යානයක් ද පැමිණ තිබුණා.\nමෙම ගුවන් සේවයේ ගුවන් යානා සතියකට දින 03ක් , එනම් අඟහරුවාදා , බදාදා සහ සිකුරාදා දිනවල කසකස්තානයේ අල්මාආටා සිට දහවල් 11.25ට කටුනායක ගුවන් තොටුපළ වෙත පැමිණ , යළි ආපසු දහවල් 12.30ට කසකස්තානය බලා පිටත්ව යෑමට නියමිත අතර , මේ සඳහා පැය 06 විනාඩි 20ක පියාසර කාලයක් ගත වන බව ද එම ගුවන් සේවා නිලධාරීන් ප්‍රකාශ කළා.\nකසකස්තානය රන් , රිදී , ඛනිජ තෙල් , ගෑස් ,ගල් අඟුරු වලින් පොහොසත් රටක් වන අතර, ආනයන මෙන් දෙතුන් ගුණයක් අපනයනවලින් ආදායම් ලබන රටක් බවත් , එරට සමස්ත ජනගහනය මිලියන 18.85ක් බවත් , ඔවුන් අතරින් පසුගිය වසරේ මිලියන 10.70ක් විදේශ සංචාර සඳහා පිටත්ව ගොස් තිබූ බවත් , මෙම එයාඅස්තානා ගුවන් සේවයේ උප සසභාපති චමීන්ද්‍ර ලේනව සඳහන් කර සිටියා.",
       "URL": "https://www.hirunews.lk/289721/කසකස්තානයෙන්-පැමිණි-මංගල-ගුවන්-යානය-මෙරටට-ළඟා-වේ",
       "Category": "Local News",
       "Parent URL": "https://www.hirunews.lk/local-news.php?pageID=1525"
}