{
       "Source": "hirunews",
       "Timestamp": "Sunday, 18 April 2021 - 8:25",
       "Headline": "දොඩම් පෙට්ටියකින් බ්‍රිතාන්‍යයට පැමිණි කුමරු ලෑන්ඩ් රෝවරයකින් අවසන් ගමන් යයි",
       "News Content": "දොඩම් පෙට්ටියක් සිය තොටිල්ල කරගෙන ග්‍රීසියේ සිට මුහුදු මාර්ගය ඔස්සේ බ්‍රිතාන්‍යයට පැමිණි පිලිප් කුමරු තමන් විසින් සැළසුම් කළ ලෑන්ඩ් රෝවර් රථයකින් ඊයේ සිය අවසන් ගමන් ගියා.\nබ්‍රිතාන්‍යයේ දෙවන එලිසබෙත් මහ රැජිණගේ වල්ලභයා ලෙස වසර 73 ක් සිටි පිලිප් කුමරු පසුගිය 9 වනදා මියයනවිට 99 වන වියේ පසුවුණා.\nග්‍රීක සහ ඩෙන්මාර්ක රාජකීය සම්භවයක් සහිත පිලිප් කුමරු ග්‍රීසියේ කෝෆු දිවයිනේ උපත ලැබූ අතර, 1922 වසරේ රාජකීයයන්ට එරෙහිව එහි ඇතිවූ කැරැල්ලක් හේතුවෙන් මුදාගනු ලැබුවේ බ්‍රිතාන්‍යය රජ පවුල යැවූ යුද නෞකාවකින්.\nඑවකට මාස 18 ක්ව සිටි පිලිප් කුමරු තොටිල්ල ලෙස භාවිත කර ඇත්තේ නෞකාවේ තිබූ දොඩම් පෙට්ටියක්.\nඔහුගේ පියා ඩෙන්මාර්කයේ රජ පවුලට සම්බන්ධ වූ අයෙකු වන අතර, ජර්මානු රජ පෙළපතට අයත් මව, බ්‍රිතාන්‍යය වික්ටෝරියා රැජිණගේ මිනිපිරියකද වනවා.\nඊයේ පැවති රාජකීය අවමංගල්‍ය උත්සවය කොරෝනා වසංගතය හේතුවෙන් සෞඛ්‍ය මාර්ගෝපදේශ පිළිපදිමින් පැවැත්වුණු අතර, වින්ඩ්සර් මැදුරේ සිට ශාන්ත ජෝර්ජ් දෙව් මැදුර වෙත පිලිප් කුමරුගේ දෙණ රැගෙන ගියේ හමුදා වර්ණයෙන් අලංකෘත විශේෂිත ලෑන්ඩ් රෝවර් රථයකින්.\nඅවමංගල්‍ය උත්සවය ආරම්භයේ රට පුරා විනාඩියක නිහැඩියාවක් පළ කෙරුණා. පිලිප් කුමරුගේ දරුවන් වන චාල්ස් කුමරු, ඇන්ඩෲ කුමරු, ඈන් කුමරිය සහ එඩ්වඩ් කුමරු අවමංගල්‍ය රථය පිටුපසින් ගමන් ගත්තා.\nදෙවන එලිසබෙත් මහ රැජිණ සිය නිල රථයෙන් අවමංගල්‍ය උත්සවයට එක්වූ අතර, ඉන්පසුව විලියම් කුමරු සහ හැරී කුමරු ගමන් ගත්තේ සිය ඥාති සොහොයුරු පීටර් පිලිප්ස් කුමරු මැදිකරගෙනයි.\nහැරී කුමරුගේ ඇමරිකානු බිරිඳ මේගන් මාර්කල් මෙම අවමංගල්‍ය උත්සවයට සහභාගි නොවූයේ සිය දෙවන දරු ප්‍රසූතිය සඳහා සූදානම්ව සිටීම හේතුවෙන්.\nහැරී කුමරු සහ මේගන් පසුගියදා රූපවාහිනී සාකච්ඡාවකට එක්වෙමින් රජ පවුල විවේචනය කිරීම හේතුවෙන් ඔහු පිළිබඳව විශේෂ අවධානයක් යොමුව තිබූ බව සඳහන්.\nකෙසේ නමුත් අවමංගල්‍ය උත්සවය අවසානයේ හැරී කුමරු නික්ම ගියේ සිය සොහොයුරු විලියම් කුමරු සහ කේට් කුමරිය සමඟ සුහද අන්දමින් කථාබහක නිරතවෙමින්.\nග්‍රීක නාවික හමුදාවේ මෙන්ම බ්‍රිතාන්‍යය රාජකීය නාවික හමුදාවේ නාවික නිලධාරියෙකු වූ පිලිප් කුමරුගේ අවමංගල්‍යය උත්සවයේදී ඔහු සයුරට දැක්වූ ඇල්ම පිළිබිඹු කෙරුණේ නාවිකයන් සහ සන්නද්ධ නාවික භටයන් සඳහා 1860 වසරේ නිර්මාණය කෙරුණු සංගීත ඛන්ඩයකින්.\nකෙසේ නමුත් රාජකීය අවමංගල්‍ය උත්සවයට සහභාගිවූ සන්නද්ධ හමුදා සාමාජිකයන් පිරිස 730කට සීමාවූ අතර, රජ පවුලේ සාමාජිකයන් ඇතුලු අනෙකුත් පිරිස 30 දෙනෙකුට සීමාවුණා.\nපිලිප් කුමරු ජීවත්ව සිටි සමයේ කළ ඉල්ලීමක් අනුව අවමංගල්‍යය දේව මෙහෙයක් නොපැවැත්වුණු අතර, ඔහු බ්‍රිතාන්‍යය මහ රැජිණට දැක්වූ පක්ෂපාතිත්වය සහ බ්‍රිතාන්‍ය පොදු රාජ්‍ය මණ්ඩලයට සිදුකළ සේවය ප්‍රසාදයට ලක් කිරීම පමණක් සිදු කෙරුණා.",
       "URL": "https://www.hirunews.lk/268751/දොඩම්-පෙට්ටියකින්-බ්‍රිතාන්‍යයට-පැමිණි-කුමරු-ලෑන්ඩ්-රෝවරයකින්-අවසන්-ගමන්-යයි",
       "Category": "Local News",
       "Parent URL": "https://www.hirunews.lk/local-news.php?pageID=2013"
}