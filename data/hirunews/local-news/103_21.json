{
       "Source": "hirunews",
       "Timestamp": "Saturday, 12 August 2023 - 14:54",
       "Headline": "චිත්‍රපටි, වේදිකා නාට්‍ය, සංගීත සංදර්ශන වලින් අයකළ ගාස්තුව ඉහළට",
       "News Content": "රැගුම් පාලක මණ්ඩලය ගාස්තු වැඩි කරයි - චිත්‍රපට ගාස්තුව 20,000කින් ඉහළට\nවිදේශීය හා දේශීය චිත්‍රපට, වේදිකා නාට්‍ය, සංගීත හා ප්‍රාසාංගික සංදර්ශන මහජන ප්‍රදර්ශන පැවැත්වීමේදී රැගුම් පාලක මණ්ඩලය අයකරන ගාස්තු ඉහළ දමමින් අතිවිශේෂ ගැසට් නිවේදනයක් නිකුත් කර තිබෙනවා.\nජනමාධ්‍ය අමාත්‍ය බන්දුල ගුණවර්ධන අත්සනින් යුතුව නිකුත් කර ඇති එම නිවේදනයේ දැක්වෙන්නේ ලබන 15 වනදා සිට එය ක්‍රියාත්මක බවයි.\nඒ අනුව රුපියල් 20,000 ක්ව පැවති විදේශීය චිත්‍රපටයක් මහජන ප්‍රදර්ශනය සදහා පූර්ව ප්‍රචාරක පටයද ඇතුළත්ව අය කළ ගාස්තුව රුපියල් 40,000ක් දක්වා ඉහළ දමා තිබෙනවා.\nඑමෙන්ම පූර්ව ප්‍රචාරක පටයද ඇතුළත්ව දේශීය චිත්‍රපට සදහා අය කළ ගාස්තුව රුපියල් 5000 කින් ඉහළ දමා ඇති අතර ඒ අනුව නව ගාස්තුව රුපියල් 15,000ක්.\nඑසේම වේදිකා නාට්‍යයක් ප්‍රදර්ශනයේදී දීර්ඝ නාට්‍යයක් නම් අය කළ රුපියල් 1000යේ ගාස්තුව රුපියල් 1500 දක්වා සහ කෙටි නාට්‍යයකට අය කළ රුපියල් 500 ගාස්තුව රුපියල් 750 දක්වා ඉහළ නංවා තිබෙනවා.\nමේ අතර දේශීය කලාකරුවන් සහභාගීවන එළිමහන් සංදර්ශනයක් සඳහා අයකෙරෙන ගාස්තුව රුපියල් 1,250කින් ඉහළ නංවා ඇති අතර ඒ අනුව නව ගාස්තුව රුපියල් 3,750 ක්.\nශාලාවක් තුළ පවත්වන එවැනි ප්‍රසංගයකදී මීට පෙර අයකළ රුපියල් 2000ක ගාස්තුව රුපියල් 3000 ක් දක්වා ඉහළ නංවා තිබෙනවා.\nඑමෙන්ම රූපවාහිනි නාලිකා මගින් සෘජුව සංවිධාන කරන සංගීත හා ප්‍රාසාංගික සංදර්ශන සඳහා මීට පෙර අයකළ රුපියල් 25,000 ක ගාස්තුවද රුපියල් 37,500 දක්වා ඉහළ නංවා ඇත්තේ රුපියල් 12,500 කින්.\nඊට අමතරව පෙර පාසල් සංදර්ශන සඳහාද රුපියල් 2000ක ගාස්තුවක් රැගුම් පාලක මණ්ඩලයට ගෙවිය යුතු අතර මෙතෙක් එවැනි ගාස්තුවක් අය කර තිබුණේ නැහැ.\nතවද චිත්‍රපට ප්‍රදර්ශනය සඳහා වන කාර්යයන් හෝ සමීක්ෂණ කාර්ය සඳහා සිනමා ශාලා පහසුකම් සපයා ගැනීමේ ගාස්තුවක්ද රැගුම් පාලක මණ්ඩලය වෙත ගෙවීමට අලුතින් එක් කර ඇති අතර එම ගාස්තුව රුපියල් 37,500 ක්.",
       "URL": "https://www.hirunews.lk/344581/චිත්‍රපටි-වේදිකා-නාට්‍ය-සංගීත-සංදර්ශන-වලින්-අයකළ-ගාස්තුව-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=103"
}