{
       "Source": "hirunews",
       "Timestamp": "Monday, 07 March 2022 - 20:10",
       "Headline": "ව්ථි පහන් නිවන්නැයි, ඇමති බැසිල්ගෙන් පළාත් පාලන ප්‍රධානීන්ට දැනුම්දීමක් (වීඩියෝ)",
       "News Content": "එළඹෙන බදාදා හෝ බ්‍රහස්පතින්දා වන විට පිරවුම්හල් ආශ්‍රිතව පවතින ඉන්ධන හිඟය අවසන් වනු ඇති බව බලශක්ති අමාත්‍ය ගාමිණී ලොකුගේ පවසනවා.\nඔහු කියා සිටියේ ඩීසල් මෙටි්‍රක් ටොන් 28,300ක් සහිත නැවක් මේ වන විට කොළඹ වරායට පැමිණ ඇති අතර, එහි ඉන්ධන ගොඩබෑම අද හෝ හෙට සිදුකරන බවයි.\nපිරවුම්හල් අසළ අදත් ඉන්ධන ලබා ගැනීම සඳහා දිගු පෝලිම් පවතින ආකාරයක් දක්නට ලැබුණු අතර ඇතැම් පිරවුම්හල් අසළ නොසන්සුන්කාරී තත්ත්වයන් වාර්තා වුණා.\nබලංගොඩ නගරයේ දී දෙපිරිසක් අතර නොසන්සුන්තාවක් ඇති වුණේ එක් පිරවුම්හලකට පැමිණි බවුසරයක අඩංගු ඉන්ධනවලින් අඩක් ඊට යාබදව පිහිටි තවත් පිරවුම්හලකට ද ලබා දී ඇති බවට චෝදනා කරමින්.\nඅදාළ එක් පිරවුම්හලක හිමිකරු චෝදනා කර සිටියේ තම පිරවුම්හලට පැමිණි ඉන්ධන බවුසරයේ මුද්‍රා කඩා ඇති බවටයි.\nඅදාළ මාධ්‍ය හමුවේදී බලශක්ති අමාත්‍යවරයා කියා සිටියේ පවතින ඉන්ධන හිගය මහහැරුණු වහාම විශාල ප්ලාස්ටික් බඳුන්වල ඉන්ධන නිකුත් කිරීම සම්බන්ධයෙන් තීන්දුවක් ගන්නා බවයි.\nඉදිරියේදී විදුලි කප්පාදුව සිදුකරන පැය ගණන අවම කළ හැකි ආකාරය සම්බන්ධයෙන් මහජන උපයෝගීතා කොමිසමේ සභාපති ජනක රත්නායක මාධ්‍ය වෙත මෙලෙස අදහස් පළකළා.\nමේ අතර, අද සිට මාර්තු 31 වනදා දක්වා සියලු විථි පහන් නිවා දමන ලෙසට මුදල් අමාත්‍ය බැසිල් රාජපක්ෂ සියලුම පළාත් පාලන ආයතන ප්‍රධානීන්ගෙන් ඉල්ලීමක් කරනවා.\nමීට අමතරව දෛනික ජන ජිවිතයට අවම බලපෑමක් සහිතව විදුලිය ඉතිරි කර ගැනීම සඳහා ක්‍රියාත්මක කළ හැකි විකල්ප ඇත්නම් ඒවා ක්‍රියාවට නංවන ලෙසටයි මුදල් අමාත්‍යවරයා එම නියෝජිතයින්ගෙන් ඉල්ලීමක් කර ඇත්තේ.\nමෙලෙස, ඉන්ධන සහ විදුලිය සම්බන්ධයෙන් අර්බුදයක් මතු වී ඇති පසුබිමක වෙළදපොළේ පවතින ගෑස් හිඟය නිසා බේකරි ඇතුළු ක්ෂේත්‍ර රැසකට තවදුරටත් දැඩි බලපෑම් එල්ල වී තිබෙනවා.\nගෑස් හිඟයත් සමග දිවයින පුරා ප්‍රධාන නගරවල ආපනශාලාවලින් සියයට 60ක් මේ වන විට වැසී ගොස් ඇති බවයි ආපනශාලා හිමියන්ගේ සංගමය සඳහන් කළේ.\nගෑස් මිලදී ගැනීම සඳහා ප්‍රදේශ රැසක ජනතාව අද දිනයේත් දිගු පෝලිම්වල රැදී සිටි බව හිරු වාර්තාකරුවන් කියා සිටියා.\nගෑස් තොග රැගෙන දිවයිනට ළඟා වූ නෞකා 3ක් දින කිහිපයක සිට වත්තල - උස්වැටකෙයියාව - තල්දියවත්ත ගෑස් බෝයාවට නුදුරින් නැංගුරම්ලා ඇත්තේ එම නෞකා සඳහා ගෙවීම් කටයුතු අවසන් නොවීම හේතුවෙන්.",
       "URL": "https://www.hirunews.lk/298901/ව්ථි-පහන්-නිවන්නැයි-ඇමති-බැසිල්ගෙන්-පළාත්-පාලන-ප්‍රධානීන්ට-දැනුම්දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1312"
}