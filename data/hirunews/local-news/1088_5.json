{
       "Source": "hirunews",
       "Timestamp": "Friday, 17 June 2022 - 15:51",
       "Headline": "කොළඹ ජාතික රෝහලේ ශල්‍යාගාර සේවා නැවතේ ?",
       "News Content": "රට තුළ උග්‍රව ඇති තෙල් ගැටලුව හේතුවෙන් ඉදිරියේ දී හදිසි හෘදරෝග සැත්කම් පමණක් සිදු කිරීමට සිදුවන බව කොළඹ ජාතික රෝහලේ හෘදරෝග අංශයේ විශේෂඥ වෛද්‍ය එම්.එන්. ජසීල් පවසනවා.\nහෘද රෝග වෛද්‍ය අංශයේ ප්‍රධානී විශේෂඥ වෛද්‍ය මාලික ද සිල්වා වෙත ලිපියක් යොමු කරමින් ඔවුන් ප්‍රකාශ කරන්නේ, මෙලෙස හෘද රෝග සැපයුම් කප්පාදු කිරීමට හේතුව වන්නේ රෝහලේ තුළ පවතින දැඩි ඖෂධ හා පරිභෝජන ද්‍රව්‍ය හිඟය බවයි.\nමෙම ගැටලුව සම්බන්ධයෙන් පසුගිය ජුනි මස 04 වැනිදින දැනුම්වත් කළ ද, තවදුරටත් මෙම හිඟය සමග සේවා කටයුතු ඉදිරියට ගෙන යාම අපහසු බවයි වෛද්‍ය ජසීල් පෙන්වා දෙන්නේ.\nමේ හේතුවෙන් ජුනි මස 20 වැනි දින සිට හදිසි සැත්කම් සඳහා පමණක් ශල්‍යාගාර කාමර 02ක් පමණක් විවෘත කරන බව විශේෂඥ වෛද්‍යවරයා වැඩිදුරටත් ලිපිය මගින් අවධාරණය කර තිබෙනවා.\nමේ අතර, ඉන්ධන ලබා ගැනීමේ දී පවා සෞඛ්‍ය සේවය අත්‍යවශ්‍ය සේවයක් යැයි පැවසුව ද, වෛද්‍යවරුන්ට හා සෞඛ්‍ය අංශ නිලධාරින් හට රෝහල් වෙත පැමිණීමට අවශ්‍ය ඉන්ධන නිකුත් කිරීම ප්‍රමාද මට්ටමක තිබෙන බව ද ඔවුන් ප්‍රකාශ කරනවා.\nඉන්ධන පෝලිම්වල සෞඛ්‍ය අංශ නිලධාරින් හට බොහෝ අවස්ථාවලදී පැය 06ත් 10ත් අතර කාලයක් වැය කිරීමට සිදු වීම හේතුවෙන් මින් ඉදිරියේ දී සෞඛ්‍ය සේවා කටයුතුවලට රෝහල් සඳහා පැමිණිය යුතු සිය කනිෂ්ඨ නිලධාරි මණ්ඩලයේ සිට ජ්‍යේෂ්ඨ නිලධාරි මණ්ඩලය දක්වා සේවක කප්පාදුවක් ද සිදු කරන බවයි විශේෂඥ වෛද්‍ය ජසීල් පෙන්වා දෙන්නේ.",
       "URL": "https://www.hirunews.lk/307398/කොළඹ-ජාතික-රෝහලේ-ශල්‍යාගාර-සේවා-නැවතේ",
       "Category": "Local News",
       "Parent URL": "https://www.hirunews.lk/local-news.php?pageID=1088"
}