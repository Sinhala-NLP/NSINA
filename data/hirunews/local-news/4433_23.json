{
       "Source": "hirunews",
       "Timestamp": "Friday, 07 July 2017 - 13:12",
       "Headline": "මව ගැන කඳුළක් නොවැටුන දියණියන් ඉදිරියේ සිත උණු වූ බෑණා",
       "News Content": "ඇය දරුවන් හය දෙනෙකු වැදූ අසූ පස් වියැති මවක්.\nකැකිරාව- පල්ලෙහිඟුර - මහඇලගමුව පදිංචි බාල දියණියගේ නිවසේ මෙතෙක් කල් ජීවත් වූ ඇයට පසුගිය දා මුහුණ පෑමට සිදු වුයේ නොසිතු ඉරණමකටයි.\nබාල දියණියගේ දුවෙකුට දරුවෙකු පිළිසිඳ ගැනීම නිසා මහනුවරට යාමට සිදුව ඇති හෙයින් අම්මාව තාවකාලිකව මාස දෙකකට පමණක් වෙනත් සොයුරියකගේ නිවසේ නැවත්වීමට උත්සාහ දැරුවත් එම සොයුරියන් හතර දෙනාම සිය මව භාර ගැනීම ප්‍රතික්ෂේප කළා.\nඒ නිසා පොලිසියේ පිහිට පැතූ බාල දියණිය පසුව පිහිටක් පතා කැකිරාව ප්‍රාදේශීය ලේකම් කාර්යාලයට ගියා.\nපැමිණිල්ල විභාග වූයේ එහි සමාජ සේවා නිලධාරිනින් ඉදිරියේයි.\nඑහෙත් පැමිණ සිටිදරුවන් කිසිවෙක් ඇය භාර ගැනීම ප්‍රතික්ෂේප කළ නිසා වැඩිහිටි නිවාසයක් හැර වෙනත් විකල්පයක් තිබුනේ නැහැ.\nඑය දැනගත් මව හඬා වැලපෙන්නනට වූ අතර බාල දියණිය, ස්නායු අබාධයකින් පෙලෙන සිය සැමියාට ඒ බව සැළ කළා.\nහිත උණු වූ අබාධිත බෑණා , දරුවන් ප්‍රතික්ෂේප කළ මව භාර ගැනීමට දුරකතනයෙන් කැමැත්ත පළ කිරීමත් සමග සතුටු කඳුලක් හෙලූ අම්මා ඔහුට බුදු බව ලැබේවායි ප්‍රාර්ථනයෙන් හිත පුරවා ගත්තා.",
       "URL": "https://www.hirunews.lk/165311/මව-ගැන-කඳුළක්-නොවැටුන-දියණියන්-ඉදිරියේ-සිත-උණු-වූ-බෑණා",
       "Category": "Local News",
       "Parent URL": "https://www.hirunews.lk/local-news.php?pageID=4433"
}