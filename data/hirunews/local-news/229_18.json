{
       "Source": "hirunews",
       "Timestamp": "Wednesday, 28 June 2023 - 16:13",
       "Headline": "විරෝධතා ගොනුකිරීමට හිටපු අමාත්‍ය රිෂාඩ් බදියුදීන්ට අභියාචනාධිකරණයෙන් තවත් කාලයක්",
       "News Content": "අධිකරණයට අපහාස කළායැයි චෝදනා කරමින් ගොනු කර ඇති පෙත්සමට අදාළව ජුලි මස 21 වනදාට පෙර විරෝධතා ගොනු කිරීම සඳහා හිටපු අමාත්‍ය රිෂාඩ් බදියුදීන්ට අභියාචනාධිකරණය අද (28) කල් ලබාදී තිබෙනවා.\nවිල්පත්තු වනාන්තර කලාපය ආසන්නයේ පිහිටි මරයිච්චුකඩ්ඩි සහ කරඩික්කුලි වනාන්තර එළිපෙහෙළි කිරීමේ සිද්ධියට අදාළ රිට් පෙත්සම සම්බන්ධයෙන් අභියාචනාධිකරණය ලබාදුන් නියෝගයක් ක්‍රියාත්මක නොකිරීම තුළින් අධිකරණයට අපහාස කළ බවටයි පරිසර යුක්ති කේන්ද්‍රය ඊට අදාළ පෙත්සමෙන් ඔහුට චෝදනා එල්ල කර ඇත්තේ.\nඅභියාචනාධිකරණයේ සභාපති විනිසුරු නිශ්ශංක බන්දුල කරුණාරත්න සහ ඒ.මරික්කාර් යන විනිසුරු මඩුල්ල ඉදිරියේ අද නඩුව කැඳවූ අතර හිටපු අමාත්‍ය රිෂාඩ් බදියුදීන්ද අධිකරණය හමුවේ පෙනී සිටියා.",
       "URL": "https://www.hirunews.lk/339374/විරෝධතා-ගොනුකිරීමට-හිටපු-අමාත්‍ය-රිෂාඩ්-බදියුදීන්ට-අභියාචනාධිකරණයෙන්-තවත්-කාලයක්",
       "Category": "Local News",
       "Parent URL": "https://www.hirunews.lk/local-news.php?pageID=229"
}