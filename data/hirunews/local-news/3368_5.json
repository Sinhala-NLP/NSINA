{
       "Source": "hirunews",
       "Timestamp": "Sunday, 05 May 2019 - 11:57",
       "Headline": "ඩුබායි රාජ්‍යයෙන් පිටුවහල් කළ මාකඳූරේ මදුෂ් වැඩිදුර විමර්ශණ සඳහා CID මූලස්ථානයට",
       "News Content": "ඩුබායි අත්අඩංගුවේ සිට මෙරටට පිටුවහල් කළ පාතාල නායක මාකඳුරේ මධුෂ් වැඩිදුර පරීක්ෂණ සඳහා අපරාධ පරීක්ෂණ දෙපාර්තමේන්තු භාරයට ගෙන තිබෙනවා.\nමෙරට සිදුවූ මනුෂ්‍ය ඝාතන ඇතුලූ දරුණු අපරාධ රැසකට සම්බන්ධ සමරසිංහ ආරච්චිලාගේ මධුෂ් ලක්ෂිත නොහොත් මාකඳුරේ මධුෂ් අද අලූයම 5 ට පමණ කටුනායක ගුවන් තොටුපලේදී මෙලෙස පොලිස් භාරයට ගැනුනා.\nඔහු ඩුබායි සිට මෙරටට පිටුවහල් කෙරුණේ ශ්‍රී ලංකන් ගුවන් සේවයට අයත් යූ.එල්. 226 දරණ ගුවන් යානයෙන්.\nමාකඳුරේ මධුෂ් විසින් ඉදිරිපත් කළ ගුවන් ගමන් බලපත්‍රයට අනුව ඔහු ගම්පහ ප්‍රදේශයේ පදිංචි වර්ණකුලසූරිය අජිත් එරංග නමින් පෙනී සිට ඇති අතර, ඔහුගේ උපන් දිනය ලෙස දක්වා තිබුණේ 1979 වර්ෂයේ පෙබරවාරි 20 වනදා ලෙසයි.\nඑම ගුවන් ගමන් බලපත්‍රය 2015 වසරේ අප්‍රේල් 30 වනදා නිකුත් කරන ලද්දක් බවද අනාවරණ වී තිබෙනවා.\nඩුබායි අත්අඩංගුවේ සිටි පාතාල නායක මාකඳුරේ මධුෂ් මෙරටට රැගෙන ඒම සඳහා අපරාධ පරීක්ෂණ දෙපාර්තමේන්තුවේ නිලධාරීන් පිරිසක් එරටට ගොස් විශේෂ මෙහෙයුමක් දියත් කළ බවටයි අනාවරණ වී ඇත්තේ.\nඒ සඳහා  අපරාධ පරීක්ෂණ දෙපාර්තමේන්තුවේ සහකාර පොලිස් අධිකාරීවරයෙකු ඇතුලූ නිලධාරින් 5 දෙනෙකුගෙන් කණ්ඩායමක් එක්වූ බවද වාර්තාවනවා.\nමාකඳුරේ මධුෂ් තමන් ශ්‍රී ලංකාවට පිටුවහල් නොකරන ලෙසට ඩුබායි අධිකරණයේ අභියාචනයක් ගොනුකර ඇති පසුබිමක, ඩුබායි බලධාරීන් සමඟ සිදුකළ රාජතාන්ත්‍රික මෙහෙයුමකින් පසු මෙලෙස ඔහු රැගෙන ඒමට හැකියාව ලැබුණු බව අපරාධ පරීක්ෂණ දෙපාර්තමේන්තුවේ අභ්‍යන්තර ආරංචි මාර්ග ප්‍රකාශ කළා.\nඩුබායි හි සාදයකදී පාතාල නායක මාකඳුරේ මධුෂ් ඇතුලූ 31 දෙනෙකු අත්අඩංගුවට පත්වුයේ පසුගිය පෙබරවාරි 5 වනදායි.\nඅත්අඩංගුවට පත්වූ පිරිස අතර ප්‍රබල මත්ද්‍රව්‍ය ජාවාරම්කරුවෙකු වන කංජිපානි ඉම්රාන්, ගායක අමල් පෙරේරා, ඔහුගේ පුත් නදීමාල් පෙරේරා, රංගන ශිල්පී රයන් වැන්රූයන් ද සිටියා.\nමෙම පිරිස ඩුබායි හිදී අත්අඩංගුවට පත්වීමෙන් පසුව පොලිස් විශේෂ කාර්ය බලකාය සහ මත්ද්‍රව්‍ය නාශක කාර්යාංශය ඒකාබද්ධව දිවයින පුරා විශේෂ මෙහෙයුමක් සිදුකරනු ලැබුවා.\nඑම මෙහෙයුමේදී මධුෂ් සහ කංජිපානි ඉම්රාන් සමඟ සමීප සබඳතා පැවැත්වූ තවත් පාතාල නායකයන් 15 කට වැඩි පිරිසක් අත්අඩංගුවට ගැනුනා.\nදකුණු පළාත් සභාවේ හිටපු අමාත්‍යවරයෙකු වූ ඩැනී හිත්තැටිය ඝාතනය මාකඳුරේ මධුෂ්ට මුලින්ම එල්ලවූ චෝදනාව වන අතර ඉන් අනතුරුව පාතාල ක්‍රියාකාරකම් රැසක් සම්බන්ධයෙන් ඔහුට එරෙහිව චෝදනා එල්ලවුණා.\nඒ අතර මනුෂ්‍ය ඝාතන, මත්ද්‍රව්‍ය ජාවාරම, දරුණු ගනයේ කොල්ලකෑම්, පැහැරගැනීම්ද වනවා.\nමෑත කාලීනව මාකඳුරේ මධුෂ් පිළිබඳ වැඩිම අවධානය යොමුවූයේ කළුතර - එතනමඩල ප්‍රදේශයේදී බන්ධනාගාර බස් රථයකට වෙඩි තබා සමයං ඇතුලූ පාතාල සාමාජිකයින් පස්දෙනෙකු, බන්ධනාගාර නිලධාරියෙකු  ඇතුලූ හත්දෙනෙකු ඝාතනය කිරීමයි.\nඑය ඩුබායි හි සිට මාකඳුරේ මධුෂ් මෙහෙයවා තිබූ අතර, මෙරට තවත් පාතාල නායකයෙකු ලෙස සැළකෙන අංගොඩ ලොක්කා ද ඊට සහයෝගය ලබාදී තිබුණා.\nමෙවැනි පසුබිමක් තුළදී   ඩුබායි හිදී එරට ආරක්ෂක අංශ අත්අඩංගුවට පත්ව රිමාන්ඩ් භාරයේ සිටින පාතාල නායක මාකඳුරේ මධූෂ් අත්අඩංගුවට ගෙන ශ්‍රී ලංකාවට ගෙන ඒම වළක්වාලමින් නියෝගයක් නිකුත් කරන්නැයි ඉල්ලා ගොනුකර තිබූ මූලික අයිතිවාසිකම් පෙත්සම විභාගයට නොගෙනම ප්‍රතික්ෂේප කිරීමට ශ්‍රේෂ්ඨාධිකරණය නියෝග කළේ.\nමෙම පෙත්සම ගොනුකර තිබුණේ මාකඳුරේ මධූෂ්ගේ සූරියවැව පදිංචි පුංචි අම්මා වන ඒ.ඩබ්ලිව්. ශ්‍රියාණි විසින්.\nඩුබායි හි නීති කටයුතු අවසන් වීමෙන් පසු මාකඳුරේ මධුෂ් හැර අත්අඩංගුවේ පසුවූ සෙසු සැකකරුවන් 30 දෙනා පසුගිය සතිය වනවිට මෙරටට පිටුවහල් කෙරුණා.",
       "URL": "https://www.hirunews.lk/215779/ඩුබායි-රාජ්‍යයෙන්-පිටුවහල්-කළ-මාකඳූරේ-මදුෂ්-වැඩිදුර-විමර්ශණ-සඳහා-cid-මූලස්ථානයට",
       "Category": "Local News",
       "Parent URL": "https://www.hirunews.lk/local-news.php?pageID=3368"
}