{
       "Source": "hirunews",
       "Timestamp": "Sunday, 16 July 2023 - 20:35",
       "Headline": "මූඩියක් උගුරේ සිරවීමෙන් අවුරුද්දක් වයසැති දැරියක් මරුට (වීඩියෝ)",
       "News Content": "පුංචි මල් කැකුළු වන් දරුවන් කෙරෙහි මව්පියන් නිරන්තර අවධානයෙන් පසු විය යුත්තේ ඇසිල්ලකින් සිදු වන අනතුරකින් විශාල ඛේදවාචකයක් සිදු විය හැකි නිසයි.\nඑලෙස මව්පියන්ගේ අවධානය ගිලිහුණු මොහොතක ආලේපන කුප්පියක මූඩියක් උගුරේ සිරවීමෙන් අවුරුද්දක් වයසැති දැරියකට දිවි අහිමි වූ පුවතක් අකුරැස්ස තලහගම ප්‍රදේශයෙන් වාර්තා වුණා.\nඅකුරැස්ස තලහගම ප්‍රදේශයේ හැදී වැඩුණු අවුරුද්දක් වයසැති පුංචි කෙහන්සා සේනාධීර මේ ඉරණමට මුහුණ පා තිබුණේ ඊයේ පස්වරුවේයි.\nනිවසේ කාමරයක සිටි මේ සිඟිත්තියගේ මුවේ කුඩා අලේපන කුප්පියක මූඩියක් සිරවී ඇති බව දැක තිබුණේ 7 හැවිරිදි ඇයගේ සොයුරා විසින්.\nපසුව මව්පියන් සහ මිත්තණිය සිඟිත්තියගේ මුවේ සිර වූ මූඩිය ඉවතට ගැනීමට උත්සාහ කළද එය අසාර්ථක වී තිබුණා.\nඒ වනවිටත් සිහිසුන්ව සිටි සිඟිත්තිය කඹුරුපිටිය මූලික රෝහලට ඇතුළත් කරනවිටත් මියගොස් ඇති බවයි වෛද්‍යවරුන් පවසා ඇත්තේ.\nදැරියගේ අවසන් කටයුතු තලහගම ප්‍රදේශයේදී අද පස්වරුවේ සිදුකෙරුණා.",
       "URL": "https://www.hirunews.lk/341437/මූඩියක්-උගුරේ-සිරවීමෙන්-අවුරුද්දක්-වයසැති-දැරියක්-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=178"
}