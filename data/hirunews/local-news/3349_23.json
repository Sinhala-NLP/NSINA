{
       "Source": "hirunews",
       "Timestamp": "Thursday, 16 May 2019 - 12:37",
       "Headline": "සහරාන්ගේ ඩී.එන්.ඒ. වාර්තාව ඉදිරි දින දෙක තුළ අධිකරණයට",
       "News Content": "ජාතික තවුහිත් ජමාත් සංවිධානයේ නායකයා ලෙස සැලකෙන සහරාන් හෂීම්ගේ ඩී.එන්.ඒ. වාර්තාව ලබාගැනීම සඳහා ඔහුගේ බිරිඳගේ සහ දියණියගේ රුධිර සාම්පල රස පරීක්ෂක දෙපාර්තමේන්තුව වෙත ලැබී තිබෙනවා.\nපසුගිය සිකුරාදා එම රුධිර සාම්පල ලැබී ඇති අතර, ඩී.එන්.ඒ. වාර්තාව හෙට හෝ අනිද්දා සකස් කර අධිකරණයට ඉදිරිපත් කරන බවයි රස පරීක්ෂක දෙපාර්තමේන්තුවේ ප්‍රකාශකයෙකු සඳහන් කළේ.\nකොච්චිකඩේ - ශාන්ත අන්තෝනි දේවස්ථානයට ප්‍රහාර එල්ල කිරීමට පැමිණ ඇත්තේ අලව්ඩීන් අහමඩ් මුවාත් නැමැත්තා බවටම ඩී.එන්.ඒ. පරීක්ෂණයේදී හෙළිව තිබෙනවා.\nඑමෙන්ම කටුවාපිටිය දේවස්ථානයට පැමිණි මරාගෙන මැරෙන බෝම්බකරු අච්චි මොහොම්මදු හස්තුන් බවටත් ඩී.එන්.ඒ පරීක්ෂණ වාර්තාවෙන් ද පසුගියදා අනාවරණ වුණා.\nෂැංග්‍රිලා හෝටලයේ මරාගෙන මැරෙන බෝම්බ ප්‍රහාරය එල්ල කළ සහරාන් හෂීම් සහ ඉල්හාම් අහමඩ් ඊබ්‍රාහිම්ගේ අනන්‍යතාවය තහවුරු කර ගැනීම සදහා ඩී.එන්.ඒ. වාර්තාවක් කැදවන ලෙසට අධිකරණය අපරාධ පරීක්ෂණ දෙපාර්තමේන්තුවට දැනුම්දුන්නේ පසුගිය 9 වනදායි.\nඑම නියෝගය අනුවයි දැනට අපරාධ පරීක්ෂණ දෙපාර්තමේන්තුව භාරයේ සිටින සහරාන්ගේ බිරිඳ සහ දියණියගේ රුධිර සාම්පල රස පරීක්ෂක දෙපාර්තමේන්තුව වෙත යොමු කරනු ලැබුවේ.\nමේ අතර පසුගියදා නොසන්සුකාරී තත්ත්වයක් ඇති වූ වයඹ පළාතේ සහ ගම්පහ දිස්ත්‍රික්කයේ ආරක්ෂාව තවදුරටත් තර කර ඇති බව පොලිස් මාධ්‍ය ප්‍රකාශක කාර්යාලය සඳහන් කළා.\nතවදුරටත් එම ප්‍රදේශවල පරීක්ෂා කිරීම් සිදුවන බවයි වාර්තා වන්නේ.\nවයඹ පළාතේ පමණක් මාර්ග බාධක 61 ක් ස්ථාපිත කර තිබෙනවා.\nඑමෙන්ම වයඹ පළාතේ ආරක්ෂක කටයුතු සම්බන්ධයෙන් රජයේ නිලධාරීන්ගේ සහ පොලීසියේ සහභාගීත්වයෙන් සාකච්ඡාවක් පවත්වා තිබෙනවා.\nඑහිදී ඉදිරි ආරක්ෂක කටයුතු සම්බන්ධයෙන් දීර්ඝ ලෙස සාකච්ඡාවූ බවයි වාර්තාවන්නේ.\nනොසන්සුන්කාරී සිද්ධින් සම්බන්ධයෙන් සැකපිට පුද්ගලයන් 81 දෙනෙකු අත්අඩංගුවට ගෙන තිබෙනවා.\nපෙර දිනවලට සාපේක්ෂව අද දිනයේ පාසල් සිසුන්ගේ පැමිණීමේ වර්ධනයක් පෙන්නුම් කරනවා.\nග්‍රාමීය පාසැල්වලට සිසුන් වැඩි වශයෙන් පැමිණෙන නමුත් නගරබද පාසැල්වලට ළමයින්ගේ පැමිණීම තවමත් පවතින්නේ අවම මට්ටමකයි.\nඅප කළ විමසීමකදි ගුරු සංගම් සඳහන් කළේ සිසුන් පැමිණීම වර්ධනය වුවද සමස්තයක් ලෙස සිසුන්ගෙන් සියයට 75 කට වැඩි පිරිසක් තවමත් පාසල්වලට පැමිණ නොමැති බවයි.",
       "URL": "https://www.hirunews.lk/216478/සහරාන්ගේ-ඩී-එන්-ඒ-වාර්තාව-ඉදිරි-දින-දෙක-තුළ-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=3349"
}