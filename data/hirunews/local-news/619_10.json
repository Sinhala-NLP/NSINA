{
       "Source": "hirunews",
       "Timestamp": "Friday, 06 January 2023 - 12:52",
       "Headline": "සේපාල් අමරසිංහ රක්ෂිත බන්ධනාගාරයට (වීඩියෝ)",
       "News Content": "Updated - 2023.01.06 - 02.10PM\nදළදා වහන්සේට අපහාස වන අයුරින් ප්‍රකාශ සිදු කිරීමේ චෝදනාවට අපරාධ පරීක්ෂණ දෙපාර්තමේන්තුව විසින් අත්අඩංගුවට ගත් සේපාල් අමරසිංහ ජනවාරි 10 වැනිදා දක්වා රක්ෂිත බන්ධනාගාර ගත කර තිබෙනවා.\nඒ, ඔහු අද (06) කොළඹ මහේස්ත්‍රාත් අධිකරණයට ඉදිරිපත් කිරීමෙන් අනතුරුවයි.\n.................................................................................................................................................................................................\nසේපාල් අමරසිංහ අධිකරණයට\nදළදා වහන්සේට අපහාස වන අයුරින් ප්‍රකාශ සිදු කිරීමේ චෝදනාවට අදාලව අත්අඩංගුවට ගත් සේපාල් අමරසිංහ නැමැත්තා අද (06) අධිකරණයට ඉදිරිපත් කෙරුණා.\nඅදාල සැකකරු ඊයේ (05) රාත්‍රියේ බොරලැස්ගමුව ප්‍රදේශයේදී අපරාධ පරීක්ෂණ දෙපාර්තමේන්තුවේ විමර්ශන නිලධාරීන් පිරිසක් විසින් අත්අඩංගුව ගත්තා.\nබෞද්ධයින්ගේ මුදුන්මල්කඩ බඳු වූ ශ්‍රී දළදා වහන්සේට නිගරු වන අයුරින් සේපාල් අමරසිංහ නැමැති පුද්ගලයෙක් පසුගියදා සමාජ මාධ්‍ය ඔස්සේ ප්‍රකාශයක් සිදු කිරීමත් සමඟ පාර්ශ්ව රැසකින් ඊට දැඩි විරෝධය මතු වුණා.\nමල්වතු හා අස්ගිරි මහානාහිමිවරුන්ද මේ පිළිබඳ පියවර ගන්නා ලෙස ඉල්ලමින් ජනාධිපතිවරයා වෙත ලිපියක් යොමු කර තිබුණා.\nඒ අනුවය ජනාධිපතිවරයා විසින් මේ සම්බන්ධයෙන් කඩිනම් විමර්ශන ආරම්භ කරන ලෙස පොලිස්පතිවරයාට දැනුම් දී තිබූ අතර අපරාධ පරීක්ෂණ දෙපාර්තමේන්තුවට එම විමර්ශන පොලිස්පතිවරයා විසින් භාරදීමට කටයුතු කළා.\nසේපාල් අමරසිංහ නැමැත්තා අපරාධ පරීක්ෂණ දෙපාර්තමේන්තුව විසින් බොරලැස්ගමුව ප්‍රදේශයේදී ඊයේ රාත්‍රි අත්අඩංගුවට ගනු ලැබුවේ ඒ අනුවයි.",
       "URL": "https://www.hirunews.lk/324421/සේපාල්-අමරසිංහ-රක්ෂිත-බන්ධනාගාරයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=619"
}