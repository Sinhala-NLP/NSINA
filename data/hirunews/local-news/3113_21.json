{
       "Source": "hirunews",
       "Timestamp": "Saturday, 05 October 2019 - 9:35",
       "Headline": "පෙම් යුවළක් බිය ගන්වා බලහත්කාරයෙන් මුදලක් ලබා ගත් පොලිස් කොස්තාපල්වරයෙකු අත්අඩංගුවට",
       "News Content": "ගල්කිස්ස - බොරුපන ප්‍රදේශයේදී පෙම් යුවළක් බිය ගන්වා රුපියල් 30,000ක මුදලක් බලහත්කාරයෙන් ලබා ගැනීමේ සිද්ධියක් සම්බන්ධයෙන් ගල්කිස්ස පොලීසියට අනුයුක්තව සේවය කළ කොස්තාපල්වරයෙකු අත්අඩංගුවට ගෙන තිබෙනවා.\nඊයේ රාත්‍රියේ බස්නාහිර, දකුණ අපරාධ කොට්ඨාශය විසින් මෙම අත්අඩංගුවට ගැනීම සිදුකර ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nඅදාළ ප්‍රදේශයේදී මෝටර් රථයක් තුළ සිටි පෙම් යුවළක් අශෝභන ලෙස හැසිරුණේ යැයි පවසා ඒ අසලට පැමිණි එම පොලිස් නිලධාරියා ඔවුන් බියගන්වා ඇත්තේ නීතිමය කටයුතු සිදුනොකිරීමට නම් තමන්ට රුපියල් 50,000ක මුදලක් ලබා දිය යුතු බවටයි.\nඒ අනුව පෙම්වතාගෙන් රුපියල් 30,000ක මුදලක් බලෙන් ලබා ගත් බවට පොලීසියට තොරතුරු ලැබී ඇති අතර, ඊට අදාළව සිදුකළ විමර්ශනයට අනුව අදාළ පොලිස් කොස්තාපල්වරයා අත්අඩංගුවට ගෙන ඇති බවයි පොලිස් මාධ්‍ය ප්‍රකාශක කාර්යාලය වැඩිදුරටත් සඳහන් කළේ.\nඔහු වැඩිදුර විමර්ශන සඳහා මිරිහාන පොලිස් ස්ථානයට ඉදිරිපත් කර තිබෙනවා.",
       "URL": "https://www.hirunews.lk/225623/පෙම්-යුවළක්-බිය-ගන්වා-බලහත්කාරයෙන්-මුදලක්-ලබා-ගත්-පොලිස්-කොස්තාපල්වරයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3113"
}