{
       "Source": "hirunews",
       "Timestamp": "Friday, 02 April 2021 - 14:47",
       "Headline": "අන්තවාදී වන් උම්මා කල්ලියේ ඉතිරි දෙදෙනාත් අත්අඩංගුවට",
       "News Content": "ත්‍රස්ත ක්‍රියා විමර්ශණ ඒකකය විසින් මඩකලපුව කාත්තන්කුඩි ප්‍රදේශයේදී පුද්ගලයන් දෙදෙනෙකු අත්අඩංගුවට ගෙන තිබෙනවා.\nඔවුන් පසුගිය නොවැම්බර් 21 වනදා කටාර් රාජ්‍යයෙන් පිටුවහල් කර එවන ලද 6 දෙනෙකුගෙන් සමන්විත කණ්ඩායමේ ඉතිරි දෙදෙනා බවයි වාර්තා වන්නේ.\nමොවුන් අත්අඩංගුවට ගනු ලැබුවේ කටාර් රාජ්‍යයේ සිට වන් උම්මා නමින් වටස්ඇප් ජාලයක් පිහිටුවා ඒ හරහා අන්තවාදී දේශන සහ වීඩියෝ දර්ශණ ප්‍රචාරණය කළ බවට ලද තොරතුරු අනුවයි.\nසම්ප්‍රදායික මුස්ලිම්වරුන්ගේ මතයට පටහැනි ආකාරයේ මතවාදයක් මුස්ලිම්වරුන් අතර ගොඩනැගීමට මෙම අන්තර්ජාල යෙදවුම හරහා ඔවුන් කටයුතු කර ඇති බවත් පාස්කු ඉරිදා ප්‍රහාරයට පෙර සහරාන් හසීම් විසින් මුදාහළ අවසන් වීඩියෝව සහ හඩ පටය මෙම වන් උම්මා වට්ස්ඇප් ජාලය හරහා ජනගත කර ඇති බවත් මේ දක්වා කළ පරීක්ෂණවලදී හෙළිවී තිබෙනවා.\nඑමෙන්ම ඔවුන් කටාර් රාජ්‍යයේ සිට ද අයි එස් මතවාදය ප්‍රගුණ කර ඇති අතර ඒ හේතුවෙන් ඔවුන් එහි බන්ධනාගාරගතව සිට ඇති බවත් පොලිස්  මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළා.\nමොවුන් සම්බන්ධයෙන් සිදු කළ පරීක්ෂණවලින් අනතුරුව ශ්‍රී ලංකා පොලිසිය කටාර් රාජ්‍යයෙන් සිදු කළ ඉල්ලීමකට අනුවයි මෙම පුද්ගලයන් 6 දෙනා මෙරටට පිටුවහල් කරනු ලැබුවේ.\nමීට පෙර මෙම කණ්ඩායමේ අනෙක් සාමාජිකයන් සිව්දෙනා ත්‍රස්ත ක්‍රියා විමර්ශණ ඒකකය මගින් ද දිවයිනේ විවිධ ප්‍රදේශවලදී අත්අඩංගුවට ගනු ලැබුවා.\nඅත්අඩංගුවට ගත් මෙම සැකකරුවන් දෙදෙනා ත්‍රස්තවාදය වැළැක්වීමේ පනතේ ප්‍රතිපාදන යටතේ රැඳවුම් නියෝගයක් ලබාගෙන ත්‍රස්ත ක්‍රියා විමර්ශණ ඒකකයේ රඳවාගෙන තවදුරටත් ප්‍රශ්ණ කිරීමට නියමිතයි.\nමේ අතර, වැල්ලවත්ත - ධර්මාරාම මාවත ප්‍රදේශයේ පිහිටි ජාත්‍යන්තර පාසලක අල්කුරාන් ග්‍රන්ථ 14,000ක් සහිත පොත් ගබඩාවක් පොලීසිය විසින් මුද්‍රා තබා තිබෙනවා.\nඒ එම පාසල තුල නීති විරෝධී ලෙස ගෙන්වූ පොත් තොගයක් පවතින බවට ලද තොරතුරක් මත සිදු කල පරික්ෂාවකදීයි.\nඑහෙත් අදාල ලිපි ලේඛණ පරීක්ෂා කිරීමේදී එම පොත් තොගය නීත්‍යානුකූල ලෙස මෙරටට ගෙන්වා ඇතැයි තහවුරු වී තිබෙනවා.\nකෙසේ වෙතත්, පොලීසිය සඳහන් කළේ එම පොත්වල අන්තර්ගතය පරීක්ෂා කිරීම සඳහා එම ගබඩාව මුද්‍රා තැබීමට පියවර ගත් බවයි.\nමුද්‍රා කරන ලද ගබඩාවේ තිබීි හමුවූ අල්කුරාන් ග්‍රන්ථ සිංහල සහ ඉංග්‍රීසී භාෂාවන්ට පරිවර්ථනය කල ඒවා බවයි පොලීසිය ප්‍රකාශ කළේ.",
       "URL": "https://www.hirunews.lk/267305/අන්තවාදී-වන්-උම්මා-කල්ලියේ-ඉතිරි-දෙදෙනාත්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2046"
}