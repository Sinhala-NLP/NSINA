{
       "Source": "hirunews",
       "Timestamp": "Saturday, 30 April 2022 - 11:56",
       "Headline": "තම ධුරයේ කටයුතු අදින් අවසන් කරන බව නියෝජ්‍ය කථානායක කියයි (වීඩියෝ)",
       "News Content": "තමන් නියෝජ්‍ය කථානායක ධුරයේ කටයුතු කිරීම අදින් (30) අවසන් බව නියෝජ්‍ය කථානායක රංජිත් සියඹලාපිටිය පවසනවා.\nශ්‍රී ලංකා නිදහස් පක්ෂය සියලු තනතුරුවලින් ඉවත් වී, ස්වාධීන වීමට තීරණය කළ පසු, නියෝජ්‍ය කථානායක ධුරය ස්වාධීන තනතුරක් වුව ද, එම තනතුර ආණ්ඩු පක්ෂයෙන් යෝජනා වීම හේතුවෙන්, එම ධුරයෙන් ඉවත් වීමට තමන් මීට පෙර තීරණය කළ බවත්, එම ලිපිය ජනාධිපති ගෝඨාභය රාජපක්ෂ පිළිගෙන පාර්ලිමේන්තුවට ඉදිරිපත් කළ යුතු බවත් ඔහු සඳහන් කළා.\nනමුත් තවමත් එම ලිපිය ජනාධිපතිවරයා විසින් පාර්ලිමේන්තුවට ඉදිරිපත් කර නොමැති බවත්, යළිත් ඊයේ (29) දිනයේ දී ලිපි දෙකක් ජනාධිපති සහ කථානායක මහින්ද යාපා අබේවර්ධන වෙත යවා ඇති අතර, අද සිට ක්‍රියාත්මක වන පරිදි තමන් නියෝජ්‍ය කථානායක ධුරයෙන් ඉල්ලා අස්වූ බවත්, එළඹෙන 04 වැනි දින පාර්ලිමේන්තු සැසියේ දී සිදු කළ යුතු පළමු කාර්යය වන්නේ නියෝජ්‍ය කථානායකවරයෙකු තෝරාපත් කරගැනීම බවත් රංජිත් සියඹලාපිටිය අවධාරණය කරනවා.\nශ්‍රී ලංකා ආර්ථිකය ඉදිරියේ දී තවත් බැරෑරුම් අඩියකට පත්වීම පිළිබඳ විශේෂ ප්‍රවෘත්ති සාකච්ඡාවක් අද (30) ශ්‍රී ලංකා නිදහස් පක්ෂයේ සාමාජික නියෝජ්‍ය කථානායක රංජිත් සියඹලාපිටියගේ ප්‍රධානත්වයෙන් පැවැත්වුණු අවස්ථාවේදියි, හෙතෙම මේ බව පැවසුවේ.\nරට තුළ අත්‍යවශ්‍ය සේවා වන ගෑස්, විදුලිය, ඉන්ධන ආදිය ලබා ගැනීමට අවශ්‍ය ඩොලර් හිඟය තදින් මේ වනවිට බලපා ඇති බැවින්, කර්මාන්ත පවා අඩාලව, රටට ඩොලර් ගලා ඒමේ මාර්ග අවහිර වී ඇති බව නියෝජ්‍ය කථානායකවරයා පෙන්වා දෙනවා.\nමෙය සංකීර්ණ ප්‍රශ්නාවලියක් වන අතර, සංකීර්ණ ප්‍රශ්නාවලියක් අර්බුදයක් වූ කල ගැටලු විසඳීම ඉතාමත් අසීරු තත්ත්වයකට පත්වන බවයි හෙතෙම පෙන්වා දෙන්නේ.\nඑමෙන්ම ජාත්‍යන්තර මූල්‍ය අරමුදලට යාම සහ එහි සහාය ලබා ගැනීමට යොමු වීම මීට පෙර සිදු කළ යුත්තක් බවයි රංජිත් සියඹලාපිටිය සඳහන් කළේ.\nමේ රටේ දුෂ්කර කාලයක් වූ 2008 කාලවකවානුව තුළ ලෝක ආර්ථිකය බිඳ වැටීමක් මෙන්ම, ත්‍රස්තවාදය ක්‍රියාත්මක වීම පසුබිමක දි වුව ද විවිධ අවස්ථාවල දී ජාත්‍යන්තර මූල්‍ය අරමුදල සහාය ලබාදීමට එකඟ වූ ආකාරය ද ඔහු පෙන්වා දුන්නා.\nජාත්‍යන්තර මූල්‍ය අරමුදල මෙවර ණය ලබාදීමේ දී අප රටට ණය යළි ගෙවීමේ ප්‍රවණතාව පිළිබඳ ව ද යම් අවපාතයක් පවතින බවත්, මේ වනවිට එහි ණය ගෙවීමේ ප්‍රතිශතය සියයට 170ක් ආසන්න කර ඇති බව පෙන්වා දුන් සියඹලාපිටිය කියා සිටියේ, ණය ගෙවීම අසීරු අඩියක පවතින බවයි.\nඑබැවින් අයි.එම්.එෆ්. අප හට සහාය ලබාදීමේ දී ශ්‍රී ලංකා රජයට ප්‍රකාශ කළේ, පළමුව ණය ස්ථායී කරගැනීමට කටයුතු කළ යුතු බවයි.\nඑසේ නොවී, පාර්ලිමේන්තුව තුළ 113ක පුහු අගයක් තනා ගැනීමට මේ අර්බුදකාරී වාතාවරණය තුළ නුසුදුසු බව ද ඔහු පැවසුවා.\nවත්මන් රජය බලයට පත් වූ වහාම කළ පළමු වරද වන්නේ, රාජ්‍ය ආදායම අඩු කරගෙන, වියදම් සඳහා රුපියල් ට්‍රිලියන 03ක් මුද්‍රණය කිරීමට කටයුතු කිරීම බව ද හෙතෙම පෙන්වා දුන්නා.\nආර්ථික විද්‍යාව සම්බන්ධයෙන් සාමාන්‍ය දැනුමක් ඇති අයෙකු පවා දන්නා කාරණයක් වන්නේ, මුදල් අච්චු ගැසූ විට නියත වශයෙන් රට තුළ ආර්ථික මූල්‍ය අවපාතයක් නිර්මාණය වන බව ද හෙතෙම පැවසුවා.\nමෙම තත්ත්වය පාලනය කිරීමට නම් සෑම බැංකුවක් ම බැංකු පොළී අනුපාතය වැඩි කළ යුතු අතර, එම අවස්ථාවේ දී ද මෙරට මහබැංකුව කළේ, සිය පොළී අනුපාතය පහළ දැමීම බවත්, එතුළින් රටේ ජනතාව වැඩියෙන් වියදම් කිරීමට යොමුවීම බවත් නියෝජ්‍ය කථානායකවරයා වැඩිදුරටත් සඳහන් කළා.\nවත්මන් මහබැංකු අධිපතිවරයා වන ආචාර්ය නන්දලාල් වීරසිංහ සිදු කළ පළමු සාධනීය පියවර වන්නේ බැංකු පොළී අනුපාතය 1-1 අනුපාතය යටතේ වැඩි කිරීම බවත්, එහෙත් එය පමණක් සුදුසු නොවන බවත්, නියෝජ්‍ය කථානායකවරයා අවධාරණය කළා.",
       "URL": "https://www.hirunews.lk/303160/තම-ධුරයේ-කටයුතු-අදින්-අවසන්-කරන-බව-නියෝජ්‍ය-කථානායක-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1200"
}