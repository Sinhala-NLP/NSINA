{
       "Source": "hirunews",
       "Timestamp": "Monday, 08 May 2023 - 17:49",
       "Headline": "ආහාරයට නුසුදුසු සියඹලා තොගයක් වටලයි",
       "News Content": "වෙළදපොලට නිකුත් කිරීම සඳහා යළි සකසා ඇසුරුම් කරමින් තිබූ මිනිස් පරිභෝජනයට නුසුදුසු සියඹලා තොගයක් කැකිරාව ප්‍රදේශයේ නිවසක තිබී සිය භාරයට ගැනීමට කැකිරාව මහජන සෞඛ්‍ය පරීක්ෂකවරු කටයුතු කර තිබෙනවා.\nකැකිරාව සෞඛ්‍ය වෛද්‍ය නිලධාරීවරයාට ලද තොරතුරක් අනුව සිදු කළ මෙහෙයුමක දී නගරයේ ප්‍රසිද්ධ ව්‍යාපාරිකයකුගේ නිවසක් තුළ යළි සකසමින් තිබිය දී එම සියඹලා තොගය සොයා ගත් බවයි කැකිරාව මහජන සෞඛ්‍ය පරීක්ෂකවරුන් සඳහන් කළේ.\nමෙලෙස වෙළදපොලට නිකුත් කිරීමට සූදානමින් තිබූ සියඹලා තොගය ප්‍රමාණයෙන් කිලෝ 6000ක් පමණ වන බවද සෞඛ්‍ය බලධාරීන් ප්‍රකාශ කළා.\nමිනිස් පරිභෝජනයට නුසුදුසු තත්ත්වයේ පැවැති කිලෝ 6000ක් පමණ වූ එම සියඹලා තොගය කිලෝ 20 බැගින් වූ ඇසුම්වල බහා වෙළදපොලට නිකුත් කිරීමට සූදානම් කර තිබූ බව සිදු කළ විමර්ශණවල දී අනාවරණය වී ඇතැයි කැකිරාව සෞඛ්‍ය වෛද්‍ය නිලධාරී කාර්යාලය පවසනවා.\nඅදාළ සියඹලා තොගයේ සාම්පල ලබා ගැනිමෙන් පසු සිද්ධිය සම්බන්ධයෙන් අදාළ ව්‍යාපාරිකයාගෙන් ප්‍රකාශ සටහන් කර ගැනීමටද මහජන සෞඛ්‍ය පරීක්ෂකවරු කටයුතු කර තිබෙනවා.\nඒ අනුව අදාළ ව්‍යාපාරිකයාට එරෙහිව ආහාර පනත යටතේ චෝදනා ගොනුකර අදාළ සියඹලා තොගය ද සමඟ කැකිරාව දිසා මහෙස්ත්‍රාත් අධිකරණය වෙත හෙට (09) ඉදිරිපත් කිරීමට නියමිතයි.",
       "URL": "https://www.hirunews.lk/334615/ආහාරයට-නුසුදුසු-සියඹලා-තොගයක්-වටලයි",
       "Category": "Local News",
       "Parent URL": "https://www.hirunews.lk/local-news.php?pageID=359"
}