{
       "Source": "hirunews",
       "Timestamp": "Sunday, 01 July 2018 - 12:16",
       "Headline": "නිව්යෝක් ටයිම්ස් වාර්තාව හිටපු ජනපති ප්‍රතික්ෂේප කරයි",
       "News Content": "2015 වසරේ ජනාධිපතිවරණ වියදම් සඳහා චයිනා හාබර් සමාගමෙන් මුදල් ලබාගත් බවට නිව්යෝක් ටයිම්ස් පුවත්පත එල්ල කරන චෝදනා මුළුමනින්ම ප්‍රතික්ෂේප කරන බව හිටපු ජනාධිපති මහින්ද රාජපක්ෂ පවසනවා.\nඔහු මේ බව සඳහන් කළේ චීනය ලංකාවෙන් වරායක් ලබාගත් හැටි යන ශීර්ෂය යටතේ නිව්යෝක් ටයිම්ස් පුවත්පත පළ කළ ලිපිය පිළිබඳව නිවේදනයක් නිකුත් කරමින්.\nමෙම නිවේදනය මගින් හිටපු ජනාධිපතිවරයා පෙන්වා දෙන්නේ අදාළ නිව්යෝක් ටයිම්ස් ලිපිය මුල් කරගනිමින් දේශපාලන විරුද්ධවාදීන් මේ දිනවල තමන්ට එරෙහි අසත්‍ය චෝදනා එල්ල කිරීමේ උත්සාහයක නිරතව සිටින බවයි.\nඑමෙන්ම නිව්යෝක් ටයිම්ස් පුවත්පතේ මෙම ලිපියට මුල්වී ඇත්තේ 2015 ජූලි මාසයේදී රොයිටර් පුවත් සේවය වාර්තා කළ ප්‍රවෘත්තියක් බවද හිටපු ජනාධිපතිවරයා සිය නිවේදනය මගින් පෙන්වා දෙනවා.\nඑම කාල වකවානුව වනවිට බලයට පැමිණ සිටි යහපාලන ආණ්ඩුව චීන ණය පහසුකම් යටතේ ක්‍රියාත්මක වූ සියලූ ව්‍යාපෘති අත්හිටවනු ලැබුවා.\nඊට චයිනා හාබර් සමාගම ආරම්භ කර තිබූ ව්‍යාපෘතිද ඇතුළත්.\nඉන් අනතුරුව වසර එකහමාරක පමණ කාලයක් චීන ආයෝජන ව්‍යාපෘති පිළිබඳ යහපාලන ආණ්ඩුව විමර්ශනය කළ බවයි මෙම නිවේදනයේ දැක්වෙන්නේ.\nකෙසේ වෙතත් කිසිදු වැරදි ගණුදෙනුවක් සොයා ගත නොහැකි වූ ආණ්ඩුව පසුව කොලඹ වරාය නගර ව්‍යාපෘතියද යළි චයිනා හාබර් සමාගමට ලබාදුන් බවයි හිටපු ජනාධිපතිවරයා පවසන්නේ.\nතවදුරටත් සිය නිවේදනය මගින් නිව්යෝක් ටයිම්ස් පුවත්පතේ ලිපිය විවේචනයට ලක් කරන හිටපු ජනාධිපති මහින්ද රාජපක්ෂ පෙන්වා දෙන්නේ 2015 ජනාධිපතිවරණ ව්‍යාපාරයේදී ඉහත චෝදනාව එල්ල කරන මුදල් ප්‍රමාණය ලබාදුන්නේ කාටද?, ඒවා ලබාගත්තේ කවුරුන්ද යන්න සඳහන් කර නොමැති බවයි.\nමෙය වගකීමක් නොගෙන මඩ ගැසීමේ ක්‍රමයක් බවයි හිටපු ජනාධිපතිවරයා අවධාරණය කරන්නේ.\nවත්මන් ආණ්ඩුව බලයට පත් මොහොතේ සිට විපක්ෂයට මඩ ගැසීම හැරුණු විට ශ්‍රී ලංකාවේ ජනතාව වෙනුවෙන් වෙනත් කිසිවක් සිදුකර නොමැති බව ජනතාව හොදින් දන්නා කරුණක්.\nසියලූ ශක්‍යතා වාර්තාවන් උල්ලංඝනය කරමින් හම්බන්තොට වරාය ශ්‍රී ලංකාව ණය උගුලකට හසු කිරීමේ අරමුණින් ක්‍රියාත්මක කළ එකක් බවටද ටයිම්ස් පුවත්පත් වාර්තාවෙන් චෝදනා කර තිබෙනවා.\nකෙසේ වෙතත් හිටපු ජනාධිපතිනි චන්ද්‍රිකා බණ්ඩාරනායක කුමාරණතුංග පාලන සමයේ මෙන්ම වත්මන් අගමැති රනිල් වික්‍රමසිංහ අග්‍රාමාත්‍ය ධුරය  දැරූ 2003 වසරේදීද මේ පිළිබඳව ශක්‍යතා අධ්‍යයනයන් සිදුකර තිබෙනවා.\nඑම අධ්‍යයනයන් මගින් හම්බන්තොට වරාය ඉදිකිරීම නිර්දේශ කර තිබූ බවයි හිටපු ජනාධිපති මහින්ද රාජපක්ෂ වැඩිදුරටත් පවසන්නේ.\n2012 වසරේදී හම්බන්තොට වරායට පැමිණියේ නැව් 32 ක් බවට නිව්යෝක් ටයිම්ස් පුවත්පත් වාර්තාව සඳහන් කර තිබුණද, එය වසර 2 ක් තුළ නැව් 355 ක් දක්වා වර්ධනය වීම පිළිබඳ සඳහනක් කර නැහැ.\nඑමෙන්ම සිය ආණ්ඩුව පරාජයට පත් වන විට හම්බන්තොට වරායේ බහලූම් පර්යන්තයට අවශ්‍ය දොඹකර යනාදිය අවුරුදු 40 ක කාලයකට එය ක්‍රියාත්මක කිරීම සඳහා චයිනා හාබර් සහ චයිනා මර්චන්ට් සමාගම් සමග ගිවිසුම් අත්සන් කර තිබූ බවයි හිටපු ජනාධිපතිවරයා පෙන්වා දෙන්නේ.\nමුළු වරායම විදේශීය සමාගමකට අවුරුදු 99 කට බදු දීමට තම රජයට කිසිදු සැලැස්මක් නොතිබූ බවත්, එය සිදුකරනු ලැබුවේ වත්මන් ආණ්ඩුව බවත් හිටපු ජනාධිපති මහින්ද රාජපක්ෂ වැඩිදුරටත් පවසනවා.\nචීනය වැඩියෙන්ම කැමැත්ත දක්වන්නේ තමන් රට පාලනය කිරීමට බව නිව්යෝක් ටයිම්ස් පුවත්පත පවසා ඇති බව පෙන්වා දෙන හිටපු ජනාධිපතිවරයා සිය නිවේදනය අවසන් කර ඇත්තේ 2015 න් පසු සිදුවූ දේවල් හේතුවෙන් ඉන්දියාවද මා නැවතත් රට පාලනය කරනු දැකීමට වඩාත්ම කැමැත්තෙන් සිටින බවට සැකයක් නොමැති බව සඳහන් කරමින්.\nපසුගිය ජනාධිපතිවරණයේදී චිනය හිටපු ජනාධිපති මහින්ද රාජපක්ෂ වෙනුවෙන් මුදල් වැය කළ බවට නිව්යෝක් ටයිම්ස් පුවත්පත පළ කළ වාර්තාව සම්බන්ධයෙන් චීන තානාපති කාර්යාලයද නිවේදනයක් නිකුත් කළා.\nඑමඟින් ප්‍රකාශ කර තිබුණේ එය හුදෙක් දේශපාලනමය පූර්ව විනිශ්චයන්ගෙන් පිරුණු, සාක්ෂිවලින් තහවුරු කළ නොහැකි වාර්තාවක් බවට විවිධ පාර්ශවවල විවේචනයට ලක්වී ඇති බවයි.\nමේ අතර නිවියෝක් ටයිම්ස් පුවත්පත් වාර්තාව සම්බන්ධයෙන් පසුගිය සතියේ පක්ෂ  විපක්ෂ දේශපාලනඥයන් මෙන්ම මහින්ද රාජපක්ෂ රජයේ මූල්‍ය කටයුතු භාරව සිටි ජ්‍යෙෂ්ඨ නිලධාරියෙකුද සිය අදහස් පළ කර තිබුණා.\nවෙබ් මාධ්‍යවේදීන්ගේ ජාතික ව්‍යාපාරය අදාළ සිද්ධිය පිළිබඳව පරීක්ෂණයක් කරන්නැයි ඉල්ලා මූල්‍ය අපරාධ විමර්ශන කොට්ඨාශයට පැමිණිලි කළ අතර, පොලිස් දෙපාර්තමේන්තු ආරංචි මාර්ග සඳහන් කළේ මෙම පැමිණිලි සම්බන්ධයෙන් පරීක්ෂණ සිදුකළ යුතු ආකාරය පිළිබඳව පොලිස්පතිවරයාගේ නිර්දේශ බලාපොරොත්තු වන බවයි.",
       "URL": "https://www.hirunews.lk/194270/නිව්යෝක්-ටයිම්ස්-වාර්තාව-හිටපු-ජනපති-ප්‍රතික්ෂේප-කරයි",
       "Category": "Local News",
       "Parent URL": "https://www.hirunews.lk/local-news.php?pageID=3870"
}