{
       "Source": "hirunews",
       "Timestamp": "Sunday, 07 February 2016 - 13:24",
       "Headline": "CSN ආයතනයට නීත්‍යානුකූල නොවන මුදල් විදේශ රටකින් එවලා",
       "News Content": "කාල්ටන් ස්පෝට්ස් නෙට්වර්ක් හෙවත් CSNආයතනයේ ආරම්භක ප්‍රාග්ධනය ලෙස  නීත්‍යානුකූල නොවන මාර්ගවලින් උපයාගත් ඇමරිකානු ඩොලර් මිලියන 2 යි දශම 3 ක් විදේශීය රටක සිට එවා ඇති බව තහවුරු වී ඇතැයි රජය පවසනවා.\nසිද්ධියට අදාළ විමර්ශනයේදී මේ බව තහවුරුවී යැයි නීතිය හා සාමය දක්ෂිණ සංවර්ධන අමාත්‍ය සාගල රත්නායක නිවේදනයක් නිකුත් කරමින් ප්‍රකාශ කළා.\nමෙම ගණුදෙණුවට පාදක වී ඇත්තේ ශ්‍රී ලංකාවේ දැනට ක්‍රියාත්මක වන විදේශීය සමාගමක ආයෝජනයක් මත සිදුකෙරෙන ව්‍යාපෘතියක් බවයි අනාවරණ වී ඇත්තේ.\nඑමෙන්ම එම මුදල් CSN ආයතනයට ලැබුණු බව කියන ආකාරය සත්‍ය නොවන බව ද එම නිවේදනයේ දැක්වෙනවා.\nමෙහි ආරම්භක ප්‍රාග්ධනය ලෙස යෙදවූ මුදල් විශුද්ධිකරණය තුළින් ලබා ගත් මුදල් බවට නිගමනය කිරීම සඳහා නෛතික සහ සිද්ධිමය පදනමක් පවතින බවයි සාගල රත්නායක අමාත්‍යවරයා නිකුත් කළ නිවේදනයේ වැඩිදුරටත් දැක්වෙන්නේ.\nමෙම ආයතනයේ ප්‍රධාන විධායක නිලධාරිවරයා ලෙස නිශාන්ත රණතුංග කටයුතු කර ඇති අතර ගණුදෙණුවලට අදාළ විද්‍යුත් තැපැල් පණිවුඩ අධ්‍යයනය කිරීමේදී අනාවරණ වී ඇත්තේ නාවික හමුදා ලූතිනන් යෝෂිත රාජපක්ෂ සමාගමේ සභාපතිවරයා ලෙස සහ තීරණ ගන්නා ප්‍රධානියා ලෙස කටයුතු කර ඇති බවයි.\nමූල්‍ය විශුද්ධිකරණය කිරීමේ වරද සිදුකර ඇති බවට සිද්ධිය සම්බන්ධයෙන් අත්අඩංගුවට ගෙන ඇති පුද්ගලයන්ගෙන් සිදුකළ ප්‍රශ්න කිරීම්වලදී ඔවුන්ගේ නිර්දෝෂීභාවය අනාවරණ වී නොමැති බවත් අමාත්‍ය සාගල රත්නායක නිකුත් කළ නිවේදනයේ වැඩිදුරටත් සඳහන්.\nසිද්ධිය සම්බන්ධයෙන් අත්අඩංගුවට ගෙන ඇති සැකකරුවන් කූඨ ලේඛන පිළියෙල කිරීම සාපරාධි විශ්වාසය කඩ කිරීම සාපරාධි සාවද්‍ය පරිහරණය රේගු පණතට ගැනෙන වැරදි සිදුකිරීම සහ සමාගම් පනත උල්ලංඝනය කිරීම ද සිදුකර ඇති බවයි නීතිය හා සාමය අමාත්‍යවරයා නිකුත් කළ නිවේදනයේ දැක්වෙන්නේ.",
       "URL": "https://www.hirunews.lk/125660/csn-ආයතනයට-නීත්‍යානුකූල-නොවන-මුදල්-විදේශ-රටකින්-එවලා",
       "Category": "Local News",
       "Parent URL": "https://www.hirunews.lk/local-news.php?pageID=5179"
}