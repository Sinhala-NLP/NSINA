{
       "Source": "hirunews",
       "Timestamp": "Friday, 25 December 2020 - 19:36",
       "Headline": "භේද පසෙකලා කොරෝනා වසංගතය ජයගැනීමට එක්ව කටයුතු කළ යුතු බව කාදිනල් හිමිපාණන් කියයි (වීඩියෝ)",
       "News Content": "කොරෝනා වසංගතය ජයගැනීම සඳහා භේද පසෙකලා සියලුදෙනා එක්ව කටයුතු කළ යුතු බව අගදරගුරු අතිඋතුම් මැලිකම් කාදිනල් රංජිත් හිමිපාණන් ප්‍රකාශ කළා.\nඋන්වහන්සේ මේ බව සඳහන් කළේ නත්තලේ ප්‍රධාන  දේවමෙහෙයට කඳාන ශුද්ධවූ සෙබස්තියන් මුණිදුන්ගේ දේවස්ථානයේදී එක්වෙමින්.\nමෙවර කිතුනු බැතිමතුන් සාමකාමීව සිය නිවෙස්වලට වී නත්තල සමරන බවයි දිවයින පුරා අප වාර්තාකරුවන් සඳහන් කළේ.\nකිතුනු බැතිමතුන් වැඩි වශයෙන් වෙසෙන ප්‍රදේශවල පවා මෙවර සැරසිලි හෝ වෙනත් බාහිර උත්සව අවස්ථාවන් සංවිධාන කර නැහැ.\nදේවස්ථානවලද නිරෝධායන නීතීන්වලට අනුකූලව කුඩා කණ්ඩායම් වශයෙන් දේව මෙහෙයන් සඳහා සහභාගිවී තිබුණා.\nලෝකවාසී කිතුනු බැතිමතුන් ද මෙවර නත්තල සමරනු ලැබුවේ කොවිඩ් වසංගතය හමුවේ දැඩි අර්බුදකාරී තත්වයක් නිර්මාණය වී ඇති පසුබිමකයි.\nලොව ප්‍රධාන නත්තල් දේව මෙහෙය ඊයේ රාත්‍රියේ අති උතුම් ශුද්ධෝත්තම ප්‍රැන්සිස් පාප්වහ්නසේගේ ප්‍රධානත්වයෙන් වතිකානුවේ ශාන්ත පීතර බැසිලිකාවේදී පැවැත්වුණා.\nකොරෝනා වසංගතය හේතුවෙන් මෙවර ඒ සඳහා සහභාගිවීමට අවසර ලැබුණේ 100 දෙනෙකුට පමණයි.\nවෙනදා ලොව පුරා රටවල් නියෝජනය කරමින් රාජාතාන්ත්‍රිකයන් ඇතුලු දස දහසක පමණ පිරිසක් මෙම දේව මෙහෙයට එක්වනවා.\nශුද්ධෝත්තම ප්‍රැන්සිස් පාප්වහන්සේ සහ සීමිත වූ ගීතිකා කණ්ඩායම හැරුණු කොට පැමිණි සියලුදෙනා මුව ආවරණ පැළඳ සිටි අතර, එය මධ්‍යම රාත්‍රියට පෙර අවසන් වීමද විශේෂත්වයක්.",
       "URL": "https://www.hirunews.lk/257953/භේද-පසෙකලා-කොරෝනා-වසංගතය-ජයගැනීමට-එක්ව-කටයුතු-කළ-යුතු-බව-කාදිනල්-හිමිපාණන්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2253"
}