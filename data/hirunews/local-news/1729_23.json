{
       "Source": "hirunews",
       "Timestamp": "Thursday, 26 August 2021 - 13:01",
       "Headline": "කොරෝනා ගැන වැරැදි තොරතුරු රැගත් විඩීයෝ මිලියනයක් යූ ටියුබ් ජාලයෙන් ඉවත කරයි (වීඩියෝ)",
       "News Content": "ඉන්දියාවෙන් ගත වූ පැය 24 තුල නව කොරෝනා ආසාදිතයන් 46,164 ක් වාර්තා වී ඇති අතර, එය පෙර දිනයට වඩා සියයට 22 යි දශම 7 ක වර්ධනයක් බවයි ඉන්දීය සෞඛ්‍ය අමාත්‍යාංශය සඳහන් කළේ.\nඑමෙන්ම, ඊයේ දිනයේ තවත් කොරෝනා මරණ 607 ක් වාර්තා වීමත් සමඟ එරට සමස්ත කොරෝනා මරණ සංඛ්‍යාව ද හාර ලක්ෂ 36,365 දක්වා ඉහළ ගියා.\nකෙසේ නමුත්, ඉන්දියාවේ කොරෝනා එන්නත්කරණය දැන් වේගවත් වී ඇති අතර, මේ වනවිට එන්නත් මාත්‍රා කෝටි 60 කට වැඩි සංඛ්‍යාවක් ලබාදී ඇති බවයි එරට සෞඛ්‍ය අමාත්‍යවරයා සඳහන් කළේ.\nඒ අනුව, මේ වසර අවසන් වනවිට ජනගහනයෙන් සියයට 32 කට එන්නත් ලබාදිය හැකි බවට ඔහු විශ්වාසය පළ කළා.\nඉන්දියාවේ වැඩිම කොරෝනා ආසාදිතයන් සහ මරණ දැන් වාර්තා වන්නේ කේරළ ප්‍රාන්තයෙන්.\nමේ අතර, ඉන්දියාව විසින් වයස අවුරුදු 12 න් ඉහළ ළමයින් සඳහා ඔක්තෝම්බර් මාසයේ සිට සයිඩස් කැඩීලා කොරෝනා එන්නත ලබාදීමට සූදානම් බව රජයේ එන්නත්කරණ වැඩසටහනේ ප්‍රධාන උපදේශක වෛද්‍ය එන්.කේ.අරෝරා ප්‍රකාශ කළා.\nමෙම එන්නත නිෂ්පාදනය කර ඇත්තේ ඉන්දීය ඖෂධ නිෂ්පාදන සමාගමක් විසින්.\nඉන්දියාවේ වයස අවුරුදු 18 න් පහළ ජනගහනය සඳහා අනුමත කෙරුණු ප්‍රථම කොරෝනා එන්නත ද එයයි.\nඉන්දියාවේ වයස අවුරුදු 12 ත් 18 ත් අතර, ජනගහනය කෝටි 12 ක් පමණ වනු ඇතැයි ඇස්තමේන්තු කර තිබෙනවා.\nමේ අතර, කෙරෝනා වෛරස් ගෝලීය වසංගතය පිළිබඳ වැරැදි සහ අනතුරුදායක තොරතුරු රැගත් විඩියෝ මිලියනයක් පමණ යූ - ටියුබ් සමාජ මාධ්‍යයෙන්  ඉවත් කර තිබෙනවා.\nගුගල් සමාගම සතු යූ - ටියුබ් සමාජ මාධ්‍ය ජාලය නිවේදනයක් නිකුත් කරමින් ප්‍රකාශ කළේ කොරෝනා වෛරසය සහ වෙනත් මාතෘකා සම්බන්ධයෙන් වැරැදි සහ හානිකර තොරතුරු  ප්‍රචාරය වීම වැළැක්විමට ප්‍රමාණවත් පියවර නොගත් බවට තමන්ට දේශපාලන නායකයන්ගෙන් චෝදනා එල්ල වී තිබු බවයි.\nමේ හේතුවෙන් කොරෝනා වෛරසය පිළිබඳ ලෝක සෞඛ්‍ය සංවිධානය , ඇමරිකානු රෝග පාලන ආයතනය ඇතුළු සෞඛ්‍ය සංවිධාන වල විද්වත් මත වලට ප්‍රමුඛත්වය ලබා දිමටයි  යූ - ටියුබ් තීරණය ගෙන ඇත්තේ.",
       "URL": "https://www.hirunews.lk/280645/කොරෝනා-ගැන-වැරැදි-තොරතුරු-රැගත්-විඩීයෝ-මිලියනයක්-යූ-ටියුබ්-ජාලයෙන්-ඉවත-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1729"
}