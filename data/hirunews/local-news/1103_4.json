{
       "Source": "hirunews",
       "Timestamp": "Saturday, 11 June 2022 - 13:05",
       "Headline": "දුම්රියෙන් යන මගීන් තවත් ඉහළ යයි",
       "News Content": "පවතින ඩීසල් අර්බුදයත් සමඟ ඉදිරි සතිය තුළ පෞද්ගලික බස් ධාවනය සම්පූර්ණයෙන්ම අඩාල විය හැකි බව ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න පවසනවා.\nහිරු ප්‍රවෘත්ති අංශය කළ විමසීමක දී ඔහු කියා සිටියේ ශ්‍රී ලංකා ගමනාගමන මණ්ඩලය මගින්ද ලබා දෙන ඩීසල් මේ වනවිට හිඟ වෙමින් පවතින බවයි.\nකෙසේ වෙතත් මේ වනවිට පවතින තත්වය හේතුවෙන් දුම්රිය මගී සංඛ්‍යාවේ සීග්‍ර ඉහළ යාමක් දක්නට ලැබෙනවා.\nදෛනිකව දුම්රියෙන් ගමන් කරන මගීන් ඉහළ යාමත් සමඟ තදාසන්න දුම්රිය ස්ථානවල තදබදයක් පවතින බවයි වාර්තාවන්නේ.\nසති අන්ත දුරගමන් සේවා දුම්රිය සඳහා විශාල මගී ඉල්ලුමක් පවතින බව අප වාර්තාකරුවන් ප්‍රකාශ කළා.\nඇතැම් දුම්රිය ප්‍රවේශපත් ලබාගත් මගීන් වෙනුවෙන් ප්‍රමාණවත් නොවන අවස්ථා කිහිපයක්ද වාර්තාවීම විශේෂත්වයක්.\nරාත්‍රී කාලයේ ධාවනය වන දුම්රියවලද මගී සංඛ්‍යාවේ ඉහළ යෑමක් පවතින බව දුම්රිය දෙපාර්තමේන්තුව ප්‍රකාශ කරනවා.\nමේ අතර කැළණිවැලි දුම්රිය මාර්ගයේ ගමන් කරන පාසල් දරුවන් සහ කාර්යාල සේවකයන් සඳහා වග දුම්රිය ස්ථානයෙන් ආරම්භ කර කොළඹ - කොටුව දක්වා ධාවනය වන නව දුම්රියක් ධාවනය කරවීමට කටයුතු කරන බව ප්‍රවාහන හා මහාමාර්ග අමාත්‍ය ආචාර්ය බන්දුල ගුණවර්ධන ප්‍රකාශ කළා.\nඑම දුම්රිය ලබන 15 වනදා සිට ධාවනය කරන බවයි අමාත්‍යවරයා පැවසුවේ.\nපොසොන් පුර පසළොස්වක පොහෝ දිනය නිමිත්තෙන් කොළඹ - කොටුව සහ අනුරාධපුරය අතර ද හෙට සිට විශේෂ දුම්රිය ගමන් වාර 9 ක් ක්‍රියාත්මක කිරීමට දුම්රිය දෙපාර්තමේන්තුව පියවර ගෙන තිබෙනවා.\nසමස්ත ලංකා පාසල් ළමයින් ප්‍රවාහන සංගමයේ සභාපති මල්ශ්‍රී ද සිල්වා ද කියා සිටියේ ඉදිරි සතියේදී පාසල් ප්‍රවාහන සේවා කටයුතු ද අඩපණ වීමේ අවදානමක් පවතින බවයි.\nකෙසේ වෙතත් ඊයේ විදුලි බල හා බලශක්ති අමාත්‍ය කාංචන විජේසේකර කොළඹ පැවති මාධ්‍ය හමුවකදී කියා සිටියේ සලාක ක්‍රමයකට ඉදිරියේදී ඉන්ධන ලබා දීමට සිදුවන බවයි.\nඑමෙන්ම ඉදිරි දින දෙක තුළදී නෞකාවකින් ඉන්ධන මිලදී ගැනීමට කටයුතු කරන බව ද අමාත්‍යවරයා සඳහන් කළා.\nමේ අතර ඉන්ධන ලබාගැනීම සඳහා දිවයින පුරා පිරවුම්හල් අසළ තවදුරටත් දිගු පෝලිම් දක්නට ලැබෙනවා.\nපිරවුම්හල්වල ඉන්ධන තොග පවතීද යන්න පිළිබඳව දැනගැනීම සඳහා ලංකා ඛනිජ තෙල් නීතිගත සංස්ථාව සහ තොරතුරු තාක්ෂණ නියෝජිත ආයතනය එක්ව වෙබ් අඩවියක් හඳුන්වා දී තිබෙනවා.\nwww.fuel.gov.lk\nයන වෙබ් අඩවියට පිවිස සිය ප්‍රදේශය සහ දිස්ත්‍රික්කය මෙන්ම පළාතද සඳහන් කර අදාළ තොරතුරු ලබාගත හැකියි.\nමේ අතර මෙට්‍රික් ටොන් 3,900 ක් අඩංගු ගෑස් නෞකාව සඳහා තවමත් මුදල් ගෙවීමට හැකියාව ලැබී නැහැ.\nඒ හේතුවෙන් නැවත දැනුම්දෙන තුරු තවදුරටත් ගෑස් ලබාගැනීම සඳහා පෝලිම්වල රැඳී නොසිටින ලෙස ජනතාවගෙන් ලිට්රෝ සමාගම ඉල්ලීමක් කළා.",
       "URL": "https://www.hirunews.lk/306818/දුම්රියෙන්-යන-මගීන්-තවත්-ඉහළ-යයි",
       "Category": "Local News",
       "Parent URL": "https://www.hirunews.lk/local-news.php?pageID=1103"
}