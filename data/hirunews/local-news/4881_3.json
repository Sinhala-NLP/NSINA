{
       "Source": "hirunews",
       "Timestamp": "Tuesday, 13 September 2016 - 18:19",
       "Headline": "හමුදා නිලධාරියාට ලක්ෂ විස්සක් හොයන්න මෙහෙයුමක්",
       "News Content": "පලා යාමට තැත් කළ එල්.ටී.ටී.ඊ. සැකකරුවෙකුට වෙඩි තැබූ බවට චෝදනා එල්ලවී එල්.ටී.ටී.ඊ. සැකකරුගේ ඥාතීන්ට වන්දි ගෙවීමට නියමවූ හිටපු යුද හමුදා නිලධාරියා වෙනුවෙන් අරමුදල් එක්රැස් කිරීමේ ව්‍යාපාරයක් හෝමාගම නගරයෙන් අද ආරම්භ වුණා.\nඑය සංවිධාන කර තිබුණේ ඒකාබද්ධ විපක්ෂයයි.\n1998 වර්ෂයේ 12 වන ගැමුණු හේවා බලකායේ ලූතිනන් වරයෙකු වශයෙන් සේවය කරමින් සිටියදි මේජර් විමල් වික්‍රමගේ අදාළ එල්.ටී.ටී.ඊ. සැකකරුවා අත්අඩංගුවට ගෙන තිබුණා.\nඔහු පලා යෑමට තැත් කිරීමේදී තැබූ වෙඩි පහරකින් මියගොස් ඇති අතර, ඊට අදාළව කොළඹ කොටුව මහේත්‍රාත් අධිකරණයේ විභාග වු නඩුව පසුගිය 31 වනදා අවසන් වුණා.\nඑහිදී අගතියට පත් පාර්ශවයේ ළඟම ඥාතියාට රුපියල් ලක්ෂ 20ක් වන්දි වශයෙන් ගෙවන ලෙසයි අධිකරණය මේජර් විමල් වික්‍රමගේට නියෝග කළේ.\nඒ වෙනුවෙන් අරමුදල් එක්රැස් කිරිම ඒකාබද්ධ විපක්ෂය අද හෝමාගම නගරයේදී  ආරම්භ කළ අතර ඊට දේශහිතෛෂි භික්ෂු පෙරමුණ මෙන්ම මව්බිම වෙනුවෙන් රණවිරුවෝ සංවිධානයද එක්ව සිටියා.\nඑසේම මව්බිම වෙනුවෙන් රණවිරුවෝ සංවිධානය කොළඹ කොටුව දුම්රියපොල ඉදිරිපිටද මෙම හමුදා නිලධාරියා වෙනුවෙන් මුදල්  එක් රැස්කිරීම සඳහා විශේෂ කැට ව්‍යාපාරයක් සංවිධානය කර තිබුණා.",
       "URL": "https://www.hirunews.lk/142907/හමුදා-නිලධාරියාට-ලක්ෂ-විස්සක්-හොයන්න-මෙහෙයුමක්",
       "Category": "Local News",
       "Parent URL": "https://www.hirunews.lk/local-news.php?pageID=4881"
}