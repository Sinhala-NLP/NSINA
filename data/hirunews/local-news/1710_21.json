{
       "Source": "hirunews",
       "Timestamp": "Sunday, 05 September 2021 - 8:29",
       "Headline": "දකුණු මුහුදේ දී මත්කුඩු සමඟ අත්අඩංගුවට ගත් විදේශිකයෙකුට කොරෝනා",
       "News Content": "රුපියල් මිලියන 3100කට අධික මත්කුඩු කිලෝග්‍රෑම් 336 ක් සමඟ දකුණු මුහුදු ප්‍රදේශයේදී අත්අඩංගුවට ගත් විදේශීය බහුදින ධීවර යාත්‍රාවේ සිටි විදේශිකයෙකුට කොරෝනා අසාදනය වී තිබෙනවා.\nමෙහි සිටි පාකිස්ථාන ජාතිකයින් හතරදෙනෙකු සහ බලුකිස්ථාන ජාතිකයින් තුන්දෙනෙකු අත්අඩංගුවට ගැනුනු අතර, ඔවුන් කොළඹට රැගෙන ඒමෙන් පසු සිදුකළ කොරෝනා පරීක්ෂාවේදියි ඉන් එක් අයෙකුට කොරෝනා වැළඳී ඇති බවට තහවුරු වී ඇත්තේ.\nපොලීසිය, නාවික හමුදාව සහ බුද්ධි අංශ එක්ව කාලයක් තිස්සේ සිදුකරන විමර්ශනයක ප්‍රතිඵලයක් ලෙස මෙරටට කිලෝමීටර 1,370ක් පමණ දකුණු දෙසින් වූ ජාත්‍යන්තර මුහුදේ තිබී මෙම බහුදින යාත්‍රාව ඊයේ අත්අඩංගුවට ගැනුනා.\nපසුගිය 30 වනදා මාලදිවයිනට ආසන්න ගැඹුරු මුහුදේ දී ද මිලියන 2,321කට අධික වටිනාකමකින් යුත් හෙරොයින් කිලෝ 290ක් සමඟ බහුදින යාත්‍රාවක් නාවික හමුදාව විසින් අත්අඩංගුවට ගනුලැබුවේ මෙරට පුද්ගලයින් පස්දෙනෙකුද සමගයි.\nඊයේ දකුණු මුහුදු ප්‍රදේශයේදී අත්අඩංගුවට ගත් බහුදින ධීවර යාත්‍රාව මගින් මෙරට පුද්ගලයින් සිටි යාත්‍රාවට මත්කුඩු ලබාදී ඇති බවට පොලිසිය සැක කරන නමුත් ඊයේ අත්අඩංගුවට ගත් පාකිස්ථාන ජාතිකයින් ඇතුලු විදේශිකයින්ගෙන් වැඩිදුර ප්‍රශ්ණ කර ඒ සම්බන්ධයෙන් තහවුරු කරගැනීමටයි පොලිස් මත්ද්‍රව්‍යනාශක කාර්යාංශය සූදානම් වන්නේ.",
       "URL": "https://www.hirunews.lk/281415/දකුණු-මුහුදේ-දී-මත්කුඩු-සමඟ-අත්අඩංගුවට-ගත්-විදේශිකයෙකුට-කොරෝනා",
       "Category": "Local News",
       "Parent URL": "https://www.hirunews.lk/local-news.php?pageID=1710"
}