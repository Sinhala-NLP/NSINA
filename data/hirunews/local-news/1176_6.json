{
       "Source": "hirunews",
       "Timestamp": "Wednesday, 11 May 2022 - 17:12",
       "Headline": "දේශබන්දු තෙන්නකෝන්ට ශ්‍රී ලංකා මානව හිමිකම් කොමිසමෙන් සිතාසි",
       "News Content": "බස්නාහිර පළාත් ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන්ට ලබන 13 වනදා ශ්‍රී ලංකා මානව හිමිකම් කොමිෂන් සභාව හමුවේ පෙනී සිටින ලෙසට සිතාසි නිකුත් කිරීමට තීරණය කර තිබෙනවා.\nශ්‍රී ලංකා මානව හිමිකම් කොමිෂන් සභාව නිවේදනය කළේ නීතියේ ආධිපත්‍ය සුරක්ෂිත කිරීමට අදාළ සියලුම ආයතන පසුගිය දිනවල රටේ සිදුවූ ගැටුම්කාරී තත්ත්වයන් තුළ මනා සහයෝගයකින් කටයුතු නොකළ බව සහ බුද්ධි අංශ ක්‍රියාත්මක වීමේ අඩුපාඩුවක් ඇති බවට තම සභාව නිරීක්ෂණය කළ බවයි.\nපසුගිය 9 වනදා සිදුවූ ප්‍රචණ්ඩකාරී සිදුවීම් මාලාවේදී නීතියේ ආධිපත්‍ය තහවුරු කිරීමට අපොහොසත් වීම පිළිබඳ විමසීම සඳහා අද පොලිස්පතිවරයා සහ යුද හමුදාපතිවරයා ශ්‍රී ලංකා මානව හිමිකම් කොමිසම වෙත කැඳවා තිබුණා.\nමෙහිදී පොලිස්පති සහ යුද හමුදාපති විසින් මෙම ගැටුම්කාරී තත්වය පාලනය කිරීම ස‍්හා පොලිසිය සහ යුද හමුදාව කළ කාර්ය භාරය පැහැදිළි කර දී තිබෙනවා.\nඑම පරීක්ෂණයේදී නිරීක්ෂණය කරන ලද කරුණු අනුවයි බස්නාහිර පළාත් ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන්ට සිතාසි නිකුත් කිරීමට තීරණය කර ඇත්තේ.",
       "URL": "https://www.hirunews.lk/304086/දේශබන්දු-තෙන්නකෝන්ට-ශ්‍රී-ලංකා-මානව-හිමිකම්-කොමිසමෙන්-සිතාසි",
       "Category": "Local News",
       "Parent URL": "https://www.hirunews.lk/local-news.php?pageID=1176"
}