{
       "Source": "hirunews",
       "Timestamp": "Friday, 10 April 2020 - 7:49",
       "Headline": "ETI කොමිසමේ නිළ කාලය දිගුවෙයි",
       "News Content": "ඊ.ටී.අයි. සමාගමේ වත්කම් විකිණිමේදී සිදුවු බව කියන අක්‍රමිකතා සහ අයථා ක්‍රියා සම්බන්ධයෙන් සොයා බැලීම සඳහා පත් කළ ජනාධිපති පරීක්ෂණ කොමිසමේ නිල කාලය තවත් මාස 6 කින් දීර්ඝ කර තිබෙනවා.\nඑය අවසන් වීමට නියමිතව තිබුණේ ඊයේ දිනයේදියි.\nජනාධිපති ගෝඨාභය රාජපක්ෂ විසින් මෙම කොමිසම පසුගිය ජනවාරි 9 වනදා පත් කරනු ලැබුවා.\nඒ අනුව, ඔක්තෝම්බර් 9 වනදා දක්වා පරීක්ෂණ කොමිසමේ කාලය දීර්ඝ කරමින් ජනාධිපතිවරයා විසින් අති විශේෂ ගැසට් නිවේදනයක් නිකුත් කර තිබෙනවා.\nකොමිසම පළමු වරට මාර්තු 6 වනදා රැස්වූ අතර, එහි සාක්ෂි විමසීම මාර්තු 23 වනදා ආරම්භ කෙරුණා.\nබරපතල මූල්‍ය ගැටලුවලට මුහුණදී වත්කම් විකිණීමට සිදුවූ ඊ.ටී.අයි. ෆිනෑන්ස් ලිමිටඞ් සමාගම සම්බන්ධයෙන් සිදුවුණු බව කියන වැරදි ක්‍රියා, අක්‍රමිකතා සහ අයථා ක්‍රියා සම්බන්ධයෙන් විමර්ශනය කිරීම සඳහා කොමිසමට බලය පවරා තිබෙනවා.\nඑසේම විදේශීකයින් විසින් මාධ්‍ය ආයතනයන්හි අයිතිය ලබාගැනීම පිළිබදව ශ්‍රී ලංකාවේ නීති කඩකරමින් ඉහත ආයතන බ්ලුසමිට් කැපිටල් මැනේජ්මන්ට් ප්‍රයිවට් ලිමිටඞ් සහ බෙන් හෝල්ඩින්ග්ස් ප්‍රයිවට් ලිමිටඞ් යන සමාගම්වලින් සැදුම්ලත් මුල්‍ය ආයතන සමූහයකට විකිණිම පිළිබදව ද කොමිසම විමර්ශන සිදුකරනවා.",
       "URL": "https://www.hirunews.lk/238306/eti-කොමිසමේ-නිළ-කාලය-දිගුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=2805"
}