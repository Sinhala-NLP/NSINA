{
       "Source": "hirunews",
       "Timestamp": "Tuesday, 27 June 2017 - 18:56",
       "Headline": "ගුවන් පාලමෙන් පැන්න සිසුවිය ළඟ ලිපියක්",
       "News Content": "පන්නිපිටියේ - ධර්මපාල විදුහල ඉදිරිපිට යකඩ ගුවන් පාලම මතින් පැන බරපතල තුවාල ලැබූ ශිෂ්‍යාව සිය දෙමව්පියන්ට සටහන් කර තිබූ ලිපියක් රෝහලේ හෙදියක් විසින් සොයාගෙන තිබෙනවා.\nඇය එහි සඳහන් කර ඇත්තේ තම ප්‍රේම සබඳතාවකට මව අවවාද කිරීම හේතුවෙන් සිත්තැවුලට පත්ව සියදිවි හානිකරගන්නා බවයි.\nඅද පෙරවරුවේ එම සිසුවිය ගුවන් පාලම මතින් පැන සියදිවි හානිකරගැනීමට උත්සාහ කළ අතර, ඇය වැටී තිබුණේ හයිලෙවල් මාර්ගයේ ගමන් ගත් වෑන් රථයක් මතටයි.\nඑහිදී බරපතල තුවාල ලැබූ ඇය හෝමාගම මූලික රෝහලට ඇතුළත් කිරීමෙන් අනතුරුව කොළඹ ජාතික රෝහල වෙත මාරුකර යැවුණා.\nඅනතුරින් සිසුවියගේ කොන්දේ අස්ථී බිඳීමක් සිදුව ඇති බවයි ජාතික රෝහල් ප්‍රකාශිකාවක හිරු ප්‍රවෘත්ති අංශයට සඳහන් කළේ. අදාළ සිසුවියගේ පාසල් බෑගය, පාවහන් යුවළ සහ ටයි පටිය පාලම මත තිබී පොලීසිය සොයාගත්තා.\nඇය කොට්ටාව- රුක්මල්ගම ප්‍රදේශයේ පදිංචි 11 වන ශ්‍රේණියේ ඉගෙනුම ලබන පාසල් සිසුවියක්.",
       "URL": "https://www.hirunews.lk/164537/ගුවන්-පාලමෙන්-පැන්න-සිසුවිය-ළඟ-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=4449"
}