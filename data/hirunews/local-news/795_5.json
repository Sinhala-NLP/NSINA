{
       "Source": "hirunews",
       "Timestamp": "Tuesday, 18 October 2022 - 15:18",
       "Headline": "එක්සත් අරාබි එමිර් රාජ්‍යයට ලකුණු 153ක ඉලක්කයක්",
       "News Content": "20යි 20 ලෝක කුසලානයේ ශ්‍රී ලංකාව හා එක්සත් අරාබි එමීර් රාජ්‍යය අතර පැවැත්වෙන මූලික වටයේ තරගයේ පළමු ඉනිම ක්‍රීඩා කළ ශ්‍රී ලංකා කණ්ඩායම කඩුලු 8ක් දැවී ලකුණු 152ක් ‍රැස් කර ගත්තා.\nආරම්භයේ යම් ප්‍රවේගකාරී පිති හරඹයත් දියත් කළ ද කුසල් මෙන්ඩිස්ගේ දැවී යාමත් සමඟ පිටියේ ස්ථාවර වන්නට කිසිදු ශ්‍රී ලංකා පිතිකරුවකුට වත් හැකි වුණේ නෑ.\nකුසල් මෙන්ඩිස්ගේ දැවී යාමත් සමඟ පැතුම් නිස්සංක සමඟ පිටියේ එකතු වූ ධනංජය ද සිල්වා ශ්‍රී ලංකා ඉනිම යම් ස්ථාවර මට්ටමකට රැගෙන ඒමට උත්සාහ කළ ද එම සබඳතාව ද අවසන් වුණේ, ධනංජය ලකුණු 33කට දුවද්දී දැවී යාමත් සමඟ යි.\nඉන් පඩු භානුක රාජපක්ෂ, චරිත් අසලංක හා නායක දසුන් ශානක පිට පිට පන්දු තුනකින් දැවී ගියේ, කාර්තික් මෙයොයප්පන්ට හැට්‍රික් අවස්ථාවක් ලබා දෙමින්.\nශ්‍රී ලංකා ඉනිමේ සාර්ථක ම පිතිකරුවා වූ පැතුම් නිස්සංක පන්දු 60කින් ලකුණු 74ක් රැස් කර ගත්තේ, හතරේ පහර 6ක් හා හයේ පහර 2ක් ලබා ගනිමින්.",
       "URL": "https://www.hirunews.lk/318188/එක්සත්-අරාබි-එමිර්-රාජ්‍යයට-ලකුණු-153ක-ඉලක්කයක්",
       "Category": "Local News",
       "Parent URL": "https://www.hirunews.lk/local-news.php?pageID=795"
}