{
       "Source": "hirunews",
       "Timestamp": "Thursday, 07 July 2022 - 15:59",
       "Headline": "අනවසරයෙන් විදෙස්ගත වීමට උත්සහ කළ 07 ක් නාවික හමුදා භාරයට",
       "News Content": "නීති විරෝධී ලෙස මුහුදු මාර්ග ඔස්සේ මෙරටින් විදෙස් රටකට සංක්‍රමණය වීමට උත්සහ කළ බවට සැකකෙරෙන පුද්ගලයන් 07ක් සමග ජාවාරම්කරුවන් 02ක් නාවික හමුදා භාරයට ගෙන තිබෙනවා.\nඒ නාවික හමුදාව තලෙයිමන්නාරමට ඔබ්බෙන් වූ මුහුදු ප්‍රදේශයේ ඊයේ (06) වන දින රාත්‍රියේ සිදුකළ මුර සංචාරයකදීයි.\nඋතුරු මැද නාවික විධානයේ වෙරළබඩ මුර යාත්‍රාවක්, තලෙයිමන්නාරමට ඔබ්බෙන් වූ මුහුදු ප්‍රදේශයේ ජුලි මස 06 වන දින රාත්‍රීයේ සිදුකළ මුර සංචාරයකදී එම මුහුදු ප්‍රදේශයේ යාත්‍රා කරමින් තිබූ සැකකටයුතු ඩිංගි යාත්‍රාවක් පරීක්ෂාවට ලක්කර තිබෙනවා.\nඑහිදී එම ඩිංගි යාත්‍රාව තුල සිටි නීති වි‍රෝධීව මුහුද මඟින් විදෙස් රටකට සංක්‍රමණය වීමට උත්සාහ කළ බවට සැකකෙරෙන පිරිමි පුද්ගලයෙක්, කාන්තාවන් 03 දෙනෙකු සහ කුඩා ළමුන් 03 ක් ඇතුළු 07 දෙනෙකු මෙන්ම එම ජාවාරමට සම්බන්ධ ජාවාරම් කරුවන් දෙදෙනෙකු එම ඩිංගි යාත්‍රාව සමඟ නාවික හමුදා භාරයට ගෙන තිබෙනවා.\nමෙලෙස නාවික හමුදාව භාරයට ගත් පිරිස වයස මාස 09 ත් අවුරුදු 43 ත් අතර පසුවන කිලිනොච්චිය හා පේසාලේ යන ප්‍රදේශයන්හී පදිංචිකරුවන් බවටයි හඳුනා ගෙන ඇත්තේ.\nඑම පිරිස ඉදිරි නීතිමය කටයුතු සඳහා තලෙයිමන්නාරම පොලිසිය වෙත භාරදීමට පියවර ගෙන තිබෙනවා.\nමිනිස් ජාවාරම්කරුවන් විසින් මුදල් ඉපයීමේ පරමාර්ථයෙන් අනාරක්‍ෂිත යාත්‍රා යොදාගනිමින් සංවිධානය කරනු ලබන මෙවැනි මිනිස් ජාවාරම් වලට හසුවී නීති විරෝධී ලෙස මෙරටින් සංක්‍රමණය වීමට උත්සහ කර තම ජීවිත අවදානමකට ලක්කර ගැනීමෙන් සහ නීතිය ඉදිරියේ වරදකරුවෙකු වීමෙන් වළකින ලෙසටයි නාවික හමුදාව මහජනතාව වෙත අවධාරණය කරන්නේ.",
       "URL": "https://www.hirunews.lk/309330/අනවසරයෙන්-විදෙස්ගත-වීමට-උත්සහ-කළ-07-ක්-නාවික-හමුදා-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=1040"
}