{
       "Source": "hirunews",
       "Timestamp": "Sunday, 18 April 2021 - 11:07",
       "Headline": "ගම්පොල පුද්ගලයෙකු දියේ ගිලී මියයයි - පොළොන්නරුවේ දියනෑමට ගිය දරුවෙකු අතුරුදන්",
       "News Content": "මහවැලි ගඟට යාබද තම ඉඩමේ පොල් ඇහිඳීමට ගොස් සිටි පුද්ගලයෙකු පය ලිස්සා ගොස් මහවැලි ගඟට වැටී මියගොස් තිබෙනවා.\nඑම පුද්ගලයා ඊයේ මෙලෙස ගඟට වැටීමෙන් අනතුරුව ජල පහරට ගසාගෙන ගොස් ඇති අතර, ප්‍රදේශවාසීන්ගේ කෑගැසීම ඇසී ඒ අසළින් ගමන් ගත් පොලිස් නිලධාරියෙකු ගඟට පැන අදාළ පුද්ගලයා බේරාගෙන ඇති බව සඳහන්.\nගම්පොල රෝහලට ඔහු ඇතුළත් කරන විටද මියගොස් සිටි බවයි පොලිස් මාධ්‍ය කොට්ඨාසය සඳහන් කළේ.\n65 හැවිරිදි මියගිය පුද්ගලයා ගම්පොල ප්‍රදේශයේ පදිංචිකරුවෙක්.\nමේ අතර ගල්ලෑල්ල ප්‍රදේශයේ පදිංචි 15 හැවිරිදි දරුවෙකු මිතුරන් හතරදෙනෙකු සමඟ දියනාමින් සිටියදී ඊයේ අතුරුදන්වී තිබෙනවා.\nමෙතෙක් එම දරුවා සොයාගෙන නොමැති අතර, පොලිස් සහ නාවික හමුදා මෙහෙයුම් තවදුරටත් ක්‍රියාත්මකයි.",
       "URL": "https://www.hirunews.lk/268764/ගම්පොල-පුද්ගලයෙකු-දියේ-ගිලී-මියයයි-පොළොන්නරුවේ-දියනෑමට-ගිය-දරුවෙකු-අතුරුදන්",
       "Category": "Local News",
       "Parent URL": "https://www.hirunews.lk/local-news.php?pageID=2013"
}