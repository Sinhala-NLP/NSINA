{
       "Source": "hirunews",
       "Timestamp": "Saturday, 26 August 2017 - 17:32",
       "Headline": "ඉන්ධන පිරවුම්හලේ ගින්නට අත්අඩංගුවට ගත් බවුසර් රියදුරා සහ රිය සහායක රිමාන්ඩ්",
       "News Content": "කලගෙඩිහේන ප්‍රදේශයේ ඉන්ධන පිරවුම්හලක ඇතිවු ගින්නට අදාළව අත්අඩංගුවට ගත් ඉන්ධන බවුසරයේ රියදුරා සහ රිය සහායකයා ලබන සඳුදා දක්වා රක්ෂිත බන්ධනාගාර ගතකර තිබෙනවා.\nගම්පහ වැඩබලන මහේස්ත්‍රාත් පද්මා අමරතුංගයි අද මෙම නියෝගය ලබාදුන්නේ.\nඔවුන් දෙදෙනා ඊයේ අත්අඩංගුවට ගනු ලැබුවේ ගම්පහ පොලිසිය විසින්.\nගම්පහ පොලිසියේ ප්‍රකාශකයෙකු සඳහන් කළේ රියදුරා මෙන්ම රිය සහායකයා භූගත ටැංකිවලට ඉන්ධන පොම්ප කිරීමේදී ගතයුතු ආරක්ෂක විධි විධාන නිසි පරිදි අනුගමනය කර නොමැති බවයි.\nඔවුන්ගේ නොසැලකිල්ල හේතුවෙන් ගින්න හටගෙන ඇති බවටයි අනාවරණ වී ඇත්තේ.\nකොළඹ නුවර මාර්ගයේ නිට්ටඹුව කලගෙඩිහේන ප්‍රදේශයේ ඉන්ධන පිරවුම්හලක මෙම ගින්න හටගත්තේ ඊයේ පස්වරු 1.30 ට පමණයි.\nකෙසේවෙතත් පැය 2 කට පමණ පසු ගින්න සම්පුර්ණයෙන් මැඩපවත්වනු ලැබු අතර ඉන් ජීවිත හානි හෝ තුවාල කිසිවක් වාර්තාවුයේ නැහැ.\nඑහෙත් ගින්නෙන් ඉන්ධන පිරවුම්හලට සහ ඉන්ධන බවුසරයට දැඩි අලාභ හානි සිදුවුනා.",
       "URL": "https://www.hirunews.lk/169445/ඉන්ධන-පිරවුම්හලේ-ගින්නට-අත්අඩංගුවට-ගත්-බවුසර්-රියදුරා-සහ-රිය-සහායක-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4352"
}