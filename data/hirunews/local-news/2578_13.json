{
       "Source": "hirunews",
       "Timestamp": "Friday, 17 July 2020 - 17:32",
       "Headline": "අත්හිටුවා ඇති මධ්‍යම පළාතේ තේ කම්හල්වල නිෂ්පාදන නිසි පරීක්ෂණයකින් පසු අරඹන්නැයි අගමැතිගෙන් උපදෙස් (වීඩියෝ)",
       "News Content": "මධ්‍යම පළාතේ නිෂ්පාදනය අත්හිටුවා ඇති තේ කම්හල් නිසි පරීක්ෂණයකින් පසු සතියත් ඇතුලත යළි නිෂ්පාදන කටයුතු ආරම්භ කිරීමට පියවර ගන්නා ලෙසට අග්‍රාමාත්‍ය මහින්ද රාජපක්ෂ තේ මණ්ඩලයට උපදෙස් ලබාදී තිබෙනවා.\nඒ තේ කම්හල් 13ක නිෂ්පාදනය අත්හිටුවීමට ගෙන ඇති තීරණය සම්බන්ධයෙන් ලබාදිය හැකි විසඳුම් සාකච්ඡා කිරීමට අද පෙරවරුවේ පැවති සාකච්ඡාවකදීයි.\nමෙහිදී මධ්‍යම පළාත් තේ කර්මාන්තකරුවන් පෙන්වාදී ඇත්තේ නිසි පරීක්ෂණයකින් තොරව මධ්‍යම පළාතේ තේ කම්හල් 13ක නිෂ්පාදනය අත්හිටුවීමට තේ මණ්ඩලය පියවර ගැනීම හේතුවෙන් ලක්ෂයක පමණ පිරිසක් දැඩි අපහසුතාවට පත්ව ඇති බවයි.\nමේ හේතුවෙන් පරීක්ෂණයක් කර එම කර්මාන්ත ශාලාවල නිෂ්පාදනය ආරම්භ කිරීමට පියවර ගන්නා ලෙසටයි තේ කර්මාන්තකරුවන් අගමැතිවරයාගෙන් ඉල්ලා ඇත්තේ.\nඒ අනුව අදාළ තේ කම්හල් සඳහා වෙන වෙනම පරීක්ෂණ සිදු කර ඉතා ඉක්මනින් නිෂ්පාදන කටයුතු ආරම්භ කිරීමට කටයුතු කරන ලෙසට අග්‍රාමාත්‍ය මහින්ද රාජපක්ෂ විසින් තේ මණ්ඩලයේ සභාපතිවරයාට උපදෙස් දී තිබෙනවා.\nඑමෙන්ම නීති විරෝධී ආකාරයේ තේ නිෂ්පාදනයක් කර්මාන්ත ශාලා තුල සිදුවන්නේ නම් ඒ සම්බන්ධයෙන් දැඩි නීතිමය පියවර ගන්නා ලෙසට ද අගමැතිවරයා වැඩිදුරටත් අවධාරණය කර තිබෙනවා.\nමේ අතර රටේ සම්පත් විකිණීම එක්සත් ජාතික පක්ෂයේ ප්‍රතිපත්තිය බව අග්‍රාමාත්‍ය මහින්ද රාජපක්ෂ පවසනවා.\nරුවන්වැල්ල ප්‍රදේශයේ ඊයේ පැවති ජනහමුවකට එක්වෙමින් අග්‍රාමාත්‍යවරයා කියා සිටියේ පසුගිය වසර පහක කාලය තුළ රට ආපස්සට ගමන් කළ බවයි.",
       "URL": "https://www.hirunews.lk/245760/අත්හිටුවා-ඇති-මධ්‍යම-පළාතේ-තේ-කම්හල්වල-නිෂ්පාදන-නිසි-පරීක්ෂණයකින්-පසු-අරඹන්නැයි-අගමැතිගෙන්-උපදෙස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2578"
}