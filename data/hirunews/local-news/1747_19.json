{
       "Source": "hirunews",
       "Timestamp": "Tuesday, 17 August 2021 - 19:32",
       "Headline": "කොරෝනා අවදානම නිසා තවත් නගර කිහිපයක වෙළඳසැල් වසා දැමීමේ තීරණයක් (වීඩියෝ)",
       "News Content": "කොරෝනා අවදානම හේතුවෙන් දිවයිනේ තවත් නගර කිහිපයක වෙළඳසැල් වසා දැමීමට වෙළඳ සංගම් තීරණය කර තිබෙනවා.\nඒ අනුව දඹුල්ල නගරයේ සියලු වෙළඳසැල් අනිද්දා සිට ලබන 31 වනදා දක්වා වසා  දමනු ඇති.\nකෙසේ වෙතත් දඹුල්ල ආර්ථික මධ්‍යස්ථානය වසා දැමීම සම්බන්ධයෙන් මෙතෙක් තීරණයක් ගෙන නැහැ.\nආර්ථික මධ්‍යස්ථානයේ වෙළඳ සංගම්වලින් ඉල්ලීමක් ලැබුණහොත් පමණක් එය වසා දමන බව දඹුල්ල ආර්ථික මධ්‍යස්ථාන වෙළඳ සංගමයේ සභාපති යූ.බී. ඒකනායක සඳහන් කළා.\nමේ අතර කොරෝනා ව්‍යාප්තිය හේතුවෙන් තඹුත්තේගම විශේෂිත ආර්ථීක මධ්‍යස්ථානය මෙන්ම බලංගොඩ, අලව්ව සහ පොල්ගහවෙල නගරවල  ව්‍යාපාරික ස්ථාන  හෙට සිට වසා තැබෙනවා.\nඑමෙන්ම, අනිද්දා සිට ලබන 25 වනදා දක්වා අනුරාධපුර නගරයේ සහ සියළු  උප නගරවල ව්‍යාපාරික ස්ථාන වසා තබන බවයි අනුරාධපුර දිස්ත්‍රික්  ව්‍යාපාරික සංසදය අද නිවේදනය කළේ.\nලබන 22 වනදා සිට සතියක කාලයක් හලාවත නගරයේ වෙළදසැල් වසා තබන බව හලාවත නගර සභාවේ සභාපති තුෂාන් අබේසේකර කියා සිටියා.\nමේ අතර පිටකොටුවේ වෙළදසැල් වසා තබන්නේද නැද්ද යන්න පිළිබදව හෙට පැවැත්වෙන සාකච්ඡාවෙන් පසු තීරණය කරන බවයි අත්‍යාවශ්‍ය ආහාර ද්‍රව්‍ය ආනයනකරුවන්ගේ සහ තොග වෙළඳුන්ගේ සංගමයේ ලේකම් ජී.එස්. එලමිනාදන් කියා සිටියේ.",
       "URL": "https://www.hirunews.lk/279957/කොරෝනා-අවදානම-නිසා-තවත්-නගර-කිහිපයක-වෙළඳසැල්-වසා-දැමීමේ-තීරණයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1747"
}