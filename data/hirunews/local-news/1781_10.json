{
       "Source": "hirunews",
       "Timestamp": "Sunday, 01 August 2021 - 19:58",
       "Headline": "ළමා රෝහලේ කොවිඩ් ආසාදිත දරුවන් 70ක් (වීඩියෝ)",
       "News Content": "මෙරට සමස්ත කොවිඩ් මරණ සංඛ්‍යාවෙන් හතරෙන් එකකටත් වැඩි ප්‍රමාණයක් පසුගිය ජූලි මාසයේදී සිදුව තිබෙනවා.\nමේ අතර කොළඹ රිජ්වේ ආර්යා ළමා රෝහලේ ප්‍රතිකාර ලබන කොවිඩ් ආසාදිත දරුවන් සංඛ්‍යාව මේ වනවිට 70ක් දක්වා ඉහළ ගොස් ඇති බව\nඑම රෝහලේ අධ්‍යක්ෂවරයා සඳහන් කළා.\nඊයේ සිදුවූ කොවිඩ් මරණ 67ක් සෞඛ්‍ය සේවා අධ්‍යක්ෂ ජනරාල්වරයා විසින්  අද තහවුරු කළා.\nඉන් 36ක් පුද්ගලයින් වන අතර, කාන්තාවන් 31ක් වනවා.\nවාර්තා වූ මරණ 67න් 56ක්ම අවුරුදු 60 ඉක්මවූවන් වීමත් විශේෂත්වයක්.\nකොවිඩ් මරණ වාර්තා වීම පිළිබඳ සලකා බැලීමේදී ඊයේ දිනයෙන් අවසන් වූ ජූලි මාසයේදී පමණක් කොවිඩ් මරණ 1388ක් සිදුව තිබෙනවා.\nඒ අනුව දිනක සාමාන්‍ය මරණ ගණන සටහන් වන්නේ 44ක් ලෙසයි.\nඅද දිනය වනවිට මෙරට සමස්ත කොවිඩ් මරණ සංඛ්‍යාව 4508 ක් වන අතර ඉන් 1388ක්ම ජූලි මාසයේදී සිදුව තිබීමත් විශේෂත්වයක්.\nඒ අනුව මෙරටින් වාර්තා වී ඇති සමස්ත කොවිඩ් මරණ සංඛ්‍යාවෙන් 4 /1ටත් වැඩි ප්‍රමාණයක් සිදුව ඇත්තේ ගතවූ ජූලි මාසයේදීයි.\nඅද දිනයේ මේ දක්වා කොවිඩ් ආසාදිතයින් 1655ක් මෙරටින් හඳුනාගෙන ඇති අතර ඒ සමඟ සමස්ත ආසාදිතයින් සංඛ්‍යාව 310,494 දක්වා ඉහළ ගියා.\nමේ අතර කොවිඩ් ආසාදනය වු දරුවන් සංඛ්‍යාවේ වැඩිවීමක් සිදුව ඇති බව කොළඹ රිජ්වේ ආර්යා ළමා රෝහලේ අධ්‍යක්ෂවරයා පවසනවා.\nමේ අතර ශ්‍රී ලංකාව ඇතුළු ලොව පුරා රටවල කොවිඩ් ආසාදිතයින් වාර්තාවීම ඉහළ යමින් පවතින බව ලෝක සෞඛ්‍ය සංවිධානයේ මෙරට කාර්යාලය\nපවසනවා.\nසීඝ්‍ර ව්‍යාප්තියක් සහිත ඩෙල්ටා කොවිඩ් ප්‍රභේදය සහ පුද්ගල සංචරණයන් ඇතුළු කරුණු එම තත්ත්වයට හේතු වී ඇති බවයි ඔවුන් පෙන්වාදෙන්නේ.\nපවතින තත්ත්වය හමුවේ සෞඛ්‍ය පද්ධති අඩපන වීමේ අවදානමක් පවතින බව ද ලෝක සෞඛ්‍ය සංවිධානයේ ශ්‍රී ලංකා කාර්යාලය සඳහන් කරනවා.\nමේ අතර නිරෝධායන නීති උල්ලංඝනය කරමින් පයාගල - ගොරකදෙණිය ප්‍රදේශයේ පැවැත්වීමට සූදානම් කර තිබියදී සෞඛ්‍ය අංශ විසින් නවතා දැමූ\nමල්වර උත්සවයක් හේතුවෙන් පුද්ගලයින් 85 දෙනෙකුට කොවිඩ් වෛරසය ආසාදනය වී ඇති බව තහවුරු වී තිබෙනවා.\nමෙම උත්සවය පසුගිය 24 වනදා පැවැත්වීමට සූදානම් කර තිබී ඇති අතර ඊට උදව්දීම සඳහා පුද්ගලයින් 35 දෙනෙකු පමණ එම නිවසට පැමිණ ඇති බවයි\nහෙළි වී ඇත්තේ.\nමහජන සෞඛ්‍ය පරීක්ෂකවරුන් එම මල්වර උත්සවය නවතා දැමීම හේතුවෙන් එහි පිසින ලද ආහාර, නිවෙස් හිමියා විසින් උත්සවයට ආරාධනා කළ\nපුද්ගලයින්ගේ නිවෙස් වෙත පාර්සල් කර ගොස් දී තිබෙනවා.\nමෙම සිද්ධියෙන් ප්‍රදේශයේ පවුල් 40 කට වැඩි ප්‍රමාණයක් මේ වනවිට නිරෝධායනයට ලක් කර ඇති බව මහජන සෞඛ්‍ය පරීක්ෂකවරුන් ප්‍රකාශ කළා.\nමේ අතර සෞඛ්‍ය මාර්ගෝපදේශ උල්ලංඝනය කරමින් බේරුවල පාදාගොඩ ප්‍රදේශයේ සංවිධානකර තිබූ මල්වර උත්සවයක් නවතා දැමීමටද මහජන සෞඛ්‍ය\nපරික්ෂකවරුන් කටයුතු කළා.",
       "URL": "https://www.hirunews.lk/278603/ළමා-රෝහලේ-කොවිඩ්-ආසාදිත-දරුවන්-70ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1781"
}