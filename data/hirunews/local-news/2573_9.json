{
       "Source": "hirunews",
       "Timestamp": "Monday, 20 July 2020 - 6:48",
       "Headline": "විශ්වවිද්‍යාලයට කඩා වැදුණු වන අලියා කථිකාචාර්යවරියකට පහරදෙයි",
       "News Content": "වන අලියෙකු පහරදීමෙන් යාපනය විශ්වවිද්‍යාලයට අනුබද්ධ කිලිනොච්චිය තාක්ෂණ පීඨයේ කථිකාචාර්යවරියක් ඊයේ(19) රාත්‍රියේ රෝහල්ගත කර ඇති බව කිලිනොච්චිය පොලීසිය පවසනවා.\nපොලීසිය පැවසූවේ කිලිනොච්චිය, අරවියල්නගර් ප්‍රදේශයේ පිහිටි යාපනය විශ්වවිද්‍යාලයේ, කිලිනොච්චිය තාක්ෂණ පීඨය තුළ නවාතැන්ගෙන සිටි කථිකාචාර්යවරියකට අදාළ නවාතැන්පොළ ආසන්නයේදී මෙම වන අලියා පහරදි ඇති බවයි.\nකැළණිය - කැළණිමුල්ල ප්‍රදේශයේ ස්ථිර පදිංචි 32 හැවිරිදි කථිකාචාර්යවරියක් මෙලෙස වන අලි ප්‍රහාරයෙන් තුවාල ලබා ඇති බව සඳහන්.\nඅනතුරට ලක්වූ කථිකාචාර්යවරිය කිලිනොච්චිය රෝහලට ඇතුළත් කිරීමෙන් අනතුරුව, වැඩිදුර ප්‍රතිකාර සඳහා යාපනය රෝහලට ඇතුළත් කර ඇති බව පොලීසිය වැඩිදුරටත් පවසනවා.\nසිද්ධිය සම්බන්ධයෙන් කිලිනොච්චිය වනජීවි කාර්යාලය දැනුවත් කර ඇති බවයි සඳහන් වන්නේ.",
       "URL": "https://www.hirunews.lk/245930/විශ්වවිද්‍යාලයට-කඩා-වැදුණු-වන-අලියා-කථිකාචාර්යවරියකට-පහරදෙයි",
       "Category": "Local News",
       "Parent URL": "https://www.hirunews.lk/local-news.php?pageID=2573"
}