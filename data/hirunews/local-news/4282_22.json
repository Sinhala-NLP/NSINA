{
       "Source": "hirunews",
       "Timestamp": "Sunday, 08 October 2017 - 14:27",
       "Headline": "තරග පාවාදීම් ගැන ඇමැති අර්ජුනගෙන් ක්‍රීඩා ඇමැතිට ලිපියක්",
       "News Content": "කළුතර පානදුර තරග පාවාදීමට සම්බන්ධ නිලධාරීන් හඳුනාගෙන ඔවුන්ට දඬුවම් පැමිණවීම ප්‍රමාද වන්නේ ඇයි දැයි හිටපු ටෙස්ට් ක්‍රිකට් නායක අමාත්‍ය අර්ජුන රණතුංග ක්‍රීඩා අමාත්‍ය දයාසිරි දයාසේකරගෙන් ප්‍රශ්න කර සිටිනවා.\nපානදුර - කළුතර තරග පාවාදීම සංවිධානාත්මක අපරාධයක් බවයි අමාත්‍ය අර්ජුන රණතුංග පෙන්වා දෙන්නේ.\nඑහි මූලික ඉලක්කය වූයේ ශ්‍රී ලංකා වරාය අධිකාරි කණ්ඩායම ප්‍රිමියර් ලීග් බී ඛාණ්ඩයෙන් ඒ ඛාණ්ඩයට යාම වැළැක්වීම බවද ඔහු කියසිටිනවා.\nඊට අමතරව පානදුර කණ්ඩායමට ඒ ඛාණ්ඩය සඳහා සුදුසුකම් ලබා ගැනීමටත්, කළුතර කණ්ඩායමට ප්‍රිමියර් ලීග් බී ඛාණ්ඩයේ සිට සරා තරගාවලිය දක්වා පහළ වැටීම වළක්වා ගැනීමේත් අරමුණින් තරගාවලියේ ප්‍රසාද ලකුණු සටහනට බලපෑමක් එල්ල කිරීමද මෙම තරග පාවාදීමේ අරමුණක් බව පැහැදිලි බවයි අමාත්‍යවරයා පවසන්නේ.\nඑය චේතනාන්විතව සිදු කරන ලද වංචාවක් බවත් එවැනි සංවිධානාත්මක අපරාධයක් සිදු කිරීම ක්‍රීඩකයින්ට පමණක් සිදු කළ නොහැකි බවත් අමාත්‍යවරයා ප්‍රකාශ කරනවා.\nඒ සඳහා ක්‍රීඩකයින් පෙළඹවීමටත් සහ සැලසුම් සකස් කිරීමටත් ක්‍රීඩා සමාජවල ඉහළ නිලධාරීන්ගේ මැදිහත් වීම මෙන්ම අනුදැනුම අත්‍යවශ්‍ය බවයි අමාත්‍යවරයා පවසන්නේ.\nක්‍රීඩාවේ පාරිශුද්ධත්වය සුරැකීමටත් මෙවැනි අශීලාචාර ක්‍රියා තවදුරටත් සිදු නොවීමටත් මේ තරග පාවාදීම පිටුපස සිටියේ කවුරුන්දැයි යන්න හඳුනා ගැනීමද අත්‍යවශ්‍යය බවද අර්ජුන රණතුංග ක්‍රීඩා අමාත්‍ය දයාසිරි ජයසේකර වෙත යොමු කළ ලිපියේ ඇතුලත්.\nඑම සම්පුර්ණ ලිපිය පහතින්.",
       "URL": "https://www.hirunews.lk/172916/තරග-පාවාදීම්-ගැන-ඇමැති-අර්ජුනගෙන්-ක්‍රීඩා-ඇමැතිට-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=4282"
}