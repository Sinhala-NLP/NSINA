{
       "Source": "hirunews",
       "Timestamp": "Tuesday, 28 September 2021 - 8:18",
       "Headline": "නීති විරෝධී රත්‍රං තොගයක් රේගුවේ දී අල්ලයි",
       "News Content": "රුපියල් මිලියන 220කට ආසන්න වටිනාකමකින් යුත් රත්‍රං කිලෝ 16ක් රේගුවට ප්‍රකාශ නො කර නීති විරෝධී ලෙස ආනයනය කිරීම සම්බන්ධයෙන් අත්අඩංගුවට ගත් සැකකරුවන් දෙදෙනාගෙන් වැඩිදුර ප්‍රශ්න කිරීම් සිදු කරන බව රේගු දෙපාර්තමේන්තුව ප්‍රකාශ කළා.\nඑක්සත් අරාබි එමීර් රාජ්‍යයේ ඩුබායිහි සිට මෝටර් රථ අමතර කොටස් සහ කෝපි සාදන යන්ත්‍රවල කොටස් ලෙස සදහන් කර අදාළ රත්‍රං තොගය මෙරටට ආනයනය කරන ලද පාර්සල් කිහිපයක සූක්ෂ්ම ලෙස සඟවා තිබියදි යි ඊයේ රේගු භාරයට ගැනුණේ.\nමෙහි විශේෂත්වය වන්නේ අදාළ භාණ්ඩවල අභ්‍යන්තරයේ අඩංගු තාක්ෂණික කොටස් රත්‍රංවලින් නිමවා එහි සවි කොට රේගුව නොමඟ යැවීමට උත්සාහ කර තිබීම යි.\nව්‍යාජ ව්‍යාපාර නාම භාවිත කරමින් ගුවන් බඩු අංශයේ කුරියර් ආයතන හරහා සිදු කරන ලද මෙම මහා පරිමාණ රත්‍රං ජාවාරම පිළිබඳ ව වැඩිදුර විමර්ශන අත්අඩංගුවට ගත් සැකකරුවන් දෙදෙනා රේගු මත්ද්‍රව්‍ය පාලන අංශයේ රදවා තබා ගනිමින් සිදු කරන බවයි රේගු මාධ්‍ය ප්‍රකාශක නියෝජ්‍ය රේගු අධ්‍යක්ෂ සුදත්ත සිල්වා කියා සිටියේ.",
       "URL": "https://www.hirunews.lk/283427/නීති-විරෝධී-රත්‍රං-තොගයක්-රේගුවේ-දී-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1664"
}