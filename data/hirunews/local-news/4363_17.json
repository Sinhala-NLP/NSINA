{
       "Source": "hirunews",
       "Timestamp": "Saturday, 19 August 2017 - 14:33",
       "Headline": "මූල්‍ය විශුද්ධිකරණය අතින් ඉරානය සහ ඇෆ්ගනිස්ථානය පෙරමුණේ",
       "News Content": "මුදල් විශුද්ධිකරණය හා ත්‍රස්තවාදී කටයුතු වලට මුදල් සැපයීම සම්බන්ධයෙන් ලොව වඩාත්ම අවදානම් සීමාවේ පවතින රටක් ලෙස ශ්‍රී ලංකාවල ජාත්‍යන්තර සමීක්ෂණ ආයතනයක් විසින් නම් කර තිබෙනවා.\nඅදාල ආයතනය එම වර්ගී කරණය සිදු කර ඇත්තේ, ඔවුන් විසින් නිකුත් කරන වාර්ශික වාර්තාවකින්.\nස්විට්සර්ලන්තයේ බැසෙල් නගරය කේන්ද්‍ර කර ගනිමින් ක්‍රියාත්මක වන \"පාලනය පිළිබඳ බැසෙල් ජාත්‍යන්තර ආයතනය\" මුදල් විශුද්ධිකරණය හා ත්‍රස්ත ක්‍රියා සඳහා මුදල් සපයන රාජ්‍යන් පිළිබදව සමීක්ෂණ සිදු කරණ ස්වාධින ආයතනයක්.\n2012 වසරේ සිට සෑම වසරකම ඔවුන් සිය සමීක්ෂණ සිදු කරන අතර, 2017 සමීක්ෂණය සඳහා යොදාගෙන ඇති රටවල් ගණන 146ක්.\nවිවිධ දූෂණ ක්‍රියාමගින් උපයාගන්නා කළු සල්ලි විවිධ රටවල සහ විවිධ ආයතනයන්හි ආයෝජනය කර සුදු සල්ලි බවට පරිවර්තනය කිරීම මුදල්\nවිශුද්ධිකරණය යටතේ ප්‍රධාන වශයෙන් සිදුවනවා.\nවිනිවිද භාවයෙන් තොර වීම, දැනුවත්ව සිදු කරන වංචා - දුෂන, දුර්වල මුල්‍ය කළමනාකරණය, දේශපාලනයේ දුර්වලතා හා නීතියේ ආධිපත්‍ය පිරිහීම යන කාරණා, මෙම සමීක්ෂණයේදී නිර්ණායක ලෙස යොදාගන්නා අතර මෙවැනි තත්ත්වයන් බහුල රටවල් සලකන්නේ අධි අවධානම් රටවල් ලෙසයි.\nඒ අනුව මුදල් විශුද්ධිකරණයේ අධිඅවධානම් රටවල් අතුරින් පළමු ස්ථානයට පත්ව ඇත්තේ ඉරානයයි.\nදෙවන හා තෙවන ස්ථාන ඇෆ්ගනිස්තානයට හා ගිනිබිසව් රාජ්‍යයට හිමිව තිබෙනවා.\nඑම වර්ගීකරණයේ ශ්‍රී ලංකාව 25 වන ස්ථානයේ පිහිටා ඇති අතර, පාලනය පිළිබඳ බැසෙල් ජාත්‍යන්තර ආයතනය නම් කර ඇති දකුණු ආසියාවේ අධි අවධානම් රටවල් තුන අතරට ද ශ්‍රී ලංකාව අයත්.\nශ්‍රී ලංකාවට ඉහලින් පවතින දකුණු ආසිනායු රටවල් වන්නේ නේපාලය හා ඇෆ්ගනිස්තානයයි.\nකෙසේවෙතත් අදාල ආයතනය විසින් 2016 වසරේ නිකුත් කර ඇති වාර්තාවට අනුව ශ්‍රී ලංකාව 23 වන ස්ථානයේ පසුවන අතර 2015 වසරේ 51 වැනි ස්ථානය හිමිකර ගෙන තිබුණා.\nපාලනය පිළිබඳ බැසෙල් ජාත්‍යන්තර ආයතනය මෙම වර්ගීකරණය සඳහා සීෂෙල්ස් රාජ්‍ය සහ තවත් රාජ්‍ය දෙකක් යොදාගෙන නොමැති අතර ඊට හේතු වී ඇත්තේ අදාළ රාජ්‍යයන් විසින් තොරතුරු ලබාදීමට මැලිවීම ඇතුළු කාරණා කිහිපයක්.\nඑම වාර්තාවේ පහලින්ම ෆින්ලන්තය පිහිටා ඇති අතර අමෙරිකාව ප්‍රමුඛ යුරෝපීය රටවල්ද මුදල් විශුද්ධිකරණය සමබන්ධ පහළ මට්ටමක සිටින රටවල් ලෙස\nහදුන්වා තිබෙනවා.",
       "URL": "https://www.hirunews.lk/168846/මූල්‍ය-විශුද්ධිකරණය-අතින්-ඉරානය-සහ-ඇෆ්ගනිස්ථානය-පෙරමුණේ",
       "Category": "Local News",
       "Parent URL": "https://www.hirunews.lk/local-news.php?pageID=4363"
}