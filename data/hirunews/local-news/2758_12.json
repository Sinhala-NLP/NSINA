{
       "Source": "hirunews",
       "Timestamp": "Saturday, 02 May 2020 - 20:23",
       "Headline": "කබලෙන් ලිපට වැටුණු තොරණ නිර්මාණකරුවන් (වීඩියෝ)",
       "News Content": "වෙසක් සමයේදී රට පුරා ඉදිවන වෙසක් තොරණ කෙරෙහි පොඩි දරුවන් මෙන්ම වැඩිහිටියන්ගේ ද අවධානය නිතැතින් යොමුවනවා.\nජාතිල ආගම් භේදයකින් තොරව මිනිසුන් තමන් ලගට ඒකරාශී කරගන්නා වෙසක් තොරණ ලපිට පිට දෙවන වසරටත් මෙරට ජනතාවට නැරඹීමේ අවස්ථාව හිමිවන්නේ නැහැ.\nගියවර පාස්කු ප්‍රහාරයත්, මෙවර කොවිඩ් 19 ව්‍යාප්තියත් තොරණ ප්‍රදර්ශනයට හරස්වද්දී ඉන් අසරණ වු පිරිසක් පිළිබදවයි මේ පුවත.\nවෙසක් මාසයේ සෞම්‍ය සඳ කිරණ පතිතවද්දී බාල, මහළු කවුරුත් ආදරයෙන් බලා සිටින්නේ තම ප්‍රදේශයේ ඉදිවන වෙසක් තොරණ දැක බලාගෙන එහි අසිරිය විඳීමටයි.\nනෙතට රසඳුනක් වන වෙසක් තොරණ කොතරම් අසිරිමත් වුවද, එය නිමකිරීමට මාස ගණනාවක සිට නිර්මාණ ශිල්පීන් දරනා වෙහෙස සුළුපටු නැහැ.\nදහසක් බලාපොරොත්තු දල්වා ගිය වසරේ මෙන්ම මේ වසරේදී ද වෙසක් තොරණ ඉඳිකල ද සමස්ත තොරණ නිර්මාණශිල්පීන්ගේ දහදිය මහන්සිය මේවනවිට අපතේ ගොස් අවසන්.\nමෙම නිර්මාණශිල්පීන් දහසක් දුක්ගැහට මැද මෙම අසිරිමත් නිර්මාණ සිදුකරන්නේ හුදෙක් ලාභ ඉපැයීමේ පරමාර්ථයෙන් නොවේ.\nපාරම්පරිකව රැකගෙන එන මෙම තොරණ නිර්මාණ පිට පිට දෙවන වසරටත් ප්‍රදර්ශනය කර ගැනීමට නොහැකිවීමෙන් ඉන් දිවි ගැටගසා ගන්නා පිරිස ආර්ථික ගැටළු රැසකට මේ වනවිට මුහුණ පා සිටිනවා.\nපාස්කු ප්‍රහාරකයින් මෙන්ම කොවිඩ් 19 උවදුර ද චිත්‍ර ශිල්පීන්ල විදුලි ආලෝක ශිල්පීන් ඇතුළු තොරණ සම්බන්ධ රැකියාවල නිරතවු දහස් ගණනකගේ ජීවිත කබලෙන් ලිපට ඇඳ දමා තිබෙනවා.\nතොරණ නිර්මාණශිල්පීන් මුහුණ පා ඇති මෙම ගැටළුව පිළිබද අප බුද්ධශාසන, සංස්කෘතික හා ආගමික කටයුතු අමාත්‍යාංශ ලේකම් බන්දුල හරිස්චන්ද්‍ර මහතාගෙන් බලධාරීන්ගෙන් විමසීමක් කළා.\nඔහු ප්‍රකාශ කලේ තොරණ නිර්මාණ ශිල්පීන්ගේ ගැටළුවලට සහනයක් ලබාදිය හැකිදැයි සොයාබැලීමට ඔවුන් පිළිබඳ තොරතුරු මේ වනවිට එක් රැස්කමින් පවතින බවයි.\nසිංහළ, දමිළ, මුස්ලිම් ඇතුළු සියළු ජනවර්ගයන් තොරණ ලගට එක් රැස්කරන මේ දක්ෂ නිර්මාණකරුවන්ට යළි එම එකමුතුව සිදුකළ හැක්කේ මොවුන් මුහුණ දෙන උග්‍ර මුල්‍ය අර්බුදයෙන් ඔවුන් ගොඩගතහොත් නොවේද?",
       "URL": "https://www.hirunews.lk/239932/කබලෙන්-ලිපට-වැටුණු-තොරණ-නිර්මාණකරුවන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2758"
}