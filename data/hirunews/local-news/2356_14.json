{
       "Source": "hirunews",
       "Timestamp": "Monday, 02 November 2020 - 7:10",
       "Headline": "ඇඳිරි නීතිය පවතින ප්‍රදේශවල වෙළඳසැල් සහ ඔසුසැල් අද විවෘත නොවේ",
       "News Content": "බස්නාහිර පළාතටම යළිත් මේ මස 9 සඳුදා අලුයම 5 දක්වා ඇඳිරි නීතිය පනවනු ලැබූ බැවින් පෙර දැනුම් දුන් පරිදි වෙළඳසැල් සහ ඔසුසැල් විවෘත කිරීමට අවසර නොමැති බව පොලීසිය පවසනවා.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළේ පසුගිය සතියේදී බස්නාහිර පළාතේ සහ කුලියාපිටිය කොට්ඨාශයේ ඇඳිරි නීතිය ක්‍රියාත්මක වූ ප්‍රදේශවල ඔසුසැල් සහ වෙළඳසැල් විවෘත කිරීමට දින සහ වේලාවන් වෙන් කර තිබූ බවයි.\nකොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානයේ ප්‍රධානී යුද හමුදාපති ලුතිනන් ජෙනරාල් ශවේන්ද්‍ර සිල්වා ඊයේ විශේෂ ප්‍රකාශයක් සිදුකරමින් කියා සිටියේ බස්නාහිර පළාතට පනවා ඇති නිරෝධායන ඇඳිරි නීතිය මේ මස 9 වන දා අලුයම පහ දක්වා දීර්ඝ කරන බවයි.\nමීට අමතරව ඇහැලියගොඩ, කුලියාපිටිය යන පොලිස් බල ප්‍රදේශවලට මෙන්ම කුරුණෑගල මහ නගර සභා බලසීමාවට ද අද(02) අලුයම 5 සිට එළඹෙන 9 වනදා අලුයම 5 දක්වා නිරෝධායන ඇඳිරි නීතිය ක්‍රියාත්මක වනවා.\nඑමෙන්ම, නිරෝධායන ඇඳිරි නීතිය ක්‍රියාත්මක කුලියාපිටිය පොලිස් බල ප්‍රදේශ 5ට ද මේ මස 9 වන දා අලුයම 5 දක්වා ඇඳිරි නීතිය ක්‍රියාත්මක බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළේ.\nකෙසේ වෙතත්, ඇඳිරි නීිතිය ක්‍රියාත්මක ප්‍රදේශවල සේවා හැඳුනුම්පත, ඇඳිරි නීති බලපත්‍රයක් ලෙස භාවිතයට ගත හැකි ආයතන සංඛ්‍යාව 89 දක්වා ඉහළ දැමූ බව ද ඔහු ඊයේ ප්‍රකාශ කළා.\nඑමෙන්ම, රජය නිරෝධායන ඇඳිරි නීතිය ප්‍රකාශයට පත් කිරීමත් සමඟ එම ප්‍රදේශවල පවතින ශ්‍රී ලංකා ආයෝජන මණ්ඩලයට අයත් කර්මාන්තශාලාවල නිෂ්පාදන කටයුතු අඛණ්ඩව පවත්වාගෙන යාම අපේක්ෂා කරන බැවින් ඒ සඳහා ඇඳිරි නීති බලපත්‍ර ලබා ගන්නා ආකාරය පිළිබද ආයෝජන මණ්ඩලය නිවේදනයක් නිකුත් කර තිබෙනවා.\nඒ අනුව ශ්‍රී ලංකා අයෝජන මණ්ඩලයේ වෙබ් අඩවියට පිවිසීමෙන් අදාළ උපදෙස් ලබා ගත හැකියි.\nමේ අතර, ඇඳිරි නීතිය පනවා නොමැති ප්‍රදේශවල ක්‍රියාකාරකම් සීමා කළ යුතු ආකාරය පිළිබඳව මාර්ගෝපදේශ මාලාවක් නිකුත් කර තිබෙනවා.\nපුද්ගල දුරස්ථභාවය, ශ්වසන ආචාර විධි, විෂබීජහරණ ක්‍රියාපිළිවෙත්, මුහුණු ආවරණ නිසි ලෙස භාවිතා කිරීම සම්බන්ධයෙන් උපදෙස් එහි ඇතුළත්.",
       "URL": "https://www.hirunews.lk/253811/ඇඳිරි-නීතිය-පවතින-ප්‍රදේශවල-වෙළඳසැල්-සහ-ඔසුසැල්-අද-විවෘත-නොවේ",
       "Category": "Local News",
       "Parent URL": "https://www.hirunews.lk/local-news.php?pageID=2356"
}