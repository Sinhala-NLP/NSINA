{
       "Source": "hirunews",
       "Timestamp": "Sunday, 26 September 2021 - 19:53",
       "Headline": "රාජගිරිය කාන්තා ඝාතනයට ජින්ටි රන්ජි අත්අඩංගුවට (වීඩියෝ)",
       "News Content": "වැලිකඩ - රාජගිරිය ප්‍රදේශයේ පදිංචිව සිටි 71 හැවිරිදි කාන්තාවක් ඝාතනය කිරීමේ සිද්ධියේ සැකකරු පැය 24ක් යාමටත් පෙර අත්අඩංගුවට ගැනීමට නුගේගොඩ කොට්ඨාස අපරාධ විමර්ශන ඒකකයේ නිලධාරීන් අද සමත් වුණා.\nමූලික විමර්ශනවලදී හෙළිවී ඇත්තේ, ඔහු තවත් කාන්තාවක ඝාතනය කිරීම සම්බන්ධයෙන්ද සැකකරුවෙකු වන බවයි.\nවැලිකඩ - රාජගිරිය පාරේ නිවසක තනිව ජීවත් වූ 71 හැවිරිදි අවිවාහක කාන්තාවක් ඝාතනයට ලක්ව තිබුණේ ඊයේ අලු‍යම් කාලයේදී.\nබස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් මහතාගේ උපදෙස් මත නුගේගොඩ කොට්ඨාස අපරාධ විමර්ශන අංශය හා වැලිකඩ පොලිස් ස්ථානය මෙම ඝාතනය සම්බන්ධයෙන් විශේෂ විමර්ශනයක් ආරම්භ කළා.\nඔවුන් ඝාතනයට ලක්වූ කාන්තාවගේ නිවස පරීක්ෂා කිරීමේදී අනාවරණ වී තිබුණේ මෙම කාන්තාවට ඇයගේ සහෝදරිය ඊට පෙර දින ලබාදී තිබූ රුපියල් 25000ක මුදලක්ද මෙම සිද්ධියෙන් පසු අතුරුදන්ව ඇති බවයි.\nඒ අනුව කිසියම් පුද්ගලයෙකු විසින් මුදල් මංකොල්ල කෑම සඳහා මෙම ඝාතනය සිදුකළේද යන්න සම්බන්ධයෙන් විමර්ශන නිලධාරීන්ගේ අවධානය යොමුව තිබුණා.\nකාන්තාව ඝාතනයට ලක්වූ නිවස ආශ්‍රිත ප්‍රදේශයේ අද දිනයේත් පොලිස් විමර්ශන ක්‍රියාත්මක වූයේ ඒ අනුවයි.\nමේ අතරතුර මෙම සිද්ධියට සම්බන්ධ පුද්ගලයෙකු පිළිබඳ නුගේගොඩ කොට්ඨාස අපරාධ විමර්ශන අංශයේ ස්ථානාධිපතිවරයාට තොරතුරක් ලැබී තිබුණා.\nපසුව එම තොරතුරු තහවුරු කර ගනු ලැබූවේ කාන්තාව ඝාතනයට ලක්වූ නිවස අවට ප්‍රදේශයේ සීසී ටීවී කැමරා දර්ශන පරීක්ෂා කිරීමෙන් අනතුරුවයි.\nඒ අනුව සැකකාර පුද්ගලයා රාජගිරිය ප්‍රදේශයේ නිවසක සැඟව සිටියදී අත්අඩංගුවට ගැනීමට පොලිස් නිලධාරීන්ට හැකිවුණා.\nමෙලෙස අත්අඩංගුවට ගැනුණේ කඩුවෙල කොරතොට තුන්අඳහේන ප්‍රදේශයේ පදිංචි හේවාවත්තගේ “විජිත කුමාර“ හෙවත් “ජින්ටි රංජි“ නමැති 53 හැවිරිදි පුද්ගලයෙක්.\nඔහුගෙන් සිදුකළ ප්‍රශ්න කිරීම්වලදී අනාවරණ වී තිබුණේ ඝාතනයට පෙරදින අලු‍යම් කාලයේ කාන්තාවගේ නිවසේ වහළෙයේ උළු ඉවත් කර නිවසට ඇතුළුවී කාන්තාව ඝාතනය කර මුදල් සොරාගෙන පලාගොස් ඇති බවයි.\nඅත්අඩංගුවට ගැනුණු සැකකරු මත්ද්‍රව්‍යවලට ඇබ්බැහි වූ පුද්ගලයෙකු වන අතර, අතුරුගිරිය පොලිස් වසමේ 51 හැවිරිදි කාන්තාවක් ඝාතනය කර රන් භාණ්ඩ කොල්ලකෑමේ සිද්ධියක් සම්බන්ධයෙන්ද ඔහුට එරෙහිව හෝමාගම මහාධිකරණයේ නඩුවක් විභාග වන බව විමර්ශන නිලධාරීන් සඳහන් කළා.",
       "URL": "https://www.hirunews.lk/283306/රාජගිරිය-කාන්තා-ඝාතනයට-ජින්ටි-රන්ජි-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1667"
}