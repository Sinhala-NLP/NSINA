{
       "Source": "hirunews",
       "Timestamp": "Monday, 05 June 2023 - 16:01",
       "Headline": "ගෑස් සිලින්ඩර සහිත ලොරි රථයක් සොරාගත් පුද්ගලයකු අත්අඩංගුවට",
       "News Content": "ගෑස් සිලින්ඩර 648ක් සහිත ලොරි රථයක් සොරාගත් පුද්ගලයකු වවුනියාව, ගනේෂපුරම් ප්‍රදේශයේදී ඊයේ (04) සවස සැකපිට අත්අඩංගුවටගත් බව වවුනියාව නෙළුක්කුලම පොලිසිය පවසනවා.\nව්‍යාපාරික කාන්තාවකගේ නිවසේ දොරටුව බිඳ ඇතුලු වී ඇති සැකකරු රුපියල් දෙකෝටියකට අධික වටිනාකමින් යුත් ලිට්‍රෝ ගෑස් සිලින්ඩර සහ ලොරි රථයක් සොරකම් කොට ඇති බවයි පොලිසිය සඳහන් කළේ.\nඅදාළ ව්‍යාපාරික කාන්තාව විසින් නෙළුක්කුලම පොලිස් ස්ථානය වෙත කළ පැමිණිල්ලකට අනුව සිදු කළ විමර්ශනයක දී ව්‍යාපාරික කාන්තාවගේ වැඩිමහල් පුත්‍රයා වූ සැකකරු හා ගෑස් සිලින්ඩර සහිත ලොරි රථය අත්අඩංගුවට ගෙන තිබෙනවා.\nලොරි රථයේ සේවය කළ රියදුරු ගෑස් සිලින්ඩර බෙදාහැරීම් සිදු කොට ව්‍යාපාරික කාන්තාවගේ නිවසේ ලොරි රථය නවතා ඇති අවස්ථාවක නිවසේ කිසිවෙකු නොමැති බවට සැලවීමත් සමඟ පැමිණ ඇති සැකකරු නිවසේ දොරගුළු බිඳ ගෑස් සිලින්ඩර තොගයක් ලොරි රථයට පටවා රැගෙන ගොස් ඇති බවයි මිලික පොලිස් විමර්ශනවල දී අනාවරණය වී ඇත්තේ.\nපොලිසිය සඳහන් කළේ පියා මියගිය පසු දේපල බෙදීයාම සම්බන්ධයෙන් ඇති වූ පුද්ගලික ආරවුලක් මත සිය මවගේ ව්‍යාපාර කඩාකප්පල් කිරීමේ අරමුණින් සැකකරු මෙම කොල්ලකෑම සිදු කර ඇති බවට හෙළි වී තිබෙන බවයි.\nඅත්අඩංගුවටගත් සැකකරු වවුනියාව, ගනේෂපුරම් ප්‍රදේශයේ පදිංචි 36 හැවිරිදි පුද්ගලයක්.\nසැකකරු වවුනියාව මහෙස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/337113/ගෑස්-සිලින්ඩර-සහිත-ලොරි-රථයක්-සොරාගත්-පුද්ගලයකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=293"
}