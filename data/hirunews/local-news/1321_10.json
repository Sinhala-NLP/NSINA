{
       "Source": "hirunews",
       "Timestamp": "Thursday, 03 March 2022 - 12:50",
       "Headline": "හෙට තරගය පිළිබඳ ජගත් විචාරකයින්ගෙන් පුරෝකථනයක්",
       "News Content": "සංචාරක ශ්‍රී ලංකා කණ්ඩායම සහ ඉන්දීය කණ්ඩායම අතර තරග දෙකකින් සමන්විත ටෙස්ට් තරගාවලියේ පළමු තරගය හෙට ඉන්දියාවේ මොහාලීහි දී ආරම්භ වනවා.\nමේ තරගය ශ්‍රී ලංකා කණ්ඩායමේ 300 වැනි ටෙස්ට් තරගය වන අතර ඉන්දීය කණ්ඩායමේ නායක විරාත් කෝලිගේ 100 වන ටෙස්ට් තරගය වීමත් විශේෂත්වයක්.\nවිරාත් කෝලිගේ සිය වන ටෙස්ට් තරගය නැරඹීම සඳහා ක්‍රීඩාංගන ධාරිතාවයෙන් 50%ක ප්‍රේක්ෂක පිරිසක් ඇතුලත් කර ගැනීමට ඉන්දීය ක්‍රිකට් පාලක මණ්ඩලය තීරණය කර තිබෙනවා.\nශ්‍රී ලංකා කණ්ඩායම ඉන්දීය කණ්ඩායම හෙට මුණගැසෙන්නේ ඉන්දීය බිමේ දී මෙතෙක් සාක්ෂාත් කරගත් නො නො හැකි වූ තරග ජයග්‍රහණයක් සොයා යන අභිප්‍රායෙන්.\nඒ මෙම කණ්ඩායම් දෙක අතර පැවැති අවසාන තරග පහෙන් තුනක ජයග්‍රහණය ඉන්දීය කණ්ඩායම් සතුව ඇති පසුබිමදීයි.\nමේ අතර ශ්‍රී ලංකා කණ්ඩායමේ ජයග්‍රහණය සඳහා මග සැකසිය හැකි තරුණ ක්‍රීඩකයින් පස් දෙනෙකු පිළිබඳ ජාත්‍යන්තර විචාරකයින් අදහස් පළකර තිබෙනවා.\nමෙම විචාරකයින්ට අනුව ශ්‍රී ලංකා කණ්ඩායමේ සිටින තරුණ ක්‍රීඩකයින් වන පැතුම් නිශ්ශංක, ලසිත් ඇඹුල්දෙනිය, ප්‍රවීන් ජයවික්‍රම, දුෂ්මන්ත චමීර සහ ළහිරු කුමාර සම්බන්ධයෙන් ඉන්දියාව වැඩි අවධානයෙන් යොමු කල යුතු වනවා.\nජාත්‍යන්තර ක්‍රිකට් තරග විචාරකයින් පවසන්නේ, මේ වන විට ජාත්‍යන්තරයේ එතරම් ප්‍රසිද්ධියක් නො මැති මේ ක්‍රීඩක ක්‍රීඩකයින් කිහිප දෙනාට ශ්‍රී ලංකාවට ඉන්දියාවේ දී පළමු ටෙස්ට් තරගය ජයග්‍රහණය අත්කර දීමට කැපී පෙනෙන කාර්යභාරයක් සිදු කළ හැකි බවයි.\n23න් හැවිරිදි පැතුම් නිශ්ශංක, ශ්‍රී ලංකා කණ්ඩායමේ සිටින ඉහළ පිතිකරණ බලාපොරොත්තුවක්.\nරතු පන්දුවේ තරගවල දී මේ වන විට දීප්තිමත් අනාගතයක සහතික කළ හැකි දක්ෂතා පෙන්නුම් කර ඇති මේ ක්‍රීඩකයා මේ දක්වා ටෙස්ට් තරග හයක දී ඉනිම දහයක් පමණක් ක්‍රීඩා කර ඇති නමුත් (සාමාන්‍යය 37.71) ඔහු පිතිකරුවකු ලෙස ඕනෑම අවස්ථාවක තර්ජනයක් එල්ල කළ හැකි මට්ටමක සිටින බවයි ඔවුන් පෙන්වා දෙන්නේ.\nවිශේෂයෙන්ම පැතුම් රටින් පිට තරගවල දී රඳවාගෙන ඇති ඉහළ පිතිකරණ සාමාන්‍යය (54.33) ඉන්දීය තනණතීරු තුළදීත් දක්වන්නට සමත් වුව හොත් ඔහු කෙරෙහි ඉන්දීය පන්දු යවන්නන් වඩාත් වැඩි අවධානයක් යොමු කළ යුතු බවයි ඔවුන් පෙන්වා දෙන්නේ.\nඉන්දීය කණ්ඩායමට ඕනෑම මොහොතක දී අභියෝගයක් විය හැකි දඟ පන්දු යවන්නන් දෙදෙනෙකු සම්බන්ධයෙන් ඔවුන් සිය අවධානය යොමු කර තිබෙනවා.\nඒ අතරෙන් 25 හැවිරිදි ලසිත් ඇඔුල් ඇඹුල්දෙනිය පෙන්වා දෙන්නේ, ඕනෑ ම මොහොතක තරගයක් කණපිට හැරවිය හැකි දඟ පන්දු යවන්නෙකු ලෙසයි.\nලසිත් මේ දක්වා ටෙස්ට් තරග 13කදී කඩුළු 62ක් ලබාගෙන ඇති අතර ඒ අතර කඩුලු 5 බැගින් දවා ගත් අවස්ථා 5ක් වාර්තා වීම ද විශේෂත්වයක්.\nවිශේෂයෙන්ම නව පන්දුවෙන් ඉහළ දස්කම් දක්වන ලසිත් ඇඹුල්දෙනිය ටෙස්ට් තරගයක වඩාත් ප්‍රතිඵලදායි දඟ පන්දු යවන්නෙකු ලෙසයි ඔවුන් නිර්වචනය කරන්නේ.\nමීට අමතර ව තවත් 23 හැවිරිදි තරුණ පන්දු යවන්නෙකු වන ප්‍රවීන් ජයවික්‍රම කෙරෙහි මෙම ජාත්‍යන්තර විචාරකයින් අවධානය යොමු කර තිබෙනවා.\nබොහෝවිට ඉන්දීය කණ්ඩායමේ ඉදිරිපෙළ ක්‍රීඩකයින් අටදෙනාම දකුණත් පිතිකරුවන් වන බැවින් ජයවික්‍රමගේ පන්දු යැවීමේ රටාව ඔවුන්ට එරෙහි ව වඩාත් ප්‍රතිඵල දායක විය හැකි බවයි ඔවුන් සඳහන් කරන්නේ.\nමේ දක්වා ටෙස්ට් තරග තුනකට පමණක් සහභාගි වී ඇති ප්‍රවීන් කඩුලු 18ක් ලබාගෙන ඇති අතර ඔහු කඩුලු 5 බැගින් දවා ගත් අවස්ථා දෙකක් මේ තරග තුන තුළට ඇතුළත්ව තිබීම විශේෂත්වයක්.\nවිශේෂයෙන්ම ඔහුගේ මංගල ටෙස්ට් තරඟයේදී බංග්ලාදේශයට එරෙහිව සමස්ථ තරගයේ දී කඩුලු 11ක් දවා ගනිමින් ඔහු තර්ජනාත්මක ටෙස්ට් පන්දු යවන්නකු වන බවට පෙරමග ලකුණු සලකුණු කළා.\nශ්‍රී ලංකා කණ්ඩායමට මහෝපකාරී විය හැකි වේග පන්දු යවන්නන් දෙදෙනකු සම්බන්ධයෙනුත් මෙම විචාරකයින් අදහස් පළකර තිබෙනවා.\nඑම ක්‍රීඩකයින් දෙදෙනා වන්නේ 30 හැවිරිදි දුෂ්මන්ත චමීර සහ 25 හැවිරිදි ලහිරු කුමාරයි.\nමේ දෙදෙනාම සාමාන්‍යයෙන් පැයට කිලෝමීටමීටර 140 ඉක්මවමින් පන්දු යවන අතර ඔවුන්ට ලැබෙන තණතීරුව අනුව එම වේගය පැයට කිලෝ මීටර් 145 ඉක්මවා යොමු කිරීමේ හැකියාවක් තිබෙනවා.\nවිශේෂයෙන්ම දුෂ්මන්ත චමීරගේ කෙටි පන්දු හමුවේ පිතිකරුවන් බොහෝවිට අසරණ වන අතර ළහිරු කුමාර නියමිත රිද්මය ලබාගත් ගතහොත් ඔහු අතිශය භයානක වේග පන්දු යවන්නකු බවයි මොවුන් සඳහන් කරන්නේ.\nමේ දක්වා ශ්‍රී ලංකා‍ කණ්ඩායම සහ ඉන්දීය කණ්ඩායම ටෙස්ට් පිටියේ අවස්ථා 44ක දී මුණගැසී ඇති අතර ඉන් අවස්ථා 20ක දී ජයග්‍රහණය සතු වී ඇත්තේ ඉන්දීය කණ්ඩායමටයි.\nශ්‍රී ලංකා කණ්ඩායමට ලබාගත හැකිව ඇත්තේ ජයග්‍රහණ 7ක් පමණයි.\nදෙරට අතර මෙතෙක් පැවැති තරග අතුරින් තරග 17ක් නිමා වී ඇත්තේ ජය පරාජයෙන් තොරවයි.\nකෙසේ වෙතත් ශ්‍රී ලංකා කණ්ඩායමක් මෙතෙක් ඉන්දීය කණ්ඩායම ඉන්දියාවේ දී පරාජය කර නැහැ.\nශ්‍රී ලංකා කණ්ඩායම් සහ ඉන්දීය කණ්ඩායම අවසන් වරට 2017 වර්ෂයේදී දී ඉන්දියාවේ දී මුණ ගැසුණු අතර, තරග තුනකින් සමන්විත එම තරග තරගාවලිය ඉන්දීය කණ්ඩායම් ජය ගත්තේ එකට බිඳුවක් ලෙසින්.\nඑම තරගාවලියේ තරග දෙකක් ජය පරාජයෙන් තොරව අවසන් කර ගන්නට ශ්‍රී ලංකා කණ්ඩායම් සමත් වුණා.\nමේ අනුව මෙතෙක් ඉන්දීය බිමේදි ජය පැන් බීමට නො හැකි වූ ටෙස්ට් තරග ජයග්‍රහණයක පහස සොයා ගන්නට දිමුත් කරුණාරත්නගේ නායකත්වයෙන් පිටියට බසින ශ්‍රී ලංකා කණ්ඩායමට හෙට හැකිවේ ද?\nපළපුරුදු ප්‍රබල ඉන්දීය කණ්ඩායම හමුවේ එය කිසිසේත් ලෙහෙසි පහසු ඉලක්කයක් නොවනු ඇති.\nවිරාත් කෝලිගේ සිය වැනි ටෙස්ට් තරගය ඔහුට කිසි දා අමතක නො වන අමිහිරි අත්දැකීමක් බවට පත් කරලීමට සිංහ පැටවුන්ට හැකිවෙයි ද?\nහෙට ආරම්භ වන තරගයේ විසඳුම අනුව එය තීරණය වනු ඇති.",
       "URL": "https://www.hirunews.lk/298545/හෙට-තරගය-පිළිබඳ-ජගත්-විචාරකයින්ගෙන්-පුරෝකථනයක්",
       "Category": "Local News",
       "Parent URL": "https://www.hirunews.lk/local-news.php?pageID=1321"
}