{
       "Source": "hirunews",
       "Timestamp": "Friday, 05 August 2016 - 12:11",
       "Headline": "බණ්ඩාරගම - කිඳෙල්පිටියේ සංචාරක නිවාස ව්‍යාපෘතියකට විරෝධය",
       "News Content": "බණ්ඩාරගම - කිඳෙල්පිටිය - බදුවිල ප්‍රදේශයේ අක්කර 100 ක පමණ වගුරු බිමක් ගොඩකර සංචාරක නිවාස ව්‍යාපෘතියක් ආරම්භ කිරීමට රජය සූදානම් වන බවට චෝදනා කරමින් අද (05) එම ප්‍රදේශයේ ජනතාව විරෝධතාවයක නියැලූණා.\nඒ බණ්ඩාරගම - කැස්බෑව ප්‍රධාන මාර්ගය අවහිර කරමින්. විරෝධතාවය සදහා ප්‍රදේශයේ විහාරස්ථාන 5 ක පමණ නායක ස්වාමින් වහන්සේලා ඇතුළු සංඝයා වහන්සේලා ද එක්ව සිටි බවයි අප වාර්තාකරු සදහන් කළේ.\nරයිගම්පුර - සම්පත් සුරැකීමේ සංවිධානය විසින් සංවිධාන කර තිබූ මෙම විරෝධතාව සදහා ජනතා විමුක්ති පෙරමුණේ පාර්ලිමේන්තු මන්ත්‍රී නලින්ද ජයතිස්ස ද එක්ව සිටි අතර මේ එහිදී ඔහු පළ කළ අදහසයි.\n‘‘කොළඹ, කළුතර දිස්ත්‍රික් දෙකටම මායිම්ව පිහිටා තියෙන බණ්ඩාරගම කිඳෙල්පිටිය - බදුවිල ප්‍රදේශයේ අක්කර සියයක භූමියක් ගොඩකරලා සංචාරක නිවාස ව්‍යාපෘතියක් හදන්න ආණ්ඩුව සැලසුම් කරලා තියෙනවා.\nමේක ඉතාමත් සංවේදී පාරිසරික කලාපයක් ඒ වගේම මේ ඉඩම ගොඩකරලා මෙවැනි ව්‍යාපෘතියක් ක්‍රියාත්මක කළොත් මේ ප්‍රදේශයම ගංවතුරෙන් යට වෙන තත්ත්වයකට පත්වෙනවා.\nඅපිට ආරංචි විදියට ආණ්ඩුව ස්විට්සර්ලන්ත සමාගමකට මේ ඉඩම බදු දීලා තියෙනවා,\nඔවුන් තමයි මේ සංචාරක නිවාස ව්‍යාපෘතිය ගොඩනගන්න කටයුතු කරමින් ඉන්නේ.\nඉතිං අපේ රටේ ජනතාවගේ ඉඩම් විදේශිකයන්ට බදුදීලා, ජනතාව මහ පාරට ඇද දමන ආණ්ඩුවේ ඊනියා සංවර්ධන ව්‍යාපෘතියට එරෙහිවයි අද උද්ඝෝෂනය පැවැත්වූයේ.’’",
       "URL": "https://www.hirunews.lk/139882/බණ්ඩාරගම-කිඳෙල්පිටියේ-සංචාරක-නිවාස-ව්‍යාපෘතියකට-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=4935"
}