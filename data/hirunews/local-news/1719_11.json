{
       "Source": "hirunews",
       "Timestamp": "Tuesday, 31 August 2021 - 19:52",
       "Headline": "වෛද්‍ය ජයරුවන් වෙනත් දිනයක් ඉල්ලයි",
       "News Content": "යූ ටියුබ් නාලිකාවක් සමඟ පැවති සංවාදයක දී කොරෝනා පරීක්ෂණ සම්බන්ධයෙන් සිදුකළ විග්‍රහයක් සම්බන්ධයෙන් ප්‍රකාශයක් ලබා ගැනීම සදහා අද (31) අපරාධ පරීක්ෂණ දෙපාර්තමේන්තුව හමුවට කැදවා තිබූ සෞඛ්‍ය අමාත්‍යාංශයේ හිටපු මාධ්‍ය ප්‍රකාශක වෛද්‍ය ජයරුවන් බණ්ඩාරට එම ප්‍රකාශය ලබාදීම සඳහා තව දින 14ක කාලයක් ලබාදී තිබෙනවා.\nඅද (31) දින අපරාධ පරීක්ෂණ දෙපාර්තමේන්තුව හමුවේ පෙනී සිටින ලෙසට දැනුම් දී තිබුණත්  ඔහු වෙනුවෙන් පෙනී සිටි නීතිඥවරුන් කළ ඉල්ලීමකට අනුවයි අපරාධ පරීක්ෂණ දෙපාර්තමේන්තුව මෙම කාලය ලබාදී ඇත්තේ.\nඅදාළ ප්‍රකාශය පිළිබදව ජාතික ඖෂධ නියාමන අධිකාරියේ සභාපති වෛද්‍ය රසිත විජේවන්ත සහ ඖෂධ නිෂ්පාදන නීතිගත සංස්ථාවේ සභාපති වෛද්‍ය උත්පල ඉන්ද්‍රවංශ අපරාධ පරීක්ෂණ දෙපාර්තමේන්තුවට මෙම පැමිණිල්ල ගොනු කර තිබුණා.\nමේ අතර, දොඩන්දූව - රෝහණ බාලිකා විද්‍යාලයේ පැවති එන්නත් ලබාදීමේ වැඩසටහනේ දී එම එන්නත්කරණ වැඩසටහන විවේචනය කරමින් සමාජ මාධ්‍යය වෙත ප්‍රකාශයක් ලබාදුන් පුද්ගලයාගෙන් පොලීසිය ප්‍රකාශයක් සටහන් කරගෙන තිබෙනවා.\nසිදුකළ දැනුම්දීමකට අනුව අද ඔහු ගාල්ල පොලීසියට පැමිණ මෙම ප්‍රකාශය ලබාදුන් බවයි අප වාර්තාකරු කියා සිටියේ.\nපසුගිය 27 වනදා හික්කඩුව සෞඛ්‍ය වෛද්‍ය නිලධාරී කාර්යාලය විසින් දොඩන්දූව - රෝහණ බාලිකා විද්‍යාලයේදී  සයිනොෆාම් එන්නතේ දෙවන මාත්‍රාව ලබාදීම සිදුකළා.\nකෙසේ වෙතත්, එහිදී හික්කඩුව සෞඛ්‍ය වෛද්‍ය නිලධාරී කොට්ඨාශයේ ජනතාවට අමතරව රත්ගම සෞඛ්‍ය වෛද්‍ය නිලධාරී කොට්ඨාශයේ පිරිස් ද එම ස්ථානයට පැමිණීමත් සමඟ උණුසුම් තත්ත්වයක් හට ගත් අතර එහිදීයි මෙම පුද්ගලයා අදාළ ප්‍රකාශය සිදුකර තිබුණේ.",
       "URL": "https://www.hirunews.lk/281048/වෛද්‍ය-ජයරුවන්-වෙනත්-දිනයක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1719"
}