{
       "Source": "hirunews",
       "Timestamp": "Friday, 15 December 2017 - 13:11",
       "Headline": "පිටුදැකීමෙන් ශ්‍රී ලංකාවට හොඳනම",
       "News Content": "පුද්ගල නාශක බිම්බෝම්බ පිටුදැකීමේ ජාත්‍යන්තර ප්‍රඥප්තියට ශ්‍රී ලංකාව එක්වීම වැදගත් ඉදිරි පියවරක් බව හියුමන් රයිට්ස් වොච් ආයතනය පවසනවා.\nපසුගිය කාලය තුළ මෙරට බිම්බෝම්බ භාවිත වීම ඊට හේතුව ලෙස එම ආයතනයේ බිම්බෝම්බ පිටුදැකීමේ ජාත්‍යන්තර ව්‍යාපාරයේ අධ්‍යක්ෂ ස්ටීව් ගූස් ප්‍රකාශ කළා. ශ්‍රී ලංකාව ජාත්‍යන්තර ප්‍රඥප්තියට එක්වී ඇත්තේ පෙරේදා දිනයේදීයි.\nඒ අනුව බිම්බෝම්බ පිටුදැකීමේ ජාත්‍යන්තර ප්‍රඥප්තියට එක්වු 163 වන රට වන්නේ ශ්‍රී ලංකාවයි. අදාළ ප්‍රඥප්තිය 1997 වසරේ කැනඩාවේ - ඔටාවා නුවරදී කෙටුම්පත් කෙරුණු අතර ශ්‍රී ලංකාව මෙතෙක් ඊට එක් වූයේ එහි නිරීක්ෂකයෙකු ලෙසයි.\nඑල්.ටී.ටී.ඊ සංවිධානය සහ රජයේ හමුදා අතර පැවති යුද ගැටුම් වලදී බිම් බෝම්බ යොදා ගැනීම හේතුවෙන් අදාළ ප්‍රඥප්තියට ශ්‍රී ලංකාව අත්සන් නොතැබූ බවයි හියුමන් රයිට්ස් වොච් ආයතනය සදහන් කළේ.\nඑහෙත්, 2015 වසරේදී ශ්‍රී ලංකාව බිම්බෝම්බ පිටුදැකීමේ ප්‍රඥප්තියට එක්වීමට අදහස් කරන බව ප්‍රකාශ කළා.\nඒ අනුවයි, ශ්‍රී ලංකාව එම ප්‍රඥප්තිය සදහා නිල වශයෙන් එක්වී ඇත්තේ.\nකෙසේ නමුත්, දකුණු ආසියාතික රටවල් වන ඉන්දියාව, පාකිස්ථානය හෝ නේපාලය බිම් බෝම්බ පිටුදැකීමේ ප්‍රඥප්තියට තවමත් අත්සන් තබා නැහැ.",
       "URL": "https://www.hirunews.lk/178452/පිටුදැකීමෙන්-ශ්‍රී-ලංකාවට-හොඳනම",
       "Category": "Local News",
       "Parent URL": "https://www.hirunews.lk/local-news.php?pageID=4171"
}