{
       "Source": "hirunews",
       "Timestamp": "Monday, 28 June 2021 - 13:33",
       "Headline": "පැහැරගෙන ගොස් ඇණ ගැසූ සිද්ධියට  සැකකරුවන් තිදෙනෙකු අත්අඩංගුවට (වීඩියෝ)",
       "News Content": "ෆේස්බුක් සමාජ මාධ්‍ය තුල අපහාසයක් කල බව බව පවසමින් මහනුවර - බලගොල්ල - අම්පිටිය ප්‍රදේශයේදී දෙදෙනෙකු පැහැරගෙන ගොස් අමානුෂික ලෙස වදහිංසා කිරීමේ සිද්ධියට අදාළව සැකකරුවන් 3 දෙනෙකු අත්අඩංගුවට ගෙන තිබෙනවා.\nපොලීසිය සඳහන් කළේ අත්අඩංගුවට ගත් සැකකරුවන් අතරින් එක් අයෙකු පැහැර ගැනීමට යොදා ගත් වෑන් රථයේ හිමිකරු බවයි.\nසිද්ධියට සම්බන්ධ අනෙක් සැකකරුවන් දෙදෙනා පොලිස් විශේෂ කාර්ය බලකා නිලධාරින් මගින් අත්අඩංගුවට ගෙන තිබෙනවා.\nඒ අනුව, අදාල පුද්ගලයන් දෙදෙනාට අමානුෂික ලෙස වදහිංසා කළ කට්ටඩියා සහ සෙසු සැකකරුවන් 10 දෙනා අත්අඩංගුවට ගැනීමේ මෙහෙයුම් සඳහා මේ වනවිට පොලිස් කණ්ඩායම් 5 ක් යොදවා තිබෙනවා.\nඅදාල කට්ටඩියා විසින් තමාට මුහුණ පොතේ අපහාස කළා යැයි කියන සිය මිතුරන් දෙදෙනාව පසුගිය 25 වනදා තම නිවසට ගෙන්වාගෙන තිබෙනවා.\nපසුව 10 දෙනෙකුගෙන් යුත් තවත් පිරිසක් සමග එක්ව ඔවුන්ව පැහැරගෙන වෙනත් කෑලෑ ප්‍රදේශයකට ගෙන ගොස් කුරුසයක ආකාරයට සැකසු ලී ආකෘතියක තබා ඇණ ගසා ඇති බවයි පොලීසිය සඳහන් කළේ.\nමෙලෙස වද හිංසාවට ලක්ව ඇත්තේ පොල්ගොල්ල සහ කඩුවෙල යන ප්‍රදේශ වල පදිංචි 44 සහ 38 යන වයස්වල පසුවන පුද්ගලයන් දෙදෙනෙක්.\nඔවුන් මේ වනවිට මහනුවර රෝහලේ ප්‍රතිකාර ලබනවා.",
       "URL": "https://www.hirunews.lk/275527/පැහැරගෙන-ගොස්-ඇණ-ගැසූ-සිද්ධියට-සැකකරුවන්-තිදෙනෙකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1855"
}