{
       "Source": "hirunews",
       "Timestamp": "Thursday, 12 September 2013 - 18:54",
       "Headline": "මිනිස් ජාවාරමට සම්බන්ධ කෝටිපති ව්‍යාපාරිකයෙකු අත්අඩංගුවට.",
       "News Content": "බෝට්ටු මගින් පුද්ගලයන්  ඕස්ට්‍රේලියාවට යැවීමේ මිනිස් ජාවාරමේ නිරත වූ ත්‍රිකුණාමලයේ පදිංචි කෝටිපති ව්‍යාපාරිකයෙකු මාතර පොලිසිය විසින් කිරිබත්ගොඩ - රෝහල් පාරේදී අද (12) අත්අඩංගුවට ගත්තා. මෙම ව්‍යාපාරිකයා නීතිවිරෝධී ලෙස පුද්ගලයන්  ඕස්ට්‍රේලියාවට යැවීමේ ජාවාරමේ ප්‍රධාන පෙලේ සැකකරුවෙක්.\nසරත් ලෝරන්ස් නැමැති පනස් වියැති මෙම සැකකරුට අතුරුගිරිය - මිලේනියම් සිටි නිවාස සංකීර්ණයේ, වත්තල සහ කුරුණෑගල යන ස්ථානයන්හි සුපිරි නිවාස ඇති බවට පොලිසිය තහවුරු කරගෙන තිබෙනවා. සැකකරු මෙම මිනිස් ජාවාරමේ නිරත වී ඇත්තේ විටින් විට සිය පදිංචිය වෙනස් කරමින්. පසුගිය අගෝස්තු පළමුවැනිදා මාතර පොලිසිය විසින් මෙම මිනිස් ජාවාරම සම්බන්ධීකරණය කළ සැකකරුවන් 25 දෙනෙකු අත්අඩංගුවට ගත්තා. ඔවුන්ගෙන් ලද තොරතුරු මතයි මෙම කෝටිපති ව්‍යාපාරිකයා අද පෙරවරුවේ අත්අඩංගුවට ගැනුණේ.\nසැකකරු රෝහල් ගතවී සිටින තම හිතවතියක් බැලීම සඳහා කිරිබත්ගොඩ රෝහලට අද පැමිණෙන බවට මාතර පොලිසියට තොරතුරු ලැබී තිබුණා. ඒ අනුව මාතර සිට පැමිණි පොලිස් කණ්ඩායමක් සැකකරු කිරිබත්ගොඩ - රෝහල් පාරේදී අත්අඩංගුවට ගත්තා.\nමේ අතර, පසුගිය අගෝස්තු මස 12 වැනිදා  ඕස්ට්‍රේලියාවට යැවීමේ ජාවාරමට සම්බන්ධ නාවික හමුදාවේ නිලධාරියෙකු ඇතුළු නාවික හමුදා සාමාජිකයින් 04 දෙනෙකු සහ තවත් පුද්ගලයින් 10 දෙනෙකුද මාතර කොට්ඨාස අපරාධ විමර්ෂණ අංශය අත්අඩංගුවට ගෙන තිබුණා.",
       "URL": "https://www.hirunews.lk/67067/මිනිස්-ජාවාරමට-සම්බන්ධ-කෝටිපති-ව්‍යාපාරිකයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=5836"
}