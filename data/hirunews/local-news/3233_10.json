{
       "Source": "hirunews",
       "Timestamp": "Tuesday, 23 July 2019 - 12:43",
       "Headline": "පාස්කු ඉරිදා ප්‍රහාරය ගැන සොයන, තේරීම් කාරක සභාව ජනපතිගේ කැමැත්ත විමසීමට යයි",
       "News Content": "පාස්කු ඉරිදා ත්‍රස්ත ප්‍රහාරය සම්බන්ධයෙන් සොයා බැලීම සඳහා පත් කළ පාර්ලිමේන්තු විශේෂ තේරීම් කාරක සභාවට ප්‍රකාශ ලබාදීමේ ඇති හැකියාව සම්බන්ධයෙන් ජනාධිපති මෛත්‍රීපාල සිරිසේනගෙන් විශේෂ විමසීමක් සිදුකිරීමට අපේක්ෂා කරන බව එම තේරීම් කාරක සභා සභාපති, නියෝජ්‍ය කථානායක ආනන්ද කුමාරසිරි ප්‍රකාශ කළා.\nඅග්‍රාමාත්‍ය රනිල් වික්‍රමසිංහ එම තේරීම් කාරක සභාව හමුවේ ප්‍රකාශ ලබාදුන් පසුව ප්‍රකාශ ලබා ගැනීමට පවතින අවකාශ සම්බන්ධයෙන් ජනාධිපතිවරයාගෙන් විමසීමක් කිරීමට යෝජනාවක් ඉදිරිපත් වී ඇති බවයි ඔහු වැඩිදුරටත් කියා සිටියේ.\nපාස්කු ඉරිදා ප්‍රහාරය සම්බන්ධයෙන් විමර්ශනය කිරීම සදහා පත් කළ පාර්ලිමේන්තු තේරීම්කාරක සභාවට තමන්ට කැදවීමක් සිදුකර නොමැති බවත් එලෙස කැදවීමක් සිදුකළහොත් ඊට සහභාගි නොවන බවත් ජනාධිපති මෛත්‍රීපාල සිරිසේන පසුගිය ජුනි මස 26 වන දා  ප්‍රකාශ කළා.\nමේ අතර, මෙම තේරීම් කාරක සභාව හමුවේ හෙට දිනයේදී සිදුකරන බුද්ධි අංශ ප්‍රධානීන්ගේ සාක්ෂි විමසීම රහසිගතව සිදුකිරීමට තීරණය කළ බව ද නියෝජ්‍ය කථානායක ආනන්ද කුමාරසිරි කියා සිටියා.\nඒ සම්බන්ධයෙන් විශේෂ වැඩපිළිවෙලක් මේ වනවිටත් සකස් කර ඇති අතර, එය මාධ්‍ය වෙත අනාවරණ කළ නොහැකි බවයි නියෝජ්‍ය කථානායකවරයා කියා සිටියේ.\nකෙසේ වෙතත් බුද්ධි අංශ ප්‍රධානීන්ගේ ඡායාරූපයක් හෝ ලබාගැනීමට කිසිවෙකුටත් අවස්ථාවක් ලබා නොදීමටයි තීරණය කර ඇත්තේ.\nහෙට දිනයේ පාර්ලිමේන්තු තේරීම් කාරක සභාව යළි රැස්වූ විට රාජ්‍ය බුද්ධි ප්‍රධානී ජ්‍යෙෂ්ඨ නියෝජ්‍ය පොලිස්පති නිලන්ත ජයවර්ධන, අපරාධ පරීක්ෂණ දෙපාර්තමේන්තුව භාර ජ්‍යෙෂ්ඨ නියෝජ්‍ය පොලිස්පති රවී සෙනෙවිරත්න සහ එහි අධ්‍යක්ෂ ජ්‍යෙෂ්ඨ පොලිස් අධිකාරී ශානි අබේසේකර සාක්ෂි ලබාදීම සඳහා කැඳවා තිබෙනවා.\nඑමෙන්ම, පොලිස් ත්‍රස්ත විමර්ශන කොට්ඨාශයේ අධ්‍යක්ෂ ජ්‍යෙෂ්ඨ පොලිස් අධිකාරී වරුණ ජයසුන්දර සහ එම කොට්ඨාශයේ පොලිස් පරීක්ෂකවරයෙකු වන තරංග පතිරණ හෙට සාක්ෂි ලබාදීමට නියමිතයි.",
       "URL": "https://www.hirunews.lk/220864/පාස්කු-ඉරිදා-ප්‍රහාරය-ගැන-සොයන-තේරීම්-කාරක-සභාව-ජනපතිගේ-කැමැත්ත-විමසීමට-යයි",
       "Category": "Local News",
       "Parent URL": "https://www.hirunews.lk/local-news.php?pageID=3233"
}