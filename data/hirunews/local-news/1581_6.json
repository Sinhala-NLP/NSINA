{
       "Source": "hirunews",
       "Timestamp": "Saturday, 06 November 2021 - 10:37",
       "Headline": "මෙරට මාර්ග අනතුරු අඩු කිරීමට රුපියල් බිලියන දෙකක ආයෝජන අවශ්‍ය බව ලෝක බැංකුව කියයි",
       "News Content": "මෙරට මාර්ග අනතුරු අඩකින් අඩු කිරීමට ඉදිරි වසර 10 තුල ඇමෙරිකානු ඩොලර් බිලියන 2 කට වැඩි ආයෝජන අවශ්‍ය වන බව ලෝක බැංකුව පවසනවා. එමගින් පෙන්වා දෙන්නේ එසේ නොවුණහොත් එය මෙරට ආර්ථික වර්ධනයට ද අහිතකර ලෙස බලපානු ඇති බවයි.\nලෝක බැංකුව ප්‍රකාශ කරන පරිදි වාර්ෂිකව මෙරට මාර්ග අනතුරු 38,000 ක් පමණ සිදුවනවා. එහිදී පුද්ගලයන් 3000 කට අධික පිරිසක් මියයන අතර තුවාල ලබන සංඛ්‍යාව 8000 කට අධිකයි.\nජනගහනයට සාපේක්ෂව මාර්ග අනතුරුවලින් සිදුවන මරණ සංඛ්‍යාව සැලකූ විට ශ්‍රී ලංකාව දකුණු ආසියාවේ ඉහළම අගයක් සලකුණු කරන බවයි ලෝක බැංකුව පෙන්වා දෙන්නේ. එමෙන්ම, සංවර්ධිත රටවල් හා සැලකූ විට මෙරට මාරක මාර්ග අනතුරු අනුපාතය 5 ගුණයකින් පමණ ඉහළ අගයක් ගන්නා බව සඳහන්.\nමෙරට මාර්ග අනතුරුවලින් මියයන අය අතුරින් බහුතරයක් වයස අවුරුදු 15 ත් 64 ත් අතර, ශ්‍රමබලකායට අයත් පුද්ගලයන්. ඉන් සියයට 90 ක්ම පදිකයන්, පාපැදි සහ යතුරුපැදිකරුවන්. ලෝක බැංකුව පෙන්වාදෙන පරිදි මෙරට මාර්ග අනතුරුවලින් ජීවිත හානි සහ තුවාල හේතුවෙන් දළ දේශීය නිෂ්පාදිතයෙන් සියයට  3 ත් 5 ත් අතර ප්‍රමාණයක් වාර්ෂිකව අහිමිවනවා.\nඑමෙන්ම මෙවැනි මාර්ග අනතුරු පසුගිය දශකය තුළ මෙරට ආර්ථික වර්ධනයේ ප්‍රගතියට මෙන්ම දුප්පත්කම තුරන් කිරීමට සහ සශ්‍රීකත්වය වර්ධනයට අහිතකර ලෙස බලපා ඇති බව ලෝක බැංකුව සඳහන් කළා.\nමේ නිසා ඉදිරි දශකය තුළ ජාතික මාර්ග පද්ධතියේ මාරක අනතුරු සියයට 50 කින් අඩු කිරීම සඳහා වන තිරසර සංවර්ධන ඉලක්කය ළඟා කරගැනීමට ඉදිරි දශකය තුළ ශ්‍රී ලංකාව ඩොලර් බිලියන 2 කට වැඩි අතිරේක මුදලක් වැය කළ යුතු බවයි ලෝක බැංකුව ප්‍රකාශ කළේ. මාර්ග ආරක්ෂාව සහතික කිරීම සඳහා එය දිගුකාලීන ආයෝජනයක් වනු ඇති බවද එමඟින් අවධාරණය කළා.",
       "URL": "https://www.hirunews.lk/287154/මෙරට-මාර්ග-අනතුරු-අඩු-කිරීමට-රුපියල්-බිලියන-දෙකක-ආයෝජන-අවශ්‍ය-බව-ලෝක-බැංකුව-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1581"
}