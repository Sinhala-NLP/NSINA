{
       "Source": "hirunews",
       "Timestamp": "Tuesday, 13 September 2016 - 19:37",
       "Headline": "ගුරුවරුන් සහ අධ්‍යාපන බලධාරීන් පාසල් භූමිය තුළ සිරකර මාපියන් විරෝධතාවක",
       "News Content": "අනුරාධපුර - කෑදෑරත්මලේ විද්‍යාලයේ මාපියන් පිරිසක් අද එම විද්‍යාලයේ ගුරුවරුන් සහ දිස්ත්‍රික් අධ්‍යාපන බලධාරීන් පාසල් භූමිය තුළ සිරකර තබමින් විරෝධතාවක නිරත වුණා.\nඒ, ගුරුවරුන් පස් දෙනෙකු පාසලෙන් මාරු කරන ලෙසට බලකරමින්.\nඅද දිනයේ කිසිදු දරුවෙකු පාසැල වෙත නොපැමිණි අතර එහි පැමිණි දෙමාපියන් විරෝධතාව ආරම්භ කලේ විද්‍යාලයේ ගේට්ටුව අගුලුලා දමමින්.\nඅදාල ස්ථානයට අනුරාධපුර කළාප අධ්‍යාපන අධ්‍යක්ෂ කුමුදුනී ආරියවංශ මහත්මිය පැමිණි අතර ගැටළු\nසාකච්චා කිරීම සඳහා පාසැල තුලට පිවිසි ඇයටද යළි පිටතට පැමිණිමට දෙමාපියන් ඉඩ ලබා දුන්නේ නැහැ.\nගැටළුව විසදීම සඳහා අවස්ථා කිහිපයකදී පොලිසියද මැදිහත් උනත් ගුරුවරුන් 05 දෙනා පාසැලෙන් ඉවත් වන තුරු විරෝධතාව නතර නොකරන බව ඔවුන් තරයේ කියා සිටියා.\nකලාප අධ්‍යාපන අධ්‍යක්ෂවරිය මෙහිදි දෙමාපියන් හමුවේ කියා සිටියේ අදාල ගුරුවරුන් වෙනුවෙන් ක්‍රියාමාර්ගයක් ගැනීම සඳහා තම කාර්යාලය වෙත යා යුතු බවයි.\nපසුව ඇයට පාසැල් භුමියෙන් පිට වීමට දෙමාපියන් ඉඩ ලබා දුන් අතර කොට්ඨාස අධ්‍යාපන අධ්‍යක්ෂවරයා පැසැල් භුමියේ රදවා ගත්තා.\nමේ අතර කලාප අධ්‍යාපන කාර්යාලය වෙත ගිය එහි අධ්‍යක්ෂ වරිය අදාල ගුරුවරු 05 දෙනා පාසැලෙන් ඉවත් කර අනුරාධපුර කලාප අධ්‍යාපන කාර්යාලයට අනුයුක්ත කර තිබෙනවා.",
       "URL": "https://www.hirunews.lk/142915/ගුරුවරුන්-සහ-අධ්‍යාපන-බලධාරීන්-පාසල්-භූමිය-තුළ-සිරකර-මාපියන්-විරෝධතාවක",
       "Category": "Local News",
       "Parent URL": "https://www.hirunews.lk/local-news.php?pageID=4880"
}