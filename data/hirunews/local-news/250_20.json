{
       "Source": "hirunews",
       "Timestamp": "Wednesday, 21 June 2023 - 9:15",
       "Headline": "ශ්‍රී ලන්කන් ප්‍රමාදයෙන් 52කුගේ කොරියානු රැකියා සිහිනය බොද වේ",
       "News Content": "ශ්‍රී ලංකන් ගුවන් සේවයේ ප්‍රමාදය නිසා තවත් ශ්‍රී ලාංකිකයන් පිරිසකට කොරියානු රැකියා සඳහා පිටත්ව යාමට නොහැකිවූ බව කම්කරු සහ විදේශ රැකියා අමාත්‍යාංශය ප්‍රකාශ කළා. ඒ, ඊයේ යූ.එල්. 470 දරණ ශ්‍රී ලංකන් ගුවන් යානය පැය 12 ක් ප්‍රමාදවීම හේතුවෙන්.\nකොරියාවේ ධීවර ක්‍ෂේත්‍රයේ රැකියා සඳහා ශ්‍රමිකයන් පනස් දෙදෙනෙකු අදාළ ගුවන් යානයෙන් පිටත්ව යාමට නියමිතව තිබුණා.\nඒ කොරියානු රැකියා සඳහා පිටත්ව යන 800 වන කණ්ඩායම ලෙසයි.\nකෙසේ වෙතත් ශ්‍රී ලංකන් ගුවන් සේවයේ ප්‍රමාදය නිසා ඔවුන් ඊයේ කොරියාවට එවීමෙන් වළකින ලෙස එරට මානව සම්පත් දෙපාර්තමේන්තුව විදේශ සේවා නියුක්ති කාර්යාංශයට දැනුම්දී තිබෙනවා.\nපසුගිය මැයි 23 වනදාද මෙලෙසින්ම ශ්‍රී ලංකන් ගුවන් යානයක් ප්‍රමාදවීම නිසා මෙරට ශ්‍රමිකයන් පිරිසක් කොරියාවට භාරගැනීම ප්‍රතික්ෂේප කෙරුණා.\nමේ අතර අමාත්‍ය මනූෂ නානායක්කාර සඳහන් කළේ ශ්‍රී ලංකන් ගුවන් සේවයට අයත් යානා දිගින් දිගටම මෙලෙස ප්‍රමාදවීම කොරියාවට ශ්‍රී ලාංකික ශ්‍රමිකයන් යොමුකිරීම සඳහා බරපතල ගැටළුවක් වනු ඇති බවයි.\nඑමෙන්ම ලියාපදිංචි නොවී නීතිවිරෝධීව ගෘහසේවය සදහා විදේශගත වන කිසිවෙක් අදාළ රටවල ලක් රජයේ සුරැකුම් මධ්‍යස්ථාන වලට භාර නොගන්නා බව කම්කරු හා විදේශ රැකියා අමාත්‍ය මනූෂ නානායක්කාර ප්‍රකාශ කළා. ඒ, කොළඹ ඊයේ පැවති මාධ්‍ය හමුවකට එක්වෙමින්.",
       "URL": "https://www.hirunews.lk/338570/ශ්‍රී-ලන්කන්-ප්‍රමාදයෙන්-52කුගේ-කොරියානු-රැකියා-සිහිනය-බොද-වේ",
       "Category": "Local News",
       "Parent URL": "https://www.hirunews.lk/local-news.php?pageID=250"
}