{
       "Source": "hirunews",
       "Timestamp": "Monday, 12 October 2020 - 13:23",
       "Headline": "කැටයම් කලාවේ දස්කම් පෙන්නන තරුණයෙක් (වීඩියෝ)",
       "News Content": "ශ්‍රී ලංකාවේ සාම්ප්‍රදායික කලා මාධ්‍යයන් අතරින් කැටයම් කලාවට හිමිවන්නේ අග්‍රගන්‍ය ස්ථානයක්.\nකැටයම් කලාව කියූ සැණින් අපට මතක් වන්නේ ඇම්බැක්කේ ලී කැටයම්.\nඑය තම ප්‍රධාන වෘත්තීය කරගනිමින් දස්කම් පෙන්වන ඇම්බැක්කේ ප්‍රදේශයේ තරුණයෙක් පිළිබදවයි මේ තොරතුරු.\nමහනුවර - උඩුනුවර - ඇම්බැක්කේ ග්‍රාමයේ පදිංචි සතිස් කුමාර පියසේන තම පියාගෙන් කැටයම් කලාව ඉගෙනගනිමින් කුඩා කළ සිට දස්කම් පෙන්වූ දක්ෂ තරුණයෙක්.\nඔහු මෙම කැටයම් කලාවේ නිරත වෙමින් සම්මාන රැසක්ද හිමිකරගෙන තිබෙනවා.\n2018 වසරේදී සතිස් කුමාර ශිල්ප අභිමානි ජනාධිපති සම්මාන හස්ත කර්මාන්ත තරගයේ මධ්‍යම පළාත් දැව කැටයම් අංශයෙන් ප්‍රථම ස්ථානයත්, ජාතික මට්ටමේ දැව කැටයම් අංශයේ තෙවන ස්ථානයත් හිමිකරගෙන ඇති අතර 2019 වර්ෂයේදීද එම තරගයෙන් තෙවන ස්ථානය හිමිකරගැනීමට සමත් වුණා.\nසාම්ප්‍රදායික කලාවන් සමාජයෙන් ගිලිහී යන යුගයක කැටයම් කලාව තම ප්‍රධාන වෘත්තීය කරගත් මොහු දුෂ්කරතා රැසක් මධ්‍යයේ තම කටයුතු වල නිරත වනවා.\nඉතා කුඩා ඉඩ ප්‍රමාණයක තම කටයුතු වල නිරත වන සතිස් කුමාරට තමාගේ නිර්මාණ පාරිභෝගිකයන් වෙත ප්‍රදර්ශනය කරගැනීමට සහ විශාල නිර්මාණ සිදුකිරීමට අවශ්‍ය තරම් ඉඩ ප්‍රමාණයක් නොමැති වීම ප්‍රධාන ගැටලුවක්.\nඑමෙන්ම කැටයම් කලාව පිළිබඳ තමා තුළ ඇති දැනුම, ඒ සඳහා කැමැත්තක් දක්වන පිරිසට ඉගැන්වීමටද සතිස් සූදානම්.\nඇම්බැක්ක දේවාලයේ පැරණි ලී කැටයම් පුහුණු මධ්‍යස්ථානය ප්‍රතිසංස්කරණ කර ඉගෙනුම ලබන සිසුන්ට නවාතැන් පහසුකම්ද සලසා දීමට හැකි නම් මෙම කලාව ලංකාව පුරා ව්‍යාප්ත කිරීමටත් තම නිර්මාණ ජාත්‍යන්තරය තෙක් රැගෙන යාමට හැකි බවත් සතිස් කුමාර පවසනවා.\nසංස්කෘතික උරුමයක් වන මෙම කැටයම් කලාවේ පැවැත්ම රැගෙන යා හැකි මෙවැනි තරුණයින් වෙනුවෙන් අතහිත දීමට හැකි නම් එය ඔහුට පමණක් නොව රටටද වැඩදායි වනු ඇති.",
       "URL": "https://www.hirunews.lk/252366/කැටයම්-කලාවේ-දස්කම්-පෙන්නන-තරුණයෙක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2394"
}