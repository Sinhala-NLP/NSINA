{
       "Source": "hirunews",
       "Timestamp": "Friday, 04 March 2022 - 22:50",
       "Headline": "සෙලෙන්ස්කි ඝාතන‍යට දැරූ වෑයම් තුනක් වරදියි - යුක්‍රේනයෙන් පුටින්ට ඇරයුමක් (වීඩියෝ)",
       "News Content": "පවතින යුක්‍රේන - රුසියානු යුද අර්බුදය මත යුක්‍රේන ජනාධිපති වොලොදමීර් සෙලෙන්ස්කි ඝාතනයට දැරූ උත්සාහයන් තුනකින් ඔහු දිවි ගලවාගෙන ඇති බවට විදෙස් මාධ්‍ය වාර්තා කරනවා.\nමෙම උපක්‍රමශීලී අයුරින් සංවිධානය කෙරුණු ජනාධිපති ඝාතන රැල්ල පසුගිය සතිය පුරාවට ම සිදු ව ඇති බවටත් තොරතුරු හෙළි ව තිබෙනවා.\nජනපති සෙලෙන්ස්කි ඝාතනය සඳහා විශේෂ වූ කුලී හමුදාවන් වැනි වූ කණ්ඩායම් දෙකක් රුසියාව විසින් යොදවා තිබුණා.\nඔවුන්ගෙන් එක් කණ්ඩායමක් ක්‍රෙම්ලිනයේ අත්වාරු ලබන වැග්නර් නමැති කණ්ඩායමක් වන අතර, චෙචන් නමැති කුලී හේවා කණ්ඩායම් දෙකක් ද ඒ සඳහා යොදා තිබූ බවටයි ටයිම්ස් සඟරා පෙන්වා දෙන්නේ.\nරුසියානු ජනරජයේ ෆෙඩරල් හෙවත් සන්ධීය ආරක්ෂක සේවය තුළ යුද විරෝධී කණ්ඩායම් සහ බලඇණි විසින් යුක්‍රේන ජනපති ඝාතන ත්‍රිත්ත්වයම වළක්වා ඇති බව ද වාර්තා වනවා.\nයුක්‍රේනයේ අගනගරය වන කිව් නුවර පරිශ්‍රයේ වැග්නර් නමැති කුලී හේවා කණ්ඩායම සෙලෙන්ස්කි ඝාතනයට රැඳී සිට ඇති අතර, ඔවුන්ගේ සැලසුම් වී ඇත්තේ කුමන හෝ මිලේච්ඡ ක්‍රියාවකින් යුක්‍රේන ජනපති ඝාතනය කරලීමයි.\nඑම කුලී හේවා හමුදාව ගැන යුක්‍රේන ජනාධිපති ආරක්ෂක අංශ සරලව පවසා ඇත්තේ එම හමුදාව \"අමුතු\" කොට්ඨාසයක් බවයි.\nඑමෙන්ම යුක්‍රේන ආරක්ෂක අංශ පැවසුවේ, කදිරොවයිට්ස් ලෙස හැඳින්වෙන ප්‍රභූ පැලැන්තියේ යැයි සැලකිය හැකි විශේෂ බලකායක් මෙම ඝාතන රැල්ලේ මූලාසනය හොබවන බවයි.\nයුක්‍රේන ජාතික ආරක්‍ෂක සහ ආරක්‍ෂක කවුන්සිලයේ ප්‍රධානී ඔලෙක්සි ඩැනිලෝ පැවසුවේ “අපගේ ජනාධිපතිවරයා ඝාතනය කිරීමට කදිරොවයිට්වරුන් විසින් සෘජුවම සිදු කිරීමට නියමිතව තිබූ විශේෂ මෙහෙයුම පිළිබඳව අපි හොඳින් දනිමු..\" යනුවෙනි.\nඑමෙන්ම මෙම ඝාතනය සාර්ථක වූ විට ආරක්ෂිතව සහ සූක්ෂ්ම අයුරින් කිව් අගනුවරින් පිටත් වීමට රුසියානු විශේෂ බලකායන් පැමිණෙන තෙක් ඔවුන්ට බලා සිටීමට ද උපදෙස් ලැබී තිබූ බවට ද තොරතුරු යුක්‍රේන ආරක්ෂක අංශ වෙත අනාවරණ වී තිබෙනවා.\nකෙසේවෙතත් රුසියානු කුමන්ත්‍රණකාරී බලකායන් විසින් යුක්‍රේන අගනගරය ද මේ වනවිට ආක්‍රමණය කර ඇති අතර, තැන තැන විසිරුණු 400ක පමණ කණ්ඩායමක් ඔවුන් සතුව ජනපති සෙලෙන්ස්කි ඝාතනයට සම්බන්ධ බවට ද කරුණු හෙළි ව තිබෙනවා.\nමේ අතර යුක්‍රේන - රුසියානු යුද අර්බුදය සමථයකට පත් කිරීමට අදත් දෙවැනි වටයේ සාකච්ඡා පැවැත්වුණේ රුසියාවේ සහ යුක්‍රේන නියෝජිතයින්ගේ ප්‍රධානත්වයෙන්.\nඒ බෙලරුස් දේශ සීමාවේ දී යි.\nඑහෙත් විදෙස් මාධ්‍ය වාර්තා කළේ, තවදුරටත් ඔවුන් දෙපාර්ශ්වයට ඒකමතික තීන්දුවකට ප්‍රවිශ්ට වීමට නොහැකි වී ඇති බවයි.\nඑමෙන්ම යුක්‍රේන ජනාධිපති වොලොදමීර් සෙලෙන්ස්කි ජාත්‍යන්තර මාධ්‍යවේදීන් සමග අද මාධ්‍ය සාකච්ඡාවක් පැවැත්වූවා.\nසෙලෙන්ස්කි ප්‍රකාශ කළේ, තම රටට කිසිදු අයුරකින් රුසියාවට පහරදීමට හෝ එරට වැසියන් විනාශ කිරීමට අවශ්‍ය නොවන බවයි.\nමේ නිසා වහාම ඉක්මනින් යුද ගැටුම් අවසන් කිරීමට තමන් සමග මුහුණට මුහුණ සංවාදයකට පැමිණෙන ලෙසටත්, තමන්ට අනිවාර්යයෙන්ම ව්ලැද්මීර් පුටින් සමග හමුවී හෝ සාකච්ඡා කළ යුතු බව ද හෙතෙම අවධාරණය කළා.\nතවදුරටත් අහිංසක මිනිසුන්ගේ ජීවිත විනාශ කොට, අත් පා අහිමි කොට යුද ගිනිදැල් නිවා දැමීමෙන් කිසිදු යහපතක් සිදු නොවන බව ද යුක්‍රේන ජනපති වැඩිදුරටත් කියා සිටියා.",
       "URL": "https://www.hirunews.lk/298678/සෙලෙන්ස්කි-ඝාතන‍යට-දැරූ-වෑයම්-තුනක්-වරදියි-යුක්‍රේනයෙන්-පුටින්ට-ඇරයුමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1318"
}