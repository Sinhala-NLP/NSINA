{
       "Source": "hirunews",
       "Timestamp": "Wednesday, 27 February 2019 - 18:30",
       "Headline": "මහ මගදීම තරුණියකගේ දිවි උදුරා ගත් ගම්පොළ අනතුර",
       "News Content": "ගම්පොළ නුවරඑළිය මාර්ගයේ බොරලුමංකඩ ප්‍රදේශයේ සිදුවු රිය අනතුරකින් තරුණියක් මියගොස් තිබෙනවා.\nඇය ගමන් කළ ත්‍රී රෝද රථය මෝටර් රථයකට ගැටීමෙන් පසු තරුණිය මාර්ගයට විසිවී ගොස් පසුපසින් පැමිණි හගුරන්කෙත ඩිපෝවේ ආපදා රථයකට යටවී අනතුර සිදුව ඇති බවයි අප වාර්තාකරු සඳහන් කළේ.\nඇය ගම්පොළ වැල්පිටිය ප්‍රදේශයේ පදිංචි 23 හැවිරිදි තරුණියක්.\nමෙම තරුණිය තම මව සමග නගරයට පැමිණ කුලී ත්‍රී රෝද රථයකින් නිවසට යමින් සිටියදී අනතුරට ලක්ව ඇතැයි සඳහන්.\nත්‍රී රෝද රථයේ රියදුරා ද තුවාල ලබා ගම්පොල මූලික රෝහලට ඇතුලත් කර තිබෙනවා.\nගම්පොළ දෙස සිට නුවරඑළිය දෙසට පැමිණි මෝටර් රථයක් හදිසියේම ප්‍රතිවිරුද්ධ දෙසට හැරවීමේදීයි පිටුපසින් පැමිණි ත්‍රී රෝද රථය එහි ගැටී ඇත්තේ.\nඅනතුරුව ත්‍රී රෝද රථයේ ගමන් කළ තරුණිය මාර්ගයට විසිවී ගොස් තිබුනා.\nප්‍රතිවිරුද්ධ දෙසට හැරවූ මෝටර් රථය ද නතර කර තිබු ලොරියක ගැටී ඇතැයි අප වාර්තාකරු ප්‍රකාශ කළා.\nඅනතුර සම්බන්ධයෙන් ආපදා රථයේ සහ මෝටර් රථයේ රියදුරන් පොලිස් අත්අඩංගුවට ගෙන තිබෙනවා.\nසිද්ධිය පිළිබඳ ගම්පොළ පොලිසියයි විමර්ශණ මෙහෙයවන්නේ.",
       "URL": "https://www.hirunews.lk/211335/මහ-මගදීම-තරුණියකගේ-දිවි-උදුරා-ගත්-ගම්පොළ-අනතුර",
       "Category": "Local News",
       "Parent URL": "https://www.hirunews.lk/local-news.php?pageID=3480"
}