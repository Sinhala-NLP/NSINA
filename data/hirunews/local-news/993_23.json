{
       "Source": "hirunews",
       "Timestamp": "Monday, 25 July 2022 - 14:48",
       "Headline": "134 හොයාගන්න ආණ්ඩුවේ ඇරයුම පිළිගන්නෙ නෑ - ඩලස් සමග ඉදිරියේ දී පුළුල් සන්ධානයක් ?  (වීඩියෝ)",
       "News Content": "හෙට (26) සවස 03ට මුදල් අමාත්‍යාංශයේ නව ශ්‍රවණාගාරයේ පැවැත්වෙන ආණ්ඩු පක්ෂයේ කණ්ඩායම් රැස්වීම සඳහා තමන් හට ඇරයුම් කර, කාන්තාවකගෙන් දූරකථන ඇමතුමක් පැමිණි බව පාර්ලිමේන්තු මන්ත්‍රී වාසුදේව නානායක්කාර පවසනවා.\nඅද (25) පැවති මාධ්‍ය හමුවක දී අදහස් දක්වමින් මන්ත්‍රීවරයා කියා සිටියේ, අදාළ සාකච්ඡාව ජනාධිපති සහ අග්‍රාමාත්‍යවරයාගේ ප්‍රධානත්වයෙන් පැවැත්වෙන බව එම කාන්තාව පැවසූ බවත් කෙසේ වෙත්ත් තමන් එම සාකච්ඡාවට සහභාගී නො වන බව ප්‍රකාශ කළ බවයි.\nතමන් ඇතුළු ස්වාධීන කණ්ඩායම මේ වන විටත් විපක්ෂයේ කටයුතු කරන බැවින් ඒ සාකච්ඡා සඳහා සහභාගී වීමට කිසිදු අපේක්ෂාවක් නොමැති බව ඔහු වැඩි වැඩිදුරටත් කියා සිටියා.\nමේ වනවිට එම රැස්වීමට මන්ත්‍රී වරුන් 158කට ආරාධනා කර ඇති බවත් ඒ අය කෙසේ සොයා ගත්තා දැයි තමන් නොදන්නා බවත් ආණ්ඩුවේ මේ වෑයම රනිල්ට සහාය දුන් පිරිස් විපක්ෂයේ රැඳී සිටින්නේ දැ යි සෙවීම බවත් මන්ත්‍රී වාසුදේව වැඩිදුරටත් සඳහන් කළා.\nඑමෙන්ම ආණ්ඩුවේ ඇති සෙසු තනතුරු සඳහා විවිධ කණ්ඩායම් වෙත ආරාධනා කෙරුණ ද තම කණ්ඩායම වෙත මෙතෙක් ඇරයුම් ලැබී නැති බවත් ලැබුණත් එය පිළිනොගන්නා බවත් මන්ත්‍රීවරයා පැවසුවා.\nදේශපාලනය තුළ සාධාරණත්වයෙන් ගමනක් යාමට වත්මන් රජය සමග නො හැකි අතර, ඉදිරියේ දී මන්ත්‍රී ඩලස් අලහප්පෙරුම, විමල් වීරවංශ සහ තමන් ඇතුළු පිරිස එක්ව පුළුල් සන්ධානයක් ගොඩනැගීමට බලාපොරොත්තුවක් ඇති බව ද මන්ත්‍රී වාසුදේව වැඩිදුරටත් මාධ්‍ය වෙත අදහස් දක්වමින් කියා සිටියා.",
       "URL": "https://www.hirunews.lk/310920/134-හොයාගන්න-ආණ්ඩුවේ-ඇරයුම-පිළිගන්නෙ-නෑ-ඩලස්-සමග-ඉදිරියේ-දී-පුළුල්-සන්ධානයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=993"
}