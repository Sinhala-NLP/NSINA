{
       "Source": "hirunews",
       "Timestamp": "Tuesday, 04 January 2022 - 15:34",
       "Headline": "ත්‍රීරෝද රථයෙන් ගෙදර ගිය ඇමති සුසිල්  (වීඩියෝ)",
       "News Content": "හිටපු රාජ්‍ය අමාත්‍ය සුසිල් ප්‍රේමජයන්ත් අද (04) පෙරවරුවේ සිය අමාත්‍යාංශයේ නිල සුඛෝපභෝගී රථය සහ සෙසු භාණ්ඩ යළි භාරදීමෙන් අනතුරුව නිවස බලා පිටත්ව ගොස් තිබෙනවා.\nරාජ්‍ය අමාත්‍යවරයා අද උදෑසන රාජකාරියට අදාළ සියලු ලිපිලේඛන ආදිය ද භාර දී ත්‍රී රෝද රථයක නැගී නික්ම ගිය බවයි අප වාර්තාකරු සඳහන් කළේ.\nඒ යන අතරවාරයේ දී හෙතෙම මාධ්‍යවේදීන් ඇතුළු සෙසු පිරිසට \"සුබ අනාගතයක්\" යැයි සුබාශිංසන ද එක් කළා.\nසාධාරණ විවේචන ඉවසීමට නොහැකි නම් දේශපාලනය මෙන්ම රට ඉදිරියට ගෙන යාමට ද නොහැකි බව රාජ්‍ය අමාත්‍ය ධුරයෙන් ඉවත් කළ, පාර්ලිමේන්තු මන්ත්‍රී සුසිල් ප්‍රේමජයන්ත පවසනවා.\nජනාධිපතිවරයාට පැවරී ඇති බලතල ප්‍රකාරව අධ්‍යාපන ප්‍රතිසංස්කරණ, විවෘත විශ්වවිද්‍යාල හා දුරස්ථ අධ්‍යාපන ප්‍රවර්ධන රාජ්‍ය අමාත්‍ය ආචාර්ය සුසිල් ප්‍රේමජයන්ත වහාම ක්‍රියාත්මක වන පරිදි අද (03) උදෑසන එම ධුරයෙන් ඉවත් කර තිබුණා.\nපසුගිය මහ මැතිවරණයේදී ශ්‍රී ලංකා පොදුජන පෙරමුණ යටතේ කොළඹ දිස්ත්‍රික්කයට තරඟ වැදුණු ඔහු ඡන්ද 50,321ක් ලබා ගනිමින් එහි 11 වන ස්ථානයට පත් වූ අතර, පසුගිය 2 වනදා දෙල්කඳ සති පොළට පැමිණ ආණ්ඩුවේ ක්‍රියාකලාපය සම්බන්ධයෙන් ආන්දෝලනාත්මක ප්‍රකාශයක් ද සිදුකළා.\nඑවන් පසුබිමකයි ජනාධිපතිවරයා විසින් අද ඔහුව රාජ්‍ය අමාත්‍ය ධුරයෙන් ඉවත් කරනු ලැබුවේ.\nරාජ්‍ය අමාත්‍ය ධුරයෙන් ඉවත් කළ සුසිල් ප්‍රේමජයන්ත මන්ත්‍රීවරයා අද උදෑසන ඉසුරුපායේ පිහිටි සිය අමාත්‍යාංශයට පැමිණ සිටියා.\nමේ අතර අධ්‍යාපන අමාත්‍ය දිනේෂ් ගුණවර්ධන ද ඉසුරුපායේ පිහිටි අමාත්‍යාංශය වෙත පැමිණෙමින් සිටියදී මාධ්‍යවේදීන් රාජ්‍ය අමාත්‍ය සුසිල් ප්‍රේමජයන්තගේ ඉවත්කිරීම සම්බන්ධයෙන් විමසුවා.\nඅනතුරුව සුසිල් ප්‍රේමජයන්ත මන්ත්‍රීවරයා සිය අමාත්‍යාංශයෙන් පිටව ගියේ ත්‍රිරෝද රථයකින්.",
       "URL": "https://www.hirunews.lk/293009/ත්‍රීරෝද-රථයෙන්-ගෙදර-ගිය-ඇමති-සුසිල්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1450"
}