{
       "Source": "hirunews",
       "Timestamp": "Saturday, 07 November 2020 - 18:49",
       "Headline": "හොරණ ඇගලුම් කම්හලේ 159කට කොරෝනා - තවත් 2000ක පරීක්ෂණ ප්‍රතිඵල ඉදිරියේදී (වීඩියෝ)",
       "News Content": "සේවකයින් 5600 කට අධික සංඛ්‍යාවක් සේවය කරන හොරණ ගුරුගොඩ බොඩිලයින් ඇගලුම් කර්මාන්තශාලාවෙන් වාර්තා වන කොරෝනා ආසාදිතයින්ගේ සංඛ්‍යාව මේ වනවිට 159 දක්වා ඉහළ ගොස් තිබෙනවා.\nඒ එම කර්මාන්තශාලාවේ සේවය කළ තවත් සේවක සේවිකාවන් 81 දෙනෙකුට වෛරසය ආසාදනය වී ඇති බව අද තහවුරු වීමත් සමඟයි.\nඑම කර්මාන්තශාලවේ සේවකයින්ට සිදුකළ පී.සී.ආර්. පරීක්ෂණ 2000කට වැඩි සංඛ්‍යාවකට ප්‍රතිඵල ඉදිරියේදී ලැබීමට නියමිත බවයි හොරණ පරිපාලන මහජන සෞඛ්‍ය පරීක්ෂක පී.සී. සේනාරත්න කියා සිටියේ.\nමේ වනවිට මෙරටින් වාර්තා වන කොරෝනා ආසාදිතයින් සංඛ්‍යාව 12,970 ක් වන අතර, තවදුරටත් 5,217 දෙනෙකු රෝහල්ගතව ප්‍රතිකාර ලබනවා.\nතවත් කොරෝනා ආසාදිතයින් 537 දෙනෙකු අද දිනයේදී සුවය ලබා රෝහල්වලින් පිටව යෑමත් සමඟ කොරෝනා ආසාදනය වී සුවය ලැබූ සංඛ්‍යාව 7,723 දක්වා ඉහළ ගියා.\nසෞඛ්‍ය අමාත්‍යාංශයේ මාධ්‍ය ප්‍රකාශක වෛද්‍ය ජයරුවන් බණ්ඩාර කියා සිටියේ වෛරසය ආසාදනය වන පිරිස සීමාකර ගතහොත් දෙවන රැල්ල පාලනය කරගත හැකි බවයි.\nමේ අතර, සෞඛ්‍ය අමාත්‍යාංශය ප්‍රකාශ කළේ වෛරසය පැතිර යාමේ තත්ත්වය දිනෙන් දින වෙනස් වන බැවින්, ඊට අදාළ අවදානම් මට්ටම් 4ක් සහ නව සෞඛ්‍ය මාර්ගෝපදේශ හඳුන්වාදී ඇති බවයි.\nවිටින් විට යම් යම් ප්‍රදේශවල නිරෝධායන ඇදිරි නීතිය ක්‍රියාත්මක වුවත්, සීමා සමඟ අනෙක් ප්‍රදේශවල සාමාන්‍ය ජන ජීවිතය සහ වෘත්තීය වැඩකටයුතු සිදුකිරීම එහි අරමුණ වනවා.",
       "URL": "https://www.hirunews.lk/254224/හොරණ-ඇගලුම්-කම්හලේ-159කට-කොරෝනා-තවත්-2000ක-පරීක්ෂණ-ප්‍රතිඵල-ඉදිරියේදී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2345"
}