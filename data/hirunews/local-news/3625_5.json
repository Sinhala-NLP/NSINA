{
       "Source": "hirunews",
       "Timestamp": "Saturday, 01 December 2018 - 15:59",
       "Headline": "වව්නතිව් පොලිස් නිලධාරින් ඝාතනයේ සැකකරුවෙකු කිලිනොච්චියේදී අත්අඩංගුවට",
       "News Content": "මඩකලපුව - වව්නතිව්හි මාර්ග බාධකයකදී පොලිස් නිලධාරින් දෙදෙනෙකු වෙඩි තබා ඝාතනය කිරීමේ සිද්ධිය සම්බන්ධයෙන් සැකකරුවෙකු අත්අඩංගුවට ගෙන තිබෙනවා.\n48 හැවිරිදි ඔහු වට්ටකච්චි - හච්සන් පාරේදී, කිලිනොච්චිය පොලීසිය අත්අඩංගුවට ගෙන ඇති බවයි පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර සදහන් කළේ.\nඔහු වැඩිදුර විමර්ශන සදහා අපරාධ පරීක්ෂණ දෙපාර්තමේන්තුවේ නිලධාරින් වෙත භාරදීමට නියමිතයි.\nඊයේ අලූයම වාර්තා වූ මෙම සිද්ධියෙන් ජීවිතක්ෂයට පත්වුණේ ගාල්ල සහ කල්මුණේ යන ප්‍රදේශවල පදිංචිවල පොලිස් කොස්තාපල්වරුන් දෙදෙනෙක්. ඔවුන්ගේ පශ්චාත් මරණ පරීක්ෂණ කටයුතු ඊයේ රාත්‍රියේ මඩකලපුව රෝහලේදී සිදුකෙරුණා.\nඑහිදී අනාවරණ වී තිබුණේ එක් පොලිස් නිලධාරියෙකුගේ හිසට වෙඩි පහරවල් දෙකක් එල්ල කර ඝාතනය කර ඇති බවයි.\nඑසේම, සෙසු පොලිස් නිලධාරියාගේ හිසේ එක් වෙඩි ප්‍රහාරයක සළකුණු සහ ශරීරයේ බහුවිධ කැපුම් තුවාල රැසක් පවතින බව ද මරණ පරීක්ෂණයෙන් අනාවරණ වුණා.\nමෙම වෙඩි තැබීම සිදුවූ ස්ථානය පොලිස්පති පූජිත් ජයසුන්දර ඇතුළු ඉහළ පෙළේ පොලිස් නිලධාරීන් කණ්ඩායමක් ද ඊයේ නිරීක්ෂණය කළා.",
       "URL": "https://www.hirunews.lk/205293/වව්නතිව්-පොලිස්-නිලධාරින්-ඝාතනයේ-සැකකරුවෙකු-කිලිනොච්චියේදී-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3625"
}