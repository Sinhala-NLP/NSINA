{
       "Source": "hirunews",
       "Timestamp": "Saturday, 09 October 2021 - 7:39",
       "Headline": "දැව ප්‍රමිතියත් සහතික වෙයි",
       "News Content": "ඉතිහාසයේ ප්‍රථම වරට මෙරට භාවිතයට ගැනෙන දැවවල ප්‍රමිතිය සහතික කිරීම සඳහා කටයුතු සූදානම් කර තිබෙනවා.\nඒ, වේවැල්, පිත්තල, මැටි, ලී බඩු, ග්‍රාමීය කර්මාන්ත රාජ්‍ය අමාත්‍යංශයේ මෙහෙයවීමෙන්.\nඑහි ලේකම් විජිත බණ්ඩාරනායක හිරු ප්‍රවෘත්තී අංශයට කියා සිටියේ, මෙරට දැව අපනයනයේදී දැව ව්‍යාපාරිකයින් මුහුණ දෙන දුෂ්කරතා සහ ආනයනික දැව මෙන්ම මෙරට දැව භාවිතයේදී පාරිභෝගිකයින් මුහුණ දෙන අපහසුතා සැලකිල්ලට ගනිමින් මෙම පියවර ගන්නා බවයි.\nශ්‍රී ජයවර්ධනපුර විශ්වවිද්‍යාලයේ විශේෂඥ කණ්ඩායමක් විසින් එම ප්‍රමිතිකරණ කටයුතු සිදු කරන අතර ඊට අදාළ පර්යේෂණාගාරය සඳහා අවශ්‍ය සියලු උපකරණ මේ වන විට මිල දී ගෙන තිබෙනවා.\nඒ අනුව වහල සඳහා යොදා ගැනෙන දැව, ගෘහ භාණ්ඩ ඇතුළු සියලු ආනයනික හා දේශීය දැව නිෂ්පාදන මේ යටතේ ප්‍රමිතීකරණයකට ලක් වෙනු ඇති.",
       "URL": "https://www.hirunews.lk/284490/දැව-ප්‍රමිතියත්-සහතික-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1640"
}