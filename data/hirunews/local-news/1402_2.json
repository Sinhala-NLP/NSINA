{
       "Source": "hirunews",
       "Timestamp": "Monday, 24 January 2022 - 18:37",
       "Headline": "දකුණු මුහුදෙන් අල්ලාගත් හෙරොයින් තොගය හරක් කටාගෙ ද ? (වීඩියෝ)",
       "News Content": "ශ්‍රී ලංකා නාවික හමුදාව, ශ්‍රී ලංකා පොලීසිය හා ජාතික බුද්ධි සේවාව එක්ව ශ්‍රී ලංකාවට දකුණු දෙසින් ජාත්‍යන්තර මුහුදේ සිදු කළ ඒකාබද්ධ මෙහෙයුමක දී අත්අඩංගුවට ගත් හෙරොයින් ප්‍රමාණය කිලෝ ග්‍රෑම් තුන්සිය තිහක් බව නාවික හමුදා මාධ්‍ය ප්‍රකාශකවරයා පවසනවා.\nඑමෙන්ම මෙම මෙහෙයුමේදී පුද්ගලයින් එකොලොස් දෙනකු අත්අඩංගුවට ගත් බවත් ඔවුන් සියලු දෙනා ශ්‍රී ලාංකිකයින් බවත් නාවික හමුදා මාධ්‍ය ප්‍රකාශකවරයා වැඩිදුරටත් කියා සිටියා.\nගාලු වරායට නාවික සැතපුම් දෙසීයකට පමණ එපිටින් ජාත්‍යන්තර මුහුදේ දී මෙම මෙහෙයුම දියත් කෙරුණා.\nඑහිදී බෝට්ටු දෙකකින් ගෙන යමින් තිබූ මෙම මත්ද්‍රව්‍ය තොගය අත්අඩංගුවට ගත් බවයි මාධ්‍ය ප්‍රකාශකවරයා වැඩිදුරටත් පවසන්නේ.\nමෙම මත්ද්‍රව්‍ය තොගය පිළිබඳව තොරතුරු ජාතික බුද්ධි සේවාවට තොරතුරු ලැබීමෙන් අනතුරුව, පොලිස් මත්ද්‍රව්‍ය නිවාරණ කාර්යාංශය සහ නාවික හමුදාව එක්ව, මෙම වැටලීම සැලසුම් කර තිබෙනවා.\nඅත්අඩංගුවට ගත් පුද්ගලයින් මේ වන විට ගොඩබිම වෙත රැගෙන එන බවත් ඔවුන්ගෙන් සිදු කරන ප්‍රශ්න කිරීම්වලින් අනතුරුව මෙම හෙරොයින් තොගය පිළිබඳ වැඩිදුර තොරතුරු අනාවරණය කර ගත හැකි බවත් නාවික හමුදා මාධ්‍ය ප්‍රකාශකවරයා වැඩිදුරටත් සඳහන් කළා.\nමේ අතර තහවුරු නොකළ ආරංචි මාර්ග පවසන්නේ අදාළ හෙරොයින් තොගය මෙරට සිටින පාතාල ක්‍රියාකාරිකයකු සහ මත්ද්‍රව්‍ය ජාවාරම්කරුවකු වන හරක් කටාට අයත් මත්ද්‍රව්‍ය තොගයක් බවයි.",
       "URL": "https://www.hirunews.lk/295026/දකුණු-මුහුදෙන්-අල්ලාගත්-හෙරොයින්-තොගය-හරක්-කටාගෙ-ද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1402"
}