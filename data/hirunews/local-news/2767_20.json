{
       "Source": "hirunews",
       "Timestamp": "Tuesday, 28 April 2020 - 16:33",
       "Headline": "සාමාන්‍ය පෙළ විභාගයේ ප්‍රතිඵල සහිත පාසල් ලේඛන ඔන්ලයින් (online) ක්‍රමයට ලබා දීමට පියවර -  (වීඩියෝ)",
       "News Content": "මෙවර සාමාන්‍ය පෙළ විභාගයේ ප්‍රතිඵල සහිත පාසල් ලේඛන ඔන්ලයින් (online) ක්‍රමයට ලබා දීමට අධ්‍යාපන අමාත්‍යාංශය විසින් විභාග දෙපාර්තමේන්තුවට උපදෙස් ලබාදී තිබෙනවා.\nකොවිඩ් - 19 වෛරසයේ ව්‍යාප්තිය හේතුවෙන් රට තුළ දැනට උද්ගතව ඇති තත්වය සැලකිල්ලට ගනිමිනුයි අධ්‍යාපන අමාත්‍යාංශය මෙම තීරණය ගෙන ඇත්තේ.\nඒ අනුව සියළු පළාත් සහ කලාප අධ්‍යාපන අධ්‍යක්ෂවරුන් වෙත ඊට අදාල පරිශීලක පද (USER NAME )  හා මුරපද (PASSWORD) ලබාදීමේ සමාරම්භක අවස්ථාව අද (28) සිදු කෙරුණේ  අධ්‍යාපන අමාත්‍ය ඩලස් අලහප්පෙරුමගේ  ප්‍රධානත්වයෙන්.\nරට තුළ උද්ගතව ඇති වත්මන් තත්වය හමුවේ පවත්නා සියලු අභියෝගයන්ට නොබියව මුහුණ දෙමින්, මෙම විභාග ප්‍රතිඵල දරුවන් වෙත ලබාදීමට උත්සුක වූ විභාග දෙපාර්තමේන්තුවේ සියලු කාර්ය මණ්ඩලයටත් ඊට නායකත්වය ලබාදුන් විභාග කොමසාරිස් ජනරාල්වරයා ඇතුළු සියලු නිලධාරීන්ටත් අධ්‍යාපන අමාත්‍යවරයා මෙහිදී සිය කෘතවේදීත්වය පළ කර තිබෙනවා.\nශ්‍රී ලංකා විභාග දෙපාර්තමේන්තුවේ නිල වෙබ් අඩවිය වන www.donets.lk වෙත පිවිසීමෙන් සිසුන්ට තම ප්‍රතිඵල පෞද්ගලිකව ලබාගැනීමට අවස්ථාව සැලසෙන අතර, සියලු පළාත් සහ කලාප අධ්‍යාපන අධ්‍යක්ෂවරුන් වෙත මීට පෙර අවස්ථාවලදී තැපැල් මගින් ලැබුණු පාසල් විභාග ප්‍රතිඵල ලේඛන අද සිට ඉහත වෙබ් අඩවියෙන් බාගත කරගැනීමේ අවස්ථාව හිමිවනවා.",
       "URL": "https://www.hirunews.lk/239622/සාමාන්‍ය-පෙළ-විභාගයේ-ප්‍රතිඵල-සහිත-පාසල්-ලේඛන-ඔන්ලයින්-online-ක්‍රමයට-ලබා-දීමට-පියවර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2767"
}