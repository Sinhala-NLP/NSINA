{
       "Source": "hirunews",
       "Timestamp": "Saturday, 19 May 2018 - 10:53",
       "Headline": "සැමියාට පෙර ඉස්සරවූ බිරිඳ, සැමියාගේ ජීවිතය උදුරා ගනී (ඡායාරූප)",
       "News Content": "බිරිඳ විසින් සිය සැමියාට ඇසිඩ් ගසා ඔහුගේ ගෙල පිහියෙන් කොටා ඝාතනය කළ පුවතක් අරණායක ප්‍රදේශයෙන් වාර්තා වනවා.\nඊයේ (18) පස්වරුවේ මෙම සිදුවීම සිදුව ඇති අතර පොලිසිය පවසන්නේ කාලයක සිට පැවති පවුල් ආරවුලක් දුරදිග යාමෙන් මෙම ඝාතනය සිදුව ඇති බවයි.\nමෙලෙස ඝාතනයට ලක්වූ පුද්ගලයා 37 හැවිරිදි අයෙක් බව සඳහන්.\nමෙම අඹු සැමියන්ට වයස අවුරුදු තුනක දරුවෙකු ද සිටින බව පොලිසිය වැඩිදුරටත් පවසනවා.\nසැමියා විසින් සිද්ධිය සිදුවූ එම දිනයේ දී බිරිඳ සමඟ ආරවුලක් ඇතිකරගෙන ඇති අතර එහිදී බිරිඳ ඝතනය කරන බවසා ඇසිඩ් බෝතලයක් ද ගෙනවිත් නිවසේ සඟවා තිබෙනවා.\nකෙසේ වෙතත් සැමියා විසින් සඟවන ලද ඇසිඩ් බෝතලය බිරිඳ දැක ඇති අතර ඇය විසින් නිවසේ මුළුතැන්ගේ සිටි ස්වාමියාගේ ශරීරයට ඇසිඩ් ගසා ඔහුගේ ගෙල ප්‍රදේශයට පිහි පහරවල් කිහිපයක් එල්ලකර ඇති බව සඳහන්.\nබිරිඳගේ ප්‍රහාරයෙන් බරපතල තත්වය පත් වූ සැමියා රෝහල් ගත කිරිමට රැගෙන යන අතර තුර මරණයට පත්ව ඇති බවයි අප වාර්තාකරු සඳහන් කළේ.\nඝාතනයට ලක්වූ පුද්ගලයාගේ සිරුර අරණායක දිසා රෝහලේ තැන්පත් කර ඇති අතර අරණායක පොලිසිය සිද්ධිය සම්බන්ධයෙන් වැඩිදුර පරික්ෂණ පවත්වනු ලබන බව සඳහන්.\nඅපරාධය සිදුකළ 33 හැවිරිදි කාන්තාව පොලිසිය විසින් අත්අඩංගුවට ගෙන තිබෙනවා.\nඡායාරූප - අරණායක, ප්‍රදීප් කුමාර",
       "URL": "https://www.hirunews.lk/191085/සැමියාට-පෙර-ඉස්සරවූ-බිරිඳ-සැමියාගේ-ජීවිතය-උදුරා-ගනී-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3938"
}