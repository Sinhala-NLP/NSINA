{
       "Source": "hirunews",
       "Timestamp": "Sunday, 03 June 2018 - 13:40",
       "Headline": "පැල්මඩුල්ලේ රිය අනතුරකින් විශ්වවිද්‍යාල සිසුවෙකුගේ අත ශරීරයෙන් වෙන්වෙයි",
       "News Content": "රත්නපුර - පැල්මඩුල්ල - සන්නස්ගම ප්‍රදේශයේදී අද (03) සිදුවූ රිය අනතුරකින් විශ්වවිද්‍යාල සිසුවෙකුගේ දකුණු අත ශරීරයෙන් සම්පූර්ණයෙන්ම වෙන්වී ගැලවී ගොස් තිබෙනවා.\nකොළඹ සිට බිබිල දක්වා ගමන් කළ ශ්‍රී ලංගම බස් රථයක ප්‍රතිවිරුද්ධ දිශාවෙන් පැමිණි ටිපර් රථයක් ගැටීමෙනුයි මෙම අනතුර සිදුව ඇත්තේ.\nඅනතුර වන අවස්ථාවේදී බස් රථයෙහි පිටුපස අසුනේ ගමන් කළ මෙම සිසුවා සිය දකුණු අතෙහි කොටසක් පිටතට වන්නට තිබී ඇති බව ද වාර්තා වනවා.\nපසුව මෙම සිසුවාගේ අත ටිපර් රථයේ ගැටී ඇති අතර, එම අවස්ථාවේදී අත කඳින් වෙන්ව ගොස් ඇත්තේ.\nපසුව බස් රථයේ සිටි මගීන් මෙම සිසුවාගේ අත අයිස් පිරවූ බෑගයක දමා සිසුවා ද සමඟ රත්නපුර රෝහලට රැගෙන ගොස් තිබෙනවා.\nඉන් අනතුරුව සරසවි සිසුවා කොළඹ ජාතික රෝහලට මාරු කර යැවීමට පියවර ගත් බවයි පොලීසිය සඳහන් කළේ.\nසිසුවාගේ වෙන් වූ අත බද්ද කිරීම සඳහා ශල්‍යකර්මයක් සිදුකෙරෙන බවයි කොළඹ ජාතික රෝහලේ ප්‍රකාශකයෙකු හිරු ප්‍රවෘත්ති අංශයට කියා සිටියේ.\nමෙලෙස අනතුරට ලක්ව ඇත්තේ සබරගමුව විශ්වවිද්‍යාලයේ කළමනාකරණ පීඨයේ දෙවන වසරේ ඉගෙනුම ලබන කිතුල්ගොඩ - අගලවත්ත ප්‍රදේශයේ පදිංචි 23 හැවිරිදි සිසුවෙක්.",
       "URL": "https://www.hirunews.lk/192212/පැල්මඩුල්ලේ-රිය-අනතුරකින්-විශ්වවිද්‍යාල-සිසුවෙකුගේ-අත-ශරීරයෙන්-වෙන්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=3913"
}