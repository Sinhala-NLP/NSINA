{
       "Source": "hirunews",
       "Timestamp": "Saturday, 01 January 2022 - 19:26",
       "Headline": "ඩොලර් අර්බුදයෙන් ඖෂධ ආනයනයටත් බලපෑම් - රාජ්‍ය ඖෂධ නීතිගත සංස්ථාව ප්‍රමුඛතාවය ඉල්ලයි",
       "News Content": "ණයවර ලිපි සඳහා ගෙවීම් කිරීමේදී මෙරටට ආනයනය කරනු ලබන ඖෂධ සඳහා ප්‍රමුඛතාව ලබාගැනීමට කටයුතු සලසා දෙන ලෙස ඉල්ලා රාජ්‍ය ඖෂධ නීතිගත සංස්ථාව, ඖෂධ නිෂ්පාදනය, සැපයුම් හා නියාමන රාජ්‍ය අමාත්‍යාංශය වෙත ලිපියක් යොමුකර තිබෙනවා.\nඑම අමාත්‍යාංශ ලේකම්වරයා වෙත අදාළ ලිපිය යොමුකර ඇති බවයි ශ්‍රී ලංකා ඖෂධ නීතිගත සංස්ථාව සඳහන් කළේ.\nරට තුල පවතින විදේශ සංචිත හිඟය හමුවේ මේ වනවිට සහල්,සීනි ඇතුළු අත්‍යාවශ්‍ය ආහාර ආනයනය ද අර්බුදකාරි තත්ත්වයක පවතිනවා.\nකෙසේ වෙතත්, දැනට රජයේ රෝහල්වල ඖෂධ හිඟයක් නොමැති බවයි රජයේ ඖෂධවේදීන්ගේ සංගමය පැවසුවේ.\nකෙසේ වෙතත්, එහි සභාපති අජිත් පී. තිලකරත්න කියා සිටියේ ණයවර ලිපි සඳහා ගෙවීම් කිරීමට ප්‍රමුඛතාවය හිමි නොවුනහොත් ඉදිරියේදී රට තුළ ඖෂධ හිඟයක් ඇතිවිය හැකි බවයි.",
       "URL": "https://www.hirunews.lk/292762/ඩොලර්-අර්බුදයෙන්-ඖෂධ-ආනයනයටත්-බලපෑම්-රාජ්‍ය-ඖෂධ-නීතිගත-සංස්ථාව-ප්‍රමුඛතාවය-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1455"
}