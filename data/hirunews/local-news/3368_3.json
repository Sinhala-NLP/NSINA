{
       "Source": "hirunews",
       "Timestamp": "Sunday, 05 May 2019 - 12:19",
       "Headline": "අතුරුදන්වූ ධීවර යාත්‍රාවක් සොයා මෙහෙයුම්",
       "News Content": "දෙවුන්දර ධීවර වරායෙන් මුහුදු ගොස් අතුරුදන්වූ බව කියන ‘‘සුපුන් පුතා - 2’’ බහුදින යාත්‍රාව සෙවීම සඳහා මේ වනවිටත් කටයුතු කරමින් සිටින බව ධීවර දෙපාර්තමේන්තුව පවසනවා.\nඑම දෙපාර්තමේන්තුවේ අධ්‍යක්‍ෂ ජනරාල් ප්‍රසන්න ජනක කුමාර කියා සිටියේ ධීවර යාත්‍රාව අවසන් වරට තිබූ ප්‍රදේශයේ පවතින අයහපත් කාලගුණ තත්ත්වය හේතුවෙන් සෝදිසි මෙහෙයුම් දුෂ්කර වී ඇති බවයි.\nමෙලෙස අතුරුදන්වී ඇති සුපුන් පුතා - 2 බහුදින යාත්‍රාව දෙවුන්දර ධීවර වරායෙන් පිටත්ව ගොස් ඇත්තේ පසුගිය මාර්තු 25 වනදිනයි.\nඑහි ධීවරයින් පස්දෙනෙකු ගමන් කොට ඇති අතර, අවසන් වරට ඔවුන් ධීවර කටයුතුවල යෙදුණු චම්පා - 7 නැමති යාත්‍රාව සමඟ පසුගිය 1 වන දින පණිවුඩ හුවමාරු කරගෙන තිබුණා.\nඒ අනුව ඔවුන් සඳහන් කර ඇත්තේ ඔවුන් ගමන් ගත් යාත්‍රාව සුළි කුණාටුවකට හසුවී ඇති බවයි.\nමෙලෙස අතුරුදන්වූ බහුදින යාත්‍රාවේ හිමිකරු හිරු ප්‍රවෘත්ති අංශයට අදහස් දක්වමින් කියා සිටියේ අවසන් වරට පණිවුඩ හුවමාරු කරගත් චම්පා හත නැමති යාත්‍රාවට සුපුන් පුතා දෙක යාත්‍රාව තිබූ ප්‍රදේශයට ගමන් කිරීමට නොහැකිවී ඇත්තේ පැවති අයහපත් කාලගුණ තත්ත්වය හේතුවෙන් බවයි.\nඑමෙන්ම දෙවුන්දර ධීවර වරායෙන් ගමන් ආරම්භ කර තිබූ රාජා - 2 නැමති යාත්‍රාවද අනතුරකට ලක්ව මුහුදුබත් වී ඇති අතර එහි ගමන් ගත් ධීවරයින් කිහිපදෙනෙකුද නිරුපද්‍රිතව චම්පා - 7 යාත්‍රාවේ ධීවරයින් විසින් බේරාගෙන ගොඩබිමට රැගෙන එමින් සිටින බවද වාර්තාවනවා.\nධීවර දෙපාර්තමේන්තුව සහ කාලගුණ විද්‍යා දෙපාර්තමේන්තුව විසින් නිකුත් කළ නිවේදන පිළිබඳව අවධානය යොමු නොකිරීම මෙවැනි අනතුරුවලට හේතුව බවයි ධීවර දෙපාර්තමේන්තුව සඳහන් කළේ.\nකෙසේ වෙතත් අතුරුදන්වී ඇති යාත්‍රාව සෙවීම සඳහා ධීවර දෙපාර්තමේන්තුව නාවික හමුදාව සහ එම ප්‍රදේශය ආසන්නයේ ඇති වෙනත් රටවල නාවික හමුදාවල ද සහය ඇතිව මේ වනවිට පරීක්ෂණ සිදුකරමින් පවතින බවයි එම දෙපාර්තමේන්තුවේ අධ්‍යක්‍ෂ ජනරාල් ගිනිගේ ප්‍රසන්න ජනක කුමාර කියා සිටියේ්.",
       "URL": "https://www.hirunews.lk/215781/අතුරුදන්වූ-ධීවර-යාත්‍රාවක්-සොයා-මෙහෙයුම්",
       "Category": "Local News",
       "Parent URL": "https://www.hirunews.lk/local-news.php?pageID=3368"
}