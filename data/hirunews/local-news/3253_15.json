{
       "Source": "hirunews",
       "Timestamp": "Thursday, 11 July 2019 - 18:25",
       "Headline": "කුරුණෑගල වෛද්‍ය සාෆි රිමාන්ඩ්",
       "News Content": "කුරුණෑගල රෝහලේ වෛද්‍ය මොහොමඩ් සාෆි ෂිහාබ්දීන් ලබන 25 වැනිදා දක්වා රක්ෂිත බන්ධනාගාරගත කිරීමට කුරුණෑගල මහේස්ත්‍රාත් සම්පත් හේවාවසම් නියෝග කළා.\nරැඳවුම් නියෝග යටතේ රහස් පොලිසිය භාරයේ පසු වූ වෛද්‍යවරයා අද අධිකරණයට ඉදිරිපත් කළ අතර, එහිදී අපරාධ පරීක්ෂණ දෙපාර්තමේන්තුව දැනුම් දුන්නේ ත්‍රස්තවාදය වැළැක්වීමේ පනත යටතේ වෛද්‍ය සාෆි ෂිහාබ්දීන් රඳවාගෙන සිටියද, එම පනත යටතේ වරදක් කර ඇතැයි මෙතෙක් අනාවරණ වී නොමැති බවයි.\nවෛද්‍යවරයා විසින් වඳ භාවයට පත්කළ බව පවසමින් පැමිණිලි කළ කාන්තාවන් 143 දෙනෙකු එස්.එච්.කේ. පරීක්ෂණයකට ලක් කිරීමට අවසර ලබාදෙන ලෙස රහස් පොලිසිය අධිකරණයෙන් ඉල්ලීමක් කළා.\nඑහිදී වෛද්‍ය සාෆි ෂිහාබ්දීන් වෙනුවෙන් පෙනී සිටි නීතිඥවරුන් කියා සිටියේ කාන්තාවන් අදාළ පරීක්ෂණයට යොමු කිරීම පිළිබඳව තමන්ද එකඟ වන බවයි.\nඑහෙත් වෛද්‍යවරයාට එරෙහිව ඉදිරිපත් කර ඇති චෝදනා සියල්ලම අසත්‍ය බවද ඔවුන් ප්‍රකාශ කළා. අදාළ කාන්තාවන් වෙනුවෙන් පෙනී සිටි නීතිඥවරුන් සඳහන් කළේ වෛද්‍යවරයාගේ වත්කම් සම්බන්ධයෙන් සිදුකළ පරීක්ෂණයේදී ඉඩම්වල වර්තමාන වටිනාකම පොලිසිය ඉදිරිපත් කර නොමැති බවයි.\nබැංකු දෙකක ගිණුම් පිළිබඳ විමර්ශනයක් සිදුකර නොමැති බව ප්‍රකාශ කළ කාන්තාවන් වෙනුවෙන් පෙනී සිටි නීතිඥයින් එක්තරා බැංකුවකට සාෆි නමින් මිලියන 115 ක මුදලක් හුවමාරු වී ඇති බවද පෙන්වා දුන්නා.\nසියළු කරුණු සලකා බැලූ මහේස්ත්‍රාත්වරයා වෛද්‍යවරයාට ඇප ලබාදෙනවාද නැද්ද යන තීන්දුව පස්වරු 5.30 ට ලබාදෙන බවයි සඳහන් කළේ.\nඒ අනුව එම වේලාවට නඩුව කැඳවූ කුරුණෑගල මහේස්ත්‍රාත් සම්පත් හේවාවසම් නියෝග කළේ සැකකරු ලබන 25 වැනිදා දක්වා රක්ෂිත බන්ධනාගාරගත කිරීමටයි.\nමේ අතර, වෛද්‍ය සාෆි ෂිහාබ්දීන් සිදුකළ සිසේරියන් සැත්කම්වලින් පසු දරු සම්පත් අහිමි වූ මව්වරුන් 500 දෙනෙකු අද පෙරවරුවේ කුරුණෑගල - ඇත්කඳ  රජමහා විහාරයට එක් රැස්ව සිටියා.\nඅනතුරුව භික්ෂුන් වහන්සේ සහ මව්වරුන්  පාගමනින් කුරුණෑගල මහේස්ත්‍රාත් අධිකරණයට ඉදිරිපිටට පැමිණි බවයි එහි සිටි හිරු වාර්තාකරු සදහන් කළේ.\nඑමෙන්ම, කුරුණෑගල ශික්ෂණ රෝහල ඉදිරිපිට අපේ ජනබල පක්ෂය අද පෙරවරුවේ විරෝධතාවක් පැවැත්වූයේ වෛද්‍ය සාෆි ෂිහාබ්දීන්ට එරෙහිව නිසි ලෙස නීතිය ක්‍රියාත්මක කරන ලෙස බලකරමින්.",
       "URL": "https://www.hirunews.lk/220107/කුරුණෑගල-වෛද්‍ය-සාෆි-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=3253"
}