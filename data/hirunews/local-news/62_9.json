{
       "Source": "hirunews",
       "Timestamp": "Wednesday, 30 August 2023 - 17:26",
       "Headline": "නිරිතදිගට තවදුරටත් වැසි",
       "News Content": "දිවයිනේ නිරිත දිග කොටසට පවතින වැසි තත්ත්වය ඉදිරි දින කිහිපයේදීත් අපේක්ෂා කරන බව කාලගුණවිද්‍යා දෙපාර්තමේන්තුව පවසනවා.\nඑම දෙපාර්තමේන්තුව සඳහන් කළේ, අද දිනයේ බස්නාහිර, සබරගමුව පළාත්වලට හා ගාල්ල සහ මාතර දිස්ත්‍රික්කවල ඇතැම් ස්ථානවලට මිලිමීටර 75ක පමණ තරමක තද වැසි ඇතිවිය හැකි බවයි.\nඅද පෙරවරු 8.30 න් අවසන් වූ පැය 24 තුල වැඩිම වර්ෂාපතනය වන මිලිමීටර් 101 ලැබී ඇත්තේ රත්නපුර ප්‍රදේශයටයි.\nවටවල ප්‍රදේශයට මිලිමීටර් 87.6 ක සහ රත්නපුර - දෙතැනගල ප්‍රදේශයට මිලිමීටර් 82.2 ක වර්ෂාපතනයක් ලැබී තිබෙනවා.\nඅප වාර්තාකරුවන් සඳහන් කළේ මධ්‍යම කඳුකරයේ ජල පෝෂක ප්‍රදේශවලටද මාස කිහිපයකට පසු තද වැසි පතිත වු බවයි.\nමාවුස්සාකැළේ ජලාශයට ඉහළින් පිහිටි සාමිමලේ, ශ්‍රී පාද රක්ෂිතය සහ මස්කෙළිය යන ප්‍රදේශවලට ද මෙලෙස අධික වැසි ලැබී තිබෙනවා.\nකෙසේ වෙතත්, ජල විදුලිය උත්පාදනය කරන ජලාශ පිරීයාමට තරම් මෙම වැසි ප්‍රමාණවත් නොවන බවයි මහවැලි අධිකාරිය ප්‍රකාශ කළේ.\nමේ දක්වා වාරිමාර්ග දෙපාර්තමේන්තුව යටතේ පවතින ජලාශවල ජලමට්ටම ඉහළ යාමට තරම් වර්ෂාපතනයක් ලැබී නොමැති බව එම දෙපාර්තමේන්තුවේ ජල කළමනාකරණ අංශයේ අධ්‍යක්ෂිකා සුදර්ශනී විදානපතිරණ සඳහන් කළා.",
       "URL": "https://www.hirunews.lk/346630/නිරිතදිගට-තවදුරටත්-වැසි",
       "Category": "Local News",
       "Parent URL": "https://www.hirunews.lk/local-news.php?pageID=62"
}