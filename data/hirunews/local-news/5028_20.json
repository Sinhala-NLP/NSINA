{
       "Source": "hirunews",
       "Timestamp": "Saturday, 28 May 2016 - 19:39",
       "Headline": "තාජුඩීන්ගේ ඝාතනයට හිටපු පොලිස්පති වගකිව යුතුද?",
       "News Content": "රගර් ක්‍රීඩක වසීම් තාජුඩීන්ගේ ඝාතනයට හිටපු ජ්‍යෙෂ්ඨ නියෝජ්‍ය පොලිස්පති අනුර සේනානායක සම්බන්ධ නම් හිටපු  පොලිස්පති එන්.කේ. ඉලංගකෝන්ද ඊට වගකිව යුතු බව පුරවැසි සංවිධාන එකමුතුවේ කැඳවුම්කරු සමන්  රත්නප්‍රිය පවසනවා.\nඔහු සඳහන් කළේ අදාළ සිද්ධියට සම්බන්ධවූවන්ට නීතියෙන් කිසිදා පළා යා නොහැකි බවයි.\nරගර් ක්‍රීඩක වසීම් තාජුඩීන් නාරාහේන්පිට ශාලිකා ක්‍රීඩාංගණය අසළ මාර්ගයක මෝටර් රථයක් තුළ මියගොස් සිටියදී සොයාගනු ලැබුවේ 2012 වසරේ මැයි මස 17 වනදායි.\nරිය අනතුරකින් ඔහු මියගිය බවට පළමුව වාර්තාවූවත් පසුව කරන ලද පරීක්ෂනවලදී තාජුඩීන් ඝාතනය කර ඇති බවට හෙළිවුණා.\nඑම පරීක්ෂණ හමුවේ එවකට නාරාහේන්පිට පොලීසියේ අපරාධ අංශයේ ස්ථානාධිපතිවරයා ලෙස කටයුතු කළ පොලිස් පරීක්ෂක සුමිත් චම්පික පෙරේරා පසුගිය අප්‍රේල් මස 20 වනදා අපරාධ පරීක්ෂණ දෙපාර්තමේන්තුවෙන් අත්අඩංගුවට ගත්තේ සාක්ෂි වසන් කිරීමේ චෝදනා මතයි.\nඑම පරීක්ෂනයේ තවත් පියවරක් ලෙස බස්නාහිර පළාත්භාර හිටපු ජ්‍යෙෂ්ඨ නියෝජ්‍ය පොලිස්පති අනුර සේනානායක පසුගිය 23 වනදා අපරාධ පරීක්ෂණ දෙපාර්තමේන්තුවෙන් අත්අඩංගුවට ගත්තා.\nසැකකරුවන් දෙදෙනාම පසුගිය 26 වනදා කොළඹ මහේස්ත්‍රාත් අධිකරණයට ඉදිරිපත් කළ අවස්ථාවේ නීතීඥයන් ඇප ඉල්ලා සිටියද මහේස්ත්‍රාත්වරයා එම ඉල්ලීම ප්‍රතික්ෂේප කරමින් ඔවුන් ලබන 9 වනදා දක්වා යළි රක්ෂිත බන්ධනාගාර ගතකිරීමට නියෝග කළා.",
       "URL": "https://www.hirunews.lk/134239/තාජුඩීන්ගේ-ඝාතනයට-හිටපු-පොලිස්පති-වගකිව-යුතුද",
       "Category": "Local News",
       "Parent URL": "https://www.hirunews.lk/local-news.php?pageID=5028"
}