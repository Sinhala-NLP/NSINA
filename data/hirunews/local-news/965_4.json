{
       "Source": "hirunews",
       "Timestamp": "Thursday, 04 August 2022 - 19:26",
       "Headline": "ඩීසල් මදි බව කියමින් බස් හිමියන් වර්ජනයක (වීඩියෝ)",
       "News Content": "QR ක්‍රමයට ප්‍රමාණවත් පරිදි ඩීසල් නොලැබෙන බව පවසමින් පෞද්ගලික බස් සංගම් කිහිපයක් අද මධ්‍යම රාත්‍රියේ සිට වර්ජනයක් ආරම්භ කිරීමට තීරණය කර තිබෙනවා. සමස්ත ලංකා පෞද්ගලික බස් සමාගම් සම්මේලනය, අන්තර් පළාත් බස් හිමියන්ගේ සංගමය, පොදුජන එක්සත් බස් හිමියන්ගේ සංගමය සහ සමස්ත ලංකා එක්සත් බස් හිමියන්ගේ සංගමය මෙම වර්ජනයට එක්වන බව ප්‍රකාශ කළා.\nඑහෙත්, ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න සඳහන් කළේ තම සංගමය ඒ සම්බන්ධයෙන් මේ දක්වා කිසිදු තීරණයක් ගෙන නොමැති බවයි.\nකෙසේ වෙතත්, ජාතික ගමනාගමන කොමිෂන් සභාවේ අධ්‍යක්ෂ ජනරාල් ආචාර්ය නිලාන් මිරැන්ඩා සඳහන් කළේ ප්‍රමාණවත් පරිදි ඉන්ධන ලබාදීම සිදුකරන බවයි. බස් රථ වර්ජනයක් පිළිබඳව තමන්ට දැනුම්දීමක් සිදුකර නොමැති බවද ඔහු කියා සිටියා.\nඑහෙත්, අද දිනයේදීත් ඇතැම් ඉන්ධන පිරවුම්හල් වෙත ඉන්ධන නොලැබීම හේතුවෙන් බස් රථවලට ඉන්ධන ලබාගැනීම ගැටළුවක් වූ බවයි බස් රථ හිමියන් චෝදනා කළේ.\nමේ අතර, සමස්ත ලංකා බස් මගින්ගේ සංගමය ප්‍රවාහන අමාත්‍ය අචාර්ය බන්දුල ගුණවර්ධන වෙත කරුණු 5ක් ඇතුළත් කරමින් ලිපියක් යොමු කර තිබෙනවා. ගාස්තු සුත්‍රය, අර්ධ සුඛෝපබෝගි බස් රථ සේවාව සහ බස් රථ සඳහා ලබා දෙන ඩීසල් ප්‍රමාණය යන ක්ෂේත්‍ර ඊට ඇතුළත්.\nමේ අතර අද මධ්‍යම රාත්‍රියේ සිට ක්‍රියාත්මක වන පරිදි සාමාන්‍ය සේවා බස් ගාස්තු සියයට 11 යි දශම 1 යි 4 කින් අඩු කරන බව ජාතික ගමනාගමන කොමිෂන් සභාව පවසනවා.\nඒ අනුව රුපියල් 38 ක්ව පවතින අවම ගාස්තුව රුපියල් 34 ක් වනු ඇති බවයි එහි අධ්‍යක්ෂ ජනරාල් ආචාර්ය නිලාන් මිරැන්ඩා රජයේ ප්‍රවෘත්ති දෙපාර්තමේන්තුවේ අද පැවති මාධ්‍ය හමුවකට එක්වෙමින් සඳහන් කළේ.",
       "URL": "https://www.hirunews.lk/311906/ඩීසල්-මදි-බව-කියමින්-බස්-හිමියන්-වර්ජනයක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=965"
}