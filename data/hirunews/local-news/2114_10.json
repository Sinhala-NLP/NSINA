{
       "Source": "hirunews",
       "Timestamp": "Wednesday, 03 March 2021 - 7:46",
       "Headline": "විශ්වවිද්‍යාල පහසුකම් වැඩි කරන්නැයි අගමැතිගෙන් උපදෙස් (වීඩියෝ)",
       "News Content": "අමතරව බඳවාගත් සිසුන්ට සාපේක්ෂව විශ්වවිද්‍යාලවල පහසුකම් වැඩිදියුණු කිරීම සඳහා ප්‍රතිපාදන ලබාදෙන්නැයි අග්‍රාමාත්‍ය මහින්ද රාජපක්ෂ නිලධාරීන්ට උපදෙස් ලබාදී තිබෙනවා.\nඒ, අධ්‍යාපන අමාත්‍ය මහාචාර්ය ජී.එල්. පීරිස්, විශ්වවිද්‍යාල ප්‍රතිපාදන කොමිසන් සභාවේ නිලධාරීන්, උපකුලපතිවරුන් සහ අග්‍රාමාත්‍යවරයා අතර ඊයේ පස්වරුවේ අරලියගහ මන්දිරයේ පැවති සාකච්ඡාවකදියි.\nමෙවර විශ්වවිද්‍යාලවලට වැඩිපුර සිසුන් 10,588 දෙනෙකු බඳවාගෙන තිබුණා. දරුවන් වෙනුවෙන් ලබාදෙන මුදල් ප්‍රතිපාදනවලට අමතරව මෙම අතිරේක මුදල් පියවරෙන් පියවර අදියර කිහිපයකින් විශ්වවිද්‍යාලවලට මුදාහරින ලෙසටයි අග්‍රාමාත්‍යවරයා උපදෙස් ලබාදී ඇත්තේ.\nමේ අතර, පැමිණි එකඟතාවයන්ට අනුව වසර පහක වෛද්‍ය උපාධිය සම්පූර්ණ කරන සිසුවෙකුට අවුරුදු 22 හෝ 23 වන විට වෛද්‍යවරයෙකු බවට පත්වීමට අවශ්‍ය වටපිටාව සකස් කළ යුතු බව රජයේ වෛද්‍ය නිලධාරීන්ගේ සංගමයේ ලේකම් වෛද්‍ය සෙනාල් ප්‍රනාන්දු ප්‍රකාශ කළා.",
       "URL": "https://www.hirunews.lk/264169/විශ්වවිද්‍යාල-පහසුකම්-වැඩි-කරන්නැයි-අගමැතිගෙන්-උපදෙස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2114"
}