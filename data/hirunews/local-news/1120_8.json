{
       "Source": "hirunews",
       "Timestamp": "Saturday, 04 June 2022 - 6:32",
       "Headline": "ඩොලර් මිලියන 28 ක් වටිනා ඖෂධ සහ උපකරණ තොගයක් දිවයිනට (වීඩියෝ)",
       "News Content": "චීන රජය විසින් මෙරටට පරිත්‍යාග කළ අත්‍යවශ්‍ය ඖෂධ 14 ක් ඇතුළත් ඇමරිකානු ඩොලර් මිලියන 28 ක් වටිනා තවත් ඖෂධ සහ උපකරණ තොගයක් රැගත් ගුවන් යානයක් ඊයේ (03) රාත්‍රියේ කටුනායක ගුවන් තොටුපල වෙත පැමිණියා.\nඖෂධ තොගය හොංකොං සිට කැතේපැසිෆික් ගුවන් සේවයට අයත් B747 දරණ භාණ්ඩ ප්‍රවාහන යානය මගින් මෙරටට එවා තිබුණා.\nඖෂධ තොගය භාරගැනීම සඳහා සෞඛ්‍ය අමාත්‍ය කෙහෙළිය රඹුක්වැල්ල, ශ්‍රී ලංකාවේ චීන තානාපති චී චෙන්හොන් ඇතුලු පිරිසක් එක්ව සිටියා.\nමේ අතර ඩෙංගු රෝගය රක්තපාත තත්ත්වයට පත් වුවහොත් ලබාදීමට ඇති ඖෂධ හිඟවීම නිසා එය වැළඳීම වළක්වා ගැනීමට කටයුතු කරන ලෙස වෛද්‍ය හා සිවිල් අයිතිවාසිකම් පිළිබඳ වෛද්‍යවරුන්ගේ වෘත්තීය සමිති සන්ධානයේ ලේකම් වෛද්‍ය ජයරුවන් බණ්ඩාර පවසනවා.\nකොළඹ ඊයේ පැවති මාධ්‍ය හමුවකට එක්වෙමින් ඔහු මේ බව කියා සිටියා.",
       "URL": "https://www.hirunews.lk/306170/ඩොලර්-මිලියන-28-ක්-වටිනා-ඖෂධ-සහ-උපකරණ-තොගයක්-දිවයිනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1120"
}