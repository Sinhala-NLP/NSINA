{
       "Source": "hirunews",
       "Timestamp": "Thursday, 18 March 2021 - 16:06",
       "Headline": "විදෙස් ගතව සිට පැමිණෙන්නන්ට නව මාර්ගෝපදේශ මාලාවක් (වීඩියෝ)",
       "News Content": "විදෙස් ගතව සිට පැමිණෙන ශ්‍රී ලාංකිකයන්ට හා විදෙස් සංචාරකයන්ට බලාත්මක වන නව නිරෝධායන මාර්ග උපදේශන මාලාවක් නිකුත් කිරීමට සෞඛ්‍ය අමාත්‍යංශය අද කටයුතු කළා.\nඒ අනුව, නිරෝධායන නිර්දේශ යටතේ අනුමත කොරෝනා එන්නත් ලබා ගෙන තිබීමත්, එලෙස පැමිණිය යුත්තේ එන්නත් ලබා ගැනීමෙන් සති 2ක් ගත වීමෙන් අනතුරුව බවටත්, එහි දක්වා තිබෙනවා.\nකොරෝනා එන්නත් ලබා ගෙන පැමිණෙන ශ්‍රී ලාංකිකයින්, ද්විත්ව පුරවැසියන් හෝටල් වල නිරෝධායනයට ලක් වන කාල සීමාව දින 7 ක් දක්වා අඩුකර ඇති අතර නිරෝධායන මධ්‍යස්ථාන වල නිරෝධායනයට ලක්වන කාල සීමාව දින 10 දක්වා අඩුකර තිබීම විශේෂත්වයක්.\nකෙසේවෙතත් එන්නත් ලබා නොගෙන පැමිණීමේදී හෝටල් වල දින 7ක කාලයක් නිරෝධායනයට ලක් විය යුතු අතර තවත් දින 7ක් නිවෙස්වල ස්වයං නිරෝධායනයට ලක්විය යුතුයි.\nකෙසේ වෙතත්, යම් හෙයකින් ආසාදිත බවට තහවුරු වුවහොත් සෞඛ්‍ය අමාත්‍යංශයේ නියමයන්ට යටත්ව ප්‍රතිකාර සදහා යොමු විය යුතු බවද නව මාර්ගෝපදේශ වල ඇතුලත්. ශ්‍රී ලංකා සංචාරක මණ්ඩලය යටතේ දිවයිනට පැමිණෙන සංචාරකයන් අනුගමනය කල යුතු මාර්ගෝපදේශද එහි වෙනම දක්වා තිබෙනවා.\nමේ අතර කොරෝනා වසංගත තත්වය හමුවේ තම ජීවනෝපාය අහිමිවීමෙන් දුෂ්කරතාවයට පත් එළි මහන් ප්‍රාසාංගික කලාකරුවන්ගේ එකමුතුව අද මාධ්‍ය හමුවක් පවත්වමින් ඉල්ලා සිටියේ සීමාවන්ට යටත්ව යළි  ප්‍රසංග පැවැත්වීම සදහා අවසර ලබා දෙන ලෙසයි.\nමේ අතර, අද දිනයේ මේ දක්වා කොරෝනා ආසාදිතයන් 162 ක් වාර්තා වී ඇති බව යුද හමුදාපති ජනරාල් ශවේන්ද්‍ර සිල්වා ප්‍රකාශ කළා.",
       "URL": "https://www.hirunews.lk/265768/විදෙස්-ගතව-සිට-පැමිණෙන්නන්ට-නව-මාර්ගෝපදේශ-මාලාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2080"
}