{
       "Source": "hirunews",
       "Timestamp": "Saturday, 02 January 2021 - 10:59",
       "Headline": "සේනා දළඹුවන් නිරීක්ෂණයට පැමිණි රුවන්ඩා විද්‍යාඥයින් කණ්ඩායම මෙරටින් පිටත් පිටත්ව යයි (වීඩියෝ)",
       "News Content": "ශ්‍රී ලංකාවේ ව්‍යාප්ත වන සේනා දළඹු උවදුර පිළිබඳව පරීක්ෂණ පැවැත්වීමට පැමිණි අප්‍රිකානු රුවන්ඩා රාජ්‍යයේ විද්‍යාඥයින් කණ්ඩායම අද අලුයම දිවයිනෙන් පිටත්ව ගියා.\nගුවන්තොටුපල හිරු වාර්තාකරු සඳහන් කළේ 6 දෙනෙකුගෙන් යුත් එම කණ්ඩායම සිය කාර්ය භාරය නිමා කරමින් ඔවුන් පැමිණි විශේෂ ගුවන් යානයෙන්ම මෙලෙස පිටත්ව ගිය බවයි.\nඔවුන් දිවයිනට පැමිණියේ පසුගිය 31 වනදා පස්වරුවේයි.\nමෙම විද්‍යාඥයන් පිරිස සේනා දළඹුවන් වැඩි වශයෙන් පැතිරෙන පළාත් වෙත ගොස් නිරීක්ෂණ කටයුතුවල නිරත වී තිබුණා.\nඔවුන් මෙහි පැමිණියේ අදාල පරීක්ෂණ සිදුකොට සේනා දළඹු උවදුර මර්දනය සඳහා අවශ්‍ය නිර්දේශ ලබාදීම සඳහායි.\nමේ අතර, සේනා දළඹු උවදුර මර්දනය සඳහා ආනයනය කෙරුණු වෛරසය සාර්ථක ප්‍රතිඵල පෙන්නුම් කර ඇති බව කෘෂිකර්ම අධ්‍යක්ෂ ජනරාල් ආචාර්ය ඩබ්ලිව්.එම්.ඩබ්ලිව්. වීරකෝන් පසුගියදා ප්‍රකාශ කළා. අප කළ විමසීමකදී ඔහු සඳහන් කළේ දිවයින පුරා වගා කර ඇති බඩඉරිඟු හෙක්ටයාර ලක්ෂ දෙකකට පමණ සේනා දළඹුවන්ගෙන් හානි සිදුව ඇති බවයි.\nයළි ව්‍යාප්ත වූ සේනා දළඹු උවදුර හේතුවෙන් අම්පාර, මොණරාගල සහ අනුරාධපුර යන ප්‍රදේශවල බඩඉරිඟු‍ ගොවීන් තවමත් දැඩි අපහසුතාවට පත්ව සිටිනවා.\nකෙසේ වෙතත්, කෘෂිකර්ම අමාත්‍ය මහින්දානන්ද අලුත්ගමගේ හිරු ප්‍රවෘත්ති අංශයට කියා සිටියේ මේ වනවිට සේනා දළඹුවන්ගෙන් සිදුව ඇත්තේ සියයට 5 ක හානියක් වන අතර, මේ වනවිට එය මර්දනය සඳහා කටයුතු යොදා ඇති බවයි.\nඑමෙන්ම, රුවන්ඩා විද්‍යාඥයින් පැමිණියේ තාක්ෂණික සහය ලබාදීම සඳහා පමණක් බව ද, අමාත්‍යවරයා අවධාරණය කළා.",
       "URL": "https://www.hirunews.lk/258548/සේනා-දළඹුවන්-නිරීක්ෂණයට-පැමිණි-රුවන්ඩා-විද්‍යාඥයින්-කණ්ඩායම-මෙරටින්-පිටත්-පිටත්ව-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2239"
}