{
       "Source": "hirunews",
       "Timestamp": "Wednesday, 15 May 2019 - 10:07",
       "Headline": "නෙවිල් ප්‍රනාන්දු රෝහල ගැන වෛද්‍ය හරිත අලුත්ගේ ජනපති කොමිසමට සාක්ෂි දෙයි",
       "News Content": "මාළඹේ නෙවිල් ප්‍රනාන්දු රෝහල විකුණන බවට ප්‍රකාශ කරමින් එහි හිමිකරු වන වෛද්‍ය නෙවිල් ප්‍රනාන්දු විසින් දැන්වීම් ප්‍රසිද්ධ කර තිබියදී එහි හෙදියන් කිහිප දෙනෙකුට කොළඹ කාසල් රෝහලේ වැටුප් ලේඛණවලින් ගෙවීම් කර ඇති බව රජයේ වෛද්‍ය නිලධාරීන්ගේ සංගමයේ ලේකම් වෛද්‍ය හරිත අලුත්ගේ ප්‍රකාශ කළා.\nඔහු මේ බව කියා සිටියේ 2015 -2018 කාලයේ රාජ්‍ය ආයතනවල සිදු වී ඇතැයි සැලකෙන දූෂණ - වංචා සම්බන්ධයෙන් සොයා බැලීමට පත් කළ ජනාධිපති කොමිසම හමුවේ ඊයේ සාක්ෂි ලබා දෙමින්.\nමාලඹේ නෙවිල් ප්‍රනාන්දු රෝහලට රාජ්‍ය මුදල් අවභාවිතා කිරීම සම්බන්ධයෙන් වූ පැමිණිල්ලට අදාලවයි සාක්ෂි කැදවනු ලැබුවේ.\nමෙහිදී සාක්ෂි ලබාදෙමින් වෛද්‍ය හරිත අලුත්ගේ තවදුරටත් කියා සිටියේ අමාත්‍ය මණ්ඩල පත්‍රිකා 03ක් මඟින් මීට පෙර නෙවිල් ප්‍රනාන්දු රෝහල රජයට පවරා ගැනීමට තීරණය කළ බවයි.\nඑවන් පසුබිමක එහි අයිතිකරු වන වෛද්‍ය නෙවිල් ප්‍රනාන්දු මෙම රෝහල විකුණන බවට දැන්වීම් ප්‍රසිද්ධ කර ඇති බවත් එම රෝහල රජයට පවරා ගන්තා නම් මෙලෙස හෙදියන්ට වෙනත් රජයේ රෝහලකින් වැටුප් ගෙවන්නේ මන්දැයි ඔහු මෙහිදී විමසා සිටියා.\nඑමෙන්ම නෙවිල් ප්‍රනාන්දු රෝහල ලබාගත් ණය මුදලක් සඳහා රුපියල් බිලියන 03ක් රාජ්‍ය බැංකුවකට ගෙවන අතර තවමත් පෞද්ගලික ආයතනයක් වශයෙන් සැලකිය හැකි මෙම රෝහලට එසේ රජයේ මුදල් ගෙවමින් රාජ්‍ය මුදල් මහාපරිමාණයෙන් අවභාවිතා කර ඇති බවයි වෛද්‍ය හරිත අලුත්ගේ කියා සිටියේ.\nමෙම සිද්ධිය සහ මුදල් අවභාවිතාව පිටුපස සෞඛ්‍ය අමාත්‍ය රාජිත සේනාරත්න සිටින බව ඔහු කියා සිටියා.\nමේ අතර, අධ්‍යාපන අමාත්‍යාංශයට ටැබ් පරිගණක ලබා ගැනීමේදී සිදුවූ වංචාවක් සම්බන්ධයෙන් සාක්ෂි ලබාදීම සඳහා එම අමාත්‍යාංශයේ ප්‍රසම්පාදන අංශයේ ජ්‍යෙෂ්ඨ සහකාර ලේකම්වරයෙකු වන මහේෂ් හේවාවිතාරණ ජනාධිපති පරීක්ෂණ කොමිසම හමුවට අද කැඳවා තිබෙනවා.",
       "URL": "https://www.hirunews.lk/216404/නෙවිල්-ප්‍රනාන්දු-රෝහල-ගැන-වෛද්‍ය-හරිත-අලුත්ගේ-ජනපති-කොමිසමට-සාක්ෂි-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=3352"
}