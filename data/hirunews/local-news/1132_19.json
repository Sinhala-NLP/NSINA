{
       "Source": "hirunews",
       "Timestamp": "Monday, 30 May 2022 - 12:53",
       "Headline": "ද්විත්ව පුරවැසිභාවයට නිශ්චිත ස්ථාවරයක් ඉදිරිපත් කරන්නේ නම් 21 ට සහය දෙනවා - විජිත හේරත්",
       "News Content": "විධායක ජනාධිපති ධුරය සහ මහජන නියෝජිතයන්ගේ ද්විත්ව පුරවැසිභාවය පිළිබඳ නිශ්චිත ස්ථාවරයක් ඉදිරිපත් කරනු ලබන්නේ නම් 21 වන ව්‍යවස්ථා සංශෝධනයට සහයෝගය ලබාදීම ගැටළුවක් නොවන බව ජනතා විමුක්ති පෙරමුණ පවසනවා.\nඑහි ප්‍රචාරක ලේකම් විජිත හේරත් ඊයේ පැවති උත්සවයකට එක්වෙමින් සඳහන් කළේ ශ්‍රී ලංකා පොදුජන පෙරමුණේ සහයෝගයෙන් සම්මත කෙරෙන ව්‍යවස්ථා සංශෝධනයක් පිළිබඳ විශ්වාසයක් තැබීමේ ගැටළුවක් පවතින බවයි.\nමේ අතර සමගි ජනබලවේගය, 21 වන ව්‍යවස්ථා සංශෝධන පනත් කෙටුම්පත සම්බන්ධයෙන් සාකච්ඡා කිරීමට තවත් මන්ත්‍රි කණ්ඩායම් හමුවක් මේ සතියේ කැඳවා තිබෙනවා.\nමීට පෙර අවස්ථා කිහිපයකදී එම පක්ෂය මන්ත්‍රිවරුන් කැඳවා සාකච්ඡා කළ අතර, එහිදී තීරණය වූයේ කැබිනට් අනුමැතිය ලැබෙන අවසන් පනත් කෙටුම්පත නිරීක්ෂණය කිරීමෙන් අනතුරුව ඒ පිළිබඳව තීරණයක් ගැනීමටයි.\nකෙසේ වෙතත් මේ වනවිට ඉදිරිපත් කර ඇත්තේ රාජපක්ෂවරු සුරකින ව්‍යවස්ථා සංශෝධනයක් බැවින් තම පක්ෂය ඊට සහයෝගය නොදක්වන බව විපක්ෂ නායක සජිත් ප්‍රේමදාස ඊයේ ප්‍රකාශ කළා.\nශ්‍රී ලංකා නිදහස් පක්ෂය, මේ වනවිටත් විසි එක්වන ව්‍යවස්ථා සංශෝධන පනත් කෙටුම්පතට සහයෝගය දක්වන බව ප්‍රකාශ කර අවසන්.\nමෙවැනි පසුබිමක් තුළ ජනාධිපති ගෝඨාභය රාජපක්ෂ පොහොට්ටුවේ මන්ත්‍රී කණ්ඩායම අද පස්වරුවේ කැඳවා තිබෙනවා.\nඒ, විසිඑක්වන ව්‍යවස්ථා සංශෝධනය සම්බන්ධයෙන් සාකච්ඡා කිරීම සඳහායි. කෙසේ වෙතත් මෙම පනත් කෙටුම්පතට පොදුජන පෙරමුණේ බෙදීමක් හටගෙන ඇති බව දේශපාලන ආරංචි මාර්ග සඳහන් කළා.\nඒ, අදාළ ව්‍යවස්ථා සංශෝධනයෙන් ජනාධිපතිවරයාගේ විධායක බලතල කප්පාදු කිරීම සහ ද්විත්ව පුරවැසිභාවය හිමි පුද්ගලයන්ට පාර්ලිමේන්තුව නියෝජනයට ඇති අවස්ථාව අහිමි කිරීම යන කරුණු මුල් කර ගනිමින්.\nමෙම තත්ත්වය හමුවේ පසුගිය 26 වන දා නෙළුම් මාවත පක්ෂ මූලස්ථානයේ කැදවා තිබූ සාකච්ඡාවට සහභාගි වී තිබුණේ ද මන්ත්‍රීවරුන් 21 දෙනෙකු පමණක් බවයි වාර්තා වන්නේ.\nමේ අතර, අධිකරණ අමාත්‍ය ආචාර්ය විජයදාස රාජපක්ෂ ඊයේ මහනුවර දී මල්වතු සහ අස්ගිරි මහා විහාර වෙත ගොස් 21 වන ව්‍යවස්ථා සංශෝධනය සම්බන්ධයෙන් මහනාහිමිවරුන් දැනුවත් කරනු ලැබුවා.",
       "URL": "https://www.hirunews.lk/305695/ද්විත්ව-පුරවැසිභාවයට-නිශ්චිත-ස්ථාවරයක්-ඉදිරිපත්-කරන්නේ-නම්-21-ට-සහය-දෙනවා-විජිත-හේරත්",
       "Category": "Local News",
       "Parent URL": "https://www.hirunews.lk/local-news.php?pageID=1132"
}