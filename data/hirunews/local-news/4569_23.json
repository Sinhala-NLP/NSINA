{
       "Source": "hirunews",
       "Timestamp": "Monday, 10 April 2017 - 13:44",
       "Headline": "පොළොන්නරුවේ අලුත් සහල් මංගල්‍යය ජනපතිගේ ප්‍රධානත්වයෙන්",
       "News Content": "ඓතිහාසික පොළොන්නරුව ගල් විහාර පුදබිමේ අලුත් සහල් මංගල්‍යය ජනාධිපති මෛත්‍රිපාල සිරිසේනගේ ප්‍රධානත්වයෙන් අද පෙරවරුවේ පැවැත්වුණා.\nගල් විහාර පුදබිමට පැමිණි ජනාධිපතිවරයා සැතපෙන බුද්ධ ප්‍රතිමා වහන්සේගේ ශ්‍රී පාදය දෝවනය කිරීමෙන් පසු ලක්ෂ උයන ගම්මානයේ තම කුඹුරෙන් නෙළාගන්නා ලද අස්වැන්නේ අග්‍ර කොටස පූජා කළ බවයි ජනාධිපති මාධ්‍ය ඒකකය සඳහන් කළේ.\nඅනතුරුව ජනාධිපතිවරයා අලුත් සහල් මංගල්‍යයට එක්වූ ගොවි ජනතාව සමග සුහද කථාබහක ද නිරතවුණා.\nඑහිදී ශ්‍රවණාබාධිත දැරියක් කළ ඉල්ලීමකට අනුව ඇයගේ ඉදිරි අධ්‍යාපන කටයුතු සඳහා සියලු පහසුකම් සළසා දීමටද ජනාධිපතිවරයා එකඟතාව පළ කළ බවයි ජනාධිපති මාධ්‍ය ඒකකය කියා සිටියේ.",
       "URL": "https://www.hirunews.lk/158908/පොළොන්නරුවේ-අලුත්-සහල්-මංගල්‍යය-ජනපතිගේ-ප්‍රධානත්වයෙන්",
       "Category": "Local News",
       "Parent URL": "https://www.hirunews.lk/local-news.php?pageID=4569"
}