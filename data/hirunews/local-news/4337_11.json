{
       "Source": "hirunews",
       "Timestamp": "Tuesday, 05 September 2017 - 12:50",
       "Headline": "ගාල්ලට මිලිමීටර 200 ඉක්මවූ තද වැසි,  දිස්ත්‍රික්ක 2 කට නායයෑමේ අවදානමකුත්",
       "News Content": "නිරිත දිග මෝසම සක්‍රියවීම හේතුවෙන් අද සහ හෙට යන දෙදින තුළ පළාත් කිහිපයකට ගිගුරුම් සහිත වැසි අපේක්ෂා කළ හැකි බව කාළගුණ විද්‍යා දෙපාර්තමේන්තුව පවසනවා.\nසබරගමුව, ඌව පළාත්වලට මෙන්ම කළුතර, කොළඹ, මහනුවර, නුවරඑලිය, ගාල්ල සහ මාතර යන දිස්ත්‍රික්කවලට මෙම වැසි අපේක්ෂා කළ හැකි බවයි එම දෙපාර්තමේන්තුව සදහන් කළේ.\nමේ අතර ඊයේ රාත්‍රි සිට අද උදෑසන ගාල්ල දිස්ත්‍රික්කයට තද වැසි පතිත වී තිබෙනවා.\nආපදා කළමනාකරණ මධ්‍යස්ථානයේ ගාල්ල දිස්ත්‍රික් සහකාර අධ්‍යක්ෂක කර්නල් දම්පත් රත්නායක හිරු ප්‍රවෘත්ති අංශයට සදහන් කළේ නාගොඩ ප්‍රදේශයට පමණක් මිලිමීටර් 200ක වර්ෂාපතනයක් ලැබි ඇති බවයි.\nකාලගුණ විද්‍යා දෙපාර්තමේන්තුව සදහන් කළේ වැසි සමඟ තාවකාලිකව තද සුළංද ඇති විය හැකි බවයි.\nවර්ෂාවත් සමඟ ගාල්ල සහ නුවරඑලිය යන දිස්ත්‍රික්කවලට නාය යෑමේ අනතුරු ඇඟවීමක්ද නිකුත් කර තිබෙනවා.\nආපදා කළමණාකරන මධ්‍යස්ථානයේ සහකාර අධ්‍යක්ෂක ප්‍රදීප් කොඩිප්පිලි සදහන් කළේ ගාල්ල දිස්ත්‍රික්කයට ඇද හැලුනු වර්ෂාවත් සමඟ  මාදු ගඟේ ජල මට්ටම ද ඉහළ ගොස් ඇති බවයි.\nමේ අතර, පොළොන්නරුව කදුරුවෙල ප්‍රදේශයට ඊයේ බල පෑ තද සුළං තත්වය හේතුවෙන් හානියට පත් වු නිවාස සංඛ්‍යාව 175 දක්වා ඉහළ ගොස් තිබෙනවා.\nතවමත් ප්‍රදේශ කිහිපයකට විදුලිය විසන්ධිවී ඇති බවයි ප්‍රදේශයේ අප වාර්තාකරු රසාංග නිරෝෂන් ප්‍රකාශ කළේ.",
       "URL": "https://www.hirunews.lk/170192/ගාල්ලට-මිලිමීටර-200-ඉක්මවූ-තද-වැසි-දිස්ත්‍රික්ක-2-කට-නායයෑමේ-අවදානමකුත්",
       "Category": "Local News",
       "Parent URL": "https://www.hirunews.lk/local-news.php?pageID=4337"
}