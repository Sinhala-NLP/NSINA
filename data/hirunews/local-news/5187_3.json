{
       "Source": "hirunews",
       "Timestamp": "Monday, 01 February 2016 - 13:36",
       "Headline": "රටට අවශ්‍ය නව ව්‍යවස්ථාවක්",
       "News Content": "දැනට පවතින ව්‍යවස්ථාවට සංශෝධන එක් කිරීම වෙනුවට නව ව්‍යවස්ථාවක් සකස් කිරීම වඩා උචිත බව මල්වතු පාර්ශවයේ මහනායක අතිපූජ්‍ය තිබ්බටුවාවේ ශ්‍රී සුමංගල නාහිමියන් ප්‍රකාශ කළා.\nජාතික ගැටලුවට සහ වෙනත් අර්බුදකාරී තත්ත්වයන් සමථයකට පත් කිරීම සඳහා එය ඉවහල්වනු ඇති බවයි උන්වහන්සේ පෙන්වා දුන්නේ.\nනව ව්‍යවස්ථාවක් සකස් කිරීම සඳහා මහජන අදහස් ලබගැනීම වෙනුවෙන් පත් කළ කමිටුවේ නියෝජිතයින් මල්වතු මහ නාහිමියන් බැහැදැකීම සඳහා අද මල්වතු මහා විහාරයට පැමිණියා.\nඑහිදී එම නියෝජිතයින් හමුවේ වැඩිදුරටත් අදහස් දක්වමින් මල්වතු මහ නාහිමියන් සඳහන් කළේ මහජන අදහස් සහ යෝජනා උපයෝගී කරගනිමින් නව ව්‍යවස්ථාවක් සකස් කිරීමට ගෙන ඇති තීරණය අගය කරන බවයි.\nමේ අතර  නව ව්‍යවස්ථාව පිළිබඳව මහජන අදහස් විමසීමේ වැඩසටහනේ තවත් අදියරක් අද මහනුවරදී ආරම්භ කෙරුණා.\nහෙට දිනය දක්වා ආණ්ඩුක්‍රම ව්‍යවස්ථා ප්‍රතිසංස්කරණ සම්බන්ධයෙන් මහනුවර දිස්ත්‍රික් මහජන අදහස් විමසීම සිදු කෙරෙනවා.",
       "URL": "https://www.hirunews.lk/125213/රටට-අවශ්‍ය-නව-ව්‍යවස්ථාවක්",
       "Category": "Local News",
       "Parent URL": "https://www.hirunews.lk/local-news.php?pageID=5187"
}