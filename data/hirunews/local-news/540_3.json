{
       "Source": "hirunews",
       "Timestamp": "Monday, 13 February 2023 - 9:30",
       "Headline": "මත්ද්‍රව්‍යයට ඇබ්බැහි වූවන් ඉන් මුදවා ගැනීමට තවත් වැඩසටහනක්",
       "News Content": "මත්ද්‍රව්‍යයට ඇබ්බැහි වූවන් ඉන් මුදවා ගැනීමේ අරමුණෙන් බස්නාහිර පළාතේ ක්‍රියාත්මක \"සවිය\" වැඩසටහනේ තවත් වැඩසටහනක් බස්නාහිර පළාත භාර ජ්‍යේෂ්ඨ නියෝජ්‍ය පොලිස්පති දේශබන්දු තෙන්නකෝන්ගේ ප්‍රධානත්වයෙන් ඊයේ (12) පිළියන්දල නගර ශාලාවේ දී පැවැත්වුණා.\nගල්කිස්ස පොලිස් කොට්ඨාශයට අයත් පිළියන්දල, කැස්බෑව, කහතුඩුව, මත්තේගොඩ පොලිස් වසම්වලින් මත්ද්‍රව්‍යට ඇබ්බැහි වූවන් 200 දෙනෙකු සහ ඔවුන්ගේ භාරකරුවන් 200 දෙනකුගේ සහභාගීත්වයෙනුයි මෙම වැඩසටහන් පැවැත්වුණේ.\nඑහිදී එම පවුල්වලට වියලි ආහාර පාර්සල් බෙදා දීම ද සිදු කෙරුණා.\nමත්ද්‍රව්‍යට ඇබ්බැහි වීමට හේතුව, මත්ද්‍රව්‍ය මිල දී ගන්නා ආකාරය, ඊට මුදල් උපයා ගන්නා ආකාරය, දිනකට පානය කරන මත්ද්‍රව්‍ය ප්‍රමාණය ඇතුළු කරුණු ගණනාවක් සම්බන්ධයෙන් මත්ද්‍රව්‍යට ඇබ්බැහි වූවන් සහ ජ්‍යේෂ්ඨ නියෝජ්‍ය පොලිස්පතිවරයා අතර විවෘත සංවාදයක් පැවැත්වුණා.\nතවද මෙම වැඩසටහනට ගල්කිස්ස කොට්ඨාස භාර ජ්‍යේෂ්ඨ පොලිස් අධිකාරිය මංගල දෙහිදෙණිය ඇතුළු පිරිසක් ද සහභාගී වූ බවයි වාර්තා වෙන්නේ.",
       "URL": "https://www.hirunews.lk/327286/මත්ද්‍රව්‍යයට-ඇබ්බැහි-වූවන්-ඉන්-මුදවා-ගැනීමට-තවත්-වැඩසටහනක්",
       "Category": "Local News",
       "Parent URL": "https://www.hirunews.lk/local-news.php?pageID=540"
}