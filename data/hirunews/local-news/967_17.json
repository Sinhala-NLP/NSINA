{
       "Source": "hirunews",
       "Timestamp": "Thursday, 04 August 2022 - 0:00",
       "Headline": "යුපුන් අබේකෝන් මීටර් 100 පිරිමි ඉසව්වේ අවසන් මහා තරගයට සුදුසුකම් ලබයි (වීඩියෝ)",
       "News Content": "පොදු රාජ්‍ය මණ්ඩලීය ක්‍රීඩා උළෙලේ මීටර් 100 පිරිමි ඉසව්වේ අවසන් මහා තරගයට සුදුසුකම් ලැබීමට ශ්‍රී ලංකාවේ යුපුන් අබේකෝන් සමත් වුණා.\nඒ මීට ටික වේලාවකට පෙර අවසන් වූ අවසන් පූර්ව තරගය තත්පර 10.20කින් නිමාවට පත් කරමින්.\nපොදු රාජ්‍ය මණ්ඩලීය ක්‍රීඩා උළෙලකදී මීටර් 100 අවසන් වටයට සුදුසුකම් ලැබූ පළමු ශ්‍රී ලාංකික ක්‍රීඩකයා ලෙසට යුපුන් අබේකෝන් මේ අනුව ඉතිහාසගත වනවා.\nඑංගලන්තයේ බර්මින්හැම් නුවර පැවැත්වෙන 22 වැනි පොදු රාජ්‍ය මණ්ඩල ක්‍රීඩා උළෙලේ ශ්‍රී ලංකාව බලාපොරොත්තු දල්වා සිටින පිරිමි මීටර් 100 අවසන් පූර්ව වටයේ තරග මීට ටික වේලාවකට පෙර ආරම්භ කෙරුණා.\nඒ යටතේ පැවති පළමු අවසන් පූර්ව තරගයෙන් අවසන් වටය සඳහා සුදුසුකම් ලබාගත්තේ දකුණු අප්‍රිකානු ක්‍රීඩක Akani Simbine යි. ඔහු තරගය නිමා කළේ තත්පර 10.07 ක කාලයක් වැය කරමින්.\nදෙවැනි ස්ථානය දිනා ගත් ඔස්ට්‍රේලියානු ක්‍රීඩක Rohan Browning අවසන් වටයට සුදුසුකම් ලබාගත්තේ මීටර් 100 ඉසව්ව තත්පර 10.17 කින් නිමාවට පත් කරමින්.\nදෙවැනි සුදුසුකම් ලැබීමේ තරගයේ ජයග්‍රහණය මීටර් 100 අප්‍රිකානු වාර්තාවට හිමිකම් කියන කෙන්යානු ක්‍රීඩක Ferdinand Omanyala සතු වුණා. ඔහු මීටර් 100 නිමා කළේ තත්පර 10.02කාලයක් වැය කරමින්.\nදෙවැනි සුදුසුකම් ලැබීමේ තරගයේදී දෙවැනි ස්ථානය දිනා ගත් කැමරූන් රාජ්‍යයේ Emmanuel Eseme ක්‍රීඩකයා තරගය නිමා කිරීම සඳහා වැය කළ කාලය තත්පර 10.14ක්. ඒ අවසන් වටය සඳහා ඔහුගේ ස්ථානයත් වෙන් කර ගනිමින්.\nසුදුසුකම් ලැබීමේ තුන්වන වටයේ තරගය සඳහා ශ්‍රී ලංකාව නියෝජනය කළ යුපුන් අබේකෝන් හත්වැනි මංතීරුවේ සැරසී සිටියා. ඒ මිලියන 22ක ජනතාවගේ බලාපොරොත්තු සිය හිස මත දරා ගනිමින්.\nතුන්වන අවසන් පූර්ව තරගයෙන් තත්පර 10.13කින් තරගය අවසන් කළ එංගලන්තයේ Nethaneel Mitchell-Blake පළමු තැනට පත්වුණා.\nතත්පර 10.15කින් දෙවන ස්ථානයට පත්වුණේ වේල්සයේ Jeremiah Azu යි.\nතුන්වන තැනට ඝානා රාජ්‍යයේ Benjamin Azamati තරගය අවසන් කළේ තත්පර 10.18ක් වැය කරමින්.\nහතරවන තැන යුපුන් අබේකෝන් දිනා ගත්තේ තත්පර 10.20කින් තරගය අවසන් කරමින්.",
       "URL": "https://www.hirunews.lk/311824/යුපුන්-අබේකෝන්-මීටර්-100-පිරිමි-ඉසව්වේ-අවසන්-මහා-තරගයට-සුදුසුකම්-ලබයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=967"
}