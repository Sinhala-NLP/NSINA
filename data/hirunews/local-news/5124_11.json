{
       "Source": "hirunews",
       "Timestamp": "Saturday, 19 March 2016 - 14:51",
       "Headline": "ආණ්ඩුව විපක්ෂයට පොල් ගසයි (ඡායාරූප)",
       "News Content": "රජයේ වැඩපිළිවෙලට විරෝධය පළ කරමින් ඒකාබද්ධ විපක්ෂය අද 7 වන වරටත් පොල් ගසා දේව කන්නලව්වක නිරත වී තිබෙනවා.\nඒ, හලාවත - මුන්නේෂ්වරම් ශ්‍රී භද්‍රකාලි දේවාලයේදියි.\nමීට පෙර ද ඒකාබද්ධ විපක්ෂය රජයට එරෙහිව පොල්ගසා දේව කන්නලව් සිදුකරනු ලැබුවා. ඒ, හික්කඩුව - සීනිගම දේවාලය, රත්නපුර - ගොඩකවෙල ඓතිහාසික අම්මඩුව - කුඩාකතරගම දේවාලය, සිංගක්කුලිය - අයියනායක දේවාලය, මොරටුව - ලූනාව දේවාලය, මෝදර - කාලිමෑණියන්ගේ දේවාලයේදී සහ කුලියාපිටිය - සූනියම් දේවාලයේදීයි.\nමේ අතර, අද දිනයේදී රජයට සහාය පළ කරමින් ද තවත් දේව කන්නලව්වක් අද සිදු කෙරුණා.\nඑයද සංවිධාන කර තිබුණේ හලාවත මුන්නේෂ්වරම් ශ්‍රී භද්‍රකාලි දේවාලයේදියි. ශ්‍රී ලංකා ගමනාගමන මණ්ඩලයේ වයඹ පළාත් සේවක පිරිසක් මෙය සංවිධානය කර තිබූ අතර ඊට ප්‍රවාහන හා සිවිල් ගුවන් සේවා නියෝජ්‍ය අමාත්‍ය අශෝක් අබේසිංහද එක්ව සිටියා.\nහලාවත නගරයේ සිට පා ගමනින් දේවාලය වෙත පැමිණි පිරිස රජයට සෙත් පතා මෙලෙස දේව කන්නලව්වක නිරතවුණා.\nඡායාරූප - හලාවත ඔගස්ටින් ප්‍රනාන්දු",
       "URL": "https://www.hirunews.lk/128885/ආණ්ඩුව-විපක්ෂයට-පොල්-ගසයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=5124"
}