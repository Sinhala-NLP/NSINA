{
       "Source": "hirunews",
       "Timestamp": "Tuesday, 18 May 2021 - 17:01",
       "Headline": "නැගෙනහිර එල්.ටී.ටී.ඊ. සැමරුම් සිදුකළ 10 ක් අත්අඩංගුවට",
       "News Content": "විජයග්‍රහණයේ 12 වන සැමරුම් උත්සවය ජනාධිපති ගෝඨාභය රාජපක්ෂගේ ප්‍රධානත්වයෙන් බත්තරමුල්ල - ජාතික රණවිරු අනුස්මරණ ස්මාරකය අභියස දී හෙට පැවැත්වීමට සියලු කටයුතු සුදානම් කර තිබෙනවා. ඒ,සෞඛ්‍ය මාර්ගෝපදේශවලට අනුව අඩු පිරිසකගේ සහභාගීත්වයෙන්.\nඊට සමගාමීව යුද හමුදාවේ නිලධාරීන් 452 කුට සහ සෙසු නිලයන් 4,289 දෙනෙකුට ජනාධිපතිවරයා විසින් උසස්වීම් ලබාදී තිබෙනවා.\nජනාපතිවරයාගේ උපදෙස් මත එලෙස උසස්වීම් ලැබූ පිරිසට බ්‍රිගේඩියර්වරුන් 12 දෙනෙකු,  කර්නල්වරු 37 දෙනෙකු සහ ලුතිනන් කර්නල් 39 දෙනෙකු ද වන බවයි හමුදා මාධ්‍ය ඒකකය කියා සිටියේ.\nමේ අතර, යුද්ධයේදී එරෙහිවූ අයුරින් රටට, ජාතියට ද්‍රෝහි බලවේග, කොරෝනා වසංගතයට එරෙහිව ත්‍රිවිධ හමුදාව යෙදවීමට විරෝධය පළ කරන බව අග්‍රාමාත්‍ය මහින්ද රාජපක්ෂ අද ප්‍රකාශ කළා.\nඒ,විජයග්‍රහණයේ 12 වන සැමරුම වෙනුවෙන් පාර්ලිමේන්තුවේදී විශේෂ ප්‍රකාශයක් කරමින්.\nමේ අතර, මඩකලපුව - කල්කුඩා ප්‍රදේශයේදී එල්.ටී.ටී.ඊ සැමරුමක් සිදුකිරීමට උත්සාහ කිරීමට අදාළව පුද්ගලයන් දස දෙනෙකු අත්අඩංගුවට ගෙන තිබෙනවා.\nඑම සැමරුම සංවිධාන කළ කණ්ඩායමේ ප්‍රධානියා අද දහවල් අත්අඩංගුවට ගත් අතර, ඊට සම්බන්ධ අනෙක් 9 දෙනා පස්වරුවේ අත්අඩංගුවට ගැනුණේ කිරාන් වෙරළ තීරයේදීයි.\nඒ අතර කාන්තාවන් දෙදෙනෙකු ද සිටිනවා.\nසමාජ මාධ්‍යයට ඔවුන් සූදානම් කළ සැමරුම පිළිබඳ විඩියෝවක් ද එක් කර තිබූ අතර ඒ ඔස්සේ සිදුකළ විමර්ශනයෙන් අනතුරුවයි මෙම සැකකරුවන් අත්අඩංගුවට ගෙන ඇත්තේ.\nඑමෙන්ම, කිලිනොච්චිය, මුලතිව්, යාපනය,  මන්නාරම සහ තවත් ස්ථාන කිහිපයක පහන් දල්වා සැමරුම් වැඩසටහන් ක්‍රියාත්මක වී තිබුණා.\nකෙසේ වෙතත්, මුලතිව් ප්‍රදේශය හුදෙකලා කර ඇති බැවින් අවසන් සටන දියත් වූ වෙල්ලමුල්ලිවයික්කාල් ප්‍රදේශයේ සැමරුම් අද දිනයේ පවත්වා නැහැ.\nපවතින කොරෝනා වසංගත තත්ත්වය  හමුවේ සෑම නිවසකම පස්වරුවේ පහන් දැල්වීම සිදුකරන ලෙසටයි උතුරේ ආගමික නායකයින් සහ දේශපාලන නියෝජිතයින් එම ප්‍රදේශවල ජනතාවගෙන් ඉල්ලා ඇත්තේ.\nකෙසේ වෙතත්, නන්දිකඩාල් ප්‍රදේශයේදී අද පහන් දැල්වීම සිදුකළ හිටපු පාර්ලිමේන්තු මන්ත්‍රී එම්.කේ. සිවාජිලිංගම්ගෙන් යාපනය පොලීසිය අද පස්වරුවේ ප්‍රකාශයක් සටහන් කරගෙන තිබෙනවා.\nමේ අතර, පාර්ලිමේන්තු මන්ත්‍රී සී.වී. විග්නේෂ්වරන් දමිල ජනතා පක්ෂයේ යාපනය කාර්යාලයේදී අද පහන් දල්වා මිය ගිය පිරිස් සිහිකර තිබෙනවා.",
       "URL": "https://www.hirunews.lk/271740/නැගෙනහිර-එල්-ටී-ටී-ඊ-සැමරුම්-සිදුකළ-10-ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1945"
}