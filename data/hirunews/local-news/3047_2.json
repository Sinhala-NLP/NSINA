{
       "Source": "hirunews",
       "Timestamp": "Friday, 15 November 2019 - 20:10",
       "Headline": "විශේෂ කාර්ය බලකායෙන් ජංගම මුර සංචාර - සහයට යුද හමුදාවත් සූදානම්",
       "News Content": "ජනාධිපතිවරණයට අවශ්‍ය උපරිම ආරක්ෂාව මේ වනවිටත් තහවුරු කර ඇති බව පොලිසිය පවසනවා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී රුවන් ගුණසේකර කියා සිටියේ ඒ සඳහා පොලිස් නිලධාරීන්ගේ සහයට පොලිස් විශේෂ කාර්ය බලකාය සහ සිවිල් ආරක්ෂක බලකායේ නිලධාරීන්ද යොදවා ඇති බවයි.\nජනාධිපතිවරණයට අදාළව විශේෂ රාජකාරී සඳහා පොලිස් නිලධාරීන් 60,175 දෙනෙකු යොදවා ඇති අතර, ඔවුන් ඊයේ දිනයේ එම රාජකාරී සඳහා අනුයුක්ත කෙරුණා.\nඑම නිලධාරීන් අද පෙරවරු හයේ සිට සිය රාජකාරී ආරම්භ කළ බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී රුවන් ගුණසේකර කියා සිටියේ.\nමේ අතර, හෙට පැවැත්වෙන ජනාධිපතිවරණයේ ආරක්ෂාව සම්බන්ධයෙන් යුද හමුදා මාධ්‍ය ප්‍රකාශක මේජර් ජෙනරාල් සුමිත් අතපත්තු හිරු ප්‍රවෘත්ති අංශයට අදහස් පළ කරමින් කියා සිටියේ පොලීසිය, යුද හමුදාවේ සහය ඉල්ලුම් කළහොත් ඒ සඳහා සහය දැක්වීමට සූදානම් බවයි.\nමේ අතර, ජනාධිපතිවරණයේ නිරීක්ෂණ කටයුතු සඳහා විදෙස් මැතිවරණ නිරීක්ෂකයින් 200 කට ආසන්න සංඛ්‍යාවක් මේ වනවිටත් දිවයිනට පැමිණ සිටිනවා.\nයුරෝපා සංගමයේ මැතිවරණ නිරීක්ෂණ කණ්ඩායම, පොදු රාජ්‍ය මණ්ඩල මැතිවරණ නිරීක්ෂණ කණ්ඩායම සහ නිදහස් මැතිවරණයක් සඳහා වූ ආසියානු ජාලය යන විදෙස් මැතිවරණ නිරීක්ෂණ සංවිධානවල නියෝජිතයින් මැතිවරණ කොමිෂන් සභාවේ නිල අනුමැතිය යටතේ හෙට දින ජනාධිපතිවරණයේ නිරීක්ෂණ කටයුතුවල නිරත වීමට නියමිතයි.",
       "URL": "https://www.hirunews.lk/228333/විශේෂ-කාර්ය-බලකායෙන්-ජංගම-මුර-සංචාර-සහයට-යුද-හමුදාවත්-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=3047"
}