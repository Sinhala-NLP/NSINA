{
       "Source": "hirunews",
       "Timestamp": "Wednesday, 26 May 2021 - 19:19",
       "Headline": "දින 6 කදී නිවෙස් තුල සිදුවූ කොරෝනා මරණ 54 ක් (වීඩියෝ)",
       "News Content": "චීන රජයේ ප්‍රදානයක් ලෙස මෙරටට අද අලුයම රැගෙන ආ මාත්‍රා ලක්ෂ 5 ක සයිනොෆාම් එන්නත් තොගය අද සිටම එන්නත්කරණයට යෙදවීමට පියවර ගන්නැයි ජනාධිපති ගෝඨාභය රාජපක්ෂ උපදෙස් ලබා දී තිබෙනවා.\nඑම එන්නත් තොගය සෞඛ්‍ය අංශ නිර්දේශවල ප්‍රමුඛතාව අනුව දිවයිනේ දිස්ත්‍රික් කිහිපයක බෙදා හැරීමට සැලසුම් කර ඇති බවයි ජනාධිපති මාධ්‍ය අංශය සඳහන් කළේ.\nඅදත්, සුවය ලැබූ කොරෝනා ආසාදිතයින් 1,203 දෙනෙකු සිය නිවෙස් වෙත පිටත්ව ගිය බවයි වසංගත රෝග විද්‍යා අංශය සඳහන් කළේ.\nමේ වනවිට මෙරටින් වාර්තා වන කොරෝනා ආසාදිත පුද්ගල මරණ සංඛ්‍යාව 1,269 ක්.  සෞඛ්‍ය සේවා අධ්‍යක්ෂ ජනරාල්වරයා ගතවූ දිනයේ තහවුරු කළ මරණ 28 ක්ද ඒ අතර වනවා.\nදිනෙන් දින වාර්තා වන කොරෝනා මරණ අතරින් නිවෙස් තුළදී සිදුවන මරණ සංඛ්‍යාව ඉහළ යමින් පවතිනවා.\nපසුගිය 20 වැනිදා සිට මේ දක්වා  වාර්තා වූ කොරෝනා මරණ 221 න් 54 දෙනෙකුම මියගොස් තිබුණේ නිවෙස් තුළයි.\nඉන් 22 දෙදෙනෙකුම ඊයේ සහ අද තහවුරු කළ මරණ අතරට අයත්වීම විශේෂත්වයක්.\nනියෝජ්‍ය සෞඛ්‍ය සේවා අධ්‍යක්ෂ විශේෂඥ වෛද්‍ය හේමන්ත හේරත් කියා සිටියේ ජනතාව සෞඛ්‍ය මාර්ගෝපදේශවලට අනුගතව ක්‍රියා කළහොත් ඉදිරි සති කිහිපයේදී ආසාදිතයින් වාර්තා වීමේ අඩුවක් දක්නට ලැබිය හැකිවනු ඇති බවයි.\nමේ අතර, පාර්ලිමේන්තුවේ පිහිටි විපක්ෂ නායක කාර්යාලයේ සහ කොළඹ ශ්‍රීමත් මාකස් ප්‍රනාන්දු මාවතේ පිහිටි විපක්ෂ නායක කාර්යාලයේ කාර්ය මණ්ඩලයේ 10 දෙනෙකුට කොරෝනා වෛරසය ආසාදනය වී තිබෙනවා.\nවිපක්ෂ නායක සජිත් ප්‍රේමදාසට සහ ඔහුගේ බිරිඳට කොරෝනා වෛරසය ආසාදනය වීමත් සමඟයි මෙලෙස ඔවුන් කොරෝනා පරීක්ෂණවලට භාජනය කරනු ලැබුවේ.\nඑසේම, වේත්‍රධාරි නරේන්ද්‍ර ප්‍රනාන්දු හිරු ප්‍රවෘත්ති අංශයට සඳහන් කළේ ඔවුන් සමඟ සබඳතා පැවැත්වූ සාමාජිකයින් සිටී නම්, අවශ්‍ය පියවර ගන්නා ලෙස පාර්ලිමේන්තු කාර්ය මණ්ඩලය දැනුවත් කළ බවයි.\nඑසේම, ස්වයං නිරෝධායනයට යොමුව සිටි විපක්ෂ නායකවරයාගේ ආශ්‍රිතයෙකු වූ සමගි ජන බලවේගයේ මහ ලේකම් පාර්ලිමේන්තු මන්‍ත්‍රී රංජිත් මද්දුමබණ්ඩාරට සිදුකළ කොරෝනා පරීක්ෂාවකදී ඔහුට වෛරසය ආසාදනය වී නොමැති බව හෙලි වී තිබෙනවා.\nමේ අතර, ශ්‍රී ලංකාවට විදේශ සංචාරකයන් පැමිණීම වළක්වාලමින් පනවා තිබූ තාවකාලික තහනම ලබන පළමු වනදා සිට ඉවත් කිරීමට රජය තීරණය කර ඇතැයි සිවිල් ගුවන් සේවා අධිකාරිය ප්‍රකාශ කළා.\nකෙසේ නමුත්, පසුගිය දින 14 තුල ඉන්දියාවට ගොස් සිටි පුද්ගලයන් සඳහා එම තහනම නැවත දැනුම්දෙනතුරු ක්‍රියාත්මක වනු ඇති. එමෙන්ම, සංචාරක ගුවන් යානයක සමස්ත මගී සංඛ්‍යාව 75 කට නොවැඩි විය යුතු බවයි සිවිල් ගුවන් සේවා අධිකාරිය ප්‍රකාශ කළේ.\nමේ අතර, කිලිනොච්චිය කොරෝනා ප්‍රතිකාර මධ්‍යස්ථානයේ සිටි බන්ධනාගාර රැඳවියෙකු අද ඉන් පළාගොස් තිබෙනවා.\nඑසේම, බූස්ස බන්ධනාගාරයේ සිට අඟුණුකොලපැලැස්ස බන්ධනාගාරය වෙත රැගෙන යමින් සිටි කොරෝනා ආසාදිත රැඳවියෙකුද මාතර - වල්ගම ප්‍රදේශයේදී බන්ධනාගාර බස් රථයෙන් ඊයේ පළාගොස් තිබුණා.\nකොල්ලුපිටියේ පිහිටි පෞද්ගලික රෝහලකින්ද කොරෝනා ආසාදිතයෙකු ඊයේ පස්වරුවේ පළාගොස් තිබූ අතර, ඔහු අම්පාර ප්‍රදේශයේ පදිංචිකරුවෙක්.\nමේ අතර, රජයේ වෛද්‍ය නිලධාරීන්ගේ සංගමයේ පවුල්වල සාමාජිකයන්ට කොවිෂිල්ඩ් එන්නතේ දෙවන මාත්‍රාව ලබාදීමේ වැඩසටහනක් කොළඹ අක්ෂි රෝහලේ දී අද සිදුකෙරෙන අතරතුර උණුසුම් තත්ත්වයක් ඇතිවුණා.",
       "URL": "https://www.hirunews.lk/272528/දින-6-කදී-නිවෙස්-තුල-සිදුවූ-කොරෝනා-මරණ-54-ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1926"
}