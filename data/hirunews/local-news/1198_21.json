{
       "Source": "hirunews",
       "Timestamp": "Sunday, 01 May 2022 - 10:12",
       "Headline": "රංගල වෙඩි තැබීමට ගිනි අවි සමඟ තුනක් අත්අඩංගුවට",
       "News Content": "මහනුවර - රංගල ප්‍රදේශයේ දී පුද්ගලයෙකු වෙඩි තබා ඝාතනය කිරීමේ සිද්ධියට අදාළව සැකකරුවන් තුන්දෙනෙකු පෙරේදා (29) අත්අඩංගුවට ගෙන තිබෙනවා.\nමනුෂ්‍ය ඝාතන හා සංවිධානාත්මක අපරාධ විමර්ශන කොට්ඨාසයේ නිලධාරීන් විසින් මීගොඩ ප්‍රදේශයදී සැකකරුවන් අත්අඩංගුවට ගෙන ඇති බවයි පොලිසිය ප්‍රකාශ කළේ.\nඔවුන් සතුව තිබී විදේශ රටක නිෂ්පාදිත පිස්තෝලයක්, මෙරට නිෂ්පාදිත රිවෝල්වර ගිනි අවියක්, පතොරම් 23 ක්, රම්බෝ පිහියක් සහ යතුරුපැදියක් සොයාගෙන තිබෙනවා.\n22 සහ 24 යන වයස්වල පසුවන මොවුන් ඕවිටිගම සහ යටපාත ප්‍රදේශවල පදිංචිකරුවන්.\nමොවුන් විසින් පසුගිය මස අටවනදා අදාළ පුද්ගලයා වෙඩි තබා ඝාතනය කර ඇත්තේ ඔහු නිවසේ රැඳී සිටියදියි.\nපෞද්ගලික ආරවුලක් මෙම ඝාතනයට හේතු වී ඇති බවට මේ වනවිට සැක පළ කරන අතර, සැකකරුවන් මත්ද්‍රව්‍ය ජාවාරම්වල නිරතවන පුද්ගලයන් බවට ද අනාවරණ වී තිබෙනවා.\nහෝමාගම මහේස්ත්‍රාත් අධිකරණය වෙත ඊයේ (30) ඉදිරිපත් කළ ඔවුන් රක්ෂිත බන්ධනාගාරගත කෙරුණා.",
       "URL": "https://www.hirunews.lk/303231/රංගල-වෙඩි-තැබීමට-ගිනි-අවි-සමඟ-තුනක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1198"
}