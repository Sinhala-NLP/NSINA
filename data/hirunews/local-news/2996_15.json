{
       "Source": "hirunews",
       "Timestamp": "Wednesday, 18 December 2019 - 13:27",
       "Headline": "සැකකටයුතු ලෙස සිලාවතුර මුහුදේ බෝට්ටුවකින් ගමන් කළ ඉරාන ජාතිකයෙකු නාවික හමුදා භාරයට",
       "News Content": "සැකකටයුතු ලෙස සිලාවතුර මුහුදේ ඩිංගි බෝට්ටුවකින් ගමන් කරමින් සිටි ඉරාන ජාතිකයෙකු සහ ශ්‍රී ලාංකිකයින් දෙදෙනෙකු නාවික හමුදා භාරයට ගෙන තිබෙනවා.\nඅනවසර සංක්‍රමණ කටයුතු සහ ජාවාරම් මැඩපැවැත්වීම වෙනුවෙන් ක්‍රියාත්මක කර ඇති මෙහෙයුමක් අතරතුරදී අදාළ යාත්‍රාව නිරීක්ෂණයට ලක් කර ඇති අතර, පසුව සිදුකළ පරීක්ෂාවේදී බලපත්‍රයක් නොමැතිව අදාළ බෝට්ටුව යාත්‍රා කර ඇති බවට කරුණු හෙළිවී ඇති බවයි නාවික හමුදාව සඳහන් කළේ.\nඅත්අඩංගුවට ගත් ඉරාන ජාතිකයා 31 හැවිරිදි වියේ පසුවන අතර, අනෙකුත් සැකකරුවන් 27 සහ 57 වන වියේ පසුවන මීගමුව ප්‍රදේශයේ පදිංචිකරුවන් බවට හෙළිව තිබෙනවා.\nඅත්අඩංගුවට ගැනීමෙන් පසු ඉරාන ජාතිකයාගේ මාර්ගෝපදේශකයෙකු ලෙස පෙනී සිටි පුද්ගලයෙකුද සිලාවතුර වෙරළේදී නාවික හමුදා භාරයට ගෙන ඇති නමුත් ඔහුට අදාළ කටයුතු සිදුකිරීම සඳහා පිළිගත හැකි ලේඛන ඉදිරිපත් කිරීමට හැකිවී නැහැ.\nකුමන හේතුවක් මත මොවුන් අදාළ බෝට්ටුවේ ගමන් කළේද යන්න වැඩිදුර පරීක්ෂා කිරීම සඳහා සැකකරුවන් සිලාවතුර පොලීසියට භාරදී තිබෙනවා.",
       "URL": "https://www.hirunews.lk/230494/සැකකටයුතු-ලෙස-සිලාවතුර-මුහුදේ-බෝට්ටුවකින්-ගමන්-කළ-ඉරාන-ජාතිකයෙකු-නාවික-හමුදා-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=2996"
}