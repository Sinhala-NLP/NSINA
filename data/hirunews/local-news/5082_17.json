{
       "Source": "hirunews",
       "Timestamp": "Tuesday, 19 April 2016 - 14:53",
       "Headline": "වකුගඩු ජාවාරමේ ඉන්දියානුවන් වැලිකඩට",
       "News Content": "ඉන්දු - ශ්‍රී ලංකා වකුගඩු ජාවාරම සම්බන්ධයෙන් අත්අඩංගුවට ගත් ඉන්දීය ජාතිකයින් හත්දෙනා වැලිකඩ බන්ධනාගාරය වෙත මාරු කර යවන ලෙස කොළඹ අතිරේක මහේස්ත්‍රාත් නිශාන්ත පීරිස් අද නියෝග කළා.\nඒ, සිද්ධිය සම්බන්ධයෙන් විමර්ශන සිදුකරන, කොළඹ අපරාධ කොට්ඨාශය කළ ඉල්ලීමක් සැළකිල්ලට ගනිමින්.\nමෙම සිද්ධියේ ප්‍රධාන සැකකරු වන ලක්ෂ්මන් කුමාර නැමැත්තා මිරිහාන රැඳවුම් භාරයේ සිටියදී පලාගොස් ඇති බවට ඊයේ මෙම නඩුව කැඳවූ අවස්ථාවේදී අනාවරණ වුණා.\nකොළඹ අපරාධ කොට්ඨාශය අද අධිකරණය හමුවේ කියා සිටියේ සෙසු සැකකරුවන් මිරිහාන රැඳවුම් භාරයේ තැබීමට තරම් එහි ප්‍රමාණවත් ආරක්ෂාවක් නොමැති බවයි.\nඒ අනුවයි වැලිකඩ බන්ධනාගාරයට සැකකරුවන් මාරු කරන ලෙස අතිරේක මහේස්ත්‍රාත්වරයා නියෝග කළේ.",
       "URL": "https://www.hirunews.lk/131223/වකුගඩු-ජාවාරමේ-ඉන්දියානුවන්-වැලිකඩට",
       "Category": "Local News",
       "Parent URL": "https://www.hirunews.lk/local-news.php?pageID=5082"
}