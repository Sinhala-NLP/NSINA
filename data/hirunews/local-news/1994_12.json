{
       "Source": "hirunews",
       "Timestamp": "Monday, 26 April 2021 - 19:54",
       "Headline": "ගම සමඟ පිළිසඳරේ ප්‍රගතිය ගැන සොයන්න ජනපති හල්දුම්මුල්ලට (වීඩියෝ)",
       "News Content": "ගම සමඟ පිළිසඳර පළමු වැඩසටහනේ ප්‍රගතිය නිරීක්ෂණය කිරීම සඳහා ජනාධිපති ගෝඨාභය රාජපක්ෂ බදුල්ල - හල්දුම්මුල්ල, වෙලංවිට ගම්මානය අද නිරීක්ෂණක නිරත වුණා.\nගම සමඟ පිළිසඳර වැඩසටහන පසුගිය වසරේ සැප්තැම්බර් 25 වන දා ආරම්භ කෙරුණේ එම ගම්මානයෙන්.\nඑහිදී ඉදිරිපත් වූ ඉල්ලීම් සහ ඒවා ක්‍රියාත්මක වී ඇති ආකාරය පිළිබදව සොයා බැලීමේ ජනාධිපතිවරයාගේ නිරීක්ෂණ චාරිකාව අද ආරම්භ කෙරුණේ කොටබෝගස්තැන්න ක්‍රීඩාංගණයෙන්.\nජනාධිපතිවරයා වෙත ඉදිරිපත් වූ ඉල්ලීමක් මත ශ්‍රී ලංකා යුද හමුදාව විසින් එහි ඉදිකිරීම් සිදුකර තිබුණා.\nහපුතලේ සිට වෙලංවිට දක්වා බස් රථ දෙකක් ධාවනය සඳහා එක් කෙරුණේ ද ජනාධිපතිවරයාගේ නිරීක්ෂණයට සමගාමීවයි.\nවන අලි පහරදීමකින් කැඩී ගොස් තිබූ නිවසක් ගම සමඟ පිළිසඳරක් වැඩසටහනට පැමිණි ජනාධිපතිවරයාගේ නිරීක්ෂණයට ලක්ව තිබූ අතර ඔවුන් වෙනුවෙන් යුද හමුදාව නව නිවසක් ද ඉදිකර දී තිබෙනවා.\nවසර දෙකකට ආසන්න කාලයක් අක්‍රියව පැවති කිලෝමීටර් 6ක දිගින් යුත් වෙලංවිට ග්‍රාමයේ විදුලිවැට ප්‍රතිසංස්කරණයෙන් පසු යළි සක්‍රීය කර තිබෙනවා.\nඑමෙන්ම, අලි වැට ආරක්ෂා කර ගැනීම සඳහා එක් කිලෝමීටරයකට එක් අයෙකු බැගින් පුද්ගලයින් 6 දෙනෙකුට රුපියල් 7500ක මාසික දීමනාවක් ලැබෙන සේ ගම්මානයේ ජනතාවටම පවරා තිබීම විශේෂත්වයක්.",
       "URL": "https://www.hirunews.lk/269607/ගම-සමඟ-පිළිසඳරේ-ප්‍රගතිය-ගැන-සොයන්න-ජනපති-හල්දුම්මුල්ලට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1994"
}