{
       "Source": "hirunews",
       "Timestamp": "Sunday, 04 August 2019 - 8:24",
       "Headline": "එ.ජා.ප. සන්ධාන ගිවිසුම හෙට අත්සන් නොකෙරෙන ලකුණු",
       "News Content": "එක්සත් ජාතික පක්ෂයේ සන්ධාන ගිවිසුම හෙට අත්සන් නොකෙරෙනු ඇති බව එම පක්ෂයේ අභ්‍යන්තර ආරංචි මාර්ග පවසනවා.\nසන්ධානගතවීමට නියමිත ව්‍යවස්ථාව පිළිබඳ එක්සත් ජාතික පක්ෂයේ අභ්‍යන්තරය තුළ පවතින මතභේදය මේ වනතුරුත් සමනය නොවීම ඊට හේතුව බවයි වාර්තාවන්නේ.\nඅග්‍රාමාත්‍ය රනිල් වික්‍රමසිංහගේ ප්‍රධානත්වයෙන් පසුගිය බ්‍රහස්පතින්දා එම පක්ෂයේ විශේෂ කෘත්‍යාධිකාරී මණ්ඩල හමුවක් අරලියගහ මන්දිරයේදී පැවැත්වුණා.\nඑම හමුවේදී හෙට අත්සන් කිරීමට නියමිත ප්‍රජාතන්ත්‍රවාදි ජාතික පෙරමුණු සන්ධානයේ ව්‍යවස්ථාව කෘත්‍යාධිකාරී මණ්ඩලය වෙත ඉදිරිපත් කර තිබුණා.\nකෙසේ වෙතත් එහි අඩංගු ඇතැම් කරුණු සම්බන්ධයෙන් සාමාජිකයන්ගේ එකඟතාවක් පළවී තිබුණේ නැහැ.\nනව සන්ධානය තුළ එක්සත් ජාතික පක්ෂයට හිමිවන බලය, ජනාධිපතිවරණ අපේක්ෂකයා සහ සන්ධානයේ නායකත්වය සම්බන්ධයෙන් මෙහිදී දැඩි මතභේදාත්මක තත්ත්වයක් ඇතිවුණා.\nඑම තත්ත්වය තුළ එදින කෘත්‍යාධිකාරී මණ්ඩල හමුව අවසන් වූයේ සන්ධානයේ ව්‍යවස්ථාව පිළිබඳ ලිඛිත අදහස් ලබාදෙන ලෙසට සාමාජිකත්වය දැනුවත් කරමින්.\nඊයේ සහ පෙරේදා දින දෙකේදීත් එක්සත් ජාතික පක්ෂයේ පාර්ශව කිහිපයක් අතර නව සන්ධානය සම්බන්ධයෙන් සාකච්ඡා පැවති බවයි වාර්තාවන්නේ.\nකෙසේ වෙතත් එම සාකච්ඡාවලදීද අවසන් එකඟතාවකට පැමිණීමට නොහැකිවූ බව සඳහන් වුණා.\nඅද අලූයම හිරු ප්‍රවෘත්ති අංශය කළ විමසීමකදී එක්සත් ජාතික පක්ෂයේ ජ්‍යෙෂ්ඨ අමාත්‍යවරයෙකු සඳහන් කළේ අද දිනයේද සන්ධානය පිළිබඳ මතුව ඇති අර්බුධකාරී තත්ත්වය සම්බන්ධයෙන් සාකච්ඡාවක් පැවැත්වෙන බවයි.\nදැනට පවතින තත්ත්වය මත හෙට දිනයේ නව සන්ධාන ගිවිසුම අත්සන් නොකෙරෙන තත්ත්වයක් උද්ගතව ඇති බවයි එම ජ්‍යෙෂ්ඨ අමාත්‍යවරයා වැඩිදුරටත් කියා සිටියේ.",
       "URL": "https://www.hirunews.lk/221500/එ-ජා-ප-සන්ධාන-ගිවිසුම-හෙට-අත්සන්-නොකෙරෙන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=3217"
}