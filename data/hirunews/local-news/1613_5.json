{
       "Source": "hirunews",
       "Timestamp": "Friday, 22 October 2021 - 13:54",
       "Headline": "කළු දිලීර රෝගයෙන් සිදු වූ මෙරට පළමු මරණය වාර්තා වෙයි ?",
       "News Content": "කොවිඩ් රෝගයේ අතුරු ප්‍රතිඵලයක් නිසා වැළඳෙන කළු දිලීර රෝගයෙන් මෙරට සිදු වූ පළමු මරණය වාර්තා වෙනවා.\nගාල්ල කරාපිටිය රෝහලෙනුයි මෙම මරණය වාර්තා වෙන්නේ.\nකෙසේ වෙතත් මෙම පුද්ගලයා මීට සතියකට පෙර මියගිය අයෙක් වන අතර, ඔහුගේ මෘත ශරීරය සම්බන්ධව පශ්චාත් මරණ පරීක්ෂණය කරාපිටිය ශික්ෂණ රෝහලේ වෛද්‍ය සමාධි දන්දෙණියාරච්චි විසින් සිදු කෙරුණා.\nඑහිදී එම පුද්ගලයාගේ පෙනහලුවල අසාමාන්‍ය රෝගී තත්ත්වයක් පැවති හෙයින්, වැඩිදුර වෛද්‍ය පරීක්ෂණ සඳහා මෘත ශරීරය ඉන් අනතුරුව යොමු කෙරුණේ, රජයේ වෛද්‍ය පර්යේෂණාගාරයටයි.\nඑම පරීක්ෂණ වාර්තා අද දිනයේදී ලැබී ඇති අතර, එහිදී තහවුරු වී ඇත්තේ, මෙම පුද්ගලයාට කළු දිලීර රෝගය ද ආසාදනය වී ඇති අතර, ඉන් මරණය සිදු වී ඇති බවයි.\nමෙලෙස මියගොස් ඇත්තේ, ඇල්පිටිය ප්‍රදේශයේ පදිංචි 56 හැවිරිදි පිරිමි පුද්ගලයෙක්.",
       "URL": "https://www.hirunews.lk/285728/කළු-දිලීර-රෝගයෙන්-සිදු-වූ-මෙරට-පළමු-මරණය-වාර්තා-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1613"
}