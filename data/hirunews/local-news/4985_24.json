{
       "Source": "hirunews",
       "Timestamp": "Wednesday, 29 June 2016 - 16:30",
       "Headline": "මතුගම අධ්‍යාපන කාර්යාලය ඉදිරිපිට ටයර් පුළුස්සයි -  විදුහල්පතිවරු ඉසුරුපාය ඉදිරිපිට",
       "News Content": "මීගහතැන්න ප්‍රාථමික විද්‍යාලයේ පළමු ශ්‍රේණිය සඳහා ළමයින් 10 දෙනෙකු ඇතුළත් කර නොගැනීමට විරෝධය පළ කරමින් නියෝජ්‍ය අමාත්‍ය පාලිත තෙවරප්පෙරුම ආරම්භ කළ උපවාසය අද (29) තුන්වන දිනටත් ක්‍රියාත්මකයි.\nමතුගම අධ්‍යාපන කාර්යාලය ඉදිරිපිට පැවැත්වෙන මෙම උපවාසයට සමගාමීව එම කාර්යාලයට පිවිසෙන මතුගම මධ්‍යම මාවත අවහිර කරමින් අද උදෑසන ටයර් ද පුළුස්සා තිබුණා.\nමාස 06ක් තිස්සේ අදාළ දරුවන් පාසලට ඇතුළත් කර නෙගත් බව පවසමින් නියෝජ්‍ය අමාත්‍යවරයා පෙරේදා මෙම උපවාසය ආරම්භ කළ අතර එම දරුවන් සහ ඔවුන්ගේ දෙමාපියන් ද ඊට එක්ව සිටිනවා.\nඊයේ රාත්‍රියේ එම ස්ථානයට කළුතර කොට්ඨාශ භාර වැඩබලන පොලිස් අධිකාරී ඊ. ටී. තිලකරත්න පැමිණි අතර එහිදී උණුසුම් තත්ත්වයක් ඇති වුණා.\nඅද උදෑසන මතුගම කලාප අධ්‍යාපන කාර්යාලයට පිවිසෙන ගේට්ටුව ඉබි යතුරු දමා වසා තිබිම හේතුවෙන් එහි සේවක සේවිකාවන්ට ඊට ඇතුළු වීමේදී බාධ මතුව තිබූ බවයි හිරු වාර්තාකරු සඳහන් කළේ.\nඅදාල දරුවන් පාසලට ඇතුළත් කර ගන්නාතුරු තමන් අඛණ්ඩව උපවාසයේ නිරත වන බව අභ්‍යන්තර කටයුතු, වයඹ සංවර්ධන සහ සංස්කෘතික කටයුතු නියෝජ්‍ය අමාත්‍ය පාලිත තෙවරප්පෙරුම හිරු ප්‍රවෘත්ති අංශයට කියා සිටියා.\nමේ අතර සේරුනුවර - මහවැලිගම සහ දෙහිවත්ත විද්‍යාලවල පවතින ගුරු හිගයට විසදුම් ඉල්ලා එම පාසල්වල ඉගෙනුම ලබන සිසු සිසුවියන් සහ ඔවුන්ගේ දෙමාපියන් අද උදෑසන සේරුනුවර නගරයේ විරෝධතාවයේ නිරත වුණා.\nඒ නගර මධ්‍යයේ දින 03ක් තිස්සේ ක්‍රියාත්මක උපවාසයට සමගාමීවයි.\nඑමෙන්ම අලූතින් පත්වීම් ලැබූ ශ්‍රේණිධාරි විදුහල්පතිවරුන් පිරිසක් පිරිසක් අද උදෑසන අධ්‍යාපන අමාත්‍යාංශය ඉදිරිපිටදී විරෝධතාවයක නිරත වුණා.\nඒ තමන්ව පාසල්වලට ස්ථානගත කිරීමේදී අවිධිමත් ලෙස එම කටයුතු සිදු කර ඇති බවට චෝදනා කරමින්.",
       "URL": "https://www.hirunews.lk/136786/මතුගම-අධ්‍යාපන-කාර්යාලය-ඉදිරිපිට-ටයර්-පුළුස්සයි-විදුහල්පතිවරු-ඉසුරුපාය",
       "Category": "Local News",
       "Parent URL": "https://www.hirunews.lk/local-news.php?pageID=4985"
}