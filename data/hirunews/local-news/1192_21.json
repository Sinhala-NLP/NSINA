{
       "Source": "hirunews",
       "Timestamp": "Wednesday, 04 May 2022 - 12:44",
       "Headline": "කොලොන්නාවෙන් ඉන්ධන නිකුත් කිරීම අඩුවෙයි",
       "News Content": "බවුසර් හිමියන්ගේ වර්ජනය අවසන් වුවත් ඉන්ධන ප්‍රවාහනය සඳහා අවශ්‍ය ඉන්ධන තොගවල හිඟතාවයක් කොලොන්නාව තෙල් පර්යන්තය සතුව පවතින බවට වාර්තා වනවා.\nදෛනික ව බවුසර් රථ මගින් ප්‍රවාහනය කරන ඉන්ධන ප්‍රමාණය ඊයේ දිනයේ සහ අද දිනයේ ප්‍රවාහනය කිරීමට නොහැකි වූ බවයි බවුසර් රථ හිමියන්ගේ සංගමය සඳහන් කළේ.\nකොලොන්නාව තෙල් ගබඩා සංකීර්ණය සතුව පැවති ඉන්ධන විදුලි බලාගාර සඳහා ලබාදිම මෙම හිඟයට හේතුවී ඇති බව වාර්තා වනවා.\nනොරොච්චෝලේ තාප විදුලි බලාගාරයේ එක් ජනන යන්ත්‍රයක් ඊයේ අක්‍රිය වීමත් සමග අවශ්‍ය ඉන්ධන විදුලි බලාගාර සඳහා ලබාදීමට ඛනිජ තෙල් සංස්ථාව කටයුතු කරනු ලැබුවා.\nඉන්ධන ලබා ගැනීම සඳහා මේ වනවිටත් පිරවුම් අසළ දිගු පෝලිම් දක්නට ලැබෙනවා.\nපිළියන්දල බෝකුන්දර ප්‍රදේශයේ පිරවුම්හලක් අසළ රැස්ව සිටි පිරිසක් ඉන්ධන නොලැබිම හේතුවෙන් ඊයේ විරෝධය දක්වා ටයර් පිළිස්සු බවයි හිරු වාර්තාකරු සඳහන් කළේ.\nනොරොච්චෝලේ තාප විදුලි බලාගාරයේ ජනන යන්ත්‍රයක් අක්‍රිය වූව ද සිදුකරන විදුලි කප්පාදුව දිගු නොකරන බව විදුලිබල මණ්ඩලය ප්‍රකාශ කළා.\nකෙසේ වෙතත්, එය යලි සකස් කිරීම සඳහා තවත් දින 4ක පමණ කාලයක් ගතවනු ඇති අතර, මේ හේතුවෙන් ජාතික විදුලිබල පද්ධතියට අහිමි වී ඇති මෙගාවොට් ප්‍රමාණය 270 ක්.\nරාමසාන් දිනය යෙදී තිබීම හේතුවෙන් ඊයේ විදුලි කප්පාදුවක් සිදු නොවූ නමුත් අද පැය 3යි විනාඩි 20ක විදුලි කප්පාදුවක් සිදු කිරීමට යි විදුලිබල මණ්ඩලය පියවර ගෙන ඇත්තේ.\nමේ අතර, යාපනය ඉලවාලෛයි ප්‍රදේශයේදි නිවසක ඊයේ ඇති වු ගින්නකින් මෙවර උසස් පෙළ විභාගයට පෙනී සිටින පාසල් දැරියක් ජිවිතක්ෂයට පත්වී තිබෙනවා.\nඇගේ නිවසේ තිබී පෙට්රල් අඩංගු ගැලුමක් සොයා ගැනුණා.\nදැරිය සිය කාමරය තුළ පාඩම් කරමින් සිටියදී කාමරය තුල ගිනි කූරකින් පහනක් දල්වා එය ඉවත දැමීමත් සමග රෙදි කැබැල්ලකට වැටීමෙන් ගින්නක් හට ගන්නට ඇති බවයි පොලීසිය සැක කරන්නේ.\nඑමෙන්ම, ඇතැම් ප්‍රදේශවල ගෑස් ලබා ගැනීමට ද ජනතාව දිගු පෝලිම්වල රැදී සිටිනවා.",
       "URL": "https://www.hirunews.lk/303475/කොලොන්නාවෙන්-ඉන්ධන-නිකුත්-කිරීම-අඩුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1192"
}