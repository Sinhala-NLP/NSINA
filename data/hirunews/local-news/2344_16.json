{
       "Source": "hirunews",
       "Timestamp": "Sunday, 08 November 2020 - 14:30",
       "Headline": "ඇඳිරිනීතිය ඉවත් කළත් උපදෙස් රැසක් (වීඩියෝ)",
       "News Content": "ඇඳිරිනීතිය ඉවත් කළ පසුව වුවත් ජනතාව කොවිඩ් පාලනය සම්බන්ධයෙන් දැඩිව සැලකිලිමත් විය  යුතු බව වසංගත රෝග විශේෂඥ වෛද්‍ය සුදත් සමරවීර මහතා පවසනවා.\nමේ අතර ගෙවුණු පැය 24 තුළ නිරෝධායන ඇඳිරිනීතිය කඩ කළ  පුද්ගලයින් 152 දෙනකු සහ රථවාහන 22ක් පොලිස් භාරයට තිබෙනවා.\nදැනට පනවා ඇති නිරෝධායන ඇඳිරි නීතිය හෙට ඉවත් කෙරුණද සංචරණ නීති සහ සෞඛ්‍ය උපදෙස් තරයේ පිළිපඳින ලෙස වසංගත රෝග විද්‍යාඥ විශේෂඥ වෛද්‍ය සුදත් සමරවීර මහතා ජනතාවගෙන් ඉල්ලා සිටිනවා.\nමේ අතර බස්නාහිර පළාතේ නිරෝධායන ඇඳිරිනීතිය ඉවත් කිරීමෙන් පසු ප්‍රවාහන සේවා ක්‍රියාත්මක කිරීම සඳහා කොවිඩ් ප්‍රවාහන ප්‍රතිපත්තියක් එළිදැක්වීමට නියමිතයි.\nඒ අනූව බස්රථයක සිග් සැග් ක්‍රමයට මගීන් අසුන් ගන්නේනම් බස් ගාස්තු මෙන් 1.5 ක බස් ගාස්තුවක්ද ආසන ගණනට මගීන් අසුන් ගන්නේනම් බස්ගාස්තුව මෙන් 1.2 ක ගාස්තුවක්ද අය කිරීමට මේ වන විට යෝජනා වී තිබෙනවා.\nමේ අතර බස් සේවා සුපුරුදු පරිදි හෙට පෙරවරු 5 සිට ක්‍රියාත්මක කෙරෙන බවට පෞද්ගලික බස්රථ සංගම් නියෝජිතයින් මෙලෙස අදහස් පළ කළා.\nමේ අතර නිරෝධායන ඇඳිරිනීතිය තවදුරටත් ක්‍රියාත්මක බස්නාහිර පළාතට ඇතුළුවන හා පිටවන රථවාහන පොලිස් මාර්ග බාධක යොදා දැඩි පරීක්ෂාවකට ලක් කළේ මේ අයුරින්.\nවෙන්නප්පුව උල්හිටියාව ප්‍රදේශයේ මත්ස්‍ය වෙළෙඳපොල ලබා දී ඇති සෞඛ්‍ය උපදෙස් අනූව ක්‍රියා කරන්නේදැයි මහජන සෞඛ්‍ය පරීක්ෂකවරුන් විසින් පරීක්ෂාවට ලක් කළ අතර එහිදී විකිණීමට සූදානම් කර තිබූ පරිභෝජනයට නුසුදුසු මාළු තොගයක් සොයා ගැණුනා.\nඑම වෙළෙඳුන්ට අවවාද කිරීමෙන් අනතුරුව අදාළ මාළු තොගය විනාශ කිරීමටයි නිලධාරීන් කටයුතු කළේ.\nමුව ආවරණ පැළඳීමකින් තොරව දඹුල්ල ආර්ථික මධ්‍යස්ථානයට ඇතුලුවීම සඳහා උත්සාහ කළ ව්‍යාපාරිකයෙකු දින 14 ක කාලයක් නිරෝධායනය කිරීමට දඹුල්ල මහේස්ත්‍රාත්වරයා නියෝග කර තිබෙනවා.\nඒ අදාළ ව්‍යාපාරිකයා ආර්ථික මධ්‍යස්ථානයට ඇතුළු වීමේදී පොලිසියේ අවවාද නොතකා ක්‍රියා කිරීම හේතුවෙන් නිරෝධායන නීතිය යටතේ ඔහුව අත්අඩංගුවට ගෙන මහේස්ත්‍රාත්වරයා හමුවට ඉදිරිපත් කළ අවස්ථාවේදී.",
       "URL": "https://www.hirunews.lk/254272/ඇඳිරිනීතිය-ඉවත්-කළත්-උපදෙස්-රැසක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2344"
}