{
       "Source": "hirunews",
       "Timestamp": "Saturday, 01 July 2023 - 19:08",
       "Headline": "දේශීය ණය ප්‍රතිව්‍යූහගතකරණය ගැන පාර්ලිමේන්තුවේ උණුසුම් සංවාද - ලන්සා සහ ගොඩහේවා පැටලේ",
       "News Content": "දේශීය ණය ප්‍රතිව්‍යුහගතකරණ යෝජනාව සම්බන්ධයෙන් මධ්‍යස්ථ ප්‍රතිපත්තියක් අනුගමනය කිරීමට ශ්‍රී ලංකා නිදහස් පක්ෂය තීරණය කර තිබෙනවා.\nනිවේදනයක් නිකුත් කරමින් හිටපු ජනාධිපති මෛත්‍රීපාල සිරිසේන සදහන් කළේ රට සහ ජනතාව ගැන සිතා මෙම පියවර ගන්නා බවයි.\nමෙම යෝජිත දේශීය ණය ප්‍රතිව්‍යූහගතකරණය තුලින් වත්මන් ආර්ථික අර්බුදය හමුවේ ජනතාවගේ දුගී භාවය අවම කිරීමට ජාත්‍යන්තර මූල්‍ය අරමුදලේ සහ ලෝක බැංකුවේ දායකත්වය ලබා ගැනීමට අපේක්ෂිත බවත් අනියත බියක් ඇති කර ගැනීමට අවශ්‍ය නොවන බවත් ආර්ථික විශේෂඥයින් තමන්ට දැන්වූ බවයි හිටපු ජනාධිපතිවරයා සදහන් කරන්නේ.\nදේශීය ණය ප්‍රතිව්‍යුහගතකරණ යෝජනාව අද පෙරවරුවේ පාර්ලිමේන්තුවට ඉදිරිපත් කෙරුණා. ඊට අදාළ විවාදය රාත්‍රී 7 යි 30 දක්වා පැවැත්වෙන අතර, අනතුරුව ඡන්දය විමසීමටයි නියමිතව ඇත්තේ.\nසමගි ජනබලවේගය, ජාතික ජනබලවේගය, උත්තර ලංකා සභාගය සහ නිදහස ජනතා සභාව සහ දෙමළ ජාතික සන්ධානය යෝජනාවට විරුද්ධව ඡන්දය භාවිත කිරීමට තීරණය කර ඇති බව දැනටමත් ප්‍රකාශ කර තිබෙනවා.\nඅද පාර්ලිමේන්තුවට ඉදිරිපත් කෙරුණු දේශීය ණය ප්‍රතිව්‍යූහගතකරණ යෝජනාව පිටු 33 කින් සමන්විතයි. එම යෝජනාව දැක්වෙන්නේ රුපියල් වලින් පවතින දේශීය ණය මුළු රාජ්‍ය ණය ප්‍රමාණයෙන් සියයට 42 ක් වන අතර එය රටේ දේශීය නිෂ්පාදිතයෙන් සියයට 50 ඉක්මවන බවයි.\nසේවක අර්ථසාධක හා භාරකාර අරමුදල් ඇතුළු විශ්‍රාමික අරමුදල් සතු භාණ්ඩාගාර බැදුම්කර අවස්ථා දෙකක් යටතේ දිගුකාලීන කල් පිරෙන භාණ්ඩාගාර බැදුම්කරවලට හුවමාරු කරනු ඇති බව එහි සඳහන්.\nඒ අනුව 2027 වසරේ සිට 2038 වසර දක්වා කල් පිරෙන භාණ්ඩාගාර බැදුම්කර 12 ක එකතුවක් මේ සදහා සලකා බැලෙනු ඇති.\nඑහිදී 2025 වසර අවසානය වනතෙක් සියයට 12 ක පොලී අනුපාතයක් සහ එතැන් සිට කල් පිරෙනතුරු සියයට 9 ක පොලී අනුපාතයක් එම බැඳුම්කර සදහා හිමිවීමට නියමිත බව සඳහන්.\n2024 වසරේ සිට 2038 වසර දක්වා කල් පිරෙන බැදුම්කරවලින් දේශීය ණය ප්‍රතිව්‍යූහගතකරණ ක්‍රියාවලියට අපේක්ෂා කරන අවම සහභාගිත්වය සියයට සියයක් ලෙස ද එහි සදහන් වනවා.\nදේශීය ණය ප්‍රතිව්‍යූහගතකරණ යෝජනාව පාර්ලිමේන්තුවට සභානායක, අමාත්‍ය සුසිල් ප්‍රේමජයන්ත විසින් ඉදිරිපත් කළ අවස්ථාවේ නොසන්සුන්තාවක් හටගත්තේ රාජ්‍ය මුදල් කාරක සභාවේදී අනුමත වූ යෝජනාව වෙනුවට වෙනත් යෝජනාවක් න්‍යාය පත්‍රයට ඇතුළත් කර ඇති බවට විපක්ෂයේ මන්ත්‍රීවරුන් පිරිසක් හඬ නැගීම හේතුවෙන්.\nඑහිදී මුදල් කාරක සභාවේ සභාපති ආචාර්ය හර්ෂ ද සිල්වා කියා සිටියේ යෝජනාව සම්බන්ධයෙන් ඉදිරිපත් කළ සංශෝධන මුලින් ප්‍රකාශයට පත් කරන ලෙසයි.\nඅනතුරුව සභානායක අමාත්‍ය සුසිල් ප්‍රේමජයන්ත විසින් ඊට සංශෝධන ඉදිරිපත් කිරීමෙන් පසුවයි විවාදය ආරම්භ වුණේ.",
       "URL": "https://www.hirunews.lk/339687/දේශීය-ණය-ප්‍රතිව්‍යූහගතකරණය-ගැන-පාර්ලිමේන්තුවේ-උණුසුම්-සංවාද-ලන්සා-සහ-ගොඩහේවා-පැටලේ",
       "Category": "Local News",
       "Parent URL": "https://www.hirunews.lk/local-news.php?pageID=221"
}