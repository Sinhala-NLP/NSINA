{
       "Source": "hirunews",
       "Timestamp": "Sunday, 08 April 2018 - 12:48",
       "Headline": "අලුත් අවුරුද්දට පෙර අමාත්‍ය මණ්ඩල සංශෝධනයක්",
       "News Content": "එළඹෙන සිංහල හා දෙමළ අලුත් අවුරුද්දට පෙර අමාත්‍ය මණ්ඩල සංශෝධනයක් සිදුකිරීමට නියමිත බව එක්සත් ජාතික පක්ෂයේ නියෝජ්‍ය මහලේකම්, මාධ්‍ය ප්‍රකාශක, අමාත්‍ය අකිල විරාජ් කාරියවසම් පවසනවා.\nකොළඹ අද (08) පැවැති මාධ්‍ය හමුවකට එක්වෙමින් ඔහු කියා සිටියේ ජනාධිපතිවරයා සහ අග්‍රාමාත්‍යවරයා ඊයේ (07) රාත්‍රියේ හමුවූ අවස්ථාවේදී මෙම තීරණයට එළඹි බවයි.\nඅග්‍රාමාත්‍ය රනිල් වික්‍රමසිංහ, එක්සත් ජාතික පක්ෂයේ තවත් අමාත්‍යවරුන් කිහිප දෙනෙකු සමඟ ඊයේ රාත්‍රියේ ජනාධිපති නිළ නිවසේදී ජනාධිපති මෛත්‍රීපාල සිරිසේන හමුවුණා.\nවිශ්වාසභංග යෝජනාවට ශ්‍රී ලංකා නිදහස් පක්ෂ අමාත්‍යවරුන් පිරිසක් ඡන්දය ලබාදීමෙන් පසු උද්ගතව ඇති තත්ත්වය තුළ ජාතික ආණ්ඩුවේ අනාගතය පිළිබදව සාකච්ඡා කිරීම මෙම හමුවේ අරමුණයි.\nඅග්‍රාමාත්‍යවරයා සමඟ මංගල සමරවීර, මලික් සමරවික්‍රම, වජිර අබේවර්ධන, කබීර් හෂීම් සහ අකිල විරාජ් කාරියවසම් යන අමාත්‍යවරුන් ද මෙම සාකච්ඡාවට එක්ව තිබෙනවා.\nශ්‍රී ලංකා නිදහස් පක්ෂ මධ්‍යම කාරක සභාව රැස්වී සාකච්ඡා කිරීමෙන් පසු අවශ්‍ය තීන්දු, තීරණ ගන්නා බව ජනාධිපතිවරයා මෙහිදී අග්‍රාමාත්‍යවරයා ඇතුළු එක්සත් ජාතික පක්ෂ අමාත්‍යවරුන්ට දැනුම් දී ඇති බවයි වාර්තා වන්නේ.\nතමාට එරෙහිව ගෙන ආ විශ්වාසභංග යෝජනාව ජය ගැනීමෙන් පසු අග්‍රාමාත්‍යවරයා සහ ජනාධිපතිවරයා අතර පැවති දෙවන සාකච්ඡාව මෙය වනවා.",
       "URL": "https://www.hirunews.lk/187905/අලුත්-අවුරුද්දට-පෙර-අමාත්‍ය-මණ්ඩල-සංශෝධනයක්",
       "Category": "Local News",
       "Parent URL": "https://www.hirunews.lk/local-news.php?pageID=4000"
}