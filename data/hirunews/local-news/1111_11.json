{
       "Source": "hirunews",
       "Timestamp": "Wednesday, 08 June 2022 - 9:29",
       "Headline": "කැබිලිත්ත රක්ෂිතයට ඇතුලුවීම තහනම්",
       "News Content": "යාල ජාතික වනෝද්‍යානයට මායිම්ව පිහිටි සංවේදී පරිසර පද්ධතියක් වන වත්තේගම - කැබිලිත්ත රක්ෂිතය තුල අනවසරයෙන් ඇතුලු වීම තහනම් කරමින් අධිකරණය නියෝගයක් නිකුත් කර තිබෙනවා.\nඒ පසුගිය පළමු වනදා එම රක්ෂිතය තුල සිදුවූ උණුසුම් තත්වය සම්බන්ධයෙන් වන නිලධාරීන් විසින් පොලීසියට කළ පැමිණිල්ලක් පිළිබදව සියඹලාණ්ඩුව මහේස්ත්‍රාත් අධිකරණය වෙත කරුණු වාර්තා කිරීමෙන් පසුවයි.\nජනතාව බෝග වගාවන් කිරීම සඳහා අදාළ රක්ෂිතය තුලට ඇතුලු වීමට උත්සහ කළ අවස්ථාවේදී වන නිලධාරීන් එය වැළැක්වීමට කටයුතු කිරීමත් සමගයි පසුගියදා එම උණුසුම් තත්වය ඇති වුණේ.\nඒ සම්බන්ධයෙන් නිවේදනයක් නිකුත් කරමින් වන සංරක්ෂණ දෙපාර්තමේන්තුව සඳහන් කළේ අදාළ වනාන්තරය පසුගිය 2012 වසරේ සිට රක්ෂිතයක් ලෙස ප්‍රකාශයට පත් කර ඇති බවයි.\nඒ අනුව ආහාර අර්බුදයක් පවතින අවස්ථාවකදී වුවද රක්ෂිතයක් තුල වන සම්පත විනාශ කරමින් බෝග වගාවන් සිදුකිරීමට අවස්ථාව ලබා දිය නොහැකි බව වන සංරක්ෂණ දෙපාර්තමේන්තුව සඳහන් කරනවා.\nඑම දෙපාර්තමේන්තුව පෙන්වා දෙන්නේ ආහාර අර්බුදය හමුවේ රජයේ කෘෂිකාර්මික ඉඩම් වල බෝග වගා සිදු කල හැකි බවට ප්‍රකාශයට පත් වුවද රක්ෂිත තුල වගාවන් සිදුකළ හැකි බවට කිසිදු අවසරයක් රජය මගින් ලබා දී නොමැති බවයි.\nපසුගියදා ඇතිවූ උණුසුම් තත්වයේදී වන නිලධාරීන් සහ විශේෂ කාර්ය බලකා නිලධාරීන් ගමන්ගත් ට්‍රැක්ටර් රථයටද ජනතාව විසින් දැඩි අලාභ හානි සිදු කර ඇති බව එම දෙපාර්තමේන්තුව ප්‍රකාශ කළා.",
       "URL": "https://www.hirunews.lk/306538/කැබිලිත්ත-රක්ෂිතයට-ඇතුලුවීම-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=1111"
}