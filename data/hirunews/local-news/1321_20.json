{
       "Source": "hirunews",
       "Timestamp": "Thursday, 03 March 2022 - 8:27",
       "Headline": "යුක්රේනය ආක්‍රමණය කිරීම හෙළා දකිමින් මහා මණ්ඩල යෝජනාව සම්මත් වෙයි",
       "News Content": "රුසියාව විසින් යුක්රේනය ආක්‍රමණය කිරීම හෙළා දකිමින් එක්සත් ජාතීන්ගේ මහා මණ්ඩලය අතිමහත් බහුතරයකින් යෝජනාවක් සම්මත කර ගත්තා.\nයෝජනාවට පක්ෂව රටවල් 141ක් ඡන්දය ප්‍රකාශ කළා.\nආරක්ෂක කවුන්සිලයේ දී යෝජනාවට ඡන්දය නොදුන් එක්සත් අරාබි එමීර් රාජ්‍යය මහා මණ්ඩලයට ගෙනා යෝජනාවට පක්ෂව ඡන්දය ප්‍රකාශ කර තිබීම විශේෂත්වයක්.\nරටවල් පහක් යෝජනාවට විරුද්ධව ඡන්දය ප්‍රකාශ කළා.\nඒ රුසියාව, බෙලරුසය, එරිත්‍රියාව, උතුරු කොරියාව සහ සිරියාව යි.\nශ්‍රී ලංකාව, ඉන්දියාව, පාකිස්තානය සහ චීනය ඇතුළු රටවල් 35ක් ඡන්දය ප්‍රකාශ කිරීමෙන් වැලකී සිටියා.\nඒ අතුරින් බහුතරයක් ආසියානු රටවල් වීම කැපී පෙනුණා.\nරුසියාව සිය ආක්‍රමණය වහා ම නතර කළ යුතු බවත්, තම හමුදා ඉවත් කළ ගත යුතු බවත් සහ එක්සත් ජාතීන්ගේ ප්‍රඥප්තියට අනුකූල ව කටයුතු කළ යුතු බවට මෙම යෝජනාව ගෙන එනු ලැබුවා.\nඡන්ද ප්‍රතිඵලය තිරය මත සටහන් වීමත් සමඟ මහා මණ්ඩල සැසිවාරයට සහභාගී වූ නියෝජිතයන් සිය අසුන්වලින් නැගිට අත්පොලොසන් ගසමින් යෝජනාව සම්මත වීම සම්බන්ධයෙන් ප්‍රසාදය පළ කළා.\nනීත්‍යානුකූල බැඳීමක් නො මැති වුව ද එම ප්‍රතිඵලයට ගෝලීය වශයෙන් යම් දේශපාලන අගයක් තිබෙනවා.\nනමුත් එය මොස්කව්හි මිලිටරි ආක්‍රමණය වෙනස් කිරීමකට හේතුවනු ඇත් ද යන්න සැක සහිත යි.\nයුක්රේන ආක්‍රමණය සම්බන්ධයෙන් එක්සත් ජාතීන්ගේ විශේෂ මහා මණ්ඩල සැසිවාරයක් කැඳවනු ලැබුවේ ආරක්ෂක කවුන්සිලයේ යෝජනාවකට අනුවයි.\n1997 ව⁣සරෙන් පසු විශේෂ මහා මණ්ඩල සැසිවාරයක් කැඳවනු ලැබූ පළමු අවස්ථාව මෙය වීමත් විශේෂත්වයක්.",
       "URL": "https://www.hirunews.lk/298532/යුක්රේනය-ආක්‍රමණය-කිරීම-හෙළා-දකිමින්-මහා-මණ්ඩල-යෝජනාව-සම්මත්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1321"
}