{
       "Source": "hirunews",
       "Timestamp": "Sunday, 31 July 2022 - 21:54",
       "Headline": "අවශ්‍ය වන්නේ ආර්ථික අර්බුදය කඩිනමින් විසඳීම මිස ඔලු ගෙඩි මාරුවක් නොවේ (වීඩියෝ)",
       "News Content": "වත්මන් පාලනය ඉවත් කර සර්ව පාක්ෂික ආණ්ඩුවක් ගෙන එන ලෙස ඉල්ලමින් ගාලු මුවදොර අරගල භූමියේදී අද නිහඬ විරෝධතාව පැවැත්වුණා.\nවත්මන් පාලනය ඉවත් කර සර්ව පාක්ෂික ආණ්ඩුවක් ස්ථාපිත කරන ලෙසට බලකරමින් මෙම විරෝධතාව පැවැත්වුණේ අරගල භූමියේ මව්වරුන්ගේ සංවිධානය විසින්.\nමේ අතර කොටුව පොලීසිය විසින් අරගල භූමියේ අද විශේෂ පරීක්ෂාවක නිරත වුණා.\nවිදුලිය සැපයුම සම්බන්ධයෙන් මතුව ගැටලුවක් මත මෙම පරීක්ෂා කිරීම සිදුකෙරුණු අතර පොලීසිය පැවසුවේ මේ සම්බන්ධයෙන් විදුලි බල මණ්ඩලය දැනුවත් කිරීමට පියවර ගන්නා බවයි.\nමේ අතර ජාතික ජනබලවේගයේ නීතිඥයෝ සංවිධානය කොළඹ පැවති ප්‍රවෘත්ති සාකච්ඡාවකදී චෝදනා කළේ අරගලකරුවන් මර්දනය කිරීමට වත්මන් පාලනය පියවර ගනිමින් සිටින බවටයි.\nකෙසේ වෙතත් යුක්තිය උදෙසා නීතිඥයෝ සංවිධානය පෙන්වා දෙන්නේ දේශපාලන සූදු නවත්වා දේශපාලන ස්ථාවරත්වයක් රට තුළ ගොඩනැගීම සඳහා විපක්ෂයේ සිටින නායකයින් සර්ව පාක්ෂික පාලනයක් සඳහා එක්විය යුතු බවයි.\nමේ අවස්ථාවේ අවශ්‍ය වන්නේ වත්මන් ආර්ථික අර්බුදය කඩිනමින් විසඳීම මිස ඔලු ගෙඩි මාරුවක් නොවන බව ඔවුන් සඳහන් කළා.",
       "URL": "https://www.hirunews.lk/311525/අවශ්‍ය-වන්නේ-ආර්ථික-අර්බුදය-කඩිනමින්-විසඳීම-මිස-ඔලු-ගෙඩි-මාරුවක්-නොවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=976"
}