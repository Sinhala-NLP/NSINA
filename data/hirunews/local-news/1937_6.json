{
       "Source": "hirunews",
       "Timestamp": "Saturday, 22 May 2021 - 8:05",
       "Headline": "එක්ස්ප්‍රස් පර්ල් තවමත් ගිනි ගනී",
       "News Content": "කොළඹ වරායට වයඹ දෙසින් නැංගුරම් ලා තිබියදී ගිනි ගැනීමකට ලක්වූ එක්ස්ප්‍රස් පර්ල් නෞකාවේ ගින්න නිවීමේ මෙහෙයුම් තවදුරටත් ක්‍රියාත්මකයි.\nඒ සඳහා ඊයේ (21) ශ්‍රී ලංකා ගුවන් හමුදාවද එක්වූ අතර, බෙල් 212 වර්ගයේ හෙලිකොප්ටර් යානයක් මෙහෙයුම් සඳහා යොදවනු ලැබුවා.\nඑමඟින් ගිනි නිවීමේ වියලි රසායනික ද්‍රව්‍ය කිලෝග්‍රෑම් 425 ක් සාර්ථකව නෞකාව මතට හෙලූ බව ගුවන් හමුදා මාධ්‍ය අධ්‍යක්ෂවරයා නිවේදනය කළා.\nගින්න සම්බන්ධයෙන් සොයා බැලීම සඳහා ශ්‍රී ලංකා වරාය අධිකාරියේ සහ නාවික හමුදාවේ මෙන්ම සමුද්‍රීය පරිසර ආරක්ෂණ අධිකාරියේ නිලධාරින් පිරිසක් අදාළ නෞකාව ආසන්නයට ඊයේ දහවල් ළඟා වුණා.\nසිංගප්පූරු සමාගමකට අයත් මෙම නෞකාවේ බහාළුමක රසායන ද්‍රව්‍ය කාන්දුවීමක් ගින්නට හේතුව බව සඳහන්.\nනෞකාව ඉන්දියාවේ ගුජරාට් ප්‍රාන්තයේ හසීරා වරායේ සිට කොළඹ වරාය දක්වා යාත්‍රා කර තිබූ අතර මේ වනවිට එම නෞකාව කොළඹ, වරායට නාවික සැතපුම් 9 යි දශම 5 ක් දුරින් නැංගුරම්ලා තිබෙනවා.\nනෞකාව පිලිපීන, චීන, ඉන්දීය සහ රුසියානු ජාතිකයින්ගෙන් සමන්විත 25 දෙනෙකුගෙන් යුත් කාර්ය මණ්ඩලයකින් සමන්විතයි.\nඑහි නයිට්රික් ඇසිඩ් ටොන් 25 ක් සමඟ වෙනත් රසායනික ද්‍රව්‍ය සහ රූපලාවණ්‍ය ආලේපන ද්‍රව්‍ය සහිත බහාළුම් 1486 ක් තිබෙන බව සඳහන්.\nගින්න හේතුවෙන් නෞකාවේ සමතුලිතතාවයට බලපෑමක් නොමැති බවද නාවික හමුදාව වැඩිදුරටත් කියා සිටියා.\nගින්න පාලනය කිරීමේ මෙහෙයුම්වලට තවදුරටත් නාවික හමුදාවේ සහ වරාය අධිකාරියේ ඩෝරා යාත්‍රා දෙකක් සහ නෞකා දෙකක් යොදවා තිබෙනවා.",
       "URL": "https://www.hirunews.lk/272095/එක්ස්ප්‍රස්-පර්ල්-තවමත්-ගිනි-ගනී",
       "Category": "Local News",
       "Parent URL": "https://www.hirunews.lk/local-news.php?pageID=1937"
}