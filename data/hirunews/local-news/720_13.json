{
       "Source": "hirunews",
       "Timestamp": "Monday, 21 November 2022 - 8:05",
       "Headline": "කන්කසන්තුරේ සිට ත්‍රිකුණාමලය දක්වා මුහුදු ගමන් අද දිනයේත් අවදානම්",
       "News Content": "නිරිත දිග බෙංගාල බොක්ක ආශ්‍රිතව යාපනයට කිලෝමීටර 540 ක් පමණ ඊසාන දෙසින් කේන්ද්‍රගතව පැවති පීඩන අවපාතය ක්‍රමය දුර්වල වෙමින් වයඹ දෙසට ගමන් කර, ඉදිරි පැය විසි හතර තුළදී තමිල්නාඩු පුදුච්චේරි වෙරළ වෙත ළඟාවිය හැකි බවයි කාලගුණ විද්‍යා දෙපාර්තමේන්තුව පවසන්නේ.\nමේ හේතුවෙන් ඉදිරි පැය විසි හතර තුළ කන්කසන්තුරය සිට මුලතිව් හරහා ත්‍රිකුණාමලය දක්වා වෙරළට ඔබ්බෙන් වන ගැඹුරු සහ නොගැඹුරු මුහුදු ප්‍රදේශවලට අද (21) දිනයේත් යාත්‍රා නොකරන්නැයි කාලගුණ විද්‍යා දෙපාර්තමේන්තුව ධීවර සහ නාවික ප්‍රජාවට දැනුම් දෙනවා.\nඑමෙන්ම නිරිතදිග බෙංගාල බොක්ක මුහුදු ප්‍රදේශයටද යාත්‍රා කිරීමෙන් වළකින ලෙසයි එම දෙපාර්තමේන්තුව ඉල්ලා සිටින්නේ.\nඑම මුහුදු ප්‍රදේශ සුළඟේ වේගය පැයට කිලෝමීටර 50 ත් 60 ත් පමණ වැඩිවිය හැකියි.\nවෙරළාසන්න මුහුදු ප්‍රදේශවල රළ මීටර දෙකත් තුනත් අතර ප්‍රමාණයක් දක්වා ඉහළ යාමේ හැකියාව පවතින බව ද සඳහන්.\nමේ අතර බස්නාහිර සහ දකුණු වෙරළබඩ ප්‍රදේශවලත් උතුර පළාතේත් වැසි ස්වල්පයක් ඇතිවිය හැකි බවයි කාලගුණ විද්‍යා දෙපාර්තමේන්තුව ප්‍රකාශ කළේ.\nඑමෙන්ම උතුර, උතුරුමැද සහ නැගෙනහිර පළාත්වල විටින් විට පැයට කිලෝමීටර 50 ක පමණ තද සුළං ඇතිවිය හැකි බව එම දෙපාර්තමේන්තුව පවසනවා.",
       "URL": "https://www.hirunews.lk/320890/කන්කසන්තුරේ-සිට-ත්‍රිකුණාමලය-දක්වා-මුහුදු-ගමන්-අද-දිනයේත්-අවදානම්",
       "Category": "Local News",
       "Parent URL": "https://www.hirunews.lk/local-news.php?pageID=720"
}