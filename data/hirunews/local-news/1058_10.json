{
       "Source": "hirunews",
       "Timestamp": "Thursday, 30 June 2022 - 7:14",
       "Headline": "පලාගිය තවත් කන්දකාඩු රැඳවියන් 261ක් අත්අඩංගුවට",
       "News Content": "මත්ද්‍රව්‍යවලට ඇබ්බැහිවූවන් රඳවා තබා සිටින වැලිකන්ද - කන්දකාඩු ප්‍රතිකාර හා පුනරුත්ථාපන මධ්‍යස්ථානයෙන් පලාගිය අනෙකුත් රැඳවියන් අත්අඩංගුවට ගැනීම සඳහා තවදුරටත් මෙහෙයුම් ක්‍රියාත්මක කරන බව පුනරුත්ථාපන කොමසාරිස් ජනරාල් මේජර් ජෙනරල් දර්ශන හෙට්ටිආරච්චි ප්‍රකාශ කළා.\nහිරු ප්‍රවෘත්ති අංශය කළ විමසීමකදී ඔහු කියා සිටියේ මේ වනවිට රැඳවියන් 261 දෙනෙකු පොලිස් භාරයට ගෙන ඇති බවයි.\nඑමෙන්ම, සිද්ධිය සම්බන්ධයෙන් අභ්‍යන්තර පරීක්ෂණයක් ද ආරම්භ කර ඇති බව පුනරුත්ථාපන කොමසාරිස් ජනරාල් කාර්යාලය වැඩිදුරටත් සඳහන් කළා.\nඅදාළ මධ්‍යස්ථානයෙන් 500කට ආසන්න පිරිසක් ඊයේ (29) අලුයම පළාගොස් තිබුණේ අදාළ මධ්‍යස්ථානයේ කම්බි වැට ද කඩා බිඳ දමමින්.\nපුනරුත්ථාපන මධ්‍යස්ථානයේ පෙරේදා (28) රාත්‍රියේ ඇති වූ ගැටුමකින් පසු රැඳවියෙකු මියයාමත් සමග කලහකාරි ලෙස හැසිරුණු රැඳවියන් ඊයේ අලුයම මෙලෙස පලාගොස් තිබුණා.\nකෙසේ වෙතත්, පලාගිය රැඳවියන් අත්අඩංගුවට ගැනීම සඳහා පොලීසිය, පොලිස් විශේෂ කාර්ය බලකාය සහ යුද හමුදාව තවදුරටත් මෙහෙයුම් සිදු කරන අතර ඊයේ දහවල් ඔවුන් සිය භාරයට ගැනීමට යාමේදී උණුසුම් තත්ත්වයක් ද හට ගැණුනා.\nසෝමාවතිය - පොළොන්නරුව මාර්ගයේ පෙරියාරු පාලම අසලදී මෙම උණුසුම් තත්ත්වය හට ගත් අතර රැඳවියන් ආරක්ෂක අංශ වෙත ගල් ප්‍රහාර එල්ල කිරීමත් සමග ඔවුන් පාලනය කිරීම සදහා පොලීසිය කඳුළු ගෑස් ප්‍රහාරයක් ද එල්ල කළා.\nමේ අතර, නැවත ඊයේ පස්වරුවේ තවත් රැඳවියන් පිරිසක් මියගිය රැඳවියාගේ සිරුර රැගෙන පෙරියාරු පාලම අසලට පැමිණ විරෝධතාවයේ නිරත වී තිබුණා.\nඑම අවස්ථාවේදී පොලිසිය ඔවුන්ට කඳුළු ගෑස් ප්‍රහාරයක් එල්ල කිරීමත් සමඟ එහිදී උණුසුම් තත්ත්වයක් හට ගැනුණා.\nකෙසේ වෙතත්, පසුව ඔවුන් රැගෙන ආ සිරුර පොලිසියට භාර දී තිබුණා.\nසිද්ධිය සම්බන්ධයෙන් අදහස් දක්වමින් පොලිස් මාධ්‍ය ප්‍රකාශක, ජ්‍යෙෂ්ඨ පොලිස් අධිකාරී නිහාල් තල්දූව කියා සිටියේ අදාළ මරණය සම්බන්ධයෙන්ද විමර්ශනයක් ද ක්‍රියාත්මක බවයි.\nUPDATED 2022-06-30 10.10 PM\n------------------------------------------------\nකන්දකාඩු පුනරුත්ථාපන මධ්‍යස්ථානයෙන් පලා ගිය 599 දෙනෙකු පොලිස් භාරයට ගෙන ඇති අතර, තවත් රැඳවියන් 127ක් සොයා මෙහෙයුම් සිදු කෙරෙන බව පුනරුත්ථාපන කොමසාරිස් ජනරාල්වරයා පවසනවා.",
       "URL": "https://www.hirunews.lk/308579/පලාගිය-තවත්-කන්දකාඩු-රැඳවියන්-261ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1058"
}