{
       "Source": "hirunews",
       "Timestamp": "Thursday, 24 August 2023 - 21:23",
       "Headline": "නෙදර්ලන්තයේ ඇති ශ්‍රී ලාංකීය පුරාවස්තුවල අයිතිය නැවත මෙරටට",
       "News Content": "නෙදර්ලන්තයේ ඇති ශ්‍රී ලාංකීය පුරාවස්තුවල අයිතිය නැවත මෙරටට ලබා දීමට අදාළ නීතිමය ලියවිල්ලට අත්සන් තැබීම සඳහා නෙදර්ලන්තයේ සංස්කෘතික හා මාධ්‍ය රාජ්‍ය ලේකම් ගුණේ උස්ලු ශ්‍රී ලංකාවේ චාරිකාවක නිරත වෙනවා.\nඇය ඇතුළු නෙදර්ලන්ත සංස්කෘතික නියෝජිත පිරිසක් අගෝස්තු 27වැනිදා සිට 31වැනිදා දක්වායි මෙම චාරිකාවේ නිරතවී සිටින්නේ.\nඒ අනුව වර්ෂ 1765දී ලන්දේසීන් විසින් මහනුවර රජ මාලිගාව වටලන ලද අවස්ථාවේ ලන්දේසි පෙරදිග ඉන්දීය වෙළඳ සමාගම (VOC) විසින් නෙදර්ලන්තයට රැගෙන ගොස් ඇති කෞතුක භාණ්ඩ 6ක් අගෝස්තු 28වැනිදා බුද්ධශාසන, ආගමික හා සංස්කෘතික කටයුතු අමාත්‍යාංශයේදී නීත්‍යානුකූල ලෙස පැවරීමට අදාළව ලිපි අත්සන් කිරීමට නියමිත බව සදහන්.\nරනින් නිම කරන ලද කොපුව සහිත කස්තානයක්, රිදියෙන් නිම කරන ලද කොපුව සහිත කස්තානයක්, රනින් නිම කළ පිහියක්, මහ තුවක්කු දෙකක් සහ ලෙව්කේ දිසාවේ හට අයත්ව තිබුණා යැයි සැලකෙන කාලතුවක්කුවක් ඇතුළු කෞතුක භාණ්ඩ මේ අනුව ශ්‍රී ලංකාවට නැවත භාරදීමට කටයුතුකර තිබෙනවා.\nනෙදර්ලන්තයේ සංස්කෘතික රාජ්‍ය ලේකම්වරිය ශ්‍රී ලංකා රජයේ ජ්‍යෙෂ්ඨ නිලධාරීන් කිහිප දෙනෙක් ද මෙහිදී හමුවීමට නියමිත අතර මෙම නියෝජිත පිරිස ශ්‍රී ලංකාවේ ආගමික හා ලන්දේසි ඓතිහාසික වටිනාකමක් ඇති ස්ථාන කිහිපයක සංචාරය කිරීමට ද සැළසුම් කර ඇතිබවයි වැඩිදුරටත් සඳහන් වෙන්නේ.",
       "URL": "https://www.hirunews.lk/345994/නෙදර්ලන්තයේ-ඇති-ශ්‍රී-ලාංකීය-පුරාවස්තුවල-අයිතිය-නැවත-මෙරටට",
       "Category": "Local News",
       "Parent URL": "https://www.hirunews.lk/local-news.php?pageID=75"
}