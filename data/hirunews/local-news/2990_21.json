{
       "Source": "hirunews",
       "Timestamp": "Sunday, 22 December 2019 - 10:49",
       "Headline": "පළාත් සභා ඇතුලූ රාජ්‍ය ආයතනවලට ඍජු විදේශ ගිවිසුම් තහනම් කරමින් චක්‍රලේඛයක්",
       "News Content": "සියලූම රජයේ අමාත්‍යාංශ, පළාත් සභා ඇතුලූ රාජ්‍ය ආයතනවලට විදේශීය ආයෝජකයන්, ණයදෙන ආයතන, ජාත්‍යන්තර රාජ්‍ය සංවිධාන සහ තානාපති කාර්යාල සමඟ ඍජුවම අවබෝධතා ගිවිසුම්වලට එළඹීම තහනම් කරමින් ජනාධිපති ලේකම්වරයා විසින් චක්‍රලේඛයක් නිකුත් කර තිබෙනවා.\nඒ අනුව අදාළ අවබෝධතා ගිවිසුම් සඳහා නිසි අනුමැතීන් ලබාගත යුතුයි.\nවිදේශ සබඳතා අමාත්‍යාංශය, මුදල් අමාත්‍යාංශය, නීතිපතිවරයා සහ ශ්‍රී ලංකා මහ බැංකුවේ අනුමැතිය යටතේ පමණක් එවැනි ගිවිසුම්වලට එළඹිය හැකි බවයි ජනාධිපති ලේකම්වරයා දැනුම්දී ඇත්තේ.\nජනාධිපති ලේකම්වරයා විසින් අදාළ චක්‍රලේඛය සියලූම රේඛීය අමාත්‍යාංශ, රජයේ දෙපාර්තමේන්තු, නියාමන ආයතන, ප්‍රවර්ධන ආයතන, රජයේ සංස්ථා මෙන්ම අනෙකුත් රජයේ සහ අර්ධ රාජ්‍ය ආයතන වෙත යවා තිබෙනවා.\nඅදාළ චක්‍රලේඛය නිකුත් කරමින් ජනාධිපති ලේකම්වරයා සඳහන් කළේ එම ආයතන නිසි ක්‍රමවේදයකින් තොරව රජයේ යාන්ත්‍රණයට අනුකූල නොවන ලෙස විවිධ විදේශීය සංවිධාන සහ ණයදෙන ආයතන සමඟ මූල්‍ය වැඩසටහන්, ණය ගිවිසුම් ආදියට එළඹෙන බව නිරීක්ෂණය කර  ඇති බවයි.\nමේ නිසා එවැනි ද්විපාර්ශවික හෝ බහුපාර්ශවික ගිවිසුම්වලට එළඹීමට පෙර විදේශ සබඳතා අමාත්‍යාංශය, භාණ්ඩාගාර දෙපාර්තමේන්තුව වැනි ආයතන දැනුවත් කිරීමට පියවර ගත යුතුයි.\nඑලෙස ප්‍රමාණවත් ඇගයීමකින්  තොරව එළඹුණු ගිවිසුම් ක්‍රියාවට නැංවීමේ දුෂ්කරතා මෙන්ම නීතිමය ආරවුල්ද පැනනැගී ඇති බවයි ජනාධිපති ලේකම්වරයා පෙන්වා දෙන්නේ.\nඑමෙන්ම එවැනි ව්‍යාපෘති ක්‍රියාත්මක කළ යුත්තේ ජාතික ප්‍රසම්පාදන ක්‍රියාවලියට අනුකූලව රජයේ මූල්‍ය කළමනාකරණ හා වගවීම් ක්‍රියාවලියට අහිතකර නොවන පරිදි බවද ජනාධිපති ලේකම්වරයා නිකුත් කළ චක්‍රලේඛයේ සඳහන්.",
       "URL": "https://www.hirunews.lk/230730/පළාත්-සභා-ඇතුලූ-රාජ්‍ය-ආයතනවලට-ඍජු-විදේශ-ගිවිසුම්-තහනම්-කරමින්-චක්‍රලේඛයක්",
       "Category": "Local News",
       "Parent URL": "https://www.hirunews.lk/local-news.php?pageID=2990"
}