{
       "Source": "hirunews",
       "Timestamp": "Sunday, 26 February 2023 - 7:37",
       "Headline": "ගුවන්තොටුපල සිද්ධියේ සැරයන් රිමාන්ඩ් - OICට ඇප",
       "News Content": "මනුෂ්‍ය ඝාතන 19 ක් සිදුකර ඩුබායි වෙත පලායාමට උත්සාහ කළ පුද්ගලයෙකු ගුවන්තොටුපල පොලීස් භාරයෙන් මිදී පලා යෑමේ සිද්ධියට අදාළව අත්අඩංගුවට ගත් ගුවන් තොටුපල පොලිසියේ ස්ථානාධිපතිවරයා, සැරයන්වරයෙකු ඇතුළු සිව්දෙනා ඊයේ (25) රාත්‍රියේ මීගමුව මහේස්ත්‍රාත්වරයා හමුවට ඉදිරිපත් කළා.\nඑහිදී ස්ථානාධිපතිවරයා සහ කොස්තාපල්වරුන් දෙදෙනා ඇප මත මුදාහැරුණු අතර, සැරයන්වරයා ලබන මස 3 වනදා දක්වා රක්ෂිත බන්ධනාගාර ගත කිරීමටයි අධිකරණය නියෝග කළේ.\nඅපරාධ කිහිපයකට සම්බන්ධ, විදෙස් ගමන් තහනමක් ද නිකුත් කර තිබූ පුද්ගලයෙකු කටුනායක ගුවන්තොටුපලින් විදේශගතවීමට තැත් කිරීමේදී ආගමන විගමන නිලධාරින් විසින් රඳවාගෙන කටුනායක පොලීසියට භාරදීමෙන් පසු පොලිස් අත්අඩංගුවෙන් මිදී පෙරේදා රාත්‍රියේ පලා ගොස් තිබුණා.\nඑදින පස්වරුවේ අදාළ පුද්ගලයා ව්‍යාජ නමකින් පෙනී සිටිමින් විදේශගත වීමට තැත් කර ඇති බව සඳහන්.\nඅවිස්සාවේල්ල මහේස්ත්‍රාත් අධිකරණය මගින් ඔහුගේ විදෙස් ගමන් තහනම් කරමින් පැනවූ නියෝගය ආගමන විගමන දෙපාර්තමේන්තුව වෙත යොමුකර තිබී ඇති අතර, ගුවන්තොටුපල ආගමන විගමන නිලධාරින් විසින් ඒ පිළිබඳව තහවුරු කර ගැනීමෙන් පසු ඔහු රඳවාගෙන ගුවන්තොටුපල පොලීසිය වෙත භාර දී තිබුණා.\nඅදාළ පුද්ගලයා පොලිස් සිරමැදිරියේ රඳවා සිටියදී ඉන් පිටතට ගෙන ඇති අවස්ථාවක එම අවස්ථාවේ ඔහු අත්අඩංගුවෙන් මිදී පලාගොස් ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nරාත්‍රියේ අදාළ පුද්ගලයා නිදහස් කර ගැනීම සඳහා භික්ෂුන් වහන්සේ දෙනමක ලෙස වෙස්වලා ගත් දෙදෙනෙකු ගුවන්තොටුපල පොලීසිය වෙත පැමිණ ඇති බවටද තොරතුරු වාර්තා වන බව අප වාර්තාකරු ප්‍රකාශ කළා.\nමෙම පුද්ගලයා ඝාතන කිහිපයක් සම්බන්ධයෙන් චෝදනා ලැබූවෙකු වන අතර, පසුගියදා හංවැල්ල ප්‍රදේශයේදී පුද්ගලයෙකු වෙඩි තබා ඝාතනය කිරීමේ සිද්ධියට ද සම්බන්ධ බවයි වාර්තා වන්නේ.",
       "URL": "https://www.hirunews.lk/328333/ගුවන්තොටුපල-සිද්ධියේ-සැරයන්-රිමාන්ඩ්-oicට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=513"
}