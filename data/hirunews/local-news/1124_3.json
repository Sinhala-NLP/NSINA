{
       "Source": "hirunews",
       "Timestamp": "Thursday, 02 June 2022 - 16:41",
       "Headline": "හෙටින් පසු යළි ගෑස් බෙදීම අවසන් - අඟහරුවාදා පසුවනතුරු පෝලිම්වල රැදී නොසිටින්නැයි දැනුම්දීමක් (වීඩියෝ)",
       "News Content": "හෙට දිනයෙන් පසු ගෑස් තොග බෙදා හැරීම අවසන් වන බව ලිට්රෝ සමාගම පවසනවා.\nහෙට සිලින්ඩර 16,000 ක් බෙදා හැරීමට නියමිත අතර, යළි ගෑස් මෙට්‍රික් ටොන් 2500 ක් රැගත් නෞකාවක් දිවයිනට ළඟා වන්නේ ලබන ඉරිදා දිනයේයි.\nඒ අනුව ගෑස් බෙදා හැරීම ලබන අඟහරුවාදා සිට සිදුකළ හැකි බවයි එම සමාගම සඳහන් කරන්නේ. එම නිසා පෝලිම්වල රැදී නොසිටින ලෙස ලිට්රෝ සමාගම ජනතාවගෙන් ඉල්ලා සිටියා.\nගෘහස්ථ ගෑස් සිලින්ඩර 50000ක් අද දිනයේද වෙළෙඳපොළට නිකුත් කළ බව ලිට්‍රෝ සමාගම සඳහන් කළා.\nමේවන විට ලිට්‍රෝ ගෑස් සිලින්ඩර 150000කට අධික ප්‍රමාණයක් වෙළෙඳපොළට නිකුත් කර ඇති බවයි එම සමාගම පවසන්නේ.\nකොළඹ සහ ගම්පහ දිස්ත්‍රික්කවලට ප්‍රමුඛතාව ලබාදෙමින් මෙලෙස ගෑස් බෙදාහැරීම සිදුකෙරෙනවා.\nනවා. ඇතැම් ස්ථානවල ගෑස් මිලදී ගැනීම සඳහා ටෝකන්පත් ලබාදීමට යාමේදී උණුසුම් තත්ත්වයන්ද ඇතිවුණා.\nපිළියන්දල ප්‍රදේශයේ ගෑස් බෙදාහැරීම සඳහා යුද හමුදා සාමාජිකයින්ද යොදවා තිබුණා.\nමේ අතර පැලවත්ත ප්‍රදේශයේ ගෑස් බෙදාහැරීමේ මධ්‍යස්ථානයකට ගෑස් සිලින්ඩර 300ක් රැගෙන ඒමට නියමිතව තිබුණත් ගැස් සිලින්ඩර 180ක් පමණක් රැගෙන ඒම හේතුවෙන් පාරිභෝගිකයන් අතර උණුසුම් තත්ත්වයක් හටගත්තා.\nමේ අතර ගෑස් නොමැතිකම හේතුවෙන් කළුතර නාගොඩ ශික්ෂණ රෝහලේ රෝගීන්ට අවශ්‍ය ආහාර පිසීම සඳහා ගැටලු මතුව ඇති බව රෝහලේ නියෝජ්‍ය අධ්‍යක්ෂ වෛද්‍ය එන්ගඑල්ගකේග ආරච්චි මහතා පවසනවා.\nමේ හේතුවෙන් පසුගිය දිනවල රෝගීන්ට සහ සුළු සේවකයින්ට ආහාර පිසීම සඳහා දර ලිප් භාවිත කළ බවයි ඔහු වැඩිදුරටත් සඳහන් කළේ.\nකිලෝග්‍රෑම් 37.5 ගෑස් සිලින්ඩර 3ක් පමණක් මේවන විට රෝහල සතුව තිබෙන අතර එය අවසන් වූ පසු රෝහලේ ආහාර පිසීමේ කටයුතු සම්පූර්ණයෙන්ම නතර කිරීමට සිදුවන බවයි නියෝජ්‍ය අධ්‍යක්ෂවරයා සඳහන් කළේ.\nමේ අතර, ලාෆ්ස් ගෑස් සමාගමට අයත් ගෑස් නෞකාවක් අනිද්දා වනවිට මෙරටට ළඟා වීමට නියමිත බව ලාෆ්ස් සමාගමේ නියෝජිතයෙකු අප සමග පැවසුවා.\nනෞකාව දිවයිනට පැමිණි පසු එම ගෑස් බෙදාහැරීම සම්බන්ධයෙන් ජනතාව දැනුවත් කරන බවයි ඔහු වැඩිදුරටත් සඳහන් කර සිටියේ.\nමේ අතර, කොලොන්නාව සහ මුතුරාජවෙල තෙල් ගබඩා පර්යන්තවල අද උදෑසන 8.30වන විට පැවති ඉන්ධන සංචිත පිළිබඳව බලශක්ති අමාත්‍ය කංචන විජේසේකර මහතා ට්විටර් සටහනක් තබා තිබෙනවා.\nඒ අනුව ඩීසල් මෙට්‍රික් ටොන් 18825ක්, සුපර් ඩීසල් මෙට්‍රික් ටොන් 42ක්, ඔක්ටේන් 92 පෙට්‍රල් මෙට්‍රික් ටොන් 33498ක්, ඔක්ටේන් 95 පෙට්‍රල් මෙට්‍රික් ටොන් 13067ක් සහ ගුවන් යානා ඉන්ධන මෙට්‍රික් ටොන් 386ක් මේවන විට ඉන්ධන සංචිතවල පවතිනවා.\nඅමාත්‍යවරයාගේ ට්විටර් සටහනේ දැක්වුණේ සපුගස්කන්ද පිරිපහදුවද මේවන විට ක්‍රියාත්මක බවයි.\nකෙසේ වෙතත්, මේවන විට සපුගස්කන්ද තෙල් පිරිපහදුවේ නිෂ්පාදන ක්‍රියාවලිය ආරම්භ කර ඇති පසුබිමක මෙවර ඒ සඳහා භාවිත කළ බොරතෙල් වර්ගය අනුව පසුගියවරට වඩා මෙවර නිෂ්පාදනය කෙරෙන ඉන්ධනවල ප්‍රමාණයන් වෙනස්විය\nහැකි බවයි සපුගස්කන්ද තෙල් පිරිපහදු එකමුතුව පවසන්නේ.\nමේ අතර, දිවයිනේ ඇතැම් ස්ථානවල ඩීසල් ලබාගැනීම සඳහා ජනතාව පෝලිම්වල සිටිනු දක්නට ලැබුණා.\nමේ අතර, කුරුණෑගල නිකවැරටිය ප්‍රදේශයේ ලිට්‍රෝ අලෙවි නියෝජිතායතනයද වන ඉන්ධන පිරවුම්හලක්ද හිමි පුද්ගලයෙකුගේ සත්ත්ව ගොවිපොළක ඩීසල් ලීටර් 5000ක් සහ ලිට්‍රෝ ගෑස් සිලින්ඩර් 12ක් ගබඩා කර ඇති අයුරු දක්නට\nලැබුණා.\nපොලිස් විශේෂ කාර්ය බලකායේ නිලධාරීන් මෙම ස්ථානය පරීක්ෂා කළ අතර අදාළ ව්‍යාපාරිකයාගේ ඉන්ධන පිරවුම්හලේ සේවකයින් ඉන්ධන හා ලිට්‍රෝ ගෑස් සිලින්ඩර් නොමැති බවයි පාරිභෝගිකයන්ට පවසා ඇත්තේ.\nමේ අතරල අද සිට රාත්‍රී කාලයේ පැයක් සහ දිවා කාලයේ පැයක් විදුලි කප්පාදුවක් සිදුකිරීමට මහජන උපයෝගිතා කොමිෂන් සභාව විදුලිබල මණ්ඩලයට අවසර ලබාදී තිබෙනවා.\nපසුගිය මැයි 23 වැනිදා ආරම්භ වූ අපොස සාමාන්‍ය පෙළ විභාගය හේතුවෙන් ඊයේ දිනය වනතෙක් විදුලි කප්පාදුව සීමා කෙරුණා.\nමේ අතර, දිගින් දිගටම ක්‍රියාත්මක විදුලි කප්පාදුවට ප්‍රධාන හේතුවක් බවට පත්ව තිබූ ජල විදුලි බලාගාර ආශ්‍රිත ජලාශවලටද පවතින වැසි තත්ත්වයෙන් මේවන විට සැලකිය යුතු ජල පරිමාවක් ලැබෙමින් පවතිනවා.\nශ්‍රී ලංකා මහ බැංකුව නිකුත් කළ නවතම දත්ත සටහනට අනුව ඊයේ දිනය වනවිට මෙරට ජල විදුලි උත්පාදනය 48.5% දක්වා වර්ධනය වී තිබීම විශේෂත්වයක්.",
       "URL": "https://www.hirunews.lk/306032/හෙටින්-පසු-යළි-ගෑස්-බෙදීම-අවසන්-අඟහරුවාදා-පසුවනතුරු-පෝලිම්වල-රැදී-නොසිටින්නැයි-දැනුම්දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1124"
}