{
       "Source": "hirunews",
       "Timestamp": "Saturday, 28 January 2017 - 12:14",
       "Headline": "ටයර් කම්හල ගැන රාජිත - මලික් මතවාද දුරදිග යන ලකුණු",
       "News Content": "හොරණ ටයර් කර්මාන්තශාලා ව්‍යාපෘතිය පිළිබඳව ජනාධිපතිවරයා ලබන සතියේ විශේෂ සාකච්ඡාවක් කැඳවා ඇතැයි සෞඛ්‍ය අමාත්‍ය රාජිත සේනාරත්න ප්‍රකාශ කරනවා.\nඔහු මේ බව සඳහන් කර ඇත්තේ අදාළ ව්‍යාපෘතිය පිළිබඳව සංවර්ධන උපායමාර්ග සහ ජාත්‍යන්තර වෙළඳ අමාත්‍ය මලික් සමරවික්‍රම නිකුත් කළ නිවේදනය පිළිබඳව අදහස් දක්වමින්.\nකැබිනට් තීරණ දැනුම් දිමේ මාධ්‍ය හමුවේදී අමාත්‍ය රාජිත සේනාරත්න කියා සිටියේ අග්‍රාමාත්‍යවරයා අදාළ කර්මාන්ත ශාලාවට මුල් ගල තැබිමේ අවස්ථාවට එක්වුයේ එහි ආයෝජකයා පිලිබද කරුණු නිසිලෙස නොදැන බවයි.\nඑහෙත් එම ප්‍රකාශය අසත්‍යක් බව සංවර්ධන උපාය මාර්ග හා ජාත්‍යන්තර වෙළද කටයුතු අමාත්‍ය මලික් සමරවික්‍රම සිය නිවේදනයෙන් සදහන් කර තිබුණා.\nඑමෙන්ම, අක්කරයක් රුපියල් 100 ක මුදලකට ලබාදී ඇති බවට රාජිත සේනාරත්න අමාත්‍යවරයා කළ ප්‍රකාශය බැහැර කළ අමාත්‍ය මලික් සමරවික්‍රම සඳහන් කර තිබුණේ අදාළ භූමිය රජයේ ප්‍රධාන තක්සේරුකරු විසින් රුපියල් මිලියන 170 කට තක්සේරු කර තිබූ බවයි.\nකෙසේ වෙතත් එම ආයෝජකයාගෙන් ඉඩම සඳහා රුපියල් දසදහසක වාර්ෂික ගාස්තුවක් අයකරන්නේ නම් ලබාදීමට නියමිත ඉඩම් ප්‍රමාණය හා සැසඳීමේදි එහි අක්කරයක් රුපියල් 100 කට ලබාදී ඇති බවට තමා කළ ප්‍රකාශය නිවැරදි බවයි අමාත්‍ය රාජිත සේනාරත්න වැඩිදුරටත් සඳහන් කරන්නේ.",
       "URL": "https://www.hirunews.lk/153108/ටයර්-කම්හල-ගැන-රාජිත-මලික්-මතවාද-දුරදිග-යන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=4688"
}