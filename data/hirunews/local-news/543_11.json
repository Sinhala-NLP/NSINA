{
       "Source": "hirunews",
       "Timestamp": "Saturday, 11 February 2023 - 16:00",
       "Headline": "කල්පිටිය - කුඩාව වෙරළට තල් මසුන් 14ක් (වීඩියෝ)",
       "News Content": "කල්පිටිය - කුඩාව වෙරළ තීරයට තල් මසුන් 14 දෙනෙකු ගොඩගසා තිබෙනවා.\nනාවික හමුදා මාධ්‍ය අධ්‍යක්ෂ කපිතාන් ගයාන් වික්‍රමසූරිය සඳහන් කළේ ඊයේ රාත්‍රියේ මෙම වෙරළට ගොඩගසා ඇති බවට විශ්වාසය පළ කෙරෙන බවයි. ඉන් තිදෙනෙකු ජිවිතක්ෂයට පත්ව තිබුණා.\nතල් මසුන් 11 දෙනෙකු ආරක්ෂිතව දියඹට මුදා හැරීමට නාවික හමුදාව, වනජිවි නිලධාරින් මෙන්ම, ප්‍රදේශයේ ධීවරයන් කටයුතු කළා.\nමෙම තල්මස් විශේෂය ෆයිලට් වේල්ස් නමින් හඳුන්වන අතර, සමූහයක් ලෙස මුහුදේ සැරිසරන සත්ත්ව විශේෂයක්.\nමේ අතර, තල්මසුන් මත නැගී කුඩා දරුවන් විවිධ ක්‍රියාකාරකම්වල යෙදෙන ඡායාරූප ද අද සමාජ මාධ්‍යයේ පැතිර ගිය අතර, එහිදී සත්ත්ව හිංසනය වැළැක්වීම සඳහා වැඩිහිටියන් දරුවන්ට මග පෙන්වීමේ වැදගත්කම අවධාරණය කර තිබුණා.\nගැඹුරු මුහුදේ ජීවත් වන තල්මසුන් මෙලෙස වෙරළට පැමිණීම සම්බන්ධයෙන් නාරා ආයතනයේ ජ්‍යෙෂ්ඨ විද්‍යාඥ උපුල් ලියනගේ ගෙන් හිරු ප්‍රවෘත්ති අංශය විමසීමක් කළා.\nඑහිදී ඔහු කියා සිටියේ මෙම තල්මසුන් මෙලෙස ගොඩබිමට පැමිණීමට හේතුව කායික රෝග හෝ පරපෝෂිතයන්ගෙන් ඇති වූ බලපෑමක් හෝ භූ කම්පන තත්ත්වයක් විය හැකි බවයි.",
       "URL": "https://www.hirunews.lk/327173/කල්පිටිය-කුඩාව-වෙරළට-තල්-මසුන්-14ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=543"
}