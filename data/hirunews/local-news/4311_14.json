{
       "Source": "hirunews",
       "Timestamp": "Thursday, 21 September 2017 - 13:11",
       "Headline": "වර්ජනයේ අරමුණු ඉටුවූයේ නැහැ - විදුලි ඉංජිනේරුවන්ගෙන් චෝදනා",
       "News Content": "වෘත්තිය සමිති විදුලිබල මණ්ඩලයේ පාලනාධිකාරියේ දූෂණ අක්‍රමිකතා පවතින බව පවසමින් වර්ජනයක් සිදුකළද එය අවසන් කළේ සිය වැටුප් වැඩිකරගෙන බවට විදුලිබල මණ්ඩලයේ ඉංජිනේරු සංගමය චෝදනා කරනවා.\nඑහි විධායක කමිටු සාමාජික ජානක අලූත්ගේ මේ බව කියා සිටියේ කම්කරු අමාත්‍යාංශයේ ඊයේ පැවති සාකච්ඡාවකින් අනතුරුවයි.\nමෙම චෝදනා සම්බන්ධයෙන් ලංකා විදුලිබල මණ්ඩල ඒකාබද්ධ වෘත්තිය සමිති සන්ධානයේ කැඳවුම්කරු රංජන් ජයලාල්ගෙන් හිරු ප්‍රවෘත්ති අංශය විමසීමක් කළා.\nඑහිදී ඔහු ප්‍රකාශ කළේ විදුලි බිල වැඩි නොකිරීමටත්, ජ්‍යෙෂ්ඨ නිලධාරීන්ගේ වැටුප් වැඩිකිරීමේදී සිදුවූ බව කියන මූල්‍ය අක්‍රමිකතා පිළිබඳ නීතිමය ක්‍රියාමාර්ග ගැනීමටත් බලධාරීන් එකඟ වූ බවයි.\nඑම නිසා ඉංජිනේරු සංගමයේ චෝදනාව ප්‍රතික්ෂේප කරන බව ඔහු කියා සිටියා.\nදින 08 ක් පුරා විදුලිබල වෘත්තීය සමිති ක්‍රියාත්මක කළ වර්ජනය ඊයේ රාත්‍රියේ අවසන් කෙරුණේ ඉංජිනේරුවන් හැර අනෙකුත් සියලූම සේවකයින්ට වැටුප් වැඩිවීමක් ලබාදීමට එකගවීමෙන් පසුවයි.\nඊට අදාලව ලංකා විදුලිබල මණ්ඩල පාලනාධිකාරිය සහ වෘත්තීය සමිති අතර ගිවිසුමක් අත්සන් කර තිබෙනවා.\nඅදාළ ගිවිසුම පරිදි ඉංජිනේරුවන් හැර තාක්ෂණ නිලධාරීන්ට 13% ක සහ තාක්ෂණික නොවන සේවකයින්ට 06% ක වැටුප් වැඩිවීමක් හිමිවනු ඇති.\nමෙම වැටුප් වැඩිවීම මේ වසරේ ජනවාරි මාසයේ සිට ක්‍රියාත්මක වන අතර, ඊට අදාළ හිඟ මුදල් වාරික දෙකකින් ගෙවීමටත් අදාළ ගිවිසුම මගින් එකඟ වී තිබෙනවා.\nඑමෙන්ම, මෙම වර්ජනයට සහභාගි වූ අනියම් ආදේශක, පරිවාස, පුහුණු හා අභ්‍යාසලාභී යන සේවකයින් සියලූ දෙනා සඳහා නිකුත් කර ඇති සේවය අතහැර ගියා සේ සැලකෙන ලිපි ඉවත් කර ඔවුන්ගේ රැකියා සුරක්ෂිත කිරීමටද මෙහිදී විදුලිබල මණ්ඩල පාලනාධිකාරිය එකඟතාව පළ කළ බවයි කම්කරු හා වෘත්තීය සමිති සබඳතා අමාත්‍යාංශය නිවේදනය කළේ.\nකෙසේ වෙතත් මේ වනවිට විදුලිබල මණ්ඩලයේ සියලූ සේවකයන් රාජකාරි සඳහා වාර්තා කර තිබෙනවා.",
       "URL": "https://www.hirunews.lk/171461/වර්ජනයේ-අරමුණු-ඉටුවූයේ-නැහැ-විදුලි-ඉංජිනේරුවන්ගෙන්-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=4311"
}