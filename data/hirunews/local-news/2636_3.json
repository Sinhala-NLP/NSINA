{
       "Source": "hirunews",
       "Timestamp": "Wednesday, 24 June 2020 - 13:20",
       "Headline": "මහබැංකුවේ පැහැර හැරීමක් ගැන ETI කොමිසමේදී හෙළිවේ (වීඩියෝ)",
       "News Content": "ඊ.ටී.අයි සමාගම සහ ඊට අනුබද්ධ ආයතන විසින් නීත්‍යානුකූල නොවන ආකාරයෙන් මුදල් තැන්පත් භාරගැනීමට එරෙහිව නීත්‍යානුකූල පියවර ගැනිීම ශ්‍රී ලංකා මහබැංකුව අවස්ථා කිහිපයකදීම පැහැර හැර ඇති බවට අනාවරණ වුණා.\nඒ, ඊ.ටී.අයි සමාගමේ සිදුවු බව කියන අක්‍රමිකතා සහ අයථා ක්‍රියාකලාපයන් පිළිබඳව සොයබැලීමට පත්කළ විශේෂ ජනාධිපති කොමිෂන් සභාව ඊයේ සිදුකළ සාක්ෂි විමසීමේදියි.\nඊයේ කොමිසම හමුවේ සාක්ෂි ලබාදීමට පැමිණියේ ශ්‍රී ලංකා මහ බැංකුවේ බැංකු නොවන මුල්‍ය ආයතන අධීක්ෂණ අංශයේ දෙවතාවක් අධ්‍යක්ෂ ධූරය දරා ඇති කේ.එම්.එන්. දවුලගලයි.\nඑම කාලය තුළ ශ්‍රී ලංකා මහබැංකුවේ මුල්‍ය මණ්ඩලය ලබා දුන් නිර්දේශ වලට අනුව හෝ මුදල් සමාගම් පනතේ විධිවිධාන යටතේ ඊ.ටී.අයි. ආයතනය හෝ ඊට අනුබද්ධ කිසිදු ආයතනයකට විරුද්ධව නිත්‍යානුකුළ ක්‍රියාමාර්ග කිසිවක් ගෙන නොමැති බව කොමිසම දිගින් දිගටම කළ කරුණු විමසීමේදී අනාවරණය වුණා. මේ අවස්ථාවේ ඊ.ටී.අයි. සමාගමේ අධ්‍යක්ෂවරයෙකු වන ජීවක එදිරිසිංහ වෙනුවෙන් පෙනී සිටි නීතිඥවරයා සාක්ෂිකාරියගෙන් ප්‍රශ්න කිහිපයක් ඇසීමට ඇති බවත්, අවශ්‍ය ලේඛන පරීක්ෂා කිරීමට සතියක කාලයක් කොමිසමෙන් ඉල්ලා සිටියා.\nඊට ඉඩ දුන් කොමිසමේ සභාපතිවරයා සඳහන් කළේ ලියකියවිලිවල රහස්‍යභාවය ආරක්ෂා කිරීම සඳහා කොමිසමේ නිලධාරින් ඉදිරියේ අවශ්‍ය ලේඛන පරීක්ෂා කර බලන ලෙසයි.",
       "URL": "https://www.hirunews.lk/243828/මහබැංකුවේ-පැහැර-හැරීමක්-ගැන-eti-කොමිසමේදී-හෙළිවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2636"
}