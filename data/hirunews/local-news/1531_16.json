{
       "Source": "hirunews",
       "Timestamp": "Sunday, 28 November 2021 - 19:02",
       "Headline": "කෑගල්ලෙන් සහ ආරච්චිකට්ටුවෙන් ගෑස් ආශ්‍රිත ගිනි ගැනීම් (වීඩියෝ)",
       "News Content": "ගෑස් ආශ්‍රිත ගිනි ගැනීම් දෙකක් අද කෑගල්ල සහ පුත්තලම - ආරච්චිකට්ටුව ප්‍රදේශවලින් වාර්තා වුණා\nකෑගල්ල - රොක්හිල් - කහටපිටිය ප්‍රදේශයේ නිවසක උදෑසන තේ පානය සඳහා වතුර උණු කිරීමට ලිප දල්වා නිවසේ හිමිකරු නාන කාමරයට ගිය අවස්ථාවේ විශාල පිපිරුම් හඬක් ඇසී තිබුණා.\nඑහිදී ගෑස් සිලින්ඩරයට කිසිදු හානියක් සිදුව නොමැති අතර, ලිප පුපුරා ගොස් එහි කැබලි මුළුතැන්ගෙයි විසිරී තිබෙන අයුරු නිරීක්ෂණය වූ බව නිවසේ හිමිකරු ප්‍රකාශ කළා.\nමේ අතර, පුත්තලම - ආරච්චිකට්ටුව - වයිරන්කට්ටුව ප්‍රදේශයේදී නිවසක් තුළ ගෑස් සිලින්ඩරයක් ආශ්‍රිත ගිනි ගැනීමක් වාර්තා වී තිබෙනවා.\nපොලීසිය සඳහන් කළේ නිවැසියා විසින් වෙළදසැලෙන් ලබා ගත් ගෑස් සිලින්ඩරය ලිපට සවි කිරීමට යාමත් සමඟ අද පස්වරුවේ ගින්නක් හටගෙන ඇති බවයි. ගින්නෙන් නිවැසියන්ට හානියක් සිදුව නැහැ.\nගත වූ දින කිහිපය තුල ගෑස් කාන්දු ආශ්‍රිතව ඇති වූ ගිනි ගැනීම් සිද්ධීන් රත්නපුර, අලව්ව, වැලිගම, පන්නිපිටිය, කොළඹ තුරඟ තරඟ පිටිය අසල අවන්හලකින් සහ නිකවැරටිය ප්‍රදේශවලින් වාර්තා වීමත් සමග සිලින්ඩරවල අන්තර්ගත සංයුතිය සම්බන්ධයෙන් සමාජය තුල වැඩි කතාබහක් ඇතිවුණා.\nජනතාව තුල පවතින මෙම ගැටලුකාරී තත්ත්වය සැලකිල්ලට ගනිමින් පාරිභෝගික කටයුතු පිලිබඳ අධිකාරිය පෙරේදා පියවර ගත්තේ කොළඹ ප්‍රදේශයේ වෙළඳපොලේ අලෙවියට තිබූ ගෑස් සිලින්ඩර සාම්පල් රසායනාගාර පරීක්ෂණ සඳහා යොමු කිරීමටයි.\nඑමෙන්ම, අද දිනයේ තවත් දිස්ත්‍රික්ක 6කින් සාම්පල ලබා ගත් බව පාරිභෝගික කටයුතු පිළිබඳ රාජ්‍ය අමාත්‍ය ලසන්ත අලගියවන්න ප්‍රකාශ කළා.\nඑහි වාර්තා හෙට දිනයේ තමන් වෙත ලැබෙනු ඇති බවයි ඔහු අද වතුපිටිවල මූලික රෝහලේ පැවති උත්සවයකින් අනතුරුව මාධ්‍ය වෙත අදහස් දක්වමින් කියා සිටියේ.",
       "URL": "https://www.hirunews.lk/289466/කෑගල්ලෙන්-සහ-ආරච්චිකට්ටුවෙන්-ගෑස්-ආශ්‍රිත-ගිනි-ගැනීම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1531"
}