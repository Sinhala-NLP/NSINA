{
       "Source": "hirunews",
       "Timestamp": "Saturday, 01 July 2023 - 13:52",
       "Headline": "ඉන්දියන් සාගරයේ භූ කම්පනයක්",
       "News Content": "ශ්‍රී ලංකාවට ගිණිකොණින් දෙසින් ඉන්දීය සාගරයේ රිච්ටර් මාපකයේ ඒකක 5 යි දශම 8ක භූ කම්පනයක් සිදුව තිබෙනවා. භූ විද්‍යා සමීක්ෂණ හා පතල් කාර්යාංශය සඳහන් කළේ කොළඹ සිට කිලෝමීටර් 1260 ක් දුරින් ඉන්දියන් සාගරයේ කිලෝමීටර් 10 ක් පොලොව අභ්‍යන්තරයේ මෙම භූ කම්පනය හට ගෙන ඇති බවයි.\nමෙරට වේලාවෙන් 12.59 ට එය සිදුව තිබුණා. කෙසේ වෙතත්, ඉන් මෙරටට කිසිදු බලපෑමක් නොමැති බව භූවිද්‍යා සමීක්ෂණ හා පතල් කාර්යාංශය සදහන් කළා.\nමෙම භූ කම්පනය මෙරට භූ කම්පන මාන සියල්ලෙහි සටහන්ව තිබූ අතර, කොළඹ, කළුතර, ගාල්ල, අකුරැස්ස ආදී ප්‍රදේශ කිහිපයකට එය දැනුණු බවයි ජනතාව පවසන්නේ.\nපේරාදෙණිය විශ්වවිද්‍යාලයේ භූ ගර්භ විද්‍යාව පිළිබඳ හිටපු ජ්‍යෙෂ්ඨ මහාචාර්ය අතුල සේනාරත්න කියා සිටියේ මෙවැනි භූ කම්පන දෙකක් ඉදිරියේදීත් හට ගැනීමට හැකියාව පවතින බවයි.",
       "URL": "https://www.hirunews.lk/339652/ඉන්දියන්-සාගරයේ-භූ-කම්පනයක්",
       "Category": "Local News",
       "Parent URL": "https://www.hirunews.lk/local-news.php?pageID=222"
}