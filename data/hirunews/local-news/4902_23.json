{
       "Source": "hirunews",
       "Timestamp": "Monday, 29 August 2016 - 13:14",
       "Headline": "සරුංගල්වලින් අධිවේගී මාර්ගයටත් බලපෑම් - අනතුරුවලින් තුන්දෙනෙකු මරුට",
       "News Content": "කොළඹ - කටුනායක සහ දක්ෂිණ අධිවේගී මාර්ගයේ සිදුවූ අනතුරු දෙකකින් පුද්ගලයන් තුන්දෙනෙකු ජීවිතක්ෂයට පත්වුණා.\nකොළඹ - කටුනායක අධිවේගී මාර්ගයේ ජා-ඇල පිවිසුම අසළදී මෝටර් රථයක් මාර්ගයේ විදුලි කණුවක ගැටීමෙන් තරුණයන් දෙදෙනෙකු ජීවිතක්ෂයට පත්වුණේ අද අලුයමයි.\nඅනතුරින් මෝටර් රථයේ සිටි තවත් තරුණයෙකු තුවාල ලබා රාගම මහ රෝහලට ඇතුළත් කෙරුණා.\nපමුණුගම සිට ජාඇල දෙසට පැමිණෙමින් සිටියදී සිදුවූ මෙම අනතුරෙන් ජීවිතක්ෂයට පත්වුණේ අවුරුදු 23 සහ 25 ක් වයසැති ජාඇල ප්‍රදේශයේ පදිංචි තරුණයන් දෙදෙනෙක්.\nරියදුරුට රථය පාලනය කරගැනීමට නොහැකිවීමෙන් අනතුර සිදුව ඇති බව පොලීසිය සඳහන් කළා.\nදක්ෂිණ අධිවේගී මාර්ගයේ 99 වන කණුව ආසන්නයේදී කොළඹ සිට මාතර දෙසට ධාවනය වෙමින් තිබූ කැබ් රථයක් එම දිසාවටම ගමන් කරමින් තිබූ තවත් මෝටර් රථයක ගැටී ඊයේ පස්වරුවේ සිදුවූ අනතුරකින් පුද්ගලයෙකු මියගොස් තවත් අයෙකු බරපතල තුවාල ලැබුවා.\nමෙලෙස ජීවිතක්ෂයට පත්වුණේ කඩවත එක්සත් මාවත ප්‍රදේශයේ පදිංචි 25 හැවිරිදි තරුණයෙක්. අනතුරෙන් තුවාල ලැබූ කැබ් රථයේ සිටි අනෙක් පුද්ගලයා කරාපිටිය ශික්ෂණ රෝහලේ මේ වනවිට ප්‍රතිකාර ලබනවා.\nමේ අතර සරුංගල් හේතුවෙන් අධිවේගී මාර්ගයේ වාහන ධාවනය කරන රියදුරන් අවදානමකට ලක්ව ඇතැයි අධිවේගී මාර්ග මෙහෙයුම් නඩත්තු කටයුතු පිළිබඳ අධ්‍යක්ෂ එස්.  ඕපනායක සඳහන් කළා.\nමේ වනවිට සරුංගල් නිසා අධිවේගී මාර්ගයේ අනතුරුද වාර්තාවී ඇති බවයි පොලීසිය සඳහන් කළේ.",
       "URL": "https://www.hirunews.lk/141736/සරුංගල්වලින්-අධිවේගී-මාර්ගයටත්-බලපෑම්-අනතුරුවලින්-තුන්දෙනෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=4902"
}