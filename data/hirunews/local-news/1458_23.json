{
       "Source": "hirunews",
       "Timestamp": "Friday, 31 December 2021 - 7:32",
       "Headline": "දිය යට ඇති පුරාවිද්‍යාත්මක ස්ථාන 107ක තොරතුරු අන්තර්ජාලයට",
       "News Content": "පුරාවිද්‍යා වටිනාකමකින් යුත් දිය යට පවතින ස්ථාන 107ක් පර්යේෂණාත්මක අධ්‍යයනයකින් හඳුනාගෙන තිබෙනවා.\nඒවා බෞද්ධ තොරතුරු පද්ධතියට ඇතුළත් කර ඇති අතර, මධ්‍යම සංස්කෘතික අරමුදලේ සී.සී.එෆ්. ඩොට් ජී.ඕ.වී. ඩොට් එල්.කේ ඔස්සේ ඉදිරියේ දී යාවත්කාලීන වනු ඇති බවයි අග්‍රාමාත්‍ය කාර්යාලය සඳහන් කළේ.\nපුරාවිද්‍යා ස්ථාන යටතේ දියේ ගිලුණු නෞකා 101ක් සහ ගුවන් යානා 06ක් පිළිබඳව තොරතුරු හඳුනාගෙන තිබෙනවා.\nඑම සිදුවීම්වල ඉතිහාසය, ඡායාරූප සහ වීඩියෝ බෞද්ධ තොරතුරු පද්ධතිය ඔස්සේ අන්තර්ජාලයට එක් කිරීමට කටයුතු කෙරෙනු ඇති.\nසංචාරක කර්මාන්තයට දායක වෙමින් මෙම ස්ථාන දෙස් විදෙස් සංචාරක ගමනාන්ත බවට පත් කිරීම මෙහි අරමුණයි.\nදිවයින පුරා පිහිටි සියලු ම බෞද්ධ විහාරස්ථානවල තොරතුරු ඇතුළත් තොරතුරු පද්ධතිය ජනගත කිරීම අග්‍රාමාත්‍ය මහින්ද රාජපක්ෂගේ ප්‍රධානත්වයෙන් පසුගිය දිනවල සිදු කෙරුණා.\nඊට අදාළවයි මෙම දියයට පිහිටි පුරාවිද්‍යා ස්ථාන 107 පිළිබඳ තොරතුරු හෙළිදරව් කෙරෙන්නේ.",
       "URL": "https://www.hirunews.lk/292619/දිය-යට-ඇති-පුරාවිද්‍යාත්මක-ස්ථාන-107ක-තොරතුරු-අන්තර්ජාලයට",
       "Category": "Local News",
       "Parent URL": "https://www.hirunews.lk/local-news.php?pageID=1458"
}