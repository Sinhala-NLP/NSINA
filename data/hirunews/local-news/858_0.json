{
       "Source": "hirunews",
       "Timestamp": "Monday, 19 September 2022 - 13:10",
       "Headline": "අත්‍යවශ්‍ය ඖෂධ හිඟයෙන් රෝගී ජීවිත අනතුරේ (වීඩියෝ)",
       "News Content": "රෝගීන්ට අත්‍යවශ්‍ය ඖෂධ වර්ග මෙන්ම ශල්‍යකර්ම සඳහා අවශ්‍ය උපකරණ සහ සනීපාරක්ෂක ද්‍රව්‍යවල බරපතළ හිඟයක් පවතින බව\nසමස්ත ලංකා වෛද්‍ය නිලධාරීන්ගේ සංගමය පවසනවා.\nඑහි ලේකම් වෛද්‍ය ජයන්ත බණ්ඩාර අවධාරණය කළේ මේ වනවිට ඖෂධ හිඟයේ බලපෑම ග්‍රාමීය රෝහල් දක්වා පැතිර ගොස් ඇති බවයි.\nපසුගිය කාලය පුරා ඩොලර් අර්බුදය මෙරට ආර්ථීකයට මෙන්ම මෙරට සෞඛ්‍ය අංශය කෙරෙහි ද දැඩි බලපෑමක් එල්ල කර තිබෙනවා.\nඒ අනුව සෞඛ්‍ය ක්ෂේත්‍රයට අත්‍යවශ්‍ය ඖෂධ මෙන්ම ශල්‍යකර්ම සඳහා භාවිත කරන උපකරණවල බරපතළ හිඟයක් මේ වනවිට නිර්මාණය වෙමින් පවතින බවයි වෛද්‍යවරුන් පවසන්නේ.\nඔවුන් වැඩිදුරටත් සඳහන් කරන්නේ දියවැඩියාව, අධි රුධිර පීඩනය, හෘද රෝගවලින් පීඩා විඳින රෝගීන්ට ලබා දෙන අත්‍යවශ්‍ය ඖෂධවල හිඟයක් මේ වනවිට රජයේ රෝහල් තුළ පවතින බවයි.\nඑමෙන්ම දෛනිකව සායන සඳහා පැමිණෙන රෝගීන් ද ඖෂධ හිඟය හේතුවෙන් පත්ව ඇත්තේ දැඩි පීඩාවකටයි.",
       "URL": "https://www.hirunews.lk/315793/අත්‍යවශ්‍ය-ඖෂධ-හිඟයෙන්-රෝගී-ජීවිත-අනතුරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=858"
}