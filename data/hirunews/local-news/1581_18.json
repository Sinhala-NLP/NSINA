{
       "Source": "hirunews",
       "Timestamp": "Saturday, 06 November 2021 - 7:26",
       "Headline": "ග්‍රාමීය සහ අතුරු මාර්ග 1500ක් අද ජනතා අයිතියට",
       "News Content": "අධිවේගී මාර්ගවලට පහසුවෙන් පිවිසිය හැකි අභ්‍යන්තර, ග්‍රාමීය හා අතුරු මාර්ග ලක්ෂයක් සංවර්ධනය කිරීමේ ජාතික වැඩසටහන යටතේ ඉදිකළ මාර්ග 1500ක් අද ජනතා අයිතියට පත් කෙරෙනවා.\nඒ ජනාධිපති ගෝඨාභය රාජපක්ෂගේ සහ මහින්ද රාජපක්ෂගේ ප්‍රධානත්වයෙන් වීරකැටිය - මණ්ඩාඩුව ක්‍රීඩාංගනයේදීයි.\nසියලුම දිස්ත්‍රික්ක සහ මැතිවරණ කොට්ඨාශ ආවරණය වන පරිදි මෙම මාර්ග 1500 නිම කර ඇති අතර මෙම සියලු මාර්ග මාස 3ක් ඇතුළත නිම කර තිබීම ද විශේෂත්වයක්.\nමේ අතර මධ්‍යම අධිවේගී මාර්ගයේ මීරිගම සිට කුරුණෑගල දක්වා වූ කිලෝමීටර 42ක කොටස මෙම මාසය තුල විවෘත කිරීමට සැළසුම් කර තිබෙනවා.\nඑහි පොදු ප්‍රවාහන සේවා ක්‍රියාත්මක කිරීම සම්බන්ධයෙන් මේ වනවිට සැලසුම් කරමින් සිටින බවයි ජාතික ගමනාගමන කොමිෂන් සභාව සඳහන් කළේ.\nමධ්‍යම අධිවේගී මාර්ගය ඉදිකෙරෙන්නේ අදියර 4ක් යටතේයි.\nඒ අනුව කඩවත සිට මීරිගම දක්වාත්, මීරිගම සිට කුරුණෑගල දක්වාත්, කුරුණෑගල සිට දඹුල්ල දක්වාත් දඹුල්ලේ සිට ගලගෙදර දක්වාත් එම අධිවේගී මාර්ගය ඉදි කෙරෙනු ඇති.",
       "URL": "https://www.hirunews.lk/287136/ග්‍රාමීය-සහ-අතුරු-මාර්ග-1500ක්-අද-ජනතා-අයිතියට",
       "Category": "Local News",
       "Parent URL": "https://www.hirunews.lk/local-news.php?pageID=1581"
}