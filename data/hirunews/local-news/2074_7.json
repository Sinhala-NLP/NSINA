{
       "Source": "hirunews",
       "Timestamp": "Sunday, 21 March 2021 - 7:23",
       "Headline": "සහාරන්ගේ සහෝදරයා වන මොහොමඩ් රිල්වාන්ට ප්‍රතිකාර කල පුද්ගලයා TID අත්අඩංගුවට (වීඩියෝ)",
       "News Content": "පාස්කු ඉරිදා ප්‍රහාරයේ ප්‍රධාන සැකකරු වන සහරාන් හෂීම්ගේ සහෝදරයා වූ රිල්වාන් හෂීම්ට සහය දුන් පුද්ගලයෙකු සහ අන්තවාදී මතවාද ප්‍රචාරය කළ පුද්ගලයෙකු ත්‍රස්ත විමර්ශණ කොට්ඨාශයේ අත්අඩංගුවට ගෙන තිබෙනවා.\nරිල්වාන් හෂීම්ට සහය දුන් සැකකරු රක්ෂිත බන්ධනාගාර ගතව සිටියදී ත්‍රස්ත විමර්ශණ කොට්ඨාශය අධිකරණයෙන් කළ ඉල්ලීමකට අනුවයි රැඳවුම් නියෝගයක් මත ප්‍රශ්න කිරීමට සිය භාරයට ගෙන ඇත්තේ.\nඔහු කාත්තන්කුඩි ප්‍රදේශයේ පදිංචි 27 හැවිරිදි අයෙක්.\nසැකකරු මඩකලපුව පොලිසිය සිදුකළ පරීක්ෂණ කිහිපයකින් පසු අධිකරණයට ඉදිරිපත් කිරීමෙන් අනතුරුව රක්ෂිත බන්ධනාගාර ගතකර තිබී ඇතැයි පොලිස් මාධ්‍ය ප්‍රකාශය නියෝජ්‍ය පොලිස්පති අජිත් රෝහණ ප්‍රකාශ කළා.\nමෙම සැකකරු අන්තවාදී මත දරමින් විවිධ ක්‍රියාකාරකම්වල නිරතවී ඇතැයි හෙළිවී තිබෙනවා.\nසහරාන්ගේ සහෝදරයා වන රිල්වාන් 2018 වසරේදී බෝම්බ පිපිරවීම් අත්හදා බැලීමකට ගොස් තුවාල ලබා සිටියදී ප්‍රතිකාර කර ඇත්තේ ඊයේ අත්අඩංගුවට ගත් මෙම සැකකරු බව සඳහන්.\nකෙසේවෙතත් මොහොමඩ් රිල්වාන් සයින්දමරුදු පිපිරීමේදී ජීවිතක්ෂයට පත්වුනා.\n2018 වසරේ බෝම්බ අත්හදා බැලීමේදී තුවාල ලැබූ රිල්වාන් හෂීම් කොළඹට රැගෙන විත් ප්‍රතිකාර ලබාදීම ඇතුලු කටයුතු සිදුකර ඇත්තේ ත්‍රස්ත විමර්ශණ කොට්ඨාශය භාරයට ගත් පුද්ගලයා බවටයි තොරතුරු ලැබී ඇත්තේ.\nඅනෙක් සැකකරු අත්අඩංගුවට ගෙන ඇත්තේ මාවනැල්ල ප්‍රදේශයේදී වන අතර ඔහු එම ප්‍රදේශයේම පදිංචි 44 හැවිරිදි අයෙක්.\nඔහු 2020 දෙසැම්බර් 5 වනදා එක්සත් අරාබි එමීර් රාජ්‍යයේ සිට මෙරටට පිටුවහල් කර ඇති අයෙක් බවට අනාවරණ කරගෙන තිබෙනවා.\nසැකකරු ජමාතේ ඉස්ලාම් මතවාදය දරමින් විවිධ අන්තවාදී ප්‍රචාරක කටයුතුවල ද නිරතවන බවට හෙළිවී තිබු බවයි පොලිස් මාධ්‍ය ප්‍රකාශකවරයා කියාසිටියේ.\nසැකකරු භාවිත කළ ලැප්ටොප් පරිගණකයක් ද පොලිස් භාරයට ගෙන තිබෙනවා.\nඔහු එක්සත් අරාබි එමීර් රාජ්‍යයේ සිටියදී ද විවිධ අන්තවාදී මතවාද දරමින් මුදල් එක් රැස් කර ඇතැයි ද සඳහන්.\nසැකකරු රඳවා තබාගැනීමේ නියෝගයක් ලබාගෙන පරීක්ෂණ සිදු කිරීමට නියමිත බවයි පොලිසිය කියාසිටියේ.",
       "URL": "https://www.hirunews.lk/266025/සහාරන්ගේ-සහෝදරයා-වන-මොහොමඩ්-රිල්වාන්ට-ප්‍රතිකාර-කල-පුද්ගලයා-tid-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2074"
}