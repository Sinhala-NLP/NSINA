{
       "Source": "hirunews",
       "Timestamp": "Saturday, 08 July 2023 - 12:47",
       "Headline": "වසර 100කට වඩා පැරණි කුඹුක් ගස් කපා කොළඹට පටවන ජාවාරමක් කොටු",
       "News Content": "දඹාන - එබ්බහැර, විළකන්ඩිය, රජයේ වනාන්තරයේ වසර 100කට වඩා පැරණි විශාල කුඹුක් ගසක් කපා දැව සඳහා කොළඹට ප්‍රවාහනය සඳහා සූදානම් කරමින් සිටි පිරිසක් පසුගිය 06 දින රාත්‍රියේ අත්අඩංගුවට ගෙන අධිකරණය හමුවට ඊයේ(07) ඉදිරිපත් කිරීමට මහියංගණ අඩවි වන කාර්යාල නිළධාරින් සමත් වී තිබෙනවා.\nප්‍රවාහනය සඳහා සූදානම්කර තිබු දැවැන්ත කුඹුක් කඳන් හා වැලි ප්‍රවාහන ටිපර් රථයක්, ට්‍රැක්ටර් ටේලරයක් හා ගස් කැපීම සඳහා යොදා ගන්නා යන්ත්‍රයක් හා වැලි ලොරියේ රියදුරු හා සහායක යන සැකකරුවන් දෙදෙනෙක් අත්අඩංගුවට ගෙන තිබෙනවා.\nරජයේ රක්ෂිත භූමියේ 'කුඩාඔය' දෙපස වැඩී ඇති දැවැන්ත කුඹුක් ගස් කපා කොළඹට වැලි ප්‍රවාහනය කරන මුවාවෙන්, වැලි ලොරිවල වැලි යට සඟවා කොළඹට ප්‍රවාහනය කර, වැඩි මිළට විකිණීම මෙම ජාවාරම්කරුවන් දිගින් දිගටම සිදු කරන අතර, ව්‍යාපාරිකයන්ගේ නිවෙස් වල පඩිපෙල් හා බිම ඇතිරීම සඳහා යොදාගැනීමට මෙම කුඹුක් ලෑලි යොදාගැනිම හේතුවෙන් මෙම කුඹුක් දැව සඳහා දැඩි ඉල්ලුමක් ඇති වී තිබීම මෙම ජාවාරමට හේතු වී ඇති බවයි අප වාර්තාකරු පවසන්නේ.\nගසේ වට ප්‍රමාණය අතිවිශාල වීම හේතුවෙන් ගස් කැපීම සඳහාම වෙනම කියත් නිර්මාණය කරගෙන මෙලෙස රක්ෂිතයේ දැවැන්ත ගස් කැපීමේ ජාවාරම මෙම පිරිස ක්‍රියාත්මක කර ගෙන ගොස් තිබෙනවා.\nතල දෙකක් එකට පාස්සා තලය දිගට සාදාගත් ගස් කැපීමට යොදාගන්නා යන්ත්‍රයක්ද එහිදී අත්අඩංගුවට ගෙන තිබෙනවා.",
       "URL": "https://www.hirunews.lk/340453/වසර-100කට-වඩා-පැරණි-කුඹුක්-ගස්-කපා-කොළඹට-පටවන-ජාවාරමක්-කොටු",
       "Category": "Local News",
       "Parent URL": "https://www.hirunews.lk/local-news.php?pageID=203"
}