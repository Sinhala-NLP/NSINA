{
       "Source": "hirunews",
       "Timestamp": "Wednesday, 04 November 2020 - 19:11",
       "Headline": "ඇමෙරිකානු ජනපතිවරණයේ අවසන් ප්‍රතිඵල පමා වෙයි - ට්‍රම්ප් ශ්‍රේෂ්ඨාධිකරණයට (වීඩියෝ)",
       "News Content": "ලෝක දේශපාලනයේ ගමන් මග තීරණය කරන ඇමරිකානු ජනපතිවරණයේ අවසන් ප්‍රතිඵලය ප්‍රකාශයට පත් කිරීම සඳහා දින කිහිපයක් ගත විය හැකි බව නවතම ආරංචි මාර්ග සඳහන් කළා.\nමෙතෙක් ප්‍රකාශිත ප්‍රතිඵලවලට අනුව, ඩිමොක්‍රටික් පක්ෂ අපේක්ෂක ජෝ බයිඩ්න් කොට්ඨාශ ඡන්ද 238 ක් ජයග්‍රහණය කර සිටින අතර, ජනපති ට්‍රම්ප්ට හිමිව ඇති එම ඡන්ද සංඛ්‍යාව 213 ක්.\nඇමරිකානු ජනාධිපතිවරණයේ ජයග්‍රාහකයා වන්නේ ඉලෙක්ටෝරල් කොලේජ් හෙවත්, කොට්ඨාශ ඡන්ද 538 ක් අතුරෙන් 270 ක් ලබා ගන්නා අපේක්ෂකයායි.\nඇමරිකානු ඡන්ද ක්‍රමය අනුව කොට්ඨාශ ඡන්ද සංඛ්‍යාව, ජනගහනය අනුව, ප්‍රාන්තයෙන් ප්‍රාන්තයට වෙනස් වනවා.\nදැන් ප්‍රතිඵල නිකුත් වීමට නියමිත ප්‍රාන්ත එලෙස කොට්ඨාශ ඡන්ද වැඩි සංඛ්‍යාවක් සහිත ප්‍රාන්ත වන අතර, ඒවායේ ප්‍රධාන අපේක්ෂකයන් දෙදෙනා අතර පවතින්නේ තියුණු තරඟයක්.\nමේ අතර, මැතිවරණයේ අවසන් ප්‍රතිඵලය නිකුත් වීමට පෙර අපේක්ෂකයන් දෙදෙනාම තමන් ජයග්‍රහණය කළ බව ප්‍රකාශ කළා.\nඩිමොක්‍රටික් අපේක්ෂක ජෝ බයිඩ්න් කියා සිටියේ තමන් ජය මාවතට පිවිස සිටින නමුත්, සියලු ඡන්ද ගණන් කරනතුරු අපේක්ෂාවෙන් පසුවන බවයි.\nඉන් අනතුරුවයි ජනපති ට්‍රම්ප් ධවල මන්දිරයේ සිට විශේෂ ප්‍රකාශයක් සිදුකළේ.\nමෙලානියා ට්‍රම්ප් ආර්යාව, දියණිය ඉවන්කා ඇතුළු පවුලේ සාමාජිකයන් පෙරටුකොට ජයගී නාදය මැද ධවල මන්දිරයේ ආලින්දයට පැමිණි ජනපති ට්‍රම්ප් කියා සිටියේ තමා මැතිවරණයෙන් දැවැන්ත ජයග්‍රහණයක් අත්කර සිටින බවයි.\nඑමෙන්ම, තවදුරටත් ඡන්ද ගණන් කිරීම වංචාවක් ලෙස ඔහු හැඳින්වූයේ ඊට එරෙහිව ශ්‍රේෂ්ඨාධිකරණයට යන බව පවසමින්.\nකොවිඩ් 19 ගෝලීය වසංගතයෙන් වැඩිම පීඩාවට ලක්වූ ඇමරිකානුවන් විශාල පිරිසක් මෙවර තැපැල් ඡන්ද භාවිත කිරීමට පෙළඹුනු අතර විශේෂයෙන් තීරණාත්මක ප්‍රාන්තවල එලෙස ගණන් නොකළ මිලියන සංඛ්‍යාත ඡන්ද සංඛ්‍යාවක් පවතින බව සඳහන්.\nඒවා ගණනය කිරීම අවාසිදායක විය හැකි බැවින් ජනපති ට්‍රම්ප් තමන්ට වාසිදායක තත්ත්වයක් පවතින ශ්‍රේෂ්ඨාධිකරණය වෙත යොමුවී ඇති බව විශ්වාස කෙරෙනවා.\nජනාධිපතිවරණය ආරම්භයේ සිටම ජෝ බයිඩ්න් ඉදිරියෙන් සිටිය ද, ජයග්‍රාහකයා පිළිබඳ නිල ඔට්ටු තැබීම් ද මේ වනවිට පනහට පනහ දක්වා තියුණු වී ඇති බව සඳහන්.\nමෙවර ඇමරිකානු ජනාධිපතිවරණයේ මැතිවරණය ශ්‍රී ලංකාවට බලපෑ හැකි ආකාරය පිළිබඳවත්‍රස්තවාදය පිළිබඳ ජාත්‍යන්තර විශාරදයෙකු වන මහාචාර්ය රොහාන් ගුණරත්නගෙන් අප විමසීමක් කළා.\nප්‍රශ්නය -\nජනාපති ට්‍රම්ප් මෙවර ජනාධිපතිවරණයේදී දූෂණයක් සිදුව ඇති බව පවසා ශ්‍රේෂ්ඨාධිකරණයට යෑමට සැරසෙනවා. මේ හේතුව නිසා ඇමරිකානු ජනාධිපතිවරණයේ අවසන් ප්‍රතිඵලය පමාවේද ?\nපිළිතුර -\nප්‍රතිඵල එසේ කිසි ලෙසකින් හෝ පමාවෙන්න බැහැ. ඒ වගේම ඇමරිකානු මැතිවරණ ක්‍රමය පරිපූර්ණත්වයෙන් යුත් යහපත් ක්‍රියාවලියක්. එහි අඛණ්ඩතාව කිසිසේත් අත්හළ නොහැකියි. කිසිවෙක් එහිදී ඡන්ද දූෂණයක් සිදුව ඇති බව කිවහොත් එය සාධාරණ යැයි පිළිගන්න අපහසුයි. මේ නිසා පරාජයට ලැබූ අපේක්ෂකයා පරාජය පිළිගත යුතු බවයි මගේ අදහස.\nප්‍රශ්නය -\nයම් විදියකින් ඩිමොක්‍රටික් අපේක්ෂක ජෝ බයිඩ්න් ජයග්‍රහණය කළහොත් ඇමරිකාවේ උප ජනාධිපති ධූරය හිමිවන්නේ දකුණු ඉන්දීය සම්භවයක් සහිත කමලා හැරිස්ට. ඒ වගේම ශ්‍රී ලංකාව විමසුම් ඇසට යොමුකළ සමන්තා පවර් ඔහුගේ රාජ්‍ය ලේකම්වරිය වේවි. එවැනි තත්ත්වයක් ශ්‍රී ලංකාවට බලපාන්නේ කොහොමද ?\nපිළිතුර -\nශ්‍රී ලංකාව කටයුතු කළ යුත්තේ කමලා හැරිස්, ජෝ බයිඩ්න් හෝ සමන්තා පවර් වැනි කිසිවෙකුගේ තර්ජනයකට ලක් නොවන ආකාරයටයි. ඔවුන් සාමාන්‍යයෙන්ම මානව හිමිකම් ගැටළු පිළිබඳව කරුණු විමසාවී. එහෙත් ඊට අපි රාජ්‍ය තාන්ත්‍රික මට්ටමින් පිළිතුරු ලබාදිය යුතුයි. ඒ සඳහා සුදුසු පළපුරුදු බුද්ධිමත් කණ්ඩායමක් ජනාධිපති ගෝඨාභය රාජපක්ෂ දැනටමත් පත්කර තිබෙනවා. විශේෂයෙන් වොෂින්ටන් නුවර ශ්‍රී ලංකා තානාපති ධූරයට පත් කෙරුණු රවිනාථ ආරියසිංහ සහ නීති ක්ෂේත්‍රයේ ප්‍රවීනයෙකු වූ නිව්යෝක් ජගත් සංවිධාන මූලස්ථානයේ ශ්‍රී ලංකා නිත්‍ය නියෝජ්‍ය මොහාන් පීරිස් එහිදී සඳහන් කළ හැකියි. ඔවුන් එවැනි අවස්ථාවන්ට පීඩනයකින් තොරව නිසි ආකාරයෙන් ප්‍රතිචාර දක්වනු ඇති බවට විශ්වාසය තැබිය හැකියි. මන්ද ශ්‍රී ලංකාව දැනටමත් ප්‍රකාශ කර තිබෙනවා තමන්ගේ මානව හිමිකම් සුරැකීම ගැන විමසීමකින් තොරව, අපේ මානව හිමිකම් ගැටළු ගැන වෙනත් කිසිවෙකුට ප්‍රශ්න කිරීමට අයිතියක් නොමැති බව. ඇමරිකානු මෙහෙයුම් ක්‍රියාත්මක වූ ඇෆ්ගනිස්ථානය, ඉරාකය, සිරියාව ආදී රටවල වැසියන් මිලියනයක් පමණ මියගිය බව සැවොම දැන සිටින කරුණක්. ඉතිං එවැනි රටකට ශ්‍රී ලංකාවේ මානව හිමිකම් ගැන ප්‍රශ්න කිරීමට අයිතියක් ඇතැයි මම විශ්වාස කරන්නේ නැහැ.\nප්‍රශ්නය -\nජනපති ට්‍රම්ප් මෙවර ඇමරිකානු මැතිවරණය ජයග්‍රහණය කිරීම ශ්‍රී ලංකාවට බලපාන්නේ කොහොමද ?\nපිළිතුර -\nජනපති ට්‍රම්ප්ගේ රාජ්‍ය ලේකම් මයික් පොම්පියෝ පසුගියදා ශ්‍රී ලංකාවේ සංචාරය කළ විට ජනාධිපති ගෝඨාභය රාජපක්ෂ පැහැදිලිව ඔහුට ප්‍රකාශ කළා ශ්‍රී ලංකාව නොබැඳි රටක් බව. එයින් අදහස් වන්නේ ශ්‍රී ලංකාව ඇමරිකාව, යුරෝපය, ඉන්දියාව හෝ චීනය සමඟ හමුදාමය සන්ධානයකට එළැඹෙන්නේ නැති බව. ඒ සෑම කණ්ඩායමක් සමඟම එක්ව කටයුතු කරමින් 30 වසරක යුද්ධයෙන් පීඩාවට ලක්වූ රට ගොඩනැගීම ලක් රජයේ අරමුණයි. ශ්‍රී ලංකාවේ අවධානය දැන් යොමුවන්නේ ආර්ථික සමෘද්ධිය ළඟා කර ගැනීමටයි.\nප්‍රශ්නය -\nජනපති ට්‍රම්ප් සහ ජෝ බයිඩ්න් සැලකූ විට කාගේ ප්‍රතිපත්ති ශ්‍රී ලංකාවට වඩාත් හිතකර වේද ?\nපිළිතුර - එය බොහෝ දුරට රඳා පවතින්නේ ශ්‍රී ලංකාව කටයුතු කරන ආකාරය මතයි. ඒ කියන්නේ ගැලපෙන ආකාරයෙන් සියල්ලන් සමඟ කටයුතු කරමින් ඔවුන් සමඟ පවතින සබඳතා ශ්‍රී ලංකාවේ ආර්ථිකය ගොඩනැගීම සඳහා යොදාගත යුතුයි. කිසිදු බලවතෙකුට තවත් රාජ්‍යයකට එරෙහිව කටයුතු කිරීම සඳහා ශ්‍රී ලංකා භූමිය ලබානොදෙන බවට අප සියලු පාර්ශවයන්ට සහතික විය යුතුයි. එය අභියෝගයක් වූවත්, එවැනි තත්ත්වයකදී සියලු පාර්ශවයන් අප පිළිගනිවී. විශේෂයෙන් එවැනි කිසිදු පාර්ශවයකට පස මිතුරු නොවී ඔවුන් හා එක්ව කටයුතු කරමින් රට ගොඩනැගීමට කටයුතු කිරීම නිවැරදි මාර්ගයයි.",
       "URL": "https://www.hirunews.lk/254013/ඇමෙරිකානු-ජනපතිවරණයේ-අවසන්-ප්‍රතිඵල-පමා-වෙයි-ට්‍රම්ප්-ශ්‍රේෂ්ඨාධිකරණයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2351"
}