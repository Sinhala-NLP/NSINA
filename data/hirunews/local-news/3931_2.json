{
       "Source": "hirunews",
       "Timestamp": "Wednesday, 23 May 2018 - 15:14",
       "Headline": "දකුණේ පෙරපාසල් නිවාඩුව දිගුවෙයි - කලාප අටක ප්‍රාථමික අංශ විවෘත කිරීම 28",
       "News Content": "දකුණු පළාතේ පැතිර යන  උණ රෝගය හේතුවෙන් වසා දැමුණු පෙර පාසල් යළි ආරම්භ කිරීම ජූනි 4 වනදා දක්වා කල් දමා තිබෙනවා.\nදකුණු පළාත් අධ්‍යාපන අමාත්‍ය චන්දිම රාසපුත්‍ර ප්‍රකාශ කළේ උඩුගම, මොරවක, ගාල්ල, මාතර, මුලටියන, අකුරැස්ස, තංගල්ල, වලස්මුල්ල යන අධ්‍යාපන කලාප 08කට අයත් පාසල්වල ප්‍රාථමික අංශ සඳහා හෙට සහ අනිද්දා මෙන්ම 28 වනදා ද නිවාඩු ලබාදීමට තීරණය කර ඇති බවයි.\nදකුණු පළාත් අධ්‍යාපන අමාත්‍යාංශයේ අද පැවති මාධ්‍ය හමුවකදී ඔහු මේ බව කියා සිටියා.\nමේ අතර, මෙම වෛරස් උණ රෝගයෙන් තවත් කුඩා දරුවෙකු ඊයේ ජීවිතක්ෂයට පත්ව වුණා.\nමෙම දරුවාට උපතින් හෘද රෝග තත්ත්වයක් පැවති බවයි දකුණු පළාත් සෞඛ්‍ය සේවා අධ්‍යක්ෂ වෛද්‍ය ජී. විජේසුරිය සඳහන් කළේ.\nඅවුරුද්දකට වඩා අඩු වයසින් යුත් මෙම දරුවා දින ගණනක් කරාපිටිය ශික්ෂණ රෝහලේ වෛරස් උණ රෝගයට ප්‍රතිකාර ගෙන තිබෙනවා.\nදකුණු පළාත් සෞඛ්‍ය සේවා අධ්‍යක්ෂ වෛද්‍ය ජී.විජේසුරිය වැඩිදුරටත් කියා සිටියේ මෙම දරුවාගේ ඉන්ෆ්ලූවෙන්සා තත්ත්වය නියුමෝනියාව දක්වා වර්ධනය වීම මරණයට හේතුවී ඇති බවයි.\nඒ අනුව කරාපිටිය ශික්ෂණ රෝහලේ වෛරස් උණ අසාදනය වීමෙන් මියගිය සංඛ්‍යාව 08 ක් දක්වා ඉහල යනවා.\nඒ අනුව දකුණු පළාතේ පැතිර යන උණ රෝග තත්ත්වය හේ්තුවෙන් මේ වනවිට 14 දෙනෙකු  මියගොස් ඇති අතර, රෝගීන් 400 පමණ රෝහල් ගතව ප්‍රතිකාර ලබනවා.",
       "URL": "https://www.hirunews.lk/191393/දකුණේ-පෙරපාසල්-නිවාඩුව-දිගුවෙයි-කලාප-අටක-ප්‍රාථමික-අංශ-විවෘත-කිරීම-28",
       "Category": "Local News",
       "Parent URL": "https://www.hirunews.lk/local-news.php?pageID=3931"
}