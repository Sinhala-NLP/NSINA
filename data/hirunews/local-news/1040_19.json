{
       "Source": "hirunews",
       "Timestamp": "Thursday, 07 July 2022 - 12:47",
       "Headline": "ශ්‍රී ලංකාවේ මිලියන 6කගේ ආහාර අවිනිශ්චිතයි",
       "News Content": "ශ්‍රී ලංකාවේ ජනගහනයෙන් මිලියන 6යි දශම 2යි 6ක් ආහාර වේලක් පිළිබඳ අවිනිශ්චිතතාවෙන් පසු වන බව ලෝක ආහාර වැඩසටහන පවසනවා.\nඑම සංවිධානය ශ්‍රී ලංකාව සම්බන්ධයෙන් නිකුත් කළ නවතම වාර්තාවේ දැක්වෙන්නේ සෑම පවුල් 10කින් පවුල් 3ක් මෙම ආහාර අවිනිශ්චිතතාවට මුහුණ දෙන බව යි.\nඅවුරුදු 5ට අඩු දරුවන්, ගැබිනි මව්වරුන්, කිරිදෙන මව්වරුන් සහ ආබාධිත පුද්ගලයන් මෙම ආහාර අවිනිශ්චිතතාව මත දැඩි අවදානමකට ලක්ව ඇති පිරිස් ලෙස ලෝක ආහාර වැඩසටහන සිය වාර්තාව මගින් පෙන්වා දෙනවා.\nඉදිරි කාල සීමාව තුල ශ්‍රී ලංකාවේ ආහාර අවිනිශ්චිතතාවට මුහුණ දෙන ජනතාව වෙනුවෙන් විශේෂ වැඩසටහනක් ක්‍රියාත්මක කිරීමට සැලසුම් කර ඇති බව ලෝක ආහාර වැඩසටහන පවසනවා.\nඒ අනුව, මේ වසරේ දෙසැම්බර් මාසය දක්වා පෝෂණ අවදානම් කණ්ඩායම් ඉලක්ක කර ගනිමින් ආහාර සහ මූල්‍යාධාර ලබාදීමේ වැඩසටහනක් ක්‍රියාත්මක කිරීමට සැලසුම් කර තිබෙනවා.\nඑමෙන්ම, ශ්‍රී ලංකාවේ වයස අවුරුදු 5ත් 10ත් අතර පාසල් ළමයන් මිලියනයක් වෙනුවෙන් දිවා ආහාරය ලබාදීමේ වැඩසටහනක් කඩිනමින් ක්‍රියාත්මක කිරීමට ද සැලසුම් කර ඇති බවයි ලෝක ආහාර වැඩසටහන ශ්‍රී ලංකාව සම්බන්ධයෙන් නිකුත් කළ නවතම වාර්තාවේ වැඩිදුරටත් සඳහන් වන්නේ.",
       "URL": "https://www.hirunews.lk/309303/ශ්‍රී-ලංකාවේ-මිලියන-6කගේ-ආහාර-අවිනිශ්චිතයි",
       "Category": "Local News",
       "Parent URL": "https://www.hirunews.lk/local-news.php?pageID=1040"
}