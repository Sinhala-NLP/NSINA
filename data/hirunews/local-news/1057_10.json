{
       "Source": "hirunews",
       "Timestamp": "Thursday, 30 June 2022 - 13:26",
       "Headline": "සියලු අයි.ඕ.සී පිරවුම්හල් වෙත අද ඉන්ධන - ග්‍රාමීය රෝහල්වල ගිලන් රථ ධාවනයට බාධා",
       "News Content": "අද දිනයේ දී දිවයිනේ සියලු ම අයි.ඕ.සී ඉන්ධන පිරවුම්හල් වෙත ඉන්ධන බෙදා හැරීමට කටයුතු කරන බවට එම සමාගම දැනුම් දුන් බව පෞද්ගලික ටැංකි රථ හිමියන්ගේ සංගමය පවසනවා.\nඊයේ දිනයේ දිත් අයි.ඕ.සී ඉන්ධන පිරවුම්හල් 150කට පමණ ඉන්ධන ලබා දීම සිදු කළ බවයි එම සංගමයේ ප්‍රධාන ලේකම් ශාන්ත සිල්වා සඳහන් කළේ.\nකෙසේ වෙතත් තවදුරටත් අයි.ඕ.සී ඉන්ධන පිරවුම්හල් අසල දිගු පෝලිම් පවතින්නේ ලංකා ඛනිජ තෙල් නීතිගත සංස්ථාන සතු පිරවුම්හල්වලින් ඉන්ධන නිකුත් නො කිරීමට තීරණය කිරීමත් සමඟ යි.\nඒ අනුව ඇතැම් ඉන්ධන පිරවුම්හල් අසල උණුසුම් තත්ත්වය ද මතු වූයේ ජනතාව හා ආරක්ෂක අංශ අතර ඇති වූ ගැටලුකාරී තත්ත්වයන් හේතුවෙන්.\nඉන්ධන අර්බුධය මේ වන විට සියලු ම ක්ශේත්‍ර වෙත බලපෑම් එල්ල කොට අවසන්.\nඅද දිනයේදීත් පෙර දිනවලට සාපේක්ශ ව පොදු ප්‍රවාහනයට දැඩි බාධා එල්ල වී තිබුණා.\nහිරු වාර්තාකරුවන් සඳහන් කළේ, ඇතැම් ප්‍රධාන සහ ග්‍රාමීය මාර්ග වල එකදු බස් රථයක් වත් අද උදෑසන ධාවනය නොකෙරුණු බවයි.\nඅද දිනයේදීත් දුම්රියෙන් වැඩි ජනකායක් සිය සේවා කටයුතු සඳහා පැමිණ තිබෙනවා.\nඊයේ දිනයේදී ඇතැම් දුම්රියන් අවලංගු වූයේ ඉන්ධන නොමැති වීම හේතුවෙන්.\nත්‍රීරෝද රථ ධාවනයට ද මේ වන විට බලපෑම් එල්ල වී තිබෙනවා.\nඇතැම් ත්‍රීරෝද රථ හිමියන් අධික මුදලක් අය කරමින් ප්‍රවාහන කටයුතු සිදු කරන බවටයි මගීන් චෝදනා කරන්නේ.\nමේ අතර ඊයේ දිනයට සාපේක්ෂව අද දිනයේ දී කොළඹ ඇතුළු ජනාකීර්ණ ප්‍රදේශ රැසක පාළු ස්වභාවයක් ගනු ලැබුවේ මාර්ග වල රථවාහන ධාවනය අවම වීම හේතුවෙන්.\nහිරු වාර්තාකරුවන් සඳහන් කළේ ඇතැම් සේවා කටයුතු සඳහා පැමිණෙන පුද්ගලයින් පා පැදිය භාවිතා කරමින් සිය ප්‍රවාහන කටයුතු සිදු කරන බවයි.\nඑවන් පසුබිමක කොළඹ බොරැල්ල ප්‍රදේශයේ පා පැදි අලෙවි කරන වෙළඳසැළක් අසල විශාල පිරිසක් රැදී සිටියේ පා පැදි මිලදී ගැනීම සඳහායි.\nඑසේම, ඉන්ධන අර්බුධයෙන් සෞඛ්‍ය ක්ශේත්‍රයට ද දැඩි බලපෑම් එල්ල වි තිබෙනවා.\nඇතම් ග්‍රාමීය රෝහල් රැසකම ගිලන්රථ සේවා මුළුමනින්ම අඩපණ වී ඇති බවයි වාර්තා වන්නේ.\nඑමෙන්ම ලේ බැංකුවටද ඉන්ධන අර්බුදයෙන් බලපෑම් එල්ල වි ඇති බවයි ජාතික රුධිර පාරවිලයන මධයස්ථානයේ අධ්‍යක්ෂක වෛද්‍ය ලක්ෂ්මන් එදිරිසිංහ සඳහන් කළේ.\nමේ අතර සියලු ම ආර්ථික මධ්‍යස්තාන වෙත රැගෙන එන එළවළු මිල දී ගැනීම සඳහා ගැනුම් කරුවන් අඩු වී ඇත්තේ, ඉන්ධන අර්බුධය හේතුවෙන්.\nකෙසේ වෙතත්, අවසානයේ මෙම ඉන්ධන අර්බුදයෙන් දැඩි ලෙස පීඩාවට පත් ව සිටින්නේ පාරිභෝගික ජනතාව යි.",
       "URL": "https://www.hirunews.lk/308614/සියලු-අයි-ඕ-සී-පිරවුම්හල්-වෙත-අද-ඉන්ධන-ග්‍රාමීය-රෝහල්වල-ගිලන්-රථ-ධාවනයට-බාධා",
       "Category": "Local News",
       "Parent URL": "https://www.hirunews.lk/local-news.php?pageID=1057"
}