{
       "Source": "hirunews",
       "Timestamp": "Thursday, 15 July 2021 - 19:15",
       "Headline": "යෝජිත LNG බලාගාරයේ පරිසර ඇගයීම් වාර්තාව නීති විරෝධී බව ඉඩම් හා කෘෂිකර්ම ප්‍රතිසංස්කරණ ව්‍යාපාරය කියයි",
       "News Content": "මුතුරාජවෙල තෙත්බිම් ආරක්ෂිත කලාපයේ ඉදිකිරීමට යෝජිත එල්.එන්.ජී. බලාගාරය වෙනුවෙන් ඉදිරිපත් කර ඇති පරිසර ඇගයීම් වාර්තාව නීති විරෝධී බව ඉඩම් හා කෘෂිකර්ම ප්‍රතිසංස්කරණ ව්‍යාපාරය පවසනවා.\nකෙසේ වෙතත්, පරිසර අමාත්‍ය මහින්ද අමරවීර පැවසුවේ එම ව්‍යාපෘතිය මුතුරාජවෙල තෙත්බිම් කලාපය තුල ඉදි නොවන බවයි.\nමෙරට පරිසර පද්ධතියේ ඉහළ ජෛව විවිධත්වයකින් යුතු තෙත්බිම් පරිසර පද්ධතියක් ලෙසයි මුතුරාජවෙල තෙත් භූමිය සැලකෙන්නේ.\nපෞද්ගලික සමාගමක් විසින් එම ප්‍රදේශයේ අක්කර 110 ක භූමි ප්‍රදේශයක් ගොඩ කරමින් එල්.එන්.ජී හෙවත් ද්‍රවීකෘත ස්වභාවික වායු ඉන්ධන බලාගාරයක් ඉදිකිරිමට යෝජිතයි.\nඑම බලාගාරය ඉදිකිරීමට, අදාළ භූමියේ ගොඩකිරීම් සඳහා මුහුදු වැලි ඝණ මීටර් මිලියන 1.5ක් පමණ ලබා ගැනීමට සැලසුම් කර ඇති බවට වාර්තා වන්නේ මීගමුව කලපුවට බටහිරින් පිහිටි තඹගල ප්‍රදේශයේ වැලි නිධියෙන්.\nමෙම ඉදිකිරීම් හේතුවෙන් මුතුරාජවෙල පරිසර පද්ධතිය විනාශ වන බවට පවසමින් මුතුරාජවෙල සුරැකීමේ අගරදගුරු කමිටුව පසුගියදා නිහඬ විරෝධතාවයක් ද පැවැත්වුවා.",
       "URL": "https://www.hirunews.lk/277060/යෝජිත-lng-බලාගාරයේ-පරිසර-ඇගයීම්-වාර්තාව-නීති-විරෝධී-බව-ඉඩම්-හා-කෘෂිකර්ම-ප්‍රතිසංස්කරණ-ව්‍යාපාරය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1818"
}