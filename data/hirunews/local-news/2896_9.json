{
       "Source": "hirunews",
       "Timestamp": "Monday, 17 February 2020 - 19:28",
       "Headline": "මොබයිල් ඇප් කුලී රථ රියදුරන්ට පහරදීම් ඉහළට",
       "News Content": "ප්‍රධාන පෙලේ සමාගම් හරහා ක්‍රියාත්මක මොබයිල් ඇප් හෙවත් අන්තර්ජාල ජංගම යෙදවුම් භාවිත කරමින් දෙස් විදෙස් සංචාරකයින් ප්‍රවාහනය කරන තමන්ට එල්ල වන ප්‍රහාර ඉහළ ගොස් ඇතැයි එම යෙදවුම් භාවිත කරන කුලී රථ රියදුරන් පවසනවා.\nපසුගිය දා හබරණ ප්‍රදේශයේදී එවැනි ප්‍රහාරයකට ලක්වූ කුලී රථ රියදුරෙකු අද ජනාධිපති කාර්යාලය ඉදිරිපිට විරෝධතාවයක ද නිරත වූයේ ඊට සම්බන්ධ පුද්ගලයින් කඩිනමින් අත්අඩංගුවට ගන්නා ලෙස බලකරමින්.\nඅන්තර්ජාල ජංගම යෙදවුම් භාවිත කරන සමාගම්වල ලියාපදිංචි වී, දෙස් විදෙස් සංචාරකයින් ප්‍රවාහනය කරන කුලී රථ රියදුරන්ගේ සංඛ්‍යාව ලක්ෂයකට ආසන්න වනවා.\nමෙවැනි කුලී රථ වලින් අය කරන ගාස්තු පහළ මට්ටමක පවතින නිසා ඒවායේ ගමන් ගැනීමට දෙස් විදෙස් සංචාරකයින් තුළ ද ඇත්තේ දැඩි උනන්දුවක්.\nවිශේෂයෙන් දුර ගමනාන්ත සඳහා මෙම මොබයිල් ඇප් කුලී රථ සඳහා විදේශිකයන්ගෙන් ඉහළ ඉල්ලූමක් පවතිනවා.\nමෙලෙස පහරකෑම්වලට ලක්වූ කුලී රථ රියදුරන් වැඩි දෙනෙක් විදේශිකයන් දුරගමනාන්තවලට රැගෙන ගිය අයයි.\nසංචාරකයින් විශාල වශයෙන් ගැවසෙන ප්‍රදේශවලදී සාම්ප්‍රදායික ත්‍රිරෝද රථකරුවන් සහ ඇතැම් තැරැව්කරුවන් මෙලෙස පහර දෙන බවයි අන්තර්ජාල යෙදවුම් භාවිත කරන කුලී රථ රියදුරන් පවසන්නේ.\nපසුගිය දා හබරන ප්‍රදේශයේ දී එලෙස පහරකෑමට ලක්ව, ජනාධිපති කාර්යාලය ඉදිරිපිට දී අද විරෝධතාවයේ නිරත වූ රියදුරෙකු වන සුමිත් නිශාන්ත හිරු ප්‍රවෘත්ති අංශයට අදහස් පළ කළා.\nමීට එරෙහිව ලබන 24 වන දා කොළඹ දී විරෝධතාවක් පැවැත්වීමට මෙම කුලී රථ රියදුරන් සූදානම් වන අතර ඔවුන් ඊට සාමාජිකයින් රැස් කරන්නේ ටෙලිග්‍රෑම් නැමැති අන්තර්ජාල යෙදවුම මගින්.\nඑහි ක්‍රියාකාරයෙකු වන නිශාන්ත ෂර්ලි ප්‍රකාශ කළේ පසුගිය සති කිහිපය තුළ තම කුලී රථ රියදුරන් 9 දෙනෙකු පමණ මෙලෙස පහරකෑමට ලක්ව ඇති බවයි. මෙවැනි ක්‍රියා මගින් මෙරට සංචාරක කර්මාන්තයට ද බලපෑම් එල්ල විය හැකි බව ඔහු තවදුරටත් සඳහන් කළා.",
       "URL": "https://www.hirunews.lk/234648/මොබයිල්-ඇප්-කුලී-රථ-රියදුරන්ට-පහරදීම්-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=2896"
}