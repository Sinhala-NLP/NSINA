{
       "Source": "hirunews",
       "Timestamp": "Friday, 06 November 2020 - 20:05",
       "Headline": "ඇඳිරි නීතිය ඉවත් කළ පසු අනුගමනය කළ යුතු නව මාර්ගෝපදේශන මාලාවක් (වීඩියෝ)",
       "News Content": "නව සාමාන්‍යකරණය යටතේ ලබන සඳුදා සිට බොහෝවිට රටම විවෘත වනු ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කළා.\nඒ අනුව, වෛරස ව්‍යාප්තිය තුන්වන මට්ටමේ පැවතීම හේතුවෙන් ලබන සඳුදා නිරෝධායන ඇඳිරි නීතිය ඉවත් කළ පසුව ද ක්ෂේත්‍ර 55 ක් අනුගමනය කළ යුතු නව මාර්ගෝපදේශන මාලාවක් සෞඛ්‍ය අමාත්‍යාංශය ප්‍රකාශයට පත් කර තිබෙනවා.\nසෞඛ්‍ය සේවා අධ්‍යක්ෂ ජනරාල්වරයා විසින් නිකුත් කර ඇති එම මාර්ගෝපදේශ අනුව, අත්‍යාවශ්‍ය සේවා හෝ අවසර ලබාදී ඇති ක්‍රියාකාරකම්වල නිරත නොවන්නේ නම් නිවසින් පිටවීමට අවසර ලැබෙන්නේ පුද්ගලයින් දෙදෙනෙකුට පමණයි.\nනව මාර්ගෝපදේශ අනුව පාසල්, විශ්වවිද්‍යාල හා උසස් අධ්‍යාපන ආයතන, උපකාරක පන්ති, සිනමා ශාලා, ළමා උද්‍යාන, සත්වෝද්‍යාන, කැසිනෝ, රාත්‍රී සමාජ ශාලා, සම්බාහන මධ්‍යස්ථාන තවදුරටත් වසා තැබෙනු ඇති.\nගෘහස්ථ හා එලිමහන් උත්සව, සැණකෙළි, සංගීත සංදර්ශන, වෙරළ සාද සහ මහජන රැස්වීම් පැවැත්වීම සඳහා ද තවදුරටත් අවසර හිමිවන්නේ නැහැ.\nපුද්ගල දුරස්ථභාවය, මීටර් 1 යි දශම 5 ක දුරක් පවත්වා ගත හැකි ආකාරයට, සුපිරි වෙළඳසැල් සහ සාප්පු සංකීර්ණ විවෘත කර තැබීමට අවසර ලබාදී තිබෙනවා.\nනමුත්, වරකට රැදී සිටිය හැකි ගණුදෙනුකරුවන් සංඛ්‍යාව ඉඩ ප්‍රමාණයෙන් සියයට 50 ක ප්‍රමාණයකට සීමා විය යුතු බවටයි දැක්වෙන්නේ.\nපොදු ප්‍රවාහනයේදී ආසන ධාරිතාවයෙන් සියයට 75 ක් දක්වා මගීන් ප්‍රවාහනයට අවසර හිමිවනවා.\nපෞද්ගලික කුලී රථ සේවා පවත්වාගෙන යාමේදී මෝටර් රථ සහ ත්‍රිරෝද රථවල වරකට ගමන් කළ හැකි වන්නේ මගීන් දෙදෙනෙකුට පමණයි.\nරජයේ සහ පෞද්ගලික කාර්යාල අවම කාර්ය මණ්ඩලයකින් පවත්වාගෙන යා යුතු අතර, සෑම විටම නිවසේ සිට වැඩ කිරීම දිරිමත් කරන ලෙස නව මාර්ගෝපදේශ වල සඳහන්. මංගල උත්සව අමුත්තන් 50 දෙනෙකුට සීමා විය යුතු අතර අවමංගල්‍ය උත්සව පුද්ගලයින් 25 දෙනෙකුට සීමා විය යුතුයි.\nආගමික ස්ථාන තුල ද වරකට රැදී සිටිය හැකි බැතිමතුන් සංඛ්‍යාව 25 ක් ලෙසටයි දැක්වෙන්නේ.\nකෙසේ වෙතත්, එම ස්ථානවල ජනතාව එක්රැස්වන ක්‍රියාකාරකම් සඳහා අවසර හිමිවන්නේ නැහැ.\nමේ අතර, කොරෝනා වෛරසය ව්‍යාප්තිය හේතුවෙන් හුදෙකලා කෙරුණු කළුතර දිස්ත්‍රික්කයේ මතුගම - බදුගම නව ජනපදය එම තත්ත්වයෙන් මුදාහැර තිබෙනවා.\nයුද හමුදාපති ලුතිනන් ජෙනරාල් ශවේන්ද්‍ර සිල්වා කියා සිටියේ පවතින තත්ත්වය සැලකිල්ලට ගෙන මෙම තීරණය ගත් බවයි.\nඑසේම, කොරෝනා රෝගීන් වාර්තාවීමත් සමඟ වසා දැමුණු නාරාහේන්පිට ආර්ථික මධ්‍යස්ථානය පසුගියදා තොග වෙළඳුන් සඳහා පමණක් විවෘත කෙරුණු අතර, එහි සිල්ලර වෙළඳාම ආරම්භ කිරීම සම්බන්ධයෙන් ද අවධානය යොමුව ඇති බවයි කොළඹ දිස්ත්‍රික් ලේකම් ප්‍රදීප් යසරත්න සඳහන් කළේ.\nබදුල්ල - කැප්පෙටිපොල ආර්ථික මධ්‍යස්ථානය අද නැවතත් විවෘත කිරීමත් සමඟ එහි තොග වෙළඳාම් කටයුතු සාමාන්‍ය පරිදි සිදුවුණා.\nඑසේම, කොරෝනා ආසාදිතයින් වාර්තාවීම හමුවේ තලාතුඔය නගරයේ වෙළඳසැල් හෙට සිට දින 3ක් වසා තැබීමට තීරණය කළ බව තලාතුඔය වෙළඳ සංගමයේ සභාපති සුසිල් වෙදගේ පැවසුවා.\nතැපැල්පති රංජිත් ආරියවංශ ප්‍රකාශ කළේ කොරෝනා දෙවැනි රැල්ල හේතුවෙන් කාර්යාල කටයුතු නතර කිරීමට කටයුතු කළ දින සිට සංචරණ සීමා අවසන් කරන දිනය දක්වා කාලය අතහැර, වරදකල දිනයේ සිට දින ගණනය කර රථ වාහන දඩ පත් ගෙවීමට සහන කාලයක් ලබාදෙන බවයි.",
       "URL": "https://www.hirunews.lk/254167/ඇඳිරි-නීතිය-ඉවත්-කළ-පසු-අනුගමනය-කළ-යුතු-නව-මාර්ගෝපදේශන-මාලාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2347"
}