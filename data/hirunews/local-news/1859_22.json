{
       "Source": "hirunews",
       "Timestamp": "Saturday, 26 June 2021 - 8:01",
       "Headline": "කාන්තා මන්ත්‍රීවරියන් ජාතික ලැයිස්තුවෙන්, 50%ක් ඉල්ලයි",
       "News Content": "පවතින ඡන්ද ක්‍රමය වෙනස් කිරීම සඳහා පත් කර ඇති පාර්ලිමේන්තු තේරීම් කාරක සභාව ලබන මාසයේ සිට මහජන සාක්ෂි විමසීමට අපේක්ෂා කරන බව එහි සභාපති අමාත්‍ය දිනේෂ් ගුණවර්ධන පවසනවා.\nමාර්තු 12 ව්‍යාපාරය ඊයේ සංවිධාන කර තිබූ සාකච්ඡාවකට එක්වෙමින් අමාත්‍යවරයා මේ බව සඳහන් කළා.\nසූම් තාක්ෂණය ඔස්සේ මෙම සාකච්ඡාව පැවති අතර, ඊට පාර්ලිමේන්තු මන්ත්‍රීවරුන් ඇතුළු විවිධ ක්ෂේත්‍ර නියෝජනය කරමින් 40 දෙනෙකු පමණ එක්වී තිබෙනවා.\nමැතිවරණ ක්‍රමය සංශෝධනය සඳහා නිර්දේශ ඉදිරිපත් කිරීමට පත් කර ඇති පාර්ලිමේන්තු තේරීම් කාරක සභාව ඉදිරි මාස 06 ඇතුළත සමාජයේ සියළු පාර්ශව නියෝජනය වන අයුරින් අදහස් හා යෝජනා ලබා ගන්නා බවයි එහිදී අමාත්‍ය දිනේෂ් ගුණවර්ධන සඳහන් කළේ.\nමේ අතර, මෙරට පවතින මැතිවරණ ව්‍යුහයේ කාන්තා නියෝජනය ඉහළ නැංවීම සඳහා පාර්ලිමේන්තු හා පළාත් මට්ටමින් කාන්තාවන් සඳහා සියයට 30ත්, 70ත් අතර නියෝජනයක් සහතික කිරීමේ යෝජනාවක් මැතිවරණ හා ඡන්ද විමසීම් නීති රීති ප්‍රතිසංස්කරණය සඳහා වන පාර්ලිමේන්තු විශේෂ කාරක සභාවට ලිඛිතව දැනුම්දීමට තීරණය කර තිබෙනවා.\nඒ, පාර්ලිමේන්තු කාන්තා මන්ත්‍රීවරියන්ගේ සංසදය විසින්.\nපසුගියදා එම සංසදය පාර්ලිමේන්තුවේදී රැස්වී ඇති අතර පළාත් පාලන මට්ටමේ ඡන්ද සියයට විසිපහේ කෝටාව නොවෙනස්ව පවත්වා ගැනීම තහවුරු කර ගැනීම සඳහා වන යෝජනාවක් ද ඉදිරිපත් වුණා.\nසියළු දේශපාලන පක්ෂ ජාතික ලැයිස්තුවෙන් සියයට 50ක් කාන්තාවන් සඳහා වෙන් කළ යුතු බවට යෝජනාවක් ද ඉදිරිපත් කිරීමටයි එහිදී තීරණය වී ඇත්තේ.",
       "URL": "https://www.hirunews.lk/275362/කාන්තා-මන්ත්‍රීවරියන්-ජාතික-ලැයිස්තුවෙන්-50ක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1859"
}