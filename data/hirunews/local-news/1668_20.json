{
       "Source": "hirunews",
       "Timestamp": "Saturday, 25 September 2021 - 19:43",
       "Headline": "ඔක්තෝබර් පළමු වැනිදා රට විවෘත කිරීමේ සූදානමක් ?  (වීඩියෝ)",
       "News Content": "සීමාවන්ට යටත්ව ඔක්තෝබර් පළමු වැනිදා රට විවෘත කිරීමට බලාපොරොත්තු වන බව සෞඛ්‍ය අමාත්‍ය කෙහෙළිය රඹුක්වැල්ල සඳහන් කළා.\nමේ අතර, විශ්වවිද්‍යාල පරිපාලනයෙන් කළ දැනුම්දීමක් මත මොඩර්නා එන්නත ලබා ගැනීමට නාරාහේන්පිට යුද හමුදා රෝහලට පැමිණ සිටි විශ්ව විද්‍යාල සිසුන් පිරිසක් එන්නත් ලබා නොදීම හේතුවෙන් අපහසුතාවට පත්වුණා.\nනාරාහේන්පිට යුද හමුදා රෝහලේ එන්නත් කරන මධ්‍යස්ථානයෙන් මොඩර්නා එන්නත ලබා ගැනීම සඳහා විශ්වවිද්‍යාල කිහිපයක සිසුන් විශාල පිරිසක් අද පෙරවරුවේ පැමිණියා.\nකෙසේ වෙතත් එම සිසුන්ට එහිදී දැනුම් දී තිබුණේ අද දිනයේ මොඩර්නා එන්නත ලබා නොදෙන බවයි.\nකැලණිය විශ්ව විද්‍යාලය එහි සිසුන්ට දැනුම් දී තිබුණේ අද සහ හෙට යන දෙදින තුළ පෙරවරු 8.00 සිට පස්වරු 4.00 දක්වා නාරාහේන්පිට යුද හමුදා රෝහලේදී මොඩර්නා එන්නත ලබා ගත හැකි බවයි.\nඊට අමතරව කෙටි පණිවුඩයක් මගින්ද විශ්ව විද්‍යාල සිසුන්ට එන්නත් ලබා ගැනීම සඳහා යොමුවන ලෙස දැනුම් දී තිබෙනවා.\nමේ අතර, අද දිනයේ මේ දක්වා කොරෝනා ආසාදිතයින් හත්සිය අසූ දෙදෙනෙකු වාර්තා වුණා.\nඒ සමඟ මෙරට සමස්ත ආසාදිතයින් සංඛ්‍යාව 512,154 ක් දක්වා ඉහළ ගියා.\nඊයේ සිදුවූ කොරෝනා ආසාදිත පුද්ගල මරණ 79 ක් සෞඛ්‍ය සේවා අධ්‍යක්ෂ ජනරාල්වරයා අද තහවුරු කළා. ඒ අනුව මෙරටින් වාර්තා වන සමස්ත කොරෝනා මරණ සංඛ්‍යාව 12,609 ක්.\nමේ අතර සීමාවන්ට යටත්ව ඔක්තෝබර් පළමු වැනිදා රට විවෘත කරන බව සෞඛ්‍ය අමාත්‍ය කෙහෙළිය රඹුක්වැල්ල නාවලපිටිය දිස්ත්‍රික් මහ රෝහලේ නිරීක්ෂණයකට එක්වෙමින් සඳහන් කළා.",
       "URL": "https://www.hirunews.lk/283230/ඔක්තෝබර්-පළමු-වැනිදා-රට-විවෘත-කිරීමේ-සූදානමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1668"
}