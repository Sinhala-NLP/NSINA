{
       "Source": "hirunews",
       "Timestamp": "Friday, 19 February 2021 - 13:16",
       "Headline": "ත්‍රිකුණාමල තෙල් ටැංකි ගිවිසුම තවදුරටත් ක්‍රියාත්මක බව ඉන්දියාව කියයි (වීඩියෝ)",
       "News Content": "2003 වසරේ අත්සන් කළ ඉන්දු - ශ්‍රී ලංකා තෙල් ටැංකි ගිවිසුම තවදුරටත් ක්‍රියාත්මක බව මෙරට ඉන්දීය මහ කොමසාරිස් කාර්යාලය උපුටා දක්වමින් හින්දු පුවත්පත වාර්තා කළා.\nත්‍රිකුණාමල තෙල් ටැංකි සංකීර්ණය සම්බන්ධයෙන් මතුව ඇති සංවාදය පිළිබඳව වාර්තාවක් පළ කරමින් හින්දු පුවත්පත පෙන්වා දෙන්නේ වසර 35 ක් යනතුරු මෙම ගිවිසුම ක්‍රියාත්මක බවයි.\nශ්‍රී ලංකාවේ බලශක්ති අමාත්‍යවරයා නව ගිවිසුමක් පිළිබඳව සඳහන් කර ඇති බව පවසන හින්දු පුවත්පත පෙන්වා දෙන්නේ දැනට ලංකා ඉන්දීය ඔයිල් සමාගම මගින් මෙහෙයවනු ලබන තෙල් ටැංකි 15 ට අමතරව ඉතිරි තෙල් ටැංකි 84 දෙරටටම වාසිදායක වන අයුරින් කළමනාකරණය කිරීම පිළිබඳව රාජතාන්ත්‍රික සාකච්ඡා පැවැත්වෙමින් තිබෙන බවයි.\nකෙසේ වෙතත් පසුගියදා කොළොන්නාව තෙල් තොග ගබඩා පර්යන්තයේ පැවති උත්සවයකදී බලශක්ති අමාත්‍ය උදය ගම්මන්පිල සඳහන් කළේ ත්‍රිකුණාමලයේ තෙල් ටැංකි යළි ශ්‍රී ලංකාවට ලබාදීමට ඉන්දියාව එකඟතාව පළ කළ බවයි.\nමේ සම්බන්ධයෙන් දැනුවත් කිරීම සඳහා අමාත්‍යවරයා ඊයේ මාධ්‍ය හමුවක්ද කැඳවා තිබූ අතර, එහිදී ඛනිජ තෙල් නීතිගත සංස්ථාවට බහුතර අයිතියක් හිමිවන අයුරින් ගොඩනැගෙන රාජ්‍ය සමාගමක් මගින් තෙල් ටැංකි සංකීර්ණය කළමනාකරණය කිරීමට  ඉන්දීය රජය සමඟ සාකච්ඡා කර  ඇති බව ඔහු සඳහන් කළා.\nමේ අතර තංගල්ල ප්‍රදේශයේ ඊයේ පැවති උත්සවයකට එක්වෙමින් අමාත්‍ය විමල් වීරවංශ කියා සිටියේ ඉන්දියාව වැනි රටවල් දෙස බලා මෙරට ඇති අඩුපාඩු සකසා ගත යුතු බවයි.",
       "URL": "https://www.hirunews.lk/263051/ත්‍රිකුණාමල-තෙල්-ටැංකි-ගිවිසුම-තවදුරටත්-ක්‍රියාත්මක-බව-ඉන්දියාව-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2137"
}