{
       "Source": "hirunews",
       "Timestamp": "Friday, 16 June 2017 - 8:10",
       "Headline": "මහ ඇමති විග්නේෂ්වරන්ට සහය පළ කරමින් අද උතුරේ හර්තාල් (ඡායාරූප)",
       "News Content": "උතුර පළාත් ප්‍රධාන අමාත්‍ය සී.වී.විග්නේෂ්වරන් එම තනතුරෙන් ඉවත් කරන ලෙස ඉදිරිපත් කළ විශ්වාසභංගය ඉල්ලා අස්කර ගන්නා ලෙසට බලකරමින් අද උතුර පළාතේ හර්තාල් ව්‍යාපාරයක් පැවැත්වීමට සූදානම් කර ඇති බවට තොරතුරු වාර්තා වනවා.\nඑය සංවිධාන කර ඇත්තේ උතුර ප්‍රධාන අමාත්‍යවරයා විසින් පිහිටවනු ලැබූ දෙමළ ජාතික සභාව විසින්.\nමේ අතර, උතුරු පළාත් ප්‍රධාන අමාත්‍ය සී.වී.විග්නේෂ්වරන්ට සහය පළ කරමින් පළාත් සභාවේ මන්ත්‍රීවරුන් 15 දෙනෙකුගේ අත්සනින් යුත් පෙත්සමක් උතුර පළාත් ආණ්ඩුකාර රෙජිනෝල්ඞ් කුරේ වෙත ඊයේ භාරදෙනු ලැබුවා.\nඑමෙන්ම පෙරේදා මන්ත්‍රීවරුන් 21 දෙනෙකුගේ අත්සනින් යුත් පෙත්සමක් පළාත් ආණ්ඩුකාර රෙජිනෝල්ඩ් කුරේ වෙත භාර දී තිබුණේ මහ ඇමතිවරයා ඉවත් කරන ලෙස ඉල්ලමින්.\nඑහිදී පළාත් සභාවේ බහුතර කැමැත්ත ඔප්පු කර පෙන්වන ලෙස උතුර පළාත් ප්‍රධාන අමාත්‍ය සී.වී. විග්නේෂ්වරන්ට ලිඛිතව දැනුම් දෙන බව පළාත් ආණ්ඩුකාර රෙජිනොල්ඞ් කුරේ ප්‍රකාශ කළා.\nදුෂණ චෝදනා මත උතුරු පළාත් සභාවේ අමාත්‍යවරුන් දෙදෙනෙකුට එම ධුරවලින් ඉවත් වන ලෙස දැන්වීම සහ අනෙක් අමාත්‍යවරුන් දෙදෙනා මසක අනිවාර්ය නිවාඩු ගැන්වීමට  ප්‍රධාන අමාත්‍යවරයා ගත් තීරණය මෙම ගැටලූවේ ආරම්භයයි.\nඡායාරූප - වන්නි රොමේෂ් මදුෂංක / වව්නියාව මාධව කුලසුරිය",
       "URL": "https://www.hirunews.lk/163664/මහ-ඇමති-විග්නේෂ්වරන්ට-සහය-පළ-කරමින්-අද-උතුරේ-හර්තාල්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4467"
}