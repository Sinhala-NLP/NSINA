{
       "Source": "hirunews",
       "Timestamp": "Tuesday, 17 October 2017 - 12:47",
       "Headline": "නාමල් ඇතුළු පිරිසට ඇප නොදෙන්නැයි, තමන් ලිපියක් නිකුත් නොකළ බව,  ඇමති අමරවීර කියයි",
       "News Content": "හම්බන්තොට පිහිටි ඉන්දීය කොන්සල් කාර්යාලය ආසන්නයේ සංවිධාන කර තිබූ උද්ඝෝෂණයට සම්බන්ධවූවන් නිදහස් කිරීමට විරුද්ධත්වය ප්‍රකාශ කරමින් තමන් අධිකරණයට ලිපියක් ඉදිරිපත් නොකළ බව නිදහස් සන්ධාන මහ ලේකම් අමාත්‍ය මහින්ද අමරවීර ප්‍රකාශ කළා.\nමෙම සිද්ධිය සම්බන්ධයෙන් අත්අඩංගුවට ගැණුනු පාර්ලිමේන්තු මන්ත්‍රී නාමල් රාජපක්ෂ ඊයේ ඇප ලැබීමෙන් පසු මාධ්‍ය වෙත ප්‍රකාශ කළේ නිදහස් සන්ධාන මහ ලේකම්වරයා එවැනි ලිපියක් අධිකරණය වෙත ඉදිරිපත් කර තිබූ බවයි.\nඑමෙන්ම ඔවුන් වෙනුවෙන් පෙනී සිටි නීතිඥ ප්‍රේමනාත් සී.දොලවත්ත ද එවැනි ලිපියක් නිදහස් සන්ධාන මහ ලේකම්වරයා අධිකරණයට ඉදිරිපත් කර තිබූ බව මාධ්‍ය වෙත කියා සිටියා.\nමේ සම්බන්ධයෙන් කරුණු දක්වමින් නිදහස් සන්ධානයේ මහ ලේකම් අමාත්‍ය මහින්ද අමරවීර අද මාධ්‍ය වෙත නිවේදනයක් ද නිකුත් කළා.\nඑමගින් ඔහු පෙන්වා දී ඇත්තේ මෙහි සත්‍ය අසත්‍යතාවය සම්බන්ධයෙන් සොයා බලන ලෙස තමන් නීතිපතිවරයාට පැමිණිල්ලක් ඉදිරිපත් කිරීමට කටයුතු කරන බවයි.\nඑවැනි ලියවිල්ලක් ඉදිරිපත් වී නොමැති නම් එය අධිකරණයට කරන ලද අපහාසයක් බව ද නිදහස් සන්ධාන මහ ලේකම්වරයා සිය ලිපියෙන් සිහිපත් කර තිබෙනවා.\nඅමාත්‍යවරයා නිකුත්කළ නිවේදනය පහතින්.",
       "URL": "https://www.hirunews.lk/173715/නාමල්-ඇතුළු-පිරිසට-ඇප-නොදෙන්නැයි-තමන්-ලිපියක්-නිකුත්-නොකළ-බව-ඇමති-අමරවීර-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4267"
}