{
       "Source": "hirunews",
       "Timestamp": "Tuesday, 12 September 2023 - 16:46",
       "Headline": "'හරක් කටාට 'පැනයෑමට අනුබල දුන් පොලිස් කොස්තාපල්වරයා සෙවීමට තවදුරටත් විමර්ශණ (වීඩියෝ)",
       "News Content": "හරක් කටා ට පළායෑමට සහය දුන් කොස්තාපල් ගැන පොලිසියේ අංශ දෙකකින් විමර්ශන\nසංවිධානාත්මක අපරාධකරුවෙකු වන නඳුන් චින්තක හෙවත් හරක් කටා ට පළායාමට සහය දුන් බව කියන පොලිස් කොස්තාපල්වරයා සම්බන්ධයෙන් විශේෂ විමර්ශන ඒකකය සහ ත්‍රස්ත විමර්ශන කොට්ඨාසය පරීක්ෂණ ආරම්භ කර තිබෙනවා.\nඅපරාධ පරීක්ෂණ දෙපාර්තමේන්තුව අද (12) කොටුව මහේස්ත්‍රාත් අධිකරණයට ඒ පිළිබඳ දැනුම් දී තිබෙනවා.\nරඳවාගෙන ප්‍රශ්න කෙරෙන හරක් කටාට පලායාමට සහය දුන් බව කියන මෙම කොස්තාපල්වරයා මේ වනවිට පලාගොස් ඇති අතර, ඔහු සොයාගැනීමට මහජන සහය පතමින් ඊයේ පොලිස් මූලස්ථානය මාධ්‍ය නිවේදනයක්ද නිකුත් කළා.\nදැනට රැඳවුම් නියෝග ලබා සිටින 'හරක් කටා' ප්‍රශ්න කිරීම සඳහා අපරාධ පරීක්ෂණ දෙපාර්තමේන්තුවේ අපරාධ විමර්ශන අංශය වෙත කැඳවා ඇත්තේ පසුගිය(10) දිනයේදීයි.\nඑහිදී හරක් කටාට උපකාර කළ පොලිස් කොස්තාපල්වරයෙකු එහි සිටි පොලිස් නිලධාරීන්ට තමා නිවසින් රැගෙන ආ බව පවසා කිරිටොපි වර්ගයක් ලබාදී ඇති අතර ඉන් නිලධාරීන් දෙදෙනෙකු මත්වී ඇති බවයි අභ්‍යන්තර ආරංචි මාර්ග පවසන්නේ.\nඅනතුරුව හරක් කටාගෙන් ප්‍රශ්න කරමින් සිටියදී ඔහුගේ ඉල්ලීම මත ඔහුව වැසිකිළියට රැගෙන ගොස් ඇති අතර මාංචු ද ගලවා ඇත්තේ අදාළ පොලිස් කොස්තාපල්වරයා විසින් බව සඳහන්වෙනවා.\nහරක් කටාගේ මාංචු ලිහිල් කළ කොස්තාපල්වරයා නැවත මාංචුවල යතුරු ලා නොමැති අතර ප්‍රශ්න කිරීම් සඳහා නැවතත් ගෙනඑන ලද හරක්කටා මඳ වේලාවකට පසු විශේෂ කාර්ය බළකායේ උප පොලිස් පරීක්ෂකවරයෙකු සමග පොරබදා ඔහුගේ ගිනිඅවිය පැහැර ගැනීමට උත්සාහ කර තිබෙනවා.\nකෙසේවෙතත් එම උප පොලිස් පරීක්ෂකවරයා හරක්කටා සමග පොරබදා ඔහුව මෙල්ල කරගැනීමට සමත්වී තිබුණා.\nහරක් කටාට උපකාර කළ පොලිස් කොස්තාපල්වරයා මේ වනවිට පළා ගොස් ඇති අතර ඔහු සෙවීම සඳහා පොලිස් කණ්ඩායම් කිහිපයක් යොදවා ඇති බවයි වාර්තා වන්නේ.\nමේ අතර තමන්ව රඳවාගෙන සිටින රැඳවුම් නියෝගය තවදුරටත් දීර්ඝ නොකරන්නේ නම් සිය ජීවිතාරක්ෂාව තහවුරු කරන්නැයි නියෝගයක් නිකුත් කරන ලෙස ඉල්ලා ගොනුකර තිබෙන රිට් පෙත්සම් ඉල්ලා අස්කර ගැනීමට සූදානම් බව නඳුන් චින්තක හෙවත් හරක් කටා සහ කුඩු සලිඳු සිය නීතිඥවරුන් මාර්ගයෙන් අභියාචනාධිකරණයට දැනුම් දී තිබෙනවා.",
       "URL": "https://www.hirunews.lk/348058/හරක්-කටාට-පැනයෑමට-අනුබල-දුන්-පොලිස්-කොස්තාපල්වරයා-සෙවීමට-තවදුරටත්-විමර්ශණ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=34"
}