{
       "Source": "hirunews",
       "Timestamp": "Thursday, 19 May 2016 - 7:30",
       "Headline": "දිවයිනේ නිරිත දිග ප්‍රදේශයට අදත් තද වැසි",
       "News Content": "අයහපත් කාලගුණය හේතුවෙන් ඇතිවී තිබෙන ආපදා තත්ත්වය වෙනුවෙන් අවශ්‍ය කටයුතු කඩිනමින් සිදුකරන ලෙස පොලිස්පති පූජිත් ජයසුන්දර උසස් පොලිස් නිලධාරීන්ට උපදස් ලබාදී තිබෙනවා.\nජ්‍යෙෂ්ඨ නියෝජ්‍ය පොලිස්පතිවරුන්, නියෝජ්‍ය පොලිස්පතිවරුන්, කොට්ඨාශ භාර නිලධාරීන්ට සහ පොලිස් ස්ථානාධිපතිවරුන්ට පොලිස්පතිවරයා විසින් විශේෂ දුරකථන පණිවුඩයක් මගින් මෙම දැනුම්දීම සිදුකර ඇති බව සදහන්.\nජල ගැලීම් පවතින ප්‍රදේශවල අවශ්‍ය කටයුතු සිදුකිරීමට පොලිස් ජීවිත ආරක්ෂණ නිලධාරීන් යොමු කරන ලෙසත් පොලිස්පතිවරයා උපදෙස් ලබාදී තිබෙනවා.\nඑමෙන්ම සියලූම පොලිස් කොට්ඨාභ භාර නිලධාරීන් ආපදා කළමනාකරන ඒකකයේ නිලධාරීන්, සිවිල් සාමාජිකයන් හා එක්ව සහන කටයුතු සැළසීම සඳහා අවශ්‍ය සහයෝගය ලබාදෙන ලෙසටද දැනුම් දී තිබෙනවා.\nආපදා තත්ත්ව හේතු කොටගෙන අපරාධකරුවන්ගෙන් සිදුවන නොයෙකුත් අපරාධ වැළැක්වීමට කටයුතු කරන ලෙසද පොලිස්පතිවරයා විසින් උපදෙස් ලබාදී ඇති බව සඳහන්.\nමේ අතර නිවේදනයක් නිකුත් කරමින් ජාතික ළමාරක්ෂක අධිකාරිය සඳහන් කළේ ආපදා තත්ත්වය හමුවේ සිය දරුවන් පිළිබඳව දෙමව්පියන් දැඩි විමසිලිමත් බවකින් පසුවිය යුතු බවයි.\nදරුවන්ගේ ආරක්ෂාව පිළිබඳ වඩාත් සැළකිලිමත් වන ලෙස ද එම අධිකාරිය ඉල්ලා සිටිනවා.",
       "URL": "https://www.hirunews.lk/133523/දිවයිනේ-නිරිත-දිග-ප්‍රදේශයට-අදත්-තද-වැසි",
       "Category": "Local News",
       "Parent URL": "https://www.hirunews.lk/local-news.php?pageID=5040"
}