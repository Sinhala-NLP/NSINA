{
       "Source": "hirunews",
       "Timestamp": "Thursday, 23 June 2016 - 11:47",
       "Headline": "අනුර සේනානායකට අදත් ඇප නෑ",
       "News Content": "රගර් ක්‍රීඩක වසීම් තාජුඞීන්ගේ ඝාතනය සම්බන්ධයෙන් අත්අඩංගුවට ගෙන දැනට රක්ෂිත බන්ධනාගාර ගතකර සිටින බස්නාහිර පළාත භාර හිටපු ජ්‍යෙෂ්ඨ නියෝජ්‍ය පොලිස්පති අනුර සේනානායක සහ නාරාහේන්පිට පොලීසියේ අපරාධ අංශයේ හිටපු ස්ථානාධිපති සුමිත් චම්පික ලබන මස හත්වනදා දක්වා යළි රක්ෂිත බන්ධනාගාර ගත කෙරුණා.\nඒ, මොවුන් අද පෙරවරුවේ  කොළඹ අතිරේක මහේස්ත්‍රාත් නිශාන්ත පීරිස් හමුවට ඉදිරිපත් කිරීමෙන් පසුවයි.\nහිටපු ජ්‍යෙෂ්ඨ නියෝජ්‍ය පොලිස්පති  අනුර සේනානායකට ඇප ලබාදෙන ලෙස ඔහුගේ නීතීඥවරයා කළ ඉල්ලීම විනිසුරුවරයා ප්‍රතික්ෂේප කළා.\nතම සේවාදායකයාට රෝග කිහිපයක් පවතින බැවින් ඊට අවශ්‍ය ප්‍රතිකාර ලබාගැනීම සඳහා ඇප ලබාදෙන ලෙසයි අනුර  සේනානායකගේ නීතීඥවරයා අධිකරණයෙන් ඉල්ලා සිටියේ.\nපසුගිය  නඩු වාරයේදී අනුර සේනානායකට පවතින රෝග සම්බන්ධයෙන් ඔහුගේ වෛද්‍යවරයා වන චූලා හේරත්ගෙන් වාර්තාවක් කැඳවන ලෙස මහේස්ත්‍රාත්වරයා නියෝග කර තිබුණා.\nඒ අනුව එම වාර්තාව අද දිනයේ අධිකරණයට ලබාදී තිබූ බවයි එහි සිටින හිරු වාර්තාකරු සඳහන් කළේ.\nකෙසේ වෙතත් කොළඹ අතිරේක මහේස්ත්‍රාත් නිශාන්ත පීරිස් කියා සිටියේ මෙම වෛද්‍ය වාර්තාව පදනම් කරගනිමින් සැකකාර අනුර සේනානායකට ඇප ලබාදිය නොහැකි බවයි.\nඅධිකරණ වෛද්‍ය නිලධාරිවරයා වෙත යොමුකර මොහුගේ සෞඛ්‍ය තත්ත්වය පිළිබඳව වැඩිදුර වාර්තාවක් කැඳවන ලෙසයි විනිසුරුවරයා බන්ධනාගාර අධිකාරිවරයාට නියෝග කළේ.\nඅද පෙරවරුවේ නඩුව කැඳවූ අවස්ථාවේදී නීතිපති දෙපාර්තමේන්තුව වෙනුවෙන් පෙනී සිටි  රජයේ නීතීඥවරයා අධිකරණය හමුවේ කියා සිටියේ කැනඩාවේ බ්‍රිටිෂ් කොලොම්බියා ආයතනයට යවා ඇති මෙම ඝාතන සිද්ධියට අදාළ  සී සී ටී වී දර්ශන පිළිබඳ විමර්ශන වාර්තාව අගෝස්තු මාසයේදී ලැබීමට නියමිත බවයි.\nරගර් ක්‍රීඩක වසීම් තාජුඞීන් නාරාහේන්පිට ශාලිකා ක්‍රීඩාංගණය අසළ මාර්ගයක මෝටර් රථයක් තුළ මියගොස් සිටියදී සොයාගනු ලැබුවේ 2012 වසරේ මැයි මස 17 වනදායි.\nරිය අනතුරකින් ඔහු මියගිය බවට පළමුව වාර්තාවූවත් පසුව කරන ලද පරීක්ෂනවලදී තාජුඞීන් ඝාතනය කර ඇති බවට හෙළිවුණා.\nමෙම ඝාතනයට අදාළව තොරතුරු වසන් කිරීමේ චෝදනාව මත එවකට නාරාහේන්පිට පොලීසියේ අපරාධ අංශයේ ස්ථානාධිපතිවරයා ලෙස කටයුතු කළ පොලිස් පරීක්ෂක සුමිත් චම්පික පෙරේරා පසුගිය අප්‍රේල් මස 20 වනදා අපරාධ පරීක්ෂණ දෙපාර්තමේන්තුවෙන් අත්අඩංගුවට ගත්තා.\nඑම පරීක්ෂනයේ තවත් පියවරක් ලෙස බස්නාහිර පළාත්භාර හිටපු ජ්‍යෙෂ්ඨ නියෝජ්‍ය පොලිස්පති අනුර සේනානායක අත්අඩංගුවට ගත්තේ අප්‍රේල් මස 23 වනදා යි.",
       "URL": "https://www.hirunews.lk/136256/අනුර-සේනානායකට-අදත්-ඇප-නෑ",
       "Category": "Local News",
       "Parent URL": "https://www.hirunews.lk/local-news.php?pageID=4994"
}