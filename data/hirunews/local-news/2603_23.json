{
       "Source": "hirunews",
       "Timestamp": "Tuesday, 07 July 2020 - 16:02",
       "Headline": "කොත්මලා ඔයේ තිබු පුපුරන ද්‍රව්‍යය රැසක් හමුවෙයි  - ඩෙටනේටර් තොගයක් පුපුරවා හරී (වීඩියෝ)",
       "News Content": "නාවලපිටිය පොලිස් වසමට අයත් මා වතුර දඹගල්ල ප්‍රදේශයේ  කොත්මලාඔයේ ඉවුරේ ගල් බෙනයක තිබී පුපුරන ද්‍රව්‍යය රැසක් (06) දින පස්වරුවේ සොයාගත් බව නාවලපිටිය පොලිසිය පවසනවා.\nකොත්මලේ ජලාශයට පහලින් වු කොත්මලා ඔයේ ඉවුරේ ගල් බෙනයක පුපුරන ද්‍රව්‍යය රැසක් ඇති බවට එම ඔයේ දිය නෑමට ගිය තරුණයන් පිරිසක් විසින් දැක ඒ බැව් නාවලපිටිය පොලිසිය වෙත දැනුම්දිමෙන් පසු පුපුරන ද්‍රව්‍ය තොගය සොයාගෙන තිබෙනවා.\nගල් බෙනයක තිබූ ඩෙටනේටර් 99 ක් , සි 4 වර්ගයේ පුපුරන ද්‍රව්‍ය කිලෝ 1 කට ආසන්න ප්‍රමාණයක් සහ යුධ හමුදා විසින් උත්සව අවස්තාවල භාවිතා කරනු ලබන දුම් බෝම්බ අටක්ද සොයාගත් බවයි පොලිසිය ප්‍රකාශ කළේ.\nගල් බෙනයේ තිබී හමු වු ඩෙටනේටර් 99 මහනුවර පොලිස් විශේෂ කාර්යය බලකා කදවුරේ පොලිස් නිලධාරින් විසින් ආරක්ෂිත හේතුන් මත එම ස්ථානයේදිම පුපුරවා විනාශ කර තිබෙනවා.\nහමු වු සි 4 වර්ගයේ පුපුරන ද්‍රව්‍යය කිලෝ 1 කට ආසන්න ප්‍රමාණයක් සහ දුම් බෝම්බ 8 වැඩිදුර පරික්ෂණ සදහා නාවලපිටිය පොලිසිය වෙත භාර දී තිබෙනවා.\nගල් බෙනයේ තිබූ පුපුරන ද්‍රව්‍යය කිසියම් පිරිසක් විසින් රැගෙන විත් සගවන්නට ඇති බවට සිද්ධිය සම්බන්ධයෙන් පරික්ෂණ පවත්වන නාවලපිටිය පොලිසියේ අපරාධ විමර්ෂන අංශයේ නිලධාරින් සැක කරනවා.",
       "URL": "https://www.hirunews.lk/244920/කොත්මලා-ඔයේ-තිබු-පුපුරන-ද්‍රව්‍යය-රැසක්-හමුවෙයි-ඩෙටනේටර්-තොගයක්-පුපුරවා-හරී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2603"
}