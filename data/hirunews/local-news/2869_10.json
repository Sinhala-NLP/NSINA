{
       "Source": "hirunews",
       "Timestamp": "Thursday, 05 March 2020 - 7:12",
       "Headline": "ඉතාලියේ කොරෝනා මරණ 107 දක්වා ඉහළට. දකුණු කොරියාවේ 35 මියයයි",
       "News Content": "මෙරට ප්‍රථම කොරෝනා නිරෝධායන මධ්‍යස්ථානය බවට පත් කෙරුණු හැඳල - ලාදුරු රෝහලේ නිරෝධායන මධ්‍යස්ථානය නුදුරේදීම ආරම්භ කරන බව සෞඛ්‍ය අමාත්‍යාංශය ප්‍රකාශ කළා.\nකොරෝනා වෛරසය සීග්‍රයෙන් පැතිරෙන ඉරානය, දකුණු කොරියාව සහ ඉතාලියේ සිට මෙරටට පැමිණෙන සියලූ ගුවන් මගීන් දින 14 ක නිරෝධායනයට ලක් කිරීම සඳහා මෙම ස්ථානයට යොමු කරනු ඇති.\nමෙම මධ්‍යස්ථානයේ කටයුතු සඳහා ශ්‍රී ලංකා යුද හමුදාවේ සම්පූර්ණ සහය ලබාගැනීමටද නියමිතයි.\nකොරෝනා බවට සැක කෙරෙන රෝගීන් 18 දෙනෙකු මේ වනවිට දිවයිනේ විවිධ රෝහල්වල ප්‍රතිකාර ලබනවා.\nකොවිඩ් - 19 හෙවත් නව කොරෝනා වෛරසය හේතුවෙන් මේ වනවිට ලොව පුරා පුද්ගලයින් 3254 ක් මියගොස් ඇති අතර, පුද්ගලයින් 95,124 දෙනෙකුට වෛරසය ආසාදනය වී තිබෙනවා.\nවෛරසය මුලින්ම පැතිර ගිය චීනයේ මරණ 2,981 ක් වාර්තාවන අතර, ආසාදිතයන් සංඛ්‍යාව 80,271 ක් දක්වා ඉහළ ගොස් ඇති බවයි විදෙස් වාර්තා සඳහන් කළේ.\nදකුණු කොරියාවේ පුද්ගල මරණ 35 ක් වාර්තාවන අතර, ආසාදිත වී ඇති රෝගීන් සංඛ්‍යාව 5,621 ක්. ඉතාලියේ මරණ 107 වාර්තාවන අතර, ආසාදිත සංඛ්‍යාව 3,089 ක්. ඉරානයේ වෛරසය ආසාදනය වී මියගිය සංඛ්‍යාව 92 ක් දක්වා ඉහළ ගොස් ඇති අතර, ආසාදිතයන් සංඛ්‍යාව 2,922 ක් බවයි විදෙස් වාර්තා සඳහන් කළේ.\nමේ අතර ඉතාලියේ සියලූ පාසල් වසා දැමීමේ තීරණය තවත් සති දෙකකින් දීර්ඝ කර ඇති බවයි මිලානෝ හි ශ්‍රී ලංකා කොන්සල් ජනරාල් කාර්යාලය කියා සිටියේ. එමෙන්ම කොරෝනා වෛරසය පැතිරයාමත් සමඟ ඉතාලිය තුළ ආචාර කිරීමේදී අතට අතට දීමේ සිරිත මෙන්ම සිප වැළඳගැනීමද තහනම් කර ඇති බවද විදෙස් වාර්තා තවදුරටත් සඳහන් කළා.",
       "URL": "https://www.hirunews.lk/235815/ඉතාලියේ-කොරෝනා-මරණ-107-දක්වා-ඉහළට-දකුණු-කොරියාවේ-35-මියයයි",
       "Category": "Local News",
       "Parent URL": "https://www.hirunews.lk/local-news.php?pageID=2869"
}