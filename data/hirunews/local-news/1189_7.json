{
       "Source": "hirunews",
       "Timestamp": "Friday, 06 May 2022 - 10:17",
       "Headline": "A9 මාර්ගය, දඹුල්ලෙන් අවහිර වෙයි",
       "News Content": "දීපව්‍යාප්තව ක්‍රියාත්මක හර්තාල් ව්‍යාපාරයට සහය පළ කරමින් ප්‍රදේශ රැසක අද (06) විරෝධතා සංවිධාන කර තිබෙනවා.\nඇතැම් විරෝධතා හේතුවෙන් මාර්ග අවහිර වී ඇති අතර, රථවාහන ධාවනයට බාධා ද එල්ලවුණා.\nහර්තාල් ව්‍යාපාරයට සමගාමීව ගුරු, තැපැල්, සෞඛ්‍ය ඇතුලු වෘත්තීය සමිති ඒකාබද්ධව විරෝධතා පා ගමනක් අද (06) උදෑසන රාජගිරිය මංසන්ධියෙන් ආරම්භ කළ අතර, එය පාර්ලිමේන්තු වටරවුම දක්වා ගමන් කිරීමට නියමිතයි.\nමේ අතර තවත් වෘත්තීය සමිති කිහිපයක් බොරැල්ල මංසන්ධියේ විරෝධතාවක නිරතවනවා.\nශ්‍රී ලංකා මහ බැංකුවේ වෘත්තිය සමිති හතරක් සහ ලංකා බැංකු සේවක සංගමය ද අද පෙරවරුවේ මහ බැංකුව ඉදිරිපිට දී විරෝධතාවක නිරතවුණා.\nකටුනායක අපනයන සැකසුම් කලාපයේ සේවක සේවිකාවන් අද පෙරවරුවේ එම කලාපයේ ප්‍රධාන පිවිසුම අසළ විරෝධතාවක නිරතවුණේ හර්තාල් ව්‍යාපාරයට සහය පළ කරමින්.\nදහසකට අධික පිරිසක් එක්ව සිටි එම විරෝධතාව හේතුවෙන් කටුනායක ගුවන් තොටුපලට ඇතුලුවන ප්‍රධාන මාර්ගය සහ අවට මාර්ගයන්හි දැඩි රථවාහන තදබදයක්ද හටගත්තා.\nඑමෙන්ම සීතාවක අපනයන සැකසුම් කලාපයේ සේවක සේවිකාවන්ද අද පෙරවරුවේ විරෝධතාවක නිරතවූ අතර, ඒ හේතුවෙන් අවට මාර්ගවල දැඩි රථවාහන තදබදයක් ද ඇතිවුණා.\nමේ අතර හැටන් නගරයේ ඇඟළුම් කර්මාන්තශාලා සේවක සේවිකාවන් පිරිසක් නගර මධ්‍යට පැමිණ උද්ඝෝෂණයක නිරතවී කොටගල නගරය දක්වා පා ගමනක නිරතවුණා.\nදඹුල්ල නගරයේ පෞද්ගලික කර්මාන්තශාලා සේවක සේවිකාවන් දඹුලුඔය ප්‍රදේශයේ සිට දඹුල්ල නගරය දක්වා පා ගමනින් පැමිණ විරෝධතාවයේ නිරත වූ අතර, ඒ හේතුවෙන් ඒ නවය මාර්ගයේ එක් කොටසක් අවහිර වුණා.\nපොළොන්නරුව - කඳුරුවෙල විසි අටේ කණුව ප්‍රදේශයේ සිට කඳුරුවෙල දක්වා පැමිණි ගොවීන් ඇතුලු පිරිසක් විරෝධතාවක නිරතවුණේ අද (06) ක්‍රියාත්මක හර්තාල් ව්‍යාපාරයට සහාය පළ කරමින්.\nඑමෙන්ම තංගල්ල - පොලොම්මාරුව ප්‍රදේශයේදී රථවාහන පෙළපාලියක් සහ පා ගමනක්ද පැවැත්වුණා.\nඅම්බලන්ගොඩ බස් නැවතුම්පල ඉදිරිපිට ගුරුවරුන් ඇතුලු රාජ්‍ය සේවකයින් විරෝධතාවක නිරතවුණේ හර්තාලයට සහාය පළ කරමින්.",
       "URL": "https://www.hirunews.lk/303624/a9-මාර්ගය-දඹුල්ලෙන්-අවහිර-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1189"
}