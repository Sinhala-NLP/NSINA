{
       "Source": "hirunews",
       "Timestamp": "Saturday, 03 June 2017 - 19:13",
       "Headline": "නායයෑමේ අවදානම තවදුරටත් - 39000 ක් තවමත් කඳවුරුවල",
       "News Content": "අයහපත් කාලගුණයෙන් ආපදාවට ලක්වූ දිස්ත්‍රික්ක 7කට පනවා තිබූ නායයෑම් අනතුරු ඇගවීම අද පස්වරු දෙකේ සිට තවත් පැය 24 කින් යළිත් දීර්ඝ කර තිබෙනවා.\nගොඩනැගිලි පර්යේෂණ සංවිධානය නිවේදනය කළේ රත්නපුර, කෑගල්ල, ගාල්ල, කළුතර, මාතර, හම්බන්තොට සහ නුවරඑළිය යන දිස්ත්‍රික්ක වලට වර්ෂාපතනය අඛන්ඩව පැවතුනහොත් නායයෑම් සහ කණ්ඩි කඩා වැටීමේ අවදානම පිළිබද අවධානයෙන් සිටිය යුතු බවයි.\nකෙසේ වෙතත් ඇතැම් ප්‍රදේශවල ජනතාව එම ස්ථාන වලින් මෙතෙක් ඉවත් වී නොමැති බවයි ගොඩනැගිලි පර්යේෂණ සංවිධානයේ නායයෑම් අංශයේ අධ්‍යක්ෂ ආර්.එම්.එස් බණ්ඩාර හිරු ප්‍රවෘත්ති අංශය වෙත සදහන් කළේ.\nපසුගිය දා ඇති වූ වැසි සහ නාය යාම් තත්ත්වය හේතුවෙන් මියගිය පුද්ගලයින්ගේ සංඛ්‍යාව 224 වන අතර පුද්ගලයන් 78 දෙනෙකු අතුරුදන් වී තිබෙනවා.\nබලපෑමට ලක්වූ පුද්ගලයින් සංඛ්‍යාව මේ වන විට හත්ලක්ෂය ඉක්මවා අවසන්.\nඒ අනුව පවුල් එක්ලක්ෂ 85,805කට අයත් පුද්ගලයින් හත්ලක්ෂ 4815ක් පීඩාවට පත්ව ඇති බවයි ආපදා කළමනාකරණ මධ්‍යස්ථානය කියා සිටියේ.\nවැඩිම මරණ සංඛ්‍යාවක් වාර්තා වී ඇත්තේ රත්නපුර දිස්ත්‍රික්කයෙන් වන අතර, එම සංඛ්‍යාව 86ක්.\nඑමෙන්ම කළුතර දිස්ත්‍රික්කයෙන් මරණ 65ක් සහ මාතර දිස්ත්‍රික්කයෙන් මරණ 31 ක් මේ වනවිට වාර්තාවී තිබෙනවා.\nඅයහපත් කාලගුණයෙන් මේ වනවිට නිවාස 1999 ක් සම්පූර්ණයෙන් හානිවී ඇති අතර, අර්ධ හානි වූ නිවාස ගණන 10,867ක්.\nඑමෙන්ම ආරක්ෂිත ස්ථාන 239 ක පුද්ගලයින් 39,092 ක් රඳවා සිටින බවයි ආපදා කළමනාකරණ මධ්‍යස්ථානය සඳහන් කළේ.\nමේ අතර, වලස්මුල්ල, දෙහිගහහේන, දෙනියකන්ද ඊයේ රාත්‍රියේ දෙවන වතාවටත් නාය ගොස් තිබෙනවා.\nමේ සම්බන්ධයෙන් හිරු ප්‍රවෘත්ති කළ විමසීමකදී හම්බන්තොට දිස්ත්‍රික් ලේකම් ඩබ්ලිව් එච් කරුණාරත්න කියා සිටියේ දෙනියකන්ද අවට පදිංචිව සිටි පවුල් 60කට අයත් පුද්ගලයින් 219 දෙනෙකු ආරක්ෂිත කඳවුරක් වෙත යොමු කළ බවයි.\nපසුගිය දා ඇති වූ වැසි සහ නාය යාම් තත්ත්වය හේතුවෙන් මහනුවර - කොළඹ , මහනුවර මාතලේ දුම්රිය මාර්ගයන්හි ස්ථාන කිහිපයක අනතුරුදායක තත්වයක් ද පෙන්නුම් කර තිබෙනවා.\nදුම්රිය පාලක මැදිරිය සදහන් කළේ අදාළ ස්ථානයන්හි දුම්රිය ගමන් කිරීමේ දී අඩු වේගයකින් ගමන් ගන්නා බවයි.\nඑමෙන්ම දුම්රිය මාර්ග ආරක්ෂාකර ගැනීමට විධිමත් වැඩපිළිවෙලක් ද යොදා ඇති බව හිරු ප්‍රවෘත්ති කළ විමසීමකදී දුම්රිය ගමනාගමන අධිකාරී විජය සමරසිංහ සදහන් කළා.\nදිවයිනේ නිරිත දිග ප්‍රදේශවල වැසි තත්ත්වයේ වර්ධනයක් අද රාත්‍රී කාලයේ ද බලාපොරොත්තු විය හැකි බව කාලගුණ විද්‍යා දෙපාර්තමේන්තුව සදහන් කළා.\nඒ අනුව, බස්නාහිර, සබරගමුව, දකුණ, මධ්‍යම සහ වයඹ පළාත්වලට විටින් විට වැසි ඇතිවන අතර, බස්නාහිර සහ සබරගමුව  පළාත්වලට තරමක් තද වැසි බලාපොරොත්තු විය හැකිි බවයි එම දෙපාර්තමේන්තුව කියා සිටියේ.",
       "URL": "https://www.hirunews.lk/162766/නායයෑමේ-අවදානම-තවදුරටත්-39000-ක්-තවමත්-කඳවුරුවල",
       "Category": "Local News",
       "Parent URL": "https://www.hirunews.lk/local-news.php?pageID=4486"
}