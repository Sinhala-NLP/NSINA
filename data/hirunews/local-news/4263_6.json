{
       "Source": "hirunews",
       "Timestamp": "Thursday, 19 October 2017 - 20:06",
       "Headline": "කප්පම් ඉල්ලන දුරකතන වෛරසය",
       "News Content": "පරිගණකවල පැතිරීගිය දත්ත භාවිතයට ගත නොහැකි ලෙස වෙනස් කරන වයිරසය වෙනත් මුහුණුවරකින් මේ දිනවල ඇන්ඩ්‍රොයිඩ් ජංගම දුරකතනවල ශීඝ්‍රයෙන් පැතිර යන බවට පරිගණක වෛරස පිළිබඳ ජාත්‍යන්තර පර්යේෂකයින් අනතුරු අඟවනවා.\nඔවුන් පවසන්නේ මෙම වෙනස් කළ දත්ත යළි භාවිතයට ගැනීමට නම් කප්පම් මුදලක් ලබා දෙන ලෙස වයිරසයේ නිර්මාපකයින් සඳහන් කරන බවයි.\nඩබල් ලොකර් නම් වූ මෙම රැන්සම් වර්ගයේ වෛරසය ඇන්ඩ්‍රොයිඩ් මෙහෙයුම් පද්ධතිය සහිත ජංගම දුරකතනවලට ස්ථාපිත වන්නේ අන්තර්ජාලය භාවිත කරන අතරතුරදීයි.\nඔබ පිවිසි වෙබ් අඩවියක් නැරඹීමට නොහැකි බව යනාදී පණිවිඩයක් සඳහන් කරමින් ඇඩොබ් ෆ්ලෑෂ් ප්ලේයර් නම් යෙදුමේ ව්‍යාජ සංස්කරණයක් ඔබේ ජංගම දුරකතනයට ස්ථාපිත කරන ලෙසට එහිදී සඳහන් කෙරෙනවා.\nඑය බාගත කරගැනීමෙන් පසු ගූගල් සමාගමේ සේවා ලබාගැනීම සඳහා අවසර දෙන මෙන් ඔබට පණිවිඩයක් ලැබෙනවා.\nඊටද ඔබේ අවසරය හිමිවන්නේ නම් ඩබල් ලොකර් නම් වූ වෛරසය ඔබේ ජංගම දුරකතනයේ ස්ථාපිතවන අතර එසැණින් අදාළ වෛරසයෙන් ඔබේ ජංගම දුරකතනයේ සියලු දත්ත පරිශීලනය කළ නොහැකි තත්ත්වයට පත්කරනවා.\nඊට අමතරව ජංගම දුරකතනයේ මුරපදයද වෙනස් කරමින් අදාළ වෛරසය පවසන්නේ යළි ජංගම දුරකතනයේ තිබූ දත්ත ලබාගැනීමට නම් පැය 24 ක් තුළ කප්පම් මුදලක් ගෙවන ලෙසයි.\nකප්පම් මුදල් ලබන්නා කවුදැයි සොයාගැනීමටද මෙහිදී හැකියාවක් නොලැබෙන්නේ අදාළ මුදල බිට් කොයින් නැමති අන්තර්ජාල ගෙවීම් ක්‍රමය හරහා සිදුවන බැවින්.\nමෙම කප්පම් මුදල ගෙවිම හෝ ඔබේ ජංගම දුරකතනයේ සියලු දත්ත මකා දමීම හැර වෙනත් ප්‍රතිකර්මයක් මෙම වෛරසය සඳහා මෙතෙක් සොයාගෙන නැහැ.",
       "URL": "https://www.hirunews.lk/173945/කප්පම්-ඉල්ලන-දුරකතන-වෛරසය",
       "Category": "Local News",
       "Parent URL": "https://www.hirunews.lk/local-news.php?pageID=4263"
}