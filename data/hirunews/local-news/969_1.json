{
       "Source": "hirunews",
       "Timestamp": "Wednesday, 03 August 2022 - 16:06",
       "Headline": "දිස්ත්‍රික්ක කිහිපයකට පැනවූ නායයාමේ අවදානම තවදුරටත්",
       "News Content": "ගාල්ල, මාතර, හම්බන්තොට, මහනුවර, නුවරඑළිය, මාතලේ, කෑගල්ල සහ රත්නපුර දිස්ත්‍රික්කවලට පනවා ඇති නායයාමේ අවදානම තවදුරටත් දීර්ඝ කර ඇතැයි ජාතික ගොඩනැගිලි පර්යේෂණ සංවිධානය පවසනවා.\nනිරිත දිග මෝසම සක්‍රීයවීම හේතුවෙන් දිවයිනට බලපා ඇති වැසි සහිත කාලගුණය හේතුවෙන් බස්නාහිරල සබරගමුව මධ්‍යම සහ වයඹ පළාත්වලත් ගාල්ල සහ මාතර දිස්ත්‍රික්කවලත් විටින් විට වැසි හෝ ගිගුරුම් සහිත වැසි ඇති විය හැකි බවයි කාලගුණ විද්‍යා දෙපාර්තමේන්තුව පවසන්නේ.\nඑමෙන්ම ඇතැම් ස්ථාවලට මිලිමීටර 100 ඉක්මවූ තද වැසිද ඇති විය හැකි බවයි.\nඅද පෙරවරු 8ග30න් අවසන් වූ පැය 24ක කාලය තුළ වැඩිම වර්ෂාපතනය කෑගල්ල දිස්ත්‍රික්කයේ කලුපහනවත්ත ප්‍රදේශයෙන් සටහන් වන අතර එම අගය මිලිමීටර් 87ක්.\nඊට අමතරව නුවරඑළිය සහ රත්නපුර දිස්ත්‍රික්කවලින්ද මිලිමීටර් 70 ඉක්මවූ තද වැසි ඇද හැලුණා.\nමේ අතර මධ්‍යම කඳුකරයට ඇද හැලෙන අධික වැසි හේතුවෙන් කොත්මලේ ජලාශයේ වාන් දොරටු 2ක් තවදුරටත් විවෘත කර තිබෙනවා.\nපවතින අධික වැසි හේතුවෙන් මාවුස්සාකැලේ ජලාශය පිටාර මට්ටමට අඩි 5කට ආසන්න වී ඇති අතර කාසල්රි ජලාශයද පිටාර මට්ටමට අඩි 6කට ආසන්න මට්ටමේ පවතින බවයි ජලාශ භාර ඉංජිනේරුවන් පවසන්නේ.",
       "URL": "https://www.hirunews.lk/311777/දිස්ත්‍රික්ක-කිහිපයකට-පැනවූ-නායයාමේ-අවදානම-තවදුරටත්",
       "Category": "Local News",
       "Parent URL": "https://www.hirunews.lk/local-news.php?pageID=969"
}