{
       "Source": "hirunews",
       "Timestamp": "Monday, 02 August 2021 - 19:59",
       "Headline": "රිෂාඩ්ගේ නිවසේ දී මිය ගිය දැරිය ගැන සොයන පොලිස් කණ්ඩායමට මාළඹෙන් හෝඩුවාවක්  (වීඩියෝ)",
       "News Content": "හිටපු අමාත්‍ය රිෂාඩ් බදියුදීන්ගේ නිවසෙහි මෙහෙකාර සේවයේ යෙදී සිටියදී පිළිස්සී මියගිය දැරියගේ සිද්ධියට අදාළව තවත් තොරතුරු කිහිපයක් ලැබී තිබෙනවා. ඒ අනුව අද දින තවත් පොලිස් කණ්ඩායමක් මාළඹේ ප්‍රදේශයට ගොස් තිබුණේ ඊට අදාළව විමර්ශන සිදුකිරීම සඳහායි.\nමේ අතර, අද දිනයේදීත් දැරියට සාධාරණය ඉටු කරන ලෙස ඉල්ලා බගවන්තලාව, වටවල, ගාල්ල ඇතුළු ප්‍රදේශ කිහිපයක විරෝධතා පැවැත්වුණා.\nසිද්ධිය සම්බන්ධයෙන් සිදුකරන විමර්ශනවලට අදාළව මේ වනවිට ප්‍රකාශ 40 ක් පමණ සටහන් කරගෙන තිබෙනවා. රිෂාඩ් බදියුදීන් හිටපු අමාත්‍යවරයාගේ නිවසේ මෙහෙකාර සේවයේ යෙදී සිටි 29 හැවිරිදි තවත් තරුණියක් ලිංගික හිංසනයට ලක් වී ඇති බවට මේ වනවිට අනාවරණ වී ඇති බවයි පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ සඳහන් කළේ.\nඊට අදාළව ද චෝදනා එල්ලවී ඇත්තේ රිෂාඩ් බදියුදීන්ගේ බිරිඳගේ සොහොයුරාටයි. එම තරුණියද ඉෂාලිනී මෙහෙකාර සේවය සඳහා රැගෙන ආ තැරැව්කරු විසින්ම 2009 වසරේදී හිටපු අමාත්‍යවරයාගේ නිවසට රැගෙන විත් තිබෙනවා.\nකෙසේ වෙතත් ඇය අවුරුද්දක පමණ කාලයක් එහි සිට ඇති අතර, සිදුවූ හිරිහැර දරාගත නොහැකි නිවසින් පිටව ගොස් ඇති බවටයි ඇය පොලිසියට පාපොච්චාරණය කර ඇත්තේ.\nමෙම තරුණියද ඉෂාලිනී ජූඩ් දැරිය පදිංචිව සිටි ඩයගම ප්‍රදේශයේම පදිංචිකාරිනියක්. ඇය මේ වන විට කැළණිය ප්‍රදේශයේ නිවසක සේවය කරන බවයි පොලීසිය සඳහන් කළේ.",
       "URL": "https://www.hirunews.lk/278688/රිෂාඩ්ගේ-නිවසේ-දී-මිය-ගිය-දැරිය-ගැන-සොයන-පොලිස්-කණ්ඩායමට-මාළඹෙන්-හෝඩුවාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1779"
}