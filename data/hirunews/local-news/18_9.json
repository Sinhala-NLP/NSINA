{
       "Source": "hirunews",
       "Timestamp": "Wednesday, 20 September 2023 - 13:14",
       "Headline": "දසුන් ශානක ගැන තීරණය අද",
       "News Content": "ශ්‍රී ලංකා ජාතික ක්‍රිකට් කණ්ඩායමේ එක් දින සහ පන්දු වාර 20 ක්‍රිකට් නායක දසුන් ශානක එම ධූරයෙන් ඉවත් කරන්නට ශ්‍රී ලංකා ක්‍රිකට් තේරීම් කමිටුව සූදානම් වන බව ක්‍රිකට් අභ්‍යන්තර ආරංචි මාර්ග වාර්තා කරනවා.\nඒ අනුව, එළැඹෙන එක් දින ලෝක කුසලානයේදී ශ්‍රී ලංකා කණ්ඩායම මෙහෙයවීමේ වගකීම කුසල් මෙන්ඩිස් වෙත පැවරීමට සූදානම් වන බවයි වාර්තා වන්නේ.\nමේ සම්බන්ධයෙන් අවසන් තීරණයකට එළැඹීම සදහා ප්‍රධාන පුහුණුකරු, නායක දසුන් ශානක සහ තේරීම් කමිටු සමාජිකයින් අතර තීරණාත්මක සාකච්ඡාවක් අද පෙරවරුවේ ශ්‍රී ලංකා ක්‍රිකට් ආයතනයේදී කැඳවා තිබුණා.\nලෝක කුසලානයට සහභාගි වන ශ්‍රී ලංකා කණ්ඩායමේ නායකත්වය වෙනස් කිරීම සම්බන්ධයෙන් පැවැත්වෙන සාකච්ඡාව\n2023 ලෝක කුසලාන එක් දින ක්‍රිකට් තරගාවලිය ලබන මස 5 වැනි දින ඉන්දියාවේදී ආරම්භ වීමට නියමිතයි.\nඑලෙස ලෝක කුසලානයේ ආරම්භය සදහා තවත් දින 15ක් පමණක් ඉතිරිව තිබුණත්, තරගාවලියට සහභාගි වන ශ්‍රී ලංකා සංචිතය මෙතෙක් නිල වශයෙන් ප්‍රකාශ කර නැහැ.\nඑවන් වටපිටාවක් තුළ ඊයේ ප්‍රමෝද්‍ය වික්‍රමසිංහගේ සභාපතිත්වයෙන් යුත් ශ්‍රී ලංකා ක්‍රිකට් තේරීම් කමිටුව සහ ශ්‍රී ලංකා ක්‍රිකට් උපදේශක ධුරය දරන මහේල ජයවර්ධන ඇතුළු පිරිසක් මෙවර ලෝක කුසලානයට සහභාගි වන ශ්‍රී ලංකා සංචිතය ගැන සාකච්ඡාවක් පවත්වා තිබෙනවා.\nඑහිදී පිතිකරුවකු ලෙස දිගින් දිගටම අසාර්ථක වන දසුන් ශානක එක් දින නායකත්වයෙන් ඉවත් කිරීම ගැන ද සාකච්ඡා කර තිබෙන බවයි ක්‍රිකට් අභ්‍යන්තර ආරංචි මාර්ග සඳහන් කළේ.\nඒ අනුව, ලෝක කුසලානයේදී ශ්‍රී ලංකා කණ්ඩායමේ නව එක් දින නායකත්වය සදහා කුසල් මෙන්ඩිස් පත් කිරීමටත් තීරණය කර ඇති බවයි පැවසෙන්නේ.\nමීට අමතරව, ඇන්ජලෝ මැතිව්ස් සහ අවිශ්ක ප්‍රනාන්දු ලෝක කුසලාන ශ්‍රී ලංකා සංචිතයට කැඳවීම කෙරෙහිත් අවධානය යොමු වී තිබෙනවා.\nයම් හෙයකින් දසුන් ශානක නායකත්වයෙන් ඉවත් කෙරුණ ද තවදුරටත් ඔහු කණ්ඩායමේ රඳවා ගැනීමටයි තීරණය කර ඇත්තේ.\nමේ සම්බන්ධයෙන් අවසන් තීරණයකට එළැඹීම සදහා කණ්ඩායමේ ප්‍රධාන පුහුණුකරු නායක දසුන් ශානක සහ තේරීම් කමිටු සමාජිකයින් අතර තීරණාත්මක සාකච්ඡාවක් මේ වන විට ශ්‍රී ලංකා ක්‍රිකට් ආයතනයේදී පැවැත්වෙනවා.",
       "URL": "https://www.hirunews.lk/348847/දසුන්-ශානක-ගැන-තීරණය-අද",
       "Category": "Local News",
       "Parent URL": "https://www.hirunews.lk/local-news.php?pageID=18"
}