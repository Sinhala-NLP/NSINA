{
       "Source": "hirunews",
       "Timestamp": "Saturday, 27 August 2022 - 12:59",
       "Headline": "ඩීසල් බෙදාහැරීම අද සිට - බස් දිවිල්ලත් අර්බුදයක (වීඩියෝ)",
       "News Content": "දිවයිනට පැමිණි ඩීසල් නෞකාවෙන් ඉන්ධන බෙදාහැරීම් කටයුතු අද (27) සිට සිදු කරන බව ලංකා ඛනිජ තෙල් පෞද්ගලික ටැංකි රථ හිමියන්ගේ සංගමයේ සම ලේකම් ශාන්ත සිල්වා පවසනවා.\nඒ අනුව ඉදිරි දින කිහිපයේදී ඩීසල් බෙදාහැරීම් කටයුතු නිසි පරිදි සිදුකිරීමට හැකිවන බවයි කොළඹ අද පැවති මාධ්‍ය හමුවකට එක්වෙමින් ඔහු සඳහන් කළේ.\nකෙසේ වෙතත් පිරවුම්හල් නිසි පරිදි ඉන්ධන ඇණවුම් කළත් මේ වනවිට එම ඉන්ධන තොග ලැබී නොමැතිවීම හේතුවෙන් තවදුරටත් පිරවුම්හල් ඉදිරිපිට දිගු පෝලිම් දක්නට ලැබෙනවා.\nඑමෙන්ම පවතින ඩීසල් හිඟය හේතුවෙන් තම වෑන් රථ සඳහා ශ්‍රී ලංගම ඩිපෝ මගින් ඉන්ධන නිකුත් නොකරන බවයි සමස්ත ලංකා පාසල් ළමුන් ප්‍රවාහන සංගමය සඳහන් කරන්නේ.\nකොළඹ අද පැවති මාධ්‍ය හමුවකට එක්වෙමින් එහි ලේකම් සරත් චන්ද්‍රසිරි සඳහන් කළේ නිසි පරිදි ඩීසල් නොමැතිවීම හේතුවෙන් ලබන සතියේ පාසල් ළමයින් ප්‍රවාහනය කිරීමේ ගැටළුවක් මතුවී ඇති බවයි.\nඑමෙන්ම ඩීසල් හිඟය හේතුවෙන් ලබන සඳුදා පෞද්ගලික බස් රථ ධාවනය තවදුරටත් සීමා කෙරෙන බව පෞද්ගලික බස් හිමියන් පවසනවා.\nසමස්ත ලංකා පෞද්ගලික බස් හිමියන්ගේ සම්මේලනයේ ප්‍රධාන ලේකම් අංජන ප්‍රියන්ජිත් හිරු ප්‍රවෘත්ති අංශයට සඳහන් කළේ ඉදිරි දින දෙක තුළ දී ශ්‍රී ලංගම ඩිපෝ මගින් ඩීසල් ලබාදීමට කටයුතු නොකළහොත් ලබන සතියේ බස් රථ ධාවනය සියයට විස්ස දක්වා අඩුවිය හැකි බවයි.",
       "URL": "https://www.hirunews.lk/313861/ඩීසල්-බෙදාහැරීම-අද-සිට-බස්-දිවිල්ලත්-අර්බුදයක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=910"
}