{
       "Source": "hirunews",
       "Timestamp": "Monday, 19 September 2016 - 18:07",
       "Headline": "ජනපති අද ක්ලින්ටන් ගෝලීය සමුළුවට එක්වෙයි",
       "News Content": "එක්සත් ජාතීන්ගේ මහා මණ්ඩල සැසිවාරයට සහභාගි වීම සඳහා ඇමරිකා එක්සත් ජනපදය බලා පිටත්ව ගිය ජනාධිපති මෛත්‍රීපාල සිරිසේන නිව්යෝක් නුවර ෂර්ටන් හෝටලයේ පැවැත්වෙන ක්ලින්ටන් ගෝලීය සමුළුවට අද එක්වනවා.\nජගත් මහාමණ්ඩල සැසිවාරයට සහභාගිවීම සඳහා පිටත්ව ගිය ජනාධිපති මෛත්‍රීපාල සිරිසේන ඇතුළු දූත පිරිස ජෝන් එෆ් කෙනඩි ගුවන්තොටුපලින් නිව්යෝක් නුවර වෙත ළගා වූයේ අද පෙරවරුවේදීයි.\nජගත් සංවිධාන 71 වන මහා මණ්ඩල සැසිවාරය හෙට ආරම්භ වන අතර එය 23 වනදා දක්වා පැවැත්වෙනු ඇති.\nමෙම සැසියට රටවල් 140 ක රාජ්‍ය නායකයින් සහභාගි වනවා.\nමෙවර සැසිවාරයේ තේමාව වනුයේ ‘‘තිරසාර සංවර්ධන ඉලක්ක - ගෝලීය වෙනසක් සඳහා විශ්වීය පෙළඹුමක්’’ යන්නයි.\nජනාධිපති මෛත්‍රීපාල සිරිසේන මහ මණ්ඩල සැසිවාරය ඇමතීමට නියමිතව ඇත්තේ අනිද්දා දිනයේදීයි.\nජගත් සංවිධාන මූලස්ථානයේදී පැවැත්වෙන විවෘත රාජ්‍ය සම්බන්ධතා පිළිබඳ වැඩසටහනකට ජනාධිපතිවරයා සහභාගිවීමට නියමිතවයි.\nඇමරිකාව සහ එක්සත් ජාතීන්ගේ සංවිධානය එක්ව සංවිධානය කරන සරණාගතයන් සහ සංක්‍රමණිකයින් පිළිබඳ සමුළුවක් ද සැසියට සමගාමීව පැවැත්වෙන අතර මෙහි ප්‍රධානත්වය දරන්නේ ඇමරිකානු ජනාධිපති බැරැක් ඔබාමා විසින්.\nමේ අතර, නිව්යෝක් නුවරදී ජනාධිපති මෛත්‍රීපාල සිරිසේන,  ඕස්ට්‍රේලියානු අග්‍රාමාත්‍ය මැල්කම් ටර්න්බුල්, නේපාල අග්‍රාමාත්‍ය පුෂ්ප කමල් දහාල් සහ ඇමරිකානු රාජ්‍ය ලේකම් ජෝන් කෙරී ඇතුළු රාජ්‍ය තාන්ත්‍රිකයින් රැසක් සමඟ ද ද්වීපාර්ශවික සාකච්ඡා පැවැත්වීමට නියමිතයි.",
       "URL": "https://www.hirunews.lk/143340/ජනපති-අද-ක්ලින්ටන්-ගෝලීය-සමුළුවට-එක්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4872"
}