{
       "Source": "hirunews",
       "Timestamp": "Wednesday, 21 September 2022 - 7:26",
       "Headline": "විශේෂඥ වෛද්‍යවරුන් 300ක් විශ්‍රාම යෑමේ අවදානමක (වීඩියෝ)",
       "News Content": "රාජ්‍ය සේවයේ අනිවාර්ය විශ්‍රාම ගැන්වීමේ වයස අතුරු අයවැයෙන් අවුරුදු 60ක් ලෙස ප්‍රකාශයට පත් කිරීමත් සමග එළඹෙන දෙසැම්බර් 31 වනදායින් පසුව විශේෂඥ වෛද්‍යවරුන් 300කට ආසන්න සංඛ්‍යාවක් විශ්‍රාම යාමට නියමිත ව ඇති බව විශේෂඥ වෛද්‍යවරුන්ගේ සංගමය පවසනවා.\nඒ අනුව එය දිනක් තුල වෛද්‍ය විශේෂඥයින් වැඩිම පිරිසක් විශ්‍රාම යන දිනය වනු ඇති බවයි නිවේදනයක් නිකුත් කරමින් ඔවුන් පෙන්වා දෙන්නේ.\nඑය සෞඛ්‍ය ක්ෂේත්‍රයේ විශාල අර්බුදයකට හේතුවක් වනු ඇතැයි සැකයක් නොමැති බව එහි දැක්වෙනවා.\nනව තත්ත්වය හමුවේ කොළඹ ජාතික රෝහලේ විශේෂඥ වෛද්‍යවරුන් 43ක් මහනුවර ජාතික රෝහලේ විශේෂඥ වෛද්‍යවරුන් 30 කරාපිටිය ශික්ෂණ රෝහලේ විශේෂඥ වෛද්‍යවරුන් 17ක් ළමා රෝහලේ විශේෂඥ වෛද්‍යවරුන් 15ක් සහ මහරගම අපේක්ෂා රෝහලේ විශේෂඥ වෛද්‍යවරුන් 9 දෙනෙකු විශ්‍රාම ගැන්වෙනු ඇති.\nඑසේම, ඇට මිදුළු බද්ධ කිරීමේ සැත්කම් සඳහා එක්වන පාරවිලයනය පිළිබඳ විශේෂඥ වෛද්‍යවරුන් 33 දෙනෙකු පමණ මෙරට දැනට සේවයේ නිරතව සිටින අතර, ඉන් 08 දෙනෙකු නව තීරණයත් සමඟ දෙසැම්බර් 31 වැනිදා විශ්‍රාම යෑමට නියමිත යි.\nවිශේෂඥ වෛද්‍යවරුන්ගේ සංගමය පෙන්වා දෙන්නේ එම වෛද්‍යවරුන් 33 දෙනා අතරින් දෙදෙනෙකු මේ වනවිටත් විශ්‍රාම ගොස් ඇති බවයි.\nතවත් පස් දෙනෙකු විදේශගත වී ඇති අතර, සිවු දෙනෙකු විදේශගත වීමේ සූදානමින් පසුවනවා.\nඒ අනුව පාරවිලයනය පිළිබඳ විශේෂඥ වෛද්‍යවරුන් ඉතිරි වන්නේ 14 දෙනෙකු පමණක් බව පවසන ඔවුන්, ඇට මිදුළු බද්ධ කිරීමේ සැත්කම් සඳහා මහරගම අපේක්ෂා රෝහලේ මේ වන විට දින ලබාදෙන්නේ 2025 වසර සඳහා බව ද පෙන්වා දෙනවා.",
       "URL": "https://www.hirunews.lk/315913/විශේෂඥ-වෛද්‍යවරුන්-300ක්-විශ්‍රාම-යෑමේ-අවදානමක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=854"
}