{
       "Source": "hirunews",
       "Timestamp": "Friday, 23 February 2018 - 14:23",
       "Headline": "හිටපු ආරක්ෂක ලේකම්ගෙන් අභියාචනාධිකරණයට ඉල්ලීමක්",
       "News Content": "තමන් ඇතුළු වගඋත්තරකරුවන් 08 දෙනා ඇවන්ගාඩ් නඩුවෙන් නිදහස් කරන ලෙස ඉල්ලා හිටපු ආරක්ෂක ලේකම් ගෝඨාභය රාජපක්ෂ අභියාචනාධිකරණය හමුවේ අද (23) ප්‍රතිශෝධන පෙත්සමක් ගොනු කළා.\nමීට පෙර ඔහු මෙම සිද්ධියට අදාළව කොළඹ මහාධිකරණයට ඉදිරිපත් කළ ප්‍රතිශෝධන පෙත්සම ප්‍රතික්ෂේප වුණා.\nඇවන්ගාඩ් සමාගමට පාවෙන අවි ගබඩාවක් පවත්වාගෙන යාමට අවසර ලබාදීම හේතුවෙන් රජයට රුපියල් කෝටි 1140 ක පාඩුවක් කළේ යැයි චෝදනා කරමින් මෙම නඩුව පවරා ඇත්තේ අල්ලස් කොමිසමයි.\nඑම නඩුව ලබන 26 වැනිදා විභාගයට ගැනීමට නියමිත අතර එය අත්හිටුවන ලෙසට හිටපු ආරක්ෂක ලේකම්වරයා කොළඹ මහාධිකරණයට පෙත්සමක් ගොනු\nකළදල එය විභාගයට නොගෙනම ප්‍රතික්ෂේප කෙරුණා.\nඑය නීති විරෝධී බව සඳහන් කරමින් අභියාචනාධිකරණයට හිටපු ආරක්ෂක ලේකම්වරයා අද පෙත්සමක් ගොනු කළා.\nඔහු ඉන් ඉල්ලා සිටින්නේ මහාධිකරණයේ නියෝගය ප්‍රතිශෝධනය කර තමන් ඇතුළු විත්තිකරුවන් ඇවන්ගාඩ් නඩුවෙන් නිදහස් කිරීමේ නියෝගයක් නිකුත් කරන ලෙසයි.\nඊට අමතරව පෙත්සම විභාග කර අවසන්වන තුරු ඇවන්ගාඩ් නඩු විභාගය අත්හිටුවන ලෙසද හිටපු ආරක්ෂක ලේකම්වරයා සිය පෙත්සමෙන් ඉල්ලා සිටිනවා.\nමේ අතර, දිවි නැගුම අරමුදලෙන් ජී.අයි. බට මිලට ගත් බව කියන සිද්ධියේ නඩුවට අදාළව සාක්ෂි විමසීම ලබන ජුනි 04 වන දා ආරම්භ කිරීමට කොළඹ මහාධිකරණය අද (23) නියෝග කළා.\nහිටපු අමාත්‍ය බැසිල් රාජපක්ෂට සහ එවක දිවි නැගුම අධ්‍යක්ෂ ජනරාල්වරයාට මෙහිදී චෝදනා එල්ල වී ඇත්තේ 2015 ජනාධිපතිවරණ සමයේ මෙම බට මිලදීගෙන පළාත් පාලන ආයතනවලට ලබාදීම තුළින් රජයට රුපියල් ලක්ෂ 365 ක් රජයට පාඩු කළ බවටයි.",
       "URL": "https://www.hirunews.lk/184338/හිටපු-ආරක්ෂක-ලේකම්ගෙන්-අභියාචනාධිකරණයට-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=4067"
}