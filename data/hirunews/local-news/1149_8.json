{
       "Source": "hirunews",
       "Timestamp": "Monday, 23 May 2022 - 13:27",
       "Headline": "දේශබන්දුව මාරු කරන්න - නීතිපති පොලිස්පතිට උපදෙස් දෙයි",
       "News Content": "ගෝඨා ගෝ ගම සාමකාමී අරගලයට පසුගිය 09 වැනිදා එල්ල වූ ප්‍රහාරය සම්බන්ධයෙන් චෝදනා ලැබ සිටින බස්නහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් මේ වනතුරු අත්අඩංගුවට නොගැනීම සම්බන්ධයෙන් මේ වනවිටත් සමාජයේ දැඩි කතා බහක් මතුවී තිබෙනවා.\nඅරලිගහ මන්දිරයේ පැවැති රැස්වීමකින් අනතුරුව කුල්මත් වූ ඒ සඳහා එක් වූ හිටපු අග්‍රාමාත්‍ය මහින්ද රාජපක්ෂ හිතවාදීන් විසින් පළමුව අරලියගහ මන්දිරය ඉදිරිපිට පිහිටා තිබූ මයිනා ගෝ ගමට ප්‍රහාරයක් එල්ල කර ඉන් අනතුරුව ගෝඨා ගෝ ගම සාමකාමී අරගල ව්‍යාපාරයට බරපතළ ප්‍රහාරයක් එල්ල කරා.\nමෙම ප්‍රහාරය මැඩ පැවැත්වීම සඳහා පොලිසිය නිසි අයුරින් කටයුතු නොකළ බවට බරපතල චෝදනා එල්ල වන පසුබිමක් යටතේ මෙම සිදුවීමේ සම්පූර්ණ ආරක්ෂාව බාරව සිටි බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් කොළඹ ගාලු මුවදොර ප්‍රදේශයේ රැඳී සිටින ආකාරය දැක්වෙන වීඩියෝ සහ ඡායාරූප මාධ්‍ය හරහා සංසරණය වුණා.\nඑහිදී ඇතැම් අවස්ථාවල මෙම ප්‍රහාරයට ඍජුවම චෝදනා එල්ල කෙරුණු පුත්තලම දිස්ත්‍රික් පාර්ලිමේන්තු මන්ත්‍රී සනත් නිශාන්ත සමග අරගල භූමිය දෙසට ගමන් කරන වීඩීයෝ දර්ශන සහ ඡායාරූප මාධ්‍යය ඔස්සේ ඔස්සේ පළ වුණා.\nකෙසේ වෙතත් මේ සම්බන්ධයෙන් පළමුව පරීක්ෂණ සිදු කෙරුණු මානව හිමිකම් කොමිෂන් සභාව ඉදිරිපිට දී සාක්ෂි ලබාදුන් ජ්‍යෙෂ්ඨ නියෝජ්‍ය පොලිස්පතිවරයා කියා සිටියේ තමා මෙම සිදුවීම පාලනය කිරීම සඳහා උපරිම ක්‍රියාමාර්ග ගෙන තිබියදී මහජන ආරක්ෂාව පිළිබඳ අමාත්‍යංශයේ ලේකම්වරයා සහ පොලිස්පතිවරයා විසින් එයට බාධා පැමිණ වූ බවයි.\nතමාව දුරකථන ඔස්සේ සම්බන්ධ කරගත් මහජන ආරක්ෂාව පිළිබඳ අමාත්‍යංශ ලේකම්වරයා එක්තරා අවස්ථාවක \"අයියලා මල්ලිලා ගේ ප්‍රශ්න ඒගොල්ලො බේරාගනියි තමුන් පැත්තකට වෙලා ඉන්න\" යනුවෙන් දැනුම් දුන් බවත් ඔහු මානව හිමිකම් කොමිෂන් සභාව ඉදිරියේ දී ප්‍රකාශ කළා.\nකෙසේ වෙතත් මේ සම්බන්ධයෙන් වැඩිදුර පරීක්ෂණ සිදුකරන අපරාධ පරීක්ෂණ දෙපාර්තමේන්තුව මේ වන විට සිද්ධිය සම්බන්ධයෙන් නීතිපතිවරයා විසින් ලබාදුන් උපදෙස් අනුව 22 දෙනෙකුගෙන් ප්‍රකාශ සටහන් කරගැනීම ආරම්භ කර ඇති අතර බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් ගෙන්\nද පැය දහයකට වැඩි කාලයක් සිද්ධිය සම්බන්ධයෙන් ප්‍රකාශයක් සටහන් කරගෙන තිබෙනවා.\nඊට අමතරව පොලිස්පති සී.ඩී වික්‍රමරත්න සහ පොලිස් විශේෂ කාර්ය බලකායේ අණදෙන නිලධාරී වරයාගෙන් ද අපරාධ පරීක්ෂණ දෙපාර්තමේන්තුව පැය 5කට වැඩි කාලයක් ප්‍රකාශ සටහන් කරගත්තා.\nමේ අතර මේ සිද්ධිය සම්බන්ධයෙන් බස්නාහිර පළාත් භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් අත්අඩංගුවට ගන්නා ලෙස නීතිපතිවරයා විසින් අපරාධ පරීක්ෂණ දෙපාර්තමේන්තුවට දැනුම් දී ඇති බවයි මේ වන විට වාර්තා වන්නේ.\nකෙසේ වෙතත් උසාවිය හමුවේ කරුණු දැක්වීමේදී බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති වරයා සිය රාජකාරිය නිසි ලෙස ඉටු කර ඇති බව දැනුම් නොදුන්නේ මන්දැයි අපරාධ පරීක්ෂණ දෙපාර්තමේන්තුවේ අධ්‍යක්ෂවරයාගෙන් ‍ජ්‍යේෂ්ඨ නියෝජ්‍ය පොලිස්පති දේශබන්දු තෙන්නකෝන් විමසා ඇති බවට තොරතුරු වාර්තා වනවා.\nකෙසේ වෙතත් මෙම සිද්ධිය සම්බන්ධයෙන් අපක්ෂපාතී පරීක්ෂණයක් පැවැත්වීමට නම් බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් හට ස්ථාන මාරුවක් ලබා දිය යුතු බවට මීට පෙර තරුණ නීතිඥයන් කණ්ඩායමක් විසින් නීතිපතිවරයාට දැනුම් දී තිබුණා.\nමේ අතර ඉහළ පෙළේ දේශපාලන ආරංචි මාර්ගයක් සඳහන් කරන්නේ නීතිපතිවරයා විසින් අවසන් වරට නම් කරන ලද විසි දෙදෙනා අතරින් ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් හැර ඉතිරි 21 දෙනා අත්අඩංගුවට ගන්නා ලෙස ඉහළ දේශපාලන බලාධිකාරයකින් උපදෙස් ලැබී ඇති බවටයි.",
       "URL": "https://www.hirunews.lk/305080/දේශබන්දුව-මාරු-කරන්න-නීතිපති-පොලිස්පතිට-උපදෙස්-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=1149"
}