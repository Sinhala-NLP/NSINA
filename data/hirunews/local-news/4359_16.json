{
       "Source": "hirunews",
       "Timestamp": "Tuesday, 22 August 2017 - 12:08",
       "Headline": "තමන් ටෙලෝ පක්ෂයේ සාමාජිකයෙක් නොවන බවට උතුරු පළාත් සභා අමාත්‍ය ඩෙනිශ්වරන්ගෙන් ප්‍රකාශයක්",
       "News Content": "තමන් ටෙලෝ පක්ෂයේ සාමාජිකයෙක් නොවන පසුබිමක ටෙලෝ පක්ෂයේ මධ්‍යම කාරක සභාව තමන්ගේ පක්ෂ සාමාජිකත්වය අත්හිටුවීමට තීරණය කිරීම විහිළුවක් බව උතුරු පළාත් ප්‍රවාහන හා ධීවර අමාත්‍ය පී.ඩෙනිශ්වරන් පවසනවා.\nඊයේ වවුනියාව ප්‍රදේශයේ පැවති මාධ්‍ය සාකච්ඡාවකට එක්වෙමින් ඔහු මේ බව කියා සිටියා.\nඅමාත්‍ය ඩෙනිශ්වරන් පැවසුවේ ටෙලෝ පක්ෂයෙන් පළාත් සභා මැතිවරණයට ඉදිරිපත්වන ලෙසට එම පක්ෂයේ නායකයින් තමන්ගෙන් ඉල්ලීම් කළ අතර ඒ අනුව තමන් පළාත් සභා මැතිවරණයට ඉදිරිපත් වී ජයග්‍රහණය කළ බවයි.\nතමන් ජයග්‍රාහණය කිරීමෙන් පසුව ටෙලෝ පක්ෂය වෙත ලද අමාත්‍ය ධුරය තමන්ට ලබාදීමට පක්ෂයේ නායකයින් තීරණය කළ බවද ඔහු එහිදී සඳහන් කළා.\nඑහෙත් තමන් කිසිදු අවස්ථාවක ටෙලෝ පක්ෂයේ සාමාජිකයෙකු ලෙස සාමාජිකත්වය ලබාගෙන නොමැති අතර ටෙලෝ පක්ෂයේ සාමාජිකයෙකු ලෙසට කිසිදු ලිඛිත ලියවිල්ලකට අනුව ගිවිසුම්ගත වී නොමැති බවද අමාත්‍යවරයා පවසනවා.\nඅමාත්‍යවරයා පැවසූවේ ටෙලෝ පක්ෂයේ සාමාජිකයෙකු නොවන තමන්ගේ පක්ෂ සාමජිකත්වය මාස හයකට අත්හිටුවීමට ටෙලෝ පක්ෂ මධ්‍යම කාරක සභාව තීරණය කර ඇති  බවට දැනගන්නට ලැබුණු බවත් තමන් සාමාජිකත්වය ලබාගෙන නොමැති පක්ෂයක තමාගේ සාමාජිකත්වය අහෝසි කිරීමට කටයුතු කළ බවට පක්ෂයේ නීතිඥයෙකු වන පක්ෂ ලේකම්වරයා පැවසීම විහිළුවක් වන බවයි.\nතමන්ගේ අමාත්‍ය ධුරය සම්බන්ධයෙන් හෝ තම මන්ත්‍රී ධුරය සම්බන්ධයෙන් තමා සමාජිකයෙකු නොවන පක්ෂයක් තීරණය ගැනීම අනුමත කළ නොහැකි බවද ඔහු පවසනවා.\nපී. ඩෙනිශ්වරන් අමාත්‍යවරයා පළාත් සභාවට තේරී පත්වීමට පෙර ජ්‍යෙෂ්ඨ නීතිඥයෙකු ලෙස කටයුතු කරනු ලැබුවා.\nමීට පෙර අවස්ථාවක අමාත්‍යවරයා පැවසූවේ තමාගේ අමාත්‍ය ධුරය හෝ මන්ත්‍රී ධුරය සම්බන්ධයෙන් කිසිවෙකු බලපෑම් කරන්නේ නම් තමන් ඊට එරෙහිව නීතිමය ක්‍රියාමාර්ග ගන්නා බවයි.",
       "URL": "https://www.hirunews.lk/169055/තමන්-ටෙලෝ-පක්ෂයේ-සාමාජිකයෙක්-නොවන-බවට-උතුරු-පළාත්-සභා-අමාත්‍ය-ඩෙනිශ්වරන්ගෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=4359"
}