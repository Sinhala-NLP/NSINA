{
       "Source": "hirunews",
       "Timestamp": "Wednesday, 21 October 2020 - 8:51",
       "Headline": "කෝටි දෙකක් වටිනා මත්පෙති තොගයක් සමඟ සැකකරුවෙකු අත්අඩංගුවට",
       "News Content": "මධ්‍යම තැපැල් හුවමාරුවට ලැබී තිබූ රුපියල් කෝටි දෙකක වටිනාකමින් යුත් එක්ස්ටසි වර්ගයේ මත්පෙති තොගයක් අඩංගු පාර්සලයක් සම්බන්ධයෙන් සැකකරුවෙකු අත්අඩංගුවට ගෙන තිබෙනවා.\nදෙහිවල ප්‍රදේශයේ පුද්ගලයෙකුගේ නමට ලැබී තිබූ රෙදි අසුරණයක සුක්ෂම ලෙස සඟවා තිබියදී මෙම මත්පෙති තොගය සොයාගෙන ඇත්තේ ශ්‍රී ලංකා රේගුවේ මත්ද්‍රව්‍ය පාලන අංශයේ නිලධාරීන් සිදුකළ විමර්ශනයකට අනුවයි.\nඅදාළ පාර්සලය රැගෙන යාමට පැමිණි අවස්ථාවේ එහි හිමිකරු අත්අඩංගුවට ගෙන ඇති අතර, මෑත කාලය තුළ රේගු දෙපාර්තමේන්තුවේ මත්ද්‍රව්‍ය පාලන අංශය සිදුකළ අත්අඩංගුවට ගැනීම් අතර මෙය සුවිශේෂී වැටලීමක් බවයි එම දෙපාර්තමේන්තුව සඳහන් කළේ.\nවැඩිදුර විමර්ශන සඳහා සැකකරු මේ වනවිට පොලිස් මත්ද්‍රව්‍ය නාශක කාර්යාංශය වෙත භාරදී තිබෙනවා.",
       "URL": "https://www.hirunews.lk/252988/කෝටි-දෙකක්-වටිනා-මත්පෙති-තොගයක්-සමඟ-සැකකරුවෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2378"
}