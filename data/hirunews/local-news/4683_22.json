{
       "Source": "hirunews",
       "Timestamp": "Tuesday, 31 January 2017 - 18:51",
       "Headline": "කෑගල්ලේ පුතෙකු මහමගදී මව ඝාතනය කරයි",
       "News Content": "ඉඩම් ආරවුලක් හේතුවෙන් සිය මව තියුණු ආයුධයකින් පහරදී ඝාතනය කළ  පුතෙකු පිළිබඳ පුවතක් අද (31) කෑගල්ල - පිංදෙණිය - නාලියද්ද ප්‍රදේශයෙන් වාර්තාවුණා.\nසත්දරු මවක් වන ඇය, කළකට පෙර තමන්ට අයත් ඉඩම් දරුවන්ට බෙදාදී ඇති අතර, 58 හැවිරිදි සැකකාර පුතු තවත් ඉඩම් කොටසක් ඉල්ලා ඇයට හිරිහැර කර තිබෙනවා.\nඔහු නීතිවිරෝධී මත්පැන් ජාවාරම්කරුවෙකුද වන බව පොලීසිය ප්‍රකාශ කළා.\nපුතුගේ හිරිහැර සම්බන්ධයෙන් 86 හැවිරිදි මව ඊයේ පිංදෙණිය පොලීසියට පැමිණිලි කර තිබූ අතර, ඒ අනුව අද පැමිණිල්ල විභාග කිරීම සඳහා දෙපාර්ශවය පොලීසියට කැඳවා තිබූ බව සඳහන්.\nමෙම මව තම දියණියක සමඟ අද උදෑසන පිංදෙණිය පොලීසියට යන අතරතුර මහමඟ සැඟව සිටි සැකකාර පුතු තියුණු ආයුධයකින් ඇයගේ ගෙළ ප්‍රදේශයට පහරදී ඇය ඝාතනය කර ඇති බවයි පොලීසිය සඳහන් කළේ.\nසිද්ධියෙන් තුවාල ලැබූ සැකකරුගේ නැගණිය ප්‍රතිකාර සඳහා කෑගල්ල රෝහළට ඇතුළත් කර තිබෙනවා.",
       "URL": "https://www.hirunews.lk/153362/කෑගල්ලේ-පුතෙකු-මහමගදී-මව-ඝාතනය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4683"
}