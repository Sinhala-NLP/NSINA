{
       "Source": "hirunews",
       "Timestamp": "Saturday, 30 January 2016 - 10:00",
       "Headline": "බෞද්ධ විහාර දේවාලගම් සංශෝධන පනත් කෙටුම්පත පාර්ලිමේන්තුවට",
       "News Content": "දියවඩන නිළමේවරයාගේ ධුර කාලය වසර 05 ක් දක්වා සීමා කෙරෙන බෞද්ධ විහාර දේවාල ගම් සංශෝධන පනත් කෙටුම්පතද ඊයේ පාර්ලිමේන්තුවට ඉදිරිපත් කෙරුණා.\nමීට පෙර දියවඩන නිළමේවරයාගේ ධුර කාලය වසර 10 ක්ව පැවතුණා.\nඑමෙන්ම කිසිම තැනැත්තෙකු වාර 03 කට වඩා වැඩියෙන් දියවඩන නිලමේ තනතුරට තේරීපත්වීම සඳහා සුදුසුකම් නොලබන බවද පනත් කෙටුම්පතේ සඳහන්.\nදියවඩන නිළමේවරයාගේ ධුරයට පත්කරනු ලැබු කිසිම තැනැත්තෙකුට එම ධුරය දරන අතරතුර දේවාලයක බස්නායක නිළමේ ධුරය දැරීමට හැකියාවක් නොපවතින බවද එහි තවදුරටත් සඳහන්.\nභික්ෂූණ් වහන්සේ යන යෙදුමද මෙම පනත් කෙටුම්පත අර්ථ නිරූපනයට ලක්කර තිබෙනවා.\nපිළිගත් ථෙරවාදී සම්ප්‍රදායානුගත උපසම්පන්න භික්ෂූණ් වහන්සේ නමක් හෝ සාමනේරයන් වහන්සේ නමක් භික්ෂූණ් වහන්සේ ලෙස අදහස් වන බවයි එමඟින් දක්වා ඇත්තේ.\nඑසේම සිද්ධස්ථානය යන යෙදුමට ද එමගින් අර්ථ නිරූපණයක් දක්වා තිබෙනවා.\nසිද්ධස්ථානවලට අයත් ඉඩම් සහ දේපළවලට අදාළ නීති රීති මෙන්ම විහාරස්ථාවල කටයුතුවලට අදාළ බෞද්ධ කටයුතු කොමසාරිස් ජනරාල්වරයාට පවතින බලතල මෙහිදී සංශෝධනය කර තිබීම විශේෂත්වයක්.",
       "URL": "https://www.hirunews.lk/125050/බෞද්ධ-විහාර-දේවාලගම්-සංශෝධන-පනත්-කෙටුම්පත-පාර්ලිමේන්තුවට",
       "Category": "Local News",
       "Parent URL": "https://www.hirunews.lk/local-news.php?pageID=5190"
}