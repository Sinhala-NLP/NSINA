{
       "Source": "hirunews",
       "Timestamp": "Saturday, 10 September 2022 - 21:12",
       "Headline": "අන්තර් පාර්ලිමේන්තු සංගමයේ මහලේකම් හෙට දිවයිනට",
       "News Content": "අන්තර් පාර්ලිමේන්තු සංගමයේ මහලේකම් මාර්ටින් චොන්ගොන් හෙට (11) දිවයිනට පැමිණිමට නියමිත බව පාර්ලිමේන්තු මහලේකම් ධම්මික දසනායක පවසනවා.\nජනාධිපති රනිල් වික්‍රමසිංහ, අග්‍රාමාත්‍යවරයාව සිටියදී සිදුකරන ලද අරාධනාවකට අනුවයි අන්තර් පාර්ලිමේන්තු සංගමයේ මහලේකම්වරයාගේ මෙරට සංචාරය සංවිධානය කර ඇත්තේ.\nඒ අනුව හෙට දිවයිනට පැමිණෙන මාර්ටින් චොන්ගොන් මහතා පාර්ලිමේන්තුවේ නියෝජ්‍ය කාරක සභා සභාපති අංගජන් රාමනාදන් සහ පාර්ලිමේන්තුවේ මහලේකම් ධම්මික දසනායක විසින් කටුනායක බණ්ඩාරනායක ජාත්‍යන්තර ගුවන්තොටුපලේදී පිළිගැනීමට නියමිතයි.\nමෙම නිල සංචාරය තුළදී අන්තර් පාර්ලිමේන්තු සංගමයේ මහලේකම් මාර්ටින් චොන්ගොන් ජනාධිපති රනිල් වික්‍රමසිංහ සහ අග්‍රාමාත්‍ය දිනේෂ් ගුණවර්ධන හමුවී සාකච්ඡා කිරීමට නියමිත බව පාර්ලිමේන්තු මහලේකම්වරයා සඳහන් කළා.\nඑමෙන්ම මාර්ටින් චොන්ගොන් කථානායක මහින්ද යාපා අබේවර්ධන ද හමුවීමට නියමිතයි.\nඉන් අනතුරුව අන්තර් පාර්ලිමේන්තු සංගමයේ මහලේකම්වරයා සභානායක සුසිල් ප්‍රේමජයන්ත සහ විපක්ෂ නායක සජිත් ප්‍රේමදාස හමුවීමට ද සැලසුම් කර තිබෙනවා.",
       "URL": "https://www.hirunews.lk/315089/අන්තර්-පාර්ලිමේන්තු-සංගමයේ-මහලේකම්-හෙට-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=877"
}