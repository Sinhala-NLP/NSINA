{
       "Source": "hirunews",
       "Timestamp": "Tuesday, 22 September 2020 - 14:14",
       "Headline": "මීතොටමුල්ල ජනතාව විරෝධතාවක",
       "News Content": "පවතින වැසි සහිත කාලගුණ තත්වය අනිද්දායින් පසු තවදුරටත් වැඩිවනු ඇති බව කාලගුණ විද්‍යා දෙපාර්තමේන්තුව පවසනවා.\nඑහි අධ්‍යක්‍ෂ ජනරාල් අතුල කරුණානායක සඳහන් කළේ දිවයිනේ බොහෝ ප්‍රදේශවලට එහිදී වැසි සහිත කාලගුණ තත්වයක් අපේක්ෂා කළ හැකි බවයි.\nමේ අතර අද උදෑසන ඇද හැලුනු අධික වර්ෂාව හේතුවෙන් කොළඹ නගරයේ මාර්ග රැසක දැඩි රථවාහන තදබදයක්ද දක්නට ලැබුණා.\nකොළඹ මාර්ග කිහිපයක් ජලයෙන් යටවී තිබූ බවද හිරු වාර්තාකරුවන් සඳහන් කළා.\nඑමෙන්ම දිවයිනේ ප්‍රදේශ කිහිපයක ගස් කඩාවැටීමෙන් විදුලිය විසන්ධිවීමේ සිද්ධීන් ද වාර්තාවූ බව විදුලිබල මණ්ඩලය ප්‍රකාශ කළා.\nපැවති වැසි තත්ත්වයත් සමඟ අවට කාණු පද්ධතිවල වැසි ජලය පිරීයාම හේතුවෙන් සිය නිවෙස් ජලයෙන් යටවී ඇති බව පවසමින් මීතොටමුල්ල - හෙට්ටියාවත්ත හන්දිය ප්‍රදේශයේ ජනතාව අද(22) විරෝධතාවක නිරතවුණා.\nමේ අතර කුඩා යාත්‍රා, එක්දින යාත්‍රා සහ බහුදින යාත්‍රා තවදුරටත් ධීවර කටයුතුවල යෙදීමෙන් වළකින ලෙස ධීවර දෙපාර්තමේන්තුවේ සෝදිසි මෙහෙයුම් සහකාර අධ්‍යක්‍ෂ පද්මප්‍රිය තිසේරා ඉල්ලීමක් කළා.",
       "URL": "https://www.hirunews.lk/250838/මීතොටමුල්ල-ජනතාව-විරෝධතාවක",
       "Category": "Local News",
       "Parent URL": "https://www.hirunews.lk/local-news.php?pageID=2437"
}