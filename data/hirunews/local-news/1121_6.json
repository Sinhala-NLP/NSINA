{
       "Source": "hirunews",
       "Timestamp": "Friday, 03 June 2022 - 17:03",
       "Headline": "කටුනායක රඳවාගත් රුසියානු යානයේ මගීන් වෙනත් යානාවලින් පිටත්කරවීමට පියවර",
       "News Content": "අධිකරණ නියෝගයක් හේතුවෙන් ඊයේ කටුනායක ගුවන්තොටුපලේ රඳවාගත් \"එරෝෆ්ලොට්\" ගුවන් යානයේ මගීන්, හෙට සහ අනිද්දා පියාසර කිරීමට නියමිත ගුවන් යානා මගින් මොස්කව් වෙත රැගෙන යාමට පියවර ගන්නා බව එරෝෆ්ලොට් සමාගමේ මෙරට කාර්යාලය පවසනවා.\nරුසියාවේ මොස්කව් බලා පිටත්ව යාමට නියමිත මෙම ගුවන් යානයට ඊයේ කටුනායක ගුවන්තොටුපලින් පිටත්වීමට අවසර හිමි නොවූ අතර ගුවන් යානා කල් බදු සමාගම සමග පවතින ගැටලුවකට අදාළව මෙම අධිකරණ නියෝගය නිකුත් කර තිබුණා.\nඒ අනුව, යානයේ සිටි මගීන් ඉන් ඉවත් කළ බවයි ගුවන්තොටුපල ආරංචි මාර්ග ප්‍රකාශ කළේ.\nමේ අතර ”‍ඒරෝෆ්ලොට්”‍ ගුවන් යානයකට මෙරටින් පිටවීම වළක්වාලමින් පනවා තිබෙන වාරණ නියෝගය අත්හිටුවන ලෙස එම රුසියානු ගුවන් සමාගම විසින් ඉදිරිපත් කර ඇති ඉල්ලීම මේ මස 8 වනදා විභාග කිරීමට කොළඹ වාණිජ මහාධිකරණය නියම කළා.\nඒ එම නඩුව අද (03) මෝසමක් මගින් කැඳවනු ලැබූ අවස්ථාවේදීයි.\nකටුනායක ගුවන් තොටුපොළ හා ගුවන් සේවා සමාගමේ ගමන් පාලකවරයා වෙනුවෙන් පෙනී සිටි අතිරේක සොලිස්ටර් ජෙනරාල් සුමති ධර්මවර්ධන අධිකරණය හමුවේ කියාසිටියේ අන්තර්ජාතික ගිවිසුම් හා ද්විපාර්ශ්වික එකඟතාවයන්ට අනුව ගුවන් යානා සඳහා මෙරටට ගොඩ බෑම සහ පිටත්ව යාමට අවශ්‍ය පහසුකම් සැලසීමට ශ්‍රී ලංකා රජය බැඳී සිටින බවයි.\nගොඩබානු ලබන ගුවන්යානාවලට යළි පිටත්ව යාම සඳහා අවශ්‍ය පහසුකම් සැලසීමට සිවිල් ගුවන් සේවා අධිකාරියේ අධ්‍යක්ෂවරයාට නීතියෙන් බලය පැවරී තිබෙන බවත්, එබැවින් මෙවැනි වාරණ නියෝගය නිකුත් කිරීමට අධිකරණයට බලයක් නොමැති බවත් රජයේ අතිරේක සොලිසිටර් ජනරාල්වරයා එහිදී පෙන්වා දී තිබෙනවා.",
       "URL": "https://www.hirunews.lk/306138/කටුනායක-රඳවාගත්-රුසියානු-යානයේ-මගීන්-වෙනත්-යානාවලින්-පිටත්කරවීමට-පියවර",
       "Category": "Local News",
       "Parent URL": "https://www.hirunews.lk/local-news.php?pageID=1121"
}