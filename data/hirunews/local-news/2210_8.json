{
       "Source": "hirunews",
       "Timestamp": "Friday, 15 January 2021 - 16:58",
       "Headline": "දිවයිනේ බොහෝ ප්‍රදේශවලට තවදුරටත් වැසි",
       "News Content": "දිවයිනේ බොහෝ ප්‍රදේශවලට තවදුරටත් වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nඒ අනුව, උතුර, උතුරුමැද, නැගෙනහිර, මධ්‍යම, ඌව, බස්නාහිර සහ සබරගමුව පළාත්වලට මෙන්ම ගාල්ල සහ මාතර දිස්ත්‍රික්කවලට එලෙස වැසි ඇතිවිය හැකි බවයි එම දෙපාර්තමේන්තුව කියා සිටියේ.\nසෙසු ප්‍රදේශවල පස්වරු 1න් පමණ පසුව තැනින් තැන වැසි හෝ ගිගුරුම් සහිත වැසි ඇතිවන අතර බස්නාහිර සහ සබරගමුව පළාත්වලත් ගාල්ල සහ මාතර දිස්ත්‍රික්වලත් ඇතැම් ස්ථානවලට මිලිමීටර් 75ට වැඩි තරමක් තද වැසි ඇතිවිය හැකියි.\nගාල්ල සහ මාතර දිස්ත්‍රික්වල උදෑසන කාලයේදීත් වැසි ඇතිවීමේ හැකියාව පවතිනවා.\nගිගුරුම් සහිත වැසි සමග ඇතිවිය හැකි තාවකාලික තද සුළං සහ අකුණු මගින් සිදුවන අනතුරු අවම කර ගැනීමට අවශ්‍ය පියවර ගන්නා ලෙසටයි කාලගුණ විද්‍යා දෙපාර්තමේන්තුව ජනතාවගෙන් ඉල්ලා සිටින්නේ.\nමේ අතර, වාරිමාර්ග දෙපාර්තමේන්තුවට අයත් ප්‍රධාන ජලාශ 74 න් ජලාශ 29 ක් තවදුරටත්  වාන් දමමින් පවතින බව වාරිමාර්ග දෙපාර්තමේන්තුවේ ජල විද්‍යා අංශයේ අධ්‍යක්ෂක එස්.පී.සී.සුගීෂ්වර ප්‍රකාශ කළා.",
       "URL": "https://www.hirunews.lk/259797/දිවයිනේ-බොහෝ-ප්‍රදේශවලට-තවදුරටත්-වැසි",
       "Category": "Local News",
       "Parent URL": "https://www.hirunews.lk/local-news.php?pageID=2210"
}