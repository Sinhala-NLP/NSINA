{
       "Source": "hirunews",
       "Timestamp": "Monday, 25 December 2017 - 8:50",
       "Headline": "රුසියාවට යන අමාත්‍යාංශ 05 විද්‍යාඥයින්",
       "News Content": "රුසියාවෙන් මෙරටට ආනයනය කරනු ලබන ඇස්බස්ටස් නිෂ්පාදන සහ අමුද්‍රව්‍ය සම්බන්ධයෙන් අධ්‍යයනයක් කිරීම සඳහා අමාත්‍යාංශ 05ක විද්‍යාඥයින් අද (25) රුසියාවේ මොස්කව් නුවර බලා පිටත්ව යාමට නියමිතයි.\nවිද්‍යා, තාක්ෂණ හා පර්යේෂණ අමාත්‍ය සුසිල් ප්‍රේමජයන්ත කියා සිටියේ සෞඛ්‍ය, විද්‍යා තාක්ෂණ හා පර්යේෂණ, වෙළඳ, පරිසර, නිවාස හා ඉදිකිරීම් මෙන්ම ආපදා කළමනාකරණ අමාත්‍යාංශවල විද්‍යාඥයින් මෙම පිරිසට අයත් බවයි.\nශ්‍රී ලංකා රජය විසින් ලබන වසරේ මුල සිට ඇස්බැස්ටස් තහනම් කිරීමට තීරණය කර තිබූ නමුත්, එය පසුගියදා තාවකාලිකව ඉවත් කෙරුණා.\nමෙම කණ්ඩායම රුසියාවේ ඇස්බැස්ටස් නිෂ්පාදන කර්මාන්තශාලා සහ පර්යේෂණාගාරවලට ගොස් ඒ පිළිබඳව සොයා බලා වාර්තාවක් ඉදිරිපත් කිරීමට නියමිත බවද අමාත්‍යවරයා තවදුරටත් සඳහන් කළා.\nමේ අතර, ශ්‍රී ලංකා තේ සඳහා පනවා ඇති තාවකාලික තහනම සම්බන්ධයෙන් සාකච්ඡා කර කරුණු වාර්තා කිරීමට මෙරට තාක්ෂණික ඇගයීම් කණ්ඩායමක් ද ඊයේ දිනයේ රුසියාව බලා පිටත්ව ගොස් තිබෙනවා.\nමෙරටින් යැවූ තේ අඩංගු බහලුමක තිබී කප්රා බීට්ල් නැමති කෘමියෙකු හමුවීමත් සමග ශ්‍රී ලංකාවෙන් තේ ලබාගැනීම තාවකාලිකව නතර කිරීමට රුසියාව පසුගියදා පියවර ගත්තා.",
       "URL": "https://www.hirunews.lk/179236/රුසියාවට-යන-අමාත්‍යාංශ-05-විද්‍යාඥයින්",
       "Category": "Local News",
       "Parent URL": "https://www.hirunews.lk/local-news.php?pageID=4158"
}