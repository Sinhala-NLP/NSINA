{
       "Source": "hirunews",
       "Timestamp": "Saturday, 30 April 2022 - 19:26",
       "Headline": "ඉදිකිරීම් ක්ෂේත්‍රයේ රැකියා මිලියනයක් අහිමි වෙයි - අත්‍යාවශ්‍ය භාණ්ඩ ආනයනය සඳහා තවදුරටත් ප්‍රමුඛතාව",
       "News Content": "ඉන්ධන, ගෑස්,ඖෂධ සහ අත්‍යාවශ්‍ය භාණ්ඩ ආනයනය සඳහා තවදුරටත් ප්‍රමුඛතාව ලබාදී ඇති බව වෙළඳ සහ සමෘද්ධි සංවර්ධන අමාත්‍ය ෂෙහාන් සේමසිංහ පවසනවා.\nමුතුරාජවෙල ලිට්රෝ ගෑස් පර්යන්තයේ නිරීක්ෂණ චාරිකාවකට අද එක්වෙමින් ඔහු මේ බව කියා සිටියා.\nකෙසේ වෙතත්, අද දිනයේත්, දිවයින පුරා ගෑස් අලෙවි මධ්‍යස්ථාන ඉදිරිපිට දිගු පෝලිම් පැවති අතර, එලෙස පෝලිම්වල රැඳී සිටි ජනතාව අපහසුතාවයට පත්වීමේ සිද්ධීන් ද වාර්තා වුණා.\nමේ අතර ප්‍රදේශ රැසක ඉන්ධන පිරවුම්හල්වල අසල භූමිතෙල් මිලදී ගැනීමට පැමිණි ජනතාවගේ දිගු පෝලිම් පැවතියා.\nමේ අතර, අද මධ්‍යම රාත්‍රීයේ සිට වර්ජනයක් ආරම්භ කරන බව ලංකා ඛනිජ තෙල් පෞද්ගලික ටැංකි රථ රියදුරන්ගේ සංගමය පවසනවා.\nඑම සංගමයේ සම ලේකම් ඩී.වී.ශාන්ත සිල්වා සඳහන් කළේ, ගෙවීම් ඉහළ නංවන ලෙස ඉල්ලමින් මෙම වර්ජන ක්‍රියාමාර්ගයට අවතීර්ණ වන බවයි.\nකෙසේ වෙතත්, ට්විටර් පණිවුඩයක් නිකුත් කරමින් බලශක්ති අමාත්‍ය කංචන විජේසේකර කියා සිටියේ මෙරට තුල ඉන්ධන ප්‍රවාහනය අංශ 3 කින් සිදුකෙරෙන බවයි.\nඒ අනුව, රජය සතු බවුසර, ඉන්ධන පිරවුම්හල් හිමියන් සතු බවුසර සහ කුලී පදනම මත ගෙන ඇති බවුසර මගින් ඉන්ධන ප්‍රවාහනය සිදුකෙරෙන බව එහි දැක්වෙනවා.\nකුලී පදනම මත ගන්නා බවුසර සඳහා 2021 වසරේ ජූලි මාසයේ සිට මේ දක්වා සිදුකරන ගෙවීම් සියයට 84 කින් ඉහළ නංවා ඇති බවයි අමාත්‍යවරයා එමගින් දක්වා ඇත්තේ.\nකොළඹ ව්‍යාපාරික සංගමය අද කැඳවා තිබූ මාධ්‍ය හමුවකට එක්වූ එහි ප්‍රධාන ලේකම් චමින්ද විදානගමගේ කියා සිටියේ රට තුල පවතින වත්මන් තත්ත්වය හමුවේ ඉදිකිරීම් ක්ෂේත්‍රයේ රැකියා ලක්ෂ 10 ක් පමණ අහිමිවී ඇති බවයි.\nමේ අතර, වර්තමානයේ මෙරට ක්‍රියාත්මක වන අගය එකතු කිරීමේ බද්ද හෙවත් වැට් බදු ප්‍රතිශතය නියත වශයෙන්ම තිරසර නොවන අතර, එය, ඉහළ නැංවීම හැර විකල්පයක් නොමැති බව මුදල් අමාත්‍ය අලි සබ්රි ප්‍රකාශ කළා.\nඒ, “බී.බී.සී. ප්‍රවෘත්ති සේවය” සමඟ සම්මුඛ සාකච්ඡාවකට එක්වෙමින්.\n2019 වසරේදී වත්මන් රජය විසින් වැට් බදු සියයට 8 දක්වා පහත හෙළීම වැරදි සහගත තීරණයක් බව එහිදී මුදල් අමාත්‍යවරයා ප්‍රකාශ කළා.",
       "URL": "https://www.hirunews.lk/303199/ඉදිකිරීම්-ක්ෂේත්‍රයේ-රැකියා-මිලියනයක්-අහිමි-වෙයි-අත්‍යාවශ්‍ය-භාණ්ඩ-ආනයනය-සඳහා-තවදුරටත්-ප්‍රමුඛතාව",
       "Category": "Local News",
       "Parent URL": "https://www.hirunews.lk/local-news.php?pageID=1199"
}