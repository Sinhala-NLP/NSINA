{
       "Source": "hirunews",
       "Timestamp": "Wednesday, 10 November 2021 - 14:30",
       "Headline": "කරන්නාගොඩට එරෙහි අධිචෝදනා ඉවත් කිරීමට විරුද්ධ ගොනු කළ පෙත්සම ඉවතට (වීඩියෝ)",
       "News Content": "හිටපු නාවික හමුදාපති අද්මිරාල් ඔෆ් ද ෆීලීට් වසන්ත කරන්නාගොඩට එරෙහිව කොළඹ ත්‍රිපුද්ගල මහාධිකරණ විනිසුරු මඩුල්ල හමුවේ ගොනුකර තිබෙන අධිචෝදනා ඉවත් කර ගැනීමට නීතිපතිවරයා ගත් තීරණය බල රහිත කරන ලෙස ඉල්ලා ගොනු කළ රිට් පෙත්සම විභාගයට නොගෙන ප්‍රතික්ෂේප කිරිමට අභියාචනාධිකරණය අද තීරණය කළා.\nසෝභිත රාජකරුණා සහ ධම්මික ගනේපොළ යන අභියාචනාධිකරණ විනිසුරු මඩුල්ල විසිනුයි මෙම නියෝගය නිකුත් කරනු ලැබුවේ.\nතීන්දුව ප්‍රකාශයට පත් කරමින් අභියාචනාධිකරණ විනිසුරු මඩුල්ල සඳහන් කළේ නඩු පැවරීමේ සහ ඉවත් කර ගැනීමට අදාළ අභිමතානුසාරී බලය නීතිපතිවරයා සතු බවයි.\nතරුණයන් 11 දෙනෙකු පැහැරගෙන ගොස් අතුරුදන් කළ බව කියන නඩුවේ වගඋත්තකාර වසන්ත කරන්නාගොඩට එරෙහිව චෝදනා පවත්වාගෙන යාමට නොහැකි බවට නීතිපති දෙපාර්තමේන්තුවේ ජේ්‍යෂ්ඨ අතිරේක සොලිසිටර් ජනරාල්වරයෙකු රහසිගත වාර්තාවක් ඉදිරිපත් කර තිබෙන බවද විනිසුරුවරයා පෙන්වා දුන්නා.\nඒ අනුව නඩු පැවරීමට අදාළ නීතිපතිවරයාගේ අභිමතානුසාරි බලයට මැදිහත් වීමට අභියාචනාධිකරණයට හැකියාවක් නොමැති බව පෙන්වා දුන් විනිසුරු මඩුල්ල මෙම පෙත්සම විභාගයට නොගෙන ප්‍රතික්ෂේප කරන බවද සඳහන් කළා.\nඅතුරුදන් වූ තරුණයෙකුගේ මවක් වන සරෝජා ගෝවින්දසාමි නාගනාදන් ඇතුළු අතුරුදහන්වූවන්ගේ ඥාතීන් පිරිසක් විසින් මෙම පෙත්සම ගොනු කර තිබුණා.\nපෙත්සම්කරුවන් කියා සිටියේ 2008 වසරේ කොළඹ හා තදාසන්න ප්‍රදේශවල තරුණයින් 11 දෙනෙකු පැහැරගෙන ගොස් අතුරුදන් කළේ යැයි කියන චෝදනාව සම්බන්ධයෙන් හිටපු නාවික හමුදාපති වසන්ත කරන්නාගොඩ ඇතුළු නාවික හමුදා සාමාජිකයන් 14 දෙනෙකුට එරෙහිව කොළඹ ත්‍රිපුද්ගල මහාධිකරණ විනිසුරු මඩුල්ල ඉදිරියේ නීතිපතිවරයා විසින් නඩු පැවරූ බවයි.\nඑම නඩුව විභාග වෙමින් තිබියදී එහි විත්තිකරුවකු වශයෙන් නම් කර සිටින වසන්ත කරන්නාගොඩට එරෙහි අධි චෝදනා ඉවත් කර ගැනීමට නිතිපතිවරයා තීරණය කිරීම යුක්ති සහගත නොවන බවයි පෙත්සම්කරුවන් චෝදනා කළේ.",
       "URL": "https://www.hirunews.lk/287582/කරන්නාගොඩට-එරෙහි-අධිචෝදනා-ඉවත්-කිරීමට-විරුද්ධ-ගොනු-කළ-පෙත්සම-ඉවතට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1570"
}