{
       "Source": "hirunews",
       "Timestamp": "Friday, 05 August 2022 - 13:07",
       "Headline": "බලධාරි නොසැළකිල්ලෙන් කබලෙන් ළිපට වැටුණු මාදු ගඟ ධීවරයින් (වීඩියෝ)",
       "News Content": "දේශීය ග්‍රාමීය කර්මාන්ත නිසි පරිදි පවත්වා ගැනීමට අවශ්‍ය යටිතල පහසුකම් සැපයීමට බලධාරින් පියවර ගත යුත්තේ, එම ක්ෂේත්‍රය මෙරට ආර්ථිකය සමඟ ඍජුව බැඳී පවතින්නක් වීම හේතුවෙන්.\nනමුත් බලධාරින්ගේ වගකීම නිසි ලෙස ඉටුනොවීමෙන් කබලෙන් ළිපට වැටුණු පිරිසක් පිළිබඳවයි මේ තොරතුරු.\nමේ බලපිටිය ප්‍රාදේශීය ලේකම් කොට්ඨාසයේ පිහිටි මාඳු ගඟේ පාරම්පරිකව ධීවර කර්මාන්තයේ නිරත වන ධීවරයින්.\nඉන්ධන අර්බුදයත් සමඟ ඔවුන් මේ වනවිට දැඩි අර්බුදයකට මුහුණ දී සිටින්නේ කර්මාන්තය කර ගැනීමට අත්‍යවශ්‍ය භූමිතෙල් සොයා ගැනීමට නොහැකි පසුබිම තුළයි.\nමෙම පිරිස් ඉස්සන් ඇල්ලීම සඳහා ජාකොටු නමින් හඳුන්වන බට ලී පැළලිවලින් නිර්මිත පැලලිවල භූමිතෙල් ලාම්පු එල්ලීම සිදුකරනවා.\nලාම්පු එළියට ගං පතුලේ සිටින ඉස්සන් එම ජාකොටුවල පැමිණ සිරවීමෙන් පසුව එම සතුන් අල්ලා ගන්නා ධීවරයින් සිය පවුල් රැකබලා ගන්නේ ඒ හරහා ලැබෙන ආදායමෙන්.\nකෙසේ වෙතත් මේ වනවිට භූමිතෙල් සපයා ගැනීමට නොහැකි වාතාවරණය හමුවේ තමන් දැඩි අසීරුතාවට පත්ව සිටින බව මෙම ධීවරයින් පෙන්වා දෙනවා.\nඅද වනවිට ඉස්සන් කිලෝවක් සඳහා රුපියල් 1,500 ත් 2,000 ත් අතර මිලක් ලැබුණත් ඉන් කිසිදු ප්‍රයෝජනයක් නොමැති බවයි ධිවරයින් පෙන්වා දෙන්නේ.\nමේ වනවිට මාදු ගඟ ආශ්‍රිතව ධීවර රැකියාවෙන් දිවි සරි කරගන්නා පවුල් සංඛ්‍යාව 4,000කට ආසන්නයි.\nඉන්ධන අර්බුදයත් සමඟ මෙවැනි දේශීය කර්මන්ත රැසක්ම අඩපණ වී ඇති අවධියක, එම ක්ෂේත්‍රවලට බලපා ඇති ගැටලු කඩිනමින් නිරාකරණය කිරීම බලධාරීන් සතු වගකීමක් වන්නේ, රට මුහුණ දී ඇති වත්මන් ආර්ථික තත්ත්වය හමුවේ දේශිය කර්මාන්ත කඩිනමින් නගාසිටුවීම අත්‍යවශ්‍ය වීම හේතුවෙන්.",
       "URL": "https://www.hirunews.lk/311960/බලධාරි-නොසැළකිල්ලෙන්-කබලෙන්-ළිපට-වැටුණු-මාදු-ගඟ-ධීවරයින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=963"
}