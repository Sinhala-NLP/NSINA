{
       "Source": "hirunews",
       "Timestamp": "Monday, 21 November 2022 - 8:21",
       "Headline": "පාසල් ළමුන්ට මත්කරල් බෙදූ උපකාරක පංති ගුරුවරයකු අත් අඩංගුවට",
       "News Content": "බලපත්‍ර නොමැති ව හා වෛද්‍ය වරයෙකුගේ නිර්දේශයෙන් තොර ව තහනම් උත්තේජක ඖෂධ PREGABLIN 150mg (මත් කරල්) කරල් 1299ක් සන්තකයේ තබාගෙන සිටි පුද්ගලයකු විශේෂ කාර්‍ය බලකාය විසින් අත් අඩංගුවට ගෙන තිබෙනවා.\nඒ, පෙරේ දා (19) කළුතර දකුණ පොලිස් වසමේ කළුතර දකුණ ප්‍රදේශයේ දී සිදු කළ වැටලීමකින්.\nසැකකරු 4,5,6,7 සහ 8 යන ශ්‍රේණි සඳහා ගණිතය හා විද්‍යාව විෂයන්වලට අදාළ ව උපකාරක පංති පවත්වනු ලබන පුද්ගලයෙකු බවට යි වාර්තා වන්නේ.\nඔහු කළුතර විද්‍යාලයයට මීටර් 500ක් පමණ දුරින් බිරිඳ හා දරුවන් දෙදෙනෙකු සමග කුලී පදනම මත පදිංචිව සිටි බව ද සඳහන්.\nමාවනැල්ල ප්‍රදේශයේ පදිංචිකරුවෙකු වන සැකකරු කළුතර විද්‍යාලයේ ළමුන් ඉලක්ක කර ගනිමින් මෙම මත්කරල් දීර්ඝ කාලයක පටන් විකුණනු ලබන බවට කරුණු අනාවරණය වී ඇති අතර, වැඩිදුර විමර්ශන කටයුතු කළුතර දකුණ පොලිසිය විසින් මෙහෙයවනු ඇති.\nමේ අතර, ප්‍රබල මත්ද්‍රව්‍ය ජාවාරම්කරුවෙකු වන බඩෝවිට නලීන්ගේ ප්‍රධාන ගෝලයා අයිස් මත්ද්‍රව්‍ය සමඟ පොලිස් විශේෂ කාර්ය බලකා අත් අඩංගුවට පත් වී තිබෙනවා.\nඒ, ඊයේ (20) පිලියන්දල පොලිස් වසමේ බෝකුන්දර, මහවත්තට ඇතුළු වන මාර්ගයේ දී සිදු කළ වැටලීමකින්.\nඅත් අඩංගුවට පත් වී ඇත්තේ, මහා පරිමාණ මත්ද්‍රව්‍ය ජාවාරම්කරුවකු වන බඩෝවිට නලීන් නැමැත්තාගේ සමීපතමයෙකු වන පිලියන්දල ප්‍රදේශයේ පදිංචි වයස අවුරුදු 25ක පුද්ගලයෙක්.\nඅත් අඩංගුවට ගන්නා විට සැකකරු සතු ව රුපියල් ලක්ෂ 05කට ආසන්න වටිනාකමක් ඇති අයිස් මත්ද්‍රව්‍ය ග්‍රෑම් 41ක් තිබුණු බව යි පොලිසිය වාර්තා කරන්නේ.\nපිළියන්දල පොලිසිය වැඩිදුර පරීක්ෂණ මෙහෙයව යි.",
       "URL": "https://www.hirunews.lk/320893/පාසල්-ළමුන්ට-මත්කරල්-බෙදූ-උපකාරක-පංති-ගුරුවරයකු-අත්-අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=720"
}