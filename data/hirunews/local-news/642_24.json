{
       "Source": "hirunews",
       "Timestamp": "Monday, 26 December 2022 - 9:19",
       "Headline": "කලා වැවේ හදිසි වාන් දොරටු දෙකක් විවෘත කෙරේ (වීඩියෝ)",
       "News Content": "දිවයිනට බල පෑ පීඩන අවපාතය දුර්වල වෙමින් පැවතිය ද ජලාශ කිහිපයක වාන් දොරටු මේ වන විට විවෘත කර ඇති බව වාරිමාර්ග දෙපාර්තමේන්තුව සඳහන් කළා.\nමේ හේතුවෙන් ජලාශ පහළ ප්‍රදේශවල සිටින ජනතාව ඒ සම්බන්ධයෙන් අවදානයෙන් පසු වන ලෙස යි එම දෙපාර්තමේන්තුව ඉල්ලා සිටින්නේ.\nරාජංගන ජලාශයේ වාන් දොරටු 6ක් විවෘත කර ඇති අතර, ඉන් තප්පරයට ඝන අඩි 5100ක ජල ධාරිතාවක් කලා ඔයට මුදා හැරෙනවා.\nඑමෙන්ම කලාවැවේ වාන් දොරටු 2කද අඩි 2 බැගින් මේ වන විවෘත කර ඇති බවයි මහවැලි අධිකාරිය ප්‍රකාශ කළේ.\nමේ වන විට ඉන් තත්පරයට ඝන අඩි 4000ක ජල ධාරිතාවක් කලා ඔයට මුදාහැරෙනවා.\nමේ හේතුවෙන් කලා වැව දෙපස සහ පහළ සිටින ජනතාවට සැලකිලිමත්ව කටයුතු කරන ලෙසයි මහවැලි අධිකාරියේ නියෝජ්‍ය අධ්‍යක්ෂ කාර්යභාර ඉංජිනේරු\nඑච්.එම්.එල්.ඒ හේරත් කියා සිටියේ.\nපරාක්‍රම සමුද්‍රයේ වාන් දොරටු 10න් 4ක් ම මේ වන විට විවෘත කර ඇති අතර, එමගින් තත්පරයට ඝණ අඩි 1900ක ජල ධාරිතාවක් අඹන් ගග ඔස්සේ මහවැලි ගඟට මුදා හැරෙනවා.\nමේ හේතුවෙන් ගගේ ජල ධාරිතාව තවදුරටත් ඉහළ යා හැකි බැවින් මහවැලි ගඟ පරිහරණය කරන ජනතාව සුපරීක්ෂාකාරී ව කටයුතු කරන ලෙස වාරිමාර්ග දෙපාර්තමේන්තුව දැනුම් දෙනවා.\nඑමෙන්ම දැදුරු ඔය ජලාශයේ වාන් දොරටු 04 ක් පමණක් මේ වන විට අඩි 02 බැගින් විවෘත කර ඇති බවයි එම දෙපාර්තමේන්තුව සඳහන් කළේ.\nඑමෙන්ම පසුගිය දිනවල පැවති අයහපත් කාලගුණය හේතුවෙන් පවුල් 387කට අයත් පුද්ගලයින් 1675 දෙනෙකුට පීඩා සිදුව තිබෙනවා.\nආපදා කළමණාකරණ මධ්‍යස්ථානය සඳහන් කළේ වර්ෂාවත් සමඟ පස්කදු කඩා වැටීම් නිසා දෙදෙනෙකු මිය ගොස් 07 දෙනෙකුට තුවාල සිදු ව ඇති බවයි.\nඊට අමතර ව නිවාස 109කට අර්ධ හානි සිදු ව තිබෙනවා.\nමේ අතර, ඉකුත් 25 වනදා සිලාවතුර ප්‍රදේශයෙන් මුහුදු ගොස් අතුරුදන් වූ ධීවර තරුණයන් සොයා මේ වන විටත් මෙහෙයුම් ක්‍රියාත්මක යි.\nමෙලෙස අතුරුදන්ව ඇත්තේ අවුරුදු 20 සහ 23 යන වයස්වල පසුවන්නන්.",
       "URL": "https://www.hirunews.lk/323571/කලා-වැවේ-හදිසි-වාන්-දොරටු-දෙකක්-විවෘත-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=642"
}