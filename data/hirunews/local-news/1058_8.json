{
       "Source": "hirunews",
       "Timestamp": "Thursday, 30 June 2022 - 7:28",
       "Headline": "සෞඛ්‍ය සේවාවේ වෘත්තීන් 5ක් අදත් වැඩ නැහැ",
       "News Content": "සෞඛ්‍ය සේවාවේ අතුරු වෛද්‍ය සේවයට අයත් ක්ෂේත්‍ර තනතුරු 03 ක් සහ රෝහල් සේවයට අයත් තනතුරු 05 ක් ඒකාබද්ධව ආරම්භ කළ වෘත්තීය ක්‍රියාමාර්ගය අද (30) දිනයේත් ක්‍රියාත්මක බව අතුරු වෛද්‍ය සේවා ඒකාබද්ධ පෙරමුණ ප්‍රකාශ කළා.\nඑහි සභාපති උපුල් රෝහණ හිරු ප්‍රවෘත්ති අංශයට කියා සිටියේ ඊට අදාළව සෞඛ්‍ය අමාත්‍යාංශයෙන් විසඳුමක් නොලැබුනහොත් ලබන සඳුඳා (04) සිට අඛණ්ඩ වෘත්තීය ක්‍රියාමාර්ගයක නිරත වීමට සූදානම් බවයි.\nමේ අතර, වෘත්තීය ක්‍රියාමාර්ගය අත්හිටුවා සේවයට වාර්තා කරන ලෙස මෙතෙක් සේවයට වාර්තා නොකළ සියලු කාර්ය මණ්ඩලයෙන් ඉල්ලීමක් කරන බව තැපැල්පති රංජිත් ආරියරත්න ප්‍රකාශ කළා.\nසියලු තැපැල් සහ උප තැපැල් කාර්යාල සතියට දින 03 ක් පමණක් ක්‍රියාත්මක කිරීමේ තීරණයට එරෙහිව තැපැල් සේවකයින් ආරම්භ කර ඇති වර්ජනය සම්බන්ධයෙන් අදහස් පළ කරමිනුයි තැපැල්පතිවරයා මෙම ඉල්ලීම සිදුකළේ.\nපෙරේදා (28) දිනයේ මෙම වර්ජනය ආරම්භ කර තිබුණා.\nකෙසේ වෙතත්, මෙම වර්ජනය සම්බන්ධයෙන් අදහස් පළ කරමින් තැපැල්පති රංජිත් ආරියරත්න ඊයේ (29) මාධ්‍ය නිවේදනයක් නිකුත් කර තිබුණා.\nඑහි දැක්වෙන්නේ වෘත්තීය ක්‍රියාමාර්ග අත්හිටුවා සාකච්ඡාවට පැමිණෙන්නේ නම් පවතින තත්ත්වය සමාලෝචනයට ලක් කිරීමේ හැකියාව සොයා බැලිය හැකිවනු ඇති බවයි.\nඅතිකාල හා සෙනසුරාදා දින සේවය කිරීම වෙනුවෙන් හිමිවන අමතර දීමනාව අහිමි වීම මත වෘත්තීය සමිති විසින් පූර්ව දැනුම්දීමකින් තොරව අත්තනෝමතිකව සිදු කරන ලද වෘත්තීය ක්‍රියාමාර්ගය නිසා පාරිභෝගික ජනතාව මහත් අසීරුතාවකට පත්ව ඇති බව ද එම නිවේදනයේ සඳහන් වනවා.",
       "URL": "https://www.hirunews.lk/308581/සෞඛ්‍ය-සේවාවේ-වෘත්තීන්-5ක්-අදත්-වැඩ-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=1058"
}