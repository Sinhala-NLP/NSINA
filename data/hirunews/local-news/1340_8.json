{
       "Source": "hirunews",
       "Timestamp": "Tuesday, 22 February 2022 - 18:53",
       "Headline": "පුෂ්පිකා ට හෙට පිලියන්දල පොලීසියට එන්න කියලා",
       "News Content": "කිරුළ අහිමි වූ විවාහක රූ රැජිනක වන පුෂ්පිකා ද සිල්වාට හෙට උදෑසන දහයට පිළියන්දල පොලිසියට පැමිණෙන ලෙස දන්වා ඇතැයි පිලියන්දල පොලිස් ස්ථානාධිපතිවරයා පැවසුවා.\nමෙලෙස පුෂ්පිකා ද සිල්වාට පිලියන්දල පොලිසියට පැමිණෙන ලෙස දන්වා ඇත්තේ පසුගිය 14 වන දින මාධ්‍යවේදී චමුදිත සමරවික්‍රම ගේ පිළියන්දල පිහිටි නිවසට එල්ල කෙරුණු ගල් සහ අසූචි ප්‍රහාරය සම්බන්ධයෙන් ප්‍රකාශයක් ලබා ගැනීම සඳහා බවයි ස්ථානාධිපතිවරයා පැවසුවේ.\nමාධ්‍යවේදී චමුදිත සමරවික්‍රම මේ හිටපු විවාහක රූ රැජන සමඟ සම්මුඛ සාකච්ඡාවක් පවත්වා තිබුනා.\nඑහිදී ඇය විසින් ලෝක විවාහක රූ රැජන තරගාවලිය සහ ඒ සඳහා එක් වූ මෙරට සංවිධායකයින් සම්බන්ධයෙන් මතභේදයට තුඩුදෙන කරුණු රැසක් අනාවරණය කළා.\nඑම සම්මුඛ සාකච්ඡාවෙන් අනතුරුව මෙරට ප්‍රථම ලෝක විවාහකක රූ රැජින වන රෝසි සේනානායක ඇයට විරුද්ධව එන්තරවාසියක් යොමු කළේ එම සම්මුඛ සාකච්ඡාවේ දී ප්‍රකාශ වූ අදහස් හරහා ඇයගේ කීර්තිනාමයට හානි වූ බව පවසමින්.\nඒ හරහා ඇය රුපියල් මිලියන පන්සීය වන්දියක් ද පුෂ්පිකා ද සිල්වා ගෙන් ඉල්ලා සිටියා.\nහෙට සිදු කෙරෙන ප්‍රශ්න කිරීම් වලදී මාධ්‍යවේදී චමුදිත සමරවික්‍රම ගේ නිවසට එල්ල වූ ප්‍රහාරය සම්බන්ධයෙන් ඇය දන්නා යම් තොර තොරතුරක් වේ නම් ඒ සම්බන්ධයෙන් විස්තර ලබා ගැනීමට අදහස් කර සිටින බවයි පිළියන්දල පොලිස්\nස්ථානාධිපතිවරයා වැඩිදුරටත් කියා සිටියේ.",
       "URL": "https://www.hirunews.lk/297743/පුෂ්පිකා-ට-හෙට-පිලියන්දල-පොලීසියට-එන්න-කියලා",
       "Category": "Local News",
       "Parent URL": "https://www.hirunews.lk/local-news.php?pageID=1340"
}