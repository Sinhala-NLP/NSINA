{
       "Source": "hirunews",
       "Timestamp": "Thursday, 26 January 2023 - 21:19",
       "Headline": "සමාජ මාධ්‍ය ඔස්සේ තර්ජනාත්මක පණිවිඩයක් පළ කළ 40 හැවිරිදි පුද්ගලයෙකු අත්අඩංගුවට",
       "News Content": "75 වන නිදහස් දින සැමරුමට සහභාගී වීමට නියමිත පුද්ගලයින්ට එරෙහිව සමාජ මාධ්‍ය ඔස්සේ තර්ජනාත්මක පණිවිඩයක් පළ කළ 40 හැවිරිදි පුද්ගලයෙකු අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන තිබෙනවා.\nපුද්ගලයකු සිය ෆේස්බුක් හි මහජන කැලඹීමක් ඇති වන ආකාරයෙන් නිදහස් උත්සවයට සමගාමීව විවිධ අදහස් (පොස්ට්) පළකර ඇති බවට ලද පැමිණිල්ලක් අනුව සිදුකළ විමර්ශනවලදී සැකකරුව අත්අඩංගුවට ගැනීමට හැකිවූ බව පොලීසිය පවසනවා.\nසැකකරු ඉහත ආකාරයෙන් මහජන කැලඹීමක් ඇතිවන ආකාරයේ අදහස් (පෝස්ට්) විවිධ ආකාරයෙන් සකස්කර ඔහුගේ මුහුණු පොතට ඇතුළත් කර තිබූ බව පරිගණක අපරාධ කොට්ඨාසය සිදුකළ විමර්ශනවලදී අනාවරණය වී තිබුණා.\nඒ අනුව එලෙස අදහස් පළ කළ සැකකාර පුද්ගලයාගේ මුහුණු පොතේ ගිණුම පරීක්ෂාකර ඔවුන්ගේ සවිස්තර වාර්තාවක් ලබා ගැනීමෙන් අනතුරුව මහරගම ප්‍රදේශයේ දී ඔහුව අත්අඩංගුවට ගත් බව පොලීසිය පැවසුවා.\nසැකකරුව නුගේගොඩ ගංගොඩවිල මහෙස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/325966/සමාජ-මාධ්‍ය-ඔස්සේ-තර්ජනාත්මක-පණිවිඩයක්-පළ-කළ-40-හැවිරිදි-පුද්ගලයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=577"
}