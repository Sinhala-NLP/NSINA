{
       "Source": "hirunews",
       "Timestamp": "Friday, 25 September 2020 - 16:53",
       "Headline": "නව රාජ්‍ය තාන්ත්‍රිකයන් 8 කට පාර්ලිමේන්තුවේ උසස් නිලතල පිළිබඳ කාරක සභාව අනුමැතිය",
       "News Content": "නව රාජ්‍ය තාන්ත්‍රික පත් කිරීම් 8 ක් සඳහා, පාර්ලිමේන්තුවේ උසස් නිලතල පිළිබඳ කාරක සභාව අනුමැතිය ලබාදී තිබෙනවා.\nඒ අනුව, ජිනිවාහි මෙරට නිත්‍ය නියෝජිතයා වශයෙන් සී.ඒ.චන්ද්‍රපේම පත් කර ඇති අතර, දකුණු අප්‍රිකාවේ මහකොමසාරිස්වරයා වශයෙන් එස්.අමරසේකරගේ නමට අනුමැතිය හිමිව තිබෙනවා.\nඇෆ්ගනිස්ථානයේ තානාපතිවරයා වශයෙන් විශ්‍රාමික අද්මිරාල් හරිස්චන්ද්‍ර ද සිල්වා අනුමැතිය හිමිව ඇති අතර, ජපානයේ තානාපතිවරයා වශයෙන් සංජීව් ගුණසේකරට අනුමැතිය හිමිවූ බවයි පාර්ලිමේන්තුවේ සන්නිවේදන දෙපාර්තමේන්තුව සඳහන් කළේ.\nරවීනාත ආරියසිංහ ඇමරිකා එක්සත් ජනපදයේ තානාපතිවරයා ලෙස පත් කිරීමට අනුමැතිය හිමිව ඇති අතර, ප්‍රංශයේ තානපතිවරයා ලෙස පත් කිරීමට අනුමැතිය හිමිව ඇත්තේ මහාචාර්ය ක්ෂණිකා හිරිඹුරේගමයි.\nමීට අමතරව, ආචාර්ය පාලිත කොහොන චීනයේ තානාපතිවරයා ලෙස පත් කිරීමට එම කාරක සභාව අනුමැතිය ලබා දුන් අතර මිලින්ද මොරගොඩ ඉන්දියාවේ මහකොමසාරිස්වරයා ලෙස පත් කිරීමට ද අනුමැතිය හිමිව තිබෙනවා.",
       "URL": "https://www.hirunews.lk/251090/නව-රාජ්‍ය-තාන්ත්‍රිකයන්-8-කට-පාර්ලිමේන්තුවේ-උසස්-නිලතල-පිළිබඳ-කාරක-සභාව-අනුමැතිය",
       "Category": "Local News",
       "Parent URL": "https://www.hirunews.lk/local-news.php?pageID=2430"
}