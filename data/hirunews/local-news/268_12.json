{
       "Source": "hirunews",
       "Timestamp": "Wednesday, 14 June 2023 - 21:50",
       "Headline": "බන්ධනාගාරවල තද බදය හොඳටම වැඩි වෙලා",
       "News Content": "රැඳවියන් 11762 ක් පමණක් රැදවිය හැකි රටපුරා බන්ධනාගාරවල රැඳවියන් 26791 ක් රඳවා සිටින බව අධිකරණ, බන්ධනාගාර කටයුතු සහ ව්‍යවස්ථා ප්‍රතිසංස්කරණ අමාත්‍යාංශයේ ලේකම් වසන්තා පෙරේරා රජයේ ගිණුම් පිළිබඳ පාර්ලිමේන්තු කාරක සභාවේදී (කෝපා කමිටුව) පැවසුවා.\nබන්ධනාගාරවල තදබදය සියයට 250 කින් ඉහළ ගොස් ඇතැයිද ඇය සඳහන් කළා.\nඇතැම් බන්ධනාගාර වල තදබදය සියයට 300කින් 400 කින් ඉහළ ගොස් ඇතැයි බන්ධනාගාර කොමසාරිස් ජනරාල් තුෂාර උපුල්දෙණිය සඳහන් කළා.\nබන්ධනාගාර දෙපාර්තමේන්තුවේ ගැටලු සම්බන්ධයෙන් සාකච්ඡා කිරීම සඳහා රාජ්‍ය ගිණුම් පිළිබඳ පාර්ලිමේන්තු කාරක සභාව එහි සභාපති රාජ්‍ය අමාත්‍ය ලසන්ත අලගියවන්නගේ ප්‍රධානත්වයෙන් පසුගිය (09) වැනිදා පැවැත්වූ රැස්වීමේදී මේ බව අනාවරණය වුනා.\nබන්ධනාගාරවල සිටින රැඳවියන්ගෙන් 1,7502 ක් රිමාන්ඩ් සිරුකරුවන් බවත් ඒ අතර 1,0470ක්ම මත්ද්‍රව්‍ය ආශ්‍රිත වැරදිකරුවන් බවත් මෙහිදී තොරතුරු අනාවරණය වුනා.\nඑසේම වැරදිකරුවන් බවට අධිකරණයෙන් නියමවූ පුද්ගලයන් 9289 ක් සිටින බව පැවසූ බන්ධනාගාර කොමසාරිස් ජනරාල්වරයා ඉන් 3569ක් මත්ද්‍රව්‍ය ආශ්‍රිත වැරදිකරුවන් බවද සඳහන් කළා.\nමේ අතර දඩ මුදල් ගෙවා ගත නොහැකි 1309 ක්ද බන්ධනාගාරවල සිටින බව බන්ධනාගාර ප්‍රධානීන් සඳහන් කළා.\nදඩමුදල් ගෙවාගත නොහැකි පිරිස් වෙසක් පොසොන් වැනි අවස්ථාවලදී විශේෂ සමාව යටතේ නිදහස් කළද නැවත කෙටිකලක් තුළ වැරදිකරුවන් ලෙස බන්ධනාගාරගතවීම විශාල ගැටලුවක් බව අතිරේක බන්ධනාගාර කොමසාරිස් ජනරාල් චන්දන ඒකනායක මෙහිදී පැවසුවා.\nමත්ද්‍රව්‍ය ආශ්‍රිත වැරදිකරුන් සංඛ්‍යාව ශීඝ්‍රයෙන් වැඩිවී ඇති බවද මෙහිදී තොරතුරු අනාවරණය වුනා.\nමේ අනුව නව මධ්‍යස්ථාන නවයක පුනරුත්ථාපන කටයුතු සිදුවන බවද බන්ධනාගාර කොමසාරිස් ජනරාල්වරයා පැවසුවා.\nමෙම තත්වය පාලනය සදහා අවශ්‍ය යෝජනා සහ සැලසුම් කඩිනමින් සකස් කර ඉදිරිපත් කරන ලෙස කමිටුව නිලධාරීන්ට නිර්දේශ කළා.\nබන්ධනාගාරයන්හි පුද්ගල ශරීර පරීක්ෂාව කරන සහ භාණ්ඩ මලු පරීක්ෂා කරන යන්ත්‍ර 11කින් 4ක් ක්‍රියා විරහිත බවද මෙහිදී තොරතුරු අනාවරණය වුනා.\nමෙම යන්ත්‍ර වසර 10කට වැඩි කාලයක් පැරණි බැවින් අලුත්වැඩියාවට යන වියදම දෙස බැලීමේදී නව යන්ත්‍ර මිලදී ගැනීම ලාබදායී බව නිලධාරීහු පෙන්වා දුන්නා.\nමේ අනුව සියලු බන්ධනාගාරවලට අදාළව අවශ්‍ය යන්ත්‍ර පිළිබදව සැලැස්මක් ඉදිරිපත් කරන ලෙස කෝපා සභාපතිවරයා නිලධාරීන්ට උපදෙස් ලබා දුන්නා.",
       "URL": "https://www.hirunews.lk/337959/බන්ධනාගාරවල-තද-බදය-හොඳටම-වැඩි-වෙලා",
       "Category": "Local News",
       "Parent URL": "https://www.hirunews.lk/local-news.php?pageID=268"
}