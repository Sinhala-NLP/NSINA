{
       "Source": "hirunews",
       "Timestamp": "Thursday, 11 May 2023 - 12:34",
       "Headline": "ඉඩම් අණ පනත් සංශෝධනයට ජනපතිගෙන් උපදෙස්",
       "News Content": "කාලීන සංවර්ධන අවශ්‍යතාවයන්ට ගැළපෙන පරිදි මෙරට ඉඩම් සම්බන්ධයෙන් පවතින ඉඩම් අණ පනත් සංශෝධනය කරන ලෙස රනිල් වික්‍රමසිංහ අදාළ නිලධාරීන්ට උපදෙස් දී තිබෙන බව ජනාධිපති මාධ්‍ය අංශය විසින් නිකුත් කළ නිවේදනයේ සඳහන් වනවා.\nඑම කාර්යය කඩිනම් කර ගැනීම සඳහා සුදුසු කමිටුවක් පත්කර ගන්නා ලෙසයි ජනාධිපතිවරයා දැනුම් දී ඇත්තේ.\nජනාධිපති මෙම උපදෙස් ලබා දුන්නේ ඉඩම් කළමනාකරණ ආයතනයනිහි අණ පනත්වල ප්‍රතිපාදන සංශෝධනය කිරීම හා රෙගුලාසි ඇතුළත් කිරීම පිළිබඳ ඉඩම් අමෘත්‍යාංශය ඇතුළු අදාළ ආයතනවල නිලධාරීන් සමඟ ඊයේ (10) පස්වරුවේ ජනාධිපති කාර්යාලයේ පැවති සාකච්ඡාවකදී.\nතවදුරටත් රට තුළ ක්‍රියාත්මක වන්නේ යටත්විජිත සමයේ ගෙනෙන ලද ඉඩම් ප්‍රතිපත්ති බවත් පෙන්වා දුන් ජනාධිපතිවරයා ඉඩම් පරිහරණය සම්බන්ධව විවිධ අවස්ථාවල දී ගෙන එන ලද අණපනත් කාලීන සංවර්ධන අවශ්‍යතාවයන්ට නොගැලපෙන බව ද කියා සිටියා.\nසංවර්ධන කටයුතු සඳහා ඉඩම් ලබා දීමේ දී දැනට පවතින බාධාවන් ඉවත් කර, නව ජාතික ඉඩම් ප්‍රතිපත්තියක් සකස් කිරීම පිළිබඳව ද මෙහි දී දීර්ඝ ලෙස සාකච්ජා කෙරුණු බව සඳහන්.\nඉඩම් කොමිෂන් සභාවක් හරහා පළාත් සභා යටතේ පවතින ඉඩම්වල ගැටලු නිරාකරණය කර ගන්නා ලෙසත් ප්‍රකාශ කර ජනාධිපතිවරයා උපදෙස් ලබාදුන් බවත් එම නිවේදනයේ සඳහන් වනවා.\nග්‍රාමසේවා වසම් මට්ටමින් පවතින ඉඩම්වල හිමිකරුවන්ගේ විස්තර සහ එම ඉඩම් වලින් දැනට ප්‍රයෝජනයට ගෙන ඇති ඉඩම් ප්‍රමාණය සහ ප්‍රයෝජනයට ගෙන නොමැති ඉඩම් ප්‍රමාණය හඳුනා ගෙන ප්‍රාදේශීය ලේකම් කාර්යාල මට්ටමින් වාර්තාවක් සකස් කරන ලෙසත් ජනාධිපතිවරයා විසින් නිලධාරීන්ට උපදෙස් දී තිබෙනවා.\nරජයේ අවශ්‍යතාවයන් සඳහා පවරාගෙන ඇති නමුත් මෙතෙක් ප්‍රයෝජනයට ගෙන නොමැති ඉඩම් නැවත ජනතාව අතර බෙදා දීමට පියවර ගන්නා ලෙසත්, හෙතෙම ප්‍රකාශ කර ඇති බව සඳහන්.\nඉදිරියේ දී රජයේ කාර්යයන් සඳහා ඉඩම් අත්පත් කර ගැනීමට අදාළ ඉඩම්වල වෙළෙඳපොළ වටිනාකම ගෙවා අත්පත් කර ගැනීම් සිදු කරන ලෙසත් ජනාධිපති විසින් මෙහි දී නිලධාරීන්ට දැනුම් දී ඇති බව ජනාධිපති මාධ්‍ය අංශය විසින් නිකුත් කළ නිවේදනයේ සඳහන්.\nමිනින්දෝරු දෙපාර්තමේන්තුව හා තක්සේරු දෙපාර්තුමේන්තුවේ කාර්යයන්වල පවතින ප්‍රමාදය වළක්වා ගැනීම සඳහා එම දෙපාර්තමේන්තුවල පවතින පුරප්පාඩු කඩිනමින් සම්පූර්ණ කිරීමට පියවර ගන්නා ලෙස ද ජනාධිපතිවරයා උපදෙස් දුන් බවයි එම නිවේදනයේ වැඩිදුරටත් සඳහන් වන්නේ.",
       "URL": "https://www.hirunews.lk/334878/ඉඩම්-අණ-පනත්-සංශෝධනයට-ජනපතිගෙන්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=352"
}