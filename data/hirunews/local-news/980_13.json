{
       "Source": "hirunews",
       "Timestamp": "Saturday, 30 July 2022 - 12:55",
       "Headline": "ජනපති දළදා සමිඳුන් වැඳ පුදාගනී (වීඩියෝ)",
       "News Content": "ජනාධිපති රනිල් වික්‍රමසිංහ අද (30) උදෑසන මහනුවර ඓතිහාසික ශ්‍රී දළදා මාළිගාව වෙත පැමිණ දළදා සමිඳුන් වැඳපුදාගත්තා.\nජනාධිපතිවරයා දළදා මාළිගාවට පැමිණි අවස්ථාවේ ඔහු පිළිගනු ලැබුවේ දියවඩන නිලමේ ප්‍රදීප් නිලංග දෑල විසින්.\nඅනතුරුව ජනාධිපතිවරයා දළඳා සමිඳුන් වැඩ සිටින ඉහළ මාළයේ කුටිය වෙත ගොස් දළදා වහන්සේට පුෂ්පෝපහාර දක්වා ආගමික වතාවත්වල නිරතව මහා සංඝරත්නයේ ආශිර්වාදය ලබාගත් බවයි ජනාධිපති මාධ්‍ය අංශය නිවේදනය කළේ.\nආගමික වතාවත්වල නිරතවීමෙන් පසු ජනාධිපති රනිල් වික්‍රමසිංහ දළදා මාළිගාවේ විශේෂ අමුත්තන් වෙනුවෙන් වෙන් කර ඇති කුටිය වෙත ගොස් සමරු සටහන් පොතේ සමරු සටහනක්ද තබා තිබෙනවා.\nජනාධිපති රනිල් වික්‍රමසිංහ අද පස්වරුවේ මල්වතු සහ අස්ගිරි මහනායක හිමිවරුන් බැහැදැකීමට ද නියමිතයි.\nමේ අතර ඉන්දීය නව ජනපතිනි ද්‍රෞපදි මුර්මු, ජනාධිපති රනිල් වික්‍රමසිංහ වෙත සුබපැතුම් ලිපියක් යොමුකර තිබෙනවා.\nඉන් ඇය සඳහන් කර ඇත්තේ “අසල්වැසියා ප්‍රථමයෙන්” යන ප්‍රතිපත්තිය මත සිට ශ්‍රී ලංකා ජනතාව වෙනුවෙන් ඉන්දියාව කැපවන බවයි.\nඑමෙන්ම නව ජනාධිපතිවරයාට සාර්ථකත්වය ප්‍රාර්ථනා කරන බවද ඇය සඳහන් කර තිබෙනවා.\nදෙරට අතර ද්විපාර්ශ්වික සහයෝගීතාව තවදුරටත් වර්ධනය කරගැනීම තම අපේක්ෂාව බවද ඉන්දීය ජනපතිනි ද්‍රෞපදි මුර්මු, ජනාධිපතිවරයා වෙත යොමුකළ ලිපියේ වැඩිදුරටත් දැක්වුණේ.",
       "URL": "https://www.hirunews.lk/311395/ජනපති-දළදා-සමිඳුන්-වැඳ-පුදාගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=980"
}