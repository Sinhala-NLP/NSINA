{
       "Source": "hirunews",
       "Timestamp": "Monday, 13 December 2021 - 13:47",
       "Headline": "පාර්ලිමේන්තුවේ වාර අවසාන කිරීමෙන් කෝප් ඇතුලු කාරක සභා අහෝසියි",
       "News Content": "රටේ අර්බුදකාරී අවස්ථාවක පාර්ලිමේන්තුවේ වාර අවසන් කිරීම හරහා තවත් අවිනිශ්චිත තත්වයන් උද්ගත වන බව සමගි ජනබලවේගය පවසනවා.\nඑහි ජාතික සංවිධායක පාර්ලිමේන්තු මන්ත්‍රී තිස්ස අත්තනායක මේ බව කියා සිටියේ, ඊයේ (12) මධ්‍යම රාත්‍රියේ සිට ක්‍රියාත්මක වන පරිදි පාර්ලිමේන්තුව වාර අවසන් කිරීමේ තීරණය සම්බන්ධයෙන් අදහස් පළ කරමින්.\nආණ්ඩුක්‍රම ව්‍යවස්ථාවට අනුව, ජනාධිපති ගෝඨාභය රාජපක්ෂට පැවරී ඇති බලතල ප්‍රකාරව මෙලෙස වාර අවසාන කර අතිවිශේෂ ගැසට් පත්‍රයක් නිකුත් කෙරුණා.\nඒ අනුව නව පාර්ලිමේන්තු සැසිවාරය ආරම්භ කිරීමට නියමිතව ඇත්තේ ලබන වසරේ ජනවාරි 18 වනදායි.\nපාර්ලිමේන්තුව මෙලෙස වාර අවසන් කිරීමත් සමඟ පොදු ව්‍යාපාර පිළිබඳ කාරක සභාව හෙවත් කෝප් කමිටුව සහ රාජ්‍ය ගිණුම් කාරක සභාව ඇතුලු කාරක සභා බොහොමයක් අහෝසි වනවා.\nකෙසේ වෙතත් මැතිවරණ කටයුතු පිළිබඳ සොයාබැලීමේ විශේෂ තේරීම් කාරක සභාව හා උසස් නිලතල පිළිබඳ කාරක සභාව පමණක් තවදුරටත් ක්‍රියාත්මක බවයි, පාර්ලිමේන්තු වේත්‍රධාරී නරේන්ද්‍ර ප්‍රනාන්දු හිරු ප්‍රවෘත්ති අංශයට සඳහන් කළේ.\nරාජ්‍ය ගිණුම් කාරක සභාව අනාවරණ කරගත් ඇතැම් කරුණු සම්බන්ධයෙන් ක්‍රියාමාර්ග ගැනීමට කටයුතු කරමින් සිටින අවස්ථාවක මෙලෙස පාර්ලිමේන්තුවේ වාර අවසන් කිරීම ගැටළු සහගත තත්වයක් බවයි, එම කාරක සභාවේ සාමාජික පාර්ලිමේන්තු මන්ත්‍රී තිස්ස අත්තනායක සඳහන් කළේ.\nමේ පිළිබඳව අප කළ විමසීමකදී කෝප් කමිටුවේ සභාපති මහාචාර්ය චරිත හේරත් කියා සිටියේ, ඉදිරියේදී පත් කෙරෙන නව කෝප් කමිටුව හරහා තමන් ආරම්භ කළ විමර්ශන යළි සිදුකරනු ඇතැයි විශ්වාස කරන බවයි.",
       "URL": "https://www.hirunews.lk/290871/පාර්ලිමේන්තුවේ-වාර-අවසාන-කිරීමෙන්-කෝප්-ඇතුලු-කාරක-සභා-අහෝසියි",
       "Category": "Local News",
       "Parent URL": "https://www.hirunews.lk/local-news.php?pageID=1497"
}