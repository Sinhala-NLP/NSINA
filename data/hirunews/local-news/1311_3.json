{
       "Source": "hirunews",
       "Timestamp": "Tuesday, 08 March 2022 - 13:25",
       "Headline": "සුනාමියෙන් බේරුණු තංගල්ලේ දැරියක්, වසර 18කට පසු මැදිරිගිරියෙන් හමුවේ",
       "News Content": "මුළු ලෝකයම කාන්තාවන් පිළිබඳව අවධානය යොමු කරන අද දිනයේ වයස අවුරුදු 18කට පෙර රුඳුරු සුනාමි රළ පහරට හසුව ජීවිතය බේරාගත් අද දෙදරු මවක්ව සිටින කාන්තාවක් අපට හමුවූයේ මැදිරිගිරිය ප්‍රදේශයෙන්.\nතංගල්ලේදී සුනාමියට හසුවූ ඇයගේ දුක්බර කතාව සංවේදි හදවත් ඇත්තන්ගේ නෙතට කඳුළක් උපදවනු නොඅනුමානයි.\nතමාගේ නිසි වයස, නිසි නාමය, උප්පැන්න සහතිකයන් හෝ නොමැතිව සමාජයේ අසාධාරණකම් වලින් බැට කන මෙම කාන්තාව තවමත් ජිවත් වන්නේ අනේක විධ දුක්ගැහැට මධ්‍යයේයි.\nකේ.ඒ. කමලා පෙරේරා නමින් හඳුන්වන මෙම කාන්තාව පදිංචිව සිටින්නේ අංක 191, ජයගම්පුර, මහ අඹගස්වැව, මැදිරිගිරිය යන ලිපිනයේයි.\nපෙර පාසල් වියේ පසුවන සහ මෙවර ශිෂ්‍යත්ව විභාගය සඳහා පෙනී සිටින දරුවන් දෙදෙනෙකුගේ මවක වන ඇය කාට හෝ බැලමෙහෙ කර සිය ජීවිතය සරි කර ගන්නේ කුලී නිවසක සිටිමින්.\nතංගල්ල ප්‍රදේශයේ උපත ලැබූ ඇය පාසල් ගමන ආරම්භ කිරීමට ඔන්න මෙන්න කියා තිබියදී එනම් 2004 වසරේ දෙසැම්බර් මස 26 වනදා උදම් රළ හසුව ඇයගේ මව, පියා, සහෝදරයන් දෙදෙනා සහ සහෝදරිය සමඟ ගසාගෙන ගොස් තිබෙනවා.\nමුළු පවුලම දිය රකුසාට බිලිවද්දී දෛවයට අනුව ඇයගේ දිවි බේරාගෙන ඇත්තේ කවුරුන්ද යන්න ඇය අදටත් නොදන්නා කරුණක්.\nතංගල්ල ප්‍රදේශයේ සුනාමි රැදවුම් කඳවුරක සිටියදී තංගල්ල ප්‍රදේශයේම විදුහල්පතිනියකගේ නිවසට රැගෙන ගොස් ඇය හදා වඩාගෙන ඇති අතර එහිදී තමාට මෙම නම ලැබුණු බවයි ඇය කියා සිටියේ.\nනිවසේ හිමිකාරිය මිය යාමෙන් පසු ඇයගේ නැගණිය විසින් තමාව කොළඹ කැඳවාගෙන පැමිණ මෙහෙකාර සේවයේ යෙදවූ බව කමලාවතී ප්‍රකාශ කළා.\nඒ වනවිට ඇයට යන්තම් අවුරුදු දොළහ සම්පූර්ණ වූවා පමණි.\nකෙසේවෙතත් එහිදී හඳුනාගත් තරුණයෙකු සමඟ ඇති වූ ප්‍රේම සබඳතාවක් මත ඔහුත් සමඟ මැදිරිගිරිය ප්‍රදේශයට ගොස් ඇති අතර දෙවන දරුවා ලැබීමට සිටිය දී ඔහු ඇය හැර ගොස් තිබෙනවා.",
       "URL": "https://www.hirunews.lk/298959/සුනාමියෙන්-බේරුණු-තංගල්ලේ-දැරියක්-වසර-18කට-පසු-මැදිරිගිරියෙන්-හමුවේ",
       "Category": "Local News",
       "Parent URL": "https://www.hirunews.lk/local-news.php?pageID=1311"
}