{
       "Source": "hirunews",
       "Timestamp": "Friday, 19 August 2022 - 13:44",
       "Headline": "ජැක්සන් ඇන්තනීගේ සුව දුක් බලන්න ජනපති රෝහලට යයි (වීඩියෝ)",
       "News Content": "හදිසි අනතුරකට ලක් වූ ප්‍රවීණ රංගන ශිල්පී ජැක්සන් ඇන්තනීගේ සුව දුක් බැලීමට ජනාධිපති රනිල් වික්‍රමසිංහ කොළඹ ජාතික රෝහලට ගොස් තිබෙනවා.\nඒ අද (19) පස්වරුවේ.\nඒ අවස්ථාවේ දී ජනාධිපතිවරයා, ජැක්සන් ඇන්තනීගේ පවුලේ අය සමඟ කෙටි සුහද සාකච්ඡාවක ද නිරත වූ බව සඳහන්.\nජනාධිපතිවරයා එහිදී ජැක්සන් ඇන්තනීගේ බිරිද මෙන්ම දරුවන්ද හමුවී ඉදිරි ප්‍රතිකාර කටයුතු සම්බන්ධයෙන් සාකච්ඡා කර තිබෙනවා.\nජනාධිපතිවරයා එහිදී සදහන් කර ඇත්තේ වෛද්‍ය ප්‍රතිකාර මෙන්ම ආගමික හා ආධ්‍යාත්මික ආශීර්වාදයද ඔහුට අවශ්‍ය බවයි.\nජනාධිපතිවරයා ජාතික රෝහලේ අධ්‍යක්ෂවරයාද හමුවී ඇති අතර රෝහලේ පවතින ඖෂධ හිගතාවයන් සම්බන්ධයෙන්ද අවධානය යොමුකර තිබෙනවා.\nරංගන ශිල්පී ජැක්සන් ඇන්තනී හදිසි අනතුරට මුහුණ පෑවේ පසුගිය ජූලි මස දෙවැනි දා අනුරාධපුර තලාව ප්‍රදේශයේ දී යි.\nජැක්සන් ඇන්තනී ගමන් ගත් කැබ් රථය වන අලියකුගේ ගැටීමෙන් මෙම අනතුර සිදු වුණා.\nඅනතුරෙන් ජැක්සන් ඇන්තනීගේ ගෙලේ අස්ථි බිඳීමක් සිදු වුණු අතර, ඔහු ව ශල්‍යකර්මයකට ද භාජනය කෙරුණා.\nජැක්සන් ඇන්තනී සෙමෙන් සෙමෙන් සුව අතට පැමිණෙමින් සිටින බව යි ඔහුගේ පවුලේ සමීපතයන්ගේ ආරංචි මාර්ගවලින් වාර්තා වන්නේ.",
       "URL": "https://www.hirunews.lk/313176/ජැක්සන්-ඇන්තනීගේ-සුව-දුක්-බලන්න-ජනපති-රෝහලට-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=929"
}