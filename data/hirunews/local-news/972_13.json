{
       "Source": "hirunews",
       "Timestamp": "Tuesday, 02 August 2022 - 13:16",
       "Headline": "කිව්.ආර් ක්‍රමවේදයට ඉන්ධන බෙදීම දිවයින පුරා",
       "News Content": "කිව් ආර් ක්‍රමවේදය යටතේ ඉන්ධන බෙදාහැරීම මේ වනවිට දිවයින පුරා ඉන්ධන පිරවුම්හල් 1190ක සිදු වනවා.\nඅක්‍රමිකතා මැඩපැවැත්වීමට සහ ඉන්ධන බෙදාහැරීම ක්‍රමවත් කිරීමේ අරමුණින් කිව්.ආර් ක්‍රමවේදය ඊයේ සිට දිවයින පුරා ආරම්භ වුණා.\nවිදුලිබල හා බලශක්ති අමාත්‍යාංශය නිකුත් කළ නිවේදනයක දැක්වෙන්නේ, කිව්.ආර් ක්‍රමවේදය යටතේ ඊයේ සිපෙට්කෝ සහ ලංකා අයි.ඕ.සී පිරවුම්හල් 820ක ඉන්ධන බෙදා හැර ඇති බව යි.\nඊයේ දිනය තුළ පමණක් රථ වාහන 457,360ක් සඳහා ඉන්ධන ලීටර් 3,850,615යි දශම 9යි 3ක් ක්‍රමවේදය යටතේ ලබාදීමට පියවර ගෙන ගෙන තිබෙනවා.\nකෙසේ වෙතත් ත්‍රිරෝද රථ හිමියන් පවසන්නේ, තමන්ට සතියක් සඳහා ලබාදෙන ඉන්ධන කෝටාව ප්‍රමාණවත් නොවන බවයි.\nමේ අතර, තඹුත්තේගම ඉන්ධන පිරවුම්හලක රාජකාරියේ නිරත ව සිටි පොලිස් නිලධාරීන්ට බැණවැදී පහර දුන් 32 හැවිරිදි පුද්ගලයෙකු පොලීසිය ඊයේ අත්අඩංගුවට ගෙන තිබෙනවා.\nමේ අතර නීති විරෝධි ලෙස ඩීසල් ලීටර 2740ක් ලොරි රථයකින් ප්‍රවාහනය කරමින් සිටි පුද්ගලයින් තුන්දෙනෙකු කන්තලේ 87 ප්‍රදේශයේ දී ඊයේ අත්අඩංගුවට ගෙන තිබෙනවා.\nඑමෙන්ම මහනුවර ප්‍රදේශයේදී පෙට්‍රල් ලීටර් 125ක් වැඩි මිලට අලෙවි කළ පුද්ගලයෙකු පොලීසිය අත්අඩංගුවට ගෙන තිබුණා.",
       "URL": "https://www.hirunews.lk/311656/කිව්-ආර්-ක්‍රමවේදයට-ඉන්ධන-බෙදීම-දිවයින-පුරා",
       "Category": "Local News",
       "Parent URL": "https://www.hirunews.lk/local-news.php?pageID=972"
}