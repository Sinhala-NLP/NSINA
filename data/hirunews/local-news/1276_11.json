{
       "Source": "hirunews",
       "Timestamp": "Wednesday, 23 March 2022 - 13:15",
       "Headline": "වියළි කාලගුණයෙන් ජල සැපයුමට බාධා",
       "News Content": "වියලි කාළගුණයත් සමග ඇතැම් ප්‍රදේශවලට අඛණ්ඩ ජල සැපයුමක් සහතික කිරීම ගැටලුවක් වී ඇති බව ජාතික ජල සම්පාදන හා ජලාපවාහන මණ්ඩලය පවසනවා.\nඒ හේතුවෙන් අරපිරිමැස්මෙන් ජලය භාවිතා කරන ලෙසයි එම මණ්ඩලය ඉල්ලා සිටින්නේ.\nප්‍රධාන වශයෙන් පානීය ජලය බෙදා හැරීමට මූලාශ්‍ර කරගනු ලබන කළු ගඟේ ජල මට්ටම සැලකිය යුතු මට්ටමින් අවම වී ඇති අතර කැළණි ගඟේ ජල මට්ටම ද අඩු වී තිබෙනවා.\nසෙසු ජලාශවල ද ජල මට්ටම අඩු වෙමින් පවතින බවයි ජාතික ජල සම්පාදන මණ්ඩලය ප්‍රකාශ කළේ.\nකළු ගඟේ ජල මට්ටම අඩු වීම හේතුවෙන් සහ විදුලි සැපයුම විසන්ධි කිරීම නිසා ඇති වූ අවහිරතාවයක් නිසා පිළියන්දල ප්‍රදේශ රැසකට ඊයේ ජල සැපයුම ඇණ හිටියා.\nමෙම තත්වය නිශ්චිතව හඳුනා ගැනීම සඳහා ජල සම්පාදන මණ්ඩලයේ නිලධාරී කණ්ඩායමක් යෙදවූ අතර තවමත් එම ප්‍රදේශවලට සම්පූර්ණයෙන්ම ජල සැපයුම ලබා දීමට හැකි වී නැහැ.\nජල සම්පාදන මණ්ඩලය පවසන්නේ විශේෂයෙන් දිවයිනේ උස් ප්‍රදේශවලට වියළි කාළගුණයත් සමග අඛණ්ඩ ජල සැපයුමක් ලබා දීම අභියෝගයක් වී ඇති බවයි.",
       "URL": "https://www.hirunews.lk/300184/වියළි-කාලගුණයෙන්-ජල-සැපයුමට-බාධා",
       "Category": "Local News",
       "Parent URL": "https://www.hirunews.lk/local-news.php?pageID=1276"
}