{
       "Source": "hirunews",
       "Timestamp": "Monday, 01 November 2021 - 7:02",
       "Headline": "පස් කන්දක් කඩා වැටීමෙන් ඇල්ල- වැල්ලවාය ප්‍රධාන මාර්ගය අවහිර වේ",
       "News Content": "අඩුපීඩන කලාපය තවදුරටත් ශ්‍රී ලංකාව ආශ්‍රිතව ස්ථාපිතව පවතින බැවින් දිවයිනේ බොහෝ ප්‍රදේශවලට විටින් විට වැසි හෝ ගිගුරුම් සහිත වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nමේ අතර අධික වර්ෂාවත් සමඟ ඇල්ල - වැල්ලවාය මාර්ගයේ ඇල්ල නගරයේ සිට කිලෝමීටර හතරක් පමණ වැල්ලවාය දෙසට වන්නට ප්‍රධාන මාර්ගයට පස් කන්දක් කඩාවැටීම හේතුවෙන් මාර්ගය සම්පූර්ණයෙන් අවහිර වී ඇති බව පොලීසිය පවසනවා.\nඊයේ රාත්‍රියේ මෙලෙස පස් කන්ද කඩාවැටී ඇති අතර, ආපදා කළමනාකරණ නිලධාරීන්, මාර්ග සංවර්ධණ නිලධාරීන් සහ පොලිස් නිලධාරීන් එක්ව මාර්ග අවහිරතාව ඉවත් කිරීමට කටයුතු කරමින් සිටින බවයි වාර්තාවන්නේ.\nමේ හේතුවෙන් විකල්ප මාර්ග භාවිත කරන ලෙසයි පොලිසිය මහජනතාවගෙන් සහ රියදුරන්ගෙන් ඉල්ලා සිටියේ.\nඅධික වර්ෂාවත් සමඟ ජලාශ රැසක වාන් දොරටු මේ වනවිටත් විවෘතව පවතින බවයි වාරිමාර්ග දෙපාර්තමේන්තුවේ ජල විද්‍යා සහ ආපදා කළමනාකරණ අධ්‍යක්ෂ, ඉංජිනේරු එස්.පී.සී. සුගීෂ්වර කියා සිටියේ.\nමේ අතර බස්නාහිර, සබරගමුව, මධ්‍යම, වයඹ සහ ඌව පළාත්වලටත්, ගාල්ල සහ මාතර දිස්ත්‍රික්කවල ඇතැම් ස්ථානවලටත් මිලිමීටර 100ට වැඩි තද වැසි ඇතිවිය හැකි බව කාලගුණ විද්‍යා දෙපාර්තමේන්තුවේ කාර්යයේ නියුතු කාලගුණ විද්‍යාඥ චතුෂ්කා ප්‍රේමචන්ද්‍ර සඳහන් කළේ.",
       "URL": "https://www.hirunews.lk/286638/පස්-කන්දක්-කඩා-වැටීමෙන්-ඇල්ල-වැල්ලවාය-ප්‍රධාන-මාර්ගය-අවහිර-වේ",
       "Category": "Local News",
       "Parent URL": "https://www.hirunews.lk/local-news.php?pageID=1593"
}