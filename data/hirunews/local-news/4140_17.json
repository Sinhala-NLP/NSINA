{
       "Source": "hirunews",
       "Timestamp": "Friday, 05 January 2018 - 13:58",
       "Headline": "රාජගිරිය ඉතිහාස ගතවන දිනය",
       "News Content": "දීර්ඝ කාලයක් පුරා මගී ජනතාව අපහසුතාවයට පත්කරමින් රාජගිරියේ පැවති දැඩි වාහන තදබදයට විසදුම් ලබාදෙමින්, රාජගිරිය මංසන්ධියේ ඉදිකෙරුණු ගුවන් පාලම ලබන 08 වනදා ජනතා අයිතියට පත්කිරීමට නියමිතයි.\nමෙහි ඉදිකිරීම් අවසන් කිරීමට නියමිතව තිබුණේ මෙම වසර අවසානයේ වුවද මගී ජනතාවගේ පහසුව සඳහා එහි කටයුතු මාස 11කට පෙර නිම කිරීමට රජය ඉදිකිරීම් සමාගම් වෙත උපදෙස් දී තිබුණා.\nස්පාඤ්ඥ සමාගමක් සහ දේශීය සමාගමක් එක්ව 2016 වසරේ මෙහි ඉදිකිරීම් ආරම්භ කළ අතර, ඒ සඳහා වැයකර ඇති මුදල රුපියල් මිලියන 4700 ක්.\nමංතීරු හතර බැගින් වූ මෙම ගුවන් පාලම දිගින් මීටර් 534 ක් වන අතර එයට මීටර් 180 ක පිවිසුම් මාර්ගයක් ද ඊට ඇතුළත්.\nඉහළ නවීන තාක්ෂණය යොදාගනිමින් ඉංජිනේරු ප්‍රමිතීන්ට අනුකූලව ඉදිකර තිබෙන පාලම යකඩ මත කොන්ක්‍ක්‍රීට් අතුරා ලංකාව තුළ ඉදිකළ ප්‍රථම ගුවන් පාලම ලෙස ද ඉතිහාසයට එක්වන බව මහාමාර්ග හා උසස් අධ්‍යාපන අමාත්‍යාංශය පවසනවා.\nමෙම පාලම විවෘත කිරීමෙන් අනතුරුව රාජගිරිය අවට මාර්ගවල පවතින තදබදය අවසන් වී දැනට පවතින වේග සීමාවද අට ගුණයකින් ඉහළ යනු ඇති බවයි අපේක්ෂා කෙරෙන්නේ.\nමේ අතර ඉදිකිරීම් අවසන් කළ තවත් ගුවන් පාලම් දෙකක් මේ මාසය තුළ ජනතා අයිතියට පත් කිරීමට කටයුතු සූදානම් කර තිබෙනවා.\nඒ අනුව ගණේමුල්ල ගුවන් පාලම ලබන 11 වන දා ද, පොල්ගහවෙල ගුවන් පාලම ලබන 17 වන දා ද විවෘත කිරීමට නියමිත බවයි උසස් අධ්‍යාපන හා මහාමාර්ග අමාත්‍යාංශය නිවේදනය කළේ.",
       "URL": "https://www.hirunews.lk/180255/රාජගිරිය-ඉතිහාස-ගතවන-දිනය",
       "Category": "Local News",
       "Parent URL": "https://www.hirunews.lk/local-news.php?pageID=4140"
}