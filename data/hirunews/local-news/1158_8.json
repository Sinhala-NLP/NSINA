{
       "Source": "hirunews",
       "Timestamp": "Thursday, 19 May 2022 - 16:17",
       "Headline": "අදත් අන්තරේට ජල ප්‍රහාර හා කඳුලු ගෑස් (වීඩියෝ)",
       "News Content": "අන්තර් විශ්වවිද්‍යාලයීය ශිෂ්‍ය බල මණ්ඩලය විසින් අද (19) පස්වරුවේ ආරම්භ කෙරුණු විරෝධතා පා ගමනට ජල ප්‍රහාර සහ කඳුලු ගෑස් එල්ල කර තිබෙනවා.\nවිරෝධතාකරුවන් පොලිස් මාර්ග බාධක ගලවා ඉදිරියට යාමටයි උත්සාහ ගත් අවස්ථාවේදි, අරගලකරුවන් විසුරුවා හැරීමට පොලීසිය විසින් කඳුලු ගෑස් ප්‍රහාරය එල්ල කරනු ලැබුවේ කොළඹ ලෝක වෙළෙඳ මධ්‍යස්ථානයට පිවිසෙන ලංකා බැංකු මාවතට ඇතුල්වීමට වෙර දැරීමේදී යි.\nකොළඹ නෙළුම් පොකුණ රඟහල අසලින් අද දහවල් ආරම්භ වූ මෙම පාගමන මරදාන පසු කරමින් මෙම ස්ථානයට පැමිණියේ ගාලු මුවදොර 46 වැනි දිනටත් ක්‍රියාත්මක නිර්පාක්ෂික අරගල බිමට ඇතුළුවීම අරමුණු කරගනිමින්.\nපොලීසිය අධිකරණයෙන් සිදු කරන ලද ඉල්ලීමකට අනුව අධිකරණය විසින් විරෝධතාකරුවන්ට එරෙහිව වාරණ නියෝගයක් නිකුත් කරනු ලැබුවා.\nවිරෝධතාකරුවන්ට යෝර්ක් වීදිය, චැතැම් වීදිය සහ ජනාධිපති මාවතට ඇතුළුවීම මෙන්ම පොදු දේපළවලට හානි කිරීම තහනම් කරමිනුයි මෙම වාරණ නියෝගය නිකුත් කෙරුණේ.\nඔවුන් කොළඹ නෙළුම් පොකුණ රඟහල අසලින් පාගමන ආරම්භ කළ අතර එම අවස්ථාවේ රට තුල බලාත්මක හදිසි නීතිය සම්බන්ධයෙන් විරෝධතාකරුවන් දැනුවත් කිරීමට ද පොලීසිය කටයුතු කළා.\nපසුව පාගමනින් ඔවුන් කොළඹ කොටුව ප්‍රදේශයට පැමිණි අතර, අධිකරණය විසින් යෝර්ක් වීදිය, චැතැම් වීදිය සහ ජනාධිපති මාවත ඇතුළු මාර්ග කිහිපයකට ඇතුළුවීම මෙන්ම පොදු දේපළ වලට හානි කිරීම ද ඔවුන්ට තහනම් කර තිබුණේ පොලීසිය කළ ඉල්ලීමක් සලකා බලමින්.\nඑම අධිකරණ නියෝගය පොලීසිය විසින් අන්තර් විශ්වවිද්‍යාලයේ ශිෂ්‍ය බල මණ්ඩලයේ විරෝධතාකරුවන්ට කොටුව දුම්රියපොල ඉදිරිපිටදී කියවාදීමත් සමඟ ඇතිවුණේ උණුසුම් තත්ත්වයක්.\nඑහිදී විරෝධතාකරුවෙකු ජ්‍යෙෂ්ඨ පොලිස් නිලධාරියෙකුගේ හිස් වැස්ම ගලවා විසිකර පහරදීමට තැත් කිරීමේ සිද්ධියක් ද නිරීක්ෂණය වූ බවයි අප වාර්තාකරු සඳහන් කළේ.\nඅනතුරුව කොළඹ කොටුව ලෝක වෙළඳ මධ්‍යස්ථාන පිවිසුමට ඇතුළු වීමට උත්සාහ කළ පිරිස විසුරුවා හැරීමට පොලීසිය ජල හා කඳුළු ගෑස් ප්‍රහාර එල්ල කළා.",
       "URL": "https://www.hirunews.lk/304749/අදත්-අන්තරේට-ජල-ප්‍රහාර-හා-කඳුලු-ගෑස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1158"
}