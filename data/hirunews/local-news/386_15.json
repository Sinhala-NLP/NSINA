{
       "Source": "hirunews",
       "Timestamp": "Thursday, 27 April 2023 - 18:26",
       "Headline": "පුත්‍රයාගේ මුදල් අවභාවිතය හේතුවෙන් පියෙක් මරුට",
       "News Content": "පුත්‍රයා විසින් තමන් සතු ව්‍යාපාරයේ මුදල් අවභාවිත කිරීම හේතුවෙන් මවක් සහ පියෙකු සියදිවි හානිකර ගැනීමට ඉන්සියුලින් අධිමාත්‍රාවක් එන්නත් කර ගැනීමේ සිදුවීමක් මරදාන ප්‍රදේශයෙන් වාර්තා වෙනවා.\nමෙම යුවළගේ දියණිය විසින් ඔවුන් දෙදෙනාව පසුගිය 12 වැනිදා කොළඹ ජාතික රෝහළට ඇතුළත් කිරීමෙන් අනතුරුව පියා මිය ගොස් ඇති බවයි රෝහල් බලධාරීන් පවසන්නේ.\nවසර ගණනාවක සිට සීට්ටු ක්‍රමයට මුදල් හුවමාරු කිරීම මෙම යුවළගේ ව්‍යාපාරය වී තිබුණා.\nරුපියල් දෙකකින් ආරම්භ කළ මෙම ව්‍යාපාරය දිනෙන් දින ඉදිරියට පැමිණ ඇති අතර වසර 25කට අධික කාලයක් ඔවුන් මෙම ව්‍යාපාරයේ නිරත වී තිබෙනවා.\nමාස තුනකට පමණ පෙර සැමියා පිළිකා රෝගයකට ලක්වීම හේතුවෙන් බිරිඳට මෙම මුදල් එකතු කිරීමේ කටයුතු බාර දී තිබූ බවයි වාර්තා වෙන්නේ.\nපස් දරු මවක් වූ ඇය, ඇගේ එක් පුතෙකු එම ව්‍යාපාරයේ මුදල් එකතු කිරීමේ කටයුතුවලට එක් කර ගැනීමට පියවර ගෙන තිබූ අතර අධික ලෙස සූදුවට ඇබ්බැහිව සිටි එම පුත්‍රයා ව්‍යාපාරයෙන් මුදල් සූදුවට යොදවා ඇති බය අනාවරණය වී තිබෙනවා.\nපසුව සිය මුදල් ඉල්ලමින් නිවසට පැමිණි පුද්ගලයින් මෙම යුවළට පරුශ වචන පැවසීම හේතුවෙන් ඔවුන් මානසික පීඩාවකට ලක් වී සිට ඇති බවයි වාර්තා වෙන්නේ.\nඉන්පසුවයි ඔවුන් දෙදෙනා විසින් විස්තර සහිතව ලිපියක් ලියා දෙදෙනාම ඉන්සියුලින් අධිමාත්‍රාවක් ශරීර කරගෙන ඇත්තේ.\nමියගිය පුද්ගලයා ඉන්සියුලින්අධි මාත්‍රාවක් ගෙන ඇති නිසා මෙම මරණය සිදුවී ඇති බව පශ්චාත් මරණ පරීක්ෂණය සිදුකළ අධිකරණ වෛද්‍ය නිලධාරී ඩී.එල්.එම් සේනානායක විසින් අනාවරණය කරගෙන තිබෙනවා.",
       "URL": "https://www.hirunews.lk/333613/පුත්‍රයාගේ-මුදල්-අවභාවිතය-හේතුවෙන්-පියෙක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=386"
}