{
       "Source": "hirunews",
       "Timestamp": "Tuesday, 15 August 2023 - 8:58",
       "Headline": "ලබන වසරේ රාජ්‍ය සේවයට නව බඳවා ගැනීම් නැහැ - භාණ්ඩාගාර ලේකම්",
       "News Content": "ලබන වසරේදී ද රාජ්‍ය සේවයට නව බඳවා ගැනීම් සිදු නොකරන බැවින් ඒ සඳහා ප්‍රතිපාදන වෙන් නොකරන බව මහා භාණ්ඩාගාරයේ ලේකම් මහින්ද සිරිවර්ධන දැනුම් දී තිබෙනවා.\nලබන වසර සඳහා වන ඇයවැය ඇස්තමේන්තු පිළියෙල කිරීමට අදාළ මාර්ගෝපදේශන මාලාව නිකුත් කරමින් ඔහු සඳහන් කළේ, මෙම වසරේ ජූනි මස 30 වනදාට සිටින සේවක සංඛ්‍යාව පදනම් කරගනිමින් ලබන වසර සඳහා වැටුප්, වේතන හා අනෙකුත් දීමනා ඇස්තමේන්තු සකස් කර යුතු බවයි.\nරථවාහන මිලදී ගැනීම සම්බන්ධයෙන් පනවා ඇති සීමා එලෙසම ක්‍රියාත්මක වන අතර ලබන වසරේදී ද රාජ්‍ය ආයතන සඳහා ගෘහ භාණ්ඩ, කාර්යාල උපකරණ හා උපාංග මිලදී ගැනීම හැකිතාක් සීමා කර යුතුයි.\nදේශිය පුහුණුවීම් සඳහා ප්‍රතිපාදන ඇතුළත් කළ යුත්තේ, සේවා ව්‍යවස්ථා, බදවා ගැනීමේ පටිපාටි සහ චක්‍රලේඛ මගින් එවැනි පුහුණුවීම් නියමකර ඇත්නම් පමණක් බවයි මහා භාණ්ඩාගාර ලේකම්වරයා නිකුත් කළ අදාළ චක්‍රලේඛයේ දැක්වෙන්නේ.",
       "URL": "https://www.hirunews.lk/344870/ලබන-වසරේ-රාජ්‍ය-සේවයට-නව-බඳවා-ගැනීම්-නැහැ-භාණ්ඩාගාර-ලේකම්",
       "Category": "Local News",
       "Parent URL": "https://www.hirunews.lk/local-news.php?pageID=97"
}