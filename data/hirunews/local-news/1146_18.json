{
       "Source": "hirunews",
       "Timestamp": "Tuesday, 24 May 2022 - 13:25",
       "Headline": "ණය ප්‍රතිව්‍යුහගතකරණයට, ලෝකප්‍රකට මූල්‍ය සහ නීති උපදේශක සමාගම් දෙකක් - ඩොලර් මිලියන 5.6කුත් ගෙවයි (වීඩියෝ)",
       "News Content": "ඇමරිකානු ඩොලර් බිලියන 12 ඉක්ම වූ මෙරට විදේශීය ණය ප්‍රතිව්‍යුහගත කිරීම සදහා සුප්‍රකට ජාත්‍යන්තර මූල්‍ය සහ නීති උපදේශක සමාගම් දෙකක් ශ්‍රී ලංකාව විසින් තෝරාගෙන ඇති බව රොයිටර් පුවත් සේවය වාර්තා කළා.\nණය ආපසු ගෙවීම් පිළිබද සාකච්ඡා මෙහෙය වීමේ දුෂ්කර අභියෝගය වෙනුවෙන් මෙලෙස ජාත්‍යන්තර මූල්‍ය සහ වත්කම් කළමනාකරණ උපදේශක සමාගමක් වන ලසාඩ් තෝරාගෙන ඇති බවයි රොයිටර් සදහන් කළේ.\nඑහිදී නීති උපදේශන මෙහෙයවීම සදහා තෝරාගෙන ඇත්තේ ලොව විශාලතම නීති උපදේශක සමාගම් 10ට ඇතුළත් ලන්ඩනය කේන්ද්‍ර කොට ගත් ක්ලිෆර්ඩ් චාන්ස් සමාගමයි.\nකෙසේ නමුත් මෑතක දී ආර්ථික අර්බුදවලට මුහුණ දුන් රටවල් රැසක ණය ප්‍රතිව්‍යුහගතකරණ සාකච්ඡා මෙහෙය වූ ලසාඩ් සමාගම හෝ ක්ලිෆර්ඩ් චාන්ස් සමාගම මෙතෙක් මේ සම්බන්ධයෙන් නිල ප්‍රකාශයක් සිදුකර නැහැ.\nඑහෙත් අද පැවති කැබිනට් තීරණ දැනුම් දීමේ මාධ්‍ය හමුවේදී ජාත්‍යන්තර මූල්‍ය උපදේශක සේවාව සඳහා ප්‍රංශයේ ලසාඩ් ආයතනය තෝරාගෙන ඇති බව කැබිනට් මාධ්‍ය ප්‍රකාශක අමාත්‍ය බන්දුල ගුණවර්ධන තහවුරු කළා.\nජාත්‍යන්තර නීති උපදේශක සේවාව සඳහා ක්ලිෆර්ඩ් චාන්ස් සමාගම තෝරාගෙන ඇති අතර එම සමාගම් සදහා ඇමරිකානු ඩොලර් මිලියන 5.6ක මුදලක් වසරක් සදහා ගෙවීමට තීරණය කළ බවයි ඔහු කියා සිටියේ.",
       "URL": "https://www.hirunews.lk/305174/ණය-ප්‍රතිව්‍යුහගතකරණයට-ලෝකප්‍රකට-මූල්‍ය-සහ-නීති-උපදේශක-සමාගම්-දෙකක්-ඩොලර්-මිලියන-5-6කුත්-ගෙවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1146"
}