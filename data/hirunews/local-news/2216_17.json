{
       "Source": "hirunews",
       "Timestamp": "Tuesday, 12 January 2021 - 13:47",
       "Headline": "වසර 04ක සිර දඬුවම් නියම වූ රන්ජන් ශ්‍රේෂ්ඨාධිකරණයෙන් රැගෙන යයි (වීඩියෝ)",
       "News Content": "අධිකරණයට අපහාස කිරීමේ චෝදනාවට වසර 04ක බරපතල වැඩ සහිත සිරදඩුවම් නියම කළ පාර්ලිමේන්තු මන්ත්‍රී රන්ජන් රාමනායක මීට සුළු වේලාවකට පෙර ශ්‍රේෂ්ඨාධිකරණ පරිශ්‍රයේ සිට පල්ලන්සේන තරුණ වරදකරුවන්ගේ විශෝධන මධ්‍යස්ථානය වෙත රැගෙන ගියා.\nඒ ඔහු නිරෝධායනයට ලක් කිරීමටයි.\nඅද (12) පෙරවරුවේ සිසිර ද ආබෲ, විජිත් මලල්ගොඩ සහ ප්‍රීති පද්මන් සූරසේන යන ත්‍රිපුද්ගල ශ්‍රේෂ්ඨාධිකරණය විනිසුරු මඩුල්ල ඒකමතිකව තීන්දු කළේ අධිකරණයට අපහාස කිරීම සම්බන්ධයෙන් ඔහු වරදකරු වන බවටයි.\n2017 වසරේ අගෝස්තු 21 වනදා අරලියගහ මන්දිරයට පිටතින් රන්ජන් රාමනායක සිදුකළ ප්‍රකාශයකින් අධිකරණයට අපහාසයක් සිදුවී ඇති බවට ඉදිරිපත් කෙරුණු පැමිණිල්ලකට අනුවයි මෙම නඩුව විභාගයට ගැනුණේ.\nඑම ප්‍රකාශය තුලින් රන්ජන් රාමනායක මෙරට නීතිඥවරුන් සහ විනිසුරුවරුන්ගෙන් බහුතරය දූෂිතයන් බවත්, ඔවුන් මුදලට වැඩ කරන බවත් දූෂිතයන් බේරා ගන්නා බවත් ප්‍රකාශ කර තිබූ බව සාක්ෂිවලින් අනාවරණ වී තිබූ බවයි තීන්දුව ප්‍රකාශයට පත් කරමින් සභාපති විනිසුරු සිසිර ද ආබෲ සඳහන් කළේ.\nඑමෙන්ම, තමන් විසින් සිදුකළ ප්‍රකාශය ඉල්ලා අස්කර නොගන්නා බවටත් ඒ වෙනුවෙන් සිරදඩුවම් විඳීමට පවා සූදානම් බවටත් උපරිමාධිකරණ සංකීර්ණ භූමියේදී රන්ජන් රාමනායක ජනමාධ්‍ය වෙත ප්‍රකාශ කර තිබූ බවයි විනිසුරුවරයා පෙන්වා දුන්නේ.\nඒ තුළින් ඔහු තුල විනිසුරුවන්ට අපහාස කිරීමේ චේතනාවක් තිබූ බව ඔහු විසින් පුන පුනා ප්‍රකාශ කර ඇති බව ද ශ්‍රේෂ්ඨාධිකරණ විනිසුරු සිසිර ද ආබෲ අවධාරණය කළා.\nවසර 04ක බරපතල වැඩ සහිත සිරදඬුවම් නියම වූ පාර්ලිමේන්තු මන්ත්‍රී රන්ජන් රාමනායක දෑත්වලට විලංගුලා බන්ධනාගාර බස් රථය වෙත රැගෙන යන අවස්ථාව වාර්තා කිරීම සඳහා මාධ්‍යවේදීන් ඇතුළු විශාල පිරිසක් ශ්‍රේෂ්ඨාධිකරණ පරිශ්‍රය වෙත රැස්ව සිටියා.",
       "URL": "https://www.hirunews.lk/259518/වසර-04ක-සිර-දඬුවම්-නියම-වූ-රන්ජන්-ශ්‍රේෂ්ඨාධිකරණයෙන්-රැගෙන-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2216"
}