{
       "Source": "hirunews",
       "Timestamp": "Tuesday, 31 January 2023 - 15:26",
       "Headline": "උද්ධමනය තවත් පහතට",
       "News Content": "කොළඹ පාරිභෝගික මිල දර්ශකය අනුව පසුගිය දෙසැම්බර් මාසයේ සියයට 57.2ක්ව පැවති උද්ධමනය ජනවාරි (2023) මාසයේ සියයට 54.2 දක්වා සියයට 3කින් පහළ ගොස් තිබෙනවා.\nආහාර කාණ්ඩයේ උද්ධමනය ද දෙසැම්බර් මාසයට සාපේක්ෂව ජනවාරි මාසය වනවිට 3.3%කින් පහළ ගොස් ඇති බව ජනලේඛන හා සංඛ්‍යාලේඛන දෙපාර්තමේන්තුව නිකුත් කළ වාර්තාවේ සඳහන්.\nසියයට 53.4% ක්ව පැවති ආහාර නොවන කාණ්ඩයේ උද්ධමනයද ජනවාරි මාසයේදී 51% දක්වා පහළ ගොස් තිබෙනවා.\nමේ අතර, ලෝක බැංකුව නිකුත් කළ නවතම වාර්තාවක දැක්වෙන්නේ අඩු ආදායම්ලාභී රටවල ආහාර උද්ධමනය සියයට 83.3% දක්වාද, මධ්‍යම ආදායම් ලබන රටවල ආහාර උද්ධමනය 90.5% දක්වාද, ඉහළ ආදායම් ලබන රටවල ආහාර උද්ධමනය 91% දක්වාද ඉහළ ගොස් ඇති බවයි.\nඅඩු ආදායම්ලාභී රටවල ආහාර උද්ධමන කාණ්ඩයේ ශ්‍රී ලංකාවට හිමිව ඇත්තේ 7 වන ස්ථානය වන අතර, එහි අගය 59%ක් ලෙස දැක්වෙනවා.\nලැයිස්තුවේ ඉහළ ආහාර උද්ධමනය සිම්බාබ්වේ රාජ්‍යයට හිමි වන අතර එම සංඛ්‍යාව 285%ක්.\nමේ අතර, ජාත්‍යන්තර මූල්‍ය අරමුදල පුරෝකථනය කරන්නේ ලොව රටවල්වලින් 84%ක පසුගිය වසරට සාපේක්ෂව මේ වසරේදී උද්ධමනය අඩු වනු ඇති බවයි.\nපසුගිය වසරේ ගෝලීය උද්ධමනය සියයට 8.8ක් වූ අතර මේ වසරේදීය එය සියයට 6.6 ක්වා පහත යනු ඇති බවද මූල්‍ය අරමුදල පෙන්වා දෙනවා.\nඊට අමතරව 2024 වර්ෂයේදී එම සංඛ්‍යාව සියයට 4.3ක් දක්වා තවදුරටත් පහළ බසින් ඇති බවටයි ජාත්‍යන්තර මූල්‍ය අරමුදල පුරෝකථනය කරන්නේ.\nඑමෙන්ම මේ වසරේදී ගෝලීය ආර්ථික වර්ධන වේගය සියයට 2.9ක් වනු ඇති බව ජාත්‍යන්තර මූල්‍ය අරමුදල පෙන්වා දෙනවා.\nකෙසේ වෙතත් 2022 වසරේදී ඔවුන් පුරෝකරථනය කර තිබුණේ 2023 වසරේ දී ගෝලීය ආර්ථික වර්ධන වේගය සියයට 3.4ක් වනු ඇති බවයි.\n2024 වසරේදී එම අගය සියයට 3.1 දක්වා වර්ධනය වනු ඇති බවට ද ජාත්‍යන්තර මූල්‍ය විශ්වාසය පළකරනවා.",
       "URL": "https://www.hirunews.lk/326320/උද්ධමනය-තවත්-පහතට",
       "Category": "Local News",
       "Parent URL": "https://www.hirunews.lk/local-news.php?pageID=568"
}