{
       "Source": "hirunews",
       "Timestamp": "Saturday, 17 September 2022 - 13:03",
       "Headline": "රැජින වෙනුවෙන් පැය 12ක් පෝලිමේ සිටි ලෝක පාපන්දු ශූරයා (වීඩියෝ)",
       "News Content": "බ්‍රිතාන්‍ය මහරැජිනගේ දේහයට අවසන් ගෞරව දැක්වීමට විශාල ජනකායක් එක්රැස්වන බැවින් ඒ සදහා තවදුරටත් විවිධ සීමා පැනවීමට තීරණය කර තිබෙනවා.\nමේ වනවිට මහ රැජිණට අවසන් ගෞරව දැක්වීම සඳහා එක් පුද්ගලයෙකුට පැය 25 ක පමණ පෝලිමේ රැඳී සිටීමට සිදුවන බැවින් තවදුරටත් ඊට එක් නොවන ලෙසයි එරට බලධාරීන් ජනතාවගෙන් ඉල්ලා සිටින්නේ.\nමේ අතර හිටපු ලෝක පාපන්දු ශූරයෙකු වන ඩේවිඩ් බෙකම් ද පැය 12 ක් පමණ පෝලිමේ රැඳී සිටීමෙන් අනතුරුව මහ රැජිණට අවසන් ගෞරව දැක්වීමද විශේෂත්වයක්.\nදෙවන එළිසබෙත් මහ රැජිණගේ සහෝදරිය වන ඈන් කුමරිය, සොහොයුරන් වන ඇන්ඩෲ සහ එඩ්වඩ් කුමරුද අවසන් ගෞරව දැක්වීම සඳහා පැමිණ තිබුණා.\nමේ අතර, විදෙස් වාර්තා සදහන් කළේ රැජිනට අවසන් ගෞරව දැක්වීම සදහා අද පැවැත්වෙන විශේෂ සිහිකිරීමේ උත්සවයේ දී සම්පූර්ණ නිල ඇදුමින් සැරසී දේහය අසලින් රැඳෙන ලෙස චාල්ස් රජු විසින් විලියම් සහ හැරී කුමාරවරුන්ගෙන් ඉල්ලීමක් කර ඇති බවයි.\nඑමෙන්ම, දෙවනි එළිසබෙත් රැජිනගේ අවමගුල් උත්සවය පැවැත්වෙන 19 වන සදුදා දිනයේ ලන්ඩනයේ හීත්‍රෝ ගුවන් තොටුපළේ ගුවන් යානා මෙහෙයුම් විනාඩි 30 ක පමණ කාලයක් සම්පූර්ණයෙන්ම අත්හිටුවීමට තීරණය කර තිබෙනවා.\nමේ අතර අභාවප්‍රාප්ත දෙවන එළිසබෙත් මහ රැජිණගේ අවමංගල්‍ය උත්සවයට සහභාගිවීම සඳහා ජනාධිපති රනිල් වික්‍රමසිංහ අද (17) අලුයම එංගලන්තය බලා පිටත්ව ගියා.\nඅලුයම 3.33 ට එමිරේට්ස් ගුවන් සේවයේ ඊ.කේ. 649 දරණ යානයෙන් ඩුබායි බලා පිටත්ව ගිය අතර, පසුව එහි සිට එංගලන්තයේ ලන්ඩන් නුවර බලා ගමන් කිරීමට නියමිතයි.\nජනාධිපතිවරයා සමඟ අටදෙනෙකු ද මෙම සංචාරයට එක්ව තිබෙනවා.",
       "URL": "https://www.hirunews.lk/315634/රැජින-වෙනුවෙන්-පැය-12ක්-පෝලිමේ-සිටි-ලෝක-පාපන්දු-ශූරයා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=861"
}