{
       "Source": "hirunews",
       "Timestamp": "Wednesday, 22 December 2021 - 14:11",
       "Headline": "සැහැල්ලු ගුවන් යානයක් හදිසි ගොඩබැස්වීමක (වීඩියෝ)",
       "News Content": "පෞද්ගලික සමාගමකට අයත් සැහැල්ලු පුහුණු ගුවන් යානයක් බේරුවල සහ පයාගල අතර ප්‍රදේශයේ දී හදිසි ගොඩ බැස්වීමක් කර තිබෙනවා.\nඑම අවස්ථාව වනවට යානයේ ගමන් කර ඇත්තේ, පුහුණු උපදේශකවරයා හා පුහුණු නියමුවා පමණක් බවයි වාර්තා වන්නේ.\nඔවුන්ට කිසිදු හානියක් සිදු වී නැහැ.\nමේ වනවිට අදාළ ස්ථානයට ගුවන් හමුදා වීශේෂ කණ්ඩායම් දෙකක් යොමු කර ඇතැ යි ගුවන් හමුදා මාධ්‍ය ප්‍රකාශකවරයා සඳහන් කළා.\nමේ සම්බන්ධයෙන් අප කළ විමසීමකදී අදාල පෞද්ගලික සමාගමේ ප්‍රකාශකයෙකු සඳහන් කළේ යානයේ එන්ජිමේ හට ගත් දෝෂයක් හේතුවෙන් එහි ගමන් ගත් දෙදෙනෙකු ද සමග යානය නිරුපද්‍රිතව හදිසියේ ගොඩබැස්වූ බවයි.\nකාර්මික දෝශය ඇතිවන අවස්ථාවේදී මෙම යානය අඩි 1500ක් පමණ ඉහළින් පියාසර කරමින් තිබී ඇති අතර නියමුවන් විසින් එය පාලනය කරමින් මෙලෙස ගොඩබෑම සිදුකර තිබෙනවා.\nපුහුණු උපදේශකවරයාට හෝ පුහුණු නියමුවාට මෙන්ම භාහිර පාර්ශවයකට මෙන්ම වෙනත් කිසිදු දේපළකට මෙමගින් අනතුරක් හෝ අලාභහානියක් සිදුවී නැහැ.\nඅඩි 1500ක් උඩුගුවනේ පියාසර කරමින් සිටි යානය එන්ජිමේ හටගත් දෝෂයක් හේතුවෙන් අඩි 1000ක් දක්වා පහතට වැටී තිබුණු අතර, එහිදී නියමුවන් පියවර ගෙන තිබුණේ රේඩියෝ තරංග ඔස්සේ සිවිල් ගුවන් සේවා අධිකාරිය සහ කටුකුරුන්ද ගුවන් හමුදා කඳවුර දැනුවත් කිරීමටයි.\nනමුත්ල එම අවස්ථාවේදී බේරුවල උඩුගුවනේ දී පියසර කරමින් තිබූ යානය එකවරම අඩි 500ක් දක්වා පහතට වැටීම හේතුවෙන් ගොඩබිම් ප්‍රදේශය මඟ හරිමින් පයාගල ප්‍රදේශයේ ජන ශුන්‍ය වෙරළ තීරයකට ගොඩ බැස්සවීමට යානයේ සිටි ශිෂ්‍ය නියමුවන් දෙදෙනා පියවර ගෙන තිබුණා.\nහදිසි ගොඩබෑමෙන් ගුවන් යානයට, එහි නියමුවන් දෙදෙනාට හෝ කිසිදු දේපළකට හානියක් සිදුවී නැහැ.\nපයිපර් PA38 වර්ගයේ මෙම ගුවන් යානය 1978 වර්ෂයේ නිෂ්පාදනය කර තිබෙන අතරල අවසන් වරට ලියාපදිංචි කර ඇත්තේ 2019 වර්ෂයේදියි.",
       "URL": "https://www.hirunews.lk/291811/සැහැල්ලු-ගුවන්-යානයක්-හදිසි-ගොඩබැස්වීමක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1477"
}