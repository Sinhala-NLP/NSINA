{
       "Source": "hirunews",
       "Timestamp": "Tuesday, 20 December 2022 - 8:10",
       "Headline": "ගුණා සහ පූකුඩුකන්නා ඇතුළු අපරාධ කල්ලි සාමාජිකයින් 09ක් ඉන්දියාවේ දී  අත්අඩංගුවට (වීඩියෝ)",
       "News Content": "මෙරට නම ගිය අපරාධකරුවන් සහ මත්ද්‍රව්‍ය ජාවාරම්කරුවන් වන කිඹුලාඇලේ ගුණා, පූකුඩුකන්නා,වැල්ලේ සුරංග ඇතුළු නව දෙනෙකු ඉන්දියාවේදී අත්අඩංගුවට ගෙන තිබෙනවා.\nශ්‍රී ලංකාව සහ ඉන්දියාව අතර නීතිවිරෝධී මත්ද්‍රව්‍ය සහ ආයුධ ජාවාරම මෙන්ම එල්ටීටීඊ සංවිධානය යළි පණ ගැන්වීමට උත්සාහ කිරීම සම්බන්ධ වන චෝදනා යටතේයි ඉන්දීය ජාතික විමර්ශන ඒජන්සිය විසින් ඔවුන් අත්අඩංගුවට ගෙන ඇත්තේ.\nඉන්දීය ජාතික විමර්ශන ඒජන්සිය විසින් මෙම ශ්‍රී ලාංකිකයින් 9 දෙනා අත්අඩංගුවට ගෙන තිබුණේ තමිල්නාඩුවේ ට්‍රිචීහි විශේෂ සරණාගත කඳවුරක සිටියදීයි.\nමෙම පිරිස අතර සී ගුණසේකරන් හෙවත් ගුණා, පුෂ්පරාජා හෙවත් පූකුඩුකන්නා, මොහොමඩ් අස්මීන්, අලහප්පෙරුමගේ සුනිල් ගාමිණී ෆොන්සේකා, ස්ටැන්ලි කෙනඩි ප්‍රනාන්දු හෙවත් බුම්මා,ලඩියා, ධනුක රොෂාන්, වැල්ලේ සුරංග හෙවත් ගමගේ සුරංග ප්‍රදීප්, තිලීපන් යන අයද වන බවයි ඉන්දීය මාධ්‍ය වාර්තා කළේ.\nපාකිස්ථානයේ මත්ද්‍රව්‍ය සහ අවි සැපයුම්කරුවෙකු වන හාජි සලීම් සමග එක්ව ශ්‍රී ලංකාව සහ ඉන්දියාව අතර නීතිවිරෝධී මත්ද්‍රව්‍ය සහ ආයුධ වෙළෙඳාමේ පාලන බලය ගෙන යන්නේ පූකුඩුකන්නා සහ ගුණා ඇතුළු පිරිස බවට අනාවරණ වී ඇති බවයි හින්දුස්ථාන ටයිම්ස් පුවත් සේවය වාර්තා කරන්නේ.\nපාකිස්ථානයේ සිට ශ්‍රී ලංකාවට ගෙන්වන මත්ද්‍රව්‍ය සහ ආයුධ ජාවාරමේ විශාලතම ජාලය මෙහෙයවන්නේ හාජි සලීම් බවට ඉන්දීය ජාතික විමර්ශන ඒජන්සිය පසුගියදා අනාවරණ කර ගත්තා.\nඉන්දියාවේ සහ ශ්‍රී ලංකාවේ සිටින එල්.ටීටීඊ සාමාජිකයින් කිහිප දෙනෙකු විසින් එම සංවිධානය යළි පණ ගැන්වීමට උත්සාහ දරමින් සිටින බවට පසුගිය වසරේදීද ඉන්දීය ජාතික විමර්ශන ඒජන්සිය අවස්ථා 4කදී චෝදනා ගොනු කළා.\nඒ අනුව එල්.ටී.ටී.ඊ සංවිධානයේ ක්‍රියාකාරකම්වලට අරමුදල් සපයා ගැනීම සඳහා බැංකු ගිණුමක් භාවිත කිරීම වෙනුවෙන් ව්‍යාජ ලේඛන සකස් කිරීම සම්බන්ධයෙන් ශ්‍රී ලාංකික කාන්තාවක් වන ලෙචුමනන් මේරි ෆ්‍රැන්සිස්කා ඇතුළු ක්‍රියාකාරී එල්ටීටීඊ සාමාජිකයින් පිරිසකටද ඉන්දීය ජාතික විමර්ශන ඒජන්සිය මින් පෙර චෝදනා එල්ල කර තිබුණා.\nඒ පාකිස්ථානයෙන් සහ ඉන්දියායේ සිට මුහුදු මගින් මෙරටට මත්ද්‍රව්‍ය රැගෙන එන බවට අවස්ථා ගණනාවකදී සැක මතුවී තිබූ පසුබිමකයි.\nපසුගිය කාලය පුරා නාවික හමුදාව සිදුකළ මෙහෙයුම්වලදී මත්ද්‍රව්‍ය විශාල ප්‍රමාණයක් රැගෙන එමින් තිබූ යාත්‍රා දිවයින අවට ගැඹුරු මුහුදේදී සිය භාරයට ගැනීමට නාවික හමුදාව සමත් වුණා.\nදකුණු මුහුදේදී එලෙස පසුගිය සතියේ නාවික හමුදා භාරයට ගනු ලැබූ ට්‍රෝලර් යාත්‍රාවක්කොළඹ වරායට පසුගිය ඉරිදා රැගෙන ආ අතර ඒ පිළිබඳ විමර්ශන තවදුරටත් ක්‍රියාත්මකයි.",
       "URL": "https://www.hirunews.lk/323090/ගුණා-සහ-පූකුඩුකන්නා-ඇතුළු-අපරාධ-කල්ලි-සාමාජිකයින්-09ක්-ඉන්දියාවේ-දී-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=655"
}