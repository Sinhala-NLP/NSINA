{
       "Source": "hirunews",
       "Timestamp": "Sunday, 09 May 2021 - 9:27",
       "Headline": "චීන රොකට් කැබැල්ල ඉන්දීය සාගරයට කඩා වැටේ (වීඩියෝ)",
       "News Content": "චීන ලෝන් මාච් රොකට්ටුවේ දැවැන්ත කොටස අද උදෑසන ඉන්දීය සාගරයට කඩා වැටී තිබෙනවා.\nචීන රාජ්‍ය මාධ්‍ය ප්‍රකාශ කළේ එය ඉන්දියාවට සහ ශ්‍රී ලංකාවට නිරිත දෙසින් වූ මුහුදු තීරයට කඩා වැටී ඇති බවයි.\nටොන් 18 ක් බරැති මෙම රොකට් කොටස මෑත කාලයේ අභ්‍යවකාශයේ සිට පොළොවට කඩා වැටුණු විශාලතම සුන්බුන් කැබැල්ල ලෙස ද සැලෙකනවා.\nසිය නව අභ්‍යවකාශ මධ්‍යස්ථානය උඩුගුවනට රැගෙන යාම සඳහා චීනය යොදා ගත් ලෝන් මාච් ෆයිව් බී රොකට්ටුවේ ප්‍රධාන කොටසයි මෙලෙස පෘථිවියට කඩා වැටී ඇත්තේ.\nඑය පෘථිවි වායුගෝලයට ඇතුළු වීමෙන් පසු කඩා වැටෙන පථය පිළිබඳව විද්‍යාඥයන් ඊයේ අනාවැකි පළ කළා. එහෙත්, එහි ගමන් මාර්ගය අවිනිශ්චිත බවයි බොහෝදෙනාගේ මතය වූයේ.\nසාමාන්‍යයෙන් ශටල යානා හැරුණුකොට අභ්‍යවකාශයට යවන රොකට් යානා කුඩා කොටස් රැසකට වෙන් වී විනාශයට පත්වීම දැකිය හැකියි.\nඑහෙත්, චීන ලෝන් මාච් රොකට්ටුව සරල කොටස් කිහිපයකින් සමන්විත වීම නිසා මෙලෙස එහි විශාල කොටසක් ඉතිරි වී පෘථිවි කක්ෂය හරහා වායුගෝලයට ඇතුළු වුණා.\nඑහි සුන්බුන් වැටී ඇත්තේ මාලදිවයිනට බටහිරින් වූ ප්‍රදේශයකටයි. ඇමෙරිකානු අභ්‍යවකාශ මෙහෙයුම් මධ්‍යස්ථානය ද ලෝන් මාච් ෆයිව් බී රොකට්ටුවේ සුන්බුන් කැබැල්ල අරාබි අර්ධද්වීපයට ඉහළින් පෘථිවි වායුගෝලයට ඇතුළු වූ බව සනාථ කළා.",
       "URL": "https://www.hirunews.lk/270854/චීන-රොකට්-කැබැල්ල-ඉන්දීය-සාගරයට-කඩා-වැටේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1966"
}