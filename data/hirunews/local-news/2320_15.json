{
       "Source": "hirunews",
       "Timestamp": "Saturday, 21 November 2020 - 16:22",
       "Headline": "රෝග ලක්ෂණ නොපෙන්වන ආසාදිතයන්ගෙන් කොරෝනා ව්‍යාප්තිය වැඩි බව හෙළිවේ",
       "News Content": "කොරෝනා වෛරස් ව්‍යාප්තිය වැඩි වශයෙන් සිදුවන්නේ රෝග ලක්ෂණ පෙන්නුම් නොකරන ආසාදිතයන්ගෙන් බව ඇමෙරිකානු වසංගත රෝග පාලන මධ්‍යස්ථානය ප්‍රකාශ කළා.\nකොරෝනා වෛරසයේ හැසිරීම පිළිබඳ නවතම අධ්‍යයනයන්හි ප්‍රතිඵල අනුවයි ඔවුන් එම නිගමනයට එළඹි ඇත්තේ.\nමුඛ ආවරණ පැළඳීම වැදගත් අවශ්‍යතාවක් වීමට එය ද හේතුවක් බව ඇමෙරිකානු රෝග පාලන හා නිවාරණ මධ්‍යස්ථානය අවධාරණය කළා.\nකොවිඩ් 19 ඇතුළු සියලුම කොරෝනා වෛරස ව්‍යාප්ත වීම රෝග ලක්ෂණ පෙන්නුම් නොකරන ආසාදිතයින් වෙතින් සිදුවීම මෙහිදී අනාවරණ වී ඇති කරුණක්.\nසියලුම වෛරස් ආසාදනයන්ගෙන් සියයට 50 කට වැඩි ප්‍රමාණයක් රෝග ලක්ෂණ පෙන්නුම් නොකරන ආසාදිතයන් වෙතින් සිදුවන බව පර්යේෂණ කිහිපයකින්ම අනාවරණ වී තිබෙනවා.\nමේ නිසා කොරෝනා ආසාදිතයින්ගෙන් අඩක්ම තමන් අන් අයට වෛරසය පතුරුවන්නේ යැයි නොදැන සිටින බවයි ඇමෙරිකානු රෝග පාලන හා නිවාරණ මධ්‍යස්ථානය ප්‍රකාශ කළේ.",
       "URL": "https://www.hirunews.lk/255266/රෝග-ලක්ෂණ-නොපෙන්වන-ආසාදිතයන්ගෙන්-කොරෝනා-ව්‍යාප්තිය-වැඩි-බව-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=2320"
}