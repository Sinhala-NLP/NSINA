{
       "Source": "hirunews",
       "Timestamp": "Friday, 16 June 2017 - 18:08",
       "Headline": "දින 3ක් යළි තද වැසි ඇති වීමේ අවදානමක් - කුකුළේ ගඟ ගැනත් අවධානයෙන් ඉන්නැයි උපදෙස්",
       "News Content": "පවතින වැසි සහිත කාලගුණයත් සමඟ කුකුළේගඟ ජලාශයේ වාන් දොරටු විවෘත කිරීමේ හැකියාව පවතින බැවින් ඒ පිළිබඳව විමසිල්ලෙන් පසුවන ලෙස ආපදා කළමනාකරණ මධ්‍යස්ථානය ජනතාවගෙන් ඉල්ලීමක් කරනවා.\nඒ අනුව ජලාශය පහළ කොටසේ පදිංචි ජනතාව ඒ පිළිබද වැඩි අවදානයෙන් පසුවිය යුතු බවයි එහි සහකාර අධ්‍යක්ෂ ප්‍රදීප් කොඩිප්පිලි හිරු ප්‍රවෘත්ති අංශයට සදහන් කළේ.\nඑමෙන්ම නුවරඑළිය, කෑගල්ල, කළුතර, ගාල්ල, මාතර සහ හම්බන්තොට යන දිස්ත්‍රික්කවල කඳුකර ප්‍රදේශවල ජීවත් වන ජනතාව නාය යාමේ අවදානම පිළිබදව තවදුරටත් සැලකිලිමත් විය යුතු බව ද ඔහු කියා සිටියා.\nමේ අතර, මේ මස 19, 22 සහ 23 යන දිනවල දිවයින පුරා තද වැසි අපේක්ෂා කළ හැකි බව කාලගුණ විද්‍යා දෙපාර්තමේන්තුව ප්‍රකාශ කළා.\nහිරු ප්‍රවෘත්ති අංශය කළ විමසීමකදී එහි අධ්‍යක්ෂ අතුල කරුණානායක සඳහන් කළේ ඉදිරි පැය 24 තුළ ද කොළඹ, කළුතර, රත්නපුර, ගාල්ල සහ මාතර දිස්ත්‍රික්කවලට මිලිමීටර 100 ක පමණ තද වැසි බලාපොරොත්තු විය හැකි බවයි.",
       "URL": "https://www.hirunews.lk/163717/දින-3ක්-යළි-තද-වැසි-ඇති-වීමේ-අවදානමක්-කුකුළේ-ගඟ-ගැනත්-අවධානයෙන්-ඉන්නැයි-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=4466"
}