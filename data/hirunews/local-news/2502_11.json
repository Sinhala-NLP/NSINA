{
       "Source": "hirunews",
       "Timestamp": "Monday, 24 August 2020 - 8:25",
       "Headline": "කහ කුඩුවල, පිළිකා කාරක ඇත්දැයි සොයන්න පරීක්ෂණ",
       "News Content": "වෙළදපොළේ අලෙවියට ඇති කහ කුඩු පරිභෝජනයට නුසුදුසු ලෙස යළි සකසා ඇති බවට අනාවරණ වී ඇති බව පාරිභෝගික කටයුතු පිළිබද අධිකාරිය පවසනවා.\nදිවයින පුරා සෑම දිස්ත්‍රික්කයක්ම ආවරණය වන පරිදි කහ කුඩු සාම්පල ලබාගෙන පරීක්ෂාවට ලක් කිරීමට පාරිභෝගික කටයුතු පිළිබද අධිකාරිය පසුගිය දා පියවර ගෙන තිබුණා.\nඒවායේ පරීක්ෂණ වාර්තා මේ වන විට ලැබී ඇති අතර, කහකුඩුවලට හාල්පිටි, පාන් පිටි, කහ පරිප්පු සහ කඩල පරිප්පු මෙන්ම විවිධ වර්ණක යොදා ඇති බවට එමගින් අනාවරණ වී ඇති බවයි පාරිභෝගික කටයුතු පිළිබද අධිකාරිය සඳහන් කළේ.\nකහකුඩුවල පැහැය ලබා ගැනීමට එක් කරන වර්ණකයන් හි හෝ ඊට එක් කරන රසායනික ද්‍රව්‍යවල මිනිස් සිරුරට අහිතකර සංඝටක හෝ පිළිකා කාරක අඩංගු දැයි සොයා බැලීම සම්බන්ධයෙන් ද පාරිභෝගික කටයුතු පිළිබද අධිකාරියේ අවධානය යොමුව තිබෙනවා.\nපරිභෝජනයට නුසුදුසු ලෙස කහ කුඩු යළි සකසා අලෙවි කළ බවට තහවුරු වූ ව්‍යාපාරිකයන්ට එරෙහිව අදාළ මහේස්ත්‍රාත් අධිකරණවල නඩු පැවරීමට ඉදිරියේදී පියවර ගන්නා බවයි පාරිභෝගික කටයුතු පිළිබද අධිකාරිය සඳහන් කළේ.",
       "URL": "https://www.hirunews.lk/248504/කහ-කුඩුවල-පිළිකා-කාරක-ඇත්දැයි-සොයන්න-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=2502"
}