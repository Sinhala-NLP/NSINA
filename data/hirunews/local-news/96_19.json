{
       "Source": "hirunews",
       "Timestamp": "Tuesday, 15 August 2023 - 13:26",
       "Headline": "මාන්කුලම් අනතුරට හේතුව වෑන් රථයේ රියදුරුට නින්ද යාම බව හෙළිවේ (වීඩියෝ)",
       "News Content": "මහනුවර - යාපනය ඒ 9 ප්‍රධාන මාර්ගයේ මාන්කුලම - පනිච්චන්කුලම ප්‍රදේශයේ අද (15) අලුයම සිදුවූ රිය අනතුරකින් පුද්ගලයින් 3 දෙනෙකු ජීවිතක්ෂයට පත්වුණා.\nතුවාල ලැබූ 8 දෙනෙකු කිලිනොච්චි සහ මාන්කුලම් රෝහල්වල ප්‍රතිකාර ලබමින් සිටින බවයි පොලිසිය කියා සිටියේ.\nප්‍රචාරක දැන්වීම් පුවරු රැගත් ලොරි රථ 02 ක් වැල්ලම්පිටියේ සිට යාපනය බලා ධාවනය කරමින් තිබියදී අලුයම 03 ට පමණ පනිච්චන්කුලම ප්‍රදේශයේදී එක් ලොරි රථයක හුලං බැසීම නිසා එහි ගමන්ගත් පිරිස රෝදය මාරුකරමින් සිට තිබෙනවා.\nඔවුන් සමඟ ගමන්ගත් අනෙක් ලොරි රථයද රෝදය මාරු කරමින් සිටි ලොරි රථයට පසුපසින් නවතා තිබූ අතර එම අවස්ථාවේ, කටුනායක සිට යාපනය බලා ධාවනය කරමින් සිටි වෑන් රථයක් පසුපසින් නවතා තිබූ ලොරි රථයේ ගැටී තිබුණා.\nපසුව එම ලොරි රථය, ඉදිරියෙන් තිබූ රෝදය මාරුකරමින් සිටි ලොරි රථයේ ගැටී ඇති අතර අනතුරින් රෝදය මාරුකරමින් සිටි පුද්ගලයෙක්, ඊට සහය දක්වමින් සිටි පසුපස නවතා තිබූ ලොරි රථයේ රියදුරු සහ වෑන් රථයේ ඉදිරිපස ගමන්ගත් පුද්ගලයෙකු ජීවිතක්ෂයට පත්වුණා.\nමිය ගිය පුද්ගලයින් 38,46 හා 58 යන වයස් වල පසුවන මුල්ලේරියාව, වැල්ලම්පිටිය සහ යාපනය යන ප්‍රදේශවල පදිංචිකරුවන්.\nපොලිසිය පැවසූයේ පසුපස නවතා තිබූ ලොරියේ රියදුරු ලොරි රථ දෙකට සිරවීමෙන් මියගොස් ඇති බවයි.\nවිදෙස්ගත වන පුද්ගලයෙකු කටුනායක ගුවන්තොටුපළට ඇරලවා ආපසු යාපනය බලා යමින් සිටි පුද්ගලයින් පිරිසක් වෑන් රථයේ ගමන්කර තිබූ අතර එහි රියදුරුට නින්ද යාමෙන් අනතුර සිදුව ඇති බවයි පොලිසිය ප්‍රකාශ කළේ. තුවාල ලැබූවන් අතර ලොරි රථ දෙකෙහි ගමන් ගත් පිරිමි පුද්ගලයින් 5 දෙනෙකු සහ වෑන් රථයේ ගමන් ගත් කාන්තාවන් තිදෙනෙකුද වනවා.",
       "URL": "https://www.hirunews.lk/344900/මාන්කුලම්-අනතුරට-හේතුව-වෑන්-රථයේ-රියදුරුට-නින්ද-යාම-බව-හෙළිවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=96"
}