{
       "Source": "hirunews",
       "Timestamp": "Monday, 23 January 2023 - 20:02",
       "Headline": "අනිද්දා රාජ්‍ය සේවක වැටුප් ගෙවන බවට මුදල් රාජ්‍ය ඇමතිගෙන් සහතිකයක්",
       "News Content": "රාජ්‍ය සේවකයින්ගේ වැටුප අනිද්දා නියමිත පරිදි ගෙවීමට කටයුතු කරන බව මුදල් රාජ්‍ය අමාත්‍ය රංජිත් සියඹලාපිටිය ප්‍රකාශ කළා.\nමේ අතර රජයේ නව බදු ප්‍රතිපත්තියට එරෙහිව ලංකා බැංකු සේවක සංගමය, රජයේ වෛද්‍ය නිලධාරින්ගේ සංගමය, කොළඹ වරායේ වෘත්තීය සමිති සහ රෝහල් කනිෂ්ඨ කාර්ය මණ්ඩලය අද (23) වෘත්තීය ක්‍රියාමාර්ගවල නිරත වුණා.\nලංකා බැංකු සේවක සංගමය කළු වර්ණයෙන් සැරසී සේවයට වාර්තා කර තිබුණා.\nඔවුන් නව බදු ප්‍රතිපත්තියට එරෙහිව පෙත්සමක්ද පසුගියදා අත්සන් කළ අතර ලංකා බැංකු සේවක සංගමයේ ප්‍රධාන ලේකම් රංජන් සේනානායක කියා සිටියේ එම විරෝධතා පෙත්සම අද දහවල් ජනාධිපති කාර්යාලයට භාරදුන් බවයි.\nඑමෙන්ම කොළඹ වරායේ වෘත්තීය සමිති අද දහවල් වරාය ප්‍රධාන පිවිසුම අසළදී විරෝධතාවක නිරත වූයේද නව බදු ප්‍රතිපත්තියට එරෙහිව යි.\nවිරෝධතාවය හේතුවෙන් කොළඹ කොටුව, මල්වත්ත පාර සහ අබ්දුල් කාදර් මාවතද සම්පූර්ණයෙන් අවහිර වුණා.\nමේ අතර රජයේ වෛද්‍ය නිලධාරින්ගේ සංගමයේ සාමාජිකයින්ද බදු ප්‍රතිපත්තියට එරෙහි ව අද කලු පටි පැළඳ කලු ඇදුමෙන් සැරසී සේවය වාර්තා කරනු ලැබුවා.\nඑහි දී ඖෂධ හිගයට විසදුම් ඉල්ලා ඔවුන් කොළඹ ජාතික රෝහලේ දී මහජන පෙත්සමකට ද අත්සන් තැබීම සිදු කළා.\nඑමෙන්ම රජයේ බදු ප්‍රතිපත්තියට එරෙහි ව සහ තවත් ඉල්ලීම් කිහිපයක් මුල්කරගනිමින් රෝහල් කනිෂ්ඨ කාර්ය මණ්ඩලය අද උදෑසන 08 සිට ක්‍රියාත්මක කළ පැය 4ක සංකේත වර්ජනය හේතුවෙන් රෝහල්වල බාහිර රෝගී අංශයේ කටයුතු සඳහා බාධා එල්ල වුණා.\nමේ අතර, පවතින ආර්ථික තත්ත්වය සලකා සමෘද්ධි සංවර්ධන නිලධාරීන් බලපාන ගැටලු සදහා කඩිනම් විසදුම් ලබාදෙන ලෙස අග්‍රාමාත්‍යවරයා විසින් රාජ්‍ය පරිපාලන, ස්වදේශ කටයුතු, පළාත් සභා හා පළාත් පාලන අමාත්‍යාංශ ලේකම්වරයාට උපදෙස් ලබා දී තිබෙනවා.\nඒ, සමස්ත ලංකා සමෘද්ධි සංවර්ධන හා කෘෂි පර්යේෂණ නිලධාරි සංගම් නියෝජිතයන් පිරිසක් සමඟ ඊයේ පැවති සාකච්ඡාවක දී යි.",
       "URL": "https://www.hirunews.lk/325734/අනිද්දා-රාජ්‍ය-සේවක-වැටුප්-ගෙවන-බවට-මුදල්-රාජ්‍ය-ඇමතිගෙන්-සහතිකයක්",
       "Category": "Local News",
       "Parent URL": "https://www.hirunews.lk/local-news.php?pageID=583"
}