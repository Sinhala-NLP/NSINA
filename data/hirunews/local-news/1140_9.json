{
       "Source": "hirunews",
       "Timestamp": "Friday, 27 May 2022 - 10:44",
       "Headline": "අපේ සංශෝධන ගැන සලකා බලනවානම් අපිත් සලකා බලනවා - විමල්",
       "News Content": "ආණ්ඩුවෙන් ස්වාධීන වූ පක්ෂ ඉදිරිපත් කළ සංශෝධන පිළිබඳව සලකා බලන්නේ නම් අදාළ පක්ෂවල සහාය 21 වන ව්‍යවස්ථා සංශෝධනයට ලබා දෙන බව ජාතික නිදහස් පෙරමුණේ නායක, පාර්ලිමේන්තු මන්ත්‍රී විමල් වීරවංශ මහතා පවසනවා.\nව්‍යස්ථා සංශෝධන යෝජනාවලිය පිළිබඳව ආණ්ඩුවෙන් ස්වාධීන වූ පක්ෂ 09 නායකයින් සහ අග්‍රාමාත්‍ය රනිල් වික්‍රමසිංහ මහතා අතර ඊයේ (26) පැවැති සාකච්ඡාවෙන් අනතුරුව මාධ්‍ය වෙත අදහස් දක්වමින් ඔහු ඒ බව කියා සිටියා.\n\"21 වන සංශෝධනයට අදාළ කෙටුම්පත අපේ පක්ෂ එකමුතුව විසින් අපි අධ්‍යයනය කරලා අපේ අදහස් ටික අපි ඉදිරිපත් කළා. අග්‍රාමාත්‍යවරයා ප්‍රකාශ කළා ඊට සහාය දෙන හැම පක්ෂයක ම අදහස් සහ හොඳ යෝජනා සියල්ල ම සැලකිල්ලට ලක් කරලා ඒ අනුව එහි අවසාන කෙටුම්පත සකස්වෙන්නේ කියලා. අපේ පක්ෂ එකමුතුව දැනටමත් තීරණය කරලා තියෙනවා ඒ අපි ඉදිරිපත් කරන සුදුසු සංශෝධනවලට නියමිත වටිනාකම ලැබෙනවා නම් අපේ සහාය 21 වන සංශෝධනයට ලැබෙනවා කියලා.\" යනුවෙන් විමල් වීරවංශ මන්ත්‍රීවරයා ප්‍රකාශ කළා.\nමේ අතර, ඇමති ධුර ලබාගත් ශ්‍රී ලංකා නිදහස් පක්ෂයේ ජ්‍යෙෂ්ඨයන් කිහිපදෙනෙකු සර්වපාක්ෂික අන්තර්කාලීන ආණ්ඩුවක් ගොඩනැගීම සඳහා ඇතිවූ එකඟතාව කඩාබිඳ දැමූ බව පාර්ලිමේන්තු මන්ත්‍රී වීරසුමන වීරසිංහ පවසනවා.\nඔහු මේ බව සඳහන් කළේ ඊයේ රාත්‍රියේ හිරු ටී.වී. ඔස්සේ විකාශය වූ බලය දේශපාලන වැඩසටහනට එක්වෙමින්.",
       "URL": "https://www.hirunews.lk/305419/අපේ-සංශෝධන-ගැන-සලකා-බලනවානම්-අපිත්-සලකා-බලනවා-විමල්",
       "Category": "Local News",
       "Parent URL": "https://www.hirunews.lk/local-news.php?pageID=1140"
}