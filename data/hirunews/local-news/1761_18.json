{
       "Source": "hirunews",
       "Timestamp": "Wednesday, 11 August 2021 - 13:06",
       "Headline": "ගත වූ දින පහේ කොරෝනා මරණ 500 ඉක්මවයි  (වීඩියෝ)",
       "News Content": "කොරෝනා මෘත දේහ භූමදානය කිරීම සඳහා අම්පාර දිස්ත්‍රික්කයේ ඉරක්කාමම් ප්‍රදේශයේ නව භූමියක් යොදා ගැනීම සම්බන්ධයෙන් අවධානය යොමුවී තිබෙනවා.\nඊයේ දිනයේදී මෙරටින් කොරෝනා ආසාදිතයින් 2922  හදුනා ගැණුනා.\nඉන් වැඩිම පිරිස වන 511 දෙනා හඳුනාගෙන ඇත්තේ කොළඹ දිස්ත්‍රික්කයෙන්.\nගම්පහ දිස්ත්‍රික්කයෙන් ආසාදිතයන් 402 දෙනෙකු ඊයේ හදුනා ගැනුනු අතර, කළුතර දිස්ත්‍රික්කයෙන් හදුනාගත් ආසාදිතයින් සංඛ්‍යාව 363ක්.\nඑමෙන්ම, ගතවූ දින 5 තුල පමණක් මෙරටින් කොරෝනා මරණ 519ක් වාර්තා වී තිබෙනවා.\nමේ වනවිට මෙරටින් වාර්තා වී ඇති සමස්ථ කොරෝනා මරණ සංඛ්‍යාව ඉහල ගොස් ඇත්තේ 5340ක් ලෙසින්.\nමේ අතර, කොරෝනා මෘතදේහ භූමදානය කිරීම සඳහා අම්පාර දිස්ත්‍රික්කයේ ඉරක්කාමම් ප්‍රදේශයේ නව භූමියක් යොදා ගැනීම සම්බන්ධයෙන් අවධානය යොමුවී තිබෙනවා.\nසෞඛ්‍ය අමාත්‍යාංශය සඳහන් කළේ අක්කර 3 ක වපසරියකින් යුතු අදාල භූමියේ කොරෝනා මෘත දේහ 2000කට වැඩි සංඛ්‍යාවක් භූමදානය කිරීමේ හැකියාව පවතින බවයි.\nඅම්පාර දිස්ත්‍රික් ලේකම්වරයා විසින් එම භූමිය මෘතදේහ භූමදාන කිරීමට සුදුසු ස්ථානයක් බවට දන්වා ඇති අතර, ඒ සඳහා තාක්ෂණික කමිටුවේ නිර්දේශ ලබා ගැනීමේ කටයුතු සිදුකෙරෙමින් පවතිනවා.\nමේ වනවිට කොරෝනා මෘතදේහ භූමදාන කරනු ලබන මඩකලපුව දිස්ත්‍රික්කයේ ඔට්ටමාවඩි ප්‍රදේශයේ ඉඩ ප්‍රමාණය අවසන් වෙමින් පවතින අතර, තවත් මෘත දේහ 500 කට ආසන්න ප්‍රමාණයක් සඳහා එහි ඉඩකඩ පවතින බවයි සඳහන් වන්නේ.\nමෙරට කොරෝනා ප්‍රතිශක්තිකරණ වැඩසටහනට අදාළව ඊයේ දිනයේදී පුද්ගලයින් 428,535 දෙනෙකුට කොරෝනා එන්නත් ලබාදී තිබෙනවා.\nඊයේ දිනයේදී සයිනොෆාම් එන්නතේ දෙවන මාත්‍රාව පුද්ගලයින් 27,120 දෙනෙකුට ලබාදී ඇති අතර, එහි පළමු මාත්‍රාව ලබාදුන් පුද්ගලයින් සංඛ්‍යාව 18770ක්.\nකොවිෂීල්ඩ් එන්නතේ පළමු මාත්‍රාව ඊයේ දිනයේදී පුද්ගලයින් 30,487 දෙනෙකුට ලබාදී තිබෙනවා.\nඑහි දෙවන මාත්‍රාව පුද්ගලයින් 2447 දෙනෙකුට ලබාදී ඇති බවයි වාර්තා වන්නේ.\nඊට අමතරව, ෆයිසර් එන්නතේ පළමු මාත්‍රාව පුද්ගලයින් 118 දෙනෙකුට සහ දෙවන මාත්‍රාව පුද්ගලයින් 278 දෙනෙකුට ඊයේ ලබාදී තිබෙනවා.\nබස්නාහිර පළාතේ වයස අවුරුදු 60 ට වැඩි පුද්ගලයින්ට එන්නත් ලබාදීමේ විශේෂ වැඩසටහනක් අද පෙරවරුවේ ආරම්භ වුණා.\nඒ  නාරාහේන්පිට යුද හමුදා රෝහල, ගම්පහ මහ රෝහල සහ කළුතර - නාගොඩ මහරෝහලේදීයි.\nඒ අනුව, බස්නාහිර පළාතේ වයස අවුරුදු 60ට වැඩි මෙතෙක් එන්නත් නොගත් කිසිවෙකු තම තොරතුරු, මධ්‍යස්ථාන වෙත සපයා නොමැති නම් හෝ මෙම වැඩසටහන ගැන වැඩිදුර තොරතුරු අවශ්‍ය නම් 1906 දුරකථන අංකය ඔස්සේ කොව්ඩ් 19 නිවාරණ ජාතික ක්‍රියාන්විත මධ්‍යස්ථානය අමතන ලෙස දැනුම් දෙනවා.\nමේ අතර, කොරෝනා වසංගතය පාලනය කිරීම සඳහා රජය මගින් පනවා ඇති නිරෝධායන නීති උල්ලංඝනය කළ පුද්ගලයින් 138 දෙනෙකු ගතවූ පැය 24 තුලදී අත්අඩංගුවට ගෙන ගෙන ඇති බව පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ සඳහන් කළා.\nඒ අනුව, මීට අදාලව මේ දක්වා අත්අඩංගුවට ගෙන ඇති මුළු පුද්ගලයින් සංඛ්‍යාව 53,942 ක්.\nඊයේ නිකුත් කළ නව සෞඛ්‍ය මාර්ගෝපදේශ අනුව පළාත් සංචරණ සීමා අතර විශේෂ මෙහෙයුම් ක්‍රියාත්මකයි.",
       "URL": "https://www.hirunews.lk/279422/ගත-වූ-දින-පහේ-කොරෝනා-මරණ-500-ඉක්මවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1761"
}