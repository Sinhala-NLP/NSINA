{
       "Source": "hirunews",
       "Timestamp": "Wednesday, 20 December 2017 - 14:02",
       "Headline": "මහාධිකරණ නඩුවලට අද ලැබුණු තීරණය",
       "News Content": "මහාධිකරණවල නඩු ගොඩගැසීම වැළැක්වීමේ අරමුණින් මහාධිකරණවල නඩු විභාග කිරීම් දිනපතාම සිදු කිරීම සඳහා  කැබිනට් මණ්ඩලයේ අනුමැතිය හිමිවී තිබෙනවා.\nඒ අපරාධ නඩු විධාන සංග්‍රහ පනත සංශෝධනය කිරීම පිණිස අධිකරණ ඇමතිනි තලතා අතුකෝරල  ඉදිරිපත් කරනු ලැබූ යෝජනාවටයි මෙලෙස කැබිනට් මණ්ඩල අනුමැතිය හිමිවී ඇත්තේ.\nජූරි සභාවක් සහිත හෝ රහිතව මහාධිකරණයේ පැවැත්වෙන සෑම නඩු විභාගයක් ම හැකි සෑම විටකදීම දිනපතා පැවැත්විය යුතු බව අපරාධ නඩු විධාන පනතේ සඳහන් ව තිබෙනවා.\nනමුත් දිනපතා නඩු විභාග නොපැවැත්වෙන හෙයින් නඩු විශාල සංඛ්‍යාවක් මහාධිකරණවල ගොඩගැසී ඇති බවයි අධිකරණ අමාත්‍යංශය පවසන්නේ.\nඑමෙන්ම 2017 සැප්තැම්බර් මාසය වන විට මෙම මහාධිකරණවල විභාග වෙමින් පැවැති මුළු නඩු සංඛ්‍යාව 17565ක්.",
       "URL": "https://www.hirunews.lk/178875/මහාධිකරණ-නඩුවලට-අද-ලැබුණු-තීරණය",
       "Category": "Local News",
       "Parent URL": "https://www.hirunews.lk/local-news.php?pageID=4164"
}