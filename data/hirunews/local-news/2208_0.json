{
       "Source": "hirunews",
       "Timestamp": "Sunday, 17 January 2021 - 6:36",
       "Headline": "කිලෝ එකහමාරකට අධික හෙරොයින් සමඟ කාන්තාවක් වනාතමුල්ලේදී අත්අඩංගුවට",
       "News Content": "බොරැල්ල - වනාතමුල්ල සිරිසඳ උයන නිවාස සංකීර්ණය අසළදී අත්අඩංගුවට ගත් කාන්තාවකගෙන් ලද තොරතුරකට අනුව එම නිවාස සංකීර්ණයේ නිවසක සඟවා තිබූ හෙරොයින් තොගයක් සහ මුදල් පොලිස් විශේෂ කාර්ය බලකාය භාරයට ගෙන තිබෙනවා.\nඊයේ මෙම කාන්තාව අත්අඩංගුවට ගෙන කරන ලද ප්‍රශ්න කිරීම්වලින් අනතුරුව සිරිසඳ උයන නිවාස සංකීර්ණයේ පස්වන මහලේ වසා තිබූ මහා පරිමාණ මත්ද්‍රව්‍ය ජාවාරම්කරුවෙකුගේ නිවසක් සෝදිසි කිරීමේදී එහි අල්මාරියක් තුළ සඟවා තිබූ මෙම හෙරොයින් සහ මුදල් සොයාගත් බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියා සිටියේ.\nමෙම කාන්තාව ප්‍රබල මත්ද්‍රව්‍ය ජාවාරම්කරුවෙකුගේ සහායිකාවක් ලෙසට කටයුතු කර ඇති බවට ද තොරතුරු අනාවරණ වී තිබෙනවා.\nසැකකාරියට මෙම මත්ද්‍රව්‍ය තොගය ලැබුනු ආකාරය සහ ලබාදුන් පුද්ගලයා පිළිබඳව ද විමර්ශණ ක්‍රියාත්මකයි.\nඇය මාළිගාකන්ද මහේස්ත්‍රාත් අධිකරණයට ඉදිරිපත් කර දින 7ක රැඳවුම් නියෝග ලබාගැනීමට නියමිත බවයි පොලිස් මාධ්‍ය ප්‍රකාශකවරයා සඳහන් කළේ.\nමේ අතර ගම්පහ - මිරිස්වත්ත ප්‍රදේශයේ පිහිටි පෞද්ගලික මූල්‍ය ආයතනයකින් රුපියල් කෝටි 4කට ආසන්න රන් භාණ්ඩ සහ මුදල් කොල්ලකෑ දෙදෙනා සොයා ගැනීම සඳහා බුද්ධි අංශයේ සහය ලබා ගැනීමට නියමිතයි.\nසැකකරුවන් අත්අඩංගුවට ගැනීම සඳහා පොලිස් කණ්ඩායම් 8ක් විමර්ශන ක්‍රියාත්මක බව ගම්පහ ප්‍රදේශය භාර උසස් පොලිස් නිලධාරියෙකු සඳහන් කළා.\nසැකකරුවන් නුවර මාර්ගය ඔස්සේ පලාගිය බවට තොරතුරු වාර්තා වන බවයි ඔහු වැඩිදුරටත් සඳහන් කළේ.\nපෙරේදා මුහුණු ආවරණය වන ආරක්ෂිත හිස් වැසුම් සහ කළු ජැකට් පැළඳි පුද්ගලයින් දෙදෙනෙකු යතුරුපැදියකින් මෙම මූල්‍ය ආයතනයට පැමිණ ගිනි අවි පෙන්වා සේවකයින් බියවද්දා මුදල් සහ රන් භාණ්ඩ කොල්ලකා තිබුණා.",
       "URL": "https://www.hirunews.lk/259892/කිලෝ-එකහමාරකට-අධික-හෙරොයින්-සමඟ-කාන්තාවක්-වනාතමුල්ලේදී-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2208"
}