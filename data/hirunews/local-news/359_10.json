{
       "Source": "hirunews",
       "Timestamp": "Monday, 08 May 2023 - 21:45",
       "Headline": "පොලිස් නිලධාරීන් අමානුෂික ලෙස පහරදුන් බවට ප්‍රදේශවාසීන්ගෙන් චෝදනා (වීඩියෝ)",
       "News Content": "සංගීත සංදර්ශනයක් අතරතුර කොබෙයිගනේ පොලිස් නිලධාරීන් විසින් තමන්ට අමානුෂික ලෙස පහරදුන් බවට කෙබෙයිගනේ ප්‍රදේශවාසීන් පිරිසක් චෝදනා කරනවා.\nඊට අදාළ වීඩියෝ දර්ශන ද මේ වන විට මාධ්‍යයට නිකුත් කර තිබෙනවා.\nපොලිස් නිලධාරීන්ගේ පහරකෑමෙන් තුවාල ලැබූ තරුණයෙකු කොබෙයිගනේ මූලික රෝහලේ ප්‍රතිකාර ලබා ගන්නා අතරතුර අතුරුදන් වීම සම්බන්ධයෙන් ද පොලිසියට චෝදනා එල්ලවනවා.\nකොබෙයිගනේ - විතිකුලිය ප්‍රදේශයේ පසුගිය මාර්තු 10 වැනිදා සංගීත සංදර්ශනයක් සංවිධාන කර තිබුණේ පෞද්ගලික සංවිධානයක් මගින්.\nමෙම සංගීත සංදර්ශනය අතරතුර තරුණයින් පිරිසක් වේදිකාව මත නැග නර්තනයක නිරත වී තිබුණා.\nසංවිධායක මණ්ඩලය ඔවුන්ට වේදිකාවෙන් ඉවත්වන ලෙසට දන්වා තිබුණ ද ඊට අවනත නොවූ තරුණයින්ට පොලීසිය ද අවවාද කර තිබෙනවා.\nකෙසේ වෙතත් එහිදී පොලීසිය හා මෙම තරුණයින් පිරිස අතර බහින්බස්වීමක් සිදුව ඇති අතර පොලීසිය තරුණයින් පිරිසකට පහර දී ඇති බවයි වාර්තා වන්නේ.\nපොලිසිය කිසිදු සොයාබැලීමකින් තොරව අත්තනොමතික ලෙස පහර දීම සිදුකර ඇති බවටයි පහරකෑමට ලක්වූවන්ගේ ඥාතීන් චෝදනා කරන්නේ.\nපහර කෑමට ලක්වූ කොබෙයිගනේ ප්‍රදේශයේ පදිංචි තරුණයා කොබෙයිගනේ මූලික රෝහලට ඇතුළත් කර ඇති අතර ඔහු මේ වන විට රෝහලෙන් පිටව ගොස් තිබෙනවා.\nඒ කිසිවෙකුටත් නොදන්වා හොර රහසේයි.\nතරුණයාගේ මව පවසන්නේ රෝහල් ගත වී සිටි කාලයේදී ඔහුට විවිධ තර්ජන පැමිණි හෙයින් එසේ රෝහලෙන් පිටව ගොස් ඇති බවයි.\nමේ අතර පොලීස් නිලධාරීන් තරුණයෙකුට පහර දෙන සිදුවීම දුරකින්ථනයක රූගත කළ පුද්ගලයාටද පොලීසිය පහරදීමක් සිදු කර ඇති බව වාර්තා වනවා.\nකෙසේ වෙතත් අප කළ විමසීමකිදී පොලිසිය පැවසුවේ සංගීත සංදර්ශනයට පැමිණ බීමත්ව සිටි දෙපිරිසක් අතර ඇති වූ ගැටුමක් විසඳීමට යාමේදී මෙවැනි තත්ත්වයක් ඇති වූ බවයි.\nඑමෙන්ම සිද්ධිය සම්බන්ධයෙන් වැඩිදුර පරීක්ෂණ ආරම්භ කර ඇතත් ඒ සම්බන්ධයෙන් මෙතෙක් කිසිදු පැමිණිල්ලක් පොලීසියට ලැබී නොමැති බවයි පොලිස් මාධ්‍ය ප්‍රකාශකවරයා ප්‍රකාශ කළේ.",
       "URL": "https://www.hirunews.lk/334628/පොලිස්-නිලධාරීන්-අමානුෂික-ලෙස-පහරදුන්-බවට-ප්‍රදේශවාසීන්ගෙන්-චෝදනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=359"
}