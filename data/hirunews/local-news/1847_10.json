{
       "Source": "hirunews",
       "Timestamp": "Friday, 02 July 2021 - 7:57",
       "Headline": "යාපනයේ කඩු කල්ලිය අල්ලන්න අදත් එස්.ටී.එෆ්. - පොලිස් ඒකාබද්ධ මෙහෙයුමක්",
       "News Content": "යාපනය - කෝපායි ප්‍රදේශයේ නිවසකට බලහත්කාරයෙන් ඇතුළු වී කඩු පොලු වලින් පහරදීමේ සිද්ධියට සම්බන්ධ සැකකරුවන් අත්අඩංගුවට ගැනීම සඳහා පොලීසිය හා පොලිස් විශේෂ කාර්ය බලකාය ඒකාබද්ධ අදත් මෙහෙයුමක් ක්‍රියාත්මක කර තිබෙනවා.\nපෙරේදා 8.30 ට පමණ වූ මෙම සිද්ධියෙන් පුද්ගලයන් 7 දෙනෙකු බරපතල තුවාල ලැබුවා.\nකෝපායි රෝහලට ඇතුළත් කළ ඔවුන් අසාධ්‍ය තත්ත්වය හේතුවෙන් මේ වනවිට යාපනය ශික්ෂණ රෝහලට මාරු කර යවා තිබෙනවා.\nරෝහල් ආරංචි මාර්ග සඳහන් කළේ ඉන් එක් අයෙකුගේ එක් අතක් ශරීරයෙන් වෙන් වී ඇති අතර, පසුව පැය 5 ක ශල්‍යකර්මයකින් පසු එම අත යළි බද්ධ කළ බවයි.\nඑම ශල්‍යකර්මය සිදුකර ඇත්තේ යාපනය ශික්ෂණ රෝහලේ ශල්‍ය විශේෂඥ වෛද්‍ය ඉලන්චේලියන් පල්ලවන් විසින්.\nඔහු මීට පෙර ද එවැනි සත්කම් කිහිපයක් සිදුකර තිබුණා.\nයාපනය ප්‍රදේශය භාර නියෝජ්‍ය පොලිස්පතිවරයාගේ අධීක්ෂණය යටතේ පොලිස් කණ්ඩායම් 5 ක් පරීක්ෂණ ආරම්භ කර ඇති අතර, ප්‍රහාරය මෙහෙයවූ පුද්ගලයන් දෙදෙනෙකු නිශ්චිතව හඳුනාගෙන ඇති බවයි වාර්තා වන්නේ.\nපෙරේදා රාත්‍රී 8.30 ට පමණ යතුරුපැදි 5 කින් පැමිණි පුද්ගලයින් 14 දෙනෙකු පැමිණ මෙලෙස පහරදී තිබුණේ යාපනය - කෝපායි - කෝණ්ඩාවිල් සෙල්වපුරම් ප්‍රදේශයේ පිහිටි නිවසකටයි.\nමෙම නිවසේ ටික් ටොක් ස්ටුඩියෝ නමින් ගීත පටිගත කිරීමේ ස්ථානයක් ද පැවති අතර, ප්‍රහාරයට පැමිණි පුද්ගලයන් එම ස්ථානයට ද දැඩි අලාභ හානි සිදුකර තිබුණා.\nඔවුන් මාර්ගයේ අයිනේ නවතා තිබූ මෝටර් රථ දෙකකට ද බරපතල හානි සිදුකර ඇති බවටයි වාර්තා වුණේ.",
       "URL": "https://www.hirunews.lk/275837/යාපනයේ-කඩු-කල්ලිය-අල්ලන්න-අදත්-එස්-ටී-එෆ්-පොලිස්-ඒකාබද්ධ-මෙහෙයුමක්",
       "Category": "Local News",
       "Parent URL": "https://www.hirunews.lk/local-news.php?pageID=1847"
}