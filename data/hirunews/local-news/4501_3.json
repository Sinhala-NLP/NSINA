{
       "Source": "hirunews",
       "Timestamp": "Wednesday, 24 May 2017 - 16:10",
       "Headline": "බෑනාගේ මළගෙදර ආ නැන්දම්මාට දුක දරාගත නොහැකිව සිදු වූ දේ",
       "News Content": "කලක් රෝගාතුරව සිට මිය ගිය තම බෑනාගේ අවමගුල් උත්සවයට පැමිණි මියගිය පුද්ගලයාගේ නැන්දම්මාද මරණය ගැන දරාගත නොහැකි ශෝකය නිසා පපුව සිර වී මිය ගිය පුවතක් ගල්ගමුව, මීගලෑව ප්‍රදේශයෙන් වාර්තා වනවා.\nමෙසේ මිය ගොස් ඇත්තේ මීගලෑව, පොතානේගම ලිපිනයේ පදිංචිව සිටි  එම්. ඩී. කුසුමාවතී නැමැති 74 හැවිරිදි කාන්තාවක්.\nමියගිය බෑනනුවන් මීගලෑව, පොතානේගම ලිපිනයේ පදිංචිව සිටි 59 හැවිරිදි පුද්ගලයෙකු වන අතර ඔහු රෝගාතුරව අනුරාධපුර ශික්ෂණ රෝහලේ ප්‍රතිකාර ලබමින් සිටියදී ඉකුත් 22 වැනිදා මිය ගොස් තිබෙනවා.\nඅදාල මරණය ගැන කිසිවක් නොදන්වා පවුලේ ඥාතීන් විසින් නැන්දම්මා අදාල අවමගුල් නිවසට කැදවාගෙන පැමිණ ඇති අතර නිවසට යන මාර්ගයේ සුදු කොඩි දැකීමෙන් පසුව ඇගේ හැසිරීම තරමක් වෙනස් වුනා.\nකෙසේ වෙතත් අදාල නිවසට ගිය පසු මියගිය බෑනාගේ වැඩිමහල් පුතු පැමිණ ඇයව වැළදගෙන හඩන්නට වීමත් සමග නැන්දම්මා ද සිහිසුන්ව බිම ඇද වැටී වැටුනා.\nඥාතීන් පවසන පරිදි මිය ගිය නැන්දම්මා හා බෑනනුවන් ඉතාම ලෙන්ගතුව සිට ඇති බවත්, බෑනනුවන් මිය ගිය දුක දරාගත නොහැකිව හදවත සිර වී ඇයද මිය යන්නට ඇති බවයි.\nඅදාල බෑනනුවන් මිය ගිය නැන්නදම්මාගේ ලොකු දුව සමග විවාහ වී සිට ඇති අතර මරණය සිදු වූ දිනයේ ඇය කුරුණෑගල බාල දියණියගේ නිවසේ වාසය කර තිබෙනවා.\nකෙසේ වෙතත් අදාල සිදුවීමෙන් මීගලෑව ප්‍රදේශයේ ජනතාව පමණක් නොව අවට ප්‍රදේශවල ජනතාව දැඩි ශෝකයකට පත්ව ඇති අතර දෙදෙනාගේම දේහයන් එකම නිවසක එකම ස්ථානයේ තබා අවසන් කටයුතු සිදු කිරීමට ඥාතීන් සූදානමින් සිටිනවා.",
       "URL": "https://www.hirunews.lk/162071/බෑනාගේ-මළගෙදර-ආ-නැන්දම්මාට-දුක-දරාගත-නොහැකිව-සිදු-වූ-දේ",
       "Category": "Local News",
       "Parent URL": "https://www.hirunews.lk/local-news.php?pageID=4501"
}