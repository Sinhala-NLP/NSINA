{
       "Source": "hirunews",
       "Timestamp": "Monday, 24 October 2016 - 14:04",
       "Headline": "FCID ය නීත්‍යානුකූල ආයතනයක් බව කොටුව මහේස්ත්‍රාත්වරිය කියයි",
       "News Content": "පොලිස් මුල්‍ය අපරාධ කොට්ඨාශය නීත්‍යානුකූල ආයතනයක් බව කොළඹ - කොටුව මහේස්ත්‍රාත් ලංකා ජයරත්න ප්‍රකාශ කළා.\nඒ්, රජයේ වාහන අවභාවිතය කිරීම සම්බන්ධයෙන් පාර්ලිමේන්තු මන්ත්‍රී ජයන්ත සමරවීරට එරෙහිව ගොනු කර ඇති නඩුව අද කැඳවූ අවස්ථාවේදියි.\nපොලිස් මූල්‍ය අපරාධ කොට්ඨාශය නීත්‍යානුකූල ආයතනයක් නොවන බවට ජයන්ත සමරවීර වෙනුවෙන් පෙනී සිටි නීතීඥයින් මීට පෙර නඩුව කැඳවූ අවස්ථාවේදී මූලික විරෝධතාවක් ගොනු කරමින් සඳහන් කර තිබුණා.\nඑහෙත් එම විරෝධතාව සළකා බැලූ කොළඹ - කොටුව මහේස්ත්‍රාත් ලංකා ජයරත්න සඳහන් කළේ පොලිස් මූල්‍ය අපරාධ කොට්ඨාශය පොලිස්පතිවරයාගේ බලතල අනුව ස්ථාපිත කර ඇති ආයතනයක් නිසා එය නීත්‍යානුකූල බවයි.\nමෙහිදී විනිසුරුවරිය පාර්ලිමේන්තු මන්ත්‍රී ජයන්ත සමරවීර රුපියල් 25,000 ක මුදල් ඇපයක් සහ රුපියල් ලක්ෂ 10 බැගින් වූ ශරීර ඇප දෙකක් මත මුදා හැරීමට ද නියෝග කළා.\nපසුගිය රජය සමයේ නිවාස සංවර්ධන අධිකාරියේ සභාපතිවරයාව සිටියදී ජනාධිපති ලේකම් කාර්යාලයේ වාහන අවභාවිත කීරීමේ සිද්ධියක් සම්බන්ධයෙන් පාර්ලිමේන්තු මන්ත්‍රී ජයන්ත සමරවීර අත්අඩංගුවට ගනු ලැබුවේ සැප්තැම්බර් මස 28 වැනිදායි.\nමේ අතර රජයේ වාහන අවභාවිතා කරමින් රුපියල් ලක්ෂ 100 ක මුදලක් වංචා කිරීමේ චෝදනාවට රිමාන්ඞ් භාරයේ සිටි ජාතික නිදහස් පෙරමුණේ නායක විමල් වීරවංශගේ සොහොයුරු සරත් වීරවංශ නොවැම්බර් මස 7 වනදා දක්වා යළි රක්ෂිත බන්ධනාගාර ගත කෙරුණා.\nඒ සැකකරු කොළඹ - කොටුව මහේස්ත්‍රාත් ලංකා ජයරත්න හමුවට අද ඉදිරිපත් කෙරුණු අවස්ථාවේදීයි.",
       "URL": "https://www.hirunews.lk/145949/fcid-ය-නීත්‍යානුකූල-ආයතනයක්-බව-කොටුව-මහේස්ත්‍රාත්වරිය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4824"
}