{
       "Source": "hirunews",
       "Timestamp": "Friday, 06 November 2020 - 8:10",
       "Headline": "තවත් කොරෝනා ආසාදිතයින් 383 ක් - බ්‍රැන්ඩික්ස් සහ පෑලියගොඩ පොකුර 9,000 ඉක්මවයි",
       "News Content": "නව කොරෝනා ආසාදිතයින් 383 දෙනෙකු ඊයේ(05) හමුවීමත් සමඟ මෙරට මුළු කොරෝනා ආසාදිතයින් සංඛ්‍යාව 12,570 දක්වා ඉහළ ගියා.\nයුද හමුදාපති ලුතිනන් ජෙනරාල් ශවේන්ද්‍ර සිල්වා කියා සිටියේ ඊයේ දිනයේදී හමුවු ආසාදිතයින් සියලුදෙනාම මීට පෙර හමුවු කොරෝනා ආසාදිතයින්ගේ ආශ්‍රිතයින් බවයි.\nඒ අනුව මිනුවන්ගොඩ බ්‍රැන්ඩික්ස් සහ පෑලියගොඩ මත්ස්‍ය වෙළඳපොල ආශ්‍රිත කොරෝනා පොකුරෙන් මේ වනවිට වාර්තා වන සමස්ත ආසාදිතයින් සංඛ්‍යාව 9,092 ක් වනවා.\nඑසේම, ඊයේ දිනයේදී මරණ 05 ක් වාර්තාවීමත් සමඟ මෙරට සිදුවූ කොරෝනා මරණ සංඛ්‍යාව 29 දක්වා ඉහළ ගියා.\nමියගිය පිරිස අතර කාන්තාවන් 03 දෙනෙකු සිටින අතර, ඔවුන්ගෙන් දෙදෙනෙකුම සිය නිවස තුළදී මිය ගොස් තිබූ බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඑම කාන්තාවන් දෙදෙනා 58 සහ 73 හැවිරිදි කොළඹ 12 සහ 14 ප්‍රදේශ වල පදිංචිකාරිනියන්.\nවැල්ලම්පිටිය ප්‍රදේශයේ පදිංචි 68 හැවිරිදි අනෙක් කාන්තාව පපුවේ වේදනාවක් හේතුවෙන් කොළඹ ජාතික රෝහලට ඇතුළත් කර සිටියදී ජිවිතක්ෂයට පත්වුණා.\nමිය අනෙක් පුද්ගලයින් දෙදෙනා 46 සහ 74 හැවිරිදි වියේ පසුවු කොළඹ 02 සහ 15 ප්‍රදේශවල පදිංචිකරුවන්.\nඉන් එක් අයෙකු දිර්ඝ කාලින වකුගඩු රෝගයකින් පෙළි ඇති අතර අනෙක් පුද්ගලයා මිය ගොස් ඇත්තේ කොව්ඞ් 19 නිසා ඇති වු හෘදයාබාධයක් හේතුවෙන්.\nමේ අතර, ඊයේ වැලිකඩ බන්ධනාගාරයේ 07 දෙනෙකුටද කොරෝනා වෛරසය ආසාදනය වී ඇති බවට තහවුරුවීමත් සමඟ පූර්ව හදිසි සැලසුම ක්‍රියාවේ යෙදවීමට බන්ධනාගාර ප්‍රතිසංස්කරණ හා සිරකරුවන් පුනරුත්ථාපන රාජ්‍ය අමාත්‍යවරිය වන සුදර්ශනී ප්‍රනාන්දුපුල්ලේ බන්ධනාගාර නිලධාරීන්ට උපදෙස් ලබාදී තිබෙනවා.\nඒ, වැලිකඩ බන්ධනාගාරය තුළ පවතින තත්ත්වය සහ ගතයුතු කඩිනම් ක්‍රියාමාර්ග සම්බන්ධයෙන් සාකච්ඡා කිරීම සඳහා රාජ්‍ය අමාත්‍යාංශයේ ඊයේ පැවැති විශේෂ හමුවකදියි.\nගම්පහ දිස්ත්‍රික්කය තුළ පිහිටි ආයෝජන මණ්ඩලයට අයත් නොවන කර්මාන්තශාලාවල තවත් සේවකයින් 73 දෙනෙකුට කොරෝනා වෛරසය ආසාදනය වී තිබෙනවා.\nඒ අනුව මේ වනවිට ආයෝජන මණ්ඩලයට අයත් නොවන කර්මාන්තශාලා 15 කින් කොරෝනා වෛරසය ආසාදනය වී ඇති මුළු සේවකයින් ගණන 175 ක්.\nගම්පහ දිස්ත්‍රික් ප්‍රාදේශීය සෞඛ්‍ය සේවා අධ්‍යක්ෂ, වෛද්‍ය මිගාර ඈපා ප්‍රකාශ කළේ පසුගිය දින දෙක තුළ දී කටුනායක සහ බියගම නිදහස් වෙළඳ කළාපවල කිසිදු සේවකයෙකුට කොරෝනා වෛරසය ආසාදනය වී ඇති බවට තහවුරු නොවු බවයි.\nමොරණාගල දිස්ත්‍රිකකයේ මේ වනවිට කොරෝනා ආසාදිතයින් 04 දෙනෙකු හමුවී ඇති අතර නිරෝධායන ලක් කර ඇති පුද්ගලයින් සංඛ්‍යාව 811 ක්.\nමේ අතර ත්‍රිවිධ හමුදාව විසින් පවත්වාගෙන යනු ලබන නිරෝධායන මධ්‍යස්ථානවලින් නිරෝධායන ක්‍රියාවලිය අවසන් කළ පුද්ගලයින් 156 ඊයේ දෙනෙකු නිවෙස් වෙත පිටත් කර හැරුණා.",
       "URL": "https://www.hirunews.lk/254109/තවත්-කොරෝනා-ආසාදිතයින්-383-ක්-බ්‍රැන්ඩික්ස්-සහ-පෑලියගොඩ-පොකුර-9000-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=2348"
}