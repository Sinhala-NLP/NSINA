{
       "Source": "hirunews",
       "Timestamp": "Sunday, 25 July 2021 - 7:44",
       "Headline": "රිෂාඩ්ගේ නිවසේ දැරියක් මියයාම ගැන ප්‍රකාශ 30ක් - තැරැව්කරුගේ බැංකු ගිණුම් පරීක්ෂාවට (වීඩියෝ)",
       "News Content": "පාර්ලිමේන්තු මන්ත්‍රී රිෂාඩ් බදියුදීන්ගේ නිවසේ සිටි 16 හැවිරිදි දැරියක් මියයාමේ සිද්ධියට අදාළව මේවන විට ප්‍රකාශ 30කට ආසන්න සංඛ්‍යාවක් සටහන් කරගෙන ඇතැයි පොලිසිය පවසනවා.\nඅදාළ ප්‍රකාශවල සම්බන්ධ කරුණු පිළිබඳව ද විමර්ශණ සිදු කරන බවයි පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ සඳහන් කළේ.\nමෙම දැරිය අදාළ නිවසට රැගෙන ආ ප්‍රධාන තැරැව්කරුගේ බැංකු ගිණුම් කිහිපයක් ද පරීක්ෂාවට ලක් කිරීමට පොලිසිය කටයුතු කර තිබෙනවා.\nඅදාළ වාර්තා පොලිසියට ලැබී ඇති අතර, ආගරපතන ප්‍රදේශයේ බැංකුවක පවත්වාගෙන යන ගිණුමකට මුදල් බැරවීමක් සිදුව ඇති බවටයි එහිදී හෙළිවී ඇත්තේ.\nමේ අතර 2015ත් 2019ත් අතර කාලයේදී මෙම නිවසේදී තවත් කාන්තාවක් දුෂණයට ලක්ව ඇති බවට එල්ලවූ චෝදනා මත මන්ත්‍රී රිෂාඩ් බදියුදීන්ගේ බිරිඳගේ සහෝදරයා ද අත්අඩංගුවට ගැනුණා.\nඔහු ද ඊයේ අධිකරණ වෛද්‍ය පරීක්ෂණයකට ලක් කෙරුණා.\nමෙම සිද්ධියට අදාළව විමර්ශණ සිදුකරනු ලබන කණ්ඩායම් අදාළ කාන්තාවගෙන් ලබාගත් ප්‍රකාශ අනුවයි එම සැකකරු අත්අඩංගුවට ගැනුනේ.\nරිෂාඩ් බදියුදීන්ගේ බිරිඳ සහ අනෙක් සැකකරුවන් දෙදෙනා ද ඊයේ කොළඹ අධිකරණ වෛද්‍ය නිලධාරීවරයා වෙත ඉදිරිපත් කෙරුණු අතර ඔවුන් රැඳවුම් නියෝග මත බොරැල්ල පොලිසිය භාරයේයි පසුවන්නේ.\nමෙම සිද්ධියට අදාළව අත්අඩංගුවට ගෙන සිටින සියලු සැකකරුවන් හෙට (26) කොළඹ මහේස්ත්‍රාත් අධිකරණයට ඉදිරිපත් කෙරෙනවා.\nදැරිය මියයාමේ සිද්ධියට අදාළව බොරැල්ල පොලිසිය, කොළඹ දකුණ කොට්ඨාශ ළමා හා කාන්තා කාර්යාංශය සහ කොළඹ දකුණ කොට්ඨාශ අපරාධ විමර්ශණ අංශය විසින් විමර්ශණ සිදුකරනු ලබනවා.",
       "URL": "https://www.hirunews.lk/277933/රිෂාඩ්ගේ-නිවසේ-දැරියක්-මියයාම-ගැන-ප්‍රකාශ-30ක්-තැරැව්කරුගේ-බැංකු-ගිණුම්-පරීක්ෂාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1798"
}