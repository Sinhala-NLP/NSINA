{
       "Source": "hirunews",
       "Timestamp": "Tuesday, 25 May 2021 - 19:06",
       "Headline": "එන්නත් ඉල්ලා ග්‍රාම නිලධාරීන් අද මධ්‍යම රාත්‍රියේ සිට වර්ජනයක (වීඩියෝ)",
       "News Content": "කොරෝනා එන්නත් ලබාදීමේදී ප්‍රමුඛතාවය අනුව ග්‍රාම නිලධාරීන්, ක්ෂේත්‍ර නිලධාරීන් සහ ප්‍රාදේශීය ලේකම්වරුන් ඇතුළු පිරිසටද එන්නත් ලබානොදීමට විරෝධය පළ කරමින් ග්‍රාම නිලධාරීන් අද මධ්‍යම රාත්‍රි දොලහේ සිට වැඩවර්ජනයක නිරත වීමට සූදානම් වනවා.\nවෛද්‍ය නිලධාරීන්ගේ පවුල්වල සාමාජිකයින්ට විශේෂතාවක් දක්වමින් සිදුකරන එන්නත් ලබාදීමේ වැඩපිළිවෙළට විරෝධය පළ කරමින් අද පෙරවරුවේ සිට කොරෝනා මර්දන කටයුතුවලින් ඉවත් වන බවට සෞඛ්‍ය වෘත්තීය සමිති රැසක් ඊයේ අනතුරු ඇඟවීමක් සිදු කළා.\nකෙසේ වෙතත්, එම ක්‍රියාමාර්ගය තාවකාලිකව අත්හිටුවීමට මහජන සෞඛ්‍ය පරීක්ෂකවරුන්ගේ සංගමය ඇතුළු සෞඛ්‍ය වෘත්තීය සමිති තීරණය කළේ සෞඛ්‍ය ඇමතිවරිය සමඟ පැවති සාකච්ඡාවකින් අනතුරුවයි.\nඑහිදී වෛද්‍ය නිලධාරීන්ගේ පවුල්වල සාමාජිකයින්ට මෙන්ම අනෙකුත් සෞඛ්‍ය කාර්ය මණ්ඩලවල සාමාජිකයින්ගේ පවුල්වල සාමාජිකයින්ටද එන්නත ලබාගැනීමට අවස්ථාව ලබාදීමට එකඟත්වය පළ වී තිබුණා.\nඒ අනුව, සෞඛ්‍ය කාර්ය මණ්ඩලවලට එන්නත් ලබාදීමෙන් අනතුරුව මෙලෙස ක්ෂේත්‍ර රාජකාරීවල නිරත තම පිරිසටද එන්නත් ලබාදීමට පියවර ගත යුතු බවයි ශ්‍රී ලංකා ග්‍රාම නිලධාරී සංගමයේ සභාපති සුමිත් කොඩිකාර කියා සිටියේ.\nමේ අතර, චීනය විසින් මෙරටට පරිත්‍යාග කරන ලද සයිනොෆාම් එන්නත් මාත්‍රා ලක්ෂ පහක තොගය අද රාත්‍රි දහයට දිවයිනට ළඟාවීමට නියමිතයි.\nමීට පෙර චීනය විසින් එම එන්නත් මාත්‍රා ලක්ෂ 06 ක් ශ්‍රී ලංකාවට පරිත්‍යාග කළා.\nඑසේම, රුසියානු ස්පුට්නික් එන්නතේ මාත්‍රා 50,000 ක්ද ලබන සිකුරාදා දිවයිනට ලැබීමට නියමිතව ඇති බවයි රාජ්‍ය අමාත්‍ය, මහාචාර්ය චන්න ජයසුමන කියා සිටියේ.\nමේ අතර කොවිඩ් මරණවල අවසන් කටයුතු කිරීම සඳහා ඝන කඩදාසිවලින් නිර්මාණය කළ කාඩිබෝඩ් උපයෝගී කරගනිමින් සැකසූ මිනී පෙට්ටි භාවිත කිරීම අද පළමුවරට සිදුකෙරුණේ කොහුවල ආදාහනාගාරයේදීයි.\nඑය නිර්මාණය කර ඇත්තේ දෙහිවල ගල්කිස්ස මහ නගර සභාව විසින්.\nමේ අතර, කොරෝනා ආසාදිත බන්ධනාගාර නිලධාරීන්ට සහ නේවාසිකයින්ට ප්‍රතිකාර ලබාදීම සඳහා අඟුණුකොලපැලැස්ස නව බන්ධනාගාර පරිශ්‍රය තුළ අතරමැදි ප්‍රතිකාර මධ්‍යස්ථානයක් පිහිටුවා තිබෙනවා.",
       "URL": "https://www.hirunews.lk/272423/එන්නත්-ඉල්ලා-ග්‍රාම-නිලධාරීන්-අද-මධ්‍යම-රාත්‍රියේ-සිට-වර්ජනයක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1929"
}