{
       "Source": "hirunews",
       "Timestamp": "Friday, 20 May 2022 - 8:55",
       "Headline": "ශ්‍රී ලංකාවට ණය සහනයක් ලබාදෙන්න ජී හත කණ්ඩායම සූදානමින් - ජපානයෙන් ආහාර ආධාර (වීඩියෝ)",
       "News Content": "ශ්‍රී ලංකාවට ණය සහනයක් ලබාදීම සඳහා සහය වන බව ජී හත කණ්ඩායමේ ධනවත් ආර්ථිකයන් හතේ මුදල් අමාත්‍යවරුන් අවධාරණය කළා.\nජර්මනියේ පැවති හමුවකින් අනතුරුව ඔවුන් මේ බව ප්‍රකාශ කළේ, ශ්‍රී ලංකාව ස්වෛරීත්ව බැඳුම්කර ණය ගෙවීම් පැහැර හැරීමට ලක්වීමෙන් අනතුරුවයි.\nඑමඟින් සඳහන් කළේ ශ්‍රී ලංකාව මුහුණදෙන අර්බුදයට දිගුකාලීන විසඳුමක් සොයාගැනීම සඳහා ජී හත කණ්ඩායම කැපවී සිටින බවයි.\nඑමෙන්ම ජාත්‍යන්තර මූල්‍ය අරමුදල ඇතුලු ණයදායකයන් සමඟ ඵලදායී අන්දමින් සාකච්ඡාවල නිරතවන ලෙසද ඔවුන් ලක් රජයෙන් ඉල්ලීමක් කළා.\nශ්‍රී ලංකාවට ණය සහනයක් ලබාදීම සඳහා සංසන්දනීය කොන්දේසි යටතේ කටයුතු කරන ලෙස ජී හත කණ්ඩායමෙන් පිටත රටවලින් ද ඉල්ලා සිටින බවයි එමඟින් සකස් කළ නිවේදනයේ දැක්වෙන්නේ.\nමෙහිදී ජී හත කණ්ඩායම ඉලක්ක කරගෙන ඇත්තේ චීනය බව රොයිටර් සඳහන් කළා.\nමේ අතර, ආර්ථික අර්බුදයෙන් විපතට පත් ජනතාවට ආහාර ආධාර සැපයීමට ශ්‍රී ලංකාවට ආධාර කිරීම සඳහා ජපානය ඩොලර් මිලියන 1.5 ක අරමුදල් ප්‍රකාශයට පත් කර තිබෙනවා.\nජපාන තානාපති කාර්යාලය මේ බව නිවේදනය කළා.",
       "URL": "https://www.hirunews.lk/304795/ශ්‍රී-ලංකාවට-ණය-සහනයක්-ලබාදෙන්න-ජී-හත-කණ්ඩායම-සූදානමින්-ජපානයෙන්-ආහාර-ආධාර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1156"
}