{
       "Source": "hirunews",
       "Timestamp": "Saturday, 04 July 2020 - 13:17",
       "Headline": "සිනමන් ග්‍රෑන්ඩ් බෝම්බකරුගේ හැසිරීම් පිළිබඳ තොරතුරු රැසක් හෙළිවෙයි (වීඩියෝ)",
       "News Content": "පාස්කු ඉරිදා ප්‍රහාරයට සම්බන්ධ සිනමන් ග්‍රෑන්ඩ් බෝම්බකරුගේ ප්‍රහාරයට ආසන්න දිනවල හැසිරීම් පිළිබඳ තොරතුරු රැසක් පාස්කු ඉරිදා ප්‍රහාරය විමසන ජනපති කොමිසම හමුවේ හෙළිදරව් වුණා.\nඒ ඔහුට අයත්ව තිබූ තඹ කම්හලේ කළමණාකරු ලබාදුන් සාක්ෂි හරහායි.\nපාස්කු ප්‍රහාරය සම්බන්ධයෙන් විමර්ශනය කෙරෙන ජනපති කොමිසම හමුවේ ඊයේ සවස සාක්ෂි ලබාදුන්නේ මතභේදාත්මක තඹ කම්හලේ කළමණාකරු සනුන් මොහොමඩ් නමැත්තායි.\nකොලොසස් සමාගමේ හිමිකරු ලෙස ඉන්ෂාෆ් අහමඩ් කටයුතු කළත් 2019 වසරේ අප්‍රේල් මස මුල් කාලයේ සිට එම සමාගමේ හිමිකාරිත්වය වෙනත් දෙදෙනෙකු වෙත පැවරිමක් සිදුකළ බව සාක්ෂිකරු සදහන් කළා.\nවිදේශ සේවකයින් කර්මාන්ත ශාලාවේ සේවය සඳහා එක්කර ගැනීමට හේතුව කුමක්ද යන්න කොමිසම විමසා සිටියේ සාක්ෂිකරු එහි සේවකයින් ගැන ලබාදුන් සාක්ෂි වෙත අවධානය යොමුකරමිනුයි.\nකොලොසස් සමාගමේ සතුව ඇති යන්ත්‍ර ක්‍රියාකරවීමට අවශ්‍ය දැනුම ඇත්තේ ඉන්දියානු ජාතිකයින්ට බවත් සිය සමාගමෙන් නිෂ්පාදනය කරනු ලබන තඹ නළ වැඩිවශයෙන්  ඉන්දියාවට අපනයනය කෙරුනු බවද ඔහු ප්‍රකාශ කළා.\nඑම විදේශකයින් සඳහා වීසා ලබාගැනීම කටයුතු සිදුවන්නේ කෙසේද යන්න කොමිසම විමසා සිටියා.\nවාණිජ අමාත්‍යාංශය  හරහා අවසරය ලබාගෙන එම වීසා කටයුතු සිදුකරන බව සාක්ෂිකරු සඳහන් කළා.\nසිය කර්මාන්ත ශාලාවට ලෝහ අබලි ද්‍රව්‍ය ලබාදෙන සැපයුම් කරුවන් සිටින බවත් ටෙන්ඩර් පටිපාටියක් ඔස්සේ ඒවා ලබාගැනිම සිදුකරන බවත් කාර්මික සංවර්ධන මණ්ඩලයෙන්ද අබලි ලෝහ ද්‍රව්‍ය ලබාගන්නා බවද ඔහු සඳහන් කළා.\nඑමෙන්ම 2012 සිට 2019 දක්වා කාලය තුළ ටොන් 20 ක ප්‍රමාණයෙන් යුත් කන්ටේනර් 370 ක් අපනයනය කර ඇති බවද ඔහු වැඩිදුරටත් සාක්ෂි ලබාදෙමින් ප්‍රකාශ කළා.\nකොලොසස් සමාගම සතුව පිටකොටුව ප්‍රදේශයේ පෞද්ගලික බැංකුවක අමෙරිකානු ඩොලර් බැංකු ගිණුමක් සහ ජංගම බැංකු ගිණුමක් තිබු බව සාක්ෂි ලබාදෙමින් කලමණකාරවරයා ප්‍රකාශ කළා.\nඑහිදි කොමිසම විමසුවේ කම්හල් හිමිකරුව සිටි ඉන්ෂාෆ් පදිංචි වි සිටියේ කිනම් ස්ථානයකද යන්නයි\nඉන්ෂාෆ් කම්හල් බිරිද සහ දරුවන් සිව්දෙනො සමග කොල්ලුපිටිය මල්පාරේ පදිංචිව සිටි බවත් ඔහු විසින් ප්‍රහාරයට පෙර ලැන්ඩ් කෘසර් වර්ගයේ නවතම ජිප් රථයක් මිලිද ගත් බවත් එය තමන් පසුගිය වසරේ අප්‍රේල් 18 වැනිදා ඔහු හමුවු අවස්ථාවේ දුටු බවත් කලමණාකාරවරයා සඳහන් කළා.\nඑමෙන්ම කම්හලේ ප්‍රධාන කාර්යාලයේ සම්මන්ත්‍රණ කාමරයේ ඉන්ෂාෆ් ඉල්හාම් යන සහෝදරයන් දෙදෙනා සමග පාස්කු ඉරිදා දෙහිවල බෝමබකරු වන ජමිල් නම් පුද්ගලයා මීට වසර 3 කට පෙර අරාබි භාෂාව ඉගෙනීම සිදුකළ බවද ඔහු සඳහන් කළා.\nකළමනාකරු ලෙස තමන් අරාබි භාෂාව ඉගැන්විම සිදුකළ පුද්ගලයාට රුපියල් 20,000 ක මුදලක් ගෙවූ බවත් අරාබි මුලික ඉගැන්විම සිදුකළ ආකාරය සියැසින් දුටු බවත් ඔහු සඳහන් කළා.\n2019 අප්‍රේල් මස 17 වැනිදා ඉන්ෂාෆ් සිය කාර්යාලය වෙත දවල් 1.30 ආසන්න වේලාවකදි පැමිණ මිලියන 34 ක මුදලක් ලියු චෙක් පතක් ලබාදි එය මාරුකරගෙන එන ලෙස දැන්වු බවත් කලමණකාරවරයා කොමිසම හමුවේ ප්‍රකාශ කළා.\nඑම මුදලින් ලක්ෂ 54 ක් සිය සහෝදරයා වන ඉෆ්ලාල් අහමඩ් ගේ බැංකු ගිණුමටද ඉන්ෂාෆ් ගේ ගිණුමට මිලයන 27.5 ක්ද තැන්පත් කර ඉතිරි ලක්ෂ 11 ක් සේප්පුවේ දමන ලෙස ප්‍රකාශ කළ බවයි ඔහු සඳහන් කළේ.\nඑම ලක්ෂ 11 රුපියල් 5000  කොලවලට මාරු කරගන්නා ලෙස සඳහන් කළ ඇති අතර පසුදිනයේ නැවත තවත් ලක්ෂ 54 ක චෙක්පතක් ලියාදුන් බවද ඔහු සඳහන් කළා.\nඉන්පසුව ඔහු ත්‍රිරෝද රථයකින් පිටේ බැදගෙන යන ආකාරයේ බෑගයක් රැගෙන කාර්යාලය වෙත පැමිණි අතර තමන් ඊට මුදල් දැමු බවත් සඳහන් කල කලමණාකාරවරයා එම අවස්ථාවේ බෑගයේ ඇඳුම් කිහිපයක් තිබූ බවත් ඔහු සඳහන් කළා.\nඅනතුරුව අ‍ප්‍රෙල් මස 18 වැනිදා රාත්‍රියේ ඉන්ෂාෆ් නැවත රාත්‍රි 7 – 8 අතර කාලය තුළ කාර්යාලයට සිය සුඛෝපභෝගි ජිප් රථයෙන් පැමිණ ලක්ෂ 65 ක මුදලක් ජිප් රථයේ පිටුපසින් තබන ලෙස උපදෙස් දුන් බව කලමණාකාරවරයා සාක්ෂි ලබාදෙමින් සඳහන් කළා.\nඑමෙන්ම ජිප් රථයේ ලියකිවිලි තමන්ට ලබාදී හිස් චෙක් පත් 10 ක් අත්සන් තබා ලබාදුන් ඉන්ෂාෆ් ජිප් රථයෙන් තනිවම පිටව ගොස් තිබෙනවා.\nඑමෙන්ම ඔහු අප්‍රේල්  23 වැනිදින මැලේසියාවට යාමට ගුවන්ටිකට් පත් මුදල් ගෙවා වෙන්කර තිබූ බවද මැයි මාසයේ සිය පවුල සමග මක්කම වන්දනාවේ යමටද ගුවන්ටිකට් පත් වෙන්කර තිබු බව කළමනාකාරවරයා මෙහිදී සඳහන් කළා.\nඉන්ෂාෆ් සිදුකළ ක්‍රියාවන් නිසා මුළු සමාජයම රටම අපහසුතාවට පත්වු බවද සමාගම මෙම ස්ථානයේ සේවය කළ නිසා තම පුත්‍රයාටද අද වන විට රැකියාවක් සොයා ගැනිමේදි ගැටලු මතුව ඇතැයි කොලොසස් සමාගමේ කලමණාකාරවරයා සඳහන් කළා.",
       "URL": "https://www.hirunews.lk/244672/සිනමන්-ග්‍රෑන්ඩ්-බෝම්බකරුගේ-හැසිරීම්-පිළිබඳ-තොරතුරු-රැසක්-හෙළිවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2611"
}