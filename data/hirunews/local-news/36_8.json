{
       "Source": "hirunews",
       "Timestamp": "Tuesday, 12 September 2023 - 8:47",
       "Headline": "පාස්කු දා ප්‍රහාරයට පාර්ලිමේන්තුවෙන් විසඳුම් සෙවීම විහිළුවක්",
       "News Content": "පාස්කු දා ප්‍රහාරය සම්බන්ධයෙන් නැඟෙන චෝදනා සම්බන්ධව ජාත්‍යන්තර සබඳතා සහිත පිළිගත හැකි පරීක්ෂණයකට නොගොස් පාර්ලිමේන්තුව තුළින් විසඳුම් සෙවීමට උත්සාහ කිරීම විහිළුවක් බව සමඟි ජන බලවේගයේ පාර්ලිමේන්තු මන්ත්‍රී ඉම්තියාස් බාකීර් මාකාර් පවසනවා.\nමෙලෙස සිදු කිරීමෙන් වන්නේ ජනතාව තුළ ඒ සම්බන්ධයෙන් ඇති වී තිබෙන අවිශ්වාසය තවත් වැඩි වී විසඳුම් යටපත් වීම බවයි ඔහු වැඩිදුරටත් පවසන්නේ.\nබාකීර් මාකාර් මේ බව ප්‍රකාශ කළේ, ඔහු විසින් රචිත 'සිතමු' නම් ග්‍රන්ථය ඊයේ (11) මල්වතු අස්ගිරි මහ නාහිමියන්ට පිළිගැන්වීමෙන් පසු මාධ්‍ය හමුවක් අමතමින්.\nඔහු ප්‍රකාශ කළේ, ජාත්‍යන්තර සබඳතා සහිත විධිමත් පරීක්ෂණයක් මේ සම්බන්ධයෙන් කළ යුතු බව කාදිනල් හිමිපාණන්ගේ ද අදහස බවත් ජනපතිවරයා ද ස්කොට්ලන්ඩ් යාඩ් පොලිසියේ සහාය ඇතිව පරීක්ෂණයක් කළ යුතුය යන ස්ථාවරයේ සිටි බවත්. එමෙන්ම, විපක්ෂ නායකවරයා ද ඒ හා සමාන මතයක සිටින බවත් පාර්ලිමේන්තු මන්ත්‍රී ඉම්තියාස් බාකීර් මාකාර් අවධාරණය කර සිටියා.\nප්‍රජාතන්ත්‍රවාදයේ පැවැත්ම අභියෝගයට ලක්වූ සමාජයක් අන්තවාදය කරා ගමන් කරන බවත් මේ මොහොත් සියලු දෙනා ජනතාවගේ මූලික අයිතිවාසිකම් ආරක්ෂා කර දීම පිණිස කැපවිය යුතු බවත් ඔහුගේ මතය වුණා.",
       "URL": "https://www.hirunews.lk/347997/පාස්කු-දා-ප්‍රහාරයට-පාර්ලිමේන්තුවෙන්-විසඳුම්-සෙවීම-විහිළුවක්",
       "Category": "Local News",
       "Parent URL": "https://www.hirunews.lk/local-news.php?pageID=36"
}