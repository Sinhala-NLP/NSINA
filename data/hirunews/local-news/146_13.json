{
       "Source": "hirunews",
       "Timestamp": "Thursday, 27 July 2023 - 20:17",
       "Headline": "කුඩු සළිදුගෙන් රහස් පොලිසියේ නිලධාරියෙකු කෝටි 13 ක අල්ලසක් ඉල්ලයි (වීඩියෝ)",
       "News Content": "අපරාධ පරීක්ෂණ දෙපාර්තමේන්තුව භාරයේ රඳවා සිටින ප්‍රබල මත්ද්‍රව්‍ය ජාවාරම්කරුවෙකු වන සළිදු මල්ෂිත ගුණරත්න හෙවත් කුඩු සළිදුගෙන් රුපියල් කෝටි 13 ක මුදලක් ඉල්ලූ බවට පැවසෙන පොලිස් නිලධාරියෙකු සම්බන්ධයෙන් වහා විමර්ශනයක් සිදුකරන ලෙස කොළඹ කොටුව මහේස්ත්‍රාත් තිළිණ ගමගේ පොලිස්පතිවරයාට නියෝග කර තිබෙනවා.\nසැකකරු නිරීක්ෂණය කිරීම සඳහා මහේස්ත්‍රාත්වරයා ඊයේ (26) අපරාධ දෙපාර්තමේන්තුවට පැමිණි අතර එහිදී කුඩු සළිදු රහස් ප්‍රකාශයක් ලබා දෙමින් සඳහන් කර ඇත්තේ තමා සම්බන්ධව සිදු කරන විමර්ශන විසදාලීම සඳහා රුපියල් කෝටී 13 ක මුදලක් පොලිස් නිලධාරියෙකු විසින් ඉල්ලූ බවයි.\nමැයි මස 31 වනදා මෙම මුදල ඉල්ලා සිටි බවත් ඒ සම්බන්ධයෙන් තමා රඳවා සිටින අංශයභාර ස්ථානාධිපතිවරයාට ප්‍රකාශ කළ බවත් කුඩු සළිදු මහේස්ත්‍රාත්වරයාට දැනුම් දී තිබෙනවා.\nමේ අතර 2013 වසරේදී අහංගම මිදිගම ප්‍රදේශයේදී පුද්ගලයෙකුට පහරදීමේ සිද්ධියකට චෝදනා එල්ල වී සිටින දැනට අපරාධපරීක්ෂණ දෙපාර්තමේන්තුව භාරයේ පසුවන නදුන් චින්තක හෙවත් හරක්කටා ඔක්තොම්බර් මස 05 වනදා අධිකරණයට ඉදිරිපත් කරන ලෙස මාතර මහේස්ත්‍රාත් අධිකරණය අද නියෝග කළා.\nමේ අතර රුපියල් කෝටි 21 කට අධික වටිනාකමකින් යුත් කුඩු වශයෙන් සකස් කළ කෘත්‍රිම ගංජා ඇතුළු තවත් මත්ද්‍රව්‍ය තොගයක් සමඟ රුසියානු ජාතිකයෙකු ඇතුළු සැකකරුවන් 07 දෙනෙකු පොලිස් මත්ද්‍රව්‍ය කාර්යාංශය අත්අඩංගුවට ගෙන තිබෙනවා.\nමේවා කොළඹ ඇතුළු නාගරික ප්‍රදේශවල සාද පවත්වන අවස්ථාවලදී භාවිතා කිරීම සඳහා යොදා ගන්නා බවටයි විමර්ශනවලදී අනාවරණ වී ඇත්තේ.\nහොංකොං සිට ඩුබායි හරහා කටුනායක ගුවන්තොටුපළ වෙත ඊයේ ගුවන් භාණ්ඩ තොගයක් ලැබී තිබූ අතර ඒවා රැගෙන යාමට පුද්ගලයින් තුන්දෙනෙකු ගුවන්තොටුපළේ ගුවන් භාණ්ඩ අංශය වෙත පැමිණ තිබුණා.\nඑහිදී අදාළ පාර්සල් විවෘත කළ අවස්ථාවේ රුපියල් කෝටියක් පමණ වටිනා කිලෝග්‍රෑම් 33 ක් පමණ බරකින් යුත් කුඩු වශයෙන් සකස්කළ කෘත්‍රිම ගංජා තොගයක් සොයාගෙන තිබෙනවා.\nඅත්අඩංගුවට ගත් එම සැකකරුවන්ගෙන් වැඩිදුර ප්‍රශ්න කිරීම්වලදී ලද තොරතුරකට අනුව කෝටි 20 ක් පමණ වටිනා මත්කුඩු කිලෝග්‍රෑම් 100 ක් පිටකොටුවේ ශබ්දවාහිනි පද්ධති අලෙවිකරන වෙළඳසැලකින් සොයා ගත්තා.\nඊට අදාළව එම වෙළඳසැලේ හිමිකරු අත්අඩංගුවට ගෙන ඇති අතර ඔහුගෙන් සිදුකරන ලද ප්‍රශ්නකිරීම්වලදී මෙම මත්ද්‍රව්‍ය ජාවාරමට සම්බන්ධ රුසියානු ජාතිකයෙකු ඇතුළු තවත් තුන්දෙනෙකු බත්තරමුල්ලේදී අත්අඩංගුවට ගත් බවයි පොලිස් මත්ද්‍රව්‍යනාශක කාර්යාංශය සඳහන් කළේ.",
       "URL": "https://www.hirunews.lk/342747/කුඩු-සළිදුගෙන්-රහස්-පොලිසියේ-නිලධාරියෙකු-කෝටි-13-ක-අල්ලසක්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=146"
}