{
       "Source": "hirunews",
       "Timestamp": "Thursday, 21 April 2022 - 6:00",
       "Headline": "රඹුක්කන ඇඳිරිනීතිය ඉවතට",
       "News Content": "රඹුක්කන පොලිස් බල ප්‍රදේශෙයට පනවා තිබූ පොලිස් ඇඳිරිනීතිය අද අලුයම 5 සිට ඉවත් කර තිබෙනවා.\nවිරෝධතාවක් හේතුවෙන් ඇතිවූ කලහකාරී තත්ත්වය හමුවේයි පෙරේදා රඹුක්කන ප්‍රදේශයට ඇඳිරිනීතිය පනවනු ලැබුවේ.\nවිරෝධතාව අතරතුර හටගත් උණුසුම් තත්ත්වයෙන් තුවාල ලැබූ පොලිස් නිලධාරීන් ඇතුළු 27 දෙනෙකු තවදුරටත් රෝහල් ගතව ප්‍රතිකාර ලබනවා.\nසිද්ධියෙන් තුවාල ලැබූ සමස්ත සංඛ්‍යාව 32ක්.\nමේ අතර රඹුක්කන සිද්ධිය විමර්ශනයට පොලිස්පතිවරයාගේ උපදෙස් පරිදි ජ්‍යෙෂ්ඨ නිලධාරීන් ඇතුළු 20 දෙනෙකුගෙන් යුත් කණ්ඩායමක් පත්කර තිබෙනවා.\nඉන්ධන මිල ඉහළ දැමීමට විරෝධය පළ කරමින් රඹුක්කන දුම්රිය හරස් මාර්ගය අවහිර කරමින් පැය 15කට අධික කාලයක් විරෝධතාවයේ නිරතවූ පිරිස විසුරුවා හැරීමට පොලිසිය පෙරේදා පස්වරුවේ කදුළු ගෑස් ප්‍රහාරයක් එල්ල කළා.\nඑහිදී නොසන්සුන් වූ පිරිස විසුරුවා හැරීම සඳහා පොලිසිය වෙඩි ප්‍රහාරයක්ද එල්ල කළ බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව මහතා සඳහන් කළේ.\nත්‍රිරෝද රථයකට කිසියම් පිරිසක් ගිනි තබා ඇති බවත්, ඉන්ධන බවුසරයකට ගිනි තැබීමට උත්සාහ කළ අවස්ථාවේදී මෙලෙස පිරිස විසුරුවා හැරීමට කටයුතු කළ බවද ඔහු ප්‍රකාශ කළා.\nසිද්ධියෙන් රඹුක්කන ප්‍රදේශයේ පදිංචි පුද්ගලයෙකු මිය ගියා.\nසිද්ධියෙන් මියගියේ කුරුවිටගේ දොන් චාමින්ද ලක්ෂාන් නැමැති 42 හැවිරිදි අයෙක්.\nඔහුගේ දේහය කෑගල්ල දිස්ත්‍රික් මහ රෝහලේ තැන්පත් කර ඇති අතර පශ්චාත් මරණ පරීක්ෂණය සිදු කිරීමට නියමිතයි.",
       "URL": "https://www.hirunews.lk/302409/රඹුක්කන-ඇඳිරිනීතිය-ඉවතට",
       "Category": "Local News",
       "Parent URL": "https://www.hirunews.lk/local-news.php?pageID=1219"
}