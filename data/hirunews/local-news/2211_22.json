{
       "Source": "hirunews",
       "Timestamp": "Thursday, 14 January 2021 - 19:45",
       "Headline": "”රට වෙනුවෙන් හිරු සහන යාත්‍රා ක්‍රියාන්විතය’ යටතේ කොළඹ දිස්ත්‍රික්කයේ සියලුම පාසල් විෂබීජහරණය කිරීම හෙට සිට",
       "News Content": "කොරෝනා වෛරස ව්‍යාප්තිය පාලනය කිරීම වෙනුවෙන් වූ ”රට වෙනුවෙන් හිරු සහන යාත්‍රා ක්‍රියාන්විතය” යටතේ, හිරු මාධ්‍ය ජාලය සහ ශ්‍රී ලංකා රතු කුරුස සමාජය හා එක්ව කොළඹ දිස්ත්‍රික්කයේ සියලුම පාසල් විෂබීජහරණය කිරීමේ කටයුත්ත හෙට සිට ක්‍රියාත්මක කෙරෙනවා.\nඒ බස්නාහිර පළාත් නියෝජ්‍ය පොලිස්පති කාර්යාලය සහ අධ්‍යාපන අමාත්‍යාංශයේ අධීක්ෂණය යටතේයි.\nඒ අනුව, කොළඹ දිස්ත්‍රික්කයේ සියලු පොලිස් වසම් ආවරණය වන පරිදි, ඒවායේ පිහිටි පාසල් විෂබීජහරණය කිරීම විශේෂත්වයක්.\nආරම්භක දිනය වන හෙට දිනය තුළ පමණක් පාසල් 39 ක් විෂබීජහරණය කිරීමටයි ”රට වෙනුවෙන් හිරු සහන යාත්‍රා ක්‍රියාන්විතය” යටතේ සැලසුම් කර ඇත්තේ.\nමරදාන පොලිස් වසමේ පාසල් 18ක්, කොල්ලුපිටිය පොලිස් වසමේ පාසල් 10ක් සහ කොටහේන පොලිස් වසමේ පාසල් 11ක්, හෙට විෂබීජහරණය කෙරෙන අතර, මෙම ක්‍රියාන්විතය ලබන 23 වනදා දක්වා ක්‍රියාත්මකයි.\nඑමෙන්ම, දැනට ක්‍රියාත්මක, හිරු සහන යාත්‍රා ක්‍රියාන්විතය යටතේ කොළඹ දිස්ත්‍රික්කයේ සියලුම පොලිස් ස්ථාන විෂබීජහරණය කිරීමේ කටයුත්ත ද තවදුරටත් සිදුකෙරෙනවා.",
       "URL": "https://www.hirunews.lk/259722/රට-වෙනුවෙන්-හිරු-සහන-යාත්‍රා-ක්‍රියාන්විතය-යටතේ-කොළඹ-දිස්ත්‍රික්කයේ-සියලුම-පාසල්-විෂබීජහරණය-කිරීම-හෙට-සිට",
       "Category": "Local News",
       "Parent URL": "https://www.hirunews.lk/local-news.php?pageID=2211"
}