{
       "Source": "hirunews",
       "Timestamp": "Wednesday, 18 August 2021 - 21:15",
       "Headline": "මහපාරේ මත් සාදය - ප්‍රධාන ලේකම්ගේ අතටම හසුවෙයි (වීඩියෝ)",
       "News Content": "වයඹ පළාතේ පරිවාස හා ළමා රක්ෂක සේවා දෙපාර්තමේන්තුවේ කොමසාරිස්වරයා හා පුර්ව ළමා අධ්‍යාපන සංවර්ධන අධිකාරියේ ඉහළ නිලධාරීයෙකු ඇතුළු පිරිසක් රාජකාරී වේලාව තුල මත්පැන් සාදයක් පවත්වා තිබෙනවා.\nඒ රජයෙන් ඔවුන්ට ලබා දී තිබූ නිල වාහන තුළදීයි.\nඅද සී.අයි.ඒ. අනාවරණය ඒ පිළිබඳවයි.\nමෙරට කුඩා දරුවන්ට සිදු වු විවිධාකාර පීඩාවන්ට මෙන්ම විවිධ අපචාරවලට දරුවන් යොමුකිරීම් පිළිබද සමාජයේ පවතින්නේ දැඩි කථාබහක්.\nදරුවන් රැකගැනීම සඳහා බොහෝ ආයතන මෙරට තුල ස්ථාපිතව පවතින පසුබිමක දරුවන්ට එවන් අපරාධ සිදුවන්නේ කෙසේදැයි යන්න ගැඹුරින් සොයා බැලිය යුතු ගැටළුවක්.\n2021 වසරේ ආරම්භයේ සිට මේ දක්වා සමස්තයක් ලෙස දරුවන් සම්බන්ධ ගැටළු 5000 කට ආසන්න සංඛ්‍යාවක් පමණ වාර්තා වී තිබෙනවා.\nඉන් සිදුවීම් 384 ක් වාර්තා වී තිබුනේ කුරුණෑගල දිස්ත්‍රික්කය කේන්ද්‍ර කර ගනිමින්.\nඑවන් පසුබිමක් තුල හිරු සි.අයි.ඒ. වෙත වාර්තාවුයේ වයඹ පළාතේ දරුවන් සම්බන්ධ කටයුතු කරනා ඉහළ බළධාරීන් රාජකාරී වේලාව තුල නිරන්තරයෙන් මත්පැන් සාද පවත්වන බවයි.\nඑම තොරතුරු ඔස්සේ අප වයඹ පළාතේ පරිවාස හා ළමා රක්ෂක සේවා දෙපාර්තමේන්තුවේ හා පුර්ව ළමා අධ්‍යාපන සංවර්ධන අධිකාරයේ නිලධාරීන් පිළිබඳව ඇස ගසාගෙන සිටියේ කලක සිටයි.\nපෙරේදා රාජකාරී වේලාව තුල එනම්, පස්වරු 2.45 ට කුරුනෑගල තෝරයාය ප්‍රදේශයේ මත්පැන් අලෙවි සැලට පැමිණෙන පුර්ව ළමා අධ්‍යාපන සංවර්ධන අධිකාරියට අයත් මෙම නිල රථයෙන් බසින රියදුරා මත්පැන් රැගෙන යළි පිටත්ව යනවා.\nඑම රථය නතරවන්නේ කුරුණෑගල - දඹුල්ල මාර්ගයේ බඩගමුව රක්ෂිතය අසල වයඹ පළාත් පරිවාස හා ළමා රක්ෂක සේවා දෙපාර්තමේන්තුවේ නිලරථය ඉදිරියේයි.\nපසුව එම රථය තුලදී අදාල මත්පැන් සාදය පවත්වද්දී හිරු සී.අයි.ඒ. කණ්ඩායම මේ පිළිබඳ වයඹ පළාත් ප්‍රධාන ලේකම් පී.බී.එම් සිරිසේන මහතාට දුරකථනයෙන් දැනුම් දුන්නා.\nඔහු ප්‍රකාශ කලේ වහා මේ පිළිබඳව සොයාබැලීමට නිලධාරීන් කණ්ඩායමක් අදාල ස්ථානයට යොමු කරන බවයි.\nකෙසේ වෙතත්, ඒ අතරතුර මත්පැන් සාදය දැමු පිරිසගෙන් කොටසක් එම ස්ථානයෙන් පිටව ගියා.",
       "URL": "https://www.hirunews.lk/280057/මහපාරේ-මත්-සාදය-ප්‍රධාන-ලේකම්ගේ-අතටම-හසුවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1745"
}