{
       "Source": "hirunews",
       "Timestamp": "Saturday, 19 September 2020 - 13:20",
       "Headline": "කොවිඩ් නිසා අසරණ වූ ගෝල්ඩන් මයිල් (වීඩියෝ)",
       "News Content": "ලොව පුරා දෙස් විදෙස් සංචාරකයින් අතර ප්‍රචලිත නාමයක් වන ගෝල්ඩන් මයිල් හි වත්මන් තත්ත්වය මේ වනවිට ඉතා කනගාටුදායක තත්ත්වයට පත්ව තිබෙනවා.\nඒ, කොවිඩ් 19 වසංගතයෙන් එල්ල වූ බලපෑම හේතුවෙන්.\nබේරුවල, මොරගල්ල, අලුත්ගම, බෙන්තොට ආදී ප්‍රදේශ කේන්ද්‍ර කර ගනිමින් පැවති සංචාරක පාරාදීයක් වන ගෝල්ඩන් මයිල් හි තත්ත්වය සොයා බැලීමට අප එම ප්‍රදේශයේ නිරීක්ෂණ චාරිකාවක නිරත වුණා.\nසංචාරක ව්‍යාපාරය මගින් පමණක් සාමාජිකයින් ලක්ෂයකට ආසන්න සංඛ්‍යාවක් ඍජුව හා වක්‍රව සිය ජීවනෝපාය සරි කරගත්තා.\nකෙසේ වෙතත්, මෙම පිරිස පෙන්වා දෙන්නේ කොවිඩ් 19 වසංගතයත් සමග සංචාරකයින්ගේ පැමිණීම නැවති යාමෙන් පසු තමන් දැඩි දුෂ්කරතාවකට පත්ව සිටින බවයි.\nමීට පෙර මුහුණ දීමට සිදුවූ සුනාමි ව්‍යසනය සහ පාස්කු ප්‍රහාරය වැනි ව්‍යසනවලදී තම කර්මාන්තය කඩිනමින් යථා තත්ත්වයට පත්වුවත් මේ වනවිට එවැනි සහනයක් පිළිබඳව කාලවකවානුවක් හෝ කීමට නොහැකි බවද ඔවුන් පවසනවා.\nකුඩා හා මහා පරිමාන සංචාරක හෝටල්, සංචාරක මග පෙන්වන්නන්, කුලී රථ රියැදුරන්, හස්ත කර්මාන්තකරුවන් ආදී ක්ෂේත්‍ර රැසක රැකියා මෙම කලාපය හරහා නිර්මාණය වී තිබුණත් අද වනවිට ඒවාට අත්ව ඇති ඉරණමයි ‍මේ.\nගෝල්ඩන් මයිල් හි කර්මාන්තකරුවන්ගේ ඉල්ලීම වන්නේ රට යථා තත්ත්වයට පත්ව විදෙස් සංචාරකයින් නැවත පැමිණෙන තෙක් අවශ්‍ය යටිතල පහසුකම් සලසා දේශීය සංචාරකයින්ට මෙහි පැමිණීමට අවස්ථාව ලබාදෙන ලෙසයි.",
       "URL": "https://www.hirunews.lk/250599/කොවිඩ්-නිසා-අසරණ-වූ-ගෝල්ඩන්-මයිල්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2444"
}