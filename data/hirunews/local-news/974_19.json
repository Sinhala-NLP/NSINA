{
       "Source": "hirunews",
       "Timestamp": "Monday, 01 August 2022 - 15:16",
       "Headline": "පොදු රාජ්‍ය මණ්ඩලයීය ක්‍රීඩා උළෙලේ රන් 22 සමගින් ඔස්ට්‍රේලියාව තවමත් පෙරමුණේ",
       "News Content": "22 වන පොදු රාජ්‍ය මණ්ඩලයීය ක්‍රීඩා උළෙලේ දින 3ක් සාර්ථකව ගෙවී අවසන්.\nගෙවුණු දිනයේ කිලෝග්‍රෑම් 73 බර පන්තිය යටතේ තරග බිමට පිවිසි ශ්‍රී ලංකා කණ්ඩායමේ නායක ඉන්දික දිසානායක පිළිබඳ තැබූ පදක්කම් බලපොරොත්තුව බිඳ වැටුණා.\nඑහිදී ඉන්දික ස්නැච් ක්‍රමය යටතේ කිලෝග්‍රෑම් 133ක බරක් ඔසවනු ලැබුවත් ක්ලීන් ඇන්ඩ් ජර්ක් ක්‍රමයේ යටතේ ඔහුට ලැබුණු අවස්ථා තුනේදී කිසිඳු බරක් එසවීමට නොහැකි වීම නිසා ඉන්දිකට එම ඉසව්ව සාර්ථකව අවසන් කිරීමට හැකි වූයේ නැහැ.\nඒ අනුව ඉන්දිකට තරග අවසන් කිරීමට සිඳු වුනේ 12වැන්නා ලෙසයි.\nසත් සාමාජික රග්බි තරගාවලියේ 13 වන ස්ථානය සඳහා තරගය ශ්‍රී ලංකාව සහ ජැමෙයිකාව අතර පැවැත්වුණා.\nඅවසන් මොහොත තෙක් තියුණු සටනක් දියත් කල ශ්‍රී ලංකා ක්‍රීඩකයින් තරගය නිමා කලේ ලකුණු 26ට 24ක පරාජයක් වැලද ගනිමින්.\nඒ අවසන් මොහොතේදී ශ්‍රී ලංකා කණ්ඩායමට ලද දඩුවම් පහර සාර්ථක කර නොගැනීම හේතුවෙන්.\nඒ අනුව ශ්‍රී ලංකා සත් සාමාජික රග්බි කණ්ඩායමට මෙවර පොදු රාජ්‍ය මණ්ඩලයීය ක්‍රීඩා උළෙලදී හිමිවුණේ 14 වන ස්ථානයයි.\nපොදු රාජ්‍ය මණ්ඩලයීය ක්‍රීඩා උළෙලේ කාන්තා පන්දුවාර 20 ක්‍රිකට් තරගාවලියේ පාකිස්ථානය සමඟ තරගය කඩුලු 8කින් ජය ගැනීමට ඉන්දීය ක්‍රීඩිකාවන්ට හැකි වුණා.\nමෙම තරගයේ පළමුව පන්දුවට පහරදුන් පාකිස්තානු ක්‍රීඩිකාවන් පන්දුවාර 18කදී සියල්ලන් දැවී ලකුණු 99ක් රැස්කළ අතර පිළිතුරු ඉනිම ක්‍රීඩා කල ඉන්දියාව පන්දුවාර 11යි පන්දු 4කදී කඩුලු 2ක් පමණක් දැවී ලකුණු 102ක් ලබා තරගය ජය ගත්තා.\nපොදු රාජ්‍ය මණ්ඩලයීය ක්‍රීඩා උළෙලේ දින තුනක් අවසන් වෙද්දී පදක්කම් සටහනේ පෙරමුණ රැක ගන්නට ඔස්ට්‍රේලියාවට හැකි වී තිබෙනවා.\nඒ රන් පදක්කම් 22කට හිමිකම් කියමින්.\nරන් 11ක් දිනා ගත් සත්කාරක එංගලන්තයට දෙවැනි ස්ථානයත් රන් 10කට හිමිකම් කියන නවසීලන්තය තුන්වැනි ස්ථානයේත් රැදී සිටිනවා.\nතවමත් ලෝකඩ පදක්කමකට පමණක් හිමිකම් කියන ශ්‍රී ලංකාව පදක්කම් සටහනේ 23 වන ස්ථානය දක්වා පසුබැස තිබෙනවා.",
       "URL": "https://www.hirunews.lk/311583/පොදු-රාජ්‍ය-මණ්ඩලයීය-ක්‍රීඩා-උළෙලේ-රන්-22-සමගින්-ඔස්ට්‍රේලියාව-තවමත්-පෙරමුණේ",
       "Category": "Local News",
       "Parent URL": "https://www.hirunews.lk/local-news.php?pageID=974"
}