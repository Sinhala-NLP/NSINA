{
       "Source": "hirunews",
       "Timestamp": "Friday, 05 May 2023 - 23:27",
       "Headline": "ශ්‍රී ලංකන් ගුවන් සමාගම නිවේදනයක් නිකුත් කරයි",
       "News Content": "නිවේදනයක් නිකුත් කරමින් ශ්‍රී ලංකන් ගුවන් සමාගම ප්‍රකාශ කරන්නේ ඊයේ (04) දින මෙල්බන් සිට කොළඹ බලා පියාසර කළ UL 605 දරන ගුවන් යානය මත්තල ජාත්‍යන්තර ගුවන් තොටුපළ වෙත හරවා යැවීමට සිදු වූයේ කටුනායක ගුවන් තොටුපළ අවට පැවති අයහපත් කාලගුණ තත්වය බවයි.\nයානය කටුනායක බණ්ඩාරනායක ජාත්‍යන්තර තොටුපොළට ගොඩබෑමට නියමිතව තිබුණේ ඊයේ රාත්‍රී 10.30 පමණය.\nඅවස්ථා කිහිපයකදීම යානය ගොඩබෑමට උත්සාහ කළ ද කාලගුණ තත්ත්වය අයහපත් බැවින් එය මත්තල ජාත්‍යන්තර ගුවන් තොටුපොළට යොමු කිරීමට ගුවන් ගමන් පාලකවරුන්ට සිදුවී තිබෙනවා.\nඒ අනුව ගුවන් යානය රාත්‍රී 11.30ට පමණ මත්තල ජාත්‍යන්තර ගුවන් තොටුපොළ වෙත යානය ගොඩ බස්වා තිබෙනවා.\nමෙම ගුවන් යානයේ මගීන් 194 දෙනෙක් බිළිඳු දරුවන් 3 දෙනෙක් සහ කාර්ය මණ්ඩලයේ සාමාජික සාමාජිකාවන් 15 දෙනෙක් ගමන් කර තිබෙනවා.\nසිවිල් ගුවන් සේවා නීති රීති අනුව, එම ගුවන් යානයේ කාර්ය මණ්ඩලය තම රාජකාරී කාල සීමාවන් සම්පූර්ණ කර තිබූ බැවින් ගුවන් යානය තවදුරටත් මත්තල ගුවන් තොටුපලේ නවතා තැබීමට සිදු වූ බව ද එහි සඳහන් කර තිබෙනවා.\nමගීන්ගේ හා කාර්ය මණ්ඩලයේ ආරක්ෂාව උදෙසා ගුවන් යානය මත්තල ගුවන් තොටුපළ වෙත හරවා යැවීමට සිදු වීම හේතුවෙන් මගීන්ට ඇති වූ අපහසුතාව පිළිබඳව කනගාටුව පළ කරන බව ද ශ්‍රී ලංකන් ගුවන් සේවය සිය නිවේදය මගින් ප්‍රකාශ කර තිබෙනවා.\nමේ අතරින් ශ්‍රී ලංකාව වෙත පැමිණි මගීන්ට මත්තල සිට කොළඹ දක්වා ප්‍රවාහන පහසුකම්ස ලසා දෙන ලද අතර, වෙනත් රටවල් වෙත ගමන් කිරීමට නියමිතව සිටි මගීන්ට, ගුවන් යානය බණ්ඩාරනායක ජාත්‍යන්තර ගුවන් තොටුපළ බලා පිටත්ව යන තෙක් මත්තල අවට හෝටල්වල නවාතැන් පහසුකම් සලසා දුන් බවයි ශ්‍රී ලන්කන් ගුවන් සමගම ප්‍රකාශ කර සිටින්නේ.\nවෙනත් රටවල් බලා පිටත් වීමට නියමිත ගුවන් මගීන්ට එම පහසුකම් සැලසීම සදහා සමාගම මේ වනවිට හැකි සෑම පියවරක්ම ගනිමින් සිටින බවයි අදාළ නිවේදනයේ වැඩිදුරටත් සඳහන් වන්නේ.",
       "URL": "https://www.hirunews.lk/334367/ශ්‍රී-ලංකන්-ගුවන්-සමාගම-නිවේදනයක්-නිකුත්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=366"
}