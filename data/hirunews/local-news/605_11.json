{
       "Source": "hirunews",
       "Timestamp": "Friday, 13 January 2023 - 13:00",
       "Headline": "ණය ප්‍රතිව්‍යුහගතකරණය ගැන මූල්‍ය අරමුදලෙන් අනතුරු ඇඟවීමක් (වීඩියෝ)",
       "News Content": "ශ්‍රී ලංකාවට ලබාදී ඇති ණය ප්‍රතිව්‍යුහගතකරණය කිරීම ප්‍රමාද වීම ණය ලබා දී ඇති රටවලට ද අයහපත් ප්‍රතිඵල උදාකරනු ඇති බව ජාත්‍යන්තර මූල්‍ය අරමුදල පවසනවා.\nඑහි උපායමාර්ගික ප්‍රතිපත්ති සහ විමර්ශන අංශයේ නියෝජ්‍ය අධ්‍යක්ෂ මාක් ෆ්ලැන්ගන් පවසන්නේ මෙම පසුබිම තුළ චීනය සහ ඉන්දියාව ඇතුළු ශ්‍රී ලංකාවට ණය ලබාදී ඇති රටවල් ඊට අදාළ ප්‍රතිව්‍යුහගතකරණය කඩිනම් කළ යුතු බවයි.\nණය නොගෙවීම ණය ලබාගන ඇති රටවලට සේම ණය ලබා දී ඇති රටවලට ද අයහපත් සහ බරපතල ආර්ථික ප්‍රතිඵල උදාකරන බව ඔහු සදහන් කරනවා.\nමේ හරහා ලෝක ආර්ථිකයට දැඩි බලපෑම් එල්ල විය හැකි බැවින් ණය ප්‍රතිව්‍යුහගතකරණය කිරීම කඩිනම් කිරීම සංවර්ධ්ත රටවල වගකීමක් බවයි ඔහු පෙන්වා දෙන්නේ.\nඔහු පෙන්වා දෙන පරිදි ප්‍රතිව්‍යුහගතකරණය කළ යුතු ණය අඩු මට්ටමක පවතිද් දී එය සිදුනොකිරීම තුළ දියුණු රටවලට දැරීමට සිදුවන ආර්ථික පාඩුව වඩාත් වැඩිවිය හැකි බව පර්යේෂණවලින් පවා තහවුරැ වී තිබෙනවා.\nවිශේෂයෙන් මේ හරහා අදාළ ණය ආපසු අය කර ගැනීමේ හැකියාව පුලු‍ල් ලෙස පිරිහීමට ලක්වන බවයි ඔහු පවසන්නේ.\nමෙම පසුබිම තුළ ණය ප්‍රතිව්‍යුහගතකරණය කිරීම කඩිනම් සහ සහයෝගීතාවකින් සිදුනොවුණහොත් ලෝක ආර්ථිකයට දැඩි බලපෑම් සිදුවන බවද ඔහු පෙන්වා දෙනවා.\nමේ අතර ෆිච් රේටින්ග්ස් ආයතනය, මෙරට බැංකු 10 ක ජාතික දිගුකාලීන ශ්‍රේණිගතකිරීම් පහත හෙළා තිබෙනවා. පසුගිය වසරේ දෙසැම්බර් මාසයේදී ෆිච් රේටින් ආයතනය මගින් මෙරට දිගු කාලීන දේශීය විදේශ විනිමය නිකුතු ශ්‍රේණිය CCC සිට CC දක්වා පහත හෙළනු ලැබුවා.\nඑමෙන් ම පසුගියදා මෙරටට පැමිණි තායිලන්ත නියෝජිතයින් සමඟ තායි ශ්‍රී ලංකා නිදහස් වෙළෙඳ ගිවිසුම පිළිබඳ තුන් වැනි වටයේ සාකච්ඡා මේ වන විට අවසන් වී තිබෙනවා.\nශ්‍රී ලංකා පාර්ශ්වයෙන් ඊට සහභාගී වූ ජාත්‍යන්තර වෙළෙඳාම පිළිබඳ සාකච්ඡා මණ්ඩලයේ ප්‍රධානී කේ. වයි. වීරසිංහ පැවසුවේ මෙහි සිව්වන සාකච්ඡා වාරය ලබන මාර්තු මස අග දී පැවැත්වෙන බවයි.\nමේ වන විට තීරණය කර ඇති පරිදි මෙම සාකච්ඡා 2024 වසරේ පෙබරවාරි මස වන විට අවසන් කළ යුතු නමුත් මේ වසර අවසාන වන විට එම සාකච්ඡා සම්පූර්ණ කර ගත නොහැකි බවට දෙපාර්ශ්වයම විශ්වසය පළ කර තිබෙනවා.\nජාත්‍යන්තර වෙළෙඳාම පිළිබඳ සාකච්ඡා මණ්ඩලයේ ප්‍රධානී කේ. වයි. වීරසිංහ වැඩිදුරටත් කියා සිටියේ තායිලන්ත ආයෝජන වෙනුවෙන් වෙනම කලාපයක් මෙරට ඇතිකිරීමේ යෝජනාවට එම පාර්ශ්වයෙන් යහපත් ප්‍රතිචාර හිමි වූ බවයි.\nඅපනයන කෝටා සීමා පනවා ඇති තේ, ගම්මිරිස් සහ පොල් වැනි අපනයන සඳහා එම සීමා ඉවත් කිරීම සම්බන්ධයෙන්ද මෙරට පාර්ශ්වයෙන් යෝජනා ඉදිරිපත් වී තිබෙනවා.\nමේ අතර චීන සහ ඉන්දියා නිදහස් වෙළෙඳ ගිවිසුම් සැලසුම් පිළිබඳවද ඔහු හිරු ප්‍රවෘත්ති වෙත අදහස් පළ කළ අතර මීට පෙර පැවති රජයන් ඒ සඳහා උනන්දුවක් දක්වා නොතිබූ බව සඳ\nනමුත් වත්මන් ජනාධිපතිවරයාගේ දැක්මට අනුව තායිලන්ත, චීන සහ ඉන්දියා නිදහස් වෙළෙඳ ගිවිසුම් ඇතිකර ගැනීමේ වැඩපිළිවෙළ යටතේ ඉන්දියාව සහ චීනය සමඟද සාකච්ඡා ඇරඹීමට ඉල්ලීම් කර තිබෙනවා.\nමෙතෙක් එම රටවල්වලින් ඊට ප්‍රතිචාර ලැබී නැතත් ඉන්දියාව එරට වාණිජ අමාත්‍යාංශය හරහා යම් සාධනීය පියවර ගෙන ඇති බවත් ඔහු ප්‍රකාශ කළා.\nමෙරටින් ඉන්දියාවට වාර්ෂිකව ඩොලර් මිලියන 900ක අපනයන සිදුකරන නමුත් ආනයන අංශයේ දායකත්වය ඩොලර් බිලියන 3.4ක් පමණ වනවා.\nමේ අතර චීනයේ ශ්‍රී ලංකා තානාපති පාලිත කොහොන පැවසුවේ චීනයට වාර්ෂිකව සිදුකෙරෙන අපනයනවල වටිනාකම ඩොලර් මිලියන 250ක් පමණ වන බවයි.\nකෙසේ වෙතත් මෙරට තේ සඳහා චීනයේ පවතින ඉහළ ඉල්ලු‍ම වැනි සාධක මත පදනම්ව නිදහස් වෙළෙඳ ගිවිසුමක් පිළිබඳව සාකච්ඡා පැවැත්වීම වඩාත් වැදගත් වන බවයි ඔහු සඳහන් කළේ.",
       "URL": "https://www.hirunews.lk/324933/ණය-ප්‍රතිව්‍යුහගතකරණය-ගැන-මූල්‍ය-අරමුදලෙන්-අනතුරු-ඇඟවීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=605"
}