{
       "Source": "hirunews",
       "Timestamp": "Saturday, 04 March 2023 - 16:02",
       "Headline": "අරගලකරුවන් ජනපති මැදුරට කළ හානිය රුපියල් ලක්ෂ 16කට අධිකයි (වීඩියෝ)",
       "News Content": "ජනාධිපති මන්දිරයට පසුගිය ජූලි 09 වැනිදා අයුතු ලෙස ඇතුළු වූ අරගලකරුවන් සිදු කර ඇති අලාභය රුපියල් ලක්ෂ 16කට අධික බව අපරාධ පරීක්ෂණ දෙපාර්තමේන්තුව අධිකරණයට දැනුම් දුන්නා.\nඊට අදාළ නඩුව කොළඹ කොටුව මහේස්ත්‍රාත් අධිකරණයේ කැඳවූ අවස්ථාවේදී එම දෙපාර්තමේන්තුව වැඩිදුරටත් සඳහන් කළේ, සිදු වූ අලාභය පිළිබඳ පුරා විද්‍යා දෙපාර්තමේන්තුවේ වාර්තාව මෙතෙක් ලැබී නොමැති බවයි.\nඅරගලකරුවන් ජනාධිපති මන්දිරයට ඇතුළු වූ අවස්ථාවේ එවක ජනාධිපති ගෝඨාභය රාජපක්ෂ මහතාගේ නිල කාමරයේ තිබී රුපියල් එක්කෝටි\nහැත්තෑඅට ලක්ෂ 50,000ක මුදලක් හමුවීමේ සිද්ධිය සම්බන්ධ නඩුව විභාගයට ගැනුණේ කොටුව මහේස්ත්‍රාත් තිළිණ ගමගේ හමුවේයි.\nඑහිදී ජනාධිපති නීතිඥ රියෙන්සි අර්සකුලරත්න මහතා අධිකරණයෙන් ඉල්ලා සිටියේ එම මුදල් අල්ලස් පනත යටතට අදාල වන්නේ දැයි විමසා බලන ලෙසයි.\nඒ අනුව අල්ලස් කොමිසමේ අධ්‍යක්ෂ ජනරාල්වරයාට ලබන 31 වැනිදා අධිකරණය හමුවේ පෙනී සිටින ලෙස කොටුව මහේස්ත්‍රාත් තිළිණ ගමගේ\nනියෝග කළා.\nඑමෙන්ම මෙම සිද්ධියට අදාළව හිටපු ජනාධිපති ගෝඨාභය රාජපක්ෂගේ සම්බන්ධීකරණ ලේකම් සුගීෂ්වර බණ්ඩාරගෙන් ප්‍රකාශ සටහන් කරගත් බවත්\nඑම මුදල් හිටපු ජනාධිපතිවරයාගේ බවට එම ප්‍රකාශයේ සඳහන් බවත් අපරාධ පරීක්ෂණ දෙපාර්තමේන්තුව අධිකරණයට දැනුම් දුන්නා.\nඑමෙන්ම ජනාධිපති මන්දිරයට අරගලකරුවන් ඇතුළු වී සිදු කර ඇති අලාභය රුපියල් මිලියන 1.67ක් බවයි අපරාධ පරීක්ෂණ දෙපාර්තමේන්තුව අධිකරණයට දැනුම් දුන්නේ.\nකෙසේ වෙතත් පුරාවිද්‍යා දෙපාර්තමේන්තුවේ වාර්තාව මෙතෙක් ලැබී නැති බවත් සිද්ධිය සම්බන්ධයෙන් තවදුරටත් විමර්ශන සිදු කරන බවත් අපරාධ පරීක්ෂණ දෙපාර්තමේන්තුව අධිකරණය හමුවේ වැඩිදුරටත් සඳහන් කළා.\nජනාධිපති මන්දිරයට අයුතු ලෙස ඇතුළු වීමේ සිද්ධියට අදාළව සැකකරුවන් 73 දෙනෙකු නම් කර ඇති අතර අධිකරණ නියෝග ප්‍රකාරව ඇප මත මුදා හැර ඇති ඔවුන්ගෙන් සමහරෙක් නිසි පරිදි පොලීසියට වාර්තා නොකරන බව ද පොලීසිය අධිකරණයට දන්වා සිටියා.",
       "URL": "https://www.hirunews.lk/328983/අරගලකරුවන්-ජනපති-මැදුරට-කළ-හානිය-රුපියල්-ලක්ෂ-16කට-අධිකයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=498"
}