{
       "Source": "hirunews",
       "Timestamp": "Friday, 11 June 2021 - 17:39",
       "Headline": "රඹුටන් ගසකින් ඇද වැටුණු දැරියක් එම ගසේම දෙබලක ගෙල සිරවී මියයයි",
       "News Content": "රඹුටන් ගසකින් ඇද වැටී එම ගසේම දෙබලයකට ගෙල සිරවී දස හැවිරිදි දැරියක් මියගිය අවාසනාවන්ත සිදුවීමක් බලංගොඩ මාමල්ගහ ප්‍රදේශයෙන් වාර්තාවනවා.\nඅද මෙම අනතුරට ලක්වී ඇත්තේ පාසලේ 6 වන ශ්‍රේණියේ ඉගෙනුම ලබමින් සිටි මාමල්ගහ ප්‍රදේශයේ පදිංචිව සිටි දැරියක්.\nඇයගේ පියා වෙනත් ප්‍රදේශයක රැකියාවක නිරතවන අතර බාල සහෝදරයා මව සහ මිත්තණිය සමගින් ඇය නිවසේ ජීවත්ව සිට තිබෙනවා.\nඅද පෙරවරුවේ මෙම දැරිය සහ බාල සොහොයුරා නිවසේ රූපවාහිණිය නරඹමින් සිට ඇති අතර මව ජල මෝටරයක් සැකසීම සඳහා නිවසින් පිටත්ව ගොස් සිට ඇතැයි සඳහන්.\nඅනතුර සිදුවන අවස්ථාවේ දැරියගේ මිත්තණිය තේ පානය සඳහා කෑම රැගෙන ඒමට අසල තිබූ වෙළඳසැලක් වෙත ගොස් සිට තිබෙනවා.\nමව වතුර මෝටරය සකසා යළි නිවසට පැමිණ දැරිය පිළිබඳ විමසීමේදී සොහොයුරා ප්‍රකාශකර ඇත්තේ ඇය ගෙවත්තට ගිය බවයි.\nපසුව මව කළ සොයා බැලීමක දී මෙම කුඩා දැරිය රඹුටන් ගසක අඩි 20ක් පමණ ඉහළින් ඇති දෙබලක ගෙල සිරවී සිටින ආකාරය දැක තිබෙනවා.\nපසුව ප්‍රදේශවාසීන්ගේ ද සහයෙන් ඇය බලංගොඩ මූලික රෝහලට රැගෙන ගොස් ඇති අතර රෝහලට ඇතුලත් කරන අවස්ථාව වන විට ද දැරිය මියගොස් සිටි බව සඳහන්.\nසිද්ධිය පිළිබඳ මහේස්ත්‍රාත් පරීක්ෂණයක් සිදුකර ඇති අතර පශ්චාත් මරණ පරීක්ෂණය හෙට පැවැත්වීමට නියමිතයි. මේ සම්බන්ධයෙන් බලංගොඩ පොලිසිය පරීක්ෂණ සිදුකරනවා.",
       "URL": "https://www.hirunews.lk/274041/රඹුටන්-ගසකින්-ඇද-වැටුණු-දැරියක්-එම-ගසේම-දෙබලක-ගෙල-සිරවී-මියයයි",
       "Category": "Local News",
       "Parent URL": "https://www.hirunews.lk/local-news.php?pageID=1891"
}