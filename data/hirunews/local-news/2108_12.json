{
       "Source": "hirunews",
       "Timestamp": "Friday, 05 March 2021 - 16:06",
       "Headline": "යුනිසෙෆ් සංවිධානයෙන් ශ්‍රී ලංකාවට කොරෝනා එන්නත් මිලියන 1.44 ක්",
       "News Content": "යුනිසෙෆ් සංවිධානය විසින් ශ්‍රී ලංකාව සඳහා ලබාගන්නා ලද කොරෝනා එන්නත් මාත්‍රා දෙලක්ෂ 64,000 ක් ලබන ඉරිදා දිවයිනට ළඟාවන බව සෞඛ්‍ය අමාත්‍යාංශය පවසනවා.\nකොවැක්ස් යනු අඩු සහ මැදි ආදායම්ලාභී රටවල් 92 කට කොරෝනා එන්නත් ලබාගැනීම සඳහා එක්සත් ජාතීන්ගේ සංවිධානය මගින් පිහිටවනු ලැබූ වැඩපිළිවෙලයි.\nඒ යටතේ කොරෝනා එන්නත් මාත්‍රා මිලියන 1.44 ක් දිවයිනට ලැබෙන අතර, ඉන් පළමු තොගයයි ඉරිදා දිවයිනට ළඟාවන්නේ.\nඑම එන්නත් වයස අවුරුදු 60 ට වැඩි අධි අවදානම් කලාපවල වෙසෙන පුද්ගලයන් සඳහා ලබාදීමට නියමිතයි.\nකොවැක්ස් වැඩසටහන යටතේ යුනිසෙෆ් සංවිධානය මේ වසර තුළ ලොව පුරා බෙදාහැරීම සඳහා කොරෝනා එන්නත් මාත්‍රා බිලියන දෙකක් ලබාගනු ඇති.\nඑමඟින් ශ්‍රී ලංකාවට ලබාදෙන පළමු කොරෝනා එන්නත් තොගය ඇස්ට්‍රාසෙනෙකා කොරෝනා එන්නත් බවයි සෞඛ්‍ය අමාත්‍යාංශය ප්‍රකාශ කළේ.",
       "URL": "https://www.hirunews.lk/264433/යුනිසෙෆ්-සංවිධානයෙන්-ශ්‍රී-ලංකාවට-කොරෝනා-එන්නත්-මිලියන-1-44-ක්",
       "Category": "Local News",
       "Parent URL": "https://www.hirunews.lk/local-news.php?pageID=2108"
}