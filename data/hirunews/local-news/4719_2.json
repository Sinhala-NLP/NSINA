{
       "Source": "hirunews",
       "Timestamp": "Sunday, 08 January 2017 - 12:30",
       "Headline": "තිරසර යුගයක තෙවසර ඇරඹේ",
       "News Content": "ජනාධිපති මෛත්‍රීපාල සිරිසේන ජනපති ධුරයට පත්වී දෙවර්ශ පූර්ණය සැමරෙන අද දිනයේ එහි ප්‍රධාන උත්සවය අද පස්වරුවේ බණ්ඩාරනායක අනුස්මරණ සංවර්ධන ශාලාවේදී පැවැත්වීමට නියමිතයි.\nඒ, තිරසර යුගයක තෙවසර ඇරඹුම යන්න තේමා කරගනිමින්.\nමෙම උත්සවයේ විශේෂ දේශනයක් පැවැත්වීම සඳහා ඉන්දියාවේ ආන්ද්‍රා ප්‍රදේශයේ ප්‍රධාන අමාත්‍ය ශ්‍රී චන්ද්‍රබාබු නයිදු දිවයිනට පැමිණ තිබෙනවා.\nආන්ද්‍රා ප්‍රදේශ් ප්‍රධාන අමාත්‍යවරයා ඊයේ ජනාධිපති මන්දිරයේදී ජනාධිපති මෛත්‍රිපාල සිරිසේන හමුවුණා.\nමෙහිදී නිල වශයෙන් අද පැවැත්වෙන ප්‍රධාන උත්සවයේ විශේෂ දේශනයට ජනාධිපතිවරයා විසින් ආරාධනා කළ බව ජනාධිපති මාධ්‍ය අංශය නිකුත් කළ නිවේදනයේ සඳහන්.\nඉන්දියන් ටුඩේ මගින් පිරිනමන සහශ්‍ර වර්ෂයේ තොරතුරු තාක්ෂණ ඉන්දියානුවා ලෙස චන්ද්‍ර බාබු නයිදු සම්මානයට පාත්‍ර වී ඇති අතර, ඉකොනොමික්ස් ටයිම්ස් සඟරාව මගින් වසරේ ව්‍යාපාරිකයා ලෙසද සම්මානයට පාත්‍ර කර තිබෙනවා.\nමේ අතර ජනාධිපතිවරයාගේ පදවි ප්‍රාප්තියට වර්ෂ දෙකක් සපිරීම නිමිත්තෙන් අද දිවයින පුරා විවිධ පුණ්‍ය කටයුතු සංවිධාන කර ඇති බව සඳහන්.",
       "URL": "https://www.hirunews.lk/151555/තිරසර-යුගයක-තෙවසර-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=4719"
}