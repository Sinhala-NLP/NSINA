{
       "Source": "hirunews",
       "Timestamp": "Saturday, 26 August 2023 - 11:32",
       "Headline": "X-Press Pearl අයිති සමාගම එකඟ වූ වන්දි මුදලක් ගැන අධිකරණ ඇමතිගෙන් හෙළිදරව්වක්",
       "News Content": "X-Press Pearl නෞකාව අයත් මව් සමාගම අමෙරිකානු ඩොලර් 878,000ක මුදලක් (ආසන්න වශයෙන් රුපියල් මිලියන 285ක්) සහ ඊට අමතරව රුපියල් මිලියන 16ක මුදලක් ලබා දීමට එකඟත්වය පළ කළ බව අධිකරණ, බන්ධනාගාර කටයුතු සහ ආණ්ඩුක්‍රම ව්‍යවස්ථා ප්‍රතිසංස්කරණ අමාත්‍ය ආචාර්ය වියජදාස රාජපක්ෂ හිරු ප්‍රවෘත්ති කළ විමසීමකදී පැවසුවා.\nX-Press Pearl නෞකාවට අදාළ සිදුවීමේදී සිදු වූ හානිය වෙනුවෙන් ධීවරයින්ට වන්දි ලබා දීම සඳහා මෙම මුදල ලබා දීමට අදාළ සමාගම එකඟ වූ බවයි අමාත්‍යවරයා මෙහිදි සඳහන් කළේ.\nමෙම වන්දි ගෙවීම් පිළිබඳව ඊයේ (25) පැවති පාර්ලිමේන්තු සැසිය අතරතුර ද අමාත්‍යවරයා සිය අදහස් දැක්වූවා.\nඑහිදී ඔහු පවසා සිටියේ 2023 ජූලි මස 21 දින පරිසරය, ස්වභාවික සම්පත් සහ තිරසාර සංවර්ධනය පිළිබඳව ආංශික අධීක්ෂණ කාරක සභාව විසින් X-Press Pearl අනතුර සහ වන්දි ලබා ගැනීම සම්බන්ධයෙන් වන වාර්තාව එහි සභාපති පාර්ලිමේන්තු මන්ත්‍රී අජිත් මාන්නප්පෙරුම පාර්ලිමේන්තුවට ඉදිරිපත් කරනු ලැබූ බවයි.\nවන්දි තක්සේරු කිරිමට නීතිපතිතුමන්ට හැකියාවක් නොමැති බවත් ඒ සඳහා පරිසර සංරක්ෂන අධිකාරියක් පවතින අතර එම කමිටුව ලබා දෙන වාර්තාවට අනුව තීන්දු තීරණ ගනු ලබන බවයි අමාත්‍යවරයා මෙහිදී පවසා සිටියේ.\nඑමෙන්ම වර්තමාන තත්ත්වය පැහැදිළි කරන ලෙස විපක්ෂයේ ප්‍රධාන සංවිධායක ඉදිරිපත් කළ ඉල්ලීමට ප්‍රතිචාර ලෙස අමාත්‍යවරයා සඳහන් කර සිටි‍යේ, මෙම නඩුව සිංගප්පූරු අධිකරණ ආයතනයට පැවරූ පසු නඩුවට අගතියක් නොවන ආකාරයට සාකච්ඡා කිරීමට X-Press Pearl සමාගම එකඟත්වය පළ කළ බවයි.\nඑම සාකච්චා සඳහා නීතිපතිතුමා, MEPA ආයතනය ඇතුළු, ඒ පිළිබඳව වගකීම දරණ නිලධාරීන් 09ක් පත් කළ බවත් ඔවුන් පසුගිය මාසයේ සිංගප්පූරු ගොස් සාකච්ඡා වට දෙකෙකින් අනතුරුව සමුද්‍රීය සහ වෙරළාශ්‍රිත හානිය නිසා අසාධාරණයට ලක් වූ ධීවරයින් වෙනුවෙන් මෙලෙස ඩොලර් සහ රුපියල්වලින් වන්දි මුදලක් (ආසන්න වශයෙන් රුපියල් මිලියන 301ක මුදලක්) ලබා දීමට එකඟ වූ බවත් විජයදාස රාජපක්ෂ අමාත්‍යවරයා මෙහිදී අවධාරණය කළා.",
       "URL": "https://www.hirunews.lk/346147/x-press-pearl-අයිති-සමාගම-එකඟ-වූ-වන්දි-මුදලක්-ගැන-අධිකරණ-ඇමතිගෙන්-හෙළිදරව්වක්",
       "Category": "Local News",
       "Parent URL": "https://www.hirunews.lk/local-news.php?pageID=71"
}