{
       "Source": "hirunews",
       "Timestamp": "Tuesday, 22 October 2019 - 11:04",
       "Headline": "නිශ්ශංක සේනාධිපති ලබන මස 14 වන දා අධිකරණයට ඉදිරිපත් කරන්නැයි නියෝග",
       "News Content": "දැනට රක්ෂිත බන්ධනාගාර ගතකර සිටින ඇවන්ගාඞ් සමාගමේ සභාපති නිශ්ශංක සේනාධිපති ලබන මස 14 වනදා අධිකරණය හමුවට ඉදිරිපත් කරන ලෙස කොළඹ මහාධිකරණය බන්ධනාගාර නිලධාරීන්ට නියෝග කළා.\nරුපියල් ලක්ෂ 355ක මුදලක් අල්ලස් වශයෙන් දීම සහ ලබා ගැනීම සම්බන්ධයෙන් අල්ලස් කොමිසම විසින් රක්නා ලංකා ආරක්ෂක සමාගමේ හිටපු සභාපති විශ්‍රාමික යුද හමුදා මේජර් ජෙනරාල් පාලිත ප්‍රනාන්දු සහ ඇවන්ගාඩ් සභාපති නිශ්ශංක සේනාධිපතිට එරෙහිව ගොනුකර ඇති නඩුව අද කැදවනු ලැබුවේ කොළඹ මහාධිකරණ විනිසුරු ශෂී මහේන්ද්‍රන් හමුවේයි.\nඑම අවස්ථාවේ නඩුවේ දෙවන විත්තිකරු ලෙස නම් කර සිටින නිශ්ශංක සේනාධිපති අධිකරණයේ පෙනී නොසිටි බවයි අප අධිකරණ වාර්තාකරු කියා සිටියේ.\nඔහු වෙනුවෙන් පෙනී සිටි ජනාධිපති නීතිඥ ගාමිණී මාරපන අධිකරණයට කරුණු දක්වමින් තම සේවාදායකයා වෙනත් නඩුවක් සම්බන්ධයෙන් රක්ෂිත බන්ධනාගාර ගත කර සිටින බව දන්වා සිටියා.\nඒ අනුව නඩුව නැවත ලබන මස 14 වනදා කැදවීමට නියම කළ මහාධිකරණ විනිසුරුවරයා එදින මෙම නඩුවේ වැඩිදුර විභාගය සඳහා දින නියම කරන බව ප්‍රකාශ කළා.\nඑදින විත්තිකාර නිශ්ශංක සේනාධිපති අධිකරණය හමුවට ඉදිරිපත් කිරීමට පියවර ගන්නා ලෙසද බන්ධනාගාර අධිකාරිවරයාට නියෝග කළා.\nඉකුත් රජය සමයේ ගාලු වරාය ආසන්න මුහුදේ පාවෙන අවි ගබඩාවක් පවත්වාගෙන යාමට අවශ්‍ය කටයුතු ඉටුකර දීම සඳහා රුපියල් ලක්ෂ 355ක් අල්ලසක් ලබාගැනීම සහ ලබාදීම සම්බන්ධයෙන් මොවුන්ට එරෙහිව චෝදනා එල්ල වනවා.",
       "URL": "https://www.hirunews.lk/226741/නිශ්ශංක-සේනාධිපති-ලබන-මස-14-වන-දා-අධිකරණයට-ඉදිරිපත්-කරන්නැයි-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=3085"
}