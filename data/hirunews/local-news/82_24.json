{
       "Source": "hirunews",
       "Timestamp": "Monday, 21 August 2023 - 21:23",
       "Headline": "ඇත්ගොව්වන්ට NVQ 4 මට්ටමේ පාඨමාලාවක්",
       "News Content": "ජාතික සත්වෝද්‍යාන දෙපාර්තමේන්තුව විසින් ඇත්ගොව්වන් පුහුණු කර සහතික කිරීමේ පාඨමාලාවක් සඳහා අයදුම්පත් කැඳවන බව අධ්‍යක්ෂ ජනරාල් තිලක් ප්‍රේමකාන්ත පවසනවා.\nමෙම පාඨමාලාව අලි ඇතුන් රැකබලා ගැනීම, ඔවුන්ගේ යහපැවැත්ම සහතික කිරීම සහ අලියාගේ හා අලියා හසුරුවන්නාගේ ආරක්ෂාව පිළිබඳ න්‍යායාත්මක මෙන්ම ප්‍රායෝගික අංශ ආවරණය කරනවා.\nතායිලන්ත තානාපති කාර්යාලයේ ඉල්ලීමකට අනුව, දෙහිවල සත්වෝද්‍යානයේ තාවකාලිකව රඳවාගෙන සිටි මුතුරාජා (සක් සූරීන්) සම්බන්ධයෙන් ඇති වූ ආන්දෝලනාත්මක තත්ත්වය මත මෙම පියවර ගෙන තිබෙනවා.\nඇත්ගොව්වන් පුහුණු කිරීමේ වැඩසටහන සඳහා මූලිකත්වය ගැනීමට මුතුරාජා සිද්ධිය පෙළඹවූ බව අධ්‍යක්ෂ ජනරාල්වරයා සඳහන් කළා.\nමෙම වැඩසටහනට සහභාගිවන ඇත්ගොව්වන්ට NVQ 4 මට්ටමේ සහතිකයක් හිමිවන බැවින් මෙම පාඨමාලාව නව අලි ඇතුන් පාලනය කරන්නන්ට මෙන්ම පළපුරුදු ප්‍රවීණයන්ටද වැදගත් වන බවද ඔහු පෙන්වා දෙනවා.\nඅලි ඇතුන්ට මෘදු ලෙස සැලකීම සහ ඔවුන් හැසිරවීමේ ආරක්ෂිත ක්‍රම ප්‍රවර්ධනය කිරීම මෙම පාඨමාලාවේ අරමුනයි.\nමාස හයක මෙම පාඨමාලාව පින්නවල සත්වෝද්‍යානයේ සහ අලි අනාථාගාරයේදී පැවැත්වෙනවා.\nමෙහිදී අධ්‍යාපන සුදුසුකම් සහ වයස බාධාවක් නොවන බව සඳහන්.",
       "URL": "https://www.hirunews.lk/345617/ඇත්ගොව්වන්ට-nvq-4-මට්ටමේ-පාඨමාලාවක්",
       "Category": "Local News",
       "Parent URL": "https://www.hirunews.lk/local-news.php?pageID=82"
}