{
       "Source": "hirunews",
       "Timestamp": "Thursday, 13 July 2023 - 23:09",
       "Headline": "කැනියුලාවකින් සිදුවූ විෂබීජ ආසාදනයක් නිසා ඖෂධ නියාමන අධිකාරියේ සේවකයෙක් මරුට",
       "News Content": "උණ රෝගයට ප්‍රතිකාර ලබා ගැනීම සඳහා පානදුර රෝහලට ඇතුළත් කල ජාතික ඖෂධ නියාමන අධිකාරියේ සේවය කරන කළමනාකාර සහායකවරයෙක් කැනියුලාවක් මගින් සිදුවූ විෂබීජයක් ආසාදනය විම හේතුවෙන් මියගොස් ඇතැයි රෝහල් ආරංචි මාර්ග පවසනවා.\nමෙම කළමණාකාර සහකාරවරයා තමන්ට ඇති වූ උණ රෝගයට ප්‍රතිකාර ලබා ගැනීම සඳහා රෝහලට ඇතුළත් කළ අවස්ථාවේදී ඔහුට සේලයින් ඖෂධ ලබා දීම සඳහා අතට සවිකල කැනියුලාවෙන් ශරීරයට විෂබීජයක් ඇතුලු වී එය රුධිරය හරහා හෘදය දක්වා ගමන් කර ඇති වූ අසාත්මිකතාවක් හේතුවෙන් මරණය සිදුවී ඇතැයි එම ආරංචි මාර්ග පවසනවා.\nඋණ රෝගය වැළඳී දරුණු ලෙස රුධිර පට්ටිකා අඩුවීම හේතුවෙන් ඔහුට සේලයින් ඇතුළු විවිධ ඖෂධයන් වෛද්‍ය නිර්දේශ මත කැනියුලාව හරහා ලබා දීමෙන් පසුව රෝගය සුවපත් වී ඔහු නිවස බලා ගොස් තිබෙනවා.\nමෙසේ සුවය ලබා නිවසට ගිය පුද්ගලයාගේ කැනියුලාව සවි කර තිබු අත ඉදිමිම නිසා නැවත අසනීප තත්ත්වය උත්සන්න වී රෝහල් ගත කර තිබෙන අතර, එහිදී කරන ලද පරීක්ෂණයන්ගෙන් දැන ගැනීමට ලැබී ඇත්තේ විෂබීජයක් ශරිර ගතවී එය හෘදයේ අසාත්මිකතාවක් ඇතිකිරීමට දක්වා ගමන් කර ඇති බවකි.",
       "URL": "https://www.hirunews.lk/341133/කැනියුලාවකින්-සිදුවූ-විෂබීජ-ආසාදනයක්-නිසා-ඖෂධ-නියාමන-අධිකාරියේ-සේවකයෙක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=186"
}