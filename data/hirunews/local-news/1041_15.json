{
       "Source": "hirunews",
       "Timestamp": "Thursday, 07 July 2022 - 7:40",
       "Headline": "කන්දකාඩු වාර්තාව අද",
       "News Content": "කන්දකාඩු පුනරුත්ථාපන මධ්‍යස්ථානයේ ඇති වූ සිද්ධිය සම්බන්ධයෙන් සිදු කළ විමර්ශනයේ වාර්තාව අද තමන් වෙත ලැබෙන බව පුනරුත්ථාපන කොමසාරිස් ජනරාල්, මේජර් ජෙනරල් දර්ශන හෙට්ටිආරච්චි ප්‍රකාශ කළා.\nඔහු සඳහන් කළේ, උසස් නිලධාරියෙකුගෙන් සමන්විත 4 දෙනෙකු මෙම විමර්ශනය සඳහා පත් කළ බවයි.\nඑමෙන්ම, මෙම විමර්ශන වාර්තාව අධිකරණ අමාත්‍යවරයා වෙත භාරදීමට කටයුතු කරන බව ද පුනරුත්ථාපන කොමසාරිස් ජනරාල්වරයා සඳහන් කළා.\nකන්දකාඩු පුනරුත්ථාපන මධ්‍යස්ථානයෙන් පලා ගොස් සිටිය දී යළි රැඳවුම් භාරයට ගත් රැඳවියන් මේ වනවිට පොළොන්නරුව, අනුරාධපුර, දුම්බර සහ මඩකලපුව බන්ධනාගාරවල රඳවා සිටිනවා.\nමේ අතර, කන්දකාඩු පුනරුත්ථාපන මධ්‍යස්ථානයේ රැඳවියාගේ මරණය, මොට ආයුධවලින් පහරදීමෙන් ශරීරය පුරා ඇති වූ තැලීම් තුවාලවල සංකූලතා හේතුවෙන් සිදු ව ඇති බව පශ්චාත් මරණ පරීක්ෂණයේ දී පසුගිය දා අනාවරණ වුණා.\nපසුගිය මස 29 වන දා මෙම සිද්ධියෙන් මියගියේ බදුල්ල - දෙමෝදර ප්‍රදේශයේ පදිංචි 36 හැවිරිදි රැඳවියෙක්.\nරැඳවියාගේ මරණය සම්බන්ධයෙන් අත්අඩංගුවට ගත් යුද හමුදා සහ ගුවන් හමුදා සෙබලුන් 4 දෙනා මේ මස 14 වනදා දක්වා රක්ෂිත බන්ධනාගාර ගත කිරීමට පොළොන්නරුව මහේස්ත්‍රාත් අධිකරණය පසුගිය දා නියෝග කළා.\nඑසේම, ජීවිතක්ෂයට පත්වූ රැඳවියාගේ අවසන් කටයුතු ඊයේ හාලිඇල - උඩුවර ප්‍රදේශයේ දී සිදු කෙරුණු අතර, එහි දී ප්‍රදේශවාසීන් ඔහුගේ දේහය බදුල්ල - කොළඹ ප්‍රධාන මාර්ගයේ හතේ කණුව ප්‍රදේශයට රැගෙනවිත් විරෝධතාවක ද නිරත වුණා.",
       "URL": "https://www.hirunews.lk/309273/කන්දකාඩු-වාර්තාව-අද",
       "Category": "Local News",
       "Parent URL": "https://www.hirunews.lk/local-news.php?pageID=1041"
}