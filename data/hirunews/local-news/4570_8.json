{
       "Source": "hirunews",
       "Timestamp": "Monday, 10 April 2017 - 8:37",
       "Headline": "බෝයගනේ සිදු වූ අනතුරකින් තිදෙනෙක් මරුට (ඡායාරූප)",
       "News Content": "කොළඹ - කුරුණෑගල ප්‍රධාන මාර්ගයේ බෝයගනේ ප්‍රදේශයේදී ත්‍රිරෝද රථයක් ටිපර් රථයක ගැටී අද අලූයම සිදුවූ අනතුරකින් එකම පවුලේ පියා, දියණිය සහ මිත්තණිය ජීවිතක්ෂයට පත්වුනා.\nඅනතුර හේතුවෙන් තුවාල ලැබූ මියගිය දැරියගෙ මව කුරුණෑගල රෝහලට ඇතුළත් කර තිබෙනවා.\nඅනතුරින් මියගිය දැරියගේ වයස අවුරුදු එකහමාරක් වන අතර පියා 26 හැවිරිදි වියේ පසුවන ඉනාමළුව ප්‍රදේශයේ පදිංචිකරුවෙක්.\nඑමෙන්ම මියගිය මිත්තණියගේ වයස අවුරුදු 57ක්.\nඅනතුර සිදුවන අවස්ථාවේදී ත්‍රීරෝද රථය කොළඹ සිට දඹුල්ල දක්වා ගමන් කරමින් සිට තිබූ බව මූලික පරීක්ෂණවලදී අනාවරණය වී තිබෙනවා.\nතුවාල ලැබූ මියගිය දැරියගේ මව 22 හැවිරිදි වියේ පසුවන අතර ඇයගේ තත්ත්වය බරපතල නොවන බවයි රෝහල් ආරංචි මාර්ග සඳහන් කළේ.\nත්‍රිරෝද රථයේ රියදුරු ලෙස කටයුතු කළ පියාට නින්දයාම හේතුවෙන් මෙම අනතුර සිදුවන්නට ඇති බවට පොලීසිය සැක පළ කරනවා.\nකෙසේ වෙතත් ටිපර් රථයේ රියදුරු අත්අඩංගුවට ගෙන ඇති අතර, ඔහු අද දින පොල්ගහවෙල මහේස්ත්‍රාත් අධිකරණයට ඉදිරිපත් කිරීමට නියමිතයි.\nමින්නේරිය හතේ කණුව ප්‍රදේශයේදී ඊයේ සිදුවූ තවත් රිය අනතුරකින් යතුරුපැදිකරුවෙකු මියගියා.\nමඩකලපුවේ සිට දඹුල්ල දෙසට ධාවනය වූ බවුසරයක් සහ කොළඹ සිට හිඟුරක්ගොඩ දෙසට ධාවනය වූ යතුරුපැදියක් එකිනෙක ගැටීමෙන් මෙම අනතුර සිදුව ඇති බව සඳහන්.\nයතුරුපැදියේ ගමන් ගත් තවත් පුද්ගලයෙකු බරපතල තුවාල ලබා පොළොන්නරුව මහ රෝහලට ඇතුළත් කර ඇති අතර, ඔහු මේ වනවිට දැඩි සත්කාර ඒකකයේ ප්‍රතිකාර ලබනවා.\nසිද්ධියෙන් මියගිය පුද්ගලයා හිඟුරක්ගොඩ - ගල්අමුණ ප්‍රදේශයේ පදිංචි පුද්ගලයෙක් වන අතර මෙම අනතුරට හේතුව අධික වේගයෙන් රිය ධාවනය කිරීම බවයි පොලිසිය සඳහන් කළේ.\nකෙසේ වෙතත් අනතුරට පත් බවුසරයේ රියදුරු අත්අඩංගුවට ගෙන ඇති අතර ඔහු අද හිඟුරක්ගොඩ මහේස්ත්‍රාත් අධිකරණයට ඉදිරිපත් කිරීමට නියමිතයි",
       "URL": "https://www.hirunews.lk/158889/බෝයගනේ-සිදු-වූ-අනතුරකින්-තිදෙනෙක්-මරුට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4570"
}