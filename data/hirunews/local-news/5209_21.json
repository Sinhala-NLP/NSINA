{
       "Source": "hirunews",
       "Timestamp": "Thursday, 14 January 2016 - 18:54",
       "Headline": "ඇඹිලිපිටිය තරුණයාගේ ඥාතීන්ගෙන් පොලිසියට විරෝධය",
       "News Content": "ඇඹිලිපිටිය - මහඇල ප්‍රදේශයේ නිවසක පැවති සාදයකදී පොලිසිය සමග ඇති වූ ගැටුමකින් පසු තරුණයෙකු මියයෑමට අදාළ නඩුව අද (14) දෙවන දිනටත් ඇඹිලිපිටිය අතිරේක මහේස්ත්‍රාත් ප්‍රසන්න ප්‍රනාන්දු හමුවේ විභාගයට ගැනුණා.\nපොලිසියේ නිලධාරීන් තුන් දෙනෙකු සහ සිවිල් පුද්ගලයන් තුන් දෙනෙකු සාක්ෂි විමසීමට කැඳවා තිබුණා.\nමේ අතර, ඊයේ දිනයේද, ගැටුම සිදුවු දිනයේ ඇඹිලිපිටිය පොලීසිය දුරකථන ක්‍රියාකරු වශයෙන් කටයුතු කළ නිලධාරියාගේ සහ ගැටුම පැවති ස්ථානයට ගිය ජංගම පොලිස් කණ්ඩායමේ නිලධාරීන් දෙදෙනෙකුගෙන් සාක්ෂි විමසීම සිදු කළා.\nඅද නඩුව නිමවීමෙන් අනතුරුව අධිකරණයෙන් පිටතට පැමිණි මියගිය තරුණයාගේ ඥාතීන් පොලිසියට දැඩි විරෝධයක් එල්ල කළා.\nඅද (14) දිනයේත් පොලීසිය වෙනුවෙන් නීතීඥවරයා ලෙස පෙනී සිටියේ පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකරයි.\nඔහු නඩුව අවසන් වීමෙන් පසු මෝටර් රථයේ නැගී අධිකරණයෙන් පිටව යද්දී මාධ්‍යවේදීන් නැගූ ප්‍රශ්න කිහිපයකට පිළිතුරු ලබාදුන්නා.\nඑම අවස්ථාවේදී මියගිය තරුණයාගේ බිරිඳ පොලිස් මාධ්‍ය ප්‍රකාශකවරයා සිටි මෝටර් රථය අසලට පැමිණ ඔහුට කතා කළ අතර, එහිදී පොලිස් මාධ්‍ය ප්‍රකාශකවරයා මාධ්‍යවේදීන්ට පිළිතුරු දීම නතර කර එම ස්ථානයෙන් පිටව ගිය බවයි හිරු වාර්තාකරු සඳහන් කළේ.\nමේ අතර මෙම නඩුවට අදාළව ඊයේ දිනයේ පැවති සාක්ෂි විමසීමේදී අධිකරණ කටයුතු වාර්තා කිරීමට ඇඹිලිපිටිය මහේස්ත්‍රාත් අධිකරණ භූමියට ගිය මාධ්‍යවේදීන්ට බාධා එල්ල වුණා.\nඒ, අධිකරණයේ රාජකාරියේ නිරතව සිටි පොලිස් නිලධාරියෙකුගෙන්.\nඔහු මාධ්‍යවේදීන් සතුව තිබූ සටහන් පොත් සිය භාරයට ගෙන තිබූ අතර, කොළයක් පමණක් පසුව ලබාදී තිබුණා.\nමෙම සිද්ධිය සම්බන්ධයෙන් අද පැවති කැබිනට් තීරණ දැනුම්දීමේ මාධ්‍ය හමුවට එක්ව සිටි ජනමාධ්‍ය අමාත්‍ය ගයන්ත කරුණාතිලකගෙන් විමසීමක් කළා.\nඅමාත්‍යවරයා සඳහන් කළේ සිද්ධිය සම්බන්ධයෙන් තමන් කණගාටුවට පත්වන බවයි.\nමේ සම්බන්ධයෙන් පූර්ණ විමර්ශනයක්ද සිදුකරන බවයි ජනමාධ්‍ය අමාත්‍යවරයා එහිදී සඳහන් කළේ.\nඇඹිලිපිටිය පොලීසිය සමඟ ඇතිවූ ගැටුමේදී මියගිය තරුණයාගේ සිද්ධියට අදාළව පොලිස් කොමිසම ද විමර්ශනයක් ආරම්භ කර තිබුණා.\nඑම කොමිසමේ ලේකම් ආරියදාස කුරේ හිරු ප්‍රවෘත්ති අංශයට සඳහන් කළේ මහේස්ත්‍රාත් පරීක්ෂණය අවසන්වීමෙන් පසු තම කොමිසමේ තීරණය දැනුම්දෙන බවයි.",
       "URL": "https://www.hirunews.lk/124034/ඇඹිලිපිටිය-තරුණයාගේ-ඥාතීන්ගෙන්-පොලිසියට-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=5209"
}