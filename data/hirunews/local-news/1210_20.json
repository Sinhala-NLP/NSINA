{
       "Source": "hirunews",
       "Timestamp": "Monday, 25 April 2022 - 12:57",
       "Headline": "120ක බහුතරයක් සිටින බව ගම්මන්පිල කියයි (වීඩියෝ)",
       "News Content": "ආණ්ඩුවට එරෙහිව මන්ත්‍රීවරුන් 120ක බහුතරයක් තමන් සතුව ඇතැයි ස්වාධීන මන්ත්‍රී කණ්ඩායම නියෝජනය කරන හිටපු අමාත්‍ය උදය ගම්මන්පිල ප්‍රකාශ කළා.\nඔහු මේ බව ප්‍රකාශ කළේ, කොළඹ අද පැවති මාධ්‍ය හමුවකට එක්වෙමින්.\nමේ අතර ආණ්ඩුවට එරෙහි ව ගෙන එනු ලබන ඕනෑම විශ්වාසභංග යෝජනාවකට සහය ලබාදීමට ලංකා කම්කරු කොංග්‍රසය තීරණය කර තිබෙනවා.\nඑහි මහලේකම් පාර්ලිමේන්තු මන්ත්‍රී ජීවන් තොන්ඩමාන් කියා සිටියේ, පෙරේදා පක්ෂ නියෝජිතයින් සමඟ පැවති සාකච්ඡාවකදී ඒකමතිකව මෙම තීරණයට එළඹුණු බවයි.\nපාර්ලිමේන්තුවේ බහුතරය තහවුරු කිරීම සඳහා ආණ්ඩු පාර්ශවයේ මන්ත්‍රීවරුන්ගෙන් පෙරේදා දිනයේ දී ලේඛනයකට අත්සන් ගැනීම ආරම්භ කෙරුණු අතර, ඊට ප්‍රමාණවත් අත්සන් සංඛ්‍යාවක් ලැබී නො මැති බව වාර්තාවනවා.\nඑමෙන්ම නව අමාත්‍ය මණ්ඩලයේ පළමු කැබිනට් හමුව අද පැවැත්වීමට නියමිතව තිබෙනවා. මෙහිදී වත්මන් දේශපාලන අර්බුදය පිළිබඳව දීර්ඝ වශයෙන් සාකච්ඡා කිරීමට නියමිත අතර, 19 වන ව්‍යවස්ථා සංශෝධනය ඉවත් කර ඒ වෙනුවට සකස් කර ඇති නව ව්‍යවස්ථා සංශෝධන අමාත්‍ය මණ්ඩලයට ඉදිරිපත් කර අනුමැතිය ලබාගැනීමට නියමිතයි.\nමේ අතර ආණ්ඩුක්‍රම ව්‍යවස්ථා ප්‍රතිසංස්කරණ පිළිබඳ කමිටු වාර්තාව, කමිටුව විසින් ජනාධිපතිවරයා වෙත භාරදෙනු ලැබුවා.\nඒ, එම වාර්තාව සකස් කළ ජනාධිපති නීතීඥ රොමේෂ් ද සිල්වාගේ ප්‍රධානත්වයෙන් යුත් කමිටුව විසින්.\nජනාධිපති ලේකම් ගාමිණී සෙනරත් නිවේදනයක් නිකුත් කරමින් සඳහන් කළේ, ගතයුතු ඉදිරි ක්‍රියාමාර්ග තීරණය කිරීම සඳහා රජය මෙම වාර්තාව ගැඹුරින් අධ්‍යයනය කිරීමට සූදානම් බවයි.\nමේ අතර දැනට භාර දී ඇති 21 වන ව්‍යවස්ථා සංශෝධනය ඉදිරියට ගෙන යෑම සඳහා වහා පක්ෂ නායක රැස්වීමක් කැඳවන ලෙස විපක්ෂ නායක සජිත් ප්‍රේමදාස කථානායක මහින්ද යාපා අබේවර්ධනගෙන් ඉල්ලා තිබෙනවා.\nලිපියක් යොමු කරමින් විපක්ෂ නායකවරයා පෙන්වා දී ඇත්තේ, අදාළ රැස්වීමට නීතිපතිවරයා නීති කෙටුම්පත් දෙපාර්තමේන්තුවේ නිලධාරීන්ද කැඳවන ලෙසයි.\nමේ අතර සමගි ජනබලවේගය හෙට මහනුවර සිට කොළඹ දක්වා පා ගමනක් ආරම්භ කිරීමට සැළසුම් කර තිබෙනවා.\nඑමෙන්ම හිටපු ජනාධිපති මෛත්‍රිපාල සිරිසේන විසින් අද පස්වරුවේ ශ්‍රී ලංකා නිදහස් පක්ෂයේ විශේෂ මධ්‍යම කාරක සභාවක් කැඳවා තිබෙනවා.\nපක්ෂ මූලස්ථානයේ පැවැත්වෙන එම මධ්‍යම කාරක සභා හමුවේ දී රටේ පවතින වත්මන් දේශපාලන තත්වය සම්බන්ධයෙන් අවධානය යොමු කරන බවයි පාර්ලිමේන්තු මන්ත්‍රී මහින්ද අමරවීර හිරු ප්‍රවෘත්ති අංශය කළ විමසීමක දී සඳහන් කළේ.",
       "URL": "https://www.hirunews.lk/302769/120ක-බහුතරයක්-සිටින-බව-ගම්මන්පිල-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1210"
}