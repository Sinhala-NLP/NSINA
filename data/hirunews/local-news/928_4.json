{
       "Source": "hirunews",
       "Timestamp": "Friday, 19 August 2022 - 19:56",
       "Headline": "මිලියන 27කට අධික වටිනාකමින් යුත් කේරළ ගංජා තොගයක් නාවික හමුදා භාරයට",
       "News Content": "යාපනය මාදගල් සවුක්කාඩි වෙරළ ප්‍රදේශයේ නාවික හමුදාව සිදු කළ සෝදිසි මෙහෙයුමකදී කේරළ ගංජා කිලෝ 93යි ග්‍රෑම් 200ක තොගයක් අත්අඩංගුවට ගෙන තිබෙනවා.\nවෙරළ ප්‍රදේශයේ සිදුකළ විශේෂ පාමුර සංචාරයකදී, ජාකොටුවක් පරීක්ෂාවට ලක්කර ඇති අතර එහිදී, පාර්සල් හතළිහක් (40) ලෙස අසුරන ලද කේරළ ගංජා කිලෝ 93 ග්‍රෑම් 200 ක පමණ තොගයක් මෙලෙස නාවික හමුදා භාරයට ගනු ලැබුවා.\nනාවික හමුදා මෙහෙයුම් හේතුවෙන් ගොඩබිමට රැගෙන ඒමට නොහැකිව ජාවාරම්කරුවන් විසින් මෙම කේරළ ගංජා තොගය මෙලෙස ජාකොටුවක් තුළ අත්හැර දමා යන්නට ඇති බවටයි සැක කෙරෙන්නේ.\nනාවික හමුදා භාරයට ගත් කේරළ ගංජා ‍‍තොගයේ දළ විථී වටිනාකම රුපියල් මිලියන 27කට අධික වෙතැයි විශ්වාස කෙරෙන අතර, එම කේරළ ගංජා තොගය සම්බන්ධ ඉදිරි නීතිමය කටයුතු සිදු කරන තෙක් නාවික හමුදා භාරයේ තබා තිබෙනවා.",
       "URL": "https://www.hirunews.lk/313220/මිලියන-27කට-අධික-වටිනාකමින්-යුත්-කේරළ-ගංජා-තොගයක්-නාවික-හමුදා-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=928"
}