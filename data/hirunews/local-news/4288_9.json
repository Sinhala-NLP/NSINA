{
       "Source": "hirunews",
       "Timestamp": "Wednesday, 04 October 2017 - 17:06",
       "Headline": "රක්වාන තරුණිය ඝාතනයේ සැකකරු යළි රිමාන්ඩ්",
       "News Content": "කහවත්ත- බටේයාය ප්‍රදේශයේදි පසුගිය අගෝස්තු මස 24 දින නිවස තුලදි අමාණුෂික ලෙස දූෂණය කර කපා කොටා ඝාතනය කළ කොහොඹකන්ද වහන්පුරගේ ගීතිකා ප්‍රියදර්ෂණි තරුණියගේ ඝාතනයට සම්බන්ධ ප්‍රධාන සැකකරු අද (04) රක්වාන මහේස්ත්‍රාත්වරිය හමුවට ඉදිරිපත් කළා.\nසැකකරු මෙම මස 11 වන දින දක්වා රක්ෂිත බන්ධනාගාර ගතකරන ලෙසයි රක්වාන මහේස්ත්‍රාත් ජනිතා රෝෂණි අද නියෝග කළේ.\nමෙසේ රක්ෂිත බන්ධනාගාර ගතකර ඇත්තේ රක්වාන බටෙයායේ පදිංචි ගොමිය මනාමුලගේ පද්මසිරි අපොන්සු නැමති 29 හැවිරිදි පුද්ගලයෙක්.\nසැකකරු එදින එම නිවසට ගොස් තිබෙන්නේ ගීතිකාගේ පියාගෙන් අතමාරුවක් ඉල්ලා ගැනීම සඳහා ඇය උසස් පෙළ විභාගයට පාඩම් කරමින් සිටියදීයි.\nකෙසේ වෙතත් කුලී රැකියාවක් කරන පියා නිවසේ නොසිටි හෙයින් 19 හැවිරිදි ගීතිකා ඔහුට පවසා තිබුණේ තමා ඒ මොහොතේ නිවසේ තනිව සිටින බවත් පියා නිවසට පැමිණි පසු නැවත පැමිණෙන ලෙසයි.\nඑය නොතැකු මොහු ගීතිකා නිවසේ බිත්තියට තදකර තම  ලිංගික අවශ්‍යතාවන් ඉටුකරගත් පසු තියුණු ආයුධයකින් ගීතිකාගේ ගෙළ කපා  ඝාතනය කර තිබෙනවා.\nපසුව ඇයගේ පොත් මේසයේ ලාච්චුව ඇර එහි තිබූ රුපියල් 210ක් සහ ඇගේ ජංගම දුරකථනය ද රැගෙන පලාගොස් තිබෙනවා.\nසැකකරු පසුව පොලිසිය විසින් අත්අඩංගුවට ගෙන ඇති අතර පපොච්චාරණයේදී ඔහු පවසා ඇත්තේ එම මුදල් වලින් තමන් මත්පැන් පානය කළ බවයි.\nමොහු මිට පෙරද මෙවැනි කාන්තා ඝාතනයක් සම්බන්ධයෙන් රක්ෂිත බන්ධනාගාරව සිට ඇප මත නිදහස් කළ පුද්ගලයකු බව ද සඳහන්.",
       "URL": "https://www.hirunews.lk/172598/රක්වාන-තරුණිය-ඝාතනයේ-සැකකරු-යළි-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4288"
}