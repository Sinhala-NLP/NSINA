{
       "Source": "hirunews",
       "Timestamp": "Friday, 06 May 2022 - 9:03",
       "Headline": "අක්කරේපත්තුව ප්‍රදේශයේ නොසන්සුන්තාවක් - OIC ඇතුළු 13ක් රෝහලට (වීඩියෝ)",
       "News Content": "අක්කරෙයිපත්තුව - පාලමුනෙයි ප්‍රදේශයේ සිදු වූ රිය අනතුරකින් පසු ප්‍රදේශවාසීන් සහ පොලිසිය අතර ඇතිවූ ගැටුම්කාරී තත්ත්වයක් හේතුවෙන් පොලිස් නිලධාරීන් 11 දෙනෙකු ඇතුලු 13 දෙනෙකු තුවාල ලබා රෝහල්ගත කර තිබෙනවා.\nඊයේ රාත්‍රියේ ආරක්ෂිත හිස් වැසුම් නොමැති පුද්ගලයන් දෙදෙනෙකු ගමන් කළ යතුරුපැදියක් නතර කරන ලෙසට පොලිසිය ලබාදුන් අණ නොතකා එය අධික වේගයකින් ඉදිරියට ධාවනය කර තිබෙනවා.\nමෙම යතුරුපැදිය පාලමුනෙයි ප්‍රදේශයේ මාර්ග බාධකය අසල දී වේගය පාලනය කරගැනීමට නොහැකිව පෙරළී ගොස් ඇති බවයි පොලිසිය සඳහන් කළේ.\nසිද්ධියෙන් පැදිකරු තුවාල ලබා රෝහල් ගත කෙරුණු අතර, ඔහු සිද්ධිය වන අවස්ථාවේදී බීමතින් සිටි බවයි පොලිසිය සඳහන් කළේ.\nපසුව අදාළ පුද්ගලයා මියගිය බවට ප්‍රදේශය පුරා පැතිර ගිය අසත්‍ය ප්‍රචාරයක් හේතුවෙන් පාලමුනෙයි මාර්ග බාධකය අසළට අද අලුයම පැමිණි ප්‍රදේශවාසීන් පොලිසිය සමඟ ගැටුමක් ඇති කරගත් බව සඳහන්.\nඑහිදී ප්‍රදේශවාසීන් පොලිස් මුරපොලට ගිනි තබා ඇති අතර, එහි සිටි පොලිස් නිලධාරීන්ට පහර දී තිබෙනවා.\nපසුව එය පාලනය කිරීම සඳහා පැමිණි අක්කරෙයිපත්තුව ස්ථානාධිපතිවරයා ඇතුලු පොලිස් නිලධාරීන්ට ද විරෝධතාකරුවන් පහර දී ඇති බවයි පොලිසිය සඳහන් කළේ.\nපසුව එම ස්ථානයට ප්‍රදේශය භාර සහකාර පොලිස් අධිකාරිවරයා ඇතුලු පිරිසක් ද පැමිණ තිබෙනවා.\nඑලෙස පැමිණි පොලිස් නිලධාරියෙකුට ප්‍රදේශවාසීන් දැඩි ලෙස පහරදී ඇති අතර, එහිදී එම නිලධාරියා සිය ගිනි අවියෙන් වෙඩි තැබීමක් සිදුකර ඇති බවයි වාර්තා වන්නේ.\nවෙඩි වැදීමෙන් තුවාල ලැබූ විරෝධතාකරුවන් දෙදෙනෙකු ද අක්කරෙයිපත්තුව රෝහලට ඇතුළත් කළ බවයි පොලිසිය සඳහන් කළේ.\nගැටුමෙන් බරපතළ තුවාල ලැබූ අදාළ පොලිස් නිලධාරියා අම්පාර දිස්ත්‍රික් මහ රෝහලට ඇතුළත් කර තිබෙනවා.\nසිද්ධියෙන් තුවාල ලැබූ පොලිස් ස්ථානාධිපතිවරයා ඇතුලු අනෙක් පොලිස් නිලධාරීන් 10 දෙනා අක්කරෙයිපත්තුව රෝහලට ඇතුළත් කෙරුණා.\nඔවුන්ගේ තත්ත්වය බරපතළ නොවන බවයි රෝහල් ප්‍රකාශකයෙකු සඳහන් කළේ.",
       "URL": "https://www.hirunews.lk/303617/අක්කරේපත්තුව-ප්‍රදේශයේ-නොසන්සුන්තාවක්-oic-ඇතුළු-13ක්-රෝහලට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1189"
}