{
       "Source": "hirunews",
       "Timestamp": "Sunday, 06 November 2022 - 9:46",
       "Headline": "ධනුෂ්ක ගුණතිලකට ඇපත් නැති වෙයි - ශ්‍රී ලංකා ක්‍රිකට් වෙතිනුත් නිවේදනයක් (වීඩියෝ)",
       "News Content": "ඔස්ට්‍රෙලියාවේ සිඩ්නි නුවර රෝස් බේ හි නිවසක දී 29 හැවිරිදි තරුණියකට ලිංගික අතවර සිදු කිරීමේ චෝදනාව ඇතුළු තවත් ලිංගික චෝදනා 04කට එරට පොලිසිය විසින් අත් අඩංගුවට ගනු ලැබූ ශ්‍රී ලංකා ක්‍රිකට් ක්‍රීඩක ධනුෂ්ක ගුණතිලකට ඇප ලබා දීම ප්‍රතික්ෂේප වී තිබෙනවා.\nඊයේ (05) දිනයේ දී සසෙක්ස් වීදියේ හෝටලයක රැඳී සිටියදී 31 හැවිරිදි මෙම ක්‍රීඩකයා අත් අඩංගුවට ගැනුණු අතර, ඔහු අද Sydney City පොලිසිය විසින් පැරමැට්ටා පොලිස් උසාවිය වෙත ඉදිරිපත් කෙරුණා.\nDating App හරහා මිතුරු වෙමින් දින කිහිපයක සිට දුරකතන සංවාදයේ යෙදීමෙන් අනතුරුවයි සිද්ධියට භාජනය වු තැනැත්තියව ධනුෂ්ක ගුණතිලක හමු වී ඇත්තේ.\nඑහිදියි සැකකරු විසින් මෙම තරුණියට බලහත්කාරයෙන් ලිංගික අතවර සිදු කර ඇති බවට ඇය විසින් පොලිසියට පැමිණිලි කර ඇත්තේ.\nමේ වනවිට ධනුෂ්ක ගුණතිලක සම්බන්ධයෙන් ඔස්ට්‍රෙලියානු රාජ්‍ය අපරාධ විධානයේ ලිංගික අපරාධ අංශයේ සහ නැගෙනහිර පොලිස් ප්‍රදේශ විධානයේ රහස් පරීක්ෂකයින් විසින් ද ඒකාබද්ධ විමර්ශනයක් ආරම්භ කර තිබෙනවා.\nමේ අතර ධනුෂ්ක ගුණතිලකගේ සිදුවීම සම්බන්ධයෙන් ශ්‍රී ලංකා ක්‍රිකට් ආයතනය නිවේදනයක් නිකුත් කරමින් අදාළ සිදුවීමේ සත්‍යතාව තහවුරු කර තිබෙනවා.\nකාන්තාවකට අතවර කිරීමේ චෝදනාවට ධනුෂ්ක ගුණතිලක වැරදිකරුවෙකු වුවහොත් ඔහුට එරෙහිව ක්‍රියාමාර්ග ගන්නා බව ශ්‍රී ලංකා ක්‍රිකට් ආයතනය ප්‍රකාශ කළා.\nඅදාළ චෝදනාව සම්බන්ධයෙන් ධනුෂ්ක ගුණතිලක අත්අඩංගුවට ගැනීම පිළිබඳව ජාත්‍යන්තර ක්‍රිකට් කවුන්සිලය විසින් නිල වශයෙන් දැනුම්දී ඇති බවයි එම ආයතනය නිවේදනය කළේ.",
       "URL": "https://www.hirunews.lk/319747/ධනුෂ්ක-ගුණතිලකට-ඇපත්-නැති-වෙයි-ශ්‍රී-ලංකා-ක්‍රිකට්-වෙතිනුත්-නිවේදනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=753"
}