{
       "Source": "hirunews",
       "Timestamp": "Monday, 22 November 2021 - 7:44",
       "Headline": "අයවැය දෙවන වර කියවීමේ ඡන්ද විමසීම පස්වරුවේ",
       "News Content": "අයවැය විසර්ජන පනත් කෙටුම්පත පිළිබඳ දෙවන වර කියවීමේ ඡන්ද විමසීම අද (22) පස්වරු පහට පැවැත්වීමට නියමිතයි.\nමෙම ඡන්ද විමසීමේ අවස්ථාව සඳහා මැති සබයේ රැඳී සිටින ලෙස ආණ්ඩුව සහ විපක්ෂය සියලුම මන්ත්‍රීවරුන්ට දැනුම් දී ඇති බවයි වාර්තා වන්නේ.\nඅයවැය විසර්ජන පනත් කෙටුම්පත දෙවන වර කියවීම සඳහා මුදල් අමාත්‍ය බැසිල් රාජපක්ෂ විසින් පාර්ලිමේන්තුවට පසුගිය 12 වනදා ඉදිරිපත් කරනු ලැබුවා.\nවිවාදය 13 වනදා ආරම්භ කෙරුණු අතර, අද එහි හත්වන දිනයයි.\nඅයවැය කාරක සභා අවස්ථාවේ විවාදය හෙට (23) ආරම්භ කෙරෙන අතර, එය ලබන මස 10 වනදා දක්වා දින 16ක් පැවැත්වෙනු ඇති.\nඅයවැය විසර්ජන පනත් කෙටුම්පත පිළිබඳ අවසන් ඡන්ද විමසීම ලබන මස 10 වනදා පස්වරු පහට පැවැත්වීමට නියමිතයි.\nමේ අතර, සමගි ජනබලවේගය, ශ්‍රී ලංකා මුස්ලිම් කොංග්‍රසය සහ පාර්ලිමේන්තු මන්ත්‍රී රිෂාඩ් බදියුදීන් නායකත්වය ලබන සමස්ත ලංකා මහජන කොංග්‍රසයේ මන්ත්‍රීවරුන් අයවැයට විරුද්ධව ඡන්දය ප්‍රකාශ කිරීමට තීරණය කර තිබෙනවා.\nඑමෙන්ම ශ්‍රී ලංකා මුස්ලිම් කොංග්‍රසයේ උත්තරීතර මණ්ඩලය ඊයේ (21) පස්වරුවේ රැස්වී අයවැයට විරුද්ධව ඡන්දය ප්‍රකාශ කිරීමට ඒකමතිකව තීරණය කළ බවයි පක්ෂයේ නායක පාර්ලිමේන්තු මන්ත්‍රී රවුෆ් හකීම් සඳහන් කළේ.\nපාර්ලිමේන්තු මන්ත්‍රී රිෂාඩ් බදියුදීන් නායකත්වය දරණ සමස්ත ලංකා මහජන කොංග්‍රසය ද ඊයේ (21) රැස්වූ අතර, එහිදී අයවැයට විරුද්ධව ඡන්දය ප්‍රකාශ කිරීමට තීරණය කළ බවයි පක්ෂයේ දේශපාලන මණ්ඩල සභික සහ ව්‍යවස්ථා කටයුතු අධ්‍යක්ෂ රුස්ති හබීබ් කියා සිටියේ.\nජාතික ජනබලවේගය සහ දෙමළ ජාතික සන්ධානය ප්‍රකාශ කළේ අද උදෑසන රැස්වී අයවැයට ඡන්දය ප්‍රකාශ කිරීම සම්බන්ධයෙන් අවසන් තිීරණය ගන්නා බවයි.\nමේ අතර ආණ්ඩුව නියෝජනය කරන ශ්‍රී ලංකා නිදහස් පක්ෂය ඇතුළු සෙසු පක්ෂ ද අද (22) පැවැත්වෙන ඡන්ද විමසීමේදී ඊට පක්ෂව ඡන්දය ලබාදීමට තීරණය කර තිබෙනවා.",
       "URL": "https://www.hirunews.lk/288776/අයවැය-දෙවන-වර-කියවීමේ-ඡන්ද-විමසීම-පස්වරුවේ",
       "Category": "Local News",
       "Parent URL": "https://www.hirunews.lk/local-news.php?pageID=1546"
}