{
       "Source": "hirunews",
       "Timestamp": "Tuesday, 25 May 2021 - 18:45",
       "Headline": "කොරෝනා ආසාදනය වූ රැදවියන් 4ක් රිය අනතුරකින් තුවාල",
       "News Content": "දඹුල්ල ගලේවල ප්‍රධාන මාර්ගයේ ගලේවෙල පොලිස් බල ප්‍රදේශයේ ඉබ්බංකටුව ප්‍රදේශයේදී අද දින කොරොනා ආසාදනය වූ හතර දෙනෙකු රැගත් බන්ධනාගාර බස් රථයක් ඉන්ධන ප්‍රවාහනය කරන බවුසරයක ගැටීමෙන් එම රැදවියන් හතර දෙනා සහ තවත් පුද්ගලයින් තිදෙනෙකු තුවාල ලබා ඇතැයි ගලේවෙල පොලිසිය පවසනවා.\nමෙසේ අනතුරට ලක්ව ඇත්තේ කුරුණෑගල වාරියපොල බන්ධනාගාරයක සිට කොරෝනා වෛරසය ආසාදනය වූ රැඳවියන් හතර දෙනෙකු යාපනය බන්ධනාගාරය වෙත රැගෙන යමින් තිබූ බන්ධනාගාර බස් රථයක් සහ කන්තලේ ප්‍රදේශයේ සිට කොළඹ දෙසට ඉන්ධන ප්‍රවාහනය කරමින් තිබූ බවුසර් රථයක් බව පොලිසිය සඳහන් කළා.\nකොරෝනා ආසාදනය වූ රැඳවියන් හතරදෙනා ප්‍රතිකාර කිරීම් සඳහා ගිලන්රථ මගින් යාපනය බන්ධනාගාර රෝහල වෙත රැගෙන යෑමට පියවර ගෙන තිබෙනවා.\nසෙසු තුවාලකරුවන් දඹුල්ල මූලික රෝහලට ඇතුළත් කළ බව ගලේවෙල පොලිසිය සඳහන් කළා.\nඅනතුරට හේතුව බවුසර් රථයේ රියදුරුට නින්ද යෑම බව මූලික පරීක්ෂණවලදී අනාවරණය වී තිබෙනවා.\nමෙම අනතුර සිදු වීමත් සමඟ කිසියම් පිරිසක් ඉන්ධන බව්සරයේ බැටරි සොරාගෙන ඇති බවද පොලිසිය සඳහන් කළා.\nඅනතුර සම්බන්ධයෙන් ගලේවෙල පොලිසිය වැඩිදුර පරීක්ෂණ පවත්වනු ලබනවා.",
       "URL": "https://www.hirunews.lk/272417/කොරෝනා-ආසාදනය-වූ-රැදවියන්-4ක්-රිය-අනතුරකින්-තුවාල",
       "Category": "Local News",
       "Parent URL": "https://www.hirunews.lk/local-news.php?pageID=1929"
}