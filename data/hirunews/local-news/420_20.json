{
       "Source": "hirunews",
       "Timestamp": "Tuesday, 11 April 2023 - 13:05",
       "Headline": "පැරඩයිස් වැවේ මැණික් ගැරූ පිරිසක් අත්අඩංගුවට (වීඩියෝ)",
       "News Content": "රත්නපුර කුරුවිට පැරඩයිස් වැවේ සිදුකරගෙන යන මහා පරිමාණ මැණික් ජාවාරමක් ගැන ලැබුණු තොරතුරක් මත මැණික් හා ස්වර්ණාභරණ අධිකාරියේ නිලධාරීන් රත්නපුර ප්‍රාදේශීය ලේකම් කාර්යාල නිලධාරීන් සහ ආරක්ෂක අංශ ඇතුළු 50 දෙනෙකුගෙන් යුත් කණ්ඩායමක් එක්ව මෙහෙයුමක් දියත් කරනු ලැබුවා.\nඑහිදී නීති විරෝධී ලෙස පැරඩයිස් වැවේ මහා පරිමාණයෙන් සිදුකරගෙන ගිය මැණික් පතල් කැණීමේ නිරත වූ පුද්ගලයින් 10 දෙනෙකු අත්අඩංගුවට පත් වූ අතර පසුව ඔවුන් රු 5000 ක දඩයක් නියම කිරීමෙන් අනතුරුව මුදා හැර තිබෙනවා.\nඔවුන් සතුව තිබී පතල් කැණීමට යොදාගන්නා උපකරණ රැසක් සොයාගත් අතර එම උපකරණ වල වටිනාකම රුපියල් කෝටියකට අධික බවයි පොලිසිය පවසන්නේ.\nමැණික් පතල් කැනීමේ කාර්යයට යොදා ගන්නා මෙම උපකරණ වලට අධික ලෙස විදුලිය අවශ්‍ය වන බවත්, ජාවාරම්කරුවන්ට විදුලිය සපයා ගෙන ඇත්තේ වැව අවට නිවෙස් වලින් බවත් එහිදී හෙළිවී තිබෙනවා.",
       "URL": "https://www.hirunews.lk/332266/පැරඩයිස්-වැවේ-මැණික්-ගැරූ-පිරිසක්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=420"
}