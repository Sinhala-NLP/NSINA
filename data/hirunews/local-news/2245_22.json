{
       "Source": "hirunews",
       "Timestamp": "Wednesday, 30 December 2020 - 7:46",
       "Headline": "දතා සුදූගේ සමීපතමයෙකු රිවෝල්වරයක් සමඟ අත්අඩංගුවට",
       "News Content": "මහා පරිමාණ හෙරොයින් ජාවාරම්කරුවෙකු වන වෙල්ලඹගේ උපුල් සංජීව පෙරේරා හෙවත් දතා සුදූගේ සමීප ඥාතියෙකු වන සංවිධානාත්මක අපරාධකරුවෙකු පොලිස් විශේෂ කාර්ය බලකාය විසින් රාගම - බටුවත්ත ප්‍රදේශයේ පිහිටි නිවසේදී අත්අඩංගුවට ගෙන තිබෙනවා.\nසැකකරු අත්අඩංගුවට පත්වන අවස්ථාවේ ඔහු ළඟ තබාගෙන සිටි අමෙරිකාවේ නිෂ්පාදිත රිවෝල්වර් වර්ගයේ විශේෂිත ගිනි අවියක්ද සොයාගෙන ඇති බවයි පොලිස් විශේෂ කාර්ය බලකාය සඳහන් කළේ.\nසැකකරු විසින් සිදුකළ අපරාධ කිහිපයක්ද පොලිසිය අනාවරණය කරගෙන ඇති අතර, ඉන් එකක් වන්නේ 2013 වසරේදී කැලණිය - ගෝනවල ප්‍රදේශයේදී තල්වත්තේ පැට්ටා සහ තවත් පුද්ගලයෙකු තියුණු ආයුධවලින් පහරදී ඝාතනය කිරීමයි.\nඑමෙන්ම, මෙම සැකකරු පසුගිය මැයි 28 වැනිදා හෙරොයින් ග්‍රෑම් 03 ක් සමඟ පෑලියගොඩ විශේෂ අපරාධ විමර්ශන ඒකකය මගින් අත්අඩංගුවට ගෙන බන්ධනාගාරගත කිරීමෙන් පසු ඇපමත නිදහස් වී සිටින අයෙකු බවටද තොරතුරු අනාවරණ වී තිබෙනවා.",
       "URL": "https://www.hirunews.lk/258293/දතා-සුදූගේ-සමීපතමයෙකු-රිවෝල්වරයක්-සමඟ-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2245"
}