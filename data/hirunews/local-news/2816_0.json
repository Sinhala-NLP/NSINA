{
       "Source": "hirunews",
       "Timestamp": "Saturday, 04 April 2020 - 19:51",
       "Headline": "කොරෝනා වෛරසයට එරෙහි එන්නතක් ගැන බලාපොරොත්තුවක්",
       "News Content": "කොරෝනා වෛරසයට එරෙහිව ප්‍රතික්‍රියා කළ හැකි එන්නතක් නිපදවීමේ හැකියාවක් ඇති බව ඇමරිකාවේ පිට්ස්බර්ග් විශ්වවිද්‍යාලයේ වෛද්‍ය විද්‍යාලයේ පර්යේෂණ කණ්ඩායමක් ප්‍රකාශ කර තිබෙනවා.\nමීයන් යොදා ගනිමින් සිදුකළ මූලික පරීක්ෂණවලින් ඒ පිළිබද තහවුරු වී ඇති බවයි ඔවුන් පවසා ඇත්තේ.\nපිට්කොවැක් ලෙස පර්යේෂකයන් මෙම මූලික ආකෘති එන්නත නම් කර ඇති අතර, සති දෙකක් තුළ නව කොරෝනා වෛරසයට එරෙහිව ප්‍රතිදේහ නිපදවීමේ හැකියාවක් එම එන්නතට පවතින බව එම පර්යේෂකයන් පෙන්වා දී තිබෙනවා.\nමේ අතර, කොරෝනා වෛරසයට එරෙහිව ස්ට්‍රොමෙක්ටෝල් හෙවත්, අයිවමෙක්ටින් නමැති ඖෂධය භාවිතයට ගත හැකි බව  ඕස්ට්‍රේලියානු මොනෑෂ් විශ්වවිද්‍යාලයේ සිදුකළ පරීක්ෂණයකින් අනාවරණ වුණා.\nඑය මීට පෙර මිනිස් හිස මත වෙසෙන පරපෝෂිතයන්ට එරෙහිවයි භාවිත කර ඇත්තේ.\nමේ අතර, පැය 24ක් තුළ ඇමරිකාවෙන් කොරෝනා වැලදී ජීවිතක්ෂයට පත්වූවන් 1480 දෙනෙකු අද වාර්තා වීම ද විශේෂත්වයක්.\nඑසේම, කොරෝනා වෛරසයෙන් මිය ගිය 3300 ඉක්ම වූ චීන ජාතිකයන් සිහි කරමින් චීනය අද විනාඩි 3කට නිහඬ වුණා.\nචීන රජය මගින් ප්‍රකාශයට පත් කරන ලද එම බුහුමන් පිදීමේ කාලය එරට වේලාවෙන් අද උදෑසන 10ට ක්‍රියාත්මක වූ අතර, ඊට සමස්ත චීන ජනතාවම දායක වී ඇති බව සඳහන්.\nකොරෝනා වෛරසය ආසාදනය වීමෙන් මේ වන විට ලොව පුරා මරණ 59,884ක් වාර්තා වනවා. ආසාදිත සංඛ්‍යාව එකොලොස් ලක්ෂ 31,713ක්.",
       "URL": "https://www.hirunews.lk/237932/කොරෝනා-වෛරසයට-එරෙහි-එන්නතක්-ගැන-බලාපොරොත්තුවක්",
       "Category": "Local News",
       "Parent URL": "https://www.hirunews.lk/local-news.php?pageID=2816"
}