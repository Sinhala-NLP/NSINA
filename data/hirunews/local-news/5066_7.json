{
       "Source": "hirunews",
       "Timestamp": "Saturday, 30 April 2016 - 15:14",
       "Headline": "හංගන්න හැදු ඝාතනය දුරකථනය හෙළි කරයි",
       "News Content": "පිළියන්දල මඩපාත ප්‍රදේශයේ ඉඩමක ඝාතනය කර තිබියදී හමුවු පුද්ගලයාගේ ඝාතනයට සම්බන්ධ සැකකරුවන් අත්අඩංගුවට ගෙන තිබෙනවා.\nඒ එම පුද්ගලයාගේ දුරකථනයෙන් ලබාගත් තොරතුරුවලට අනුවයි.\nපොලිස් හදිසි ඇමතුම් අංශයට ලැබුනු තොරතුරකට අනුව පසුගිය 15 වනදා අදාළ මළ සිරුර සොයාගනු ලැබුවා.\nමෘත ශරීරය හඳුනා ගැනීමට නොහැකි වීම හේතුවෙන් අධිකරණ වෛද්‍ය පරීක්ෂණවලින් අනතුරුව එය කලුබෝවිල රෝහලේ මෘත ශරීරාගාරයේයි තැන්පත් කර තිබුනේ.\nමෙලෙස ඝාතනයට ලක්වු පුද්ගලයා කවුරුන් ද යන්න අනාවරණ කර ගැනීම සඳහා පොලිසිය විසින් ඡායාරූප ද මාධ්‍ය ඔස්සේ ප්‍රචාරය කරනු ලැබුවා.\nපසුගිය 26 වනදා නුගේගොඩ ප්‍රදේශයේ පදිංචි පුද්ගලයකු විසින් පිළියන්දල පොලිසියට පැමිණිලි කර ඇත්තේ තමාගේ හිතවතියක් වන ඔස්ට්‍රේලියාවේ පදිංචි වෛද්‍යවරියකට අයත් පොල් ඉඩමක් සහ නිවස බලා ගැනීමට සිටි පුද්ගලයා නිවසේ නොමැති බවයි.\nඅනතුරුව එම පුද්ගලයාට පිළියන්දල පොලිසිය මගින් සොයාගත් නාඳුනන මළ සිරුරේ ඡායාරූප සහ යතුරු කැරැල්ල පෙන්වීමේදී ඔහු ප්‍රකාශ කර ඇත්තේ මෙම පුද්ගලයා අදාළ නිවස සහ ඉඩම බලාගත් පුද්ගලයා වියහැකි බවයි.\nපසුව ඔහු සමග ගොස් පරීක්ෂා කිරීමේදී අදාළ යතුරු කැරැල්ලෙන් පොල් ඉඩමේ ගේට්ටු සහ නිවසේ දොරවල් විවෘත කිරීමට හැකි බව අනාවරණ වී තිබෙනවා.\nඑම පුද්ගලයාගෙන් ලබාගත් තොරතුරුවලින් හෙළිවී ඇත්තේ ඉඩම බලා ගැනීමට සිටි පුද්ගලයාගේ පුත්‍රයන් දෙදෙනා සසුන්ගතව සිටින බවයි.\nඅනතුරුව එම හිමිවරුන් දෙපළ කැඳවා කලුබෝවිල රෝහලේ තැන්පත් කර තිබු නාඳුනන මළ සිරුර පෙන්වීමට පොලිසිය පියවර ගෙන තිබෙනවා.\nපසුව එය තම පියාගේ සිරුර බවට හිමිවරුන් දෙපළ හඳුනාගත් බවයි පොලිසිය කියාසිටියේ.\nඅනතුරුව පිළියන්දල පොලිසිය විසින් මියගිය පුද්ගලයා භාවිත කල ජංගම දුරකථන විශ්ලේෂණ වාර්තාවක් ලබාගැනීමෙන් පසු කල පරීක්ෂණයේදී හෙළිවු තොරතුරු මත බටකැත්තර ප්‍රදේශයේ කාන්තාවකගෙන් ප්‍රශ්ණ කර තිබෙනවා.\nඇයගෙන් වැඩිදුරටත් කල ප්‍රශ්ණ කිරීම්වලදී සැකකාරිය සඳහන් කර ඇත්තේ ඝාතනයට ලක්ව ඇති පුද්ගලයා සමග තමා වසර එක හමාරක පමණ කාලයක් සම්බන්ධතාවක් පවත්වාගෙන ගිය බවයි.\nපසුගිය 14 වනදා තමා තනිව නිවසේ සිටි අවස්ථාවේදී මෙම පුද්ගලයා බීමත්ව පැමිණ තමාට පහරදීමට උත්සාහ කිරීම හේතුවෙන් යකඩ පොල්ලකින් පහරදී තියුණු ආයුධයකින් කපා ඝාතනය කල බවයි සැකකාරිය සඳහන් කර ඇත්තේ.\nඅනතුරුව තම පුත්‍රයා සහ සහෝදරයා සමග ත්‍රී රෝද රථයකින් මෘත ශරීරය දාම්පේ ප්‍රදේශයේ පාලු ඉඩමකට ගෙනගොස් දැමු බව ද ඇය පාපොච්ඡාරණය කර තිබෙනවා.\nඒ අනුව මෙම ඝාතනය සම්බන්ධයෙන් මෙම සැකකාරිය / ඇයගේ පුත්‍රයා සහ සහෝදරයා පොලිස් අත්අඩංගුවට ගෙන ඇති අතර ත්‍රී රෝද රථය ද පොලිස් භාරයට ගෙන තිබෙනවා.\nසැකකරුවන් අද කැස්බෑව මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/132102/හංගන්න-හැදු-ඝාතනය-දුරකථනය-හෙළි-කරයි",
       "Category": "Local News",
       "Parent URL": "https://www.hirunews.lk/local-news.php?pageID=5066"
}