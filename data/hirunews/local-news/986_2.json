{
       "Source": "hirunews",
       "Timestamp": "Thursday, 28 July 2022 - 13:44",
       "Headline": "දෙවැනි ටෙස්ට් තරගයෙන් ශ්‍රී ලංකා කණ්ඩායමට ලකුණු 246 ක දැවැන්ත ජයක් - තරගාවලිය ජය පරාජයෙන් තොරව නිම වෙයි",
       "News Content": "සංචාරක ශ්‍රී ලංකා කණ්ඩායම සහ පාකිස්තාන කණ්ඩායම අතර පැවති තරග දෙකකින් සමන්විත ටෙස්ට් තරගාවලිය ජය පරාජයෙන් තොරව නිමා වුනා.\nඒ දෙරට අතර පැවැති දෙවැනි ටෙස්ට් තරගයෙන් ශ්‍රී ලංකා කණ්ඩායම ලකුණු 246 ජයග්‍රහණයක් හිමි කර ගැනීමත් සමඟයි.\nතරගයේ ජයග්‍රහණය සඳහා ලකුණු 508 ක ඉලක්කයක් හඹා ගිය පාකිස්තාන කණ්ඩායම සිය දෙවෙනි ඉනිම සඳහා සියලුම දෙනා දැවී රැස් කර ගත්තේ ලකුණු 261 ක් පමණයි.\nගාල්ල ජාත්‍යන්තර ක්‍රීඩාංගණයේදී පැවැති මේ තරගයේ පළමුව පන්දුවට පහරදුන් ශ්‍රී ලංකා කණ්ඩායම සිය පළමු ඉනිම සඳහා ලකුණු 378 රැස් කර ගත්තා.\nඑම ඉනිමට දිනේෂ් චන්දිමාල් ලබාගත් ලකුණු 80, නිරෝෂන් දික්වැල්ල ලබාගත් ලකුණු 51, සහ ඕෂධ ප්‍රනාන්දු ලබාගත් ලකුණු 50 ඉමහත් ශක්තියක් වුනා.\nපන්දු යැවීමේදී පකිස්ථාන කණ්ඩායම වෙනුවෙන් නසීම් ෂා සහ යසීර් ෂා අතරේ කඩුලු 3 බැගින් බෙදී ගියා\nපිළිතුරු ඉනිම ක්‍රීඩා කළ සංචාරක පකිස්ථාන කණ්ඩායම සිය පළමු ඉනිම සඳහා සියලු දෙනා දැවී රැස් කර ගත්තේ ලකුණු 231ක් පමණයි.\nපාකිස්තාන ඉනිමේ වැඩිම ලකුණු ලාභියා වූයේ ලකුණු 62 ක් ලබා ගත් අගා සලමන්.\nඊට අමතර ව ඉමාම් උල් හක් ලකුණු 32 ක් ලබා ගනිමින් පාකිස්තාන ලකුණු සංඛ්‍යාව ඉහළ දමන්නට වෙර දැරුවා.\nපන්දු යැවීමේදී රමේෂ් මෙන්ඩිස් ලකුණු 47 කට කඩුලූ 5 ක් දවාගත් අතර ප්‍රභාත් ජයසූරිය ලකුණු 80 කට පාකිස්ථාන කඩුලු 3ක් බිඳ හෙලූවා.\nපළමු ඉනිමේ ලකුණු 147 වාසියක් සමගින් සිය දෙවැනි ඉනිම සඳහා පිටියට පිවිසි ශ්‍රී ලංකා කණ්ඩායම කඩුලු 8කට ලකුණු 360 ලබා සිටියදී සිය ඉනිම අත්හිටවනු ලැබුවා.\nඒ පාකිස්තාන කණ්ඩායමට ලකුණු 508 ක දැවැන්ත ඉලක්කයක් ඉතිරි කර තබමින්.\nශ්‍රී ලංකා කණ්ඩායමේ දෙවැනි ඉනිමේ දී අගනා පිති හරඹයක නිරත වූ ධනංජය සිල්වා ලකුණු 109 ක් ලබා ගත්තේ පන්දු 171 මුහුණ දෙමින්.\nඔහුගේ ශතකය තුළ හතරේ පහර 16 ක් අන්තර්ගත වී තිබුණ.\nමීට අමතරව නායක දිමුත් කරුණාරත්න ලකුණු 61 ක් ලබාගත් අතර රමේෂ් මෙන්ඩිස් ලකුණු 45ක් නොදැවී රැස් කරගත්තා.\nතමා ගේ 100 වැනි ටෙස්ට් තරගයට එක් වූ ඇන්ජලෝ මැතිව්ස් දෙවෙනි ඉනිමේ දී ලකුණු 35 ක් ලබා සිටියදී දැවී ගියා.\nපන්දු යැවීමේ දී නාසීම් ෂා ලකුණු 44 කට කඩුලූ 2 ක් සහ මොහොමඩ් නවාස් ලකුණු 75 කට කඩුලූ 2 ක් බිද හෙලුවා.\nලකුණු 508 ජයග්‍රහි ඉලක්කයක් හඹා යාමට පිටියට පිවිසි පකිස්තාන කණ්ඩායමේ ඉදිරිපෙළ පිතිකරුවන් ශ්‍රී ලංකා කණ්ඩායමේ පන්දු යවන්නන්ට යම්කිසි ප්‍රතිරෝධයක් දක්වනු ලැබුවා.\nඔවුන්ගේ පළමු කඩුල්ල වෙනුවෙන් ලකුණු 42 සම්බන්ධතාවක් ගොඩ නැගුණු අතර එය බිඳ වැටුණේ අබ්දුල් රාසික් ලකුණු 16 ට දැවී යාමත් සමගයි.\nඉන් අනතුරුව දෙවැනි කඩුල්ල ලෙස ඉමාම් උල් හක් මුළු ලකුණු සංඛ්‍යාව 97 ක් ව තිබියදී දැවී ගියේ ඔහුගේ අර්ධ ශතකයට ලකුණු ඉතිරිව තිබියයි.\nතුන්වැනි කඩුල්ල වෙනුවෙන් බාබර් අසාම් සහ මොහොමඩ් රිස්වාන් අතර අගනා සම්බන්ධතාවක් ගොඩ නැඟුණා.\nමේ දෙදෙනා අතර ගොඩනැඟුණු ලකුණු 79 ක සම්බන්ධතාව බිඳ වැටුණේ මොහොමඩ් රිස්වාන් ලකුණු 37කට දැවී යාමත් සමගයි.\nඉන් අනතුරුව ශ්‍රී ලංකා කණ්ඩායම ඉදිරියේ ඉතිරිව තිබූ බරපතළලම අභියෝගය වූයේ හොඳින් පන්දුවට පහරදෙන බාබර් අසාම් දවා ගැනීමයි.\nතරගයේ 66 වැනි පන්දු ඕවරය ක්‍රියාත්මක කළ ප්‍රභාත් ජයසූරිය ලකුණු 81 ක් ලබා සිටි බාබර් අසාම් ‍ක්‍රීඩාගාරයට හරවා යැවුවේ ශ්‍රී ලංකා කණ්ඩායමට ජයග්‍රහණයේ මාවත විවර කර දෙමින්.\nඉන් අනතුරුව පසුපෙළ පිතිකරුවන් කිසිවකුටත් සාර්ථක වීමට ශ්‍රී ලංකා දඟ පන්දු යවන්නන් ගේ බලඇණිය ඉඩ තැබුවේ නැහැ.\nඔවුන් එකා පස එකා ක්‍රීඩාගාරයට පියමන් කලේ ප්‍රභාත් ජයසූරියට තරග ඉනිම හයක් තුළ දී සිව් වැනි වතාවටත් කඩුලු 5ක් දවා ගැනීමේ අවස්ථාව හිමිකර දෙමින්.\nඔහු තරගය නිමා වන විට ලකුණු 117 කට කඩුලු 5 ලබා සිටියා.\nරමේෂ් මෙන්ඩිස් ලකුණු 101ට ලබාගෙන තිබූ කඩුලු සංඛ්‍යාව 4ක්.\nතරගයේ වීරයා ලෙස ධනංජය ද සිල්වා තෝරා ගැනුණු අතර තරගාවලියේ වීරයා ලෙස තෝරා ගැනුණේ දඟ පන්දු යවන ක්‍රීඩක ප්‍රභාත් ජයසූරියයි.\nඔහු තරග දෙකක දී කඩුළු 17ක් දවා ගැනීමට සමත් වුණා.",
       "URL": "https://www.hirunews.lk/311186/දෙවැනි-ටෙස්ට්-තරගයෙන්-ශ්‍රී-ලංකා-කණ්ඩායමට-ලකුණු-246-ක-දැවැන්ත-ජයක්-තරගාවලිය-ජය-පරාජයෙන්-තොරව-නිම-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=986"
}