{
       "Source": "hirunews",
       "Timestamp": "Thursday, 22 April 2021 - 12:36",
       "Headline": "රුපියල උච්ජාවචනයෙන් වානිජ බැංකු ලාභ ලබයි",
       "News Content": "ඇමරිකානු ඩොලරයට සාපේක්ෂව රුපියල විශාල ප්‍රමාණයකින් උච්ඡාවචනය වීම මෙරට ආනයනය කෙරෙහි අහිතකර අන්දමින් බලපානු ඇතැයි විද්වතුන් පෙන්වා දෙනවා.\nදෙසීයේ සීමාවේ පැවති රුපියල, ඇමරිකානු ඩොලරයට සාපේක්ෂව රුපියල් 191යි ශත 88ක් දක්වා එක්වරම අධි ප්‍රමාණය වූයේ පසුගිය 20 වන දා චීනයෙන් මෙරටට ඇමරිකානු ඩොලර් මිලියන 500ක ණය මුදලක් ලැබීමත් සමඟයි.\nකෙසේ වෙතත්, මහබැංකුවේ විනිමය අනුපාතවලට අනුව ඇමරිකානු ඩොලරයක විකුණුම් මිල මේ වනවිට රුපියල් 200යි ශත 90 දක්වා යළි අවප්‍රමාණ වී තිබෙනවා.\nමෙලෙස ඇමරිකානු ඩොලරයට සාපේක්ෂව රුපියලේ සිදුවන උච්ඡාවචනයන් භාණ්ඩ ආනයනය කිරීමේදී අහිතකර අන්දමින් බලපාන අතර විශේෂයෙන් අත්‍යාවශ්‍ය භාණ්ඩවල මිල ඉහළ යාමට ද හේතුවක් වනු ඇති බවයි අත්‍යාවශ්‍ය ආහාර ද්‍රව්‍ය ආනයනකරුවන්ගේ සංගමයේ මාධ්‍ය ප්‍රකාශක නිහාල් සෙනවිරත්න කියා සිටියේ.\nකෙසේ වෙතත්, පවතින තත්ත්වය හමුවේ ඇමරිකානු ඩොලර් අලෙවි කිරීමෙන් වාණිජ බැංකු අති විශාල ලාභයක් උපයමින් සිටින බව ශ්‍රී ජයවර්ධනපුර විශ්වවිද්‍යාලයේ කළමනාකරන හා වාණිජ පීඨයේ මහාචාර්ය අනුර කුමාර උතුමන්ගේ සදහන් කළා.",
       "URL": "https://www.hirunews.lk/269167/රුපියල-උච්ජාවචනයෙන්-වානිජ-බැංකු-ලාභ-ලබයි",
       "Category": "Local News",
       "Parent URL": "https://www.hirunews.lk/local-news.php?pageID=2004"
}