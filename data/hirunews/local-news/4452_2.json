{
       "Source": "hirunews",
       "Timestamp": "Monday, 26 June 2017 - 8:17",
       "Headline": "කොළඹ ප්‍රා.ලේ. කොට්ඨාස 15 න් 14 ක් ඩෙංගු අධි අවදානම් කලාප",
       "News Content": "කොළඹ දිස්ත්‍රික්කයේ ප්‍රාදේශීය ලේකම් කොට්ඨාස 15 න් 14 ක්ම ඩෙංගු රෝගය පැතිරයාමේ අධි අවදානම් කලාප ලෙස හඳුනාගෙන ඇති බව ඩෙංගු මර්දන ව්‍යාපාරයේ ජාතික සම්බන්ධීකාරක වෛද්‍ය හසිත තිසේරා පවසනවා.\nඔහු කියා සිටියේ මේ නිසා කොළඹ දිස්ත්‍රික්කයේ පැතිර යන ඩෙංගු වසංගත තත්ත්වය පාලනය කිරීම සඳහා කඩිනම් වැඩසටහනක් පසුගිය සෙනසුරාදා සිට ආරම්භ කළ බවයි.\nවසරේ ගත වූ කාලසීමාව තුළ වාර්තා වූ ඩෙංගු රෝගීන්ගේ සංඛ්‍යාව 69,380 දක්වා ඉහළ ගොස් තිබෙනවා.\nඑමෙන්ම ඩෙංගු වැළදීමෙන් මියගිය සංඛ්‍යාව 210 දක්වා ඉහළ ගොස් ඇති බවයි සෞඛ්‍ය අංශ පෙන්වා දෙන්නේ.\nඩෙංගු වැළඳුණු පිරිසෙන් සියයට 20 ක් පමණ පාසල් ළමයින් වනවා.\nවිශේෂයෙන් ඩෙංගු වාහක මදුරුවන් පෙරවරු 6 සිට 9 දක්වා කාලය තුළ සක්‍රීයව සිටීම ඊට හේතුවයි.\nමේ නිසා පාසල්වල දිනපතා පෙරවරු 11 සිට 12 දක්වා පිරිසිදු කිරීමේ වැඩසටහනක් ද අධ්‍යාපන අමාත්‍යාංශය සහ සෞඛ්‍ය අමාත්‍යාංශය එක්ව මේ වන විට ආරම්භ කර තිබෙනවා.\nඑමෙන්ම ඩෙංගු මදුරු ඝණත්වය පාලනය කිරීම සඳහා එම මදුරු කීටයන් අනුභව කරන ශාකභක්ෂක මදුරු විශේෂ දෙකක් හඳුන්වාදීමට වෛද්‍ය පර්යේෂණ ආයතනය පියවර ගත්තා.\nමෙම මදුරුවා අනුවර්තනය වී ඇත්තේ ග්‍රාමීය පරිසරයට වන අතර, ගැහැණු සහ පිරිමි සතුන් දෙවර්ගයම මල් පැණි සහ ශාක සාරයන් අනුභව කිරීමට හැඩ ගැසී තිබීම විශේෂත්වයක්.",
       "URL": "https://www.hirunews.lk/164410/කොළඹ-ප්‍රා-ලේ-කොට්ඨාස-15-න්-14-ක්-ඩෙංගු-අධි-අවදානම්-කලාප",
       "Category": "Local News",
       "Parent URL": "https://www.hirunews.lk/local-news.php?pageID=4452"
}