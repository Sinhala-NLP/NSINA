{
       "Source": "hirunews",
       "Timestamp": "Monday, 05 September 2022 - 13:34",
       "Headline": "සුදු අලි බවට පත් වුණු මහජන දේපොළ (වීඩියෝ)",
       "News Content": "ජනතා බදු මුදල් කෝටි ප්‍රකෝටි ගණනින් වැය කරමින් සුදු අලි බවට පත් කර අතහැර දැමෙන මහජන දේපළ පිළිබඳ අපට නිරන්තරයෙන් වාර්තා කරන්නට සිදුවීම කනගාටුවට කරුණක්.\nඑවැනි ඇතැම් සිද්ධි පිළිබඳ බලධාරීන් දැනුවත් වන්නේ ද අප ඒ සම්බන්ධයෙන් විමසීමෙන් පසුවයි.\nඑලෙස විනාශ මුඛයට යන වී අලෙවි මණ්ඩලය සතු වී ගබඩාවක් පිළිබඳවයි අද රතු මිනිත්තුවේ අවධානය.\nමෙරට ජනතාව ආහාර පිළිබඳ දැඩි අර්බුදයකට මුහුණ දෙමින් සිටින සමයක රජයේ වී අලෙවි මණ්ඩලය සතු ගබඩාවක මීට වසර කිහිපයකට පෙර මිලදී ගත් වී තොග නිකරුණේ දිරාපත්ව යන ආකාරය දැකිය හැකියි.\nරුපියල් ලක්ෂ 100 බැගින් වියදම් කර ඉදිකර ඇති, පොළොන්නරුව අරලගංවිල ප්‍රදේශයේ පිහිටි ගබඩා දෙකෙන් මෙතෙක් වී ලබාගෙන ඇත්තේ එක් ගබඩාවක් සඳහා පමණයි.\nමීට වසර තුනකට ඉහතදී ඉදිකර ඇති අනෙක් ගබඩාව මේ වනවිටත් විවෘත නොකර අකාලයේ විනාශ වීමට ඉඩහැර තිබෙනවා.\nමහජන මුදල් කෝටි ගණනින් වැය කර මෙම ගබඩා ඉදිකර ඇතත් මේ වන විටත් සුදු අලියෙක් බවට පත්ව ඇත්තේ සොරුන්ගේ මෙන්ම වන අලින්ගේ ද රජ දහනක් බවට පත් කරමින්.\nපෞද්ගලික ව්‍යාපාරිකයින් සමඟ කරට කර හැප්පෙමින් වී මිලදී ගෙන මෙරට දේශීය සහලින් ස්වයං පෝෂිත කරන බවට උදම් අනන පාලකයින් අඩු තරමින් තම අසමත්කම පිළිගනිමින් වෙනත් කර්මාන්තයක් සඳහා හෝ මෙම ගොඩනැගිලි ලබා දියයුතු නොවේද?\nමෙලෙස විනාශ මුඛයට යන වී අලෙවි මණ්ඩලය සතු ගබඩා පිළිබඳ වී අලෙවි මණ්ඩලයේ පොළොන්නරු දිස්ත්‍රික් කළමණාකාර නිමල් ඒකනායකගෙන් අප විමසීමක් කළා.\nවී අලෙවි මණ්ඩලයේ අම්පාර දිස්ත්‍රික් කළමණාකාර ශාන්ත කුමාර පැවසුවේ වී අලෙවි මණ්ඩලයෙන් වී මිලදී ගැනීම සඳහා මුදල් ලැබුණු විගස එම ගබඩා වෙත වී ලබාගන්නා බවයි.\nමෙවැනි විනාශයන් පිළිබඳ අප විමසන තුරු මෙම ගබඩාව පිළිබඳ ඔවුන්ගේ මතකයටවත් නොපැමිණීම ගැන අපට ඇත්තේ විමතියක්.\nඅම්පාර දිස්ත්‍රික් කළමණාකාරවරයාට අනුව මෙම ගබඩා තුළ පවතින්නේ අබලි වී තොග නම් ඒවා සත්ත්ව ආහාර සඳහා හෝ නිකුත් නොකරන්නේ මන්ද?\nවගකීම් විරහිත නිලධාරීන් එකිනෙකා පිට වරද පටවනවා වෙනුවට තම කාර්යය පිළිබඳව නිසි ලෙස අවධානය යොමු කරන්නේ නම් ජනතා මුදල් මෙලෙස නිකරුණේ විනාශ නොවනු ඇති.\nරජයේ වී අලෙවි මණ්ඩලය සතු මෙම වී ගබඩා, ප්‍රතිසංස්කරණය කර ප්‍රයෝජනයට ගන්නා තෙක් රතු මිනිත්තුව අවධානයෙන්.",
       "URL": "https://www.hirunews.lk/314601/සුදු-අලි-බවට-පත්-වුණු-මහජන-දේපොළ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=890"
}