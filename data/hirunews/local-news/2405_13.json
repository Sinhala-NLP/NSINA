{
       "Source": "hirunews",
       "Timestamp": "Wednesday, 07 October 2020 - 13:09",
       "Headline": "රාගම රෝහලේ කොරෝනා ආසාධිතයින් රඳවා තබන වාට්ටුවේ සිටි රෝගියෙකු පලා ගිහින්",
       "News Content": "රාගම රෝහලේ කොරෝනා ආසාධිතයින් රඳවා තබන වාට්ටුවේ සිටි රෝගියෙකු ඊයේ(07) රාත්‍රියේ පලාගොස් ඇති බවට වාර්තා වනවා.\nමේ අතර ඇතම් පුද්ගලයින් කොරෝනා රෝගය වසන් කරන බවට තොරතුරු වාර්තා වනවා.\nඑවන් පසුබිමක බ්‍රැන්ඩික්ස් ආයතනයේ මානව සම්පත් කලමණාකරණ අංශයේ සේවකයෙකු සිය ෆේස්බුක් ගිණුම හරහා ඔහු ගමන් කළ ප්‍රදේශ සහ ආශ්‍රිතයින් කවුරුන්ද යන්න දැනුවත් කර තිබෙනවා.\nඒ අනුවයි බටපොල ප්‍රදේශයේ විහාරස්ථානයක භිකිෂූන් වහන්සේලා දෙනමක් හා ඒ ආශ්‍රිතයින් ස්වයං නිරෝධායනයට ලක්කර ඇත්තේ.\nකෙසේ වෙතත් කර්මාන්තශාලාවේ ඇතැම් සේවකයින් තවමත් සැගව සිටින බවට තොරතුරු වාර්තා වන බවයි යුධ හමුදාපති ලුතිනන් ජෙනරාල් ශවේන්ද්‍ර සිල්වා සඳහන් කළේ.\nවසංගත රෝග විද්‍යා ඒකකයේ ප්‍රධානි විශේෂඳ වෛද්‍ය සුදත් සමරවීර කොළඹ අද පැවති මාධ්‍ය හමුවකට එක්වෙමින් සඳහන් කළේ පසුගිය සැප්තැම්බර් 20 වනදා සිට කර්මාන්තශාලාවේ සේවක සේවිකාවන් අතර ශ්වසන ආබාධ පැවති බවට තොරතුරු වාර්තා වූ බවයි.\nඒ හේතුවෙන් වෛරසය වැලදුණු මෙම කාන්තාව අතරමැදි අයෙකු ලෙසයි විශේෂඥ වෛද්‍යවරයා කියා සිටියේ.\nඑමෙන්ම බ්‍රැන්ඩික්ස් ඇඟළුම් කම්හල ආශ්‍රිතව නිර්මාණය වූ කොරෝනා පොකුරට අදාළව අනුරාධපුරය, බදුල්ල, ගාල්ල, කුරුණෑගල, මහනුවර, මාතර, පොළොන්නරුව සහ රත්නපුරය යන ප්‍රදේශවලින් ආසාදිතයන් වාර්තා වන බවද ඔහු ප්‍රකාශ කළා.\nමේ වනවිට හදුනාගෙන ඇති කොරෝනා ආසාදිතයන් තුළ වෛරසයේ සාන්ද්‍රණය අධික බව රජයේ වෛද්‍ය නිලධාරීන්ගේ සංගමය පවසනවා.\nඑහි සංස්කාරක වෛද්‍ය හරිත අලුත්ගේ මේ බව සඳහන් කළේ අද උදෑසන හිරු ටීවි ඔස්සේ විකාශය වූ පත්තරේ විස්තරය වැඩසටහනට එක්වෙමින්.\nඊයේ දිනයේදී පමණක් මෙරටින් හඳුනා ගැණුනු කොරෝනා ආසාදිතයන් සංඛ්‍යාව 739ක්.\nඉන් 729ක්ම මිනුවන්ගොඩ බ්‍රැන්ඩික්ස් කොරෝනා පොකුරෙන් වාර්තා වීම විශේෂත්වයක්.\nඒ අනුව මෙරටින් වාර්තා වන සමස්ත කොරෝනා ආසාදිතයන් සංඛ්‍යාව 4252ක් වන අතර වෛද්‍ය අධීක්ෂණය යටතේ පසවනු ආසාදිතයන් සංඛ්‍යාව 973ක්.\nමාස දෙකකට පසු මෙරට සමාජයෙන් කොරෝනා ආසාදිතයෙකු වාර්තා වුයේ කර්මාන්තශාලාවේ සේවිකාවකට වෛරසය ආසාදනය වීමත් සමගයි.\nඒ අනුව අද දිනයේදීත් බ්‍රැන්ඩික්ස් පොකුරේ ආසාදිතයන්ගේ ආශ්‍රිතයන්ගේ පී.සී.ආර් පරීක්ෂණ සිදුකර තිබෙනවා.\nකෙසේ වෙතත් රජය වෛද්‍ය නිලධාරීන්ගේ සංගමයේ සංස්කාරක වෛද්‍ය හරිත අලුත්ගේ කියා සිටියේ මේ වනවිට මෙරට තුල පැතිර යන කොරෝනා වෛයිරසයේ වෙනසක් දක්නට ලැබෙන බවයි.\nකොරෝනා රෝගීන් ඉහළ යාමත් සමඟ ඔවුන්ට ප්‍රතිකාර කිරීම සඳහා මීට පෙර වෙන් කළ රෝහල්වලට අමතරව මාළඹේ නෙවිල් ප්‍රනාන්දු රෝහල ද යොදාගැනීමට පියවර ගන්නා බව සෞඛ්‍ය ඇමතිනි පවිත්‍රා වන්නිආරච්චි සඳහන් කළා.\nඇය කියා සිටියේ දැනට පවතින තත්ත්වය සාකච්ඡා කිරීම සඳහා ජනාධිපතිවරයා අද දිනයේදි විශේෂ සාකච්ඡාවක් කැඳවා ඇති බවයි.\nඑමෙන්ම ගම්පහ දිස්ත්‍රික්කයට තවත් දිස්ත්‍රික්ක හතරකින් අමතර මහජන සෞඛ්‍ය පරීක්ෂකවරුන් 40 දෙනෙකු යැවීමට හෙට දිනයේදී පියවර ගන්නා බවයි මහජන සෞඛ්‍ය පරීක්ෂකවරුන්ගේ සංගමයේ ලේකම් මහේන්ද්‍ර බාලසූරිය කියා සිටියේ.",
       "URL": "https://www.hirunews.lk/251999/රාගම-රෝහලේ-කොරෝනා-ආසාධිතයින්-රඳවා-තබන-වාට්ටුවේ-සිටි-රෝගියෙකු-පලා-ගිහින්",
       "Category": "Local News",
       "Parent URL": "https://www.hirunews.lk/local-news.php?pageID=2405"
}