{
       "Source": "hirunews",
       "Timestamp": "Friday, 25 March 2022 - 19:50",
       "Headline": "අත්‍යවශ්‍ය ද්‍රව්‍ය සහ සේවා හිඟයකින් තොරව දෙන්න - නීතිඥ සංගම් අධිකරණයට",
       "News Content": "වත්මන් ආර්ථික අර්බුදයෙන් පීඩාවට පත්ව සිටින ජනතාවට සහන සැලසීම සඳහා විධිමත් ප්‍රතිපත්තිමය වැඩපිළිවෙලක් සකස් කරන ලෙස අමාත්‍ය මණ්ඩලයට නියෝගයක් නිකුත් කරන්නැයි ඉල්ලා ශ්‍රී ලංකා නීතිඥ සංගමය ශ්‍රේෂ්ඨාධිකරණය හමුවේ මූලික අයිතිවාසිකම් පෙත්සමක් ගොනුකර තිබෙනවා.\nනීතිපතිවරයා, අමාත්‍ය මණ්ඩලය, භාණ්ඩාගාර ලේකම්, මහබැංකු අධිපතිවරයා, විදුලිබල මණ්ඩලය, ඛනිජ තෙල් නීතිගත සංස්ථාව සහ රාජ්‍ය ඖෂධ නීතිගත සංස්ථාව ඇතුළු 42 දෙනෙකු එහි වගඋත්තරකරුවන් ලෙස නම් කර ඇති බවයි හිරු අධිකරණ වාර්තාකරු සඳහන් කළේ.\nවර්තමානයේ ශ්‍රී ලංකාවේ ආහාර, ඉන්ධන හා ගමන් වියදම් ඇතුළු අත්‍යාවශ්‍ය භාණ්ඩ හා සේවා මිල දී ගැනීම සඳහා දිගු පෝලිම් දක්නට ලැබෙන බවත්, දැඩි භාණ්ඩ හිඟය සහ භාණ්ඩ හා සේවා මිල අධික ලෙස ඉහළ යාම හේතුවෙන් මහජන විරෝධතා සහ කැළඹිලි නිර්මාණය වී ඇති බව අදාළ පෙත්සමේ දක්වා තිබෙනවා.\nපෙත්සම්කරුවන් විසින් කරුණු 7 ක් යටතේ ඊට අදාළව නියෝග ලබාදෙන ලෙසයි ශ්‍රේෂ්ඨාධිකරණයෙන් ඉල්ලා ඇත්තේ.\nමේ අතර, ඇමෙරිකානු ඩොලරයට සාපේක්ෂව රුපියල ජනවාරි පළමුවනදා සිට මේ දක්වා සියයට 26 කින් අවප්‍රමාණය වී ඇතැයි ආර්ථික විද්‍යාඥයෙකු වන සුප්‍රකට ජෝන් හොප්කින්ග්ස් විශ්වවිද්‍යාලයේ මහාචාර්ය ස්ටීව් හෑන්ක් පවසනවා.\nසිය ට්විටර් ගිණුමට සටහනක් එක් කරමින් ඔහු සඳහන් කර ඇත්තේ ඉන්ධන මිල ඉහළ යාම සහ ගෙවීම් සමබර නොවීම හේතුවෙන් ශ්‍රී ලංකාව ආර්ථික අර්බුදයක ගිලෙමින් පවතින බවයි.\nමෙම ආර්ථික අර්බුදයෙන් ගොඩඒමට නම්, ශ්‍රී ලංකාව මුදල් මණ්ඩලයක් ස්ථාපිත කිරීමේ අවශ්‍යතාව පවතින බවයි මහාචාර්ය ස්ටීව් හෑන්ක් එහි දක්වා ඇත්තේ.\nශ්‍රී ලංකා මහබැංකුව මගින් අද නිකුත් කළ විනිමය අනුපාතිකවලට අනුව ඇමෙරිකානු ඩොලරයක විකුණුම් මිල රුපියල් 295 ක් ලෙස දැක්වුණා.\nමේ අතර, මෑතකදී සියයට 25 සිට 50 දක්වා වැඩි කරන ලද විදේශ විනිමය මහබැංකුවට විකිණීමේ අවශ්‍යතාව අදාළ වන්නේ බැංකුවලට පමණක් බව මහබැංකුව ප්‍රකාශ කළා.\nනිවේදනයක් නිකුත් කරමින් මහබැංකුව සඳහන් කළේ එය ශ්‍රමිකයින්ගේ ඉපයීම් සහ අපනයන ආදායම් සඳහා බලපෑම් ඇති නොකරන බවයි.\nමේ අතර, මුදල් අමාත්‍ය බැසිල් රාජපක්ෂ ගම්පහ අධිකරණයේ පැවති නඩු කටයුතු සහභාගි වීමෙන් අනතුරුව මාධ්‍යවේදීන් නැගූ ප්‍රශ්නයකට පිලිතුරු ලබාදෙමින් සඳහන් කළේ ජනතාව වෙත ලබාදෙන සහන පැකේජය සම්බන්ධයෙන් ලබන සඳුදා පැවැත්වෙන කැබිනට් මණ්ඩල රැස්වීමේදි සාකච්ඡා කරන බවයි.",
       "URL": "https://www.hirunews.lk/300387/අත්‍යවශ්‍ය-ද්‍රව්‍ය-සහ-සේවා-හිඟයකින්-තොරව-දෙන්න-නීතිඥ-සංගම්-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=1271"
}