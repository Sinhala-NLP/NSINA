{
       "Source": "hirunews",
       "Timestamp": "Friday, 15 March 2019 - 13:50",
       "Headline": "හිටපු ආරක්ෂක ලේකම් ගෝඨාභයට විදෙස් ගතවීමට අධිකරණයෙන් අවසර",
       "News Content": "හිටපු ආරක්ෂක ලේකම් ගෝඨභය රාජපක්ෂට මේ මස 26 වන දා සිට අප්‍රේල් 12 වන දා දක්වා කාලය තුළ විදේශගතවීමට විශේෂ ත්‍රිපුද්ගල මහාධිකරණය අද අවසර ලබාදුන්නා.\nඒ, මැදමුලන ඩී.ඒ. රාජපක්ෂ අනුස්මරණ කෞතුකාගාරය ඉදිකිරීමේදී රුපියල් මිලියන 33 ක මුදලක් අවභාවිතා කිරීම සම්බන්ධයෙන් වන නඩුව විශේෂ මහාධිකරණ විනිසුරුවරුන් වන සම්පත් අබේකෝන්, සම්පත් විජේරත්න සහ චම්පා ජානකී රාජරත්න යන විනිසුරු මඩුල්ල හමුවේ කැදවූ අවස්ථාවේදියි.\nඑසේම, විත්තිකරුවන් 4 දෙනෙකු වෙනුවෙන් නීතිපතිවරයා විසින් නඩුවේ චෝදනා ගොනු කර ඇති ආකාරය සම්බන්ධයෙන් විත්තියේ නීතිඥවරුන් මෙහිදී මූලික විරෝධතාවක් ද ගොනු කළා.\nඊට පිළිතුරු ලබාදීම සඳහා නීතිපතිවරයා මේ මස 28 වන දා කැදවීමට නියමිත බවයි හිරු අධිකරණ වාර්තාකරු සඳහන් කළේ.\nමේ අතර, දිවි නැගුම සහනාධාරලාභීන්ට සෙවිලි තහඩු ඇතුළු නිවාස උපකරණ බෙදා දීමේදී රුපියල් මිලියන 36කට අධික මුදලක් සාපරාධී පරිහරණය කළේයැයි කියන සිද්ධිය සම්බන්ධයෙන් හිටපු අමාත්‍ය බැසිල් රාජපක්ෂ ඇතුළු සිව් දෙනෙකුට එරෙහිව පවරා තිබූ නඩුවේ සාක්ෂි විභාගය ලබන 18 වනදා දක්වා කල් දමා තිබෙනවා.",
       "URL": "https://www.hirunews.lk/212443/හිටපු-ආරක්ෂක-ලේකම්-ගෝඨාභයට-විදෙස්-ගතවීමට-අධිකරණයෙන්-අවසර",
       "Category": "Local News",
       "Parent URL": "https://www.hirunews.lk/local-news.php?pageID=3453"
}