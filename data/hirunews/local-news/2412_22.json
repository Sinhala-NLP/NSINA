{
       "Source": "hirunews",
       "Timestamp": "Sunday, 04 October 2020 - 7:13",
       "Headline": "රත්මලානේ රොහාගේ සමීපතමයන් 4ක් අත්අඩංගුවට (වීඩියෝ)",
       "News Content": "මීගමුව - කොච්චිකඩේ ප්‍රදේශයේදී පොලිසිය සමඟ සිදුවූ වෙඩි හුවමාරුවකින් මියගිය සංවිධානාත්මක අපරාධ කල්ලි සාමාජිකයෙකු වන දේවමුණි හැරල්ඩ් රෝහණ ද සිල්වා හෙවත් රත්මලානේ රොහාගේ සමීපතමයන් සිව්දෙනෙකු අත්අඩංගුවට ගෙන තිබෙනවා.\nඒ, පොලිස් විශේෂ කාර්ය බලකාය රත්මලාන ප්‍රදේශයේ සිදුකළ වැටලීමකදියි.\nසැකකරුවන් රත්මලාන සහ මොරටුව ප්‍රදේශවල පදිංචිකරුවන් වන අතර, ඔවුන් සතුව තිබී ජීව උණ්ඩ 262ක්ද සිය භාරයට ගත් බවයි පොලිස් විශේෂ කාර්ය බලකාය සඳහන් කළේ.\nඒ අතර ටී 56 ගිනි අවි සඳහා යොදාගන්නා ජීව උණ්ඩ 255ක් මෙන්ම මිලිමීටර් අට වර්ගයේ ජීව උණ්ඩ තුනක් සහ මිලිමීටර 9 වර්ගයේ ජීව උණ්ඩ හතරක් තිබූ බවයි වාර්තාවන්නේ.\nඅත්අඩංගුවට ගත් සැකකරුවන් වයස අවුරුදු 28 ත් 44  අතර වයස්වල පසුවන රත්මලාන සහ මොරටුව ප්‍රදේශවල පදිංචිකරුවන්.\nමේ අතර, වාලච්චේන - වාකනේරි - මුල්ලිවට්වාන් ප්‍රදේශයේදී පොලිස් විශේෂ කාර්ය බලකාය ජීව උණ්ඩ 125 ක තොගයක් සොයාගෙන තිබෙනවා.\nඑම ජීව උණ්ඩ ටී 56 ගිනි අවි සඳහා යොදාගනු ලබන ඒවා බවයි පොලීසිය ප්‍රකාශ කළේ.\nකෙසේ නමුත් එම උණ්ඩ පසුගිය යුද සමයේ සඟවා තැබූ බවට සැක කෙරෙන මෙම උණ්ඩ භාවිත කිරීමට නොහැකි ඒවා බව පොලිස් මාධ්‍ය කොට්ඨාසය සඳහන් කළා.",
       "URL": "https://www.hirunews.lk/251745/රත්මලානේ-රොහාගේ-සමීපතමයන්-4ක්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2412"
}