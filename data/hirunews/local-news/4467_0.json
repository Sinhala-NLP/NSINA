{
       "Source": "hirunews",
       "Timestamp": "Friday, 16 June 2017 - 15:38",
       "Headline": "කේරළ ගංජා කිලෝ 141ක් මන්නාරමෙන් අල්ලයි",
       "News Content": "ඉන්දියාවේ සිට ධීවර බෝට්ටු මගින් මන්නාරම සිලාවතුර, මුල්ලිකුලම වෙරළ තීරයට රැගෙන ආ රුපියල් එක්කෝටි හැත්තෑලක්ෂයකට අධික වටිනාකමින් යුත් කේරළ ගංජා කිලෝග්‍රෑම් 141 ක් වෙරළේ සිට යතුරුපැදියකින් ප්‍රවාහනය කරමින් සිටි පුද්ගලයකු අද (16) උදෑසන අත්අඩංගුවටගත් බව මන්නාරම පොලිසිය පවසනවා.\nසිලාවතුර, මුල්ලිකුලම නාවික හමුදා නිලධාරීන් හා මන්නාරම දිසා මත්ද්‍රව්‍ය නාශක ඒකකයේ නිලධාරීන් වෙත ලැබුණ තොරතුරකට අනුව සිදුකළ ඒකාබද්ධ මෙහෙයුමකදී සැකකරු හා කේරළ ගංජා තොගය මෙලෙස අත්අඩංගුවට ගෙන ඇති බවයි වාර්තා වන්නේ.\nකේරළ ගංජා ප්‍රවාහනය සඳහා ජාවාරම්කරුවන් කිහිපදෙනකු පැමිණ ඇති අතර, වැටලීම සිදුකරන අවස්ථාවේ ජාවාරම්කරුවන් පිරිසක් පැනගොස් ඇති බවයි පොලිසිය පවසන්නේ.\nඅත්අඩංගුවට පත් සැකකරු දීර්ඝ කාලයක සිට ජාවාරමේ නිරත අයෙකු බවට පොලිස් පරීක්ෂණවලදී තොරතුරු අනාවරණය වී ඇති අතර, පලාගිය සැකකරුවන් අත්අඩංගුවට ගැනීම සඳහා පොලිස් කණ්ඩායම් කිහිපයක් පරීක්ෂණ මෙහෙයවනවා.\nඅත්අඩංගුවටගත් මන්නාරම, එතූර් ප්‍රදේශයේ පදිංචි 43 හැවිරිදි සැකකරු, මන්නාරම මහෙස්ත්‍රාත් අධිකරණයට ඉදිරිපත් කිරීමට නියමිතයි.\nසිද්ධිය සම්බන්ධයෙන් මන්නාරම මූලස්ථාන ප්‍රධාන පොලිස් පරීක්ෂක අජන්ත රොද්‍රිගෝ මහතාගේ උපදෙස් පරිදි, මන්නාරම දිසා මත්ද්‍රව්‍ය වැටලීම් ඒකකය වැඩිදුර විමර්ශන මෙහෙයවන බව සදහන්.",
       "URL": "https://www.hirunews.lk/163705/කේරළ-ගංජා-කිලෝ-141ක්-මන්නාරමෙන්-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4467"
}