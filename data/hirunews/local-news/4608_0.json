{
       "Source": "hirunews",
       "Timestamp": "Saturday, 18 March 2017 - 13:14",
       "Headline": "කොල්ලකරුවන්ගෙන් මිදුණු ශ්‍රී ලාංකික නැවියන් දිවයිනට පැමිණෙන දිනය ගැන තීරණය අද",
       "News Content": "සෝමාලියානු මුහුදු කොල්ලකරුවන්ගෙන් මිදුණු ඒරීස් 13 ඉන්ධන නෞකාව මේ වන විට බොසාසෝ වරායේ නැංගුරම්ලා තිබෙනවා.\nඑම නෞකාවේ දෙවන නිලධාරී රුවන් සම්පත් සදහන් කළේ තමන්ට යළි ශ්‍රී ලංකාවට යාමට අවශ්‍ය බව නෞකාව හිමි ඩුබායි සමාගමට දැනුම් දී ඇති අතර ඒ පිළිබදව සහ නෞකාවේ ඉදිරි ගමන් මාර්ගය පිළිබද තීරණය අදාළ සමාගම විසින් අද දැනුම්දීමට නියමිත බවයි.\nමේ අතර බොසාසෝ වරායේ තමන් ඇතුළු නෞකාවේ සියල්ලන්ට අවශ්‍ය ආහාර සහ ආරක්ෂාව ලබාදී ඇති බවයි ඒරිස් 13 ඉන්ධන නෞකාවේ දෙවන නිලධාරී රුවන් සම්පත් වැඩිදුරටත් කියා සිටියේ.\nමේ අතර සෝමාලි මුහුදු කොල්ලකරුවන්ගේ ග්‍රහණයෙන් මිදුණු ඒරීස් - 13 ඉන්ධන නෞකාවේ ශ්‍රී ලාංකික කාර්ය මණ්ඩලය පිළිගැනීමේ විශේෂ උත්සවයක් බොසාසෝ වරාය නගරයේදී අද  පැවැත්වෙනවා.\nකාර්ය මණ්ඩලයට අමතරව නැව නිදහස් කර ගැනීමට සම්බන්ධ වූ නිළධාරින්ද මෙහිදි විශේෂ පිලිගැනිමකට ලක් වනවා.\nබොසාසෝ හි ආණ්ඩුකාරවරයා සහ සෝමාලියානු රජයේ අමාත්‍යවරුන් කිහිපදෙනෙකු ද අද දිනයේදි තම පිරිස හමුවීමට නියමිතයි.\nමුහුදු කොල්ලකරුවන්ගේ ග්‍රහනයෙන් මුදා ගැනුනු ශ්‍රී ලාංකිකයින් 08 දෙනා සහිත නෞකාව දැඩි ආරක්ෂක රැකවල් මධ්‍යයේ ඊයේ පස්වරුවේ බොසාසෝ වරායට ලගා වුණා.\nනැවියන්ගේ ඉල්ලීම අනුව අදාළ පාර්ශව දැනුවත් කරමින් හිරු ප්‍රවෘත්ති අංශය ඔවුන් මුදා ගන්නා තුරු අඛණ්ඩව කළ මෙහෙවර පිළිබද නෞකාවේ කාර්ය මණ්ඩලය හිරු වෙත තුති පුද කළා.",
       "URL": "https://www.hirunews.lk/157154/කොල්ලකරුවන්ගෙන්-මිදුණු-ශ්‍රී-ලාංකික-නැවියන්-දිවයිනට-පැමිණෙන-දිනය-ගැන-තීරණය-අද",
       "Category": "Local News",
       "Parent URL": "https://www.hirunews.lk/local-news.php?pageID=4608"
}