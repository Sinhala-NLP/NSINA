{
       "Source": "hirunews",
       "Timestamp": "Monday, 25 September 2017 - 13:04",
       "Headline": "2017 වර්ෂය වෙනුවෙන් ලැබී ඇති මුදල් ගැන දිසාපතිවරුන්ට උපදෙසක්",
       "News Content": "සංවර්ධන ව්‍යාපෘති සඳහා මේ වසරේ වෙන්වූ මුදල් වසර අවසානයට පෙර අවසන් කරන්නැයි ස්වදේශ කටයුතු අමාත්‍ය වජිර අබේවර්ධන සියලු දිසාපතිවරුන්ට උපදෙස් දී තිබෙනවා.\nඒ, කොළඹ දී අද(25) ඇරඹි දිසාපති සමුළුවේ දී.\nවියදම් කළ නොහැකි මුදලක් ඇත්නම් වෙනත් ව්‍යාපෘති සඳහා යොදවන ලෙස ද අමාත්‍යවරයා උපදෙස් දුන්නා.\nමෙම වසරේදී දිවයිනේ ප්‍රාදේශීය ලේකම් කොට්ඨාශ 322 න් 212 ක් ස්වභාවික විපත් නිසා පීඩාවට පත්ව ඇතැයි ද අමාත්‍යවරයා පවසනවා.\nඉන් ප්‍රාදේශීය ලේකම් කොට්ඨාශ 95 ක් ගං වතුර හේතුවෙන් පීඩාවට ලක්ව ඇති අතර, ඉතිරි කොට්ඨාශ පීඩාවට ලක්ව ඇත්තේ වියලි කාලගුණ තත්ත්වය හේතුවෙන්.\nදිස්ත්‍රික්කයේ සංවර්ධන ව්‍යාපෘති සඳහා 2017 වර්ෂය වෙනුවෙන් ලැබී ඇති මුදල් ඉදිරි මාස කිහිපයේ දී වියදම් කර අවසන් කරන ලෙසත්, තාක්ෂණික ගැටළු ඇත්නම් එවැනි ව්‍යාපෘති පිළිබඳ දැනුම් දී එම මුදල් වෙනත් සුදුසු ව්‍යාපෘති සඳහා යොදන ලෙසත් ස්වදේශ කටයුතු අමාත්‍යවරයා උපදෙස් දුන් බවයි අමාත්‍යංශය පැවසුවේ.\nඅමාත්‍ය වජිර අබේවර්ධන එහිදී වැඩිදුරටත් මෙසේ ද සඳහන් කළා.\n\"මේ වර්ෂය රටක් හැටියට ඉතා අසීරු කාලයක් ගෙවා දැමූ වර්ෂයක් ලෙස හඳුන්වන්න පුළුවන්. පසුගිය කාලයේ රටපුරා ප්‍රාදේශීය ලේකම් කාර්යාල 95ක් ගංවතුරෙන් පීඩාවට පත්වුණා. ප්‍රාදේශීය ලේකම් කොට්ඨාශ 117ක නියඟය දරුණු විදියට නියඟය තිබුණා.\"\n\"රටේ ප්‍රාදේශීය ලේකම් කොට්ඨාශ 332න් 212ක් ස්වභාවික විපත් නිසා පීඩාවට පත්ව තිබෙනවා. මේ වගේ තත්ත්වයක් තුළ තමයි දිසාපතිවරුන්ට සංවර්ධන ව්‍යාපෘති ක්‍රියාත්මක කරන්න සිදුවුණේ. අපි දන්නවා රට පුරා ඉදිකිරීම් විශාල ප්‍රමාණක් ක්‍රියාත්මක වනවා.\"\n\" ඒ සඳහා රජය විශාල මුදලක් වැය කර තිබෙනවා. දැන් වසරේ අවසන් මාස කිහිපයට අපි ඇවිත් තියෙන්නේග ඒ නිසා මම දිසාපතිවරුන්ට දැනුම් දෙන්න කැමතියි දැනට තමන්ගේ දිස්ත්‍රික්කවල සංවර්ධන ව්‍යාපෘති සඳහා මේ වර්ෂයට වෙන්ව ඇති මුදල් දෙසැම්බර් 31 වැනිදාට පෙර වියදම් කර අවසන් කරන්න. ඇතැම් ව්‍යාපෘතිවල තාක්ෂණික ගැටළු නිසා මුදල් වියදම් කිරීමේ ගැටළුල තියෙනවා.\"\n\"ඒ ව්‍යාපෘතිවලට ලැබුණු මුදල් නැවත භාණ්ඩාගාරයට යවන්නේ නැතිව වෙනත් ප්‍රයෝජනවත් ව්‍යාපෘතිවලට යොදවන්න පුළුවන් නිසා එවැනි ගැටළු ගැන ඉක්මණින් අමාත්‍යාංශයට දැනුම් දෙන්න කියා මා ඉල්ලා සිටිනවා.\"\nස්වදේශ කටයුතු අමාත්‍යවරයා මෙහි දී දිසාපතිවරුන් හමුවේ කියා සිටියේ දිස්ත්‍රික්කයේ ව්‍යාපෘති සඳහා අදාල සියලුම ආයතන නිසි පරිදි සම්බන්ධීකරණය කරගනිමින් මෙම ව්‍යාපෘති අවසන් කිරීම දිස්ත්‍රික් ලේකම්වරුන්ගේ හා ප්‍රාදේශීය ලේකම්වරුන්ගේ වගකීමක් වන බවයි. එබැවින් මේ ගැන ඉදිරි මාස කිහිපයේ දැඩි අවධානයක් යොමු කරන්නැයි ද අමාත්‍යවරයා දිසාපතිවරුන්ගෙන් ඉල්ලා සිටියා.",
       "URL": "https://www.hirunews.lk/171799/2017-වර්ෂය-වෙනුවෙන්-ලැබී-ඇති-මුදල්-ගැන-දිසාපතිවරුන්ට-උපදෙසක්",
       "Category": "Local News",
       "Parent URL": "https://www.hirunews.lk/local-news.php?pageID=4304"
}