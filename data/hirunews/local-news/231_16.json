{
       "Source": "hirunews",
       "Timestamp": "Tuesday, 27 June 2023 - 20:33",
       "Headline": "යුනෙස්කෝ සංවිධානය විසින් මහාවංශය ස්මරණ ලෝක උරුමයක් ලෙස ප්‍රකාශයට පත්කරයි (වීඩියෝ)",
       "News Content": "යුනෙස්කෝ සංවිධානය විසින් මහාවංශය ස්මරණ ලෝක උරුමයක් ලෙස ප්‍රකාශයට පත්කර තිබෙනවා.\nබුද්ධ ශාසන, ආගමික හා සංස්කෘතික කටයුතු අමාත්‍ය විදුර වික්‍රමනායක පැවසුවේ, ඊට අදාළ නිවේදනය අමාත්‍යාංශය වෙත ලැබී ඇති බවයි.\nයුනෙස්කෝ සංවිධානය මහාවංශය ලෝක උරුමයක් ලෙස ප්‍රකාශයට පත්කර ඇත්තේ එය ලොව පැරණිතම මෙන්ම අඛණ්ඩව ලේඛනගත වූ ඓතිහාසික ලේඛණය වීම ඇතුළු තවත් වටිනා හේතු රැසක් මුල්කරගනිමින්.\nක්‍රිස්තු පූර්ව 06වන සියවසේ සිට ක්‍රිස්තු වර්ෂ 1815 දක්වා මෙරට ඉතිහාසය මහාවංශයට අන්තර්ගත වනවා.\nමහා විහාරවංශික මහානාම හිමියන් විසින් පාලි භාෂාවෙන් රචනා කරන ලද මහාවංශය සැළකෙන්නේ, බුද්ධ චරිතය, අශෝක අධිරාජ්‍යයා පිළිබඳ ඉතිහාසය, ලෝක ආගමක් ලෙස බුදුදහමේ නැගී සිටීම මෙන්ම රජරට ඉතිහාසය ඇතුළත් ආසියාවේ වැදගත්ම ඓතිහාසික ලිඛිත සාක්ෂිය ලෙසයි.\nමහාවංශය ලංකා ඉතිහාසයේ රාජ්‍ය පාලනයන් පිළිබඳව අඛණ්ඩව, දීර්ඝතම කාලයක් පුරා ලියැවී ඇති ප්‍රබලතම ඓතිහාසික මූලාශ්‍රයද වනවා.\nමහාවංශයේ මුල් අත්පිටපත පේරාදේණිය විශ්වවිද්‍යාලයේ එදිරිවීර සරච්චන්ද්‍ර කෞතුකාගාරයේ තැන්පත් කර තිබෙන අයුරුයි මේ.\nඑවන් ඓතිහාසික වටිනාකමකින් යුතු මහාවංශය, 2023 වසරේ යුනෙස්කෝ සංවිධානය විසින් ලෝක උරුම ලැයිස්තුව වෙත එක්කළ නව වාර්තා 64ට ඇතුළත් කර ඇත්තේ ස්මරණ ලෝක උරුමයක් ලෙසයි.\nයුනෙස්කෝ සංවිධානය විසින් මහාවංශය ලෝක උරුමයක් ලෙස ප්‍රකාශයට පත් කිරීමට බලපා තිබූ විශේෂත්වය වන්නේ ක්‍රිස්තු පූර්ව 06වන සියවසේ සිට මහාවංශය කාලානුරූපව ඉදිරිපත් කර ඇති සහ ලංකාව සහ ඉන්දියාව ආශ්‍රිතව සිදුකළ පුරාවිද්‍යා පර්යේෂණවල ප්‍රතිඵල, ලේඛනගත කර තහවුරු කර තිබීම හේතුවෙන්.\nඑමෙන්ම බදු දහම අග්නිදිග ආසියාව තුළ ප්‍රචලිත වීම මහාවංශයේ නිවැරදිව සඳහන් වී තිබීමත් එය ලෝක උරුමයක් ලෙස ප්‍රකාශයට පත්කිරීමට හේතු සාධක වී තිබෙනවා.\nඓතිහාසික ග්‍රන්ථයක් තුළ අන්තර්ගතවිය යුතු සංස්කෘතික වටිනාකම, භාෂාමය සහ සාහිත්‍යමය ගුණාංග මහාවංශයෙහි අන්තර්ගතවී තිබීම ද එය ‍ලෝක උරුමයක් ලෙස ප්‍රකාශයට පත් කිරීමට ප්‍රධාන වශයෙන් හේතු වූ තවත් කරුණක්.\nමහාවංශයේ අත් පිටපත් ගණනාවක් අග්නිදිග ආසියාතික සහ යුරෝපා භාෂා රැසකටම පරිවර්තනය කර තිබීමත් විශේෂත්වයක්.\nමෙලෙස අඛණ්ඩ ඉතිහාසයක් සහිත කෘතියක් දකුණු ආසියානු කලාපයෙන් ලෝක උරුමයක් බවට පත්වන ප්‍රථම අවස්ථාව මෙයයි.",
       "URL": "https://www.hirunews.lk/339292/යුනෙස්කෝ-සංවිධානය-විසින්-මහාවංශය-ස්මරණ-ලෝක-උරුමයක්-ලෙස-ප්‍රකාශයට-පත්කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=231"
}