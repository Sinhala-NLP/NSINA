{
       "Source": "hirunews",
       "Timestamp": "Monday, 17 April 2017 - 20:22",
       "Headline": "මීතොටමුල්ලෙන් ඇසුනු තවත් එක් කඳුලු කථාවක්",
       "News Content": "දරුණු පාරිසරික ගැටලුවලට හේතුවක් වුණු මීතොටමුල්ල කසළ කන්ද ඉවත් කරන ලෙස ඉල්ලා ප්‍රදේශවාසීන් පසුගිය කාලයේ අරගල ගණනාවක නිරත වුණා.\nඒ අරගල විසඳුමකින් තොරව අවසන් වූවත් පසුගියදා සිදුවූ ඛේදවාචකයෙන් ඒ අරගලකරුවන්ට අත්ව ඇත්තේ කෙබඳු ඉරණමක් ද?\nකීර්තිරත්න පෙරේරා මීතොටමුල්ල කසළ කන්දට එරෙහි ජනතා වම්‍යාපාරයේ කැඳවුම්කරුයි.\nතමන්ගේ ජීවිතවලට ඉහළින් මීතොටමුල්ල කසළ කන්ද ටිකෙන් ටික ගොඩනැගෙද්දී ඊට එරෙහිව සටන් කරන්නට කීර්තිරත්න මහතා පෙරමුණ ගන්නේ භයංකර අනාගත ඉරණමක පෙර නිමිති දුටු පුද්ගලයෙකු ලෙසින්.\nඅවස්ථා ගණනාවකදීම මීතොටමුල්ල කසළ කන්දට එරෙහි ජනතා ව්‍යාපාරයේ අරගලවල ක්‍රියාකාරිව නිරත වන කීර්ති රත්නමහතා කසළ කන්දෙන් තම ජීවිත මෙන්ම ප්‍රදේශවාසීන්ගේ ජීවිත ද බේරා ගන්නට උත්සාහ දරන්නේ වඩා යහපත් වූ අනාගතයක් වෙනුවෙන්.\nතමන්ගේ ජීවිතය පිළිබදව ද නොසිතා කසළ කන්ද වෙනුවෙන් අරගලයේ යෙදුණු කීර්තිරත්න මහතා වරෙක ප්‍රහාරයකට ද ලක් වන්නේ ගැටලුව තව තවත් බරපතළ කරමින්.\nතමන්ගේ ගැටලුවලට සාධාරණයක් ඉල්ලා ප්‍රදේශවාසීන් සමග එක්ව අරගලයේ නිරත වුණු කීර්තිරත්න නොබියම බලධාරීන්ට අභියෝග කළ අවස්ථා එමටයි.\nඅක්කර 20 කට ආසන්න ප්‍රදේශයක් වසා පැතිර ගිය මීතොටමුල්ල කසළ කන්දට තමන්ගේ ජීවිත ගිල ගන්නට ඉඩ නොදී ආරක්ෂා වෙන්නට තමන් සතු සියලු ශක්තිය යෙදවූ කීර්තිරත්න මහතාට අද අත්ව ඇත්තේ කෙබදු ඉරණමක් ද?\nඅලුත් අවුරුද්ද සමරමින් සිටි මීතොටමුල්ල - දහම්පුර ප්‍රදේශවාසීන් භීතියට පත් කරමින් මීතොටමුල්ල කසළ කන්ද පුපුරා හැලුණා.\nඅනතුරින් ප්‍රදේශවාසීන් ගණනාවකට ජීවිත අහිමි වෙද්දී ඒ වේදනාව කීර්තිරත්න මහතාට ද උරුම වන්නේ දෛවයේ සරදමකට මෙන්.\nමේ අනතුරින් කීර්තිරත්න මහතාගේ ආදරණීය බිරිඳ වූ 67 හැවිරිදි චන්ද්‍රා මානෙල් පෙරේරා මහත්මිය මියගියා.\nඑමෙන්ම තමන්ගේ බෑණනුවන් වූ 42 හැවිරිදි ටීගකේග අරවින්දත් මිණිබිරිය වූ දස හැවිරිදි යසංගා හිමිදිරී වරංගනා මීතොටමුල්ල කසළ කන්ද ගිලගෙන ඇත්තේ කීර්තිරත්න මහතාට දුක තව තවත් උරුම කරමින්.\nඊට අමතරව කීර්ති රත්න මහතාගේ දියණිය වූ 39 හැවිරිදි නිලූ චාමිකා තුෂාරිනි ද සිද්ධියෙන් අතුරුදන්.\nමිනිසුන් වෙනුවෙන් නොනවතින අරගලයක පෙරගමන්කරුවෙකු වූ කීර්තිරත්න පෙරේරා මහතා අද තමන්ට අහිමිවිය හැකි සියලු දේ අහිමි වූ පුද්ගලයෙක්.\nනිසි කළමනාකරණයකින් විසඳිය හැකි ගැටලුවකට බලධාරීන් මැදිහත් නොවීම මේ තරම් ඛේදවාචකයක් උරුම කරද්දී අසාධාරණයන්ට එරෙහිව අරගල කරන මිනිසුන්ට එම ගැටලුව පරාවළල්ලක් වීම කෙතරම් අකාරුණිකද?",
       "URL": "https://www.hirunews.lk/159378/මීතොටමුල්ලෙන්-ඇසුනු-තවත්-එක්-කඳුලු-කථාවක්",
       "Category": "Local News",
       "Parent URL": "https://www.hirunews.lk/local-news.php?pageID=4559"
}