{
       "Source": "hirunews",
       "Timestamp": "Sunday, 07 May 2023 - 20:19",
       "Headline": "කළුතර පාසල් සිසුවියගේ අභිරහස් මරණය ගැන CCTV දර්ශන එළියට (වීඩියෝ)",
       "News Content": "කළුතර දකුණ ප්‍රදේශයේ ලැගුම්හලක් අසල දුම්රිය මාර්ගයේ අද (07) අළුයම අභිරහස් ලෙස මියගිය 16 හැවිරිදි පාසල් සිසුවිය, තවත් තිදෙනෙකු සමග තාවකාලික නවාතැන් පොළට ඇතුළුවන ආකාරය දිස්වෙන CCTV දර්ශන සම්බන්ද‍යෙන් පොලීසිය විමර්ශන ආරම්භ කර තිබෙනවා.\nතරුණිය තවත් තරුණයින් දෙදෙනකු සහ තරුණියක් සමඟ ප්‍රදේශයේ හෝටලයකට ඊයේ (06) දින පස්වරුවේ පැමිණ ඇති බවයි විමර්ශනවල දී අනාවර්ණය වී ඇත්තේ.\nපිරිස එම ස්ථානයට පැමිණ තිබුණේ ඊයේ පස්වරු 6.30 ට පමණවන අතර ඔවුන් සිය ජාතික හැඳුනුම්පත් ඉදිරිපත් කර අදාළ හෝටලයෙන් කාමර දෙකක් වෙන්කරවා ගෙන තිබෙනවා.\nඑලෙස කාමර දෙකක් වෙන්කරවා ගෙන ඒ වෙත ගමන් කලද සිව්දෙනාම එක් කාමරයක සිට මත්පැන් පානය කරන බව හෝටල් සේවකයෙකු දැක ඇති බව සඳහන්.\nපසුව අදාළ පිරිසෙන් එක් තරුණියක් සහ තරුණයෙක් හෝටලයෙන් පිටත්ව පිට වී ගිය විට ඉන් මිනිත්තු 20කට පසු අනෙක් තරුණයා ද කලබලයෙන් පිටතට යන අයුරු හෝටල් කාර්ය මණ්ඩලය දැක තිබෙනවා.\nඅනතුරුව අදාළ හෝටලයට ආහාර ලබාගැනීමට පැමිණි අයෙකු හෝටලයට යාබඳ දුම්රිය මාර්ගයේ කාන්තාවක් නිරුවතින් වැටී සිටින බවට හෝටල් කාර්ය මණ්ඩලය දැනුවත් කර තිබෙනවා.\nඉන් අනතුරුව පොලිස් නිලධාරීන් එම ස්ථානයට ගොස් පරීක්ෂා කර ඇති අතර එහිදී අනාවරණ වී ඇත්තේ ඒ වන විටත් අදාළ තරුණිය මියගොස් ඇති බවයි.\nමෙලෙස මියගොස් ඇත්තේ නාගොඩ ප්‍රදේශයේ පදිංචිව සිටි 16 හැවිරිදි කළුතර පාසලක 11 වැනි ශ්‍රේණියේ අධ්‍යාපනය ලබමින් සිටි සිසුවියක්.\nපොලිස් විමර්ශනවල දී අනාවරණ වී ඇත්තේ අදාළ සිසුවියට හෝටලයට පිවිසීමට වයස බාධාවක් වන බැවින් වෙනත් අයකුගේ ජාතික හැඳුනුම්පතක් ඉදිරිපත් කර ඊට පිවිස තිබෙන බවයි.\nඑසේම පොලීසිය තවත් කරුණු කිහිපයක් මේ වන විට අනාවරණ කරගෙන තිබෙනවා.\nඑක්වරම කලබලයෙන් හෝටල් කාමරයෙන් පිටව ගිය තරුණයා එතැනින් ඉවත්ව ගොස් ඇත්තේ ඊට පෙර හෝටලයෙන් පිටව ගිය තරුණයාට සහ තරුණියට ඇමතුමක් දී හදිසියක් බව පවසා ඔවුන් කැඳවාගැනීමෙන් පසුවයි.\nමිය ගොස් සිටින තරුණිය තුන්වැනි මහලේ සිට දුම්රිය මාර්ගයට පැන්නේ යැයි ප්‍රකාශ කළ ඔහු අනතුරුව මෝටර් රථයකින් පළාගොස් ඇති බවටයි වාර්තා වන්නේ.\nපසුව සෙසු තරුණයා සහ තරුණිය දුම්රිය මාර්ගය මත වැටි සිටි තරුණිය දුම්රිය මාර්ගයෙන් ඉවත්කර එම ස්ථානයෙන් පිටව ගොස් රාත්‍රි 9.30ට පමණ පොලීසියට භාර වී තිබෙනවා.\nපළාගොස් ඇති සැකකරු සොයා කළුතර දකුණ පොලීසියෙන් වැඩිදුර විමර්ශන ක්‍රියාත්මකය කර තිබෙනවා.\nඅදාළ සැකකරු දැනට කාන්තාවන් දෙදෙනෙකු විවාහ කරගෙන ඇති අයෙකු වන අතර ඔහු දෙවැනි වරට විවාහ කරගත් කාන්තාවගෙන් පොලීසිය ප්‍රකාශ සටහන් කරගෙන ඇති බවටයි වාර්තා වන්නේ.",
       "URL": "https://www.hirunews.lk/334531/කළුතර-පාසල්-සිසුවියගේ-අභිරහස්-මරණය-ගැන-cctv-දර්ශන-එළියට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=362"
}