{
       "Source": "hirunews",
       "Timestamp": "Wednesday, 17 March 2021 - 18:06",
       "Headline": "බලධාරීන්ගේ අවධානය තවමත් යොමු නොවුණු පාසල් ගොඩනැගිල්ල  (වීඩියෝ)",
       "News Content": "මාතර රත්මලේ තලහිටියාගොඩ පරාක්‍රම විද්‍යාලයේ කඩා වැටීමට ආසන්න අබලන් වූ ගොඩනැගිල්ලක් පිළිබඳව හිරු රතු මිනිත්තුවෙන් පළමුවරට අනාවරණ කළේ පසුගිය වසරේ සැප්තැම්බර් 4 වැනිදායි.\nජීවිත අවදානම මැද දරුවන් අකුරු කරන අයුරු අප එමගින් පෙන්වා දුන්නා.\nරතු මිනිත්තුවෙන් බලධාරීන්ගේ ඇස් ඇරවීමට අප ගත් උත්සාහය හමුවේ බලධාරීන්ගේ දෙනෙත් පියාගෙන සිටීමේ ප්‍රතිඵලය මේ වන විට ලැබී තිබෙනවා.\nනව පාසල් වාරයේ ආරම්භක දිනයේදීම අදාළ අබලන් ගොඩනැගිල්ලේ වහලය කඩා වැටී තිබෙනවා.\nහැටතුන් වසරක ඉතිහාසයකට හිමිකම් කියන පරාක්‍රම විද්‍යාලය දරුවන් දහස් ගණනකගේ නැණස පාදන්නට කටයුතු කරණ තක්සලාවක්.\nපළමු ශ්‍රේණියේ සිට 11වන ශ්‍රේණිය දක්වා දරුවන් සිප් සතර හදාරන මෙම පාසලේ දරු දැරියන්ගේ ජීවිත අවදානම තවමත් පහව ගොස් නැහැ.\nදරුවන්ගේ ආරක්ෂාවට ඇති හොඳම තැන නිවසට පසුව පාසල යැයි කීවත් මෙවැනි සිදුවීම් ඔස්සේ ප්‍රශ්න කිරීමට සිදුවන්නේ දරුවන්ගේ ජීවිතවල අවදානම්\nසහගත තැනක් බවට පාසල පත්වෙමින් තිබේද යන්නයි.\nරතු මිනිත්තුවේ මේ මතක් කිරීම බලධාරීන්ගේ ඇස් නැවතත් ඇරවීමටයි.",
       "URL": "https://www.hirunews.lk/265654/බලධාරීන්ගේ-අවධානය-තවමත්-යොමු-නොවුණු-පාසල්-ගොඩනැගිල්ල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2082"
}