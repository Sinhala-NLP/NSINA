{
       "Source": "hirunews",
       "Timestamp": "Sunday, 24 July 2022 - 10:26",
       "Headline": "පොලිසියට තියුණු ආයුධයකින් පහර දුන් වගඋත්තරකරු පොලිස් වෙඩි පහරින් මරුට",
       "News Content": "ඇල්පිටිය - පිටිගල ප්‍රදේශයේදී පොලිසියට පහර දී කළහකාරී ලෙස හැසිරීමේ දී පොලිස් වෙඩි පහරින් තුවාල ලැබූ පුද්ගලයා ජීවිතක්ෂයට පත්ව තිබෙනවා.\nඊයේ (23) රාත්‍රියේ ඔහු මියගිය බවයි ඇල්පිටිය ප්‍රදේශය භාර උසස් පොලිස් නිලධාරියෙකු හිරු ප්‍රවෘත්ති අංශයට කියා සිටියේ.\nකාන්තාවකට පහරදීමේ සිද්ධියක් සම්බන්ධයෙන් වන පැමිණිල්ලක් විභාගයට ගිය පොලිස් කොස්තාපල්වරයෙකුට අදාළ සැකකරු විසින් කැත්තකින් පහරදී තිබුණා.\nඑම සිද්ධිය පිළිබඳව 119 පොලිස් හදිසි ඇමතුම් අංකයට ලද තොරතුරක් මත පිටිගල පොලීසියේ ස්ථානාධිපතිවරයා සහ පොලිස් පරීක්ෂකවරයෙකු අදාළ ස්ථානයට ගොස් තිබුණේ සිද්ධිය පිලිබඳ විමර්ශනය කිරීමටයි.\nඑහිදී සැකකරු පොලිස් පරීක්ෂකවරයාට ද තියුණු ආයුධයකින් පහර දී ඇති අතර, එම අවස්ථාවේ ස්ථානාධිපතිවරයා විසින් සැකකරුට වෙඩි තැබූ බවටයි වාර්තාවුණේ.\nවෙඩි වැදීමෙන් තුවාල ලැබූ සැකකරුට එරෙහිව ස්ත්‍රී දූෂණ නඩු 2 ක් සහ පුද්ගල ඝාතන නඩුවක් ද පවතින බවයි පොලීසිය කියා සිටියේ.",
       "URL": "https://www.hirunews.lk/310817/පොලිසියට-තියුණු-ආයුධයකින්-පහර-දුන්-වගඋත්තරකරු-පොලිස්-වෙඩි-පහරින්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=997"
}