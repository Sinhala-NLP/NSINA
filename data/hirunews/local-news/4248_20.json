{
       "Source": "hirunews",
       "Timestamp": "Saturday, 28 October 2017 - 12:44",
       "Headline": "ශාඛා සමිති ගැන සොයන්න, එජාප කණ්ඩායම් ගමින් ගමට- මන්ත්‍රී කණ්ඩායමත් අනිද්දා රැස්වෙයි",
       "News Content": "පළාත් පාලන මැතිවරණය ඉලක්ක කර ගනිමින් නව ශාඛා සමිති පිළිබඳ ඇගයීමක් කිරීමට එක්සත් ජාතික පක්ෂය තීරණය කර තිබෙනවා.\nඒ අනුව නව ශාඛා සමිති කොට්ඨාශ මට්ටමින් නිසි පරිදි පිහිටුවා ඇත්දැයි සොයා බැලීම සඳහා සිරිකොත පක්ෂ මූලස්ථානයෙන් විශේෂ කණ්ඩායමක් එම ආසනවලට යැවීමට නියමිතයි.\nනව ශාඛා සමිති පිහිිටුවා නොමැති බවට ලැබී ඇති පැමිණිලි අනුව එම තත්ත්වය සොයා බැලීමට මෙලෙස විශේෂ කණ්ඩායමක් යැවීමට තීරණය කර ඇති බවයි එම පක්ෂයේ පාර්ලිමේන්තු මන්ත්‍රී නලීන් බණ්ඩාර කියා සිටියේ.\nඒ අනුව පක්ෂයේ පාර්ලිමේන්තු මන්ත්‍රීවරුන්ට කොට්ඨාශ මට්ටමින් ශාඛා සමිති පිළිබඳව සොයා බැලීමට දින ලබාදී ඇති බව සඳහන්.\nඑමෙන්ම අග්‍රාමාත්‍ය රනිල් වික්‍රමසිංහ සහ එක්සත් ජාතික පක්ෂ පාර්ලිමේන්තු මන්ත්‍රී කණ්ඩායම අතර විශේෂ හමුවක් අනිද්දා අරලියගහ මන්දිරයේදී පැවැත්වෙනවා.\nඑහිදී ඉදිරි පළාත් පාලන මැතිවරණය ඇතුළු දේශපාලන කරුණු කිහිපයක් සම්බන්ධයෙන් සාකච්ඡා කිරීමට නියමිත බවයි එම පක්ෂයේ ආරංචි මාර්ග සඳහන් කළේ.\nමේ අතර, ජනාධිපති මෛත්‍රීපාල සිරිසේනගේ ප්‍රධානත්වයෙන් ලබන මස 03 වන දා කැදවා ඇති රැස්වීමට සහභාගිවීම පිළිබඳව, හිටපු ජනාධිපති මහින්ද රාජපක්ෂගේ ප්‍රධානත්වයෙන් රැස්වන කණ්ඩායම් සාකච්ඡා වකින් අනතුරුව, තීරණයක් ගන්නා බව ඒකාබද්ධ විපක්ෂය පවසනවා.\nමෙම රැස්වීමට සහභාගිවීම සඳහා ශ්‍රී ලංකා නිදහස් පක්ෂය, එක්සත් ජනතා නිදහස් සන්ධානයෙන් මැතිවරණවලට තරඟ කළ සියලුම අපේක්ෂකයින්ට ආරාධනා පත්‍ර යොමු කර තිබෙනවා.\nඒ සඳහා හිටපු ජනාධිපති මහින්ද රාජපක්ෂට ද ආරාධනා පත්‍රයක් යොමු කළ බවයි ශ්‍රී ලංකා නිදහස් පක්ෂයේ මහලේකම්, අමාත්‍ය දුමින්ද දිසානායක කියා සිටියේ.\nකෙසේ වෙතත්, මේ වන විට ඒකාබද්ධ විපක්ෂයේ කිසිදු මන්ත්‍රීවරයෙකුට මෙම සාකච්ඡාව සඳහා සහභාගිවීමට ආරාධනා පත්‍ර ලැබී නොමැති බවයි ඒකාබද්ධ විපක්ෂයේ නියෝජ්‍ය සංවිධායක පාර්ලිමේන්තු මන්ත්‍රී රංජිත් සොයිසා හිරු ප්‍රවෘත්ති අංශයට සඳහන් කළේ.",
       "URL": "https://www.hirunews.lk/174655/ශාඛා-සමිති-ගැන-සොයන්න-එජාප-කණ්ඩායම්-ගමින්-ගමට-මන්ත්‍රී-කණ්ඩායමත්-අනිද්දා-රැස්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4248"
}