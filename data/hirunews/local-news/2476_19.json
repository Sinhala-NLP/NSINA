{
       "Source": "hirunews",
       "Timestamp": "Friday, 04 September 2020 - 16:10",
       "Headline": "ඉන්ධන නෞකාවේ ගින්න පාලනය කිරීම තවදුරටත් (වීඩියෝ)",
       "News Content": "පැනමා ධජය සහිත නිව් ඩයමන්ඩ් ඉන්ධන නෞකාවේ ගින්න පැතිරීම පාලනය කිරීම සඳහා ශ්‍රී ලංකා නාවික හමුදාව, ගුවන් හමුදාව, වරාය අධිකාරිය, ඉන්දීය නාවික හමුදාව සහ ඉන්දීය වෙරළාරක්ෂක බලකාය එක්ව තවදුරටත් කටයුතු කරමින් සිටින බව නාවික හමුදාව පවසනවා.\nඒ අනුව ශ්‍රී ලංකා ගුවන් හමුදාවට අයත් එම්.අයි 17 වර්ගයේ හෙලිකොප්ටර් යානයක් ගින්න පාලනයට ගුවනින් ජලය දැමීමේ මෙහයුම් අද උදෑසන සිට නැවතත් අඛණ්ඩව සිදුකරමින් සිටින බවයි නාවික හමුදාව නිවේදනය කළේ.\nබීච් ක්‍රාෆ්ට් යානය මගින් ගින්නේ පැතිරීම ගුවනින් නිරීක්ෂණය කර අවශ්‍ය සහය ලබාදෙමින් සිටිනවා.\nශ්‍රී ලංකා නාවික හමුදාවේ සයුර, සිඳුරළ සහ රණරිසි නෞකා සමගින් වේග ප්‍රහාරක යාත්‍රා දෙකක් තවදුරටත් මෙම ආපදා තත්වය කළමණාකරණය කිරීමේ මෙහෙයුමේ නිරතවන අතර ආපදාවට පත් නෞකාවේ පසුපස මෙහෙයුම් මැදිරි කොටසේ සිට නෞකාවේ බෙරතෙල් ගබඩා සංචිත වෙත ගින්න පැතිරීම මේවන විට පාලනය කර තිබෙනවා.\nඑමෙන්ම ගින්න පාලනය කිරීමෙන් පසු හම්බන්තොට ජාත්‍යන්තර වරාය සමූහයට අයත් රාවණා සහ වයඹ යන ටග් යාත්‍රාවන් ද ආපදාවට පත්වූ නෞකාව අයත් විදේශ සමාගම මගින් සූදානම් කරන ලද ALP Winger නම් ටග් යාත්‍රාව ද යොදා ගනිමින් මෙම යාත්‍රාව ගැඹුරු මුහුද වෙත රැගෙන යාමටයි සැලසුම් කර ඇත්තේ.\nඑමෙන්ම මෙම ගින්න නෞකාවේ තෙල් සංචිත ගබඩා කර ඇති කොටස වෙත පැතිරීම පාලනය කර ඇති බැවින් එම නෞකාවෙන් මුහුදට තෙල් කාන්දුවීමේ  කිසිදු අවදානමක් මේවන තෙක් නැතැයි නාවික හමුදාව ප්‍රකාශ කළා.\nඑමෙන්ම ගින්න පාලනය කිරීම සඳහා අවශ්‍ය තවත් ගිනි නිවීමේ රසායනික ද්‍රව්‍ය රැගත් ශ්‍රී ලංකා වෙරළාරක්ෂක දෙපාර්තමේන්තුවට අයත් නෞකාවක් සහ වේග ප්‍රහාරක යාත්‍රාවක් ආපදාවට පත් නෞකාව පිහිටි මුහුදු ප්‍රදේශය වෙත මේවන විට කඩිනමින් ළඟා වෙමින් පවතින බව ද නාවික හමුදාව නිවේදනය කළා.",
       "URL": "https://www.hirunews.lk/249421/ඉන්ධන-නෞකාවේ-ගින්න-පාලනය-කිරීම-තවදුරටත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2476"
}