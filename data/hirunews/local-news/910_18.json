{
       "Source": "hirunews",
       "Timestamp": "Saturday, 27 August 2022 - 8:54",
       "Headline": "ගංගුලි කෝලිට අවසන් පණිවිඩයත් දෙයි",
       "News Content": "බොහෝ ක්‍රිකට් ප්‍රවීණයන් සහ විචාරකයන් විසින් යෝජනා කර සිටි ආකාරයට හිටපු ඉන්දීය නායක විරාත් කෝලි ව නැවත දක්ෂතා අතරට ගෙන්වා ගැනීමට නම් ඔහු ව වැඩි කාලයක් විවේක ගැන්විය යුතුය යන අදහසට පයින් ගසමින් ඉන්දීය ක්‍රිකට් පරිපාලනය ආසියානු කුසලානය සඳහා කෝලිව කැඳවීමට පසුගිය දා තීරණය කෙරුණා.\nඒ අනුව අද(27) සිට ආරම්භ වන ආසියානු කුසලාන විස්සයි විස්ස තරගාවලිය සඳහා එක් වීමට විරාත් කෝලි තම කණ්ඩායම් සගයන් සමග එක්සත් අරාබි එමීර් රාජ්‍ය වෙත ගොස් ඇති අතර ඔහු මේ වන විට තම කණ්ඩායමේ සගයන් සමග පුහුණුවීම්වල නිරතව සිටිනවා.\nකෙසේ නමුත් 2022 IPL තරගාවලියෙන් පසු වයිට්බෝල් තරගාවලි හතරක් විවේක ගන්වා සිටි විරාත් කෝලිට, ආසියානු කුසලාන තරගාවලියට සහභාගි වීමට මත්තෙන් ඉන්දීය ක්‍රිකට් පාලක මණ්ඩලයේ සභාපති සෞරවු ගංගුලි විසින් කෝලිට අවසන් පණිවිඩය ලබා දී ඇති බව හින්දුස්ථාන් ටයිම්ස් පුවත්පත අද(27) වාර්තා කළා.\nඑහි දී ඔහු කෝලිට පවසා ඇත්තේ, “ඉන්දියාවට පමණක් නොව තමාටත් ලකුණු රැස් කළ යුතු යි\" යනුවෙන්.\nඒ සඳහා ආසියානු කුසලානය කෝලිට හොඳ අවස්ථාවක් වනු ඇතැයි තමා බලාපොරොත්තු වන බවත් ඔහු පෙර තත්ත්වයට පැමිණෙනු ඇතැයි තමා විශ්වාස කරන බවත් ඉන්දීය ක්‍රිකට් සභාපතිවරයා මාධ්‍ය හමුවේ පවසා තිබෙන බව හින්දුස්ථාන් ටයිම්ස් වාර්තා කරනවා.\nඑහි දී ඔහු වැඩිදුරටත් පවසා ඇත්තේ \"ඔහු ඉතා විශාල ක්‍රීඩකයෙක්, දිගු කලක් එම තත්ත්වයේ සිටියා. ඔහුට ලකුණු ලබා ගැනීමට ඔහුගේ ම සූත්‍රයක් ඇති බව මම දන්නවා. ඔහුගේ තරාතිරමේ ක්‍රීඩකයෙකුට මෙතරම් දිගු කඩා වැටීමේ පැල්ලමක් තිබිය නො හැකි බවත්, ඔහු අනිවාර්යයෙන් ම ලකුණු ලබා ගන්නා බව මම දන්නවා. ඔහු විශිෂ්ට ක්‍රීඩකයෙක් නො වුණා නම් මෙතරම් කාලයක් මෙතරම් ලකුණු ප්‍රමාණයක් ලබාගන්නේ නැහැ” යනුවෙන් ද ගංගුලි තවදුරටත් ප්‍රකාශ කළා.\n2019 වසරේ නොවැම්බර් මාසයේ කොල්කටාහි දී කෝලි අවසන් වරට ශතකයක් වාර්තා කළ අතර එතැන් පටන් මේ දක්වා ඔහුගේ ජාත්‍යන්තර ක්‍රිකට් ක්‍රීඩාවේ දින 1000ක් ඉක්මවා ගොස් ඇතත් තවමත් ඔහුගේ පිත්තෙන් ඉලක්කම් තුනේ ලකුණක් කරා යාමට ඔහු දැරූ උත්සහයන් අවස්ථා 78 කදී ව්‍යර්ථ වී තිබෙනවා.\nමේ අතර අද ආරම්භ වන ආසියානු කුසලාන විස්සයි විස්ස තරගාවලියේ ඉන්දියාව ක්‍රීඩා කරන පළමු තරගය හෙට(28) පාකිස්ථානය අතර තරග වැදීමට නියමිතයි.",
       "URL": "https://www.hirunews.lk/313844/ගංගුලි-කෝලිට-අවසන්-පණිවිඩයත්-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=910"
}