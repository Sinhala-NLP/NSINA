{
       "Source": "hirunews",
       "Timestamp": "Tuesday, 03 August 2021 - 10:05",
       "Headline": "විහාරමහාදේවි උද්‍යානයේ එන්නත්කරණ වැඩසටහන ඊයේ රාත්‍රියේ ජනපති නිරීක්ෂණය කරයි  (වීඩියෝ)",
       "News Content": "මෙරට ජනතාව කඩිනමින් එන්නත්කරණයට ලක්කිරීමේ අරමුණින් ක්‍රියාත්මක කොවිඩ් මර්දන එන්නත්කරණ වැඩසටහන ජනාධිපති ගෝඨාභය රාජපක්ෂ මහතාගේ නිරීක්ෂණයට ලක්වුණා.\nගෙවුණු දිනය තුළ පමණක් මෙරට එන්නත්කරණයට ලක් වූ පුද්ගලයන් සංඛ්‍යාව හාරලක්ෂ 22,000කට අධිකයි.\nකොවිඩ් 19 පැතිරීම පාලනය කිරීම සඳහා ක්‍රියාත්මක එන්නත්කරණ වැඩසටහන මේ දිනවල දිවයින පුරා ස්ථාන රැසක සිදුවනවා.\nබත්තරමුල්ල - දියත උයන පරිශ්‍රයේ පැය 24 පුරා ක්‍රියාත්මක වන එන්නත්කරණ මධ්‍යස්ථානයෙන් ඇස්ට්‍රාසෙනෙකා එන්නතෙහි දෙවන මාත්‍රාව ලබාගැනීම සඳහා ජනතාව සහභාගිවන්නේ දැඩි උනන්දුවකින්.\nකොළඹ විහාරමහාදේවි එළිමහන් රංග පීඨයේ පිහිටි පැය 24 පුරා ක්‍රියාත්මක එන්නත්කරණ වැඩසටහන ඊයේ රාත්‍රියේ ජනාධිපති ගෝඨාභය රාජපක්ෂ මහතා\nවිසින් නිරීක්ෂණය කරනු ලැබුවා.\nඑහිදී ජනාධිපතිවරයා පැමිණ සිටි ජනතාව සමඟ පිළිසදරකද නිරත වුණා.\nමේ අතර තවත් ප්‍රදේශ කිහිපයකම කොවිඩ් මර්දන එන්නත් වැඩසටහන අදත් ක්‍රියාත්මකයි.\nඇස්ට්‍රාසෙනෙකා කොවිෂීල්ඩ් එන්නතෙහි පළමු මාත්‍රාව ඊයේ දිනයේ පුද්ගලයන් 22,981 කට සහ එහි දෙවන මාත්‍රාව පුද්ගලයන් 174,985කට ලබාදී තිබෙනවා.\nසයිනොෆාම් එන්නතෙහි පළමු මාත්‍රාව ඊයේ දිනයේදී පුද්ගලයන් 203,515කට සහ දෙවන මාත්‍රාව 18,483කට ලබාදෙනු ලැබුවා.\nඒ අනුව සයිනොෆාම් එන්නතෙහි එක් මාත්‍රාවක් හෝ ලබාගත් පුද්ගලයන් ගණනද ඊයේ වන විට කෝටිය ඉක්මවාගිය අතර එය ප්‍රතිශතයක් ලෙස 79%ක්.\nෆයිසර් එන්නතෙහි පළමු මාත්‍රාව ඊයේ දිනය තුළ පුද්ගලයන් 12කටත් දෙවන මාත්‍රාව 06 දෙනෙකුටත් ලබාදී තිබෙනවා.\nමොඩර්නා එන්නතෙහි පළමු මාත්‍රාව ඊයේ දිනය තුළ ලබාගත් පුද්ගලයන් ගණන 2,490ක්.\nඊයේ දිනය තුළ පමණක් මෙරට එන්නත්කරණයට ලක් වූ සමස්ත පුද්ගලයන් සංඛ්‍යාව 422,472ක්.\nඒ අනුව මෙරට කොවිඩ් මර්දන එන්නතක එක් මාත්‍රාවක් හෝ ලබාගත් සමස්ත පුද්ගලයන් ගණන එක්කෝටි 309,855ක් දක්වා ඉහළ ගියා.\nමේ අතර මෙරට අවුරුදු 12ත් 18ත් අතර පාසල් සිසු සිසුවියන්ටද ෆයිසර් එන්නත ලබාදීමට තීරණය කර තිබෙනවා.\nමේ අතර කොවිඩ් 19 වෛරසයට අදාළව තම සෞඛ්‍ය තත්ත්වය පිළිබඳ තොරතුරු ලබාගැනීමට සෙල්ෆ් ෂීල්ඩ් නම් ජංගම දුරකථන යෙදවුමක් හඳුන්වා දී තිබෙනවා.\nශ්‍රී ලාංකික වෛද්‍යවරුන් සහ මෘදුකාංග ඉංජිනේරු කණ්ඩායමක් මඟින් නිපදවා ඇති මෙම යෙදවුමෙන් විනාඩි කිහිපයක් තුළ පුද්ගලයන්ගේ සෞඛ්‍ය තත්ත්වය තනිව පරීක්ෂා කරගත හැකියි.\nඒ අනුව පරිශීලකයාගේ පෙනහළුවල ක්‍රියාකාරීත්වය නිරීක්ෂණය කිරීමට, සෞඛ්‍ය තත්ත්වය පිළිබඳ වාර්තා ලබාගැනීමට සහ එමගින් ලැබෙන උපදෙස් මත කඩිනමින් ප්‍රතිකාර වෙත යොමුවීමටත් මෙමගින් හැකියාව තිබෙනවා.\nගෙවුණු දිනයේ මෙරටින් කොවිඩ් ආසාදිතයන් 2,420ක් වාර්තා වුණා.\nමෙලෙස ආසාදිතයන් 2000 ඉක්මවමින් වාර්තාවූයේ අඛණ්ඩව 5 වන දිනටයි.\nගෙවුණු දිනයේ වාර්තා වූ ආසාදිතයන් අතරින් 2,382කු අලුත් අවුරුදු පොකුරේ ආශ්‍රිතයන් වන අතර සෙසු 38 දෙනා විදෙස්ගතව සිට මෙරටට පැමිණි අයයි.\nඒ අනුව මෙරට සමස්ත කොවිඩ් ආසාදිතයන් සංඛ්‍යාව 313,769 දක්වා ඉහළ ගියා.\nමේ වන විට පුද්ගලයන් 280,868ක් පූර්ණ සුවය ලබා ඇති අතර ආසාදිතයින් 28,393ක් තවදුරටත් රෝහල්ගතව ප්‍රතිකාර ලබනවා.\nසෞඛ්‍ය සේවා අධ්‍යක්ෂ ජනරාල්වරයා විසින් පෙරේදා සිදු වූ කොවිඩ් මරණ 63ක්ද ඊයේ වාර්තා කළ අතර මෙරට සමස්ත කොවිඩ් මරණ සංඛ්‍යාව දැක්වෙන්නේ 4,571ක් ලෙසයි.\nමේ අතර අද පැවති කැබිනට් තීරණ දැනුම්දීමේ ප්‍රවෘත්ති සාකච්ඡාවේදීද වත්මන් කොවිඩ් තත්ත්වය පිළිබඳ අදහස් පළ වුණා.",
       "URL": "https://www.hirunews.lk/278723/විහාරමහාදේවි-උද්‍යානයේ-එන්නත්කරණ-වැඩසටහන-ඊයේ-රාත්‍රියේ-ජනපති-නිරීක්ෂණය-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1778"
}