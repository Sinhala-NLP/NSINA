{
       "Source": "hirunews",
       "Timestamp": "Wednesday, 28 July 2021 - 7:47",
       "Headline": "අපනයන, සංචාරක ක්ෂේත්‍ර සංවර්ධනයට නව වැඩපිලිවෙලක්",
       "News Content": "එන්නත්කරණයත් සමග රට සාමාන්‍යකරණයට එළැඹීමෙන් පසු අපනයන සහ සංචාරක ඇතුළු ක්ෂේත්‍ර රැසක් ප්‍රවර්ධනයට සූදානම් බව ලංකා වාණිජ මණ්ඩලය, ජනාධිපති ගෝඨාභය රාජපක්ෂ හමුවේ ප්‍රකාශ කර තිබෙනවා.\nඒ, ලංකා වාණිජ මණ්ඩලයට අලුතින් තේරීපත් වූ නිලධාරී මණ්ඩලය ඊයේ පස්වරුවේ ජනාධිපති කාර්යාලයේදී ජනාධිපතිවරයා සමග පැවති හමුවේදීයි\nසෞභාග්‍යයේ දැක්ම ප්‍රතිපත්ති ප්‍රකාශනය මගින් ජනතාව ඉදිරියේ තැබූ වැඩපිලිවෙල කොරෝනා වසංගතය බාධාවක් කර නොගෙන රට තුල ක්‍රියාත්මක කර ඇති බව ලංකා වාණිජ මණ්ඩලයේ නිලධාරීන් එහිදී ප්‍රකාශ කර ඇති බව ජනාධිපති මාධ්‍ය අංශය නිවේදනය කළා. එසේම එය ඉවහල් කර ගනිමින් ආර්ථිකය නගා සිටුවීමේ වේගවත් වැඩපිලිවෙලකට තමන්ට දායක විය හැකි බවයි ඔවුන් වැඩිදුරටත් පෙන්වා දී ඇත්තේ.\nලොව සෙසු රටවලට සාපේක්ෂව එන්නත්කරණය මගින් රට වේගයෙන් යථා තත්වයට රැගෙන ඒමට ජනාධිපතිවරයා රැගෙන යන වැඩපිළිවල ලංකා වාණිජ මණ්ඩලයේ පැසසුමට ලක්ව තිබෙනවා.\nබ්‍රිතාන්‍ය සමග නිදහස් වෙළද ගිවිසුමකට එළඹ, අපනයන අවස්ථා පුළුල් කිරීමට ඇති හැකියාවද එම මණ්ඩලයේ නිලධාරීන් මෙහිදී පෙන්වා දුන් බවයි ජනාධිපති මාධ්‍ය අංශය පැවසුවේ.\nමීට අමතරව පුනර්ජනනීය බලශක්තිය, කෘෂිකර්මාන්තය සහ තොරතුරු තාක්ෂණ ක්ෂේත්‍ර වල ප්‍රවර්ධනයට රජය ගෙන යන වැඩපිලිවෙල වාණිජ මණ්ඩලයේ ජාතික ප්‍රතිපත්ති කමිටුවල විශේෂ සැලකිල්ලට ගෙන ඇති බවද නිලධාරීන් විසින් සඳහන් කර තිබෙනවා.\nමෙහිදී ජනාධිපති ගෝඨාභය රාජපක්ෂ පෙන්වා දී ඇත්තේ ක්‍රියාත්මක ඇතැම් නීති රීති හේතුවෙන් ආයෝජකයන් අධෛර්යමත්ව සිටින බවයි.\nඑවැනි බාධක ඉවත් කිරීමටත්, ඩිජිටල්කරණය මගින් අක්‍රමිකතා සහ දූෂණ වළක්වාලමින් අපනයනය දිරිගැන්වීම රජයේ ප්‍රමුඛ අරමුණ බවත් ජනාධිපතිවරයා මෙහිදී ප්‍රකාශ කර තිබෙනවා.",
       "URL": "https://www.hirunews.lk/278195/අපනයන-සංචාරක-ක්ෂේත්‍ර-සංවර්ධනයට-නව-වැඩපිලිවෙලක්",
       "Category": "Local News",
       "Parent URL": "https://www.hirunews.lk/local-news.php?pageID=1791"
}