{
       "Source": "hirunews",
       "Timestamp": "Friday, 24 July 2020 - 20:02",
       "Headline": "අයි.ඩී.එච්.රෝහලෙන් පැන ගිය ආසාදිතයාගේ ගමන් මග හෙළි වේ (වීඩියෝ)",
       "News Content": "අයි.ඩී.එච්. රෝහලේ ප්‍රතිකාර ලබමින් සිටියදී අද අලූයම පලාගිය කොරෝනා ආසාදිතයා පිටකොටුවට පැමිණි ආකාරය සම්බන්ධයෙන් සොයා බැලීම සඳහා තවදුරටත් පොලීසිය සහ සෞඛ්‍ය අංශ පුළුල් විමර්ශන ක්‍රියාත්මක කරමින් සිටිනවා.\nඒ ඔහු මේ වනවිට සිදුකර ඇති පරස්පර ප්‍රකාශ හේතුවෙන්.\nමෙම කොරෝනා ආසාදිතයා පළමුව ඔහු රැඳී සිටි රෝහල් ගොඩනැගිල්ලේ ජනේලයකින් පැන පිටතට පැමිණ ඇති අතර පසුව රෝහල් තාප්පයෙන් පැන පලාගොස් තිබුණේ අද අලූයම දෙකට පමණයි.\nපසුව අංගොඩ මංසන්ධියට පැමිණ ලෝ ලෙවල් මාර්ගය ඔස්සේ ඔරුගොඩවත්ත හරහා ග්‍රෑන්ඞ්පාස් ප්‍රදේශයට පාගමනින්ම පැමිණි බවයි ඔහු පොලීසියට පවසා ඇත්තේ.\nඅනතුරුව ඔහුගේ පාදයක කලක පටන් පවතින ආබාධය උත්සන්න වීම හේතුවෙන් ග්‍රෑන්ඞ්පාස් ප්‍රදේශයේ දී ත්‍රිරෝද රථයක් කුලියට ගෙන කොළඹ ජාතික රෝහලට පැමිණි බව එම පුද්ගලයා සඳහන් කර තිබුණා.\nඒ අනුව, ආසාදිතයා සහ මාලිගාවත්ත ප්‍රදේශයේ පදිංචි අදාළ ත්‍රිරෝද රථ රියදුරු සිදුකරන ප්‍රකාශ පිලිබඳව පවතින පරස්පරතා මත සී.සී.ටී.වී දර්ශන ඔස්සේ පරීක්ෂණ සිදුකරන බවයි පොලීසිය පවසන්නේ.\nකොළඹ ජාතික රෝහලේ බාහිර රෝගී අංශය අසලට පැමිණි කොරෝනා ආසාදිත පුද්ගලයා එහි රැදී සිටියදී රෝහල් සේවකයින් දෙදෙනෙකු විසින් පොලීසියට දන්වා ඔහුව පොලිස් භාරයට ගැනීමට කටයුතු සලස්වා තිබුණා.\nඒ රෝහල් සේවකයින් ඔහු හඳුනා ගෙන තිබුණේ ඔහුගේ ඡායාරූපය අන්තර්ජාලයේ පළවීමෙන් අනතුරුවයි.\nමෙම කොරෝනා ආසාදිත පුද්ගලයා ත්‍රිකුණාමලය - වල්ලිමලර් ප්‍රදේශයේ පදිංචි එල්සියාම් නසීම් නැමති 41 හැවිරිදි අයෙක්.\nඔහු කොරෝනා වෛරසය ආසාදනය වීම හේතුවෙන් මුලතිව් යුද හමුදා කඳවුරේ පිහිටි නිරෝධායන මධ්‍යස්ථානයට යොමුකර ඇත්තේ පසුගිය මැයි 11 වනදායි.\nපසුව මත්ද්‍රව්‍යවලට ඇබ්බැහි වී තිබීම හේතුවෙන් ඔහු කන්දකාඩු පුනරුත්ථාපන මධ්‍යස්ථානයේ වෙත යොමුකර සිදුකළ පී.සී.ආර් පරීක්ෂණයේදී කොරෝනා ආසාදිතයෙකු බවට තහවුරු වීම හේතුවෙන් වැලිකන්ද මූලික රෝහලට යොමුකර තිබුණා.\nඒ පසුගිය 10 වනදායි. එහි සිට අයි.ඞී.එච්. රෝහලට ඇතුළත් කර ඇත්තේ පසුගිය 15 වනදා බවයි මේ වනවිට සිදුකළ විමර්ශනවලදී අනාවරණ වී ඇත්තේ.\nමෙම පුද්ගලයා මේ වනවිට යළි අංගොඩ ජාතික බෝවන රෝග විද්‍යායතනයට යොමුකර තිබෙනවා.\nඔහු රෝහලෙන් පිටව සිටි අවස්ථාවේ ගැවසුණු ස්ථානවල සමීපතමයින් සොයා තවදුරටත් සෞඛ්‍ය අංශ සහ පොලිසිය පුළුල් විමර්ශනයක් ක්‍රියාත්මක කරමින් සිටිනවා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි ජාලිය සේනාරත්න තවදුරටත් සඳහන් කළේ කොරෝනා ආසාදිත පුද්ගලයා ජාතික රෝහලට ඇතුළු වීමට පෙර හඳුනා ගත් බැවින් රෝහලේ සෞඛ්‍ය තත්ත්වය සම්බන්ධයෙන් මේ වනවිට කිසිදු ගැටලූවක් ඇති වී නොමැති බවයි.\nමේ අතර, අද දිනයේදී කොරෝනා ආසාදිතයින් 11 දෙනෙකු මේ වනවිට වාර්තා වී ඇති බව රජයේ ප්‍රවෘත්ති දෙපාර්තමේන්තුව ප්‍රකාශ කළා.\nඉන් 09 දෙනෙකු කන්දකාඩු පුනරුත්ථාපන කඳවුරේ රැඳවියන් වන අතර, අනෙක් පුද්ගලයා ඔවුන්ගේ ආශ්‍රිතයෙක්.\nඒ අනුව මෙරටින් හමුවූ මුළු කොරෝනා ආසාදිතයින්ගේ සංඛ්‍යාව 2764 දක්වා ඉහළ යනවා.\nඑමෙන්ම, තවත් කොරෝනා ආසාදිතයින් 17 දෙනෙකු සුවය ලබා රෝහල්වලින් පිටව යෑමත් සමඟ වෛරසය වැළඳුණු පුද්ගලයින් 2094 දෙනෙකු මේ වනවිට සම්පූර්ණයෙන්ම සුවය ලබා ඇති බවයි වසංගත රෝග විද්‍යා අංශය සඳහන් කළේ.\nමේ අතර, කොරෝනා වෛරස් ව්‍යාප්තියත් සමග රෝගීන් හඳුනා ගැනීම සඳහා මේ දක්වා පී.සී.ආර්. පරීක්ෂණ එක්ලක්ෂ 50,000ක් සිදුකර ඇති බව සෞඛ්‍ය ඇමතිනි පවිත්‍රා වන්නිආරච්චි ප්‍රකාශ කළා.\nඑසේම, කොවිඩ් 19 ගෝලීය වසංගතය නිසා කල් දැමූ මෙවර ඉන්දීය ප්‍රිමියර් ලීග් ක්‍රිකට් තරගාවලිය ලබන සැප්තැම්බර් 19 වනදා සිට එක්සත් අරාබි එමීර් රාජ්‍යයේදී පැවැත්වීමට තීරණය කර තිබෙනවා.",
       "URL": "https://www.hirunews.lk/246328/අයි-ඩී-එච්-රෝහලෙන්-පැන-ගිය-ආසාදිතයාගේ-ගමන්-මග-හෙළි-වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2562"
}