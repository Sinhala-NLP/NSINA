{
       "Source": "hirunews",
       "Timestamp": "Sunday, 03 October 2021 - 8:11",
       "Headline": "දෙවරක්ම ප්‍රතික්ෂේප වූ චීන සමාගමෙන් යළිත් සාම්පලයක් ගෙන්වීමේ සූදානමක්",
       "News Content": "මෙරට ශාඛ ආරක්ෂණ පනතේ අඩංගු නිරෝධායන රෙගුලාසි උල්ලංඝනය කරමින් මෙරටට  කාබනික පොහොර ආනයනය කිරීමේ සූදානමක් පවතින බවට පරිසරවේදීන් චෝදනා  කරනවා.\nවිදේශ රටක රසායනාගාර වාර්තාවක් මත පමණක් පදනම්ව එලෙස කාබනික පොහොර ආනයනය කිරීමේ සූදානමක් ඇති බවටයි ඔවුන් අනාවරණ කරන්නේ.\nචීනයෙන් මෙරටට ගෙන්වීමට සැලසුම් කර තිබූ කාබනික පොහොර තොගයේ අහිතකර බැක්ටීරියා ඇති බව දෙවන වරටත් සිදුකළ සාම්පල පරීක්ෂාවේදී තහවුරු වීම හේතුවෙන් පසුගියදා අදාළ චීන සමාගමෙන් කාබනික පොහොර ගෙන්වීම අත්හිටවනු ලැබුවා.\n1999 අංක 35 දරණ ශාඛ ආරක්ෂණ පනත අනුව විදේශ රටක සිට මෙරටට පිදුරු, පස්, බීජ හෝ වියලන ලද පැලෑටි හෝ අජීවී ශාඛ කොටස් වැනි දෑ ගෙන ඒමේදී පවා දැඩි නිරෝධායන නීති පවතිනවා.\nකෙසේ වෙතත් රට තුළ ඇති ඩොලර් හිඟය හමුවේ මහ කන්නයේ පවතින පොහොර අවශ්‍යතාව සපුරා ගැනීමට එම නිරෝධායන නීති උල්ලංඝනය කරමින් කාබනික පොහොර ආනයනය කිරීමට ඇතැම් පාර්ශව සූදානම් වන බවටයි පරිසරවේදීන් පවසන්නේ.\nමේ අතර දෙවරක්ම සාම්පල ප්‍රතික්ෂේප වූ චීන සමාගමෙන් යලිත් වරක්  සාම්පල ගෙන්වා පරික්ෂා කිරීමට අවධානය යොමුව ඇති බව කෘෂිකර්ම අමාත්‍ය මහින්දානන්ද අලුත්ගමගේ ප්‍රකාශ කළා.\nඔහු කියා සිටියේ චීනයේ අදාළ ආනයනික සමාගම තම වරද පිළිගෙන එය නිවැරදි කර යළිත් සාම්පලයක් මෙරටට එවීමට එකගතාව පළ කර ඇති බවයි.\nකෙසේ වෙතත් එලෙස විශ්වාසය කඩකල සමාගමකින් යලිත් වරක් සාම්පල ගෙන්වා පරික්ෂා කිරීම ඵල රහිත බවයි රේගු දෙපාර්තමේන්තුවේ ජෛව විවිධත්ව ආරක්ෂණ ඒකකයේ හිටපු අධ්‍යක්ෂ සමන්ත ගුණසේකර සඳහන් කළේ.\nමෙරට තුළට එවැනි කාබනික පොහොර ගෙන්වීමේදී භෝග වගාවට සහ පරිසරයට හානිකර නොවන බැක්ටීරියා විශේෂ අඩංගු නොවන බවට නිරෝධායන ක්‍රම මගින් දැඩිව තහවුරු කර ගත යුතුව ඇති බව ද ඔහු කියා සිටියා.\nපොහොර සහ කෘෂි රසායන හිඟය හේතුවෙන් දුෂ්කරතාවට මුහුණු දී සිටින බොහෝ ප්‍රදේශවල ගොවීන්ට තවමත් විසඳුම් ලැබී නැහැ.\nමේ හේතුවෙන් ප්‍රදේශ රැසකම තේ වගාවටද එල්ලව ඇත්තේ දැඩි බලපෑමක්.\nපොහොර නොමැති වීම හේතුවෙන් තමන්ට වගාවෙන් ඉවත්වීමට සිදුව ඇති බව අම්පාර දමන සහ කෙසෙල්වත්ත යන ගම්මාන කිහිපයක බඩඉරිගු ගොවීන් පවසනවා.\nඔවුන් පෙන්වා දෙන්නේ අක්කර 1500ක පමණ වගා කටයුතු සිදු කරන තමන්ට එය අඩාල වුවහොත් ඉදිරියේදී දැඩි ආර්ථික අපහසුතා රැසකට මුහුණ දීම සිදු වනු ඇති බවයි.\nකෘෂි රසායන හිඟය හේතුවෙන් සිය තේ වගාවන් හානි වී ඇති බවටයි කෑගල්ල, දැරණියගල, පොත්දෙණියකන්ද තේ කර්මාන්ත කරුවන්ද පවසන්නේ\nසමගි ජනබලවේගයේ කෑගල්ල දිස්ත්‍රික් පාර්ලිමේන්තු මන්ත්‍රී කබීර් හෂීම් මහතා ද එම වගා කරුවන් හමුවී ඔවුන් මුහුණ දී ඇති ගැටලු පිළිබඳ සාකච්ඡා කළා.\nපොහොර සහ කෘෂි රසායන හිඟය හේතුවෙන් ​බදුල්ල දිස්ත්‍රික්කයේ මල් වගාකරුවන්ද මුහුණ දී ඇත්තේ දැඩි ගැටලුවකටයි.\nගොවීන් මැසිවිලි නගන්නේ මේ දිනවල මල්වගාවට හානි කරන සුදු මැස්සා හේතුවෙන් මල් වගාවට ගැටලු රැසක් මතු වී ඇති බවයි.",
       "URL": "https://www.hirunews.lk/283913/දෙවරක්ම-ප්‍රතික්ෂේප-වූ-චීන-සමාගමෙන්-යළිත්-සාම්පලයක්-ගෙන්වීමේ-සූදානමක්",
       "Category": "Local News",
       "Parent URL": "https://www.hirunews.lk/local-news.php?pageID=1653"
}