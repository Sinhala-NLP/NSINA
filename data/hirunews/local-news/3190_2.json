{
       "Source": "hirunews",
       "Timestamp": "Tuesday, 20 August 2019 - 7:33",
       "Headline": "මාතෘභූමිය වෙනුවෙන් මෙහෙවරක නිරත වූ ශ්‍රී ලාංකිකයින් 70ක් ජාතික සම්මානයෙන් පිදුම් ලබයි",
       "News Content": "මාතෘභූමිය වෙනුවෙන් උත්කෘෂ්ඨ මෙහෙවරක නිරත වූ විශිෂ්ඨ ශ්‍රී ලාංකිකයින් ජාතික සම්මානයෙන් පුදනු ලැබූ ජාතික සම්මාන උළෙල 2019 ජනාධිපති මෛත්‍රීපාල සිරිසේනගේ ප්‍රධානත්වයෙන් ඊයේ පැවැත්වුණා.\nඒ, කොළඹ බණ්ඩාරනායක ජාත්‍යන්තර සම්මන්ත්‍රණ ශාලාවේදියි.\nඑහිදී ජාතික සම්මානයෙන් ජාතියේ සම්භාවනාවට පාත්‍ර වූයේ මාතෘ භූමියේ සාඩම්බර ප්‍රෞඪත්වය ඔසවා තබනු පිණිස මෙන්ම දේශයේ අනගිභවනීය ගෞරවය සහ ප්‍රගතිය වෙනුවෙන් කැප වූ සම්භාවනීය ශ්‍රී ලාංකිකයින්.\nජනාධිපති මාධ්‍ය අංශය සඳහන් කළේ එලෙස විශිෂ්ඨ මෙහෙවරක නිරත වූ ශ්‍රී ලාංකික පුරවැසියන් 70 දෙනෙකුට ජනාධිපතිවරයාගේ අතින් සම්මාන පිරිනැමුණු බවයි.\nඑමෙන්ම, ශ්‍රී ලාංකික සහ පොදුවේ මානව වර්ගයා උදෙසා සිදුකරන ලද විශිෂ්ඨ සේවය වෙනුවෙන් ශ්‍රී ලාංකික පුරවැසියන් නොවන පුද්ගලයන් සඳහා ප්‍රදානය කෙරෙන ශ්‍රී ලංකා රත්න සම්මානයෙන් ජපාන රජයේ විශේෂ නියෝජිත යෂුෂි අකාශි පිදුම් ලැබූ බවයි එමගින් වැඩිදුරටත් කියා සිටියේ.",
       "URL": "https://www.hirunews.lk/222573/මාතෘභූමිය-වෙනුවෙන්-මෙහෙවරක-නිරත-වූ-ශ්‍රී-ලාංකිකයින්-70ක්-ජාතික-සම්මානයෙන්-පිදුම්-ලබයි",
       "Category": "Local News",
       "Parent URL": "https://www.hirunews.lk/local-news.php?pageID=3190"
}