{
       "Source": "hirunews",
       "Timestamp": "Monday, 27 July 2020 - 12:30",
       "Headline": "පාසල් ළමයින්ගේ පැමිණීම ප්‍රශස්ත මට්ටමක (වීඩියෝ)",
       "News Content": "කොරෝනා ව්‍යාප්තියත් සමඟ වසා දැමුණු පාසල්වල 11, 12 සහ 13 ශ්‍රේණි අද ආරම්භවීමත් සමඟ එම ශ්‍රේණිවල ළමයින්ගේ පැමිණීම ඉහළ මට්ටමක පවතින බව වාර්තාවනවා.\nඅප වාර්තාකරුවන් සඳහන් කළේ සෞඛ්‍යාරක්ෂිත ක්‍රමවේද අනුගමනය කරමින් ළමයින් පාසල් වෙත පැමිණෙන අයුරු දක්නට ලැබුණු බවයි.\nකන්දකාඩු පුනරුත්ථාපන මධ්‍යස්ථානය කේන්ද්‍ර කරගනිමින් මෙරට තුළ කොරෝනා වෛරසය යළි ව්‍යාප්තවීමක් සිදුවීමත් සමඟ පසුගිය 13 වනදා සිට සති දෙකක කාලයක් පාසල් වසා තැබීමට අධ්‍යාපන අමාත්‍යාංශය තීරණය කළා.\nඒ අනුවයි 11,12, සහ 13 වන ශ්‍රේණි පමණක් අද දිනයේ ආරම්භ කිරීමට පියවර ගත්තේ.  අධ්‍යාපන අමාත්‍යාංශය සඳහන් කළේ පෙරවරු 7.30 සිට පස්වරු 3.30 දක්වා මෙම ශ්‍රේණි සඳහා පාසල් පැවැත්වෙන බවයි.\nඑමෙන්ම ශ්‍රී ලංකා ගමනාගමන මණ්ඩලය විසින් පවත්වාගෙන යනු ලබන සිසු සැරිය බස් රථද අද දිනයේ සාමාන්‍ය පරිදි ධාවනයට එක් කර තිබූ අතර, අගෝස්තු 10 වනදා සිට බස් රථ වැඩි සංඛ්‍යාවක් ධාවනයට එක් කරන බවයි ලංකා ගමනාගමන මණ්ඩලයේ සභාපති කිංස්ලි රණවක කියා සිටියේ.",
       "URL": "https://www.hirunews.lk/246501/පාසල්-ළමයින්ගේ-පැමිණීම-ප්‍රශස්ත-මට්ටමක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2557"
}