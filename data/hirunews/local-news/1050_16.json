{
       "Source": "hirunews",
       "Timestamp": "Saturday, 02 July 2022 - 23:13",
       "Headline": "Visit sri lanka හැබැයි තෙල් නම් දෙන්න බෑ (වීඩියෝ)",
       "News Content": "ඊයේ සවස ගාල්ල සිපෙට්කෝ ඉන්ධන හලකින් සංචාරකයින් පිරිසකට ඉන්ධන ලබා දීම ප්‍රතික්ෂේප කිරීමේ සිද්ධිය සම්බන්ධයෙන් ලංකා සංචාරක මණ්ඩලය පොලිස්පතිවරයාට පැමිණිලි කර තිබෙනවා.\nඅත්‍යවශ්‍ය සේවා සඳහා ඉන්ධන සැපයීමට වෙන් කර තිබූ සිපෙට්කෝ ඉන්ධන හල වෙත යතුරු පැදි දෙකකින් කුඩා දරුවකු ද සමග පැමිණි මෙම සංචාරකයින් හට ඉන්ධන ලබා දීම ප්‍රතික්ෂේප කරමින් එම ස්ථානයෙන් ඉවත් කරන්නේ එය අවස්ථාවේ සේවයේ නිරතව සිටි උසස් පොලිස් නිලධාරියෙකු විසින්.\nඑහිදී ඔහු කියා සිටින්නේ අත්‍යවශ්‍ය සේවා සඳහා වෙන් කරන ලද ඉන්ධන හල වලින් වෙනත් කිසිදු කෙනෙකු හට ඉන්ධන ලබා නොදීමට රජය ප්‍රතිපත්ති මේ තීරණයක් ගෙන ඇති බවයි.\nකෙසේ වෙතත් මෙම සිදුවීමට අදාල වීඩියෝ පටය මේ වන විට ලෝ පුරා දැඩි ලෙස ප්‍රචාරණය වන බවත් මේ හරහා මෙරට සංචාරක කර්මාන්තයට පිළිසකර කළ නොහැකි අන්දමේ කළු පැල්ලමක් එක් වී ඇති බවත් සංචාරක මණ්ඩලය පොලිස්පතිවරයා වෙත යොමු කළ ලිපියේ සඳහන්.\nඑම ලිපිය හරහා සංචාරක මණ්ඩලය පොලිස්පතිවරයාගෙන් ඉල්ලා සිටින්නේ වහාම අදාළ නිලධාරියා සම්බන්ධයෙන් පරීක්ෂණයක් පවත්වන ලෙසත් සිද්ධිය පිළිබඳව කනගාටුව ප්‍රකාශ කරමින් ලිපියක් හෝ වීඩියෝ පණිවිඩයක් නිකුත් කරන ලෙසත්ය.",
       "URL": "https://www.hirunews.lk/308869/visit-sri-lanka-හැබැයි-තෙල්-නම්-දෙන්න-බෑ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1050"
}