{
       "Source": "hirunews",
       "Timestamp": "Thursday, 15 July 2021 - 11:23",
       "Headline": "පාරිභෝගික අධිකාරිය කුණු හාල් මැස්සන් සහ සීනි තොගයක් වටලයි",
       "News Content": "බස්නාහිර පළාත් බුද්ධි කොට්ඨාසයට ලද තොරතුරක් අනුව ඊයේ සවස පාරිභෝගික අධිකාරිය සහ බස්නාහිර පලාත් බුද්ධි කොට්ටාශය එක්ව කුණු හාල්මැස්සන් තොගයක් සහ භාවිතයට නුසුදුසු සීනි තොගයක් කොටහේන ශිවනානන්දන් වීදියේ ගබඩාවක තිබී අත්අඩංගුවට ගෙන තිබෙනවා.\nමෙහිදී හාල්මැස්සන් කිලෝ ග්‍රෑම් 15 මිටි 1200 කට ආසන්න ප්‍රමාණයක් සහ සීනි කිලෝ ග්‍රෑම් 50 මුට්ට 9ක්ද අත්අඩංගුවට ගැනුනා.\nඅත්අඩංගුවට ගැණුනු කුණු හාල්මැස්සන් ඔවුන් සත්ව ආහාර සඳහා අලෙවි කිරීමට රැගෙන ආ බවයි පවසා ඇත්තේ.\nකෙසේ වෙතත් පාරිභෝගික අධිකාරිය විසින් වැඩිදුර විමර්ශන සිදුකලයුතු බව පවසා එම හාල් මැස්සන් තොගය අලෙවි කිරීම තහනම් කළා.\nඅත් අඩංගුවට ගත් මෙම භාණ්ඩ තොගයේ මුළු වටිනාකම රුපියල් ලක්ෂ පනහකට අධික බව‍යි පාරිභෝගික අධිකාරිය පවසන්නේ.\nපාරිභෝගික අධිකාරිය විසින් අත්අඩංගුවට ගත් ගබඩාවේ කළමනාකරු මාලිගාකන්ද මහේස්ත්‍රාත් උසාවියට ඉදිරිපත් කිරීමට නියමිත අතර විමර්ශනවලින් අනතුරුව ඔවුන්ට නීතිමය ක්‍රියාමාර්ග  ගැනීමට නියමිතයි.",
       "URL": "https://www.hirunews.lk/277016/පාරිභෝගික-අධිකාරිය-කුණු-හාල්-මැස්සන්-සහ-සීනි-තොගයක්-වටලයි",
       "Category": "Local News",
       "Parent URL": "https://www.hirunews.lk/local-news.php?pageID=1819"
}