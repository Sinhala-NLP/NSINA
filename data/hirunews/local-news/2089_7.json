{
       "Source": "hirunews",
       "Timestamp": "Sunday, 14 March 2021 - 14:33",
       "Headline": "දුම් පානයෙන් වසරකට මිලියන 06ක් මරණයට (වීඩියෝ)",
       "News Content": "දුම් පානය හේතුවෙන් වසරකට ලොව පුරා මිලියන 06ක පමණ පිරිසක් මරණයට පත්වන බව සංඛ්‍යා ලේඛන මගින් හෙළි වී තිබෙනවා.\nඅක්‍රීය දුම් පානයට ලක්වන පුද්ගලයින් ලක්ෂ 06ක් පමණද ඒ අතර වීම විශේෂත්වයක්.\nදුම්පානයට අබ්බැහි වුවෙකු ඒ හරහා අනන්‍යයන්ගේ ජිවීතද අවදානමකට ලක් කරන බව ඔබ දැන සිටියාද ?\nSecondhand smoke හෙවත් අක්‍රීය දුම යනු දුම් පානය කරන්නෙක් විසින් පිට කරන දුමාරය වෙනත් පුද්ගලයෙකු ආශ්වාස කිරීමයි.\nඑය සිගරට්, දුම් පයිප්ප සහ සුරුට්ටු ඇතුළු සියලුම ආකාරයේ දුම්වැටි භාවිත කරද්දී ඇති වන අහිතකර තත්ත්වයක්.\nඑලෙස පිටවන සිගරට් දුමෙහි රසායනික ද්‍රව්‍ය 4000 ක් පමණ අඩංගු වෙනවා.\nඑම රසායනික ද්‍රව්‍ය සියල්ලක්ම පාහේ මිනිස් සිරුරට අහිතකර වන අතර එම සංඝටක 50 කට වැඩි ප්‍රමාණයක් පිළිකා කාරක ඒවා බවටයි සැලකෙන්නේ.\nමෙලෙස අක්‍රිය දුම්පානයට වැඩි වශයෙන් ගොදුරු වන්නේ කාන්තාවන් විමත් බරපතල කරුණක්.\nකෙසේ නමුත් දුම්පානය කරන පුද්ගලයින්ට කොවිඩ් 19 ආසාදනය වීමේ වැඩි අවදානමක් පවතින බව විද්‍යාඥයින් විසින් අනාවරණය කිරිමත් සමග ලෝකයේ මිලියනයකට අධික පිරිසක් මේ වන විට දුම්පානය අතහැර දමා ඇති බවත් වාර්තා වනවා.\nමෙරට දුම්පානය කරන ජනතාව දෛනිකව රුපියල් මිලියන 290කට ආසන්න මුදලක් දුම්වැටි වෙනුවෙන් වියදම් කරන බව දුම්කොළ සහ මධ්‍යසාර පිළිබද ජාතික අධිකාරියේ සංඛ්‍යා ලේඛන වල දැක්වෙනවා.\nඔබ තවමත් දුම්පානය කරන්නෙක් තම ජිවිතය අනතුරේ හෙළමින්, ආර්ථිකමය පාඩු විදිමින් අනන්‍යන්ගේ ජීවිත පවා අවදානමට ලක්කරන දුම්පානය පිළිබඳව තීරණයක් ගැනීමට තව දුරටත් ප්‍රමාද විය යුතු නැහැ.",
       "URL": "https://www.hirunews.lk/265302/දුම්-පානයෙන්-වසරකට-මිලියන-06ක්-මරණයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2089"
}