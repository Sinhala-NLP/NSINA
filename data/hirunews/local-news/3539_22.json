{
       "Source": "hirunews",
       "Timestamp": "Wednesday, 23 January 2019 - 13:02",
       "Headline": "කිරලාගල ස්ථූපයට නැග ඡායරූප ගත් සරසවි සිසුන් සොයා මෙහෙයුම්",
       "News Content": "ඓතිහාසික කිරලාගල ස්ථූපයට මත නැගී ඡායාරූප ගත් අග්නිදිග විශ්විද්‍යාල සිසුන් අත්අඩංගුවට ගැනීම සඳහා හොරොව්පතාන පොලිසියේ නිලධාරීන් පිිරිසක් එහි ගොස් තිබෙනවා.\nවිමර්ශණ මෙහෙයවන උසස් නිලධාරියෙකු සඳහන් කළේ ඡායාරූපයේ පෙනී සිටින සිසුන් 07 දෙනාගෙන් සිව් දෙනෙක් නිවැරදිව හදුනාගෙන ඇති අතර අනෙක් තිදෙනා සම්බන්ධයෙන් ද තොරතුරු ලැබී ඇති බවයි.\nඓතිහාසික කිරලාගල ස්ථූපය මත නැගී ගන්නා ලද ඡායාරූපයක් සමාජජාල ඔස්සේ හුවමාරු වන බවට එම කලාපය භාර පුරාවිද්‍යා නිලධාරිවරයා හොරොව්පතාන පොලිසියට පැමිණිලි කර තිබුණේ ඊයේ (22) පස්වරුවේයි.\nඑමඟින් සඳහන් කර තිබුණේ පසුගිය ජනවාරි 05 වනදා හෝ ඊට ආසන්න දිනකදී කිරලාගල පුරාවිද්‍යා රක්ෂිතයට අනවසරයෙන් ඇතුළු වූ පිරිසක් මෙම ජායාරූපවල පෙනී සිටින බවයි.\nකෙසේ වෙතත්, ඔවුන්ගේ අනන්‍යතාවය තහවුරු කර ගැනීමට නොහැකි වූ බව පුරා විද්‍යා නිලධාරීවරයා සිය පැමිණිල්ල මඟින් වැඩිදුරටත් පොලිසිය වෙත දන්වා තිබුණා.\nපසුව මේ සම්බන්ධයෙන් හොරොව්පතාන පොලිසියේ විශේෂ විමර්ශණ කණ්ඩායමක් පරීක්ෂණ ආරම්භ කළ අතර එහිදී අනාවරණය වූයේ එම ඡායාරූපවල පෙනී සිටින්නේ අග්නිදිග විශ්වවිද්‍යාලයේ සිසුන් පිරිසක් බවටයි.\nඔවුන් ත්‍රිකුණාමලය සහ අම්පාර ප්‍රදේශවල පදිංචිකරුවන් බවට ද හෙළි වුණා.\nඒ අනුවයි මෙලෙස සැකකරුවන් අත්අඩංගුවට ගැනීමට විමර්ශණ කණ්ඩායමක් අදාල විශ්වවිද්‍යාලය වෙත පිටත්ව ගොස් ඇත්තේ.\nඓතිහාසික කිරලාගල ස්ථූපය ක්‍රිස්තු වර්ෂ 3වන සියවසට අයත් වන අතර ස්ථූපය පිහිටි භූමියේ ඓතිහාසික සෙල්ලිපි කිහිපයක් ද පවතිනවා.\nපුරාවිද්‍යා කොමසාරිස් ජෙනරාල් මහාචාර්ය පී.බී.මණ්ඩාවල සඳහන් කළේ අත්අංඩගුවට ගන්නා තරුණයන්ට එරෙහිව පුරාවිද්‍යා පණත යටතේ දැඩි නීතිමය ක්‍රියාමාර්ග ගන්නා ලෙස පොලිසියෙන් ඉල්ලීමක් කර ඇති බවයි.\nමේ අතර, මීට පෙර ඓතිහාසික පිදුරංගල පර්වතය මත සිට අඩ නිරුවත් ඡායාරූප ගෙන සමාජ මාධ්‍යයට මුදාහැරීමේ සිද්ධියක් වාර්තා වූ අතර, ඉන් පසුව යළිත් එවැනිම පුරාවිද්‍යා වටිනාකමින් යුත් ස්ථානයක් වන ත්‍රිකුණාමලය - වෙල්ගම් වෙහෙර ඓතිහාසික පුද බිමේ දාගැබක නටබුන් මත මෙලෙස ඡායාරූප ගැනීමේ සිද්ධියක් වාර්තා වුණා.",
       "URL": "https://www.hirunews.lk/208855/කිරලාගල-ස්ථූපයට-නැග-ඡායරූප-ගත්-සරසවි-සිසුන්-සොයා-මෙහෙයුම්",
       "Category": "Local News",
       "Parent URL": "https://www.hirunews.lk/local-news.php?pageID=3539"
}