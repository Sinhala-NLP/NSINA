{
       "Source": "hirunews",
       "Timestamp": "Thursday, 10 June 2021 - 6:50",
       "Headline": "විශ්‍රාම වැටුප් අද සිට -  විශ්‍රාම වැටුප් ලබාගන්න ලංගම බස්",
       "News Content": "විශ්‍රාම වැටුප් ලබාදීම අද සිට ආරම්බ වන අතර එය අද(10), හෙට(11) සහ අනිද්දා(12) යන දින වල අදාල මුල්‍ය ආයතන සහ තැපැල් කාර්යාල වලින් ලබා ගත හැකියි.\nඒ අනුව විශ්‍රාම වැටුප් ලබාගැනීමට යන පුද්ගලයින්ට අවසර පත්‍ර අවශ්‍ය නොවන අතර එසේ යාමට නොහැකි පුද්ගලයින්ට ගමන් කිරීමට නොමිලේ ප්‍රවාහන පහසුකම් ලබාදීමට රජය පියවර ගෙන තිබෙනවා.\nමේ අතර සියලුම රජයේ හා පෞද්ගලික බැංකු සහ තැපැල් කාර්යාල අද (10) සහ හෙට (11) දිනවල විවෘතව තබන අතර තැපැල් කාර්යාල 12 වන සෙනසුරාදා ද විවෘතව තැබීමට නියමිතයි.\nවිශ්‍රාම වැටුප් ලබාගැනීම සඳහා විශ්‍රාමික හැඳුනුම්පත, ජාතික හැඳුනුම්පත හෝ දුරකතනයට එවා ඇති කෙටි පණිවුඩය සංචරණ අවසර පතක් ලෙස භාවිත කළ හැකි බව ආර්ථික පුනර්ජීවනය හා දරිද්‍රතාවය තුරන් කිරීම සඳහා වන ජනාධිපති කාර්ය සාධක බලකාය පවසනවා.\nඑමඟින් නිකුත් කළ නිවේදනයක දැක්වුණේ අද සහ හෙට සියලුම රජයේ සහ පෞද්ගලික බැංකු මෙන්ම තැපැල් කාර්යාලද ඒ සඳහා විවෘතව තැබිය යුතු බවයි.\nඑමෙන්ම, අනිද්දා දිනයේදීද සියලුම තැපැල් කාර්යාල විවෘතව තැබෙනු ඇති.\nමේ අතර, විශ්‍රාම වැටුප් සහ මහජන ආධාර ලබාදෙන අද සහ හෙට, ඒ සඳහා වන ප්‍රවාහන කටයුතු වෙනුවෙන් පමණක් විශේෂ බස්රථ සේවාවක් ක්‍රියාත්මක කරන බව ශ්‍රී ලංකා ගමනාගමන මණ්ඩලයේ සභාපති කිංස්ලි රණවක සඳහන් කළා.\nඒ සදහා බස් රථ 2750 ක් පමණ දිවයින පුරා යෙදවීමට පියවර ගෙන ඇති  අතර ප්‍රාදේශීය ලේකම්වරුන්ට සහ යුද හමුදාවට අවශ්‍ය බස්රථ ප්‍රාදේශීය ඩිපෝවලින් ලබා ගැනීමට හැකියාව පවතින බවයි ඔහු වැඩිදුරටත් කියා සිටියේ.",
       "URL": "https://www.hirunews.lk/273878/විශ්‍රාම-වැටුප්-අද-සිට-විශ්‍රාම-වැටුප්-ලබාගන්න-ලංගම-බස්",
       "Category": "Local News",
       "Parent URL": "https://www.hirunews.lk/local-news.php?pageID=1895"
}