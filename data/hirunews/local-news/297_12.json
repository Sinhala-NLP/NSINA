{
       "Source": "hirunews",
       "Timestamp": "Saturday, 03 June 2023 - 9:47",
       "Headline": "වැලිකඩ පොලිසිය තුළ මියගිය මෙහෙකාරියගේ මරණ වාර්තාව අධිකරණයට කැඳවයි",
       "News Content": "සොරකමක් සම්බන්ධයෙන් වැලිකඩ පොලිසියේ අත්අඩංගුවේ සිටියදී රෝගාතුර වූ කාන්තාවක මියයෑමේ සිද්ධියට අදාළව ඇය කොළඹ ජාතික රෝහලට ඇතුළත් කර ප්‍රතිකාර ලැබූ සියලු ලේඛන අපරාධ පරික්ෂණ දෙපාර්තමේන්තුවට ලබාදෙන ලෙස කොළඹ අතිරේක මහේස්ත්‍රාත් ටී. එන්. එල්. ඉලංගසිංහ එම රෝහලේ අධ්‍යක්ෂවරයාට ඊයේ නියෝග කර තිබෙනවා.\nමෙලෙස මියගොස් ඇත්තේ ව්‍යාපාරිකාවක මෙන්ම චිත්‍රපට අධ්‍යක්ෂිකවකගේ නිවසේ සේවය කරමින් සිටි මෙහෙකාරියක වූ බදුල්ලේ පදිංචි 43 හැවිරිදි කාන්තාවක්.\nඇය අවසන් වරට සේවය කළ බොරැල්ල කොටාපාර ප්‍රදේශයේ පිහිටි නිවසේ සී සී ටී වී දර්ශනද අපරාධ පරීක්ෂණ දෙපාර්තමේන්තුවට ලබාදෙන ලෙස මහේස්ත්‍රාත්වරයා එම නිවසේ හිමිකරුට නියෝග කර ඇති බවයි වාර්තා වන්නේ.\nඊයේ මීට අදාළ නඩුව කැදවූ අවස්ථාවේදී අපරාධ පරීක්ෂණ දෙපාර්තමේන්තුව වෙනුවෙන් සහ අගතියට පත් පාර්ශවය වෙනුවෙන් පෙනී සිටි නීතීඥවරයා අධිකරණය හමුවේ කියා සිටියේ වැලිකඩ පොලිසිය මෙම කාන්තාව කොළඹ ජාතික රෝහලට ඇතුළත් කර ඇත්තේ මහමග වැටී සිටි කාන්තාවක් ලෙස හුවා දක්වමින් බවයි.\nඑලෙස මහමග වැටී සිටි කාන්තාවක් ලෙස හුවා දක්වමින් යමෙකු රෝහල් ගත කළේ නම්, ඒ සදහා පොලිස් රෙගුලාසි මත අනුගමනය කළ යුතු ක්‍රියාමාර්ග රැසක් ඇති බවත්, ඇය වැටී සිටි ස්ථානයේ සාක්ෂි සටහන්, එලෙස ඇතුළත් කළ පොලිස් නිළධාරියා සටහන් කළ යුතු බවත් නීතීඥවරයා අධිකරණය හමුවේ කියා සිටියා.\nමෙම කාන්තාව අදාළ ව්‍යාපාරිකාවගේ නිවසේ මෙහෙකාරිය ලෙස සේවය කරමින් සිටියදී රන් භාණ්ඩ සොරකමක් සම්බන්ධයෙන් වැලිකඩ පොලිසිය විසින් අත්අඩංගුවට ගෙන සිටියදී හදිසියේ අසනීප වී කොළඹ ජාතික රෝහලට ඇතුළත් කිරීමෙන් පසු මියගියේ පසුගිය 11 වනදායි.\nඑම කාන්තාවගේ සැමියා අධිකරණයට මෝසමක් ඉදිරිපත් කරමින් ඇගේ මරණය සැක සහිත බව ප්‍රකාශ කළා.\nඉන් අනතුරුවයි එම කාන්තාවගේ මරණය සම්බන්ධයෙන් විශේෂ පොලිස් කණ්ඩායමක් වැලිකඩ පොලිසියේ නිලධාරීන්ගෙන් ප්‍රකාශ සටහන් කරගනු ලැබුවේ.\nසිද්ධිය සම්බන්ධයෙන් වැලිකඩ පොලිසියේ ස්ථානාධිපතිවරයා පසුගියදා පොලිස් ක්‍ෂේත්‍ර බලකා මූලස්ථානයට මාරු කරනු ලැබුවා.\nඊට අමතරව වැලිකඩ පොලිසියේ නිලධාරීන් හතරදෙනෙකුගේ සේවයද අත්හිටවනු ලැබූ අතර, තවත් පොලිස් කොස්තාපල්වරයෙකු සහ කොස්තාපල්වරියක ස්ථාන මාරු කර තිබුණා.\nමෙම සිද්ධියට අදාළ නඩුව මේ මස 21 වනදා යළි කැදවනු ඇති.",
       "URL": "https://www.hirunews.lk/336929/වැලිකඩ-පොලිසිය-තුළ-මියගිය-මෙහෙකාරියගේ-මරණ-වාර්තාව-අධිකරණයට-කැඳවයි",
       "Category": "Local News",
       "Parent URL": "https://www.hirunews.lk/local-news.php?pageID=297"
}