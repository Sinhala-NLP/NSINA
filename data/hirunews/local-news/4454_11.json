{
       "Source": "hirunews",
       "Timestamp": "Saturday, 24 June 2017 - 12:00",
       "Headline": "ප්‍රසූත කළ දරුවා වැසිකිළි වලකට දැමූ කාන්තාව අත්අඩංගුවට",
       "News Content": "බුත්තල පොලීසිය විසින් සිදුකළ පරීක්ෂාවකින් අනතුරුව නොවැඩුණු බිළිදෙකුගේ කලලයක් වැසිකිළි වළකට දමා තිබියදී පසුගියදා සොයාගෙන තිබෙනවා.\nරුධිරය වහනය වීම හේතුවෙන් රෝහල්ගත කළ කාන්තාවක් රහසිගතව දරුවකු ප්‍රසූතකර ඇති බවට දැන ගැනීමෙන් අනතුරුව මෙම පරීක්ෂාව සිදුකර ඇති බවයි වාර්තා වන්නේ.\nබුත්තල, පැල්වත්ත, පහළවෙල ප්‍රදේශයේ නිවෙසක වැසිකිළි වළකින් මෙම බිළිදාගේ කොටස් සොයාගෙන ඇති බවටයි වාර්තා වන්නේ.\nඑම ප්‍රදේශයේ පදිංචි වී සිටි 35 හැවිරිදි කාන්තාවක් විසින් මෙසේ දරුවා ප්‍රසූතකර රෙදි කැබැල්ලක ඔතා වැසිකිළි වළට දමා තිබෙනවා.\nඅදාල කාන්තාවගේ සැමියා 2016 වසරේ  සිට විදේශගතව සිටින අතර ඇය සහ අවුරුදු 12 සහ 8 යන වයස්වල පසුවන දරුවන් දෙදෙනකු එම කාන්තව ජීවත්ව ඇති බවයි වාර්තා වන්නේ.\nඅධික ලෙස නරක්වී තිබූ බිළිදාගේ කොටස් මොණරාගල අධිකරණ වෛද්‍යවරයා වෙත ඉදිරිපත් කිරීමට කටයුතු කළ බව සදහන්.\nඅදාල කාන්තාව එම ප්‍රදේශයේ පැවති සුවනාරී සායනයකට සහභාගි නොවීම සම්බන්ධයෙන් පවුල් සෞඛ්‍ය සේවිකාවන් විසින් කළ සොයා බැලීමකදි අසනීපව සිටි මේ කාන්තාව රෝහල්ගත කරන ලෙස උපදෙස් දී තිබෙනවා.\nඒ අනුව ඇය රෝහල්ගත කළ අවස්ථාවේ ඇය පරීක්ෂාවට ලක් කළ වෛද්‍යවරිය විසින් මේ බව පොලිසියට දන්වා ඇති බව සදහන්.\nසැකකාර කාන්තාව වැල්ලවාය මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන 28 දින දක්වා රක්ෂිත බන්ධනාගාරගත කරන ලෙස නියෝග කළ බවයි වාර්තා වන්නේ.\nසිද්ධිය සම්බන්ධයෙන් වැඩිදුර විමර්ශන කටයුතු මොණරාගල පොලිසිය විසින් සිදුකරනු ලබනවා.",
       "URL": "https://www.hirunews.lk/164308/ප්‍රසූත-කළ-දරුවා-වැසිකිළි-වලකට-දැමූ-කාන්තාව-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4454"
}