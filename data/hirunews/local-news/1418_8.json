{
       "Source": "hirunews",
       "Timestamp": "Tuesday, 18 January 2022 - 9:39",
       "Headline": "බලශක්ති ඇමැති උදය ගම්මන්පිලගෙන් චෝදනාවක් (වීඩියෝ)",
       "News Content": "ජනවාරි මාසයට ඩීසල් අවශ්‍ය නැති බව කී ලංකා විදුලිබල මණ්ඩලය එක්වර ම සිය වචනය වෙනස් කර ඉකුත් 11 වැනි දා ඉන්ධන ඉල්ලා සිටි බවට බලශක්ති ඇමැති උදය ගම්මන්පිල චෝදනා කරනවා.\nආනයනය කළ ඩීසල් තොග විදුලිබල මණ්ඩලයට ලබා දුන හොත් රථවාහන ධාවනය සඳහා නිකුත් කිරීමට ඉන්ධන නැති වන බැවින් එය කළ නො හැකි කාර්යක් බව යි ඇමැතිවරයා අවධාරණය කරන්නේ.\nමේ වනවිට විදුලිබලය සඳහා නිකුත් කිරීමට ඉන්ධන නො මැති බව කී ඔහු, ලංකා විදුලි බල මණ්ඩලය තමන්ට ඩොලර් ලබා දුන හොත් අවශ්‍ය ඉන්ධන ආනයනය කර ලබාදිය හැකි බව පවසනවා.\nරටේ මාසික අපනයන ආදායම ඩොලර් මිලියන දහසක් වුවත් එයින් රටට නිශ්චිත ව ලැබෙන්නේ ඩොලර් මිලියන 750ක් පමණක් බව සඳහන් කරන ගම්මන්පිල අමාත්‍යවරයා, එයින් ඩොලර් මිලියන 400ක් ඉන්ධන සඳහා ලබාගැනීම යනු, අපනයන ලැබීම්වලින් 55%ක් ඉන්ධන සඳහා යෙදීමක් බවත් රට පවතින ආර්ථික අර්බුදය හමුවේ එය කිරීමට අපහසු දුෂ්කර වැඩක් බවත් අවධාරණය කරනවා.\nඅතිශය පීඩාකාරී වටපිටාවක සිටින තමාට විදුලිබලය සඳහා අවශ්‍ය ඩොලර් සෙවීම කළ හැකි කාරියක් නො වන බව කියන ඔහු, විදුලිබලය සඳහා අවශ්‍ය ඩොලර් සම්පාදනය කරගැනීම එම විෂය භාර බලධාරීන්ගේ කාර්යක් බව ද සඳහන් කළා.",
       "URL": "https://www.hirunews.lk/294303/බලශක්ති-ඇමැති-උදය-ගම්මන්පිලගෙන්-චෝදනාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1418"
}