{
       "Source": "hirunews",
       "Timestamp": "Thursday, 04 August 2016 - 7:20",
       "Headline": "උසස් පෙළ විභාග ශාලාධිපතිවරයෙක් කැමැත්තෙන් ඉවත්වෙයි",
       "News Content": "මහනුවර උසස් බාලිකා විද්‍යාලයේ විභාග මධ්‍යස්ථානයක ශාලාධිපතිවරයෙකු සිය කැමැත්තෙන් එම තනතුරෙන් ඉවත්වී තිබෙනවා.\nවිභාග දෙපාර්තමේන්තුව සඳහන් කළේ ඔහු ඊට අදාළ කරුණු සටහන් පොතේ ඇතුළත් කරමින් ශාලාධිපති තනතුරෙන් ඉවත්ව ඇති බවයි.\nකෙසේ වෙතත් පසුගිය දෙවනදා අදාළ විභාග මධ්‍යස්ථානයේම ආර්ථික විද්‍යා බහුවරණ ප්‍රශ්න පත්‍රයට පෙනී සිටි සිසුන්ට පිළිතුරු ලබාදීම සඳහා වෙනත් විෂයකට අදාළ සටහන් පත්‍රිකා බලධාරින් විසින් ලබාදීමේ සිද්ධියක්ද වාර්තාවුණා.\nමේ හේතුව නිසා විභාග අපේක්ෂකයන් දැඩි දුෂ්කරතාවකට පත්වූ බවයි මධ්‍යම පළාත් අධ්‍යාපන අධ්‍යක්‍ෂක තිලක් ඒකනායක සඳහන් කළේ.\nමේ අතර ප්‍රමාද වී උසස් පෙළ විභාගයේ රාජකාරිවලට වාර්තා කළ කැළණිය - හේනේගම මධ්‍ය විද්‍යාලයේ විභාග ශාලාධිපතිවරයා එම තනතුරෙන් පසුගියදා ඉවත් කරනු ලැබුවා.\nපසුගිය දෙවනදා  ආරම්භ වූ උසස් පෙළ විභාගය මධ්‍යස්ථාන 2204 කදී පැවැත්වෙන අතර, ඊට විභාග අපේක්ෂයන් 315 605 දෙනෙකු පෙනී සිටිනවා.",
       "URL": "https://www.hirunews.lk/139770/උසස්-පෙළ-විභාග-ශාලාධිපතිවරයෙක්-කැමැත්තෙන්-ඉවත්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4937"
}