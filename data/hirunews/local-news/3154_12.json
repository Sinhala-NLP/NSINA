{
       "Source": "hirunews",
       "Timestamp": "Tuesday, 10 September 2019 - 12:12",
       "Headline": "නිශ්ශංක සේනාධිපති ඇතුළු 13 දෙනෙකුට අධි චෝදනා යටතේ නඩු",
       "News Content": "ඇවන්ගාඞ් සිද්ධියට අදාළව එම සමාගමේ සභාපති නිශ්ශංක සේනාධිපති ඇතුලූ 13 දෙනෙකුට එරෙහිව නීතිපති දප්පුල ද ලිවේරා විසින් අද ත්‍රිපුද්ගල මහාධිකරණය හමුවේ නඩු පවරනු ලැබුවා.\nනීතිපතිවරයාගේ සම්බන්ධීකරණ නිලධාරිනි රජයේ අධිනීතීඥ නිශාරා ජයරත්න කියා සිටියේ චෝදනා 7573 ක් යටතේ සැකකරුවන්ට එරෙහිව නඩු පවරා ඇති බවයි.\nමෙම සිද්ධියට අදාළව අගවිනිසුරුවරයා විසින් නීතිපතිවරයාගේ ඉල්ලීම මත දැනටමත් විශේෂ ත්‍රිපුද්ගල මහාධිකරණ විනිසුරු මඩුල්ලක් පත් කර තිබෙනවා.\nමේ අතර, පාතාල සාමාජික සම්පත් නිරෝෂන් හෙවත් ආනමාලූ රංග සහ තවත් පුද්ගලයෙකු මාදම්පිටිය පොදු සුසාන භූමිය තුළදී තියුණු ආයුධවලින් පහරදී ඝාතනය කිරීමේ සිද්ධිය සම්බන්ධයෙන් අත්අඩංගුවට ගැනුණු ප්‍රසාද් රුවන් හෙවත් කුඩු රොෂාන් ඇතුලූ හත්දෙනා ලබන 19 වන දා දක්වා අද රක්ෂිත බන්ධනාගාර ගත කෙරුණා.\nඒ, කොළඹ අතිරේක මහේස්ත්‍රාත් කාංචනා නෙරංජනා ද සිල්වාගේ නියෝගයකට අනුවයි. සැකකරුවන් එදිනට හඳුනා ගැනීමේ පෙරට්ටුවක් සඳහා ඉදිරිපත් කරන ලෙසටයි නියෝග කෙරුණේ.\nපාතාල සාමාජික ආනමාලූ රංග සහ මොහොමඞ් ඉම්රාන්, අවමංගල්‍ය උත්සවයකට සහභාගිවීම සඳහා පැමිණ සිටියදී  ත්‍රිරෝද රථයකින් පැමිණි පිරිසක් මෙම ඝාතනය සිදුකර පළා ගොස් තිබුුණේ පසුගිය මස 16 වනදායි.",
       "URL": "https://www.hirunews.lk/223983/නිශ්ශංක-සේනාධිපති-ඇතුළු-13-දෙනෙකුට-අධි-චෝදනා-යටතේ-නඩු",
       "Category": "Local News",
       "Parent URL": "https://www.hirunews.lk/local-news.php?pageID=3154"
}