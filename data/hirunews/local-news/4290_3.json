{
       "Source": "hirunews",
       "Timestamp": "Tuesday, 03 October 2017 - 17:40",
       "Headline": "කාලාන්තරයක් තිස්සේ කළ රන් ජාවාරමක් හෙළිවෙයි",
       "News Content": "කාලාන්තරයක් තිස්සේ රන් කැබලි ගුද මාර්ගයේ සඟවාගෙන ඉන්දියාවට ගෙනගොස් අලෙවි කිරීමේ ජාවාරමක නිරත වූ කාන්තාවක් සහ තරුණයෙකු විශේෂ මෙහෙයුමකින් අත්අඩංගුවට ගැනීමට පොලිස් විශේෂ කාර්ය බලකාය අද(03) සමත් වුනා.\nසුදු පැහැයට හුරු කුඩා වෑන් රථයකින් කටුනායක අධිවේගී මාර්ගයේ ගමන් ගන්නා දෙදෙනෙකු නීති විරෝධී ලෙස රන් බිස්කට් ප්‍රවාහනය කරන බවට ,STF මුලස්ථානයේ වැටලීම් අංශයට ලැබුන තොරතුරක් අනුව වැටලීම කර තිබෙනවා.\nඒ අනුව සිදූව පිටවුමේ දී වන රථය අත්අඩංගුවට ගත අතර එහි 29 හැවිරිදි කාන්තාවක්, 25 හැවිරිදි තරුණයෙක් සිටි අතර රියදුරා ද සමග 3 දෙනාම අත්අඩංගුවට ගෙන ප්‍රශ්න කෙරුනා.\nපළමුව සැකකරුවන් දෙදෙනා පවසා ඇත්තේ තමන් රෙදිපිළි ගෙන එම සඳහා ඉන්දියාවේ යන බවයි.\nදිගින් දිගටම ප්‍රශ්න කිරීමේ දී තම ගුද මාර්ගයන්හි රන් බිස්කට් කපා හැදු කැබලි සඟවාගෙන ඇති බව පිළිගත්තා.\nඔවුන්ම තම ගුද මාර්ගයන්හි සඟවාගෙන සිටි රන් කැබලි 9ක් රැගෙන දුන් අතර ඒවා ග්‍රෑම් 300කට අධික බරින් යුක්තයි.\nඒවා කාබන් කොළවල ඔතා , උපත් පාලන කොපුවල බහා තිබුනා.\nතරුණයාගේ කරේ පවුම් 8ක රන් මාලයක් ද තිබුනා.\nඅනතුරුව දෙදෙනා මිගමුව රෝහලට ගෙනගොස් ස්කෑන් පරීක්ෂණයක් කිරීමේ දී ගුද මාර්ගයේ තිබී තවත් රන් කැබලි 2ක් සොයා ගත්තා.\nමේවායේ වටිනාකම රුපියල් ලක්ෂ 40කට අධිකයි.\nවිදෙස් ගමන් බලපත් පරික්ෂාවේ දී පෙනීගොස් ඇත්තේ සතියකට දෙවතාවක් මුම්බායි වෙත යන බවයි.\nශ්‍රී ලංකාවේ රන් කැබලි මෙසේ ගෙනගොස් පැමිණෙන විට රෙදි ස්වල්පයක් රැගෙන එමින් මෙම ජාවාරම දීර්ඝ කාලයක් තිස්සේ කරගෙන ගොස් ඇති බවද අනාවරණ වුනා.\nග්‍රෑන්පාස් හා කොටහේනේ පදිංචිකරුවන් වන මොවුන් වැඩිදුර පරීක්ෂණ සඳහා රේගුවට භාර දී තිබෙනවා.",
       "URL": "https://www.hirunews.lk/172488/",
       "Category": "Local News",
       "Parent URL": "https://www.hirunews.lk/local-news.php?pageID=4290"
}