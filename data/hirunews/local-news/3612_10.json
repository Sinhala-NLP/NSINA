{
       "Source": "hirunews",
       "Timestamp": "Monday, 10 December 2018 - 6:55",
       "Headline": "බේරුවල ගිනි අවි සිද්ධියේ මැණික් ව්‍යාපාරිකයා අද අධිකරණයට",
       "News Content": "බේරුවල - පත්තෙකඩේ ප්‍රදේශයේ දෙමහල් නිවසක ගබඩා කර තිිබියදී ගිනි අවි සහ ජීව උණ්ඩ තොගයක් සොයා ගැනීමේ සිද්ධිය සම්බන්ධයෙන් අත්අඩංගුවට ගත් මැණික් ව්‍යාපාරිකයා සහ අනෙක් පුද්ගලයා අද (10) මතුගම මහේස්ත්‍රාත් අධිකරණය වෙත ඉදිරිපත් කිරීමට  නියමිතයි.\nපොලීසිය සඳහන් කළේ ඔවුන් රඳවා තබාගනිමින් තවදුරටත් ප්‍රශ්න කිරීමට අධිකරණයෙන් අවසර ලබාගැනීමට කටයුතු කරන බවයි.\nඑම ව්‍යාපාරිකයා සතුව තිබී ගිනි අවි 13 ක් සහ ජීව උණ්ඩ 906 ක් සොයාගත් අතර, මූලික පරීක්ෂණවලදී හෙළිවූයේ මෙම අවි ආයුධ සඳහා කිසිදු බලපත්‍රයක් නොමැති බවයි.\nමෙතෙක් සිදුකරන ලද ප්‍රශ්න කිරීම්වලදී අත්අඩංගුවට ගත් මැණික් ව්‍යාපාරිකයා ගිනි අවි ළඟ තබාගැනීමට හේතුව නිශ්චිතව සඳහන් කර නැහැ.\nඒ අනුව වැඩිදුර පරීක්ෂණ ක්‍රියාත්මක කර ඇති බවයි පොලීසිය පවසන්නේ.\nමොහු සතුව තිබී ප්‍රභූ ආරක්ෂාව සඳහා යොදා ගැනෙන මිනිඋෂි වර්ගයේ ගිනි අවියක් සොයාගැනීම සහ හෙරොයින් මත්කුඩුද සොයාගැනීම පිළිබඳ පරීක්ෂණ කටයුතුවලදී වැඩි අවධානයක් යොමු කරන බව උසස් පොලිස් නිලධාරියෙකු අප කළ විමසීමකදී කියා සිටියා.\nමෙම මැණික් ව්‍යාපාරිකයා තවත් පුද්ගලයෙකු සමඟ ඝාතනය කරන ලද ගෝනෙකුගේ මස්ද රැගෙන මෝටර් රථයකින් ගමන් කරමින් සිටියදී අත්අඩංගුවට ගත් අතර, පසුව සිදුකරන ලද වැඩිදුර ප්‍රශ්න කිරීම්වලදී හෙළිවූ තොරතුරුවලට අනුවයි මෙම අවි ආයුධ සොයාගැනුනේ.",
       "URL": "https://www.hirunews.lk/205827/බේරුවල-ගිනි-අවි-සිද්ධියේ-මැණික්-ව්‍යාපාරිකයා-අද-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=3612"
}