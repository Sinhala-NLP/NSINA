{
       "Source": "hirunews",
       "Timestamp": "Friday, 09 October 2020 - 7:51",
       "Headline": "සුනඛයෙකු නිදැල්ලේ යැව්වාට රුපියල් පනහක දඩයක්",
       "News Content": "නිවසෙහි ඇති කරන සුනඛයා නිදැල්ලේ යවා පාසල් සිසුවෙකු සපා කා බරපතල තුවාල සිදුකිරීමට ඉඩ සැලැස්වීම සම්බන්ධයෙන් වරද පිළිගත් අයෙකුට රුපියල් පනහක දඩයක් නියම කිරීමට ගාල්ල අතිරේක මහේස්ත්‍රාත් පවිත්‍රා සංජීවනී පතිරණ නියෝග කර තිබෙනවා.\nඅදාළ සුනඛයා ගාල්ල - රිච්මන්ඞ් විදුහලට නිදැල්ලේ යවා 04 වන ශ්‍රේණියේ සිසුවෙකු පසුගිය සැප්තැම්බර් 30 වනදා සපා කා ඇති බවයි හිරු වාර්තාකරු සඳහන් කළේ.\nඒ අනුව ඊට අදාළ නඩුව ඊයේ දින අධිකරණය හමුවේ කැඳවා ඇති අතර, එහිදීයි අදාළ නියෝගය නිකුත් කර ඇත්තේ.\nරුපියල් පනහක දඩයට අමතරව එම සුනඛයා අයත් පුද්ගලයාට දැනුම් දී ඇත්තේ අදාළ සුනඛයා කූඩුවක දමා ඇති කරන ලෙසත්, පාසල් දිනවල සත්වයා පිටතට නොදමන ලෙසටයි.\nගාල්ල මහ නගර සභාවේ මහජන සෞඛ්‍ය පරීක්ෂකවරුන් මෙම නඩුව පවරා පැමිණිල්ල මෙහෙයවා තිබුණා.",
       "URL": "https://www.hirunews.lk/252126/සුනඛයෙකු-නිදැල්ලේ-යැව්වාට-රුපියල්-පනහක-දඩයක්",
       "Category": "Local News",
       "Parent URL": "https://www.hirunews.lk/local-news.php?pageID=2401"
}