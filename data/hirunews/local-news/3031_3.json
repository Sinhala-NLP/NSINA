{
       "Source": "hirunews",
       "Timestamp": "Tuesday, 26 November 2019 - 13:00",
       "Headline": "පූජිත්, හේමසිරි ඇප සලකා බැලීම හෙට",
       "News Content": "හිටපු ආරක්ෂක ලේකම් හේමසිරි ප්‍රනාන්දු සහ අනිවාර්ය නිවාඩු යවා සිටින පොලිස්පති පූජිත් ජයසුන්දර තමන්ට ඇප ලබාදෙන ලෙස ඉල්ලා ගොනු කළ ප්‍රතිශෝධිත ඇප අයදුම්පත් හෙට කැදවීමට නියමිතයි.\nහිටපු ආරක්ෂක ලේකම් හේමසිරි ප්‍රනාන්දු ගොනු කර තිබූ ඇප අයදුම්පත්‍රය අද කොළඹ අංක 06 මහාධිකරණ විනිසුරු ආදිත්‍ය පටබැදි ඉදිරියේ කැදවූ අතර එහිදී ඇප අයදුම්පතේ සඳහන් කරුණු තහවුරු කිරීම සඳහා හෙට කැදවීමට දින නියම කරනු ලැබුවා.\nඑමෙන්ම, දැනට අනිවාර්ය නිවාඩු යවා සිටින පොලිස්පති පූජිත් ජයසුන්දර තමාට ඇප ලබාදෙන ලෙස ඉල්ලා ගොනු කරනු ලැබුූ ඇප අයදුම්පත හෙට අංක 7 මහාධිකරණයේදී කැදවීමට නියමිතයි.\nපාස්කු ඉරිදා ත්‍රස්ත ප්‍රහාර මාලාව වලක්වා ගැනීමට ක්‍රියා නොකිරීම තුළින් සාපාරාධි ලෙස රාජකාරිය පැහැර හැර මිනීමැරීම යන චෝදනාවලට මොවුන් දෙදෙනා දෙසැම්බර් මස 03 වනදා දක්වා රක්ෂිත බන්ධනාගාරගතවයි පසුවන්නේ.\nමේ අතර, පාර්ලිමේන්තු මන්ත්‍රී නාමල් රාජපක්ෂට ලබන වසරේ පෙබරවාරි මස 10 වනදා දක්වා විදේශගත වීමට කොළඹ මහාධිකරණය අද අවසර ලබාදුන්නා. මොහු විසින් ඉදිරිපත් කළ මෝසමකට අනුව මෙම නඩුව කැදවනු ලැබුවේ මහාධිකරණ විනිසුරු ප්‍රදීප් හෙට්ටිආරච්චි ඉදිරියේයි.\nපාර්ලිමේන්තු මන්ත්‍රිවරයෙකු වශයෙන් කටයුතු කරමින් අයථා ලෙස උපයා ගන්නා ලද රුපියල් මිලියන 30ක මුදලක් ගවර්ස් කෝපරේට් නමැති සමාගමක ආයෝජනය කිරීම තුළින් මුදල් විශුද්ධිකරණය වැලැක්වීමේ පනත යටතේ වරදක් සිදුකර ඇතැයි මොහුට එරෙහිව චෝදනා එල්ල වී තිබෙනවා.\nනාමල් රාජපක්ෂ වෙනුවෙන් පෙනී සිටි නීතිඥවරයා අධිකරණය හමුවේ පෙන්වා දුන්නේ තම සේවාදායකයාට දැනට අධිකරණය මගින් විදෙස් ගමන් තහනමක් නොමැති බවයි.\nඉදිරිපත් වූ කරුණු සලකා බැලූ කොළඹ මහාධිකරණ විනිසුරුවරයා ලබන වසරේ පෙබරවාරි මස 10 වනදා දක්වා නාමල් රාජපක්ෂට විදෙස් ගතවීමට අවසර ලබාදුන් අතර එදින නඩුව විභාගයට ගන්නා බවද දැනුම් දුන්නා.",
       "URL": "https://www.hirunews.lk/229014/පූජිත්-හේමසිරි-ඇප-සලකා-බැලීම-හෙට",
       "Category": "Local News",
       "Parent URL": "https://www.hirunews.lk/local-news.php?pageID=3031"
}