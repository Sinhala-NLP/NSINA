{
       "Source": "hirunews",
       "Timestamp": "Thursday, 07 April 2016 - 7:15",
       "Headline": "අස්ගිරි මහ නාහිමි තෝරා පත්කරගැනීම අද",
       "News Content": "අස්ගිරි පාර්ශවයේ 22 වන මහා නාහිමියන් පත් කර ගැනීම අද සිදුකිරීමට නියමිතයි.\nඒ අස්ගිරි මහා විහාරයේ පිහිටි ඓතිහාසික උපෝසථාගාරයේදියි.\nඅස්ගිරි මහා විහාර පාර්ශවයේ කාරක සංඝ සභික පූජ්‍ය මැදගම ධම්මානන්ද හිමියන් හිරු ප්‍රවෘත්ති අංශයට කියා සිටියේ අද පස්වරු තුනට මහ නාහිමියන් තෝරා පත්කර ගැනීම සඳහා භික්ෂූන් වහන්සේලා රැස්වන බවයි.\nඅස්ගිරි මහා නාහිිමියන් ලෙස කටයුතු කළ අතිපූජ්‍ය ගලගම ශ්‍රී අත්ථදස්සී නා හිමියන් පසුගිය මාර්තු මස 9 වනදා අපවත්වීම හේතුවෙන් එම තනතුර හිස්වුණා.\nශ්‍යාමෝපාලි මහා නිකායේ අස්ගිරි මහා විහාර පාර්ශවයේ මහනායක පදවිය  සඳහා ඉදිරිපත්වීමට අනුනායක ස්වාමීන් වහන්සේලා දෙනමක් පසුගියදා තීරණය කළා.\nපොළොන්නරුව - සොලොස්මස්ථානාධිපති පූජ්‍ය වේඬරුවේ උපාලි ස්වාමීන් වහන්සේ සහ බදුල්ල - මුතියංගන රජමහා විහාරාධිපති පූජ්‍ය වරකාගොඩ ඥාණරතන ස්වාමීන් වහන්සේ ඒ අනුව මහනායක පදවිය සඳහා ඉදිරිපත්වීමට සංඝ සභික හිමිවරුන්ට දැහැත් පිළිගන්වමින් දැනුම් දුන්නා.",
       "URL": "https://www.hirunews.lk/130288/අස්ගිරි-මහ-නාහිමි-තෝරා-පත්කරගැනීම-අද",
       "Category": "Local News",
       "Parent URL": "https://www.hirunews.lk/local-news.php?pageID=5099"
}