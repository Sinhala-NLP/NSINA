{
       "Source": "hirunews",
       "Timestamp": "Friday, 20 August 2021 - 17:53",
       "Headline": "ඩෙල්ටා ප්‍රභේදයේ විකෘති තුනම සහිත රෝගීන්, ලොව පළමු වරට කොළඹින් හමුවේ (වීඩියෝ)",
       "News Content": "ඩෙල්ටා ප්‍රභේදයේ විකෘතිතා තුනම සහිත ආසාදිතයින් ලොව පළමු වරට මෙරටින් හමුවී තිබෙනවා.\nඑසේම මෙතෙක් සිදුකළ සාම්පල පරීක්ෂාවල දී ඩෙල්ටා ප්‍රභේදය ආසාදිත වූ මෙරට පුද්ගලයින්ගේ සංඛ්‍යාව 201 දක්වා ඉහළ ගොස් ඇති බවයි ශ්‍රී ජයවර්ධනපුර විශ්වවිද්‍යාලයේ ආසාත්මිකතා සහ සෛල ජෛව විද්‍යා අංශය සඳහන් කළේ.\nමෙම විකෘතිතා තුනම සහිත ආසාදිතයින් බහුතරය කොළඹින් හමුවී ඇති බව එම විශ්වවිද්‍යාලයේ ආසාත්මිකතා ප්‍රතිශක්තිවේද සහ ශල්‍ය ජෛව විද්‍යා අධ්‍යයන අංශයේ අධ්‍යක්ෂ ආචාර්ය චන්දිම ජීවන්දර ප්‍රකාශ කළා.\nඑසේම අදාළ ජාන විකෘතිතා අතරින් එක් විකෘතිතාවයක් මෙරටට ආවේණික එකක් බවයි ඔහු වැඩිදුරටත් සඳහන් කළේ.\nමේ අතර, මෙතෙක් සිදුකළ සාම්පල පරීක්ෂාවලදී ඩෙල්ටා ප්‍රභේදය ආසාදිත වූ මෙරට පුද්ගලයින්ගේ සංඛ්‍යාව 201 දක්වා ඉහළ ගොස් තිබෙනවා.\nශ්‍රී ජයවර්ධනපුර විශ්වවිද්‍යාලයේ ආසාත්මිකතා සහ සෛල ජෛව විද්‍යා අංශය මගින් නිකුත් කළ වාර්තාවකට අනුවයි මෙලෙස ඩෙල්ටා ආසාදිතයන් ඉහළ ගොස් ඇති බවට සඳහන් වුණේ.\nකෙසේ  වෙතත් ඩෙල්ටා ප්‍රභේදය ආසාදනය වූ තවත් බොහෝ පිරිස් සමාජය තුළ සිටිය හැකි බව සෞඛ්‍ය අංශ පෙන්වා දෙනවා.\nඩෙල්ටා ප්‍රභේදය ආසාදිත වූවෙකු රෝග ලක්ෂණ පෙන්නුම් කිරීමටත් ප්‍රථමයෙන් එය තවත් පුද්ගලයෙකුට සම්ප්‍රේෂණය වන බව ශ්‍රී ජයවර්ධනපුර විශ්වවිද්‍යාලයේ ආචාර්ය චන්දිම ජීවන්දර නිකුත් කළ ට්විටර් පණිවුඩයක දැක්වෙනවා.\nකෙසේ වෙතත්, ඔහු පවසන්නේ ඩෙල්ටා රෝග ලක්ෂණ මතුවීමට දින 5ක් ගත වන නමුත්, වෛරසය ආසාදනය වී දින එක හමාරකින් පසු එය වෙනත් අයෙකුට සම්ප්‍රේෂණය වන බවයි.\nඅවිස්සාවේල්ල - මාදොල ප්‍රදේශයේ නිවසක 75 හැවිරිදි කාන්තාවක් ඊයේ මිය ගොස් ඇති අතර ඇයගේ දියණියට ද කොවිඩ් ආසාදනය වී ඇති බව ඊයේ පස්වරුවේ තහවුරු වී තිබෙනවා.\nකෙසේ වෙතත්, නිවැසියන් චෝදනා කළේ මිය ගිය කාන්තාවගේ දේහය රැගෙන ගොස් ඇත්තේ අද දහවල් බවයි.\nපවතින තත්ත්වය හමුවේ කොළඹ අධිකරණ වෛද්‍ය නිලධාරී කාර්යාලය ද කාර්ය බහුල වි ඇති අතර, එහි තදබදයක් දක්නට ලැබෙනවා.\nඇතැම් මල්ශාලා හිමියන් කොරෝනා මරණ මුදල් ඉපයීමේ ජාවාරමක් බවට පත් කරගෙන ඇති බව අයි.ඩී.එච්. රෝහලේ විශේෂඥ අධිකරණ වෛද්‍ය නිලධාරී චන්න පෙරේරා සදහන් කළා.\nමේ අතර, කොරෝනා ව්‍යාප්තිය පාලනය කිරීම සඳහා පළදින මුහුණු ආවරණ පාවිච්චි කිරීමෙන් අනතුරුව පරිසරයට මුදා  හරින පුද්ගලයින් අත්අඩංගුවට ගන්නා ලෙස පරිසර පොලීසියට උපදෙස් දී ඇතැයි පරිසර අමාත්‍ය මහින්ද අමරවීර ප්‍රකාශ කළා.\nනිසි ක්‍රමවේදයකින් තොරව පරිසරයට ඒවා මුදා හැරීම හේතුවෙන් ඇතිව තිබෙන අර්බුදය පාලනය කිරීම සඳහා මෙම ක්‍රියාමාර්ගය ගත් බවයි ඔහු කියා සිටියේ.\nමේ අතර අද දිනයේ මේ දක්වා අලුතින් ආසාදිතයින් 2825ක් අලුතින් සොයාගෙන ඇති බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.",
       "URL": "https://www.hirunews.lk/280205/ඩෙල්ටා-ප්‍රභේදයේ-විකෘති-තුනම-සහිත-රෝගීන්-ලොව-පළමු-වරට-කොළඹින්-හමුවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1741"
}