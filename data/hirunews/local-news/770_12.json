{
       "Source": "hirunews",
       "Timestamp": "Saturday, 29 October 2022 - 13:03",
       "Headline": "කාසියේ වාසිය නවසීලන්තයට",
       "News Content": "2022 ලෝක කුසලාන පන්දුවාර 20 ක්‍රිකට් තරගාවලියේ ශ්‍රී ලංකා - නවසීලන්ත අතර තරගය අද ඔස්ට්‍රේලියාවේ සිඩ්නි ක්‍රිකට් ක්‍රීඩාංගණයේදී ආරම්භ වීමට නියමිතයි.\nතරගයේ කාසියේ වාසිය දිනූ නවසීලන්ත කණ්ඩායම තීරණය කළේ පළමුවෙන් පන්දුවට පහරදීමටයි.\nඅද තරගයේදී ශ්‍රී ලංකා කණ්ඩායමට පැතුම් නිස්සංක, කුසල් මෙන්ඩිස්, ධනංජය ද සිල්වා, චරිත් අසලංක, භානුක රාජපක්ෂ, දසුන් ශානක, වනිඳු හසරංග, චාමික කරුණාරත්න, මහීෂ් තීක්ෂණ, ලහිරු කුමාර සහ කසුන් රාජිත එක්ව සිටිනවා.\nශ්‍රී ලංකා කණ්ඩායමට අද තරගය ජයග්‍රහණය කිරීමට හැකි වුවහොත් පළමු කාණ්ඩයේ ප්‍රසාද ලකුණු සටහනේ පෙරමුණ ගැනීමට හැකියාව ලැබෙනවා.\nමේ වන විට නවසීලන්ත කණ්ඩායම පළමු කාණ්ඩයේ ප්‍රසාද ලකුණු සටහනේ පළමු තැන රැදී සිටින්නේ ප්‍රසාද ලකුණු 3කට හිමිකම් කියමින්.\nශ්‍රී ලංකා කණ්ඩායම ප්‍රසාද ලකුණු 2කට හිමිකම් කියමින් ප්‍රසාද ලකුණු සටහනේ 5 වැනි ස්ථානයේ රැදී සිටිනවා.\nමේ අතර ලෝක කුසලාන තරගාවලියේ පළමු කාණ්ඩයේ තරග වලට ඊයේ දිනයේදී වර්ෂාව හරස් වුවත් සිඩ්නි ක්‍රීඩාංගණය අවට කාලගුණය අද දිනයේ යහපත් තත්ත්වයක පවතින බව විදෙස් මාධ්‍ය අනාවරණය කරනවා.\nශ්‍රී ලංකා - නවසීලන්ත අතර තරගය අද මෙරට වේලාවෙන් පස්වරු 1.30ට ආරම්භ වීමට නියමිතයි.",
       "URL": "https://www.hirunews.lk/319119/කාසියේ-වාසිය-නවසීලන්තයට",
       "Category": "Local News",
       "Parent URL": "https://www.hirunews.lk/local-news.php?pageID=770"
}