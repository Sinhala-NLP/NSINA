{
       "Source": "hirunews",
       "Timestamp": "Friday, 16 April 2021 - 7:22",
       "Headline": "බීමත් රියදුරන් අල්ලන මෙහෙයුම් අඛන්ඩව",
       "News Content": "බීමතින් සහ මත්ද්‍රව්‍ය භාවිතා කර රිය පදවන්නන් නීතියේ රැහැනට කොටු කර ගැනීම සඳහා ශ්‍රී ලංකා පොලීසිය විසින් මුළු දිවයිනම ආවරණය වන පරිදි සිදු කෙරෙන මෙහෙයුම් තවදුරටත් ක්‍රියාත්මක බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ පවසනවා.\nමෙහිදී විශේෂයෙන් බීමත් රියෑදුරන් හඳුනා ගැනීම සඳහා ශ්වසන වායු පරීක්ෂණය සිදුකෙරෙන අතර මත්පැන් වලට අමතරව මත්ද්‍රව්‍ය භාවිත කර රිය පදවන්නේ දැයි සොයා බැලීම සඳහා සැකකෙරෙන රියැදුරන් රුධිර පරීක්ෂාවන් සඳහා යොමු කරන බවයි පොලිස් මාධ්‍ය ප්‍රකාශකවරයා සඳහන් කරන්නේ.\nදිවයින පුරා සිදුවන මාර්ග අනතුරු සංඛ්‍යාව ඉහළ යාම සහ ඒ තුළින් අහිමිවන ජීවිත සංඛ්‍යාව දිනෙන් දින ඉහළ යාම හේතුවෙන් මෙම මෙහෙයුම් දැඩි කර තිබෙනවා.\nමෙලෙස බීමතින් හෝ මත්ද්‍රව්‍ය ලබාගෙන රිය පැදවීමේ වරදට වැරදිකරුවන් වන අයවලුන්ගේ රියදුරු බලපත්‍රය තාවකාලිකව හෝ පූර්ණ වශයෙන් අහෝසි කිරීම සහ මාස 6 කට නොවැඩි සිර දඩුවමකට යටත් වීම යන දඩුවම් වලට යටත් වීමට ද  සිදු වනවා.\nඑමෙන්ම රථවාහන පොලිස් නිලධාරින් විසින් මහමගදී සිදුකෙරෙන ස්වසන වායු පරීක්ෂණය ප්‍රතික්ෂේප කරන පුද්ගලයින් මත්පැන් භාවිතා කර රිය ධාවනයේ  යෙදෙන්නන් ලෙස සැලකීමට සිදුවන බවයි පොලිස් මාධ්‍ය ප්‍රකාශක වරයා වැඩිදුරටත් පවසන්නේ.",
       "URL": "https://www.hirunews.lk/268559/බීමත්-රියදුරන්-අල්ලන-මෙහෙයුම්-අඛන්ඩව",
       "Category": "Local News",
       "Parent URL": "https://www.hirunews.lk/local-news.php?pageID=2017"
}