{
       "Source": "hirunews",
       "Timestamp": "Tuesday, 31 October 2017 - 12:59",
       "Headline": "කල්පිටියටත් සීමානිර්ණ ගැටළුවක් - සයින්දමර්දු හර්තාල් ව්‍යාපාරය අද දෙවන දිනටත් (ඡායාරූප)",
       "News Content": "පළාත් පාලන කොට්ඨාශ සීමානිර්ණය කිරීමේදී කල්පිටිය ප්‍රාදේශයේ ජනතාවට අසාධාරණයක් සිදුවී ඇති බවට ප්‍රදේශයේ දේශපාලන නියෝජිතයින් මෙන්ම රාජ්‍ය නිලධාරීන් චෝදනා කරනවා.\nපුත්තලම දිස්ත්‍රික් ලේකම්, සිවිල් සංවිධාන සහ දේශපාලන නියෝජිතයින් එක්ව කල්පිටිය ප්‍රාදේශීය සභා සීමානිර්ණ යෝජනා සීමානිර්ණ ජාතික කමිටුව වෙත යොමු කළත්, එම යෝජනා වෙනස් වී ඇති බවයි ඔවුන් සඳහන් කළේ.\nකල්පිටිය - ප්‍රාදේශීය සභා සීමානිර්ණය කිරීමේදී කරඹ හා පුලිදිවාසල් ප්‍රදේශ එක් කොට්ඨාශයක් ලෙස ද, විරුතෝඩේ හා නල්ලන්දළුව තවත් කොට්ඨාශයක් ලෙස නම් කරන්නැයි ඔවුන් යෝජනා කර තිබුණා.\nනමුත්, සීමානිර්ණය කිරීමේ ජාතික කමිටුව ‘කරඹ’ පමණක් එක් කොට්ඨාශයක් ලෙස සහ පුලිදිවාසල්, විරුතෝඩේ, නල්ලන්දළුව අනෙක් කොට්ඨාශ ලෙස ගැසට් කර ඇති බවයි පුත්තලම් දිස්ත්‍රික් ලේකම් කාර්යාලයේ විෂය කළමනාකරු ජගත් බණ්ඩාරනායක කියා සිටියේ.\nමේ සම්බන්ධයෙන් දැනුවත් කරමින් පුත්තලම දිස්ත්‍රික්කය නියෝජනය කරන රාජ්‍ය අමාත්‍ය පාලිත රංගේ බණ්ඩාර පළාත් සභා හා පළාත් පාලන අමාත්‍ය ෆයිසර් මුස්තාෆා වෙත ලිපියක් ද යොමු කර තිබෙනවා.\nමෙම තීරණය සංශෝධනය කරන ලෙස රාජ්‍ය අමාත්‍යවරයා එමගින් ඉල්ලා තිබෙනවා.\nමේ අතර, අම්පාර - කල්මුණේ සයින්දමර්දු ප්‍රදේශයට ප්‍රාදේශීය සභාවක් ලබාදෙන ලෙස ඉල්ලා සිදුකරන හර්තාල් ව්‍යාපාරය අද දෙවන දිනටත් ක්‍රියාත්මකයි.\nහර්තාලයට එක්ව සිටින පිරිසක් සයින්දමර්දු නගරයේ ඉදිකළ අට්ටාලයක් මත නැගී තවදුරටත් උපවාසයක නිරත වනවා.\nඑමෙන්ම කල්මුණේ ප්‍රදේශවාසීන් පිරිසක් සයින්දමර්දු ප්‍රදේශයට ප්‍රාදේශීය සභාවක් ලබානොදෙන ලෙස ඉල්ලමින් අද කල්මුණේ නගරයේදී විරෝධතාවයේ නිරත වුණා.\nඅනතුරුව ඔවුන් කල්මුණේ ප්‍රාදේශීය ලේකම්වරයාට සංදේශයක් ද භාර දී තිබෙනවා.\nඡායාරූප - අම්පාර, වසන්ත චන්ද්‍රපාල",
       "URL": "https://www.hirunews.lk/174884/කල්පිටියටත්-සීමානිර්ණ-ගැටළුවක්-සයින්දමර්දු-හර්තාල්-ව්‍යාපාරය-අද-දෙවන-දිනටත්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4243"
}