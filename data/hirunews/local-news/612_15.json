{
       "Source": "hirunews",
       "Timestamp": "Tuesday, 10 January 2023 - 7:48",
       "Headline": "චන්ද්‍රකාගේ ප්‍රකාශය නිදහස් පක්ෂය හෙළා දකියි",
       "News Content": "පාස්කු ප්‍රහාරය සම්බන්ධයෙන් හිටපු ජනාධිපතිනි චන්ද්‍රිකා බන්ඩාරණායක කුමාරණතුංග සිදු කළ ප්‍රකාශය හෙළා දකින බව ශ්‍රී ලංකා නිදහස් පක්ෂය නිවේදයක් නිකුත් කරමින් පවසනවා.\nහිටපු අග්‍රාමාත්‍ය එස්.ඩබ්ලිව්. ආර්. ඩී බණ්ඩාරනායකගේ 124 වන ජන්ම දින සැමරුමට පෙරේදා (08) එක්වෙමින් හිටපු ජනාධිපතිනි චන්ද්‍රිකා බන්ඩාරණායක කුමාරණතුංග ප්‍රකාශ කළේ, පාස්කු ප්‍රහාරය සම්බන්ධයෙන් හිටපු ජනාධිපති මෛත්‍රීපාල සිරිසේන වගකිව යුතු බවයි.\nමීට ප්‍රතිචාර දක්වමින් නිදහස් පක්ෂයේ මහ ලේකම් පාර්ලිමේන්තු මන්ත්‍රී දයාසිරි ජයසේකර ඊයේ (09) නිවේදනයක් නිකුත් කළා.\nඑමගින් ඔහු සඳහන් කර ඇත්තේ, වසර 11ක් රාජ්‍ය නායක පදවිය දැරූ හිටපු ජනාධිපතිනියගේ ස්ථාවරය හා ප්‍රකාශ පිළිබඳව කණගාටුව පළ කරන බවයි.\nඇය රාජ්‍ය නායකත්වය දැරූ කාල සීමාවේ සිදු වූ ඔරුගොඩවත්ත තෙල් පිරිපහදුව පිපිරීම, මහ බැංකු ප්‍රහාරය, දළදා මාලිගාවට මෙන්ම ශ්‍රී මහා බෝධියට එල්ල වූ ප්‍රහාර ඇතුළු ප්‍රහාර කිහිපයක් පිළිබඳව නිදහස් පක්ෂයේ මහ ලේකම්වරයා සිය නිවේදනයෙන් ප්‍රශ්න කර තිබෙනවා.\nහිටපු ජනපතිනිය කළ ප්‍රකාශය ප්‍රකාරව මෙම බෝම්බ පිපිරීම්වලට වරදකාරිණිය එතුමිය බවයි, පාර්ලිමේන්තු මන්ත්‍රී දයාසිරි ජයසේකර සිය නිවේදනයේ දක්වා ඇත්තේ.\nඑපමණක් නොව හිටපු ජනාධිපතිනිය පවසන්නේ, 80, 90 දශකවලදී මෙන්ම 2005 වසරෙන් පසු මෙරට සිදුවූ සියලු ප්‍රහාර සම්බන්ධයෙන් ජේ.ආර්.ජයවර්ධන ජනාධිපතිවරයාගේ සිට සියලු රාජ්‍ය නායකයින් වරදකරුවන් කළ යුතු බව ද යන්න නිදහස් පක්ෂයේ මහලේකම්වරයා අදාළ නිවේදනයෙන් තවදුරටත් ප්‍රශ්න කර තිබෙනවා.",
       "URL": "https://www.hirunews.lk/324677/චන්ද්‍රකාගේ-ප්‍රකාශය-නිදහස්-පක්ෂය-හෙළා-දකියි",
       "Category": "Local News",
       "Parent URL": "https://www.hirunews.lk/local-news.php?pageID=612"
}