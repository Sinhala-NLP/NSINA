{
       "Source": "hirunews",
       "Timestamp": "Wednesday, 21 April 2021 - 10:34",
       "Headline": "පාර්ලිමේන්තුව විනාඩියකට නිහඬ වෙයි (වීඩියෝ)",
       "News Content": "පාස්කු ප්‍රහාරයට සම්බන්ධ වූ සියළු දෙනාව නීතියේ රැහැනට හසු කර ගැනීමට කටයුතු කරන බව අග්‍රාමාත්‍ය මහින්ද රාජපක්ෂ අද පාර්ලිමේන්තුවේදී ප්‍රකාශ කළා.\nමෙහිදී අග්‍රාමාත්‍යවරයා සදහන් කළේ පාස්කු ප්‍රහාරය පිළිබද විමර්ශනය කළ කොමිෂන් සභාවේ වාර්තාව සහ සෙසු පරීක්ෂණ වාර්තා නීතිපතිවරයා වෙත යොමු කර ඇති බවයි.\nපාස්කු ඉරිදා ත්‍රස්ත ප්‍රහාරයෙන් මිය ගිය සහ පීඩාවට පත් පිරිස සිහි කර අද පාර්ලිමේන්තුවේදී ද විනාඩියක නිශ්ශබ්දතාවක් පැවැත්වුණා.\nආණ්ඩු පක්ෂයේ සියළුම  මන්ත්‍රීවරුන් කළු පටි පැළද සභාවට පැමිණ සිටි අතර විපක්ෂ නායක සජිත් ප්‍රේමදාස ප්‍රමුඛ සමගි ජන බලවේගයේ මන්ත්‍රීවරුන් කළු පැහැති ඇඳුම්වලින් සැරසී පාර්ලිමේන්තුවට පැමිණ සිටියා.\nඔවුන් පෙරවරු 8.45ට ත්‍රස්ත ප්‍රහාරයෙන් මිය ගිය හා වින්දිතයින් සිහි කර පාර්ලිමේන්තු කාරක සභා කාමරයක් තුළ විනාඩි දෙකක නිශ්ශබ්දතාවක් ද පවත්වා තිබෙනවා.\nපාර්ලිමේන්තුවේදී අදහස් දක්වමින් අග්‍රාමාත්‍යවරයා වැඩිදුරටත් සදහන් කළේ පාස්කු ප්‍රහාරයේ චෝදනා එල්ල වූවන්ට නීතිය ක්‍රියාත්මක කිරීමේදී අධිකරණ කටයුතුවලට ඕනෑම සහයෝගයක් ලබාදීමට සූදානම් බවයි.",
       "URL": "https://www.hirunews.lk/269054/පාර්ලිමේන්තුව-විනාඩියකට-නිහඬ-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2006"
}