{
       "Source": "hirunews",
       "Timestamp": "Sunday, 05 March 2023 - 7:01",
       "Headline": "රුසියානු බැංකුවලින් ගත් වත්කම් භාවිත කර යුක්‍රේනය ගොඩනගන්න සැලසුම් - අගමැති ඩෙනිස්",
       "News Content": "යුක්‍රේන - රුසියානු යුද්ධය අතරතුර දී රුසියානු මූල්‍ය බැංකුවලින් අත්පත් කරගත් අමෙරිකානු ඩොලර් මිලියන 460කට වඩා වටිනා වත්කම් ප්‍රමාණය රට නැවත ගොඩනැගීමට සහ යුක්‍රේනියානුවන්ට වන්දි ගෙවීමට භාවිතා කිරීමට සැලසුම් සකස් කර ඇති බව යුක්‍රේන අගමැති ඩෙනිස් ෂ්හ්මිහාල් (Denys Shmyhal) පවසනවා.\nයුක්‍රේනයේ ලිවිව්හි නගරයේ පැවති සමුළුවකට එක්වෙමින් අග්‍රමාත්‍යවරයා මේ බව සඳහන් කළ අතර, යුක්‍රේන ප්‍රජාව යළිත් යථා තත්ත්වයට පත් කිරීම සඳහා රාජසන්තක කරන ලද වත්කම් භාවිත කිරීමට ද රජයේ අවධානය යොමුව ඇති බවයි හෙතෙම සඳහන් කළේ.\nජාත්‍යන්තර ගිවිසුමක් මත පදනම් ව රට යළිත් සංවර්ධනයට පත් කිරීමට සිය මිත්‍ර පාක්ෂික රටවල් සමග සාකච්ඡා කර කටයුතු කරන බව ද යුක්‍රේන අග්‍රාමාත්‍යවරයා කියා සිටියා.\nවන්දි ගෙවීමේ දී යුද්ධයෙන් සිදු වූ පාඩු පිළිබඳ සඳහන් වන ජාත්‍යන්තර ලේඛනයක්, වන්දි ලබා ගැනීම සඳහා වන අයදුම්පතක්, එය සලකා බැලීමේ කොමිසමක් සහ වන්දි ගෙවන අරමුදලක් ද ඊට ඇතුළත්.\nඑමෙන්ම රටේ අත්‍යවශ්‍යම සේවා වන බලශක්ති සහ යටිතල පහසුකම් ඇතුළු සෞඛ්‍ය ආදී අංශ ශීඝ්‍රයෙන් ගොඩගැනීමට අමෙරිකාවෙන් සහ යුරෝපා සංගමයෙන් ලද බිලියන ගණනක ආධාර භාවිත කරන බවත් අගමැතිවරයා වැඩිදුරටත් පැවසුවා.\nනෝර්වේ සහ ජපානය ද යුක්‍රේනය ගොඩගැනීමට මූල්‍යාධාර සහ ශ්‍රම දායකත්වය ලබාදීමට එකඟ වී ඇති බවත් විදෙස් මාධ්‍ය වාර්තා කළා.",
       "URL": "https://www.hirunews.lk/329016/රුසියානු-බැංකුවලින්-ගත්-වත්කම්-භාවිත-කර-යුක්‍රේනය-ගොඩනගන්න-සැලසුම්-අගමැති-ඩෙනිස්",
       "Category": "Local News",
       "Parent URL": "https://www.hirunews.lk/local-news.php?pageID=497"
}