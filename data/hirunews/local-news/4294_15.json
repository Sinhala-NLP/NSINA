{
       "Source": "hirunews",
       "Timestamp": "Sunday, 01 October 2017 - 7:51",
       "Headline": "දෙපිරිසක් අතර ගැටුමකින් පසු ඇල්පිටියේ නිවාස කිහිපයක් ගිනිබත් කෙරේ",
       "News Content": "ඇල්පිටිය - දිවිතුර වතුයායේ දෙපිරිසක් අතර ඇති වු ගැටුමක් දුර දිග යාමෙන් අනතුරුව එම වතුයායේ නිවාස කිහිපයක් ඊයේ පස්වරුවේ ගිනි තබා තිබෙනවා.\nදින කිහිපයකට පෙර එම වතුයායේ දෙපිරිසක් අතර ගැටුමක් ඇති වී ඇති අතර පසුව එක් පිරිසකට අයත් පුද්ගලයෙකු අතුරුදන් වී තිබෙනවා.\nඑම පුද්ගලයා අතුරුදන් වී දින දෙකකට පසු ඔහුගේ මළ සිරුර ඊයේ එම වතුයායට ආසන්න කැලෑබද ප්‍රදේශයකින් හමු වී තිබුණා.\nගැටුමට සම්බන්ධ අනෙක් පාර්ශව විසින් මෙම පුද්ගලයා ඝාතනය කර ඇති බවට පවසමිනුයි මියගොස් ඇති පුද්ගලයාගේ ඥාතින් විසින් මෙම නිවාස ගිනි තබා ඇත්තේ.\nකෙසේ වෙතත් මෙම සිද්ධිය සම්බන්ධයෙන් ඇල්පිටිය පොලීසිය ප්‍රකාශ කළේ සතුන් දඩයම් කිරීම සදහා විදුලිය රැහැන් උපයෝගි කර ගනිමින් අටවා තිබු උගුලක පැටලි මෙම පුද්ගලයා මිය ගොස් ඇති බවට සැකකරන බවයි.\nමෙම සිද්ධිය සම්බන්ධයෙන් ඇල්පිටිය පොලීසිය පරික්ෂණ පවත්වන අතර පශ්චාත් මරණ පරික්ෂණ ඇල්පිටිය මුලික රෝහලේදී අද සිදුකිරීමට නියමිතයි.\nමෙලෙස මියගොස් ඇත්තේ ඇල්පිටිය - දිවිතුර වතුයායේම පදිංචිව සිටි 45 හැවිරිදි තිදරු පියෙක්.",
       "URL": "https://www.hirunews.lk/172267/දෙපිරිසක්-අතර-ගැටුමකින්-පසු-ඇල්පිටියේ-නිවාස-කිහිපයක්-ගිනිබත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4294"
}