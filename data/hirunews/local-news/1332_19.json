{
       "Source": "hirunews",
       "Timestamp": "Saturday, 26 February 2022 - 6:44",
       "Headline": "දිවි පුදා මව්බිම සුරැකි යුක්රේන විරුවා",
       "News Content": "යුද්ධය කියන්නේ අතිශය අමිහිරි කටුක මානව සංහතියට බරපතළ පීඩා ගෙනදෙන ක්‍රියාවලියක්.\nඑසේ වුවත් මේ සෑම යුද්ධයකදීම වීරයන්, පුරාතනයන් බිහිවීම නොවැළැක්විය හැකි කාරණයක්.\nමේ වීරයන් මිත්‍ර පාර්ශව මෙන්ම ප්‍රතිපාර්ශවය ද නියෝජනය කරනවා.\nමේ ආකාරයේ යුද විරුවන් පිළිබඳව අපට ඈත ඉතිහාසයේ සිට ඕනෑ තරම් උදාහරණ ගෙනහැර දැක්විය හැකියි.\nහර්කියුලිස්, ස්පාර්ටකස්, ආදී ඈත අතීතයේ යුද විරුවන්, එමෙන්ම ජුලියස් සීසර්, මහා ඇලෙක්සැන්ඩර් වැනි අධිරාජ්‍යයන් ගොඩනැඟූ යුධ විරුවන් ද ඉන් පසුකාලීන ව ඉන්දියාවේ අශෝක අධිරාජ්‍යයාගේ සිට පර්සියාවේ යුද විරුවන් ද ඊටත් පසු පසින් පළමු දෙවැනි ලෝක යුද්ධවල දී දනන් තුඩග රැව් පිළිරැව් දුන් යුධ විරුවන්ගේ නාමාවලිය ද ලෝක යුද ඉතිහාසය වර්ණවත් කරනවා.\nමේ සියල්ලට වඩා අපට වඩාත් සමීප කටුක අත්දැකීම් ගෙනදුන් තිස් වසරක සිවිල් යුද්ධය තුළ මෙරට සිංහල, දෙමළ සමාජය තුළ මුල් බැසගත් යුධ විරුවන් රැසක් ද අපේ මතකයේ තවමත් හොඳින් රැඳී තිබෙනවා.\nඑල්ටී. ටී.ඊ ත්‍රස්තවාදය හමුවේ සිය ජීවිතය පුදා අලිමංකඩ කදවුර බේරාගැනීම සඳහා පුපුරන ද්‍රව්‍ය පුරවාගත් ඩෝසර් රථයකට බෝම්බ රැගෙන පැන එම ඩෝසර රථයත් පුපුරුවා සිය ජීවිතය පූජා කළ හසලක ගාමිණීගේ කුලරත්න මතකය මෙරට යුද ඉතිහාසයෙන් ඉවත් කළ නො හැකි මතකයක්.\nදැන් මුලු ලෝකයේ ම අවධානය දිනාගත් නව යුධ ගැටුමක් බෝල්ටික් කලාපයේ ඇවිළෙමින් තිබෙනවා.\nතවමත් දින දෙකක් පමනක් වයසැති මෙම යුද ගැටුම් මැද්දේ අද වාර්තා වූ එක්තරා සිදුවීමක් මේ හසලක ගාමිණීගේ මතකය නැවත අලුත් කරන්නට සමත් වුණා.\nමෙම සිදුවීමේ කතා නායකයා යුක්‍රේන යුද හමුදා ඉංජිනේරු බලකායේ තරුණ සෙබලෙක්.\nස්කකුන් විටාලි නම් වූ මේ තිස් එක් හැවිරිදි යුක්‍රේනුවා මේ වනවිටත් එරට යුද ඉතිහාසය තුළ ඔහුගේ නම නොමැකෙන ලෙස සටහන් තබා ගෙන අවසන්.\nයුක්‍රේනයේ හෙනිචෙස්ක් පාලම පසු කරමින් යුක්‍රේන කිව් අගනුවරට පිවිසිම සඳහා රුසියානු යුද ටැංකි මාලාවක් ක්‍රමයෙන් ඉදිරියට ඇදෙන අයුරු යුක්‍රේන ආරක්ෂක හමුදාවන් නිරීක්ෂණය කළා.\nමෙම යුද ටැංකි මාලාව නැවැත්වීම සඳහා ගත හැකි වඩාත් සුදුසු ක්‍රියාමාර්ගය වූයේ එම මාර්ගයේ ඉදිරියේ පිහිටා ඇති විශාල පාලමක් පුපුරුවා හැරීම යි.\nමෙය අතිශය සංකීර්ණ කාරණයක් වූයේ එම යුද ටැංකි මාලාවේ වේගවත් ඉදිරි ගමන හේතුවෙන්.\nකෙසේ වෙතත් ඉංජිනේරු ඛණ්ඩය එක්වී වහ වහා හෙනිචෙස්ක් ප්‍රදේශයෙහි පිහිටා තිබූ මෙම පාලමේ අධි බලති බෝම්බ ගණනාවක් සවි කරනු ලැබුවා.\nඑකිනෙක සම්බන්ධ කරන ලද මෙම බෝම්බ පුපුරුවා හැරීම සාමාන්‍යයෙන් සිදු කරනුයේ දුරස්ථ පාලක උපකරණ භාවිත කරමින්.\nනමුත් ලහි ලහියේ සිදු කෙරුණු මෙම බෝම්බ සවි කිරීමට එවන් පහසුකමක් සලසා ගැනීමට මෙම ඛණ්ඩයට හැකියාවක් ලැබුනේ නැහැ.\nබෝම්බ සවි කිරීමෙන් අනතුරුව රුසියානු යුද ටැංකි තර්ජනය ලං ලංව දැනෙනා විට මෙම ඉංජිනේරු ඛණ්ඩයේ ඊළඟ අභියෝගය වූයේ මෙම බෝම්බ මාලාව පුපුරුවා දමන්නේ කෙලෙසද යන්නයි.\nමෙහිදී ස්වේච්ඡාවෙන් මෙම බෝම්බ පුපුරා හැරීම සඳහා ඉදිරිපත් වන්නේ 31 හැවිරිදි ඉංජිනේරු භට ස්කකුන් විටාලියි.\nතම කණ්ඩායම් සගයින්ට පසු බැසීමට ඉඩ සලසා විටාලි පාලම මත අටවා තිබූ බෝම්බ මාලාව පුපුුපුරුවා හරින්නේ ඒ සමග තමන්ගේ ජීවිතයේ අවසන් හුස්ම පොද වා තලය වෙත එක් කරමින්.\nකීරි ගැහෙන සීතලේ විටාලි ගේ සිරුරෙන් ගලාගිය උණුසුම් රුහිරු ධාරාවන් යුක්‍රේන බිම සිප ගත්තේ විටාලි ගේ මෙම වීර ක්‍රියාව හේතුවෙන් හෙනිචෙස්ක් පාලම හරහා යුක්‍රේනයේ කිව් අගනගරය බලා ගමන් කරමින් තිබූ රුසියානු යුද ටැංකි අසූවකට සහ සන්නද්ධ රථ 50 ඔවුන්ගේ ගමන් මග සම්පූර්ණයෙන්ම අහුරා දමමින්.\nඑපමණක්ද නොවේ යුක්‍රේනුවන්ට හැමදාමත් ආඩම්බරයෙන් කතා කළ හැකි සදාතනික යුධ විරුවෙකුගේ නමක් ඔවුන්ගේ ඉතිහාසය තුළ, හදවත් තුල නොමැකෙන ලෙස සටහන් තබමින්.",
       "URL": "https://www.hirunews.lk/298070/දිවි-පුදා-මව්බිම-සුරැකි-යුක්රේන-විරුවා",
       "Category": "Local News",
       "Parent URL": "https://www.hirunews.lk/local-news.php?pageID=1332"
}