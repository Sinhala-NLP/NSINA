{
       "Source": "hirunews",
       "Timestamp": "Monday, 27 February 2023 - 19:50",
       "Headline": "ලක්ෂ 50ක ඇත් දළ දෙකට මන්ත්‍රී ගාමිණී ලොකුගේ අයිතිවාසිකම් කියයි! අකුරැස්සේ වලව්කාරයෙකුත් අයිතියට මැදිහත් වෙයි",
       "News Content": "රුපියල් ලක්ෂ 50ක මුදලකට අලෙවි කිරීමට ගිය අවස්ථාවේ දී මාතර – පිටබැද්දර ප්‍රදේශයේ දී සැකකරුවෙකු සමඟ පසුගිය දා පොලිස් භාරයට ගත් ඇත්දළ යුගලයට හිමිකම් පෑමට පාර්ලිමේන්තු මන්ත්‍රී ගාමිණි ලොකුගේ සහ අකුරැස්ස ප්‍රදේශයේ වංශවත් පුද්ගලයෙකු ඉදිරිපත්ව තිබෙනවා.\nඅදාල ඇත් දල යුගලය පානදුර – වලාන දූෂණ මර්දන ඒකකය විසින් උපාය දූතයෙකු යොදවා පසුගිය 12 වැනිදා සැකකරුවෙකු ද සමඟ අත්අඩංගුවට ගනු ලැබුවේ එය රුපියල් ලක්ෂ 50ක මුදලකට අලෙවි කිරීමට සැරසුනු අවස්ථාවේදියි.\nකෙසේ වෙතත් මේ සම්බන්ධයෙන් මාධ්‍ය ඔස්සේ ප්‍රචාරය වීමත් සමඟ පාර්ලිමේන්තු මන්ත්‍රී ගාමිණි ලොකුගේ සහ අකුරැස්ස ප්‍රදේශයේ වංශවත් පුද්ගලයෙකු අදාල ඇත්දළ යුගල සඳහා හිමිකම් ප්‍රකාශ කර තිබෙනවා.\nමෙහි දී ඇත්දළ යුගලය සඳහා හිමිකම් පාමින් පාර්ලිමේන්තු මන්ත්‍රී ගාමිනී ලොකුගේ පවසා ඇත්තේ පසුගිය වසරේ මැයි මස 9 වැනිදා රට තුළ ඇති වූ ප්‍රචණ්ඩ ක්‍රියා අතරතුර තම නිවසට පහර දී ගිනි තැබූ අවස්ථාවේ අස්ථානගත වූ ඇත්දළ යුගලය මෙය බවයි.\nමීට වසර කිහිපයකට පෙර විදේශගත වූ තමාගේ ඥාතියෙකු එය තමන් වෙත ලබාදී තිබූ බවටයි ඔහු පොලිසියට සඳහන් කර ඇත්තේ.\nකෙසේ වෙතත් අකුරැස්ස - දීගල වලව්වට නෑකම් කිය පුද්ගලයෙකු ද මෙම ඇත්දළ යුගලයට හිමිකම් කීම හේතුවෙන් ඒ සම්බන්ධයෙන් තීරණයක් ගැනීම සඳහා මොරවක මහේස්ත්‍රාත් අධිකරණයට කරුණු වාර්තා කිරීමටයි පානදුර – වලාන දූෂණ මර්දන ඒකකය කටයුතු කළේ.",
       "URL": "https://www.hirunews.lk/328530/ලක්ෂ-50ක-ඇත්-දළ-දෙකට-මන්ත්‍රී-ගාමිණී-ලොකුගේ-අයිතිවාසිකම්-කියයි-අකුරැස්සේ-වලව්කාරයෙකුත්-අයිතියට-මැදිහත්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=508"
}