{
       "Source": "hirunews",
       "Timestamp": "Thursday, 11 January 2018 - 8:02",
       "Headline": "ජ‘පුර හෙද කාර්ය මණ්ඩලය අදත් වර්ජනයේ",
       "News Content": "ශ්‍රී ජයවර්ධනපුර රෝහලේ හෙද කාර්ය මණ්ඩලය අද 9 වන දිනටත් වර්ජනයේ නිරත වනවා.\nරෝහලේ දෛනික රාජකාරියට වාර්තා කිරීමේදී ඇගිලි සලකුණු ක්‍රමය ක්‍රියාත්මක කිරීමට විරෝධය පළ කරමිනුයි ශ්‍රී ජයවර්ධනපුර රෝහලේ හෙද කාර්ය මණ්ඩලය මෙලෙස වර්ජනයේ නිරතවන්නේ.\nමේ හේතුවෙන් ශ්‍රී ජයවර්ධනපුර රෝහලේ සායනික කටයුතු සහ සැත්කම් නතරවී ඇති බව රෝහල් අධ්‍යක්‍ෂ වෛද්‍ය සුසිත සේනාරත්න ප්‍රකාශ කළා.\nකෙසේ වෙතත් ශ්‍රී ජයවර්ධනපුර  රෝහලේ වෘත්තිය සමිති එකමුතුව ඊයේ කැඳවා තිබූ මාධ්‍ය හමුවකදී සමස්ත ලංකා සුවසේවා සංගමයේ උප ලේකම් චන්දන ජයලත් කියා සිටියේ රෝහලේ අත්තනෝමතික පරිපාලනය හේතුවෙන් මෙම ගැටළුව තවදුරටත් වර්ධනය වී ඇති බවයි.\nමේ අතර ශ්‍රී ජයවර්ධනපුර රෝහලේ හෙද කාර්ය මණ්ඩලය ආරම්භ කර ඇති අඛණ්ඩ වර්ජනයට සහය පළ කරන බව රාජ්‍ය සේවා එක්සත් හෙද සංගමය පවසනවා.\nඑහි සභාපති පූජ්‍ය මුරුත්තෙට්ටුවේ ආනන්ද හිමියන් කොළඹ ඊයේ පැවති මාධ්‍ය හමුවකට එක්වෙමින් ප්‍රකාශ කළේ කොළඹ ජාතික රෝහලේ සහ අක්ෂි රෝහලේ තම සංගමයට අයත් සියලූම හෙද කාර්ය මණ්ඩලය අද ලෙඩ නිවාඩු දැමීමට තීරණය කර ඇති බවයි.",
       "URL": "https://www.hirunews.lk/180730/ජපුර-හෙද-කාර්ය-මණ්ඩලය-අදත්-වර්ජනයේ",
       "Category": "Local News",
       "Parent URL": "https://www.hirunews.lk/local-news.php?pageID=4132"
}