{
       "Source": "hirunews",
       "Timestamp": "Sunday, 16 January 2022 - 8:32",
       "Headline": "බදු එක්රැස් කිරීමේ භාණ්ඩාගාර ඒකකයක් පිහිටුවීම ගැන සුරාබදු වෘත්තිය සමිති විරෝධය",
       "News Content": "මෙවර අයවැයෙන් ප්‍රකාශිත විශේෂ භාණ්ඩ හා සේවා බද්ද සහ වැට් එක්රැස් කිරීම සඳහා මහා භාණ්ඩාගාරයේ විශේෂ ඒකකයක් පිහිටුවීමට ගෙන ඇති යෝජනාවට සුරාබදු වෘත්තීය සමිති එකමුතුවද විරෝධය පළ කරනවා.\nමීට පෙර මෙම යෝජනාවට දේශීය ආදායම් දෙපාර්තමේන්තුවේ වෘත්තීය සමිතිද සිය විරෝධය පළ කර සිටියා.\nනව වැඩපිලිවෙලට අනුව සුරාබදු දෙපාර්තමේන්තුව, දේශීය ආදායම් දෙපාර්තමේන්තුව, රේගුව, මෝටර් රථ ප්‍රවාහන දෙපාර්තමේන්තුව ඇතුළු ආයතන 07 ක බදු එක්රැස් කිරීම අලුතින් පිහිටුවීමට නියමිත විශේෂ ඒකකය යටතට පත්වනවා.\nඒ අනුවයි අදාළ ආයතනවල වෘත්තීය සමිති ඊට විරෝධය පළ කරන්නේ.\nදේශීය ආදායම් සේවා සංගමය ප්‍රකාශ කළේ ඊට කඩිනම් විසඳුම් නොලැබුනහොත් ඉදිරියේදී වෘත්තීය සමිති ක්‍රියාමාර්ගවලට එළඹෙන බවයි.\nඅදාළ ඒකකය පිහිටුවීම සහ එහි බදු එක්රැස් කිරීම සම්බන්ධ ක්‍රියාවලිය විධිමත් නොවන බවයි සුරාබදු වෘත්තීය සමිති එකමුතුවේ සම ලේකම් නිරෝෂ් ජයකොඩි කොළඹ ඊයේ පැවති මාධ්‍ය හමුවකට එක්වෙමින් කියා සිටියේ.\nවිශේෂ භාණ්ඩ හා සේවා බද්ද සහ වැට් එක්රැස් කිරීම සඳහා යෝජිත නව ඒකකය භාණ්ඩාගාර ලේකම්වරයා යටතේ නියෝජ්‍ය භාණ්ඩාගාර ලේකම්වරයෙකුගේ අධීක්ෂණය යටතේ පිහිටුවීමටයි සැලසුම් කර ඇත්තේ.\nඔහු විසින් බදු එක්රැස්කිරීම සඳහා මුදල් අමාත්‍යාංශයෙන් අවශ්‍ය නිලධාරීන් පිරිසක් යෙදවීමට නියමිතයි.\nනව ක්‍රමවේද යටතේ සුරාබදු, රේගු, ගුවන් තොටුපල සහ වරාය බදු එක්රැස් කිරීමේ ක්‍රිියාවලියේද වෙනස්කම්වලට හේතුවනු ඇති.",
       "URL": "https://www.hirunews.lk/294133/බදු-එක්රැස්-කිරීමේ-භාණ්ඩාගාර-ඒකකයක්-පිහිටුවීම-ගැන-සුරාබදු-වෘත්තිය-සමිති-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=1422"
}