{
       "Source": "hirunews",
       "Timestamp": "Monday, 11 January 2016 - 13:21",
       "Headline": "මෘත දේහය අරන් ගම්මුන් විරෝධතාවකට සැරසෙයි - වැලිමඩටත් එස් ටී එෆ් කැදවයි",
       "News Content": "නොසන්සුන්කාරී තත්ත්වයක් හේතුවෙන් බණ්ඩාරවෙල  වැලිමඩ මාර්ගයේ ඩයරබා ප්‍රදේශයට පොලිස් විශේෂ කාර්ය බලකායේ ආරක්ෂාව යොදවා තිබෙනවා.\nපසුගිය 31 වනදා රාත්‍රියේ තරුණයෙකු ඩයරබා ප්‍රදේශයේ මත්පැන් අලෙවි සැලට ගිය අවස්ථාවේදී මොහු සහ එහි සේවකයන් අතර, ගැටුමක් හටගත්තා.\nඑහිදී තුවාල ලැබූ 27 හැවිරිදි එම ප්‍රදේශයේ පදිංචි මෙම තරුණයා  බදුල්ල මහ රෝහලේ ප්‍රතිකාර ලබමින් සිටියදී ඊයේ පස්වරුවේ මියගොස් ඇති බවයි වාර්තාවන්නේ.\nතරුණයා මියයෑමත් සමඟ කුපිත වූ ප්‍රදේශවාසීන් එම මත්පැන් අලෙවිසැලට පැමිණ ඊට පහරදී අලාභහානි සිදුකර තිබෙනවා.\nඑහිදී දෙපාර්ශවය අතර ගැටුමක්ද හටගෙන ඇති අතර, තත්ත්වය පාලනය කිරීම සඳහායි පොලිස් විශේෂ කාර්ය බලකායේ සෙබළුන් යොදවා ඇත්තේ.\nමෙම තරුණයා පහරදීමේ සිද්ධියට සම්බන්ධ සැකකරුවන් අත්අඩංගුවට ගන්නා ලෙස පොලීසියට බල කරමින් පසුගිය හතරවනදා ප්‍රදේශවාසීන් එම මත්පැන් අලෙවිසැල පිහිටි ස්ථානයේ විරෝධතාවකද නිරතවුණා.\nකෙසේ වෙතත් මෙම සිද්ධිය සම්බන්ධයෙන් මේ වනවිට දෙදෙනෙකුද අත්අඩංගුවට ගෙන රක්ෂිත බන්ධනාගාර ගතකර තිබෙනවා.\nමේ අතර ඇඹිලිපිටිය නගරයට සහ ඒ අවට ප්‍රදේශයට තවදුරටත් පොලිස් විශේෂ කාර්ය බලකාය මෙන්ම පොලීසියේ ආරක්ෂාවද යොදවා තිබෙනවා.\nසාදයකදී පොලීසිය සමඟ ඇති වූ ගැටුමකින් පසු ඇඹිලිපිටිය නව නගරයේ පදිංචි සුමිත් ප්‍රසන්න උඩුමහලකින් ඇද වැටී මිය යෑමේ සිද්ධියත් සමඟ ප්‍රදේශයේ ඇතිවූ උනුසුම්කාරී තත්ත්වය පාලනය කිරීම සඳහායි එම ප්‍රදේශයට පොලිස් විශේෂ කාර්ය බලකා ආරක්ෂාව යොදවනු ලැබුවේ.\nපසුගිය හතරවනදා සිදුවූ මෙම සිද්ධියේදී මියගිය තරුණයාගේ අවසන් කටයුතු ඊයේ ඇඹිලිපිටිය පොදු සුසාන භූමියේදී සිදුකෙරුණා.",
       "URL": "https://www.hirunews.lk/123787/මෘත-දේහය-අරන්-ගම්මුන්-විරෝධතාවකට-සැරසෙයි-වැලිමඩටත්-එස්-ටී-එෆ්-කැදවයි",
       "Category": "Local News",
       "Parent URL": "https://www.hirunews.lk/local-news.php?pageID=5214"
}