{
       "Source": "hirunews",
       "Timestamp": "Wednesday, 24 April 2019 - 16:46",
       "Headline": "පිපිරීම් සම්බන්ධයෙන් 60 කට වැඩි පිිරිසක් අත්අඩංගුවට - මරාගෙන මැරෙන බෝම්බකරුවන් 8 දෙනෙකු හදුනා ගැනේ",
       "News Content": "පාස්කු ඉරිදා එල්ල වූ ත්‍රස්ත ප්‍රහාරයට පැය දෙකකට පෙරත්, ඉන්දීය බුද්ධි අංශ විසින් ඒ සම්බන්ධයෙන් මෙරට බුද්ධි අංශය දැනුවත් කර ඇති බව රොයිටර් පුවත් සේවය ප්‍රකාශ කළා.\nඑම පුවත් සේවය පෙන්වා දෙන්නේ එවැනි ප්‍රහාරයක් පිළිබද පසුගිය අප්‍රේල් 4 වනදා සහ 21 වනදා යන දෙදින ද ඉන්දීය බුද්ධි අංශ මෙරට බුද්ධි අංශ දැනුවත් කර ඇති බවයි.\nඉන්දියාවේදී අත්අඩංගුවට පත් වූ අයි.එස්. ත්‍රස්ත සාමාජිකයෙකුගෙන් ප්‍රශ්න කිරීමෙන් ලද තොරතුරුවලට අනුව ශ්‍රී ලංකාවේ ස්ථාන කිහිපයක ප්‍රහාර මාලාවක් දියත් කිරීමේ සැලසුමක් පිළිබද ඉන්දීය බුද්ධි අංශ අනාවරණ කරගෙන ඇති බව රොයිටර් පුවත් සේවය වාර්තා කළා.\nඑවන් පසුබිමක සහරාන් හෂීම් ප්‍රමුඛ ජාතික තවුහිත් ජමාත් සංවිධානය කතෝලික දේවස්ථාන 3 ක් ඇතුළු ස්ථාන 8 කට එල්ල කළ ප්‍රහාරයේ වගකීම ඊට දින දෙකකට පසු අයි.එස්. සංවිධානය පිළිගනු ලැබුවා.\nවිදෙස් මාධ්‍ය වාර්තා කරන්නේ ජාතික තවුහිත් ජමාත් සංවිධානය අයි.එස්. ත්‍රස්තවාදීන්ගේ අනුග්‍රහය ලබන මෙරට නැගෙනහිර පළාත මූලික කර ගත් ස්වයං විකල්ප මතධාරි සංවිධානයක් බවයි. ප්‍රහාරය සාර්ථකව ක්‍රියාත්මක කරන බවට අයි.එස්. ත්‍රස්ත නායක අබුබකර් අල් බැග්ඩෑඞ් ගේ නමින් ප්‍රහාරයට පෙර බෝම්බකරුවන් විසින් දිවුරන ලද වීඩියෝවක් ද ඊයේ අයි.එස්. සංවිධානයට සම්බන්ධ ඉරාකය පදනම් කර ගත් අමාක් පුවත් සේවය වාර්තා කළා.\nමේ අතර, ඩේලි මේල් වෙබ් අඩවිය වාර්තා කළේ කොළඹ ප්‍රදේශ කිහිපයක පුපුරාහරින ලද මරාගෙන මැරෙන ප්‍රහාර සදහා යොදා ගත් බෝම්බ වැල්ලම්පිටිය ප්‍රදේශයේ තඹ කර්මාන්තශාලාවකදි නිපදවන්නට ඇතැයි සැක පළ වන බවයි.\nඅදාළ කර්මාන්තශාලාව මරාගෙන මැරෙන ප්‍රහාරයට සම්බන්ධ වූ ඉන්සාෆ් අහමඩ්ට අයත් බවට අනාවරණ වී ඇති බවයි එහි දැක්වෙන්නේ.\nපොලීසිය සිදුකළ මූලික පරීක්ෂණ වලදී අදාළ ප්‍රහාරයෙන් පසු තඹ කර්මාන්තශාලාව පරීක්ෂා කර එහි කළමනාකරු ඇතුළු 9 දෙනෙකු අත්අඩංගුවට ගෙන රක්ෂිත බන්ධනාගාර ගත කෙරුණා.\nමහනුවර ප්‍රදේශයේ උපත ලද ඉන්සාෆ් කොළඹ ප්‍රසිද්ධ පාසලකින් අධ්‍යාපනය ලබා ඇති බවට ද තොරතුරු අනාවරණ වී තිබෙනවා.\nඑම ප්‍රහාරය සහ ඉන්සාෆ්ගේ පවුලේ තවත් සොහොයුරෙකු වන ඉල්හාම් නමැත්තෙක් ද ඊට සම්බන්ධ කරගෙන ඇති බව ඔහුගේ පවුලේ ඥාතියෙකු ඩේලි මේල් වෙබ් අඩවිය වෙත පවසා තිබුණා.\nඑම වෙබ් අඩවියට අනුව කොළඹ කිංග්ස්බරි සහ සිනමන් ග්‍රෑන්ඞ් හෝටල්වල මරාගෙන මැරෙන බෝම්බ ප්‍රහාර එල්ල කර ඇත්තේ ඉන්සාෆ් සහ ඉල්හාම් සොහොයුරන් දෙපලයි. ප්‍රහාරයට පෙර ව්‍යාපාරික කටයුත්තක් සදහා තමන් සැම්බියාවට යන බව බිරිදට පවසා ඇති ඉන්සාෆ් අහමඩ් ශක්තිමත්ව සිටින ලෙස පවසමින් ගුවන්තොටුපලේදී ඇයට සමුදී තිබෙනවා.\nඅනතුරුව ප්‍රහාරය සිදුවූ දින පෙරවරු 7.30ට පමණ ඉන්සාෆ් බිරිදට දුරකථණ ඇමතුමක් ලබාදී සුවදුක් විමසීමෙන් අනතුරුව කොළඹ පිහිටි සංචාරක හෝටලයක් තුලදී බෝම්බය පුපුරුවා හැර ඇති බවට ඩේලි මේල් වෙබ් අඩවිය වාර්තා කළා.\nප්‍රහාරය සිදුකළ ඉන්සාෆ් අහමඞ්ට සහෝදර, සහෝදරියන් 9 දෙනෙකු සිටින අතර ඔහුගේ පියා මෙරට කුළු බඩු ආනයනය කරන ව්‍යාපාරිකයෙක්.\nමේ අතර, ආරක්ෂක රාජ්‍ය අමාත්‍ය රුවන් විජේවර්ධන ඊයේ පාර්ලිමේන්තුවේදී අවධාරණය කළේ කොළඹට එල්ල වූ ප්‍රහාරය නවසීලන්තයේ ඉස්ලාම් පල්ලියකට එල්ල වූ ප්‍රහාරයට, ප්‍රතිප්‍රහාරයක් ලෙස මූලික විමර්ශනවලදී හදුනා ගත් බවයි.\nකෙසේ වෙතත්, පසුගියදා නවසීලන්තයේ ක්‍රයිස් චර්ච් නුවර පල්ලියකට එල්ල වූ ප්‍රහාරය සහ ශ්‍රී ලංකාවේ කතෝලික දේවස්ථාන කිහිපයක් ඉලක්ක කර එල්ල වූ ත්‍රස්ත ප්‍රහාරය අතර සබඳතාවක් ඇති බවට පිළිගත හැකි සාධක නොමැති බව නවසීලන්ත අග්‍රාමාත්‍ය ජසින්තා අර්ඞ්න් ප්‍රකාශ කළා.\nමේ අතර, ශ්‍රී ලංකාවේ මරාගෙන මැරෙන බෝම්බ ප්‍රහාර මාලාවක් ක්‍රියාත්මක වන බව ඇමරිකාව මීට පෙර දැන නොසිටි බවත්, ඒ සම්බන්ධ අනතුරු ඇගවීමක් ශ්‍රී ලංකාවට නොකළ බවත් මෙරට ඇමරිකානු තානාපතිනි ඇලයිනා බී. ටෙප්ලිස්ට් ප්‍රකාශ කළා.\nකෙසේ වෙතත්, ප්‍රහාරයන් සම්බන්ධ විමර්ශනවලට සහය වීම සදහා එෆ්.බී.අයි. නියෝජිතයින් කණ්ඩායමක් මෙරටට පැමිණ ඇති බව ශ්‍රී ලංකාවේ ඇමරිකානු තානාපති කාර්යාලය අද තහවුරු කළා.\nශ්‍රී ලංකාවේ කතෝලික දේවස්ථාන ඉලක්ක කර එල්ල වූ ප්‍රහාරයෙන් පසු ඇමරිකාවේ නිව්යෝක් නුවර සියලූ ආගමික ස්ථානවල ආරක්ෂාව තර කිරීමට කටයුතු කර ඇති බව විදෙස් වාර්තා සදහන් කළා.\nඑසේම, පාස්කු ඉරිදා දින එල්ල වූ ප්‍රහාරයේ සැකකරුවන් සොයා කෙරෙන විමර්ශනවලට සහය දීමට බ්‍රිතාන්‍ය පොලීසියේ නිලධාරින් පිරිසක් යොදවන බව එරට විදේශ ලේකම් ජෙරම් හන්ට් එරට පාර්ලිමේන්තුවේදී අවධාරණය කළා.\nඑමෙන්ම, බ්‍රිතාන්‍ය අගමැතිනි තෙරේසා මේ රජයට දැනුම්දී ඇත්තේ මෙම ත්‍රස්ත ක්‍රියා සම්බන්ධයෙන් වන විමර්ශනවලට සහය පළ කිරීම සදහා බ්‍රිතාන්‍ය නියෝජිතයින් කණ්ඩායමක් නොබෝ දිනකින් මෙරටට එවීමට කටයුතු කරන බවයි.\nඑමෙන්ම, පසුගියදා සිදුවූ පිපිරීම් සම්බන්ධයෙන් පොලීසියට අවශ්‍ය කර තිබූ වෑන් රථයක් සහ යතුරුපැදියක් වරකාපොල නිවසක තිබී පොලිස් විශේෂ කාර්ය බලකාය සොයා ගත්තා.\nලද තොරතුරක් මත ඊයේ රාත්‍රියේ සිදුකළ වැටලීමකදී මෙලෙස සොයා ගනු ලැබුවේ තැඹිලි පැහැති ට්‍රේල් වර්ගයේ යතුරුපැදියක්.\nඑමෙන්ම, අදාළ නිවසේ තිබී සන්නිවේදන කටයුතු සදහා යොදා ගන්නා වෝකි ටෝකි 4 ක් ද සොයා ගත් බවයි පොලිස් මාධ්‍ය ප්‍රකාශක කාර්යාලය සදහන් කළේ.\nඑහිදී නිවසේ සිටි 47 හැවිරිදි මොහොමඞ් ජනයි ආම්න් නමැති සැකකරුවෙකු සහ තවත් පුද්ගලයෙකු අත්අඩංගුවට ගැණුනා.\nමෙම වෑන් රථය කුලී පදනම මත පුද්ගලයින් ප්‍රවාහනය කර ඇති අතර, එහි රියදුරු වශයෙන් කටයුතු කර තිබුණේ මොහොමඩ් ජුනයිඞ් නමැති සැකකරුවෙක්.\nඔහු හෙම්මාතගම ප්‍රදේශයේ මුස්ලිම් පූජකවරයෙකු විසින් කරන ලද වෙන් කිරීමකට අනුව පසුගිය 14 වනදා ඩුබායි සිට පැමිණි සංචාරකයින් පිරිසක් පසුගිය සති දෙක තුළ මෙම වෑන් රථයෙන් ප්‍රවාහනය කර ඇති බව හෙළිව තිබෙනවා.\nපසුව එම පූජකවරයා ද පොලිස් භාරයට ගැණුනා. කොළඹ ඇතුළු තදාසන්න ප්‍රදේශවල සිදුවූ පිපිරීම් වලට මෙම වෑන් රථය භාවිත කර ඇති බවටයි පොලීසිය සැක පළ කරන්නේ.\nමේ අතර, පසුගියදා සිදුවූ පිපිරිම් සම්බන්ධයෙන් මේ වනවිට පොලීසිය 60 දෙනෙකුට අධික පිරිසක් අත්අඩංගුවට ගෙන ඇති අතර,ඉන් 32 දෙනෙකු අපරාධ පරීක්ෂණ දෙපාර්තමේන්තුව භාරයේ පසුවනවා.\nඑමෙන්ම, ඒ අතරින් පුද්ගලයින් 4 දෙනෙකුගෙන් ත්‍රස්ත විමර්ශන කොට්ඨාශය මගින් ද ප්‍රශ්න කිරීම් සිදුකරන බවයි පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර හිරු ප්‍රවෘත්ති අංශය කළ විමසීමකදී කියා සිටියේ.\nඑමෙන්ම, ඊයේ රාත්‍රියේ බේරුවල - කන්කාවන්ගොඩ ප්‍රදේශයේදී අත්අඩංගුවට ගත් සැකකරුවන් 5 දෙනා දින 3 ක් රදවාගෙන ප්‍රශ්න කිරීමට කළුතර මහේස්ත්‍රාත් අධිකරණය පොලීසිය අවසර ලබාදී තිබෙනවා.\nමේ අතර, නුවරඑළිය ප්‍රදේශයේ නිවසක් විකුණුම් මිලට වඩා වැඩි මිලකට මිලදී ගෙන එහි රැදී සිටි පුද්ගලයින් 6 දෙනෙකු පොලීසිය අත්අඩංගුවට ගෙන ඇති අතර, ඔවුන් නුවරඑළිය මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන මස 6 වැනිදා දක්වා රක්ෂිත බන්ධනාගාර ගත කෙරුණා.\nඅදාළ පුද්ගලයින් අතර, ඉන්දීය ජාතිකයින් දෙදෙනෙකු වන අතර, අනෙක් පුද්ගලයින් 4 දෙනා ශ්‍රී ලාංකික මුස්ලිම් ජාතිකයින් බවයි වාර්තා වන්නේ.\nඑමෙන්ම, පසුගියදා සිදුවූ මරාගෙන මැරෙන බෝම්බ ප්‍රහාර සදහා පුද්ගලයින් 9 දෙනෙකු පැමිණ ඇති අතර, ඉන් 8 දෙනෙකුගේ අනන්‍යතාවය අපරාධ පරීක්ෂණ දෙපාර්තමේන්තුව මගින් අනාවරණ කරගෙන ඇති බවයි පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර කියා සිටියේ.\nප්‍රහාරයට පැමිණි සැකකරුවන් බෝම්බ රැගෙන යාමට ගත් ගමන් මළු ගත් ස්ථානය හෙළිවෙයි.\nමෙම ප්‍රහාරයට සම්බන්ධ සැකකරුවන් බෝම්බ රැගෙන පැමිණි ගමන් මළු මිලදී ගෙන ඇත්තේ බත්තරමුල්ල ප්‍රදේශයේ පිහිටි විදේශ සමාගමකට අයත් ක්‍රීඩා භාණ්ඩ අලෙවිසැලකින් බවට හෙළි වී තිබෙනවා.\nඅද දිනයේ අපරාධ පරීක්ෂණ දෙපාර්තමේන්තුව එම ආයතනයට පැමිණ පරීක්ෂා කිරීම සිදුකළ බව ද සඳහන්. සැකකරුවන් එහිදී ඔරලෝසු සහ ප්‍රහාරයට පැමිණි ඇදුම් පැළදුම් මිලදී ගෙන ඇත්තේ මෙම අලෙවිසැලෙන් බව හෙළි වී තිබෙනවා.",
       "URL": "https://www.hirunews.lk/215092/පිපිරීම්-සම්බන්ධයෙන්-60-කට-වැඩි-පිිරිසක්-අත්අඩංගුවට-මරාගෙන-මැරෙන-බෝම්බකරුවන්-8-දෙනෙකු-හදුනා-ගැනේ",
       "Category": "Local News",
       "Parent URL": "https://www.hirunews.lk/local-news.php?pageID=3386"
}