{
       "Source": "hirunews",
       "Timestamp": "Friday, 03 June 2022 - 7:14",
       "Headline": "ජනපති සමාව ගැන ඔබ දැනගත යුතු දේ",
       "News Content": "ජනාධිපති සමාව ගැන ගොඩක් අය මේ දවස්වල කතා වෙන නිසා, මේ කතාව ලියන්න හිතුවා.\nජනාධිපති සමාව එන්න කලින් තිබුණෙ රැජිනගෙ සමාව, ඊට පස්සෙ ආණ්ඩුකාරයාගෙ සමාව, ඊට පස්සෙ තමයි ජනාධිපති සමාව ආවෙ.\n1972 මෙරට ජනරජ ව්‍යවස්ථාවෙන් නිර්මාණය කරපු නාමික ජනාධිපති තනතුරට තිබ්බ එක ම බලතල‍යත් මේ ජනාධිපති සමාව දීම විතරයි.\nලංකාවෙ 1978 ව්‍යවස්ථාවෙන් තමයි මේ ජනාධිපතිවරයට මේ බලය ලැබෙන්නෙ. මෙතුවක් හිටපු ජනාධිපතිවරු සියලු දෙනා ම අවස්ථා ගණනාවක ම ඒ ව්‍යවස්ථාපිත ප්‍රතිපාදනය භාවිත කළා.\nඒ මගින් නොයෙක් චෝදනාවලට සිරගතව සිටි රැඳවියන් නිදහස් කිරීමට කටයුතු කෙරුණා. ගොඩක් වෙලාවට මේක වුණේ වෙසක් දවසට, එහෙම නැත්නම් නිදහස් දවසට.\nඒ නිසා ම මේ දවසට ජනාධිපති සමාව ලබා හිරෙන් නිදහස් වෙලා එන්නෙ කවු ද කියලා දැන ගන්න ජනතාව ගොඩක් උනන්දුයි.\nජනාධිපති සමාවේ ඉතිහාසය බැලුව ම, විවිධ තරාතිරමේ පුද්ගලයන් අපිට හමු වෙනවා. ඒ පුද්ගලයන් කවුරුන්ද කියලා හොයා බැලුව ම, මානව හිමිකම් කොමිෂන් සභාවේ හිටපු කොමසාරිස්, කොළඹ විශ්ව විද්‍යාලයේ නීති පීඨයේ මහාචාර්ය ප්‍රතිභා මහානාමහේවා සඳහන් කරලා තිබ්බ ලැයිස්තුවක් ඒ මහතාගෙ වචනයෙන් ම මෙහෙම උපුටන්න පුළුවන්,\n\"විජේවීර ජනාධිපති සමාවෙන් නිදහස ලැබුවා.\"\n\"විජය කුමාරතුංග නැක්සලයිට්වලට හිරේ ගියා. පස්සේ ජනාධිපති සමාව ලැබුණා.\"\n\"වත්තල ප්‍රාදේශීය සභාවේ හිටපු සභාපතිවරයෙක් බදු මුදල් විශාල ප්‍රමාණයක් වංචා කරල හිරේ ගියා. එයාව එළියට ගත්ත.\"\n\"හිටපු ඇමතිවරයෙකුගේ බිරිඳ අමු අමුවේ කෙනෙක්ව මරල දැම්ම. මහ අධිකරණයෙන් පවා මරණ දඬුවම දුන්න. එයාවත් එළියට ගත්ත.\"\n\"පාතාලේ චණ්ඩි, ගෝනවල සුනිල්, දෙමටගොඩ සනා. සමහර අය ජීවතුන් අතර ඉන්න නිසා නම කියන්න බැහැ. මට මරණ තර්ජන එන්න පුළුවන්.\"\n\"මෑත කාලයේ නම් එස්. බී. දිසානායක, සරත් ෆොන්සේකා ජනාධිපති සමාවෙන් එළියට ආව.\"\nඕන්න ඔහොමයි මහාචාර්‍යවරයා බී.බී.සි වෙබ් අඩවියට විස්තර කරලා තිබ්බෙ.\nමේ ලැයිස්තුවේ ඉන්න අය අතරින් රට ම දන්න අපරාධකරුවෙක් වුණ ගෝනවල සුනිල්ට ජේ. ආර් ජයවර්ධන ජනාධිපතිවරයා ජනාධිපති සමාව දුන්නා විතරක් නෙවෙයි, මුළු දිවයිනටම බලපාන සාමදාන විනිශ්චයකාර තනතුරකුත් දුන්නා.\nගෙදර මෙහෙකාරිය වෙඩි තබා ඝාතනය කළා යැයි කියන චෝදනාව යටතේ සිර ගත වූ සබරගමුව මහ සමන් දේවාලයේ හිටපු බස්නායක නිලමේ ඇන්ටන් තෙන්නකෝන්ට මහින්ද රාජපක්ෂ ජනාධිපතිවරයා ජනාධිපති සමාව දුන්නා.\nඝාතන චෝදනාවකට මරණ දණ්ඩනය නියම වූ හිටපු ඇමතිවරයෙක් වන මිල්රෝයි ප්‍රනාන්දුගේ බිරිඳට මහින්ද රාජපක්ෂ ජනාධිපතිවරයා විසින් ජනාධිපති සමාව ලබා දුන්නා.\nමෛත්‍රීපාල සිරිසේන ජනාධිපතිවරයා ඔහුව පොලොන්නරුවේ දී ඝාතනය කරන්න තැත් කරපු එල්.ටී.ටී.ඊ සාමාජිකයාව ජනාධිපති සමාව යටතේ නිදහස් කළා.\nඒ විතරක් නෙවෙයි සුප්‍රකට රෝයල් පාර්ක් ඝාතනයේ මරණකරුට සමාව දුන්නෙත් මෛත්‍රීපාල සිරිසේන ජනාධිපතිවරයා මේ ව්‍යවස්ථාපිත බලතල යටතේම තමයි.\nඒ අනුව මේ සිද්ධින් සහ ජනාධිපති සමාව අතර සලකා බැලුවම පෙනී යන්නේ, මේ ලැයිස්තුවේ විවිධ තරාතිරමේ පුද්ගලයන් ඉන්නවා කියන එක. ඒ නිසා මේ ජනාධිපති සමාව කියන එක අපිට මහ ලොකුවට හිතන්න දෙයක් නෙවෙයි.\nඅපි විසින් පත් කරන ජනාධිපතිවරයාට ලැබෙන ව්‍යවස්ථාපිත බලයක්. ඒ බලය ප්‍රකාරව, ආණ්ඩුක්‍රම ව්‍යවස්ථාවේ 34වැනි ව්‍යවස්ථාවට අනුකූලව ශ්‍රී ලංකාවේ ජනාධිපතිවරයාට මෙරට කවර හෝ අධිකරණයක දී වරදකරු කරන ලද කවර වූ හෝ වරදකරුවෙකුට සමාව ලබාදීමට හැකියාව තිබෙනවා.\nඒ හැකියාව සර්වබලධාරී බලයක් නොවෙයි. නමුත් කිසියම් විධිමත් පටිපාටියක් යටතේයි ජනාධිපතිවරයාට ජනාධිපති සමාව ක්‍රියාත්මක කරන්න පුළුවන් වන්නේ. ඒ නිසා ජනාධිපතිවරයාට හිතූ මනාපෙට ජනාධිපති සමාව ක්‍රියාත්මක කරන්න පුලුවන් කියලා යමෙක් හිතනව නම් ඒක හිතලුවක් විතරයි.\nමොකද ව්‍යවස්ථාව හැම වෙලාවෙ ම බලවත් කියන කාරණය අපි මතක තියා ගන්න ඕන.\nයමෙකුට හිතෙන්න පුලුවන් ජනාධිපති සමාව ලංකාවෙ විතරක් තියන එකක් කියලා. නැහැ! මේක ලෝකෙ බොහෝ රටවල ජනාධිපතිවරුන්ට තිබෙන ව්‍යවස්ථාමය අයිතියක්.\nඅමෙරිකාවෙ පළවෙනි ජනාධිපති ජෝර්ජ් වොෂිංටන්ගෙ ඉඳලා අන්තිමට ම හිටපු ජනාධිපති වුණ ඩොනල්ඩ් ට්‍රම්ප්ට වෙනකන් හිටපු සියලු ම ජනාධිපතිවරු තමාට මේ තියෙන ව්‍යවස්ථාමය ප්‍රතිපාදනය භාවිත කළා.\nජනාධිපති ට්‍රම්ප්ගෙ කාලෙ විතරක් අමෙරිකාවේ ජනාධිපති සමාව හිමි වූ ප්‍රමාණය 2819ක් කියලයි වාර්තාවල සඳහන් වන්නේ.\nඒ නිසා ආපහු කියන්න ඕනෑ, ජනාධිපති සමාව කියන්නෙ කැලෑ නීතියක් නොවන වග.\nශ්‍රී ලංකාව වගේ රටවල අපිට බොහෝ විට දක්නට තියෙන දෙයක් තමයි දේශපාලන පළිගැනීම්.\nමේ දේශපාලන පළිගැනීම් නිසා අයුක්තිසහගතව බොහෝ දෙනා සිරගත වන සිදුවීම් ඕනෑ තරම් තියෙනවා. ඇතැම් විට සමහරුන් වරදකරුවන් වී වසර ගණනාවක් සිර දඬුවම් විඳිනවා.\nසමහරුන්ට ජීවිතාන්තය දක්වා සිර දඬුවම් විදීමට සිදු වෙනවා. ඒ වගේ ම තමයි මේ රටේ මකුළු දැලක් වගේ තිබෙන නීතිය නිසා පොඩි පොඩි වැරදිවලට හෝ වරදවල් නොකර සිර දඬුවම් විඳින සිරකරුවෝ ද සිර මැදිරි තුළ නැතිවා නොවේ.\nඒ නිසා ජනාධිපති සමාව යනු මේ සියලු ම පිරිස් වෙත යලි මනුෂ්‍යයෙකු ලෙස සමාජයේ අඩිය ගසා සිටින්නටත් සියලු ම මානව අයිතිවාසිකම් භුක්ති විඳින්නටත් ලැබෙන නොසිතූ අවස්තාවක්.\nහිටපු පාර්ලිමේන්තු මන්ත්‍රී දුමින්ද සිල්වා යනු එවන් නිදහසක් ලද පුරවැසියෙක්. ඔහු ද ජනාධිපතිවරයාට ව්‍යවස්ථාපිතව ලැබුණු බලතල ප්‍රකාරව, නියමිත පටිපාටියෙන් පසු ජනාධිපතිවරයා විසින් පිරිනමන ලද ජනාධිපති සමාව ලැබුවේ 2021 වසරේ ජුනි මාසයේ යි.\nඑම නිදහසෙන් වසරක් ගත වන්නටත් මත්තෙන් නැවතත් එම ජනාධිපති සමාව අභියෝගයට ලක් කරන්නට හිටපු පාර්ලිමේන්තු මන්ත්‍රී දුමින්ද සිල්වාගේ ප්‍රතිවාදීන් කටයුතු කළා.\nඒ අනුව හිටපු පාර්ලිමේන්තු මන්ත්‍රී දුමින්ද සිල්වාට ජනාධිපතිවරයා විසින් ලබා දී තිබූ ජනාධිපති සමාව අත්හිටු වීමට ශ්‍රේෂ්ඨාධිකරණය තීරණය කළා.\nමේ තීරණය පිටුපස දේශපාලන හස්තයන් කීයක් ක්‍රියාත්මක වනවා ද යන්න සැකයක්.\nඒ සැකය අපට මතු වන්නේ හිටපු පාර්ලිමේන්තු මන්ත්‍රීවරයාව දඟ ගෙට යවන්න, අපරාධ පරීක්ෂණ දෙපාර්තමේන්තු නිලධාරීන් හා සැලසුම් කළ දේශපාලකයන්ගේ දුරකතන සංවාද සමාජයට නිරාවරණය වී තිබෙන පසුබිමකයි.\n2016 සැප්තැම්බර් මස 7වැනි දා සවස 5.37ට, එනම් හරියට ම හිටපු පාර්ලිමේන්තු මන්ත්‍රීවරයාට එරෙහිව නඩු තීන්දුව ප්‍රකාශයට පත් කිරීමට පෙර දින එවක නියෝජ්‍ය අමාත්‍යවරයෙකු වූ රන්ජන් රාමනායක හා අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂ ශානි අබේසේකර අතර ඇති වූ දුරකථන සංවාදය තුළින් පෙනී යන්නේ නඩු කටයුත්තේ ස්වාධීනභාවයේ තරමයි.\nඑම සංවාදය හරහා විද්‍ය්මාන වූයේ නඩු දිනයට ප්‍රථම ව තීන්දුව තීරණය වී තිබුණු තත්ත්වයක්. මෙය යුක්තියේ පැත්තෙන් ගතහොත් සැබවින් ම බරපතළයි.\nකෙසේ නමුදු ශානිට සහ රංජන්ට ද සිරබත් කෑමට සිදුවූයේ නීතිය, අවනීතිය කිරීමට තැත් කිරීමේ දිට්ඨ ධම්මවේදනීය කර්මය පටිසන් දීමේ ඵලයක් ලෙසදැයි සිතේ.\nනමුත් හිටපු පාර්ලිමේන්තු මන්ත්‍රීවරයාට ජනාධිපතිවරයා ලබා දුන් ජනාධිපති සමාව මේ මොහොතේ අභියෝගයට ලක්ව ඇත. අභියෝගයට ලක් කරන්නවුන් කුමන තර්ක මතු කළත්, ජනාධිපතිවරයා හිටපු පාර්ලිමේන්තු මන්ත්‍රී දුමින්ද සිල්වාට ජනාධිපති සමාව පිරිනැමීමේ දී කටයුතු කළ ක්‍රියා පටිපාටිය සම්පූර්ණයෙන් ම ව්‍යවස්ථානුකූල බව ඉකුත් 31 වන දා ශ්‍රේෂ්ඨාධිකරණයේ දී ජනාධිපතිවරයා වෙනුවෙන් පෙනී සිටි නියෝජ්‍ය සොලිසිටර් ජනරාල් නෙරින් පුල්ලේ ප්‍රකාශ කළේ ය.\nඑපමණක් නොව අදාළ ජනාධිපති සමාව පිරිනැමීමේ දී කිසිදු ලෙසකටවත් ආණ්ඩුක්‍රම ව්‍යවස්ථාවේ 34වන ව්‍යවස්ථාව උල්ලංගණය වී නැති බවත් ශ්‍රේෂ්ඨාධිකරණයේ දී ඔහු කියා සිටියේ ය. එලෙස ම හිටපු පාර්ලිමේන්තු මන්ත්‍රී දුමින්ද සිල්වා වෙනුවෙන් ශ්‍රේෂ්ඨාධිකරණයේ පෙනී සිටි ජනාධිපති නීතීඥ ගාමිණී මාරපන කියා සිටියේ ජනාධිපතිවරයා විසින් හිටපු පාර්ලිමේන්තු මන්ත්‍රීවරයාට ජනාධිපති සමාව පිරි නැමීමේ දී ජනාධිපතිවරයාගේ ක්‍රියා පටිපාටිය සම්පූර්ණයෙන් ම ව්‍යවස්ථානුකූල බවත්, ජනාධිපතිවරයාගේ තීරණය අභියෝගයට ලක් කළ නොහැකි බවත් ය.",
       "URL": "https://www.hirunews.lk/306070/ජනපති-සමාව-ගැන-ඔබ-දැනගත-යුතු-දේ",
       "Category": "Local News",
       "Parent URL": "https://www.hirunews.lk/local-news.php?pageID=1122"
}