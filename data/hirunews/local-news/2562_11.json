{
       "Source": "hirunews",
       "Timestamp": "Friday, 24 July 2020 - 19:39",
       "Headline": "අත්අඩංගුවට ගැනීමට වරෙන්තු නිකුත් කර සිටි මීගමුව බන්ධනාගාර ජේලර්වරයෙකු CIDයට භාරවෙයි",
       "News Content": "බන්ධනාගාර රැඳවියෙකුට පහසුකම් සැපයීමේ චෝදනා මත අත්අඩංගුවට ගැනීම සඳහා වරෙන්තු නිකුත් කර සිටි මීගමුව බන්ධනාගාරයේ ජේලර්වරයෙකු අපරාධ පරීක්ෂණ දෙපාර්තමේන්තුවට භාරවී තිබෙනවා.\nනීතිපතිවරයාගේ උපදෙස් අනුව ඔහු ඇතුළු සිව්දෙනෙක් අත්අඩංගුවට ගැනීම සඳහා මීගමුව මහේස්ත්‍රාත් අධිකරණයෙන් වරෙනත්තු නිකුත් කෙරුණේ පෙරේදායි.\nඅපරාධ පරික්ෂණ දෙපාර්තමේන්තුවට භාරවූ ජේලර්වරයා මීගමුව මහේස්ත්‍රාත්වරයා හමුවට ඉදිරිපත් කිරීමට නියමිතයි.\nතමන්ව අත්අඩංගුවට ගැනීම වැළැක්වීමේ නියෝගයක් නිකුත් කරන ලෙස ඉල්ලා මීගමුව බන්ධනාගාරයේ හිටපු අධිකාරී අනුරුද්ධ සම්පායෝ විසින් දැනට ඉදිරිපත් කර ඇති රිට් පෙත්සම වෙනුවට සංශෝධිත නව පෙත්සමක් ඉදිරිපත් කරන ලෙස අභියචානධිකරණය පෙත්සම්කාර පාර්ශවයට දැනුම් දී තිබෙනවා.\nඒ අදාළ පෙත්සම අභියාචනාධිකරණයේ සභාපති විනිසුරු ඒ එච්.ඒම්.ඩී නවාස් සහ සෝභිත රාජකරුණා යන විනිසුරු මඩුල්ල හමුවේ අදාළ පෙත්සම අද කැඳවූ අවස්ථාවේදීයි.\nඑය ගොනුකිරීමෙන් අනතුරුව එය ලබන 27 වන සඳුදා සලකා බලන බවද අභියාචනාධිකරණ විනිසුරු මඩුල්ල එහිදී දැනුම් දී තිබෙනවා.\nමේ අතර, මීගමුව බන්ධනාගාරයේ හිටපු අධිකාරි අනුරුද්ධ සම්පායෝ විසින් ඉදිරිපත් කර තිබූ අදාළ රීට් පෙත්සම විභාගයට නොගෙන නිෂ්ප්‍රභ කරන ලෙස නීතිපතිවරයා වෙනුවෙන් පෙනී සිටි ජ්‍යෙෂ්ඨ නියෝජ්‍ය සොලිසිටර් ජනරාල් මිලින්ද ගුණතිලක අභියාචනාධිකරණය හමුවේ අද මූලික විරෝධතා ගොනුකරමින් ඉල්ලීමක් කළා.\nපෙත්සම්කරු විසින් ඉදිරිපත් කර ඇති සංශෝධිත පෙත්සම සමග ඔහු ඇතුළු සැකකරුවන් අත්අඩංගුවට ගැනීම සඳහා පසුගිය 22 වනදා මීගමුව මහේස්ත්‍රාත් අධිකරණය නිකුත් කළ වරෙන්තු නියෝගය අමුණා නොමැති බැවින් පෙත්සම තවදුරටත් පවත්වාගෙන යාමේ නෛතික හැකියාවක් නොමැති බවයි ඔහු එහිදී පෙන්වා දුන්නේ.\nදැනට ගොනුකර ඇති රීට් පෙත්සම තුළ පෙත්සම්කරු විසින් අසත්‍ය කරුණු රැසක් ඉදිරිපත් කර ඇති බවට ජ්‍යෙෂ්ඨ නියෝජ්‍ය සොලිසිටර් ජනරාල් මිලින්ද ගුණතිලක එහිදී වැඩිදුරටත් චෝදනා කළා.\nකරුණු සලකා බැලීමෙන් අනතුරුව, සභාපති විනිසුරු ඒ.එච්.එම්.ඩී. නවාස්, පෙත්සම්කරු වෙනුවෙන් පෙනී සිටි ජනාධිපති නීතිඥ උපුල් ජයසූරිය වෙත පෙන්වා දී ඇත්තේ දැනට ගොනුකර ඇති සංශෝධිත රීට් පෙත්සම වෙනුවට  නව පෙත්සමක් ඉදිරිපත් කිරීම සුදුසු බවයි.\nමෙහිදී පෙත්සම්කාර හිටපු බන්ධනාගාර අධිකාරිවරයා වෙනුවෙන් පෙනී සිටි ජනාධිපති නීතිඥ උපුල් ජයසූරිය අධිකරණයෙන් ඉල්ලා සිටියේ මෙම පෙත්සම ලබන සදුදා සලකා බලනතෙක් දැනට නිකුත් ඇති වරෙන්තුව ක්‍රියාත්මක වීම වැළැක්වීමේ කෙටි අතුරු නියෝගයක් නිකුත් කරන ලෙසයි.\nඑහෙත් එම ඉල්ලීමට නීතිපතිවරයා වෙනුවෙන් පෙනී සිටි රජයේ ජ්‍යෙෂ්ඨ නියෝජ්‍ය සොලිස්ටර් ජෙනරාල්වරයා විරුද්ධ වූ අතර, ඒ සම්බන්ධයෙන් අභියාචනාධිකරණ විනිසුරු මඩුල්ල කිසිදු  නියෝගයක් නිකුත් කළේ නැහැ.\nමීගමුව හිටපු බන්ධනාගාර අධිකාරිවරයා සහ දැනට රාජකාරියේ නියුතු ජේලර්වරුන් 3 දෙනෙකු අත්අඩංගුවට ගන්නා ලෙස මීගමුව මහේස්ත්‍රාත් අධිකරණය වරෙන්තු නිකුත් කළේ පෙරේදා දිනයේදීයි.\nනීතිවිරෝධී අයුරින් මීගමුව බන්ධනාගාරයේ රැඳවියන්ගේ පරිහරණය සඳහා ලබා දී තිබියදී අත්අඩංගුවට ගත් ශීතකරණය හෝටල් හිමිකරුවෙකුගේ පරිත්‍යාගයක් බවට ඒත්තු ගැන්වීමට උත්සාහ කර ඇති බව ද එදින නීතිපති දෙපාර්තමේන්තුව අධිකරණයට පෙන්වා දුන්නා.\nඑය බන්ධනාගාර ගතව සිටින ප්‍රධාන පෙලේ අපරාධකරුවෙකු විසින් පිටස්තර පුද්ගලයෙකුට මුදල් ගෙවා ගෙන්වා ගෙන ඇති බවට විමර්ශනවලදී අනාවරණ වූ බවයි එහිදී ප්‍රකාශ කෙරුණේ.\nඅදාළ ශීතකරණය දියවැඩියා රෝගීන්ගේ ඖෂධ සුරක්ෂිතව තබා ගැනීමේ අරමුණින් හෝටල් හිමිකරුවෙකු පරිත්‍යාග කළ බව හැඟවෙන පරිදි කූඨ ලේඛන සකස් කර ඇත්තේ හිටපු බන්ධනාගාර අධිකාරි සම්පායෝගේ බලපෑම් මත බවට ඔහු යටතේ සේවය කළ නිලධාරින් කිහිපදෙනෙකු ප්‍රකාශ ලබා දී ඇතැයි ද නීතිපති දෙපාර්තමේන්තුව එහිදී අධිකරණය හමුවේ සඳහන් කර තිබුණා.\nඊසි කෑෂ් ක්‍රමයට ලබා දුන් මුදල් මගින් අදාළ රැඳවියා වෙනුවෙන් මැයි 8 වනදා ශීතකරණය මිලදී ගත් බවට ඒවා මිලට ගත් පුද්ගලයා විසින් ප්‍රකාශයක් ලබාදී ඇති බව ද එහිදී අනාවරණ වීම විශේෂත්වයක්.\nඑසේම, සිද්ධියට අදාළව බන්ධනාගාර මූලස්ථානයේ පැවැත්වූ විනය පරීක්ෂණය සඳහා බන්ධනාගාරයේ නිලධාරින්ට කොළඹට පැමිණීමට ප්‍රවාහන පහසුකම් සලසා ඇත්තේ සැකකාර නිලධාරියෙකු බව ද නීතිපති දෙපාර්තමේන්තුව අධිකරණයට දැනුම් දී තිබෙනවා.\nවිනය පරීක්ෂණයේදී එක් නිලධාරියෙකු සිය ජංගම දුරකථනය ක්‍රියාත්මක කර තිබීම හේතුවෙන් ඇති වූ බිය නිසා සත්‍ය තොරතුරු හෙළි නොකළ බව බන්ධනාගාර නිලධාරින් විසින් පිළිගෙන ඇතැයි එහිදී තවදුරටත් ප්‍රකාශ වුණා.",
       "URL": "https://www.hirunews.lk/246326/අත්අඩංගුවට-ගැනීමට-වරෙන්තු-නිකුත්-කර-සිටි-මීගමුව-බන්ධනාගාර-ජේලර්වරයෙකු-cidයට-භාරවෙයි",
       "Category": "Local News",
       "Parent URL": "https://www.hirunews.lk/local-news.php?pageID=2562"
}