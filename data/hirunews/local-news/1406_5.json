{
       "Source": "hirunews",
       "Timestamp": "Sunday, 23 January 2022 - 8:38",
       "Headline": "සෞඛ්‍ය සේවා අධ්‍යක්ෂ ජනරාල්වරයෙකු අභාවප්‍රාප්ත වේ",
       "News Content": "සෞඛ්‍ය අමාත්‍යංශයේ හිටපු ලේකම්වරයෙකු සහ හිටපු සෞඛ්‍ය සේවා අධ්‍යක්ෂ ජනරාල්වරයෙකු වන වෛද්‍ය අතුල කහඳලියනගේ මහතා ඊයේ (22) රාත්‍රියේ අභාවප්‍රාප්ත වී තිබෙනවා.\nලියනගේ මහතා ශ්‍රී ජයවර්ධනපුර මහරෝහලේ කෝවිඩ් ප්‍රතිකාර ඒකකයේ දැඩි සත්කාර ඒකකයේ ප්‍රතිකාර ලබමින් සිටියදීයි මෙලෙස මියගොස් ඇත්තේ.\nටික කලක් පිළිකා රෝගයට ගොදුරුවීම නිසා ප්‍රතිකාර ලබමින් සිටි ඔහු මිය යන විට 74 හැවිරිදි වියේ පසු වුණා.\nඔහුගේ අවසන් කටයුතු කොවිඩ් මර්දන නීතිරීති අනුව සිදු කෙරෙන බවයි රෝහල් ආරංචි මාර්ග සඳහන් කළේ.\nප්‍රජා සෞඛ්‍ය පිළිබඳ විශේෂඥතාවක් දැරූ වෛද්‍ය අතුල කහඳලියනගේ සෞඛ්‍ය සේවයේ වසර 43කට අධික කාලයක් සේවය කළ අතර, ඉන් වසර 32ක් පමණ සෞඛ්‍ය පරිපාලන කටයුතුවල නිරතවුණා.\nසෞඛ්‍ය සේවා අධ්‍යක්ෂ ජනරාල්වරයා ලෙස 2002 වසරේ පත් කෙරුණු ඔහුගේ සේවය 2010 වසරේ අවසන් වූයේ සෞඛ්‍ය අමාත්‍යාංශ ලේකම්වරයා ලෙසින්.\nඑම කාලය තුළ ඔහු රාජ්‍ය ඖෂධ නිෂ්පාදන සංස්ථාවේ සභාපතිවරයා මෙන්ම පශ්චාත් උපාධි කළමනාකරණ ආයතනයේ, ශ්‍රී ලංකා වෛද්‍ය මණ්ඩලයේ රාජ්‍ය ඖෂධ නීතිගත සංස්ථාවේ, විශ්වවිද්‍යාල ප්‍රතිපාදන කොමිසමේ අධ්‍යක්ෂ මණ්ඩල සාමාජිකයෙකු ලෙස මෙන්ම ජනාධිපති කමිටු රැසක සාමාජිකත්වය දරා තිබෙනවා.\nවෛද්‍ය අතුල කහඳලියනගේ මීට අමතරව ලෝක සෞඛ්‍ය සංවිධානයේ ජ්‍යෙෂ්ඨ කළමනාකාරීත්වයට ද පිවිසුණු අතර, එහි සෞඛ්‍ය පද්ධති, තිරසර සංවර්ධන සහ පාරිසරික, අග්නිදිග ආසියාතික අධ්‍යක්ෂවරයා ලෙස කටයුතු කළේ නවදිල්ලි නුවර කේන්ද්‍ර කරගනිමින්.\n2014 වසරේ ජාත්‍යන්තර සිවිල් සේවාවෙන් විශ්‍රාම ගනු ලැබූ වෛද්‍ය අතුල කහඳලියනගේ මෙරට ආයතනික ක්‍ෂේත්‍රයට පිවිසුණු අතර, ශ්‍රී ජයවර්ධනපුර රෝහලේ සභාපති, ඩර්ඩන්ස් රෝහලේ අධ්‍යක්ෂවරයෙකු මෙන්ම ෆොන්ටෙරා ආයතනයේ අධ්‍යක්ෂවරයෙකු ලෙස ද කටයුතු කළා.\nකෙසේවෙතත්, අභාවප්‍රාප්ත වූ හිටපු සෞඛ්‍ය සේවා අධ්‍යක්ෂ ජනරාල් අතුල කහඳලියනගේ ගේ පවුලේ සාමාජිකයින් හිරු ප්‍රවෘත්ති වෙත සෞඛ්‍ය සේවා අධ්‍යක්ෂ ජනරාල්වරයාගේ අභාවය සම්බන්ධයෙන් අදහස් පළ කළා.\nවෛද්‍ය අතුල කහඳලියනගේ මහතා ජනවාරි මස 04 වැනි දින ඔහුගේ අග්න්‍යාශ ප්‍රදාහයේ හටගත් රෝගී තත්ත්වයක් හේතුවෙන් ප්‍රතිකාර සඳහා රෝහල්ගත කෙරුණා.\nපවුලේ සාමාජිකයින් කියා සිටියේ, හිටපු සෞඛ්‍ය සේවා අධ්‍යක්ෂ ජනරාල්වරයා රෝහල් වාට්ටු අංක 05 වෙත යොමු කෙරුණු අතර, එහි සිටිය දී සිදු කරන ලද කොවිඩ් පරීක්ෂණවලින් ඔහු කොරෝනා වෛරසයට ගොදුරු වී ඇති බවට අනාවරණ වූයේ ජනවාරි මස 14 වැනි දින බැවින්, ඒ වනවිට පැවති අසනීප තත්ත්වයන් ද උත්සන්න වූ බැවින් දැඩි සත්කාර ඒකකයට ඇතුළත් කෙරුණු බවයි.\nනමුත් තුන්වැනි පීසීආර් පරීක්ෂණය සහ 4 වැනි රැපිඩ් ඇන්ටිජන් පරීක්ෂණ සියල්ල සෘණ වාර්තා වුව ද ජනවාරි මස 13 වැනි දින රාත්‍රියේ දී කැස්ස පැවති බැවින් යළිත් රැපිඩ් ඇන්ටිජන් පරීක්ෂණයක් රෝහලෙන් සිදු කර ඇති අතර, වෛද්‍ය අතුල කහඳලියනගේ මහතා එහිදී කොරෝනා වෛරසය ආසාදිතයෙකු බවට හඳුනාගත් බවයි පවුලේ සාමාජිකයින් වැඩිදුරටත් සඳහන් කළේ.",
       "URL": "https://www.hirunews.lk/294836/සෞඛ්‍ය-සේවා-අධ්‍යක්ෂ-ජනරාල්වරයෙකු-අභාවප්‍රාප්ත-වේ",
       "Category": "Local News",
       "Parent URL": "https://www.hirunews.lk/local-news.php?pageID=1406"
}