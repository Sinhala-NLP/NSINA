{
       "Source": "hirunews",
       "Timestamp": "Saturday, 14 October 2017 - 15:22",
       "Headline": "වෙළඳසැලකින් මුදල් වංචා කළ පුද්ගලයෙකු සොයා පරීක්ෂණ",
       "News Content": "වෙළඳ සැලකට පැමිණ රුපියල් පන්දහසේ නෝට්ටුවක් මාරු කර ගැනීමට අවශ්‍ය බව පවසා මුදල් වංචා කළ පුද්ගලයෙකු සොයා පොලිසිය පරීක්ෂණ ආරම්භ කර තිබෙනවා.\nසැකකරු මොරවක නගරයේ පිහිටි වෙළඳසැලකින් මෙලෙස මුදල් වංචාකර ඇති බවයි අප වාර්තාකරු සඳහන් කළේ.\nමෙම පුද්ගලයා පෙරේදා පස්වරුවේ අදාළ වෙළඳසැලට පැමිණ භාණ්ඩ කිහිපයක් මිළදී ගෙන ඊට අදාළ මුදල් ලබාදී තිබෙනවා.\nඅනතුරුව රුපියල් පන්දහසේ නෝට්ටුවක් මාරු කර ගැනීමට අවශ්‍ය බවට පවසා මුදල් අයකැමි ලෙසට සිටි තරුණියගෙන් ඔහුට අවශ්‍ය මුදල් නෝට්ටු ලබාගැනීමට අවස්ථාව ඉල්ලා ඇතැයි සඳහන්.\nඅනතුරුව මුදල් ඇති ලාච්චුවෙන් නෝට්ටු තෝරාගෙන ඉන් කිහිපයක් සුක්ෂමව සිය කලිසමේ සාක්කුවට දමාගන්නා ආකාරය වෙළඳසැලේ සවිකර තිබු සී සී ටී වී කැමරාවල පටිගත වී තිබෙනවා.\nමුදල් අයකැමි ලෙසට සිටි තරුණිය වෙළඳසැලේ හිමිකරුට මේ සම්බන්ධයෙන් දැනුම්දීමෙන් අනතුරුවයි පොලිසියට පැමිණිලි කර ඇත්තේ.\nපොලිසිය ප්‍රකාශකර ඇත්තේ මෙම සැකකරුවන් මිද්දෙණිය ප්‍රදේශයේ වෙළඳසැලකින් ද මේ ආකාරයෙන් මුදල් වංචාකර ඇති බවයි.\nසිද්ධිය පිළිබඳ මොරවක පොලිසියේ අපරාධ අංශ පරීක්ෂණ ආරම්භ කර තිබෙනවා.",
       "URL": "https://www.hirunews.lk/173486/",
       "Category": "Local News",
       "Parent URL": "https://www.hirunews.lk/local-news.php?pageID=4272"
}