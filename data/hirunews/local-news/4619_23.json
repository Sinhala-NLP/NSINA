{
       "Source": "hirunews",
       "Timestamp": "Saturday, 11 March 2017 - 14:17",
       "Headline": "කච්චතිව් මංගල්‍යය ඇරඹේ -  වල්ලම්වලින් පැමිණෙන ඉන්දියානුවන්ට තහංචියක්",
       "News Content": "කච්චතිව් දූපතේ ශාන්ත අන්තෝනි දෙව් මැදුරේ වාර්ෂික මංගල්‍යය හෙට ආරම්භ වනවා.\nශ්‍රී ලංකා නාවික හමුදාවේ අනුග්‍රහයෙන් එහි ඉදිකළ නව දෙව් මැදුරේ වාර්ෂික මංගල්‍යය පැවැත්වෙන ප්‍රථම අවස්ථාව මෙයයි.\nනාවික හමුදාව පසුගිය වසරේ මැයි මාසයේදී ආරම්භ කළ නව දේවස්ථානයේ ඉදිකිරීම් නිමා කොට දෙසැම්බර් 23 වන දා රෝමානු කතෝලික සභාවට භාර දෙනු ලැබුවා.\nඑමෙන්ම මෙවර වාර්ෂික මංගල්‍යයට පැමිණෙන බැතිමතුන්ට අවශ්‍ය ආහාර යටිතල පහසුකම්, සනීපාරක්ෂක කටයුතු සහ ජලය ලබාදීමට කටයුතු යොදා ඇති බවයි නාවික හමුදා ප්‍රකාශක, ලුතිනන් කමාන්ඩර් චමින්ද වළාකුළුගේ සදහන් කළේ.\nමේ අතර, තමිල්නාඩු ධීවරයන්ට දේශීය වල්ලම් උපයෝගී කරගෙන කච්චතිව් වන්දනාවේ නිරතවීම තහනම් කරමින් මදුරාසි මහාධිකරණය ඊයේ නියෝගයක් නිකුත් කළා.\nඑමගින් ප්‍රකාශ කළේ එම බෝට්ටු මගින් දීර්ඝ මුහුදු චාරිකාවක නිරතවීම අනතුරුදායක බවයි.\nකෙසේ නමුත්, කච්චතිව් වන්දනාවේ නිරතවීමට අපේක්ෂා කරන ධීවරයන් පිළිබදව කටයුතු කරන ලෙස මදුරාසි මහාධිකරණය ප්‍රාන්තයේ ධීවර කොමසාරිස්වරයාට නියෝග කර තිබෙනවා.\nමෙවර කච්චතිව් ශාන්ත අන්තෝනි දේවස්ථානයේ මංගල්‍යය සඳහා 5000ක් පමණ ඉන්දියානුවන් පැමිණෙනු ඇතැයි අපේක්ෂා කරනවා.\nමදුරාසි මහාධිකරණය පනවා ඇති තහංචිය පිළිබඳව අප කළ විමසීමකදී නාවික හමුදා මාධ්‍ය ප්‍රකාශකවරයා කියා සිටියේ ඔවුන් කච්චතිව් වෙත පැමිණෙන බවට ඉන්දීය මහකොමසාරිස්වරයා දැනුම් දී ඇති බවයි.",
       "URL": "https://www.hirunews.lk/156606/කච්චතිව්-මංගල්‍යය-ඇරඹේ-වල්ලම්වලින්-පැමිණෙන-ඉන්දියානුවන්ට-තහංචියක්",
       "Category": "Local News",
       "Parent URL": "https://www.hirunews.lk/local-news.php?pageID=4619"
}