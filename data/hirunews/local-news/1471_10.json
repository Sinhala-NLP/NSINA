{
       "Source": "hirunews",
       "Timestamp": "Saturday, 25 December 2021 - 10:07",
       "Headline": "තරුණයෙකුගේ මරණයකින් බදුල්ල පොලිසියත් උණුසුම් (වීඩියෝ)",
       "News Content": "බදුල්ල - කරුණාපුර ප්‍රදේශයේ ඇතිවූ පවුල් ආරවුලක් අතරතුර 25 හැවිරිදි තරුණයෙකු ඝාතනයට ලක්වීමේ සිද්ධිය සම්බන්ධයෙන් සැකකරුවන් 5 දෙනෙකු අත්අඩංගුවට ගෙන තිබෙනවා.\nපොලීසිය සඳහන් කළේ මියගිය තරුණයා මත්ද්‍රව්‍යවලට දැඩි ලෙස ඇබ්බැහිවූ පුද්ගලයෙකු බවට ද අනාවරණය වී ඇති බවයි.\nවිවාහකයෙකු වන එම තරුණයා එම ප්‍රදේශයේ 21 හැවිරිදි තරුණියක පැහැරගෙන ගොස් මෑතකදී යළි විවාහ වී තිබෙනවා.\nඒ අනුව සිය දියණිය අතුරුදන් බවට අදාළ තරුණියගේ මව විසින් පොලීසියට කළ පැමිණිල්ලකට අනුව සිදු කළ විමර්ශණයේදී යුවල සොයාගෙන ඇති අතර ඔවුන්ට පොලීසිය වෙත පැමිණෙන ලෙසයි දැනුම් දී ඇත්තේ.\nඅනතුරුව නව යුවල සහ දෙපාර්ශ්වයේ ම දෙමව්පියන් පොලීසියට පැමිණ සමථයකට පත්වූ බව පොලීසිය ප්‍රකාශ කළා.\nඒ අනුව 2 වන බිරිඳගේ පාර්ශ්වයෙන් නව යුවල කැඳවාගෙන ඔවුන්ගේ නිවසට රැගෙන ගොස් ඇති අතර, එහිදී ඔවුන්ට හිමි දේපල තමන්ට පවරා දෙන ලෙස මියගිය තරුණයා විසින් බල කිරීමත් සමග ඔහු සහ 2වන බිරිඳගේ පියා අතර ගැටුමක් හටගෙන ඇති බව සඳහන්.\nඔවුන් නිවසේ භාණ්ඩවලින් එකිනෙකාට පහර දෙමින් සිටින අතරතුර 2වන බිරිඳගේ පියා පිත්තල පෝච්චියකින් පහර දී ඇති බවයි පොලීසිය සඳහන් කළේ.\nඉන් බරපතළ තුවාල ලැබූ තරුණයා ත්‍රීරෝද රථයකින් බදුල්ල මහ රෝහල වෙත රැගෙන ගොස් ඇති අතර ඒ වන විටත් ඔහු මියගොස් ඇති බව පොලීසිය ප්‍රකාශ කළා.\nඑලෙස මියගොස් ඇත්තේ බදුල්ල - කරුණාපුර ප්‍රදේශයේ පදිංචිව සිටි 25 හැවිරිදි තරුණයෙක්.\nසිද්ධිය සම්බන්ධයෙන් මේ වන විට 2 වන විවාහයේ බිරිඳගේ පියා, මව, බාල සොහොයුරා සහ ත්‍රීරෝද රථයෙන් රෝහලට රැගෙන ගිය පුද්ගලයන් අත්අඩංගුවට ගෙන තිබෙනවා.\nසිද්ධියත් සමග ඊයෙ බදුල්ල පොලිස් ස්ථානය ඉදිරිපිට උණුසුම් තත්වයක් ඇති වුණේ මිය ගිය තරුණයාගේ මව පොලීසිය ඉදිරිපිටට පැමිණ නොසන්සුන්කාරී ලෙස කෑගැසීමත් සමගයි.\nමෘත දේහය පිළිබඳ මහේස්ත්‍රාත් පරීක්ෂණය අද (25) පැවැත්වීමට නියමිත අතර අත්අඩංගුවට ගත් සැකකරුවන් අද බදුල්ල මහේස්ත්‍රාත්වරයා වෙත ඉදිරිපත් කිරීමට නියමිතයි.",
       "URL": "https://www.hirunews.lk/292080/තරුණයෙකුගේ-මරණයකින්-බදුල්ල-පොලිසියත්-උණුසුම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1471"
}