{
       "Source": "hirunews",
       "Timestamp": "Sunday, 15 May 2022 - 8:54",
       "Headline": "පහත් බිම් රැසක් ජලයෙන් යටවෙයි - කළු ගඟේ ගංවතුර අවදානමක් (වීඩියෝ)",
       "News Content": "දිවයිනේ පවතින වැසි සහිත කාලගුණය සමඟ කළු, ගිං සහ නිල්වලා ගංඟාවල ජල මට්ටම් ඉහළ යමින් පවතින අතර, කළු ගඟේ මිල්ලකන්ද ප්‍රදේශයෙන් ගං වතුර අවදානමක් පවතින බව වාරිමාර්ග දෙපාර්තමේන්තුව පවසනවා.\nමේ අතර දිවයිනේ නිරිතදිග කොටසේ දැනට පවතින වැසි තත්වය තවදුරටත් පවතිනු ඇතැයි බලාපොරොත්තු වන බව කාලගුණ විද්‍යා දෙපාර්තමේන්තුව පවසනවා.\nඒ අනුව බස්නාහිර, සබරගමුව, මධ්‍යම සහ වයඹ පළාත්වලත්, ගාල්ල සහ මාතර දිස්ත්‍රික්කවලත් විටින් විට වැසි ඇතිවන අතර, සබරගමු පළාතේ සහ මහනුවර සහ නුවරඑළිය දිස්ත්‍රික්කවල ඇතැම් ස්ථානවලට මිලිමීටර 100 ක පමණ තද වැසි ඇතිවිය හැකියි.\nබස්නාහිර පළාතේ මෙන්ම ගාල්ල සහ මාතර දිස්ත්‍රික්කවල මිලිමීටර 75ක පමණ තරමක තද වැසි ඇතිවිය හැකි බවයි කාලගුණ නිවේදනයේ දැක්වෙන්නේ.\nඑමෙන්ම කන්කසන්තුරේ සිට පුත්තලම, ගාල්ල සහ හම්බන්තොට හරහා පොතුවිල් දක්වා මුහුදු ප්‍රදේශවල සුළඟේ වේගය පැයට කිලෝමීටර 65 ත් 70 ත් දක්වා ඉහළ යා හැකියි.",
       "URL": "https://www.hirunews.lk/304388/පහත්-බිම්-රැසක්-ජලයෙන්-යටවෙයි-කළු-ගඟේ-ගංවතුර-අවදානමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1167"
}