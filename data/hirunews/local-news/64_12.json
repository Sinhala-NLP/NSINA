{
       "Source": "hirunews",
       "Timestamp": "Tuesday, 29 August 2023 - 15:57",
       "Headline": "රාජකුමාරිගේ මරණයට අත්අඩංගුවට ගත් උප පොලිස් පරීක්ෂකවරයෙකු රිමාන්ඩ්",
       "News Content": "වැලිකඩ පොලිසිය විසින් අත්අඩංගුවට ගෙන සිටියදී මරණයට පත් වූ රාජන් රාජකුමාරි නැමැති මෙහෙකාර කාන්තාවගේ මරණය සම්බන්ධයෙන් අපරාධ පරික්ෂණ දෙපාර්තමේන්තුව විසින් අත්අඩංගුවට ගත් වැලිකඩ පොලිසියේ උප පොලිස් පරීක්ෂකවරයෙකු ලබන මස 11 වනදා රක්ෂිත බන්ධනාගාර ගත කර තිබෙනවා.\nඒ ඔහු අද අලුත්කඩේ මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුවයි.\nරන් භාණ්ඩ සොරකමක් සම්බන්ධයෙන් අත්අඩංගුවට ගෙන සිටියදී මෙම මෙහෙකාර කාන්තාව මියගිය අතර, ඊට අදාළ සැකකරුවන් අත්අඩංගුවට ගන්නා ලෙස අධිකරණය නියෝග කළා.\nමොට ආයුධයකින් හෝ ඒ හා සමාන බලයකින් පහරදීම හේතුවෙන් මරණකාරියගේ මාංශපේෂිවලට ඇති වූ හානිය මත ශරීරය තුළට රුධිරය වහනය වීමෙන් සහ කම්පනයකින් ඇයගේ මරණය සිදුවී ඇති බවටයි පශ්චාත් මරණ පරීක්ෂණයේදී හෙළිවී තිබුණේ.",
       "URL": "https://www.hirunews.lk/346535/රාජකුමාරිගේ-මරණයට-අත්අඩංගුවට-ගත්-උප-පොලිස්-පරීක්ෂකවරයෙකු-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=64"
}