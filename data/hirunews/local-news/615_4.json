{
       "Source": "hirunews",
       "Timestamp": "Sunday, 08 January 2023 - 19:39",
       "Headline": "ශ්‍රී ලංකා - තායිලන්ත ගිවිසුමේ තුන්වන වටයේ සාකච්ඡා හෙට",
       "News Content": "ශ්‍රී ලංකාව සහ තායිලන්තය අතර යෝජිත නිදහස් වෙළඳ ගිවිසුමට අදාළ තුන්වන වටයේ සාකච්ඡා හෙට සහ අනිද්දා යන දෙදින තුළ කොළඹදී පැවැත්වීමට නියමිතයි.\nඒ සඳහා සහභාගි වීමට නියමිත තායිලන්ත රජයේ නියෝජිත කණ්ඩායම අද පෙරවරුවේ දිවයිනට පැමිණි බවයි ජනාධිපති මාධ්‍ය අංශය සඳහන් කළේ.\nතායිලන්ත වෙළඳ සාකච්ඡා දෙපාර්තමේන්තුවේ අධ්‍යක්ෂක ජනරාල්වරයා ඇතුළු 26 දෙනෙකු එම සාකච්ඡා සඳහා පැමිණ තිබෙනවා.\nභාණ්ඩ හා සේවා වෙළඳාම, අයෝජන ඇතුළු තවත් ක්ෂේත්‍ර ගණනාවක් සම්බන්ධයෙන් මෙම සාකච්ඡා වටයේදී අවධානය යොමුකිරීමට නියමිතයි.\n2021 වසරේදී ශ්‍රී ලංකාව තායිලන්තයට ඩොලර් මිලියන 59 ක අපනයන සිදුකළ අතර තායිලන්තයෙන් ශ්‍රී ලංකාවට ඩොලර් මිලියන 355 ක ආනයන සිදුකර තිබෙනවා.\nශ්‍රී ලංකා - තායිලන්ත නිදහස් වෙළඳ ගිවිසුම 2024 වර්ෂයේ පළමු කාර්තුවේදී ක්‍රියාත්මක කිරීමට රජයේ අපේක්ෂාවයි.\nඑමෙන්ම මෙරට පවතින ආර්ථික අර්බුදය හමුවේ වැඩි අවදානමකට ලක්විය හැකි ප්‍රජාවන්ගේ අවශ්‍යතා සපුරාලීමට කැනඩාව ඩොලර් මිලියන 3 ක ආධාර ලබාදී තිබෙනවා.\nඑක්සත් ජාතින්ගේ සංවිධානය, අන්තර්ජාතික රතු කුරුස සහ අයි.එෆ්.ආර්. සී සංවිධානය එක්ව සිදුකරන ලද ඉල්ලීම්වලට ප්‍රතිචාර ලෙස මෙම ආධාර ලබාදී ඇති බවයි කැනේඩියානු මහ කොමසාරිස් කාර්යාලය සඳහන් කළේ.\nඒ යටතේ ආහාර, සෞඛ්‍ය, පෝෂණ සේවා, පානීය ජල අවශ්‍යතා ඇතුලු අත්‍යවශ්‍ය සේවාවන් මෙරට වැඩි අවදානමකට ලක්ව සිටින ප්‍රජාවන්ට ලබාදීමට හැකිවනු ඇති.\nමේ අතර ජාත්‍යන්තර මූල්‍ය අරමුදලේ සහය ඩොලර් බිලියන 2.9 කට සීමාකර ඇති බවට ප්‍රකාශ සිදුකරනු ලබන්නේ එහි ක්‍රියාකාරිත්වය ගැන නොදන්නා පිරිස් බව මුදල් රාජ්‍ය අමාත්‍ය ෂෙහාන් සේමසිංහ පවසනවා.\nඅනුරාධපුරයේ අද පැවති රැස්වීමකින් අනතුරුව මාධ්‍යවේදින් නැඟූ ප්‍රශ්නවලට පිළිතුරු ලබාදෙමිනුයි ඔහු මේ බව සඳහන් කළේ.\nමේ අතර චීන රජය විසින් මෙරටට පරිත්‍යාග කළ ඩීසල් ලීටර් මිලියන 6.98 ක් හෙට සිට ගොවි ජනතාවට නොමිලේ බෙදාහැරීම ආරම්භ වනවා.\nමෙම ඉන්ධන තොගය ගොවීන්ට විශේෂ වවුචරයක් මගින් ඔන්ලයින් ක්‍රමයට ලබාදීමටයි සැළසුම් කර ඇත්තේ.\nමෙහිදී අක්කර භාගයේ සිට හෙක්ටයාර 02 දක්වා වී වගාකරන ගොවීන්ට අස්වනු නෙලීම සඳහා මෙම ඩීසල් නොමිලේ ලබාදීමට කෘෂිකර්ම අමාත්‍යංශය පියවර ගෙන තිබෙනවා.",
       "URL": "https://www.hirunews.lk/324575/ශ්‍රී-ලංකා-තායිලන්ත-ගිවිසුමේ-තුන්වන-වටයේ-සාකච්ඡා-හෙට",
       "Category": "Local News",
       "Parent URL": "https://www.hirunews.lk/local-news.php?pageID=615"
}