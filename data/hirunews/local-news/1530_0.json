{
       "Source": "hirunews",
       "Timestamp": "Monday, 29 November 2021 - 13:18",
       "Headline": "අදත් ප්‍රදේශ කිහිපයකට වැසි (වීඩියෝ)",
       "News Content": "දකුණු පළාතට සහ කළුතර දිස්ත්‍රික්කයට අද තද වැසි හෝ ගිගුරුම් සහිත වැසි ඇතිවිය හැකි බව කාලගුණ විද්‍යා දෙපාර්තමේන්තුව සඳහන් කළා.\nසෙසු ප්‍රදේශවලට පස්වරු දෙකෙන් පසු වැසි අපේක්ෂා කරන අතර, සබරගමුව, මධ්‍යම සහ වයඹ පළාත්වලට සහ මන්නාරම දිස්ත්‍රික්කයේ ඇතැම් ස්ථානවලට මිලිමීටර 75 ඉක්මවූ තරමක තද වැසි බලාපොරොත්තු වන බවයි එම දෙපාර්තමේන්තුව සඳහන් කළේ.\nමේ අතර වාන් දොරටු විවෘත කර තිබූ ජලාශ 26 ක වාන් දොරටු ක්‍රමානුකූලව වසා දමමින් සිටින බව වාරිමාර්ග දෙපාර්තමේන්තුව ප්‍රකාශ කළා.\nගංවතුර අවදානමක් පැවති දැදුරුඔයේ ද ජල මට්ටම පහත බසිමින් තිබෙන අතර, ඒ හේතුවෙන් එහි වාන් දොරටුද මේ වනවිට වසා දමමින් සිටින බවයි වාර්තා වන්නේ.\nවාරිමාර්ග දෙපාර්තමේන්තුව වැඩිදුරටත් සඳහන් කළේ පැවති අධික වර්ෂාවත් සමඟ වවුනියාව සහ මන්නාරම දිස්ත්‍රික්කවල කුඹුරු අක්කර 2,000ක් පමණ ජලයෙන් යට වී පවතින බවයි.\nඊට අමතරව ජලාශ සහ ගංඟා ආශ්‍රිතව ජීවත්වන ජනතාව ඉදිරි පැය 48 තුළත් අවධානයෙන් පසුවිය යුතු බව වාරිමාර්ග දෙපාර්තමේන්තුවේ අධ්‍යක්ෂ ඩී. අබේසිරිවර්ධන සඳහන් කළා.\nඑසේම පැවති අධික වර්ෂාව නිසා මහවැලි ගඟේ ජල මට්ටම ඉහළ යාම හේතුවෙන් පොළොන්නරුව - සෝමාවතිය මාර්ගයේ 35 කණුව අසල ප්‍රදේශය ජලයෙන් යටව පවතින බවයි අප වාර්තාකරු සඳහන් කළේ.\nකෙසේ වෙතත් සෝමාවතිය රජමහා විහාරයට පැමිණෙන බැතිමතුන්ට වැලිකන්ද - සිංහපුර - කාන්දකාඩු මාර්ගය හරහා විහාරස්ථානයට පිවිසීමට හැකියාව පවතිනවා.\nමේ අතර දිස්ත්‍රික්ක 8 ක් සඳහා නිකුත් කර තිබූ නායයෑමේ අනතුරු ඇඟවීම් තවදුරටත් ක්‍රියාත්මක බව ජාතික ගොඩනැගිලි පර්යේෂණ සංවිධානයේ ජ්‍යෙෂ්ඨ විද්‍යාඥ ආචාර්ය වසන්ත සේනාධීර ප්‍රකාශ කළා.",
       "URL": "https://www.hirunews.lk/289524/අදත්-ප්‍රදේශ-කිහිපයකට-වැසි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1530"
}