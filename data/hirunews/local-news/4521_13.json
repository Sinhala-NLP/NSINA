{
       "Source": "hirunews",
       "Timestamp": "Friday, 12 May 2017 - 12:58",
       "Headline": "හිරු උත්තම ධාතු වන්දනාවට පැමිණි බැතිමතුන්ගේ පෝලිම රිදී විහාරයේ සිට කිලෝමීටර් 10 ක් දුරට (ඡායාරූප)",
       "News Content": "සම්බුදු තෙමගුල සමරමින් ආසියානු මාධ්‍ය ජාලයේ හිරු ටී.වී., හිරු එෆ්.එම් සංවිධාන කරන හිරු උත්තමධාතු වන්දනාවේ දෙවන දිනය වන අද (12) කපිලවස්තුපුර නිසැක ශ්‍රී සර්වඥ ධාතූන් වහන්සේ වැද පුදා ගැනීමට අති විශාල සැදැහැවතුන් පිරිසක් පැමිණෙමින් සිටිනවා.\nකුරුණෑගල රිදී විහාරයේදී හිරු උත්තම ධාතු වන්දනාව 05 වන වරට දියත් වන්නේ ආසියානු මාධ්‍ය ජාලයේ සභාපති රේනෝ සිල්වා මහතාගේ සංකල්පයක් මතයි.\nධාතු ප්‍රදර්ශනය ආරම්භ වූ ඊයේ අලූයම සිට මේ දක්වා ලක්ෂ සංඛ්‍යාත බැතිමතුන් පිරිසක් කපිලවස්තුපුර නිසැක ශ්‍රී සර්වඥ ධාතූන් වහන්සේ වැඳපුඳාගෙන ඇති අතර, මේ වනවිටත් ධාතූන් වහන්සේ වැඳපුඳා ගැනීම සඳහා අති විශාල ජනකායක් දිගු පෝලිම්වල රැඳී සිටිනවා.\nකපිලවස්තුපුර නිසැක ශ්‍රී සර්වඥ ධාතූන් වහන්සේ රිදී විහාර පුණ්‍ය භූමිය වෙත ඊයේ උදෑසන වැඩම කරවනු ලැබුවේ හේවිසි සක් හඩ මධ්‍යයේයි.\nරැස්ව සිටි සැදැහැවතුන්ගේ සාධු නදින් රිදී විහාර පිං බිම ගිගුම් දෙද්දී හිරු ටී.වී., හිරු එෆ්.එම්. ප්‍රමුඛ ආසියානු මාධ්‍ය ජාලයේ සභාපති රේනෝ සිල්වා මහතාගේ සුරතින් සර්වඥ ධාතූන් වහන්සේ විශේෂ ධාතු මන්දිරයේ තැන්පත් කෙරුණා.\nඉන් අනතුරුවයි කපිල වස්තුපුර නිසැක ශ්‍රී සර්වඥ ධාතු ප්‍රදර්ශනය මහජනතාවගේ වන්දනාමානය වෙනුවෙන් විවෘත කෙරුණේ.\nධාතු ප්‍රදර්ශනය ආරම්භ වන විටත් රිදී විහාරයේ සිට රිදීගම නගරය දක්වා කිලෝමීටර් ගණනාවක් දුරට සැදැහැවතුන් පෙළ ගැසී සිටියා.\nඅද දිනයේත් කපිලවස්තුපුර නිසැක ශ්‍රී සර්වඥ ධාතූන් වහන්සේ වැද පුදා ගැනීම සදහා රිදී විහාරයේ සිට කිලෝමීටර් 10 ඉක්මවූ පෝලිමක් පවතින බවයි එහි සිටින හිරු වාර්තාකරුවන් සදහන් කළේ.\nමෙය හිරු උත්තම ධාතු වන්දනාව සදහා ඉතිහාසයේ දක්නට ලැබුණු විශාලතම ජන සහභාගිත්වය ද වනවා.",
       "URL": "https://www.hirunews.lk/161159/හිරු-උත්තම-ධාතු-වන්දනාවට-පැමිණි-බැතිමතුන්ගේ-පෝලිම-රිදී-විහාරයේ-සිට-කිලෝමීටර්-10-ක්-දුරට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4521"
}