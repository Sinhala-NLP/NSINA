{
       "Source": "hirunews",
       "Timestamp": "Tuesday, 28 May 2019 - 11:45",
       "Headline": "ඇමති බදියුදීන්ට එරෙහි විල්පත්තු නඩුව, මුල සිට විභාගයට නියෝග",
       "News Content": "විල්පත්තු රක්ෂිත වනාන්තර කලාපය තුල සිදුකර තිබෙන අනවසර ඉදිකිරීම් ඉවත් කිරීමේ නියෝගයක් නිකුත් කරන ලෙස ඉල්ලා ගොනුකර තිබෙන පෙත්සමක් නැවත මුල සිට විභාග කිරිම සඳහා අභියාචනාධිකරණය අද දින නියම කරනු ලැබුවා.\nපරිසර යුක්ති කේන්ද්‍රය මඟින් ඉදිරිපත් කළ මෙම පෙත්සම මුලින්ම අභියාචනාධිකරණ විනිසුරු මහින්ද සමයවර්ධන ඉදිරියේ විභාග කොට අවසන් කර තිබූ අතර එහි තීන්දුව අගෝස්තු මස 06 වනදා ප්‍රකාශයට පත් කිරීමට නියමිත වූයේ.\nඑහෙත් මෙම නඩුව නැවත විභාග කිරීමට තීරණය වී ඇති අතර එම නැවත විභාගය ජනක් ද සිල්වා සහ නිශ්ශංක බන්දුල කරුණාරත්න යන අභියාචනාධිකරණ විනිසුරු මඩුල්ල හමුවේ ජූලි මස 31 වනදා සිට පැවැත්වීමටයි නියෝග කෙරුණේ.\nපරිසර යුක්ති කේන්ද්‍රය මගින් මෙම නඩුව 2015 වසරේ අභියාචනාධිකරණය හමුවේ ගොනු කෙරුණු අතර එමඟින් සඳහන් කර තිබුණේ විල්පත්තුව රක්ෂිත වනාන්තර කලාපය එළිකොට ඒ තුල අනවසර ඉදිකිරීම් සිදු කිරීම හේතුවෙන් දැඩි පාරිසරික හානියක් සිදුව ඇති බවටයි.\nඑම නිසා අදාල වනාන්තර එළි කිරීම නීති විරෝධී බවට තීන්දු කර දැනට සිදුකර තිබෙන අනවසර ඉදිකිරීම් ඉවත් කිරීමේ නියෝගයක් නිකුත් කරන මෙන් ද මෙමඟින් ඉල්ලා තිබුණා.\nමෙම පෙත්සමේ වගඋත්තරකරුවන් ලෙස අමාත්‍ය රිෂාඞ් බදියුදීන්, වන සංරක්ෂණ දෙපාර්තමේන්තුවේ අධ්‍යක්ෂවරයා, මධ්‍යම පරිසර අධිකාරිය 08 දෙනෙකු නම් කර තිබෙනවා.",
       "URL": "https://www.hirunews.lk/217237/ඇමති-බදියුදීන්ට-එරෙහි-විල්පත්තු-නඩුව-මුල-සිට-විභාගයට-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=3330"
}