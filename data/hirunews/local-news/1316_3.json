{
       "Source": "hirunews",
       "Timestamp": "Sunday, 06 March 2022 - 7:27",
       "Headline": "පාසල් ළමයින් ප්‍රවාහනයත් ගැටලුවක (වීඩියෝ)",
       "News Content": "දිවයින පුරා පිහිටි රජයේ සහ රජයේ අනුමත පෞද්ගලික පාසල්වල නව පාසල් වාරය හෙට (07) ආරම්භවීමට නියමිතයි.\nඅධ්‍යාපන අමාත්‍යංශය සඳහන් කළේ සිසුන් විශාල සංඛ්‍යාවක් සිටින පාසල්වල කණ්ඩායම් වශයෙන් සිසුන් කැඳවා අධ්‍යාපන කටයුතු සිදුකරන ලෙස චක්‍රලේඛයක් නිකුත් කර ඇති බවයි\nඒ අනුව එක් පන්ති කාමරයක සිසුන් 20 ත් 40 ත් අතර සංඛ්‍යාවක් සිටිී නම් එම පන්ති කණ්ඩායම් 2කට වෙන් කර සතියක් හැර සතියක් පැවැත්විය යුතු බව අදාළ චක්‍රලේඛයේ සඳහන්.\nඑහි වැඩිදුරටත් දැක්වෙන්නේ සිසුන් 40ට වැඩි ප්‍රමාණයක් සිටින පන්ති, සිසුන් සංඛ්‍යාව සමාන කොටස් 3 කට බෙදා වෙන් කර ඒ ඒ දිනවල හෝ සතිවලදී පැවැත්විය යුතු බවයි.\nකොරෝනා තත්ත්වය සහ රට තුළ පවතින තත්ත්වයන් සැළකිල්ලට ගනිමින් මෙම පියවරට එළඹි බවයි අධ්‍යාපන අමාත්‍යාංශයේ ලේකම් මහාචාර්ය කපිල පෙරේරා සඳහන් කළේ.\nඑමෙන්ම පාසල් ආරම්භ කිරීමට පෙර අද (06) දිනයේ පිරිසිදු කිරීමේ කටයුතු සහ විෂබීජහරණ කටයුතු සිදු කරන ලෙස විදුහල්පතිවරුන්ට උපදෙස් ලබා දී තිබෙනවා.\nඒ සඳහා අදාළ පාසල්වල ගුරුවරුවරුන්, සිසුන් සහ දෙමව්පියන් මෙන්ම ප්‍රදේශයේ සෞඛ්‍ය වෛද්‍ය නිලධාරී කාර්යාල සම්බන්ධ කර ගන්නා ලෙසයි අධ්‍යාපන අමාත්‍යංශය දැනුම් දී ඇත්තේ.\nකෙසේ වෙතත් ලංකා ගුරු සංගමයේ ලේකම් ජෝසප් ස්ටාලින් ඊයේ (05) කොළඹ දී මාධ්‍ය හමුවක් කැඳවමින් සඳහන් කළේ පවතින තත්ත්වයන් හමුවේ හෙට දින පාසල් ආරම්භ කිරීම සඳහා රජයට විධිමත් සැලැස්මක් නොමැති බවයි.\nමේ අතර, 2018 වර්ෂයේ විද්‍යාපීඨ සඳහා බඳවා ගත් සිසුන්ට ගුරු සේවයේ පත්වීම් ලබා දීමට මෙතෙක් පියවර ගෙන නොමැති බව එම අභ්‍යාසලාභීන් පවසනවා.\nහිරු ප්‍රවෘත්ති අංශයට අදහස් දක්වමින් එම ගුරු සිසුවියක සඳහන් කළේ මේ වන විට තම පුහුණු කාලය අවසන් වී මාස 7 ක් ඉක්මවා ඇති බවයි.",
       "URL": "https://www.hirunews.lk/298756/පාසල්-ළමයින්-ප්‍රවාහනයත්-ගැටලුවක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1316"
}