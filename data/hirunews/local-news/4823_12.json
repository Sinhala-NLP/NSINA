{
       "Source": "hirunews",
       "Timestamp": "Tuesday, 25 October 2016 - 13:29",
       "Headline": "මට්ටක්කුලිය ඝාතනවල ප්‍රධාන සැකකරු සොයා පොලිස් මෙහෙයුමක්",
       "News Content": "මට්ටක්කුලිය - සමිටිපුර ප්‍රදේශයේදී පුද්ගලයින් සිව් දෙනෙකු වෙඩි තබා ඝාතනය කිරිමේ සිද්ධියට සම්බන්ධ ප්‍රධාන සැකකරු වන ‘‘කුඩු රොෂාන්’’ නැමැත්තා අත්අඩංගුවට ගැනිම සඳහා පොලිසිය මෙහෙයුමක් ආරම්භ කර තිබෙනවා.\nඔහු මේ වන විට ප්‍රදේශය අතහැර පළාගොස් සිටින අතර සිද්ධියට සම්බන්ධ අනෙක් සැකකරුවන් සෙවීම සදහා පොලිස් කණ්ඩායම් තුනක් යොදවා ඇති බවයි කොළඹ අපරාධ කොට්ඨාශ සඳහන් කළේ.\nඊයේ දිනයෙදී ‘‘කුඩු රොෂාන්’’ නැමැත්තාගේ බිරිද කොළඹ අපරාධ කොට්ඨාශය වෙත කැදවා ප්‍රකාශයක්ද ලබා ගෙන තිබෙනවා.\nමෙම සිද්ධියට අදාලව මේ වන විට පුද්ගලයින් 25 දෙනෙකුගෙන් පමණ ප්‍රකාශ සටහන් කර ගෙන ඇති බවයි කොළඹ අපරාධ කොට්ඨාශයේ ප්‍රකාශකයෙකු සඳහන් කළේ.\nවෙඩි තැබිමෙන් ඝාතනයට ලක් වු  චුටි උක්කුවා නැමැති පාතාල සාමාජිකයා අපරාධ රැසකට සම්බන්ධ අයෙකු  බවටද මේ වන විට තොරතුරු අනාවරණය වී තිබෙනවා.\nඔහු 2010 වසරේ මට්ටක්කුලිය පොලිසියට පහර දි අවි ආයුධ පැහැර ගැනිමේ සිද්ධියේ ප්‍රධාන සැකකරුද වනවා.\nපෙරේදා රාත්‍රියේ සිදුවූ මෙම වෙඩි තැබීමෙන් පුද්ගලයින් හතරදෙනෙකු ජීවිතක්ෂයට පත්වූ අතර, තුවාල ලැබූ තුන්දෙනා තවදුරටත් කොළඹ ජාතික රෝහලේ ප්‍රතිකාර ලබමින් සිටිනවා.\nඉන් එක් අයෙකුගේ තත්ත්වය තවමත් බරපතල බවයි රෝහල් ප්‍රකාශකයෙකු ප්‍රකාශ කළේ.",
       "URL": "https://www.hirunews.lk/146031/මට්ටක්කුලිය-ඝාතනවල-ප්‍රධාන-සැකකරු-සොයා-පොලිස්-මෙහෙයුමක්",
       "Category": "Local News",
       "Parent URL": "https://www.hirunews.lk/local-news.php?pageID=4823"
}