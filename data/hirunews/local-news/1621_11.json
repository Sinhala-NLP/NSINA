{
       "Source": "hirunews",
       "Timestamp": "Monday, 18 October 2021 - 9:42",
       "Headline": "තරුණ යුවළට මරු වැලක් වූ අනවසර විදුලි රැහැන ඇද්ද පුද්ගලයා අද අධිකරණයට",
       "News Content": "ඇඹිලිපිටිය, කොලොන්න, පිටවෙලගම ප්‍රදේශයේ දී අනවසරෙන් ඇද තිබූ විදුලි රැහැනක පැටලී තරුණ යුවලක් මිය යාමේ සිද්ධියට අදාලව අත්අඩංගුවට ගැනුණු සැකකරු අද (18) අධිකරණය හමුවට ඉදිරිපත් කිරීමට නියමිත බව පොලිසිය සඳහන් කළා.\nපසුගිය 16 වනදා රාත්‍රියේ මෙම අවාසනාවන්ත සිද්ධියට මුහුණ පා ඇත්තේ  26 හැවිරිදි තරුණයෙක් සහ 17 හැවිරිදි තරුණියක් බවයි වාර්තා වුණේ.\nමියගිය තරුණයා මාතර, දික්වැල්ල ප්‍රදේශයේ පදිංචිකරුවෙක් වන අතර තරුණිය කොලොන්න ප්‍රදේශයේ ම පදිංචිකාරිණියක්.\nමොවුන් දෙදෙනා මුහුණු පොත ඔස්සේ දැන හැඳිනගෙන කලක සිට ප්‍රේම සබඳතාවක් පවත්වාගෙන ගොස් ඇති බවටයි හෙළි වී ඇත්තේ.\nමෙම සිදුවීම සිදු වූ දින දික්වැල්ල ප්‍රදේශයේ සිට මෙම තරුණයා, තරුණිය හමුවීමට පැමිණ ඇති බවයි වාර්තා වන්නේ.\nඑදින රාත්‍රියේ තරුණියගේ නිවස අසලට පැමිණි තරුණයා ඇය සමඟ කතාබස් කරමින් සිටින අතර තුර නිවැසියන් මේ බව දැක තිබෙනවා.\nඑම අවස්ථාවේ බිය වූ ඔවුන් දෙදෙනා දිව යාමට තැත්කර ඇති අතර එහිදී අසල ඉඩමකට අනවසරෙන් ඇද තිබූ විදුලි රැහැනක පැටලී මොවුන් දෙදෙනා ජීවිතක්ෂයට පත්ව ඇති බවයි වාර්තා වන්නේ.\nවිදුලි සැර වැදී මියගිය යුවළගේ සිරුරු ඊයේ (17) උදෑසන සොයාගෙන ඇති අතර ඇඹිලිපිටිය මහේස්ත්‍රාත්වරයාගේ මහේස්ත්‍රාත් පරීක්ෂණයෙන් අනතුරුව පශ්චාත් මරණ පරීක්ෂණ සඳහා සිරුරු ඇඹිලිපිටිය රෝහලවෙත යොමු කෙරුණා.\nඑහිදී මළ සිරුරුවල පී.සී.ආර්. සාම්පල ලබාගෙන පරීක්ෂණ සඳහා රත්නපුර රෝහල වෙත යවා ඇති අතර එම සාම්පලවල ප්‍රතිඵල අද දිනයේ දී ලැබීමෙන් අනතුරුව දේහයන් පවුලේ ඥාතීන් වෙත භාරදීමට කටයුතු කරන බවයි පොලිසිය වැඩිදුරටත් පවසා සිටියේ.",
       "URL": "https://www.hirunews.lk/285321/තරුණ-යුවළට-මරු-වැලක්-වූ-අනවසර-විදුලි-රැහැන-ඇද්ද-පුද්ගලයා-අද-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=1621"
}