{
       "Source": "hirunews",
       "Timestamp": "Friday, 11 January 2019 - 10:05",
       "Headline": "තවත් ඇමතිවරු තුන්දෙනෙක් දිවුරුම් දෙයි - දයා ගමගේ ගේ ඇමති ධුරයෙන් කොටසක් ඉවතට",
       "News Content": "කැබිනට් නොවන අමාත්‍යවරු දෙදෙනෙකු සහ නව නියෝජ්‍ය අමාත්‍යවරයෙකු ජනාධීපති මෛත්‍රීපාල සිරිසේන ඉදිරියේ අද දිවුරුම් දුන්නා.\nජනාධීපති මාධ්‍ය අංශය සඳහන් කළේ ජනාධිපති නිල නිවසේදී මෙම දිවුරුම්දීම සිදුවූ බවයි.\nඑමෙන්ම කැබිනට් අමාත්‍ය දයා ගමගේ දැරූ කම්කරු සහ වෘත්තිය සමිති සබඳතා සහ සමාජ සවිබලගැන්වීම් අමාත්‍ය ධුරයේ සංශෝධනයක් සිදුව තිබෙනවා.\nඒ අනුව ඔහුගෙන් කම්කරු සහ වෘත්තිය සමිති සබඳතා කොටස ඉවත් කර ඇති අතර, ඉදිරියට සමාජ සවිබලගැන්වීමේ අමාත්‍ය ධුරය පමණක් දරනු ඇති.\nඅද ජනාධිපතිවරයා ඉදිරියේ කම්කරු සහ වෘත්තිය සමිති සබඳතා කැබිනට් නොවන අමාත්‍යවරයා ලෙස පාර්ලිමේන්තු මන්ත්‍රී රවීන්ද්‍ර සමරවීර දිවුරුම් දුන් අතර, දෙමළ ප්‍රගතිශීලී සන්ධානය නියෝජනය කරන වී. රාධක්‍රිෂ්නන් විශේෂ ප්‍රදේශ සංවර්ධන කැබිනට් නොවන අමාත්‍ය ධුරයේ දිවුරුම් දුන්නා.\nඑමෙන්ම වරාය හා නාවික කටයුතු නියෝජ්‍ය අමාත්‍යවරයා ලෙස අබ්දුල්ලා මහරුෆ් දිවුරුම් දුන් බවයි ජනාධිපති මාධ්‍ය අංශය නිවේදනය කළේ.",
       "URL": "https://www.hirunews.lk/207966/තවත්-ඇමතිවරු-තුන්දෙනෙක්-දිවුරුම්-දෙයි-දයා-ගමගේ-ගේ-ඇමති-ධුරයෙන්-කොටසක්-ඉවතට",
       "Category": "Local News",
       "Parent URL": "https://www.hirunews.lk/local-news.php?pageID=3561"
}