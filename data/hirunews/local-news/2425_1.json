{
       "Source": "hirunews",
       "Timestamp": "Monday, 28 September 2020 - 12:09",
       "Headline": "නිව් ඩයමන්ඩ් නෞකාවේ කපිතාන් රිමාන්ඩ් කරන්නැයි නීතිපති ඉල්ලයි (වීඩියෝ)",
       "News Content": "ගිනිගත් එම්.ටී. නිව් ඩයමන්ඞ් නෞකාවේ ග්‍රීක ජාතික කපිතාන් තිරෝස් හිලියාස් රක්ෂිත බන්ධනාගාර ගතකරන ලෙස නීතිපති දෙපාර්තමේන්තුව අද කොළඹ ප්‍රධාන මහේස්ත්‍රාත් අධිකරණයෙන් ඉල්ලීමක් කර තිබෙනවා.\nඑහිදී, අධිකරණය නියෝග කර ඇත්තේ ඊට අදාළ තීරණය අද පස්වරු දෙකට නිකුත් කරන බවයි.\nගිනිගත් එම්.ටී. නිව් ඩයමන්ඞ් නෞකාවේ කපිතාන්වරයා කොළඹ ප්‍රධාන මහේස්ත්‍රාත් අධිකරණය හමුවේ අද පෙනී සිටියා.\nඒ, අධිකරණය නිකුත් කළ නොතීසියට අනුවයි. පසුගිය 17 වනදා කොළඹ අතිරේක මහේස්ත්‍රාත් ප්‍රියන්ත ලියනගේ නොතීසි නිකුත් කරමින් අදාළ කපිතාන්වරයාට අධිකරණය හමුවේ පෙනී සිටින ලෙස දැනුම් දුන්නා.\nඒ අනුව ඔහු පෙරවරු 9යි 30ට පමණ කොළඹ ප්‍රධාන මහේස්ත්‍රාත් අධිකරණයට පැමිණ සිටි බවයි එහි සිටි හිරු වාර්තාකරු සඳහන් කළේ.\nනෞකාව ගිනි ගැනීමට ලක් වූ අවස්ථාවේ එය මැඩපැවැත්වීම සඳහා අනුගමනය කළ යුතු ස්වයංක්‍රීය ආරක්ෂණ ක්‍රම අනුගමනය නොකිරීම සහ ගින්න පිළිබඳ වගකිව යුතු ආයතන දැනුම්වත් නොකිරීම සම්බන්ධයෙන් එහි කපිතාන්වරයාට චෝදනා එල්ල වී තිබෙනවා.",
       "URL": "https://www.hirunews.lk/251287/නිව්-ඩයමන්ඩ්-නෞකාවේ-කපිතාන්-රිමාන්ඩ්-කරන්නැයි-නීතිපති-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2425"
}