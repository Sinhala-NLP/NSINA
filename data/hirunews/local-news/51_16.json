{
       "Source": "hirunews",
       "Timestamp": "Tuesday, 05 September 2023 - 8:14",
       "Headline": "ජාතික රෝහලේ පෙට් ස්කෑන් පරීක්ෂණ නතර වන ලකුණු",
       "News Content": "තවත් සති දෙකකින් පසු කොළඹ ජාතික රෝහලේ පෙට් ස්කෑන් පරීක්ෂණ නවතා දැමීමට සිදුවන බවට රජයේ විකිරණ විද්‍යා තාක්ෂණවේදීන්ගේ සංගමය අනතුරු අඟවනවා.\nඑම පරීක්ෂණ සිදුකරන පිරිස් විශ්‍රාම යාම සහ රට හැරයාම හේතුවෙන් මෙම තත්ත්වය උද්ගත වන බවයි එහි සභාපති චානක ධර්මවික්‍රම ප්‍රකාශකර සිටියේ.\nමේ අතර මහනුවර ජාතික රෝහලේ ඇති පිළිකා රෝගීන්ට ප්‍රතිකාර කිරීමට භාවිත කරන ලීනියර් ඇක්සලරේටර් යන්ත්‍ර දෙකක්ද පසුගිය නොවැම්බර් මාසයේ සිට අක්‍රිය තත්වයේ පවතින අතර මඩකලපුව රෝහලේ ද එම යන්ත්‍රය ද අක්‍රීය වී ඇති බවයි කොළඹ ඊයේ (04) පැවති මාධ්‍ය හමුවකදී ඔහු සඳහන් කර සිටියේ.\nමේ අතර මෙරට රෝහල් පද්ධතිය තුළ අක්ෂි සැත්කම් සාමාන්‍ය පරිදි සිදුවන බවත් ඒ සඳහා කිසිදු අවදානම් තත්ත්වයක් නොමැති බවයි සෞඛ්‍ය අමාත්‍යාංශය ප්‍රකාශ කර සිටියේ.\nඒ අනුව ලබන නොවැම්බර් මාසය දක්වා අවශ්‍ය අක්ෂි කාච වෛද්‍ය සැපයීම් අංශය මගින් මෙරට රෝහල් සඳහා බෙදා හැර ඇති බවයි වෛද්‍ය සැපයුම් අංශයේ අධ්‍යක්ෂ වෛද්‍ය කපිල වික්‍රමනායක සඳහන් කර සිටියේ.",
       "URL": "https://www.hirunews.lk/347188/ජාතික-රෝහලේ-පෙට්-ස්කෑන්-පරීක්ෂණ-නතර-වන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=51"
}