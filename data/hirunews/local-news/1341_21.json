{
       "Source": "hirunews",
       "Timestamp": "Tuesday, 22 February 2022 - 9:11",
       "Headline": "රුසියානු - යුක්‍රේන අර්බුදයෙන් වසර 8කට පසු, වාර්තා වූ ඉහළම තෙල් මිල",
       "News Content": "නැගෙනහිර යුක්රේනයේ ඩාන්යෙක් සහ ලුහාන්ස් ප්‍රදේශ නිදහස් රාජ්‍යයන් ලෙස රුසියානු ජනාධිපති ව්ලැදිමීර් පුටින් ප්‍රකාශයට පත් කිරීමත් සමඟ මතුව ඇති තත්ත්වය සම්බන්ධයෙන් සාකච්ජා කිරීම සඳහා ජගත් ආරක්ෂක මණ්ඩලය රැස් වී තිබෙනවා.\nමේ අතර දෙරට අතර ඇතිවී තිබෙන මතභේදාත්මක තත්ත්වය සමග ලෝක වෙළඳපොලේ ඉන්ධන මිල ද ඉහල ගොස් තිබුණා.\nබ්‍රෙන්ට් වර්ගයේ බොරතෙල් බැරලයක මිල ඇමරිකානු ඩොලර් දෙකකින් ඉහල ගොස් ඇති අතර එහි නව මිල සටහන් වූයේ ඩොලර් 98ක් ලෙසයි.\nවිදෙස් වාර්තා සඳහන් කළේ 2014 වසරෙන් පසු වාර්තා වූ වැඩිම මිල ඉහල යාම මෙය බවයි.\nඑමෙන්ම ඇමරිකානු බොරතෙල් බැරලයක මිලද ඩොලර් 2.79කින් ඉහළ ගොස් තිබෙනවා.\nඑහි නව මිල දැක්වුණේ ඩොලර් 93.86ක් ලෙසයි.\nරුසියාව සහ යුක්රේනය අතර මතුව ඇති අර්බුදකාරී තත්ත්වය හේතුවෙන් ගෝලීය වශයෙන් කොටස් වෙළඳපොළ ද කඩා වැටීමට ලක්ව තිබෙනවා.\nමේ අතර යුක්රේනයේ සිටින තම සියළුම පුරවැසියන්ට ඉන් ඉවත් වන ලෙසට ඇමරිකානු රාජ්‍ය ලේකම්වරයා විශේෂ දැනුම් දීමක් සිදුකළා. ඇමරිකාව ප්‍රකාශ කළේ රුසියාව ඕනෑම මොහොතක යුක්රේනයට පහර දිය හැකි බවයි. එහෙත් එම චෝදනා රුසියාව ප්‍රතික්ෂේප කරනවා.\nනැගෙනහිර යුක්රේනයේ ඩාන්යෙක් සහ ලුහාන්ස් ප්‍රදේශ නිදහස් රාජ්‍යයන් ලෙස රුසියානු ජනාධිපතිවරයා ප්‍රකාශයට පත් කළේ ඊයේ (21) දිනයේයි.\nඒ සමඟ රුසියානු හමුදා එම ප්‍රදේශයට පිටත් කර හරින බවයි ජනාධිපතිවරයා කියා සිටියේ.\nමෙම තත්ත්වයත් සමඟ රුසියානු හමුදා කඳවුරු එම ප්‍රදේශ තුල ස්ථාපිත කිරීමට ඔවුන්ට බලය පවතිනවා.\nකෙසේ වෙතත් රුසියාවේ මෙම ක්‍රියාකලාපය ලෝක නායකයින් රැසක් හෙලා දකිනු ලැබුවා.",
       "URL": "https://www.hirunews.lk/297681/රුසියානු-යුක්‍රේන-අර්බුදයෙන්-වසර-8කට-පසු-වාර්තා-වූ-ඉහළම-තෙල්-මිල",
       "Category": "Local News",
       "Parent URL": "https://www.hirunews.lk/local-news.php?pageID=1341"
}