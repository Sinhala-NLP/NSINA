{
       "Source": "hirunews",
       "Timestamp": "Monday, 05 September 2016 - 18:08",
       "Headline": "නාමල් පැදවූ මෝටර් රථයක් FCID භාරයට ගනී",
       "News Content": "පාර්ලිමේන්තු මන්ත්‍රී නාමල් රාජපක්ෂ භාවිත කර වෙනත් පුද්ගලයෙකුට අලෙවි කළ බව කියන ෆෝර්ඩ් මස්ටැන්ග් වර්ගයේ මෝටර් රථයක් පොලිස් මූල්‍ය අපරාධ කොට්ඨාශය භාරයට ගෙන තිබෙනවා.\nඑම මෝටර් රථය මේ වන විට කොළඹ කොටුවේ පිහිටි මූල්‍ය අපරාධ කොට්ඨාශ ගොඩනැගිල්ල ඉදිරිපිට නවතා ඇති බව සදහන්.\nමෝටර් රථයේ වත්මන් හිමිකරු වන හර්ෂ ද සිල්වා නැමත්තා වෙනුවෙන් පෙනී සිටින නීතිඥයා වන ප්‍රේමනාත් සී. දොලවත්ත හිරු ප්‍රවෘත්ති අංශයට කියා සිටියේ මෙය කඩුවෙල ප්‍රදේශයේ ගරාජයක් තුළ තිබී අද පොලීසිය භාරයට ගත් බවයි.\nනාමල් රාජපක්ෂ මන්ත්‍රීවරයා තීරු බදු සහන යටතේ මෝටර් රථය ගෙන්වා ඇති බව ද ඔහු සදහන් කළා.\nමේ පිළිබඳ හිරු ප්‍රවෘත්ති අංශය පොලිස් මූල්‍ය අපරාධ කොට්ඨාශයෙන් කළ විමසීමකදී එහි ප්‍රකාශකයෙකු මෙවැනි මෝටර් රථයක් අත්අඩංගුවට ගත් බව තහවුරු කළා.",
       "URL": "https://www.hirunews.lk/142303/නාමල්-පැදවූ-මෝටර්-රථයක්-fcid-භාරයට-ගනී",
       "Category": "Local News",
       "Parent URL": "https://www.hirunews.lk/local-news.php?pageID=4892"
}