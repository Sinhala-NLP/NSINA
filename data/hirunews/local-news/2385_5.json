{
       "Source": "hirunews",
       "Timestamp": "Saturday, 17 October 2020 - 12:50",
       "Headline": "මැදිරිගිරියේ ගින්නකින් අක්කර හැටක මුං ඇට වගාවක් විනාශ වෙයි",
       "News Content": "මැදිරිගිරිය ප්‍රාදේශිය ලේකම් කොට්ඨාශයට අයත් සී. ටී. පුර -  බෙඳුංගල අංක 85 කුඹුරු යායට කිසියම් පිරිසක් ගිනි තැබීම නිසා එහි මුං ඇට වගාව මුළුමනින්ම විනාශවීම හේතුවෙන් තමන් ගැටලු රැසකට මුහුණදී ඇති බව ගොවින් පවසනවා.\nමුං ඇට ආනයනය නතර කිරිම සඳහා ඉපනැල්ලේ මුං ඇට වගාව නමින් මෙම කුඹුරු යායේ අක්කර 60 ක භුමි ප්‍රමාණයක මුං ඇට වගා කිරිමට පසුගිය මාර්තු මාසයේදී රජය තීරණය කරනු ලැබුවා. එහිදී ගොවින් 60 කට, උසස් තත්ත්වයේ මුං ඇට බීජ කිලෝග්‍රෑම් 3 බැගින් රජය ලබා දී තිබුණා.\nඒ අනුවයි මෙවර වී අස්වැන්න ලබා ගැනීමට සතියකට පෙර, මුං ඇට බීජ කුඹුරු යායේ පැළ කිරිම සඳහා ගොවින් කටයුතු කළේ.\nවී අස්වැන්න ලබා ගැනීමෙන් පසු ගොවීන්  කුඹුරු යායට ජලය මුර 2 යොදා අදාළ මුං ඇට වගාව සඳහා වගා බිම සකස් කර තිබෙනවා.\nආර්ථික ගැටලු රැසක් මැද ණය ලබා ගෙන මෙලෙස මුං ඇට වගාව සිදු කළත්, අස්වැන්න ලබා ගැනීමට ආසන්නව තිබියදී එම කුඹුරු යායට කිසියම් පිරිසක් ගිනි තබා ඇති බවයි ගොවින් පවසන්නේ.",
       "URL": "https://www.hirunews.lk/252715/මැදිරිගිරියේ-ගින්නකින්-අක්කර-හැටක-මුං-ඇට-වගාවක්-විනාශ-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2385"
}