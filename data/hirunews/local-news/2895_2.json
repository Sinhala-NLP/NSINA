{
       "Source": "hirunews",
       "Timestamp": "Tuesday, 18 February 2020 - 13:13",
       "Headline": "වරෙන්තු නිකුත් කර තිබූ රාජ්‍ය අමාත්‍ය ජයන්ත සමරවීර අධිකරණයට ඉදිරිපත් වෙයි",
       "News Content": "රාජ්‍ය අමාත්‍ය ජයන්ත සමරවීර, රුපියල් 7500ක අමතර ඇපයක් මත මුදා හැරීමට කොළඹ ප්‍රධාන මහේස්ත්‍රාත් ලංකා ජයරත්න නියෝග කළා.\nඒ, මෝසමක් හරහා නීතිඥවරයෙකු මාර්ගයෙන් අද අධිකරණයට ඉදිරිපත් වූ අවස්ථාවේදියි.\n2016 වසරේ පෙබරවාරි මාසයේදී එක්සත් ජාතීන්ගේ සංවිධානයේ එවකට මානව හිමිකම් කොමසාරිස්වරයා ලෙස කටයුතු කළ සෙයිද් අල් හුසේන් කුමරුගේ ශ්‍රී ලංකා සංචාරයට විරෝධය පළ කරමින් මහජන පීඩාවක් ඇති වන ලෙස විරෝධතා පැවැත්වීම සම්බන්ධයෙන් මොහු ඇතුළු පිරිසකට එරෙහිව නඩුවක් ගොනු කර තිබුණා.\nඊට පෙනී නොසිටීම හේතුවෙන් කොළඹ ප්‍රධාන මහේස්ත්‍රාත් අධිකරණය  රාජ්‍ය අමාත්‍ය ජයන්ත සමරවීර වෙත ඊයේ වරෙන්තු නිකුත් කළා.\nඒ අනුව රාජ්‍ය අමාත්‍යවරයා අද අධිකරණයට ඉදිරිපත් වූ අතර, වරෙන්තුව ආපසු කැදවීමටයි ප්‍රධාන මහේස්ත්‍රාත්වරිය නියෝග කළේ.",
       "URL": "https://www.hirunews.lk/234697/වරෙන්තු-නිකුත්-කර-තිබූ-රාජ්‍ය-අමාත්‍ය-ජයන්ත-සමරවීර-අධිකරණයට-ඉදිරිපත්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2895"
}