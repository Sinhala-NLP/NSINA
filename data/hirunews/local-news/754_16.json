{
       "Source": "hirunews",
       "Timestamp": "Saturday, 05 November 2022 - 19:31",
       "Headline": "පොලීසිය ආශාවරී අතහරී",
       "News Content": "ළමයෙකුට සිදුවන අපරාධමය වැරදි සම්බන්ධව සහ ඒවායෙන් ඔවුන් මුදා ගැනීම සඳහා දැනුවත් කිරීමේ කාර්යයන් හැර වෙනත් කටයුතු වෙනුවෙන් පොලීසිය මැදිහත් වන්නේ නීතියේ පැහැදිලිව සඳහන් කරුණු වලට පමණක් බව පොලිස් මාධ්‍ය කොට්ඨාශය ප්‍රකාශ කළා.\nඒ ළමයින් පිරිසක් එකතු වී පවත්වාගෙන යන ආශාවරී නම් සංගීත කණ්ඩායම නතර කිරීමට පොලීසිය මැදිහත් වී බාධා කරන බවට පළ වන සමාජ මාධ්‍ය වාර්තා පිළිබඳ අදහස් දක්වමින්.\nළමයින්ගේ ප්‍රාසාංගික කටයුතු මෙන්ම වෙනත් ක්‍රියාකාරකම් සම්බන්ධව ද සීමා නිර්ණය කරනු ලබන්නේ ළමා කටයුතු පිලිබඳ විෂය පැවරුණු වෙනත් ආයතන බව ද පොලිස් මාධ්‍ය කොට්ඨාශය සඳහන් කළා.\nඑබැවින් ළමයින්ගේ කලා දක්ෂතා පාලනය කිරීමට පොලීසිය කටයුතු කර නොමැති බවයි ඔවුන් නිකුත් කළ නිවේදනයේ වැඩිදුරටත් දැක්වෙන්නේ.\nමේ පිළිබඳව අප ජාතික ළමා රක්ෂක අධිකාරියෙන් විමසූ විට ඔවුන් සඳහන් කළේ ප්‍රවේශපත්‍ර අලෙවි කර ළමා සංගීත කණ්ඩායමක ප්‍රසංගයක් පැවතීම සම්බන්ධයෙන් ලද පැමිණිල්ලක් මත එය කම්කරු දෙපාර්තමේන්තුව වෙත යොමුකළ බවයි.\nඅනතුරුව කම්කරු දෙපාර්තමේන්තුව ඊට අදාල කටයුතු සිදුකර එම සංගීත කණ්ඩායම සම්බන්ධයෙන් ඉදිරි පියවර ගෙන ඇති බව ළමා රක්ෂක අධිකාරිය ප්‍රකාශ කළා.\nඑහිදී එම සංගීත කණ්ඩායමේ කළමනාකරු බව කියන පුද්ගලයාගෙන් ද ප්‍රකාශ සටහන් කරගෙන තිබෙනවා.\nකෙසේ වෙතත්, වාර්තා පළ වුණේ අදාළ සංගීත කණ්ඩායමේ කටයුතු නතර කිරීමට පරිවාස දෙපාර්තමේන්තුව සහ පොලීසිය පියවර ගෙන ඇති බවටයි.\nජාතික ළමා රක්ෂක අධිකාරියේ සභාපති ආචාර්ය උදයකුමාර අමරසිංහ ප්‍රකාශ කළේ තම අධිකාරිය ද සංගීත කණ්ඩායම තහනම් කිරීමක් සිදුනොකළ බවයි.\nළමයින් සම්බන්ධ කටයුතු වලදී ජාතික ළමා රක්ෂක අධිකාරියට නිසි මැදිහත් කිරීමක් කිරීමට එලෙස ප්‍රතිපාදන නොමැති නම්, මෙවැනි කටයුත්තක විධිමත්භාවය සම්බන්ධයෙන් ඉදිරියටත් ගැටලු මතුවීම වැළැක්විය නොහැකියි.",
       "URL": "https://www.hirunews.lk/319717/පොලීසිය-ආශාවරී-අතහරී",
       "Category": "Local News",
       "Parent URL": "https://www.hirunews.lk/local-news.php?pageID=754"
}