{
       "Source": "hirunews",
       "Timestamp": "Thursday, 28 April 2022 - 7:35",
       "Headline": "රාජ්‍ය, අර්ධ රාජ්‍ය සහ පෞද්ගලික වර්ජනය අද",
       "News Content": "ආණ්ඩුවට විරෝධය පා රාජ්‍ය, අර්ධ රාජ්‍ය සහ පෞද්ගලික අංශ සේවකයන් අද දැවැන්ත සංකේත වර්ජනයක නිරත වන බව ඒකාබද්ධ වෘත්තීය සමිති හා බහුජන සංවිධාන එකමුතුව පවසනවා.\n'ජනමතයට හිස නමනු - ආණ්ඩුව ගෙදර යනු' යන තේමාව යටතේ මෙම වෘත්තීය අරගලය සංවිධාන කර ඇති අතර වෘත්තීය සමිති දහසකට අධික සංඛයාවක් මේ සඳහා එක්ව සිටින බවයි එහි නියෝජිත රවී කුමුදේශ් ප්‍රකාශ කළේ.\nඅධ්‍යාපන, ප්‍රවාහන, වතු, වරාය, විදුලිබල, බැංකු, තැපැල්, සමෘද්ධි, සංවර්ධන නිලධාරී, කම්කරු සහ වෙළඳ කලාප ඇතුළු සෑම ක්ෂේත්‍රයකම පිරිස් මෙම වර්ජනයට එක්ව සිටිනවා.\nමේ අතර මෙම වර්ජනය හේතුවෙන් රාජ්‍ය සේවාවලට බාධා එල්ල විය හැකි බව ශ්‍රී ලංකා පරිපාලන සේවා සංගමය ප්‍රකාශ කළා.\nඒ අනුව කාර්යාලවලින් ඉටුකර ගැනීමට අපේක්ෂාවෙන් සිටින සේවා ඉටු කර ගැනීම සඳහා විකල්ප දින සැලසුම් කර ගන්නා ලෙසයි එම සංගමය දැනුම් දුන්නේ.\nමෙම වර්ජනයට සමගාමීව අද මරදාන - ටෙක්නිකල් මංසන්ධියේ සිට කොළඹ කොටුව දක්වා විරෝධතා පා ගමනක් සැලසුම් කර ඇති අතර, සෞඛ්‍ය සේවය ඇතුළු ආයතනවල පැය දෙකක විරෝධතා ක්‍රියාමාර්ග සිදුකිරීමට ද නියමිතයි.\nවර්ජනය ක්‍රියාත්මක වීම හේතුවෙන් ආගමන විගමන දෙපාර්තමේන්තුව, පුද්ගලයින් ලියාපදිංචි කිරීමේ දෙපාර්තමේන්තුව සහ මොටර් රථ ප්‍රවාහන දෙපාර්තමේන්තුවේ කටයුතුවලට බාධා එල්ල විය හැකි බවයි ශ්‍රී ලංකා පරිපාලන සේවා සංගමය සඳහන් කළේ.\nඑසේම, පුද්ගලයින් ලියාපදිංචි කිරීමේ දෙපාර්තමේන්තුවේ කටයුතුවලටද බාධා එල්ල විය හැකි බව එහි කොමසාරිස් ජනරාල් වියානි ගුණතිලක කියා සිටියා.\nතම සංගමය අද උදෑසන 9.30ට නිදහස් චතුරස්‍රය අසලදී නිහඬ විරෝධතාවකට එක්වන බවයි ශ්‍රී ලංකා පරිපාලන සේවා සංගමයේ ලේකම් ප්‍රදීප් ලක්ෂාන්ත කියා සිටියේ.\nමේ අතර, දුම්රිය දෙපාර්තමේන්තුව සඳහන් කළේ අද දිනයේ රාජකාරි සඳහා වාර්තා කරන බවට සේවකයන් දැනුම් දී තිබුණත් ඔවුන් නොපැමිණීම නිසා දුම්රිය සුළු ප්‍රමාණයක් ධාවනය කෙරෙන බවයි.\nමේ නිසා මඟීන්ට සිදුවන අපහසුතා මඟ හරවා ගැනීමට විකල්ප ක්‍රමවේදයන් අනුගමනය කරන ලෙස දෙපාර්තමේන්තුවේ ප්‍රකාශකයෙකු ඉල්ලා සිටියා.\nදුම්රිය ධාවනය සම්බන්ධයෙන් හිරු ප්‍රවෘත්ති අංශය කළ විමසීමක දී පාලක මැදිරියේ ප්‍රකාශකයෙකු කියා සිටියේ, සාමාන්‍යයෙන් අද පෙරවරුවේ දුම්රිය ගමන් වාර 80ක් පමණ ධාවනයට සැලසුම් කර තිබුණ ද මෙතෙක් කොටුව දුම්රිය ස්ථානය වෙත පැමිණ ඇත්තේ බදුල්ලේ සිට පැමිණෙන රාත්‍රි තැපැල් දුම්රිය පමණක් බවයි.\nඑමෙන්ම හලාවත සිට තවත් දුම්රිය කොටුව දුම්රියපළ වෙත ළඟා වෙමින් පවතින බවද ඔහු කියා සිටියා.\nකෙසේ වෙතත්, ශ්‍රී ලංගම සහ පෞද්ගලික බස් රථ ධාවනය වන ආකාරයක් මේ වනවිට දක්නට ලැබෙනවා.\nප්‍රවාහන අමාත්‍ය දිලුම් අමුණුගම කියා සිටියේ ලංගම සහ පෞද්ගලික බස් රථ අද දිනයේ ධාවනය කරන බවට දැනුම් දී තිබූ බවයි.",
       "URL": "https://www.hirunews.lk/302976/රාජ්‍ය-අර්ධ-රාජ්‍ය-සහ-පෞද්ගලික-වර්ජනය-අද",
       "Category": "Local News",
       "Parent URL": "https://www.hirunews.lk/local-news.php?pageID=1205"
}