{
       "Source": "hirunews",
       "Timestamp": "Thursday, 28 September 2023 - 7:16",
       "Headline": "දුම්රියේ ගැටීමෙන් වනඅලි 4 දෙනෙක් මරුට (වීඩියෝ)",
       "News Content": "කන්කසන්තුරෙයි සිට කොළඹ බලා ගමන් කරමින් තිබූ රාත්‍රි තැපැල් දුම්රියේ ගැටීමෙන් වන අලි හතරදෙනෙකුගෙන් යුත් රෑනක් මියගොස් තිබෙනවා.\nඊයේ රාත්‍රියේ 11යි 50ට පමණ ගල්ගමුව නගරය ආසන්නයේදී මෙම අනතුරු සිදුව ඇති බවයි පොලිසිය සඳහන් කළේ.\nසිද්ධිය වූ අවස්ථාවේ එම ස්ථානයේදීම වන අලි තුන්දෙනෙකු මියගොස් ඇති අතර අනෙක් අලියා තුවාල ලබා සිට පසුව මියගොස් තිබෙනවා.\nවන අලි ගැටීම හේතුවෙන් රාත්‍රි තැපැල් දුම්රියේ එන්ජිමේ කොටසකට හානි සිදුව ඇති බවයි වාර්තා වන්නේ. පැයක පමණ කාලයක් ප්‍රමාද වීමෙන් පසුව දුම්රිය නැවත කොළඹ බලා ධාවනය කර ඇති අතර දුම්රියේ ගමන් කරමින් සිටි කිසිවෙකුටත් හානියක් සිදුව නැහැ.\nමේ අතර දුම්රිය පීලිපැනීමක් නිසා අවහිර වූ මුහුදුබඩ මාර්ගයේ දුම්රිය ධාවනය මේ වනවිට යථා තත්ත්වයට පත් කර තිබෙනවා.\nමහව සිට මොරටුව දක්වා ධාවනය වු කාර්යාල දුම්රිය කොම්පඤ්ඤවීදිය සහ කොල්ලු‍පිටිය අතරදී පීලිපැනීමට ලක්වුණේ ඊයේ උදෑසන කාලයේදීයි. මේ නිසා සිල්පරකොට දහසකට වැඩි සංඛ්‍යාවකට හානී සිදුව තිබුණා.\nදුම්රිය නියෝජ්‍ය සාමාන්‍යාධිකාරි එන්.ජේ.ඉදිපොළගේ සඳහන් කළේ කොළඹ - කොටුව සහ වැල්ලවත්ත දුම්රිය ස්ථාන අතර තනි මාර්ගයේ ධාවන කටයුතු සිදුවන බැවින් ඊයේ පස්වරුවේ දුම්රිය ගමන්වාර කිහිපයක් අවලංගු කළ බවයි.\nඑසේම දුම්රිය ප්‍රමාද සහිතව ධාවනය කළ බවද දුම්රිය නියෝජ්‍ය සාමාන්‍යාධිකාරි එන්.ජේ.ඉදිපොළ සඳහන් කළා.",
       "URL": "https://www.hirunews.lk/349601/දුම්රියේ-ගැටීමෙන්-වනඅලි-4-දෙනෙක්-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=3"
}