{
       "Source": "hirunews",
       "Timestamp": "Tuesday, 09 November 2021 - 14:07",
       "Headline": "සපුගස්කන්ද කාන්තා මළ සිරුරේ සිද්ධියට තවත් අයෙක් අත්අඩංගුවට",
       "News Content": "සපුගස්කන්ද - මාබිම - තෙල් පිරිපහදු සංකීර්ණය අසල මාර්ගයේ කසළ ගොඩක දමා ගොස් තිබිය දී ගමන් බෑගයකින් සිරුර හමුවූ කාන්තාවගේ ඝාතනය සම්බන්ධයෙන් පොලීසිය මඟ හැර සිටි සැකකරු වැල්ලම්පිටිය ප්‍රදේශයේ දී අත්අඩංගුවට ගෙන තිබෙනවා.\nමෙලෙස අත්අඩංගුවට ගෙන ඇත්තේ මෙම ඝාතනය සම්බන්ධයෙන් මීට පෙර අත්අඩංගුවට ගත් මට්ටක්කුලිය ප්‍රදේශයේ පදිංචි කාන්තාවගේ සහෝදරයායි.\nමෙම සිද්ධිය අදාලව සැකපිට අඹුසැමි යුවළක් පසු ගිය දා අත්අඩංගුවට ගැනුණු අතර ඔවුන් පසුගිය 07 වනදා මහර වැඩබලන මහේස්ත්‍රාත්වරයා හමුවට ඉදිරිපත් කෙරුණා.\nඑහිදී නියෝග කෙරුණේ රැඳවුම් නියෝග මත රඳවාගෙන ප්‍රශ්න කිරීමටයි.\nසපුගස්කන්ද - මා බිම ප්‍රදේශයේ කසල එක්රැස් වී ඇති ස්ථානයක තිබියදී අත් පා ගැට ගසා ගමන් බෑගයකට දමා තිබූ මළසිරුරක් හමුවූයේ පසුගිය 04 වැනිදායි.\nමෙලෙස ඝතනයට ලක්ව ඇත්තේ මාළිගාවත්ත මහල් නිවාස සංකීර්ණයේ පදිංචි 44 හැවිරිදි මොහොමඩ් සාෆී ෆාතිමා මුම්ටාස් නැමැති කාන්තාවක්.\nඝාතනයට ලක් වූ ෆාතිමා මුම්ටාස් මුදලට සූදූ ක්‍රීඩා කළ සහ මුදල් පොලියට ලබා දෙන කාන්තාවක් බව ද විමර්ශනවලදී හෙළි වූ අතර වැඩිදුර විමර්ශන සිදුකළ සපුගස්කන්ද, බ්ලුමැන්ඩල්, මාළිගාවත්ත සහ කැලණිය කොට්ඨාස අපරාධ විමර්ශන කාර්යාංශ මගින් මට්ටක්කුලිය, සමිට්පුර ප්‍රදේශයේ පදිංචි රොසානා නම් කාන්තාවක් සහ ඇගේ සැමියා අත්අඩංගුවට ගනු ලැබුවා.",
       "URL": "https://www.hirunews.lk/287475/සපුගස්කන්ද-කාන්තා-මළ-සිරුරේ-සිද්ධියට-තවත්-අයෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1573"
}