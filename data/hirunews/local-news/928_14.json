{
       "Source": "hirunews",
       "Timestamp": "Friday, 19 August 2022 - 17:57",
       "Headline": "ආරක්ෂක ප්‍රධානීන් ජනපති හමු වෙයි",
       "News Content": "ජනාධිපති රනිල් වික්‍රමසිංහ සහ ආරක්ෂක ප්‍රධානීන් අතර හමුවක් ජනාධිපති කාර්යාලයේදි අද (19) සිදුවුණා.\nජනාධිපති සහ සේනාධිනායක ලෙස රනිල් වික්‍රමසිංහ මහතා ධූරයට පත්වීමෙන් අනතුරුව සාම්ප්‍රදායික ලෙස මෙම හමුව සිදු වූ බවයි ජනාධිපති මාධ්‍ය අංශය කියාසිටියේ.\nආරක්ෂක ලේකම් ජෙනරල් කමල් ගුණරත්න, ආරක්ෂක මාණ්ඩලික ප්‍රධානී ජෙනරල් ශවේන්ද්‍ර සිල්වා, යුද හමුදාපති ලුතිනන් ජෙනරල් විකුම් ලියනගේ, නාවික හමුදාපති වයිස් අද්මිරාල් නිශාන්ත උළුගෙතැන්න, ගුවන් හමුදාපති එයාර් මාර්ෂල් සුදර්ශන පතිරණ, සිවිල් ආරක්ෂක දෙපාර්තමේන්තුවේ අධ්‍යක්ෂ ජනරාල් මේජර් ජනරාල් එන්.ආර්. ළමාහේවාගේ, ශ්‍රී ලංකා වෙරළාරක්ෂක බලකායේ අධ්‍යක්ෂ ජනරාල් රියර් අද්මිරාල් අනුර ඒකනායක මෙලෙස ජනාධිපතිවරයා හමු වුණා.\nසාම්ප්‍රදායිකව ජනාධිපතිවරයාට සමරු තිළිණ පිළිගැන්වීම ද මෙහිදී සිදු කර තිබෙනවා.\nමේ අතර හදිසි අනතුරට ලක්ව දැඩි සත්කාර ඒකකයේ ප්‍රතිකාර ලබන ප්‍රවීණ රංගන ශිල්පී ජැක්සන් ඇන්තනීගේ සුවදුක් විමසීම සදහා ජනපති රනිල් වික්‍රමසිංහ අද කොළඹ ජාතික රෝහලට පැමිණියා.\nජනාධිපතිවරයා එහිදී ඔහුගේ බිරිද මෙන්ම දරුවන්ද හමුවී ඉදිරි ප්‍රතිකාර කටයුතු සම්බන්ධයෙන් සාකච්ඡා කර තිබෙනවා. ජනාධිපතිවරයා එහිදී සදහන් කර ඇත්තේ වෛද්‍ය ප්‍රතිකාර මෙන්ම ආගමික හා ආධ්‍යාත්මික ආශීර්වාදයද ඔහුට අවශ්‍ය බවයි.\nජනාධිපතිවරයා ජාතික රෝහලේ අධ්‍යක්ෂවරයාද හමුවී ඇති අතර රෝහලේ පවතින ඖෂධ හිඟය සම්බන්ධයෙන්ද අවධානය යොමුකර තිබෙනවා.",
       "URL": "https://www.hirunews.lk/313205/ආරක්ෂක-ප්‍රධානීන්-ජනපති-හමු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=928"
}