{
       "Source": "hirunews",
       "Timestamp": "Sunday, 24 July 2022 - 20:51",
       "Headline": "වත්මන් ජනපතිට රට ගොඩනැගීමට කාලය ලබාදිය යුතු බව පූජ්‍ය පැල්පොල විපස්සි නායක හිමි අවධාරණය කරයි",
       "News Content": "දීර්ඝකාලීන දේශපාලන අත්දැකීම් ඇති වත්මන් ජනාධිපති රනිල් වික්‍රමසිංහට රට ගොඩනැගීමට කාලය ලබාදිය යුතු බව කෝට්ටේ විහාර පාර්ශ්වයේ ලේඛකාධිකාරී, ජපානයේ ප්‍රධාන සංඝනායක පූජ්‍ය පැල්පොල විපස්සි නායක හිමියෝ පවසනවා.\nවිරෝධතා පවත්වමින් පාලකයින් පළවා හැරීමේ ක්‍රමවේදයෙන් බැහැරව, වත්මන් ආර්ථික අර්බුදයෙන් රට නිදහස් කර ගනිමින් ජනතා ගැටලු විසඳීමේ ජනාධිපතිවරයාගේ වැඩපිළිවෙළට සියලුදෙනා සහාය ලබාදිය යුතු බවයි උන්වහන්සේ පෙන්වා දෙන්නේ.\nරට ව්‍යසනයකට මුහුණ දී තිබෙන අවස්ථාවක වත්මන් ජනාධිපතිවරයා නොබියව එම අභියෝගය භාරගෙන තිබෙන බව පෙන්වා දුන් උන්වහන්සේ සඳහන් කළේ සියලු අභියෝග ජය ගැනීමට ඔහුට හැකියාව ලැබෙනු ඇති බවට විශ්වාසය කරන බවයි.\nජනාධිපති රනිල් වික්‍රමසිංහ අද (24) පස්වරුවේ සේදවත්ත, වෙහෙරගොඩ පුරාණ විහාරස්ථානයට ගොස් ආගමික වතාවත්වල නිරත වූ අතර එහිදී අනුශාසනාවක් සිදු කරමින් උන්වහන්සේ මේ බව සඳහන් කළා.\nවිහාරස්ථානයට පැමිණි ජනාධිපතිවරයා චෛත්‍ය රාජයාණන් වහන්සේ, බෝධීන් වහන්සේ සහ බුද්ධ මන්දිරය වැද පුදා ගනිමින් ආගමික වතාවත්වල නිරත වූ අතර විහාරාධිපති පූජ්‍ය අඹන්වල ඥානාලෝක හිමි ඇතුළු මහා සංඝරත්නය සෙත් පිරිත් සජ්ජායනා කර ඔහුට ආශිර්වාද පළ කර තිබෙනවා.\nඅනතුරුව ජනාධිපති රනිල් වික්‍රමසිංහ මහා සංඝරත්නය බැහැ දැක උන්වහන්සේලාගේ සුව දුක් විමසු අතර විහාරස්ථානය වෙත පැමිණ සිටි ජනතාව සමග ද සුහද කතා බහක නිරත වුණා.\nඓතිහාසික වටිනාකමකින් යුත් විහාරස්ථානයක් වන සේදවත්ත, වෙහෙරගොඩ පුරාණ විහාරස්ථානය හෙලේනා විජේවර්ධන මහත්මිය සහ දොන් පිලීප් විජේවර්ධන මහතා සඝ සතු කොට පූජා කරන ලද පිංබිමක්.",
       "URL": "https://www.hirunews.lk/310868/වත්මන්-ජනපතිට-රට-ගොඩනැගීමට-කාලය-ලබාදිය-යුතු-බව-පූජ්‍ය-පැල්පොල-විපස්සි-නායක-හිමි-අවධාරණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=995"
}