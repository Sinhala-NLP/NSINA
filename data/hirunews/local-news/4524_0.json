{
       "Source": "hirunews",
       "Timestamp": "Wednesday, 10 May 2017 - 14:39",
       "Headline": "දඹුල්ලේ රිය අනතුරකින් රෝහල් සේවකයෙකු මරුට",
       "News Content": "දඹුල්ල - හබරණ ප්‍රධාන මාර්ගයේ ඉනාමළුව ප්‍රදේශයේදී සිදුවූ රිය අනතුරකින් දඹුල්ල රෝහලේ සේවකයෙකු මියගොස් තිබෙනවා.\nබස් රථයක් හා යතුරුපැදියක් ගැටී ඊයේ සිදුවූ මෙම අනතුරෙන් මියගොස් ඇත්තේ දඹුල්ල රෝහලේ ශල්‍යාගාරයේ සේවය කළ කනිෂ්ඨ සේවකයෙක්.\nඅප වාර්තාකරු සඳහන් කළේ මියගොස් ඇත්තේ දඹුල්ල මුලික රෝහලේ ශල්‍යාගාරයේ සේවය කළ රොටවැව ප්‍රදේශයේ පදිංචි 45 හැවිරිදි පුද්ගලයකු බවයි.\nඔහු අනතුරට ලක්වී ඇත්තේ රිය අනතුරකින් තුවාල ලැබු අයෙකුගේ හදිසි සැත්කමකට වෛද්‍යවරුන්ට සහය ලබාදී සේවය නිමා කර නිවෙසට යමින් සිටියදීයි.\nඋදෑසන ශල්‍යකර්ම කාමරය සහ ඇඳ පිරිසිදු කර 6.15 ට පමණ නිවෙසට යාමට පිටත්වී ඇති අතර 6.30 ට පමණ අනතුරට ලක්වී යළිත් ඔහු විසින්ම සකස් කර ගිය ශල්‍ය ඇඳ මතට පැමිණීමට සිදුවු බවයි රෝහල් සේවකයන් කියාසිටියේ.\nඑම ශල්‍ය ඇඳ මතදීම මෙම රෝහලේ සේවකයා මියගොස් ඇතැයි සඳහන්.\nඅනතුර සම්බන්ධයෙන් බස් රථයේ රියදුරා පොලිස් අත්අඩංගුවට ගෙන තිබෙනවා.",
       "URL": "https://www.hirunews.lk/161028/දඹුල්ලේ-රිය-අනතුරකින්-රෝහල්-සේවකයෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=4524"
}