{
       "Source": "hirunews",
       "Timestamp": "Thursday, 02 June 2022 - 11:39",
       "Headline": "ශ්‍රී ලංකාව ජාත්‍යන්තර මූල්‍ය අරමුදලෙන් ඩොලර් බිලියන තුනක් ඉල්ලයි",
       "News Content": "ජාත්‍යන්තර මූල්‍ය අරමුදල විස්තීරණ අරමුදල් පහසුකම් යටතේ මේ වන විට ශ්‍රී ලංකාව මුහුණ දී සිටින බරපතළ ආර්ථික අර්බුදයෙන් ගොඩ ඒම සඳහා ඩොලර් බිලියන තුනක් ලබා ගැනීමට බලාපොරොත්තු වන බව වාර්තා වනවා.\nමේ සම්බන්ධයෙන් සවිස්තර වාර්තාවක් සපයන රොයිටර් පුවත් සේවය පවසන්නේ, අදාළ ණය පහසුකම් ලබා ගැනීම සඳහා ජූනි මස මුල් සති දෙක තුළ නව වටයේ සාකච්ඡා ජාත්‍යන්තර මූල්‍ය අරමුදල සමග ආරම්භ කරන බවයි.\nජාත්‍යන්තර මූල්‍ය අරමුදල හරහා 17 වැනි වතාවටත් ණය ලබා ගැනීම සඳහා සාකච්ඡා කරන ශ්‍රී ලංකාව ඔවුන් සමග පැවති මූලික වටයේ සාකච්ඡා වල දී ආර්ථික ගැටලු වලට වහා විසඳුම් සපයා ගැනීමට සඳහා ජාත්‍යන්තර මූල්‍ය අරමුදල විස්තීරණ අරමුදල් පහසුකමක් හෙවත් (IMF (EFF) පහසුකමක්) ඉල්ලා සිටි අතර එම වටයේ සාකච්ඡාවල දී එම ඉල්ලීමට සාර්ථක ප්‍රතිචාරයක් හිමි වූයේ නැහැ.\nවහා පිළියම් යෙදිය යුතු බරපතළ ආර්ථික අර්බුද ඇති අවස්ථාවල දී ජාත්‍යන්තර මූල්‍ය අරමුදල විසින් ලබා දෙනු ලබන මෙම විස්තීරණ ණය පහසුකම ශ්‍රී ලංකාව වෙත ප්‍රධානය කිරීම පළමු වටයේ සාකච්ඡාවල දී ජාත්‍යන්තර මූල්‍ය අරමුදල විසින් ප්‍රතික්ෂේප කරනු ලැබුවේ, ඒ සඳහා වන නිසි කාල රාමුව සහ ක්‍රමවේදය අනුගමනය කිරීමට ශ්‍රී ලංකාව අපොහොසත් වී ඇති බවට චෝදනා කරමින්.\nකෙසේ වෙතත් මෙම තාක්ෂණික සාකච්ඡා සඳහා එක්වන, නම හෙළි කිරීමට අකමැති වූ නිලධාරියකු පවසා සිටියේ, ඉදිරියේ ජාත්‍යන්තර මූල්‍ය අරමුදල සමග පවත්වනු ලබන සාකච්ඡා වල දී ඩොලර් බිලියන 3ක විස්තීරණ ණය පහසුකම ලබා ගැනීම සඳහා මූලිකව ඉලක්ක කරගෙන මෙම සාකච්ඡා ආරම්භ කරන බවයි.\nකෙසේ වෙතත් රොයිටර් පුවත් සේවය මේ සම්බන්ධයෙන් ජාත්‍යන්තර මූල්‍ය අරමුදල නිලධාරීන්ගෙන් සිදු කරන ලද විමසීමට ඔවුන්ගෙන් කිසිදු ප්‍රතිචාරයක් හිමි වී නැහැ.\nශ්‍රී ලංකාව 1948 බ්‍රිතාන්‍ය අධිරාජ්‍යයෙන් ලද නිදහසෙන් පසු මුහුන දෙන දරුණුතම ආර්ථික අර්බුදයෙන් මිදීම සඳහා මේ වන විට ජාත්‍යන්තර මූල්‍ය අරමුදල, ලෝක බැංකුව ඇතුළු ජාත්‍යන්තර ණය සහ ආධාර ලබා ලබා දෙන ආයතනවලින් පහසුකම් ඉල්ලා තිබෙනවා.\nකෙසේ වෙතත් ලෝක බැංකුව සහ ජාත්‍යන්තර මූල්‍ය අරමුදල දිගින් දිගට ම ශ්‍රී ලංකා රජයට සහ එහි බල බලධාරීන්ට යෝජනා කරනු ලබන්නේ පළමුව සාර්ව ආර්ථික සැලසුමක් ඇති කර ගන්නා ලෙසයි.\nසාර්ව ආර්ථික සැලසුමක් ඇති කර ගැනීමෙන් අනතුරුව ශ්‍රී ලංකාව මේ වන විට මුහුණ දී ඇති බරපතළ මූල්‍ය අර්බුදය ජය ගැනීම සඳහා අවශ්‍ය කරන පහසුකම් සහ ණය ආධාර සැපයීමට සූදානම් බව ඔවුන් පවසා සිටියා.\nඔවුන් පවසන්නේ \"ගැඹුරු මුල් බැසගත් දුර්වලතා නිවැරදි කිරීම සඳහා\" රට තුළ ගැඹුරු ව්‍යුහාත්මක ආර්ථික ප්‍රතිසංස්කරණ සිදු කිරීම අවශ්‍ය බවයි.\nජාත්‍යන්තර මූල්‍ය අරමුදල විසින් සපයනු ලබන මෙම ගලවා ගැනීමේ ණය අරමුදල ලැබුණු පසු එය ආපසු ගෙවීමේ කාලය ආරම්භ වන්නේ මාස 54 ක කාලයකින් පසුවයි.\nඉන් අනතුරුව වසර තුනක කාලයක් ඇතුළත එම ණය ආපසු ගෙවා දැමිය යුතු වනවා.\nකෙසේ වෙතත් මේ වන විට රට තුළ උද්ගතව ඇති බරපතළ ආර්ථික සහ මූල්‍යමය අර්බුදය හේතුවෙන් දේශීයව මුදල් සංචිත ගොඩනඟා ගැනීම සඳහා රජය පසුගිය සතියේ නව බදු වැඩි කිරීමේ සැලැස්මක් ඉදිරිපත් කර තිබුණා.\nඒ අනුව මේ රජය බලයට පත්වූ වහාම 8% ක ප්‍රතිශතයක් දක්වා පහත දමුනු වැට් බදු නැවතත් 12% ක් දක්වා ඉහළ දමන්නට යි යෝජනා කර ඇත්තේ.\nඑමෙන්ම මෙම නව බදු පැකේජය හරහා අලුත් බදු වැඩි කිරීම් ගණනාවක් ද සිදු කර තිබෙනවා.\nඒ හරහා ශ්‍රී ලංකා රජය වාර්ෂිකව රුපියල් බිලියන 292 ක් උපයා ගැනීමටයි සැලසුම් කර ඇත්තේ.",
       "URL": "https://www.hirunews.lk/305993/ශ්‍රී-ලංකාව-ජාත්‍යන්තර-මූල්‍ය-අරමුදලෙන්-ඩොලර්-බිලියන-තුනක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1125"
}