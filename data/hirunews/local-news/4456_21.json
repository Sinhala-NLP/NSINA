{
       "Source": "hirunews",
       "Timestamp": "Thursday, 22 June 2017 - 19:53",
       "Headline": "ලොකු පැටී රිමාන්ඩ්",
       "News Content": "පිළියන්දලදී පොලිස් මත්ද්‍රව්‍ය නාශක කාර්යාශ නිලධාරීන්ට වෙඩි තැබීමට පැමිණි යතුරුපැදිය පැදවු සැකකරු වන ලොකු පැටී නම් තැනැත්තා ලබන මස 6 වනදා දක්වා රක්ෂිත බන්ධනාගාර ගතකර තිබෙනවා.\nමතුගම අතිරේක මහේස්ත්‍රාත්වරියයි අද මෙම නියෝගය ලබාදුන්නේ.\nසැකකරු පසුගිය 15 වනදා අත්අඩංගුවට ගැනුනේ මැදිරිගිරිය ප්‍රදේශයේදීයි.\nඑතැන් සිට දින 7 ක රැඳවුම් නියෝග මත පොලිසිය සැකකරුගෙන් ප්‍රශ්ණ කර තිබුනා.\nඑහිදී ඔහු සතු ගිනි අවියක් ද ඉංගිරිය හඳපාන්ගොඩ ප්‍රදේශයේ සගවා තිබියදී සොයා ගැනුනා.\n27 හැවිරිදි මෙම පුද්ගලයා දර්ගා නගරයේ කුරුන්ද පාරේ පදිංචිකරුවෙක් බව සඳහන්. සුජීව රුවන් කුමාර ද සිල්වා හෙවත් ලොකු පැටියා නමින්ද සැකකරු හැඳින්වෙනවා.\nපාතාල සාමාජිකයෙකු වන මොහු සිද්ධියට සම්බන්ධ ප්‍රධාන සැකකරු වන කඹුරුපිටිය මධූෂ්ගේ මත්කුඩු ජාවාරම මෙහෙයවන පුද්ගලයෙකු වන බවයි පොලිසිය සඳහන් කළේ.\nඑමෙන්ම මෙම සැකකරුට විරුද්ධව අම්බලන්ගොඩ / ඌරගස්මංහන්දිය සහ අහුංගල්ල යන පොලිස් ස්ථාන මගින් පවත්වාගෙන යනු ලබන නඩු කිහිපයක් සඳහා වරෙන්තු නිකුත්වී ඇතැයි ද සඳහන්.\nපසුගිය මැයි මස 9 වනදා මත්ද්‍රව්‍ය වැටලීමක් සඳහා ගිය නිලධාරීන්ට එල්ලවු වෙඩි ප්‍රහාරයෙන් පොලිස් නිලධාරියෙකු සහ පිළියන්දල ප්‍රදේශයේ පදිංචි සමාධි රණසිංහ පතිරණ නම් කුඩා දැරියක් ජීවිතක්ෂයට පත්වුනා.\nතවත් නිලධාරීන් දෙදෙනෙකු ඇතුලු 4 දෙනෙකු තුවාල ලැබුවා.",
       "URL": "https://www.hirunews.lk/164194/ලොකු-පැටී-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4456"
}