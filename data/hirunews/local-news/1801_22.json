{
       "Source": "hirunews",
       "Timestamp": "Friday, 23 July 2021 - 8:21",
       "Headline": "මෙහෙකාර සේවයේ අවම වයස 18 දක්වා ඉහළ දැමීමේ තීරණයක්",
       "News Content": "මෙහෙකාර සේවයේ යෙදවීමේ අවම වයස් සීමාව 18 දක්වා ඉහළ නැංවීමට අවධානය යොමුව තිබෙනවා.\nඒ අනුව තවත් මාස දෙකකින් ඊට අදාළ සංශෝධන පාර්ලිමේන්තුවට ඉදිරිපත් කිරීමට බලාපොරොත්තු වන බවයි ජාතික ළමා ආරක්ෂක අධිකාරිය ප්‍රකාශ කළේ.\n1956 අංක 47 දරණ පනතට වයස අවුරුදු 14 ඉක්ම වූ ළමයින්ට රැකියා සඳහා යොමු වීමේ අවස්ථාව පැවතියා.\nකෙසේ වෙතත්, එය පසුගිය ජනවාරි 18 වන දා වයස අවුරුදු 16 දක්වා ඉහළ දැමීමටයි කටයුතු කෙරුණේ.\nඒ අනුව වයස අවුරුදු 16 ඉක්ම වූ දරුවෙකු රැකියා සදහා යොදා ගත හැකි වුවද, අන්තරාදායක රැකියා සඳහා යොදා ගැනීමට ඒ අනුව ද හැකියාවක් පැවතියේ නැහැ.\nමෙහෙකාර සේවය අන්තරාදායක රැකියාවක් නොවූ බැවින් 16  ඉක්ම වූ දරුවෙකු මෙහෙකාර සේවයේ යෙදවීමේ හැකියාව මේ වන විටත් පවතිනවා.\nකෙසේ වෙතත් නව සංශෝධනවලට අනුව මෙහෙකාර සේවය අන්තරාදායක රැකියාවක් ලෙස නම් කිරීමටයි අවධානය යොමුව ඇත්තේ.\nඒ අනුව ඉදිරියේදී ළමයෙකු මෙහෙකාර සේවයේ යොදවා ගන්නේ නම් ඔහුට හෝ ඇයට වයස අවුරුදු 18 සම්පූර්ණ වී තිබිය යුතුයි.\nඅන්තරාදායක රැකියා ඝනයට මේ වන විට රැකියා 52ක් ඇතුළත් කර ඇති අතර, නව සංශෝධනයට අනුව එය 76 දක්වා ඉහළ දැමීමටයි අපේක්ෂා කෙරෙන්නේ.",
       "URL": "https://www.hirunews.lk/277761/මෙහෙකාර-සේවයේ-අවම-වයස-18-දක්වා-ඉහළ-දැමීමේ-තීරණයක්",
       "Category": "Local News",
       "Parent URL": "https://www.hirunews.lk/local-news.php?pageID=1801"
}