{
       "Source": "hirunews",
       "Timestamp": "Tuesday, 26 July 2022 - 22:35",
       "Headline": "රුසියානුවන් ජාත්‍යන්තර අභ්‍යවකාශ මධ්‍යස්ථානයෙන් ඉවත් වීමට තීරණය කරයි",
       "News Content": "2024 න් පසු ජාත්‍යන්තර අභ්‍යවකාශ මධ්‍යස්ථානයෙන් (ISS) ඉවත් වී ඒ වෙනුවට තමන්ගේම මධ්‍යස්ථානයක් ඉදිකරන බව රුසියාව පවසනවා.\nරුසියානු අභ්‍යවකාශ ඒජන්සියේ නව ප්‍රධානී යූරි බොරිසොව් පැවසුවේ \"රොස්කොස්මොස්\" හෙවත් ජාත්‍යන්තර අභ්‍යවකාශ මධ්‍යස්ථානයේ රුසියානු අට්ටාලය එතෙක් එහි සියලු වගකීම් වලට ගරු කරන බවයි.\nජාත්‍යන්තර අභ්‍යවකාශ මධ්‍යස්ථානය (ISS) එක්සත් ජනපදය, රුසියාව, සහ අනෙකුත් හවුල්කාර අභ්‍යාවකාශ ඒජන්සි තුනක් සමඟ, 1998 සිට එක්ව වැඩ කරනවා.\nකෙසේ වෙතත් රුසියාව යුක්රේනය ආක්‍රමණය කිරීමෙන් පසු එම සබඳතා තරමක් දුරට පළුදු වී ඇති අතර, ඊට ාමතරව බටහිර රටවලින් පැනවූ සම්බාධක හේතුවෙන් රුසියාව මීට පෙර ව්‍යාපෘතියෙන් ඉවත් වන බවට අනතුරු අඟවා තිබුණා.\n1998 සිට පෘථිවිය වටා කක්ෂයේ පවතින ජාත්‍යන්තර අභ්‍යවකාශ මධ්‍යස්ථානය (ISS) විද්‍යාත්මක අත්හදා බැලීම් දහස් ගණනක් සිදු කිරීමට භාවිතා කර ඇති මධ්‍යස්ථානයක්.\nඑහි මූලික ගිවිසුම අනුව 2024 වර්ෂය දක්වා ක්‍රියාත්මක කිරීමට අනුමත කර ඇති නමුත්, එක්සත් ජනපදයට සියලු හවුල්කරුවන්ගේ එකඟතාව මත එය තවත් වසර හයකට දීර්ඝ කිරීමේ අවශ්‍ය වී තිබෙනවා.\nඅද රුසියානු ජනාධිපති ව්ලැඩිමීර් පුටින් සමඟ පැවති සාකච්ඡාවකින් අනතුරුව රුසියානු අභ්‍යවකාශ ඒජන්සියේ ප්‍රධානී යූරි බොරිසොව් පැවසුවේ 2024 න් පසු ව්‍යාපෘතියෙන් ඉවත් වීමට රුසියානු ජනාධිපතිවරයා ගේ එකඟතාව හිමි වූ බවයි.\n\"මම හිතන්නේ මේ කාලය වන විට අපි රුසියානු කක්ෂීය මධ්‍යස්ථානයක් එකලස් කිරීමට පටන් ගනීවි\" යැයි බොරිසොව් පැවසුවා.\nකෙසේ වෙතත් නාසා ආයතනයේ ජ්‍යෙෂ්ඨ නිලධාරියෙක් රොයිටර් පුවත් සේවයට පැවසුවේ රුසියාවේ මේ සැලසුම් පිළිබඳව එක්සත් ජනපද නියෝජිතායතනයට තවමත් නිල වශයෙන් දැනුම් දී නොමැති බව යි.\nතමන්ගේම කක්ෂ සේවා මධ්‍යස්ථානයක් ගොඩනැගීම ගැන රුසියානු රජය දැනට දීර්ඝ කලක සිට සැලසුම් සකස් කරමින් සිටින බවත් ඒ අනුව මෙම ක්‍රියාමාර්ගය ගන්නා බවත් රුසියානු අභ්‍යවකාශ ප්‍රධානියා වැඩිදුරටත් පවසා සිටියා.\nමේ අතර විශ්ලේෂකයින් පවසන්නේ රුසියාව ඉවත්ව ගියහොත් එය ජාත්‍යන්තර අභ්‍යවකාශ මධ්‍යස්ථානය (ISS) පැවැත්මට ගැටළු මතු කරණු ඇති බවටයි.\nමක් නිසා ද යත් මෙම ජාත්‍යන්තර අභ්‍යවකාශ මධ්‍යස්ථානය (ISS) සැලසුම් කර ඇත්තේ හවුල්කරුවන් එකිනෙකා මත යැපෙන ආකාරයට වීම හේතුවෙන්.\nජාත්‍යන්තර අභ්‍යවකාශ මධ්‍යස්ථානයට එක්සත් ජනපදය බලය සපයන අතර රුසියානුවන් එහි වේදිකාව පෘථිවියට වැටීමෙන් වැලැක්වීමේ ක්‍රියාදාමය සපයනවා.\nරුසියාව එම ප්‍රචාලන හැකියාව ඉවත් කර ගන්නේ නම්, එක්සත් ජනපදයට සහ එහි අනෙකුත් හවුල්කරුවන් වන යුරෝපය, ජපානය සහ කැනඩාව ට ජාත්‍යන්තර අභ්‍යවකාශ මධ්‍යස්ථානය ඉහළ අහසේ රඳවා ගැනීම සඳහා වෙනත් උපක්‍රම සකස් කිරීමට සිදුවනු ඇත.\nකෙසේ වෙතත්, යුක්‍රේන යුද්ධය රුසියාව සහ බටහිර අතර අභ්‍යවකාශ සහයෝගීතාවය ඇතුළු අනෙකුත් අංශවලට බරපතළ බලපෑම් සිදුකර ඇති අතර මේ වන විටත් යුරෝපීය අභ්‍යවකාශ ඒජන්සිය (ESA) අඟහරු ග්‍රහයා වෙත රෝවර් යානය දියත් කිරීම සඳහා රොස්කොස්මොස් සමඟ සහයෝගීතාවය අවසන් කර තිබෙනවා.\nඑමෙන්ම රුසියාව ප්‍රංශ ගයනාවේ අභ්‍යවකාශ යානා දියත් කිරීමේ ධ්‍යස්ථානයේ සිට සිය Soyuz අභ්‍යවකාශ යානය දියත් කිරීම ද මේ වන විට නතර කර තිබෙනවා.\nසෝවියට් සංගමය සහ රුසියාව අභ්‍යවකාශ ගවේෂණ සඳහා දීර්ඝ ඉතිහාසයකට හිමි කම් කියන අතර, 1961 දී පළමු මිනිසා අභ්‍යවකාශයට යැවීම වැනි ජයග්‍රහණ ලියැවී ඇත්තේ රුසියානු අභ්‍යවකාශ වැඩපිලිවෙල ඉදිරියේයි.",
       "URL": "https://www.hirunews.lk/311043/රුසියානුවන්-ජාත්‍යන්තර-අභ්‍යවකාශ-මධ්‍යස්ථානයෙන්-ඉවත්-වීමට-තීරණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=990"
}