{
       "Source": "hirunews",
       "Timestamp": "Wednesday, 03 April 2019 - 12:58",
       "Headline": "විදුලි ඉංජිනේරුවන්ගෙන් චෝදනාවක්",
       "News Content": "විදුලි අර්බුදයට ප්‍රධාන හේතුව විදුලිබල මණ්ඩලයේ ඉංජිනේරුවන් සහ මහජන උපයෝගිතා කොමිසම අතර පවතින ගැටුම නොව 2020 දක්වා තමන් ඉදිරිපත් කළ බලාගාර සැලැස්ම ක්‍රියාවට නැංවිමට රජය කටයුතු නොකිරිම බවට විදුලි ඉංජිනේරු සංගමය චෝදනා කරනවා.\nඑහි සභාපති සෞම්‍ය කුමාරවඩු මෙම චෝදනාව ඉදිරිපත් කළේ කොළඹ අද පෙරවරුවේ පැවැති මාධ්‍ය හමුවකට එක්වෙමින්.\nමේ අතර, විදුලි පොදු සේවක සංගමය ද කොළඹ අද මාධ්‍ය හමුවක් කැඳවා තිබුණා. එහිදී එම සංගමයේ සභාපති මාලක වික්‍රමසිංහ චෝදනා කළේ විදුලි කප්පාදුවට හේතුව ලංකා විදුලිබල මණ්ඩලයේ ඉංජිනේරුවන් තම කාර්යය නිසි පරිදි ඉටු නොකිරිම බවයි.\nමේ අතර මහජන උපයෝගීතා කොමිසම පිළිබඳව කැබිනට් මණ්ඩලය තුළ තීරණයක් නොගතහොත් ඉදිරියේදී ඒ සම්බන්ධයෙන් තීන්දුවක් ගන්නා බව ජනාධිපති මෛත්‍රීපාල සිරිසේන ප්‍රකාශ කර තිබෙනවා.\nඊයේ පැවති අමාත්‍ය මණ්ඩල රැස්වීමේදී ජනාධිපතිවරයා මේ බව ප්‍රකාශ කර ඇත්තේ විදුලිබල මණ්ඩලයට එරෙහිව මහජන උපයෝගීතා කොමිසම ගෙන ඇති අධිකරණ ක්‍රියාමාර්ග සම්බන්ධයෙන් අවධානයට ලක්වීමත් සමඟයි.\nරජයේ එක් ආයතනයක්, තවත් ආයතනයකට එරෙහිව අධිකරණ ක්‍රියාමාර්ග ගන්නේ කෙසේද යන්න සම්බන්ධයෙන් මෙහිදී සාකච්ඡාවට ලක්ව ඇති අතර, එහිදී මහජන උපයෝගීතා කොමිසම, ස්වාධීන ආයතනයක් බව අමාත්‍ය මංගල සමරවීර ප්‍රකාශ කර තිබෙනවා.\nඅමාත්‍යාංශයක් යටතේ පවතින ආයතනයක් ස්වාධීන වන්නේ කෙසේද යනුවෙන් එහිදී ජනාධිපතිවරයා ප්‍රශ්න කර ඇති බව සඳහන්.\nමේ අතර, විදුලිබල හා පුනර්ජනනීය බලශක්ති අමාත්‍ය රවී කරුණානායක කොළඹදී අද කියා සිටියේ පවතින විදුලි අර්බුදයට ස්ථිර විසඳුමක් සිංහල අලූත් අවුරුද්දට පෙර ලබාදීමට පියවර ගන්නා බවයි.",
       "URL": "https://www.hirunews.lk/213744/විදුලි-ඉංජිනේරුවන්ගෙන්-චෝදනාවක්",
       "Category": "Local News",
       "Parent URL": "https://www.hirunews.lk/local-news.php?pageID=3422"
}