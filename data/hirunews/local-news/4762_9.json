{
       "Source": "hirunews",
       "Timestamp": "Thursday, 08 December 2016 - 19:01",
       "Headline": "ඉංගී‍්‍රසින් දේශද්‍රෝහීන් ලෙස නම් කළ කැප්පෙටිපොල ඇතුළු 19 දෙනෙකු රණශූරයන් වේ",
       "News Content": "බ්‍රිතාන්‍ය අධිරාජ්‍යවාදීන් විසින් දේශ ද්‍රෝහීන් ලෙස නම් කර දඩුවම් කරනලද කැප්පෙටිපොල දිසාවේ ඇතුළු සිංහල වීරවරයන් 19 දෙනෙකු අදාළ චෝදනාවන්ගෙන් නිදහස් කරමින් ඔවුන් වීරවරයන් ලෙස ජනාධිපති මෛත්‍රීපාල සිරිසේන මහතා අද නිල වශයෙන් ප්‍රකාශයට පත් කළා.\nවෙල්ලස්ස කැරැල්ලට නායකත්වය ලබාදීම හේතුවෙන් මොවුන් දේශ ද්‍රෝහීන් ලෙස නම් කරනු ලැබුවේ එවක සිටි බ්‍රිතාන්‍ය ආණ්ඩුකාරවරයා විසින්.\nදීර්ඝ කාලයක් තිස්සේ තහවුරුවී පැවති බ්‍රිතාන්‍ය ආණ්ඩුව විසින් නිකුත් කළ ගැසට් නිවේදනය අවලංගු කළ ජනාධිපති මෛත්‍රීපාල සිරිසේන මහතා විශේෂ ප්‍රකාශයක් මගින් කැප්පෙටිපොළ දිසාවේ ඇතුළු වීරවරයන් නිදහස් ශ්‍රී ලංකාවක් වෙනුවෙන් දේශනාරාගයෙන් සටන් කළ වීරවරයන් ලෙස ප්‍රකාශයට පත් කළා.\nමේ යටතේ කැප්පෙටිපොළ දිසාව, ගොඩගෙදර රටේ අධිකාරම්, කැටකාල මොහොට්ටාලේ, කතරගම මහබෙත්මේ රටේ රාළ ඇතුළු රණශූරයින් 19 දෙනෙකු වීරවරයන් ලෙස නම් කර තිබෙනවා.\n1818 ඌව වෙල්ලස්ස කැරැල්ලට නායකත්වය ලබාදීම හේතුවෙන් එවක මෙරට සිටි බ්‍රිතාන්‍ය ආණ්ඩුකාරවරයා වූ රොබට් බ්‍රවුන්රිග් විසින් මෙම පිරිස දේශද්‍රෝහීන් ලෙස නම් කර තිබුණා.\nමේ අතර, ඝණ අපද්‍රව්‍ය කළමනාකරණය පිළිබඳ සියලු පාර්ශ්වයන්ගේ සහභාගීත්වයෙන් අද පාර්ලිමේන්තු සංකීර්ණයේදී විශේෂ සාකච්ඡාවක් පැවැත්වුණේ ජනාධිපතිවරයාගේ ප්‍රධානත්වයෙන්.\nඑහිදී ජනාධිපතිවරයා පෙන්වා දුන්නේ නීතිය සහ බලය කුමන අන්දමකින් පැවතියද ජනතාවගේ ගැටළුවලට විසඳුම් සෙවීමේදී සියලුදෙනා නම්‍යශීලිව කටයුතු කළ යුතු බවයි.\nමේ අතර, ශ්‍රී ලංකා කොමියුනිස්ට් පක්ෂයේ නායක ඩිව් ගුණසේකර මහතා ඇතුළු එම පක්ෂයේ නියෝජිතයින් පිරිසක් අද පස්වරුවේ ජනාධිපතිවරයා හමුවුණා.\nජනාධිපති නිල නිවසේදී පැවති මෙම හමුවේදී අවධානය යොමුවී ඇත්තේ රටේ වත්මන් දේශපාලන වාතාවරණය සහ ඉදිරි දේශපාලන කටයුතු පිළිබඳවයි.\nමේ අතර විදේශගතව සේවය කරන ශ්‍රී ලාංකික ශ්‍රමිකයින් මෙරට ආර්ථිකයට පුළුල් දායකත්වයක් ලබාදෙන බැවින් ඔවුන් පිළිබඳව රජයක් ලෙස වැඩි වගකීමකින් යුතුව කටයුතු කිරීම අවශ්‍ය බව ජනාධිපති මෛත්‍රීපාල සිරිසේන පවසනවා.\nවිගමණික ශ්‍රමිකයින්ගේ දරුවන්ට ශිෂ්‍යත්ව ලබාදීමේ උත්සවයකට අරලියගහ මන්දිරයේදී අද (08)එක්වෙමින් ජනාධිපතිවරයා මේ බව කියා සිටියා.\nඑම උත්සවයට එක්වෙමින් අදහස් දැක්වු අග්‍රාමාත්‍ය රනිල් වික්‍රමසිංහ සඳහන් කළේ විදේශගත ශ්‍රී ලාංකිකයන්ගේ මුදල් නොමැති වූයේ නම් රටේ ජනතාවට ජීවන ගැටලු රැසක් මතුවන බවයි.",
       "URL": "https://www.hirunews.lk/149266/ඉංගී‍්‍රසින්-දේශද්‍රෝහීන්-ලෙස-නම්-කළ-කැප්පෙටිපොල-ඇතුළු-19-දෙනෙකු-රණශූරයන්-වේ",
       "Category": "Local News",
       "Parent URL": "https://www.hirunews.lk/local-news.php?pageID=4762"
}