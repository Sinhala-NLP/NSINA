{
       "Source": "hirunews",
       "Timestamp": "Tuesday, 21 June 2016 - 12:57",
       "Headline": "දැරියක් අපයෝජනය කිරීමේ සිද්ධියකට විදුහල්පතිවරයෙකු සහ ගුරුවරුන් 4 දෙනෙකු දැලේ",
       "News Content": "යාපනය - කොඩිකාමම් - වරණි මධ්‍ය මහා විද්‍යාලයේ 11 හැවිරිදි සිසුවියකට ලිංගික අපයෝජනයක් සිදුකිරීමේ සිද්ධියකට එහි විදුහල්පතිවරයා ඇතුළු ගුරුවරුන් 4 දෙනෙකු අත්අඩංගුවට ගෙන තිබෙනවා.\nවිදුහල්පතිවරයා සහ ගුරුවරුන් තුන්දෙනෙකු අත්අඩංගුවට ගෙන ඇත්තේ මෙම සිද්ධිය වසන් කිරීමේ චෝදනාවටයි.\nවිදුහලේ 7 වන ශ්‍රේණියේ ඉගෙනුම ලබන අදාළ දැරියට පාසලේ ජීව විද්‍යා ගුරුවරයෙකු පසුගිය 7 වන දා මෙම අපයෝජනය සිදුකර තිබෙනවා.\nඒ පාසලේ පැවැති උපකාරක පන්තියකට සහභාගිවීම සඳහා ඇය පැමිණ සිටි අවස්ථාවේදියි.\nපසුව මෙම සිද්ධිය දැරිය විසින් අනෙක් ළමයින්ට දැනුම් දී ඇති අතර, ඔවුන් විදුහල්පතිවරයාට ඒ බව පැමිණිලි කර තිබෙනවා.\nවිදුහලේ උප විදුහල්පතිනිය ලෙස කටයුතු කරන ගුරුවරියකට ද සිසුන් සිද්ධිය දැනුම් දී ඇතත්, ඇය ද අවශ්‍ය ක්‍රියාමාර්ග ගෙන නැහැ.\nපසුව දැරියගේ පියා ද මේ පිළිබඳව විදුහල්පතිවරයා දැනුවත් කර ඇතත් අදාළ සිද්ධිය හෙළිදරව් නොකරන ලෙස විදුහල්පතිවරයා දැරියගේ පියාට දැනුම් දී තිබෙනවා.\nකෙසේ වෙතත් කොඩිකාමම් පොලීසිය ළමාරක්ෂක අධිකාරිය කළ දැනුම් දීමකින් පසු සිද්ධිය පිළිබදව විමර්ශන ආරම්භ කළ අතර මුලින් අත්අඩංගුවට ගැනුණේ අපයෝජනය සිදුකළ බව කියන 46 හැවිරිදි ගුරුවරයායි.\nපසුව විදුහලේ විදුහල්පතිවරයා සහ උප විදුහල්පතිනිය වන ගුරුවරිය සහ සිද්ධිය වසන් කළ තවත් ගුරුවරුන් තුන්දෙනෙකු අත්අඩංගුවට ගනු ලැබුවා.\nඔවුන් ඊයේ චාවකච්චේරිය මහේස්ත්‍රාත් අධිකරණය වෙත ඉදිරිපත් කිරීමෙන් පසු ලබන මස 1 වැනිදා දක්වා රක්ෂිත බන්ධනාගාර ගත කිරීමටයි විනිසුරුවරයා නියෝග කළේ. c",
       "URL": "https://www.hirunews.lk/136092/දැරියක්-අපයෝජනය-කිරීමේ-සිද්ධියකට-විදුහල්පතිවරයෙකු-සහ-ගුරුවරුන්-4-දෙනෙකු-දැලේ",
       "Category": "Local News",
       "Parent URL": "https://www.hirunews.lk/local-news.php?pageID=4997"
}