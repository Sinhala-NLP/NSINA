{
       "Source": "hirunews",
       "Timestamp": "Friday, 21 January 2022 - 16:34",
       "Headline": "කලක දි විස වූ පොල්තෙල් යළි ගෙන්වන ලකුණු - දේශීය පොල්තෙලුත් අනතුරේ (වීඩියෝ)",
       "News Content": "මෙරට පොල් සංවර්ධන අධිකාරියේ ප්‍රධාන කාර්ය භාරය වන්නේ, අන් කිසිවක් නොව, දේශීය පොල් කර්මාන්තය ප්‍රවර්ධනය කරමින් සංවර්ධිත තත්ත්වයට රැගෙන ඒම බව සමස්ත ලංකා පාරම්පරික පොල් තෙල් නිෂ්පාදකයින්ගේ සංගමය සංගමයේ ප්‍රධාන කැඳවුම්කරු බුද්ධික ද සිල්වා පවසනවා.\nඅද (21) පැවති මාධ්‍ය හමුවකට එක්වෙමින් ඔහු සඳහන් කළේ, වත්මන් පොල් සංවර්ධන අධිකාරියේ සභාපතිවරයා විසින් විදේශීය කර්මාන්තශාලාවක නිෂ්පාදනය කරනු ලබන පොල්තෙල් සඳහා ලබාදීමට සූදානම් වන තක්සේරුවේ ගුණාත්මකභාවය ලබා දෙන්නේ කෙසේද යන වගයි.\nදේශීය පොල්තෙල් නිෂ්පාදනය සම්බන්ධයෙන් පවතින මෙම අර්බුදය පිළිබඳ අදහස් දක්වමින් ප්‍රධාන කැඳවුම්කරු කියා සිටින්නේ සභාපතිවරයාගේ මෙම ක්‍රියාවලිය සහ ඔහු විසින් රට තුළට ආනයනික පොල්තෙල් සඳහා සහතිකයක් ලබාදීමට උත්සාහ දැරීම පසුපස යම් බලවේගයක් හෝ කිසියම් න්‍යාය පත්‍රයක් ක්‍රියාත්මක වන්නේ ද යන වග ද සැක සහිත බවයි.\nමෙතුළින් සිදු වන්නේ අන් කිසිවක් නොව පවතින රජය මෙන්ම ජනතාව ද අසීරුතාවට පත් වන බවයි ප්‍රධාන කැඳවුම්කරු පෙන්වා දෙන්නේ.\nඑමෙන්ම පොල්තෙල් නිෂ්පාදකයින්ගේ සංගමය විසින් ආනයනික පොල්තෙල් ගෙන්වන්නන්ට අභියෝගයක් ද සිදු කරනවා.\nඒ හැකි නම් ඔවුන් ගෙන්වන පොල්තෙල් බෝතලයේ ආනයනික පොල්තෙල් ලෙස මුද්‍රණය කර වෙළෙඳපොළට මුදා හරින ලෙසයි.\nඑලෙස මුදා හරින්නේ නම්, ආනයනික පොල්තෙල්වලට වෙළෙඳපොලේ පවතින සැබෑ ඉල්ලුමෙහි අවම වීම මනා ලෙස දැකගත හැකි බවයි ඔහු වැඩිදුරටත් කියා සිටින්නේ.\nමේ අතර, රජය විසින් තෙල් සඳහා බදු සහන ලබා දී, පොල් සංවර්ධන අධිකාරිය ආනයනික පොල්තෙල් ප්‍රවර්ධනය සඳහා කටයුතු කිරීම මගින් සිදුව ඇත්තේ, දේශීය පොල්තෙල් කර්මාන්තයට සහ එහි නියැලෙන දේශීය නිෂ්පාදකයාට මරු පහරක් එල්ල වීම බවත්, එතුළින් අතුරු නිෂ්පාදන කර්මාන්ත රැසක් බිඳවැටීමේ තර්ජනයකට මුහුණදෙන බවත් පොල්තෙල් නිෂ්පාදකයින්ගේ සංගමය මෙහිදී අවධාරණය කරනවා.",
       "URL": "https://www.hirunews.lk/294705/කලක-දි-විස-වූ-පොල්තෙල්-යළි-ගෙන්වන-ලකුණු-දේශීය-පොල්තෙලුත්-අනතුරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1409"
}