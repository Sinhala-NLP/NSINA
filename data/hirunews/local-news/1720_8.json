{
       "Source": "hirunews",
       "Timestamp": "Tuesday, 31 August 2021 - 12:50",
       "Headline": "ගුරු සංගම් 5000ත් මදි කියයි- ගුරු විදුහල්පති සේවය සංවෘත සේවාවක් කෙරේ (වීඩියෝ)",
       "News Content": "ගුරු, ගුරු උපදේශක සහ විදුහල්පති සේවය සංවෘත සේවා වශයෙන් මේ වසරේ නොවැම්බර් මස 20 වනදාට පෙර ගැසට් කිරීමට අමාත්‍ය මණ්ඩල අනුමැතිය හිමි ව තිබෙනවා.\nඑමෙන්ම සැප්තැම්බර් සහ ඔක්තොම්බර් යන මාසයන් සඳහා ගුරු - විදුහල්පතිවරුන්ට රුපියල් 5000 බැගින් විශේෂ දීමනාවක් ලබා දීමට ද තීරණය කර ඇති බවයි අධ්‍යාපන අමාත්‍ය දිනේෂ් ගුණවර්ධන අද පෙරවරුවේ පැවති කැබිනට් තීරණ දැනුම් දීමේ මාධ්‍ය හමුවට එක්වෙමින් කියා සිටියේ.\nකෙසේ වෙතත් ගුරු - විදුහල්පති වෘත්තීය සමිති ප්‍රකාශ කළේ මෙම දීමනාව ප්‍රමාණවත් නො වන බවයි.\nදැනට දින 50ක කාලයක් ඔන්ලයින් ඉගැන්වීම් වර්ජනයේ නිරත ගුරු - විදුහල්පතිවරුන්ගේ වැටුප් විෂමතාව සම්බන්ධයෙන් වන ගැටලුව සොයා බැලීම සඳහා අමාත්‍ය අනුකමිටුවක් පසුගියදා පත් කෙරුණා.\nඑම අනු කමිටුව ගුරු - විදුහල්පති වෘත්තිය සමිති 33ක නියෝජිතයින් සමඟ සාකච්ඡා කිරීමෙන් අනතුරු ව ඔවුන්ගේ නිර්දේශ අමාත්‍ය මණ්ඩලයට ඉදිරිපත් කර තිබුණා.\nඒ අනුව ඒවා සැලකිල්ලට ගනිමින් ඊයේ නිර්දේශ කිහිපයකට අමාත්‍ය මණ්ඩලයේ අනුමැතිය හිමිවුණා.\nකෙසේ වෙතත් ලංකා ගුරු සංගමයේ ප්‍රධාන ලේකම් ජෝශෆ් ස්ටාලින් කොළඹ පැවති මාධ්‍ය හමුවක දී කියා සිටියේ මෙම විසඳුම පිළිගත නො හැකි බවයි.",
       "URL": "https://www.hirunews.lk/281008/ගුරු-සංගම්-5000ත්-මදි-කියයි-ගුරු-විදුහල්පති-සේවය-සංවෘත-සේවාවක්-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1720"
}