{
       "Source": "hirunews",
       "Timestamp": "Monday, 11 April 2022 - 20:08",
       "Headline": "ගාලු මුවදොර තරුණ අරගලය නො නැවතී පෙරට ම (වීඩියෝ)",
       "News Content": "ශ්‍රී ලංකා ආර්ථිකය දුගී දුප්පත්භාවයට පත් කරමින්, ජනතාව දරිද්‍රතාවයේ උපරිමයට ගෙන ඒමේ බරපතළ විපාකය උදා කළේ වත්මන් ආණ්ඩුව බවට චෝදනා කරමින් දිවයින පුරා සිටින සියලු ම තරුණ ප්‍රජාව එක් ව විශාල විරෝධතාවක් ආරම්භ කළේ පෙරේ දා (09) දිනයේ දී යි.\nඒ අනුව දිවයිනේ නන් දෙසින් එක් රොක් වුණු බාල මහලු සහ තරුණ ප්‍රජාව රජයට බලයෙන් පහ ව යන ලෙස බල කරමින් දැඩි විරෝධතාවකට සිය අරගල බිම බවට පත්කර ගත්තේ, කොළඹ - ගාලු මුවදොර පිටිය අවට ප්‍රදේශය යි.\nබොහෝ තරුණ පිරිස් එම ස්ථානයේ අරගල කරමින්, ජනාධිපති ලේකම් කාර්යාලය අසලට එක් රොක් වී කූඩාරම් සවි කරගනිමින් දිවා රෑ මෙන්ම අව් වැසි නො තකා ද සිය විජයග්‍රහණය වෙනුවෙන් අරගල බිමෙහි රැඳී සිටින අයුරු දක්නට ලැබුණා.\nජාති ආගම් භේද නො සලකා එකා මෙන් සිය මවුබිම වෙනුවෙන් උපන් අසීමිත ප්‍රේමය හා කැක්කුම වෙනුවෙන් අරගල කරන තරුණ ප්‍රජාව පිළිබඳ මුළු රට ම කතාබහට ලක් කරන කාරණයක්.",
       "URL": "https://www.hirunews.lk/301753/ගාලු-මුවදොර-තරුණ-අරගලය-නො-නැවතී-පෙරට-ම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1236"
}