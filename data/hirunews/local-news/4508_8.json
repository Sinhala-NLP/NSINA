{
       "Source": "hirunews",
       "Timestamp": "Saturday, 20 May 2017 - 16:22",
       "Headline": "ඉදිරි පැය 24 ගැන කාලගුණයෙන් නිවේදනයක්",
       "News Content": "දිවයිනට නැගෙනහිර සහ ගිනිකොණ දෙසින් වන ගැඹුරු සහ නොගැඹුරු මුහුදු ප්‍රදේශවල තද වැසි හෝ ගිගුරුම් සහිත වැසි සහ තද සුළං ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nදිවයිනට ගිනිකොණ දෙසින් පවතින ක්‍රියාකාරී වලාකුලු පද්ධතිය මීට හේතුවයි.\nදිවයින වටා වන මුහුදු ප්‍රදේශවල සුළගේ වේගය පැයට කිලෝමීටර් 60 ත් 70 ත් දක්වා වැඩිවිය හැකි බැවින් එම මුහුදු ප්‍රදේශ වටින් විට ඉතා රලු විය හැකියි.\nමේ සම්බන්ධයෙන් විමසිලිමත් වන ලෙසටයි කාලගුණ විද්‍යා දෙපාර්තමේන්තුව ධීවර සහ නාවික ප්‍රජාවට දැනුම් දෙන්නේ.\nදිවයින හරහා විශේෂයෙන් මධ්‍යම කඳුකරයේ බටහිර බෑවුම් ප්‍රදේශවල විටින් විට හමන පැයට කිලෝමීටර් 50 දක්වා  වන තද සුළං ද ඇතිවීමේ හැකියාවක් පවතිනවා.\nමේ අතර බස්නාහිර / සබරගමුව / දකුණ / මධ්‍යම සහ වයඹ පළාත්වල වැසි හෝ ගිගුරුම් සහිත වැසි ඇතිවනවා.\nඇතැම් ස්ථානවල මිලිමීටර් 50 කට වඩා තද වැසි ද ඇතිවිය හැකියි.\nඌව පළාතේ සහ මඩකලපුව දිස්ත්‍රික්කයේ තැනින් තැන සවස 2 න් පසු වැසි හෝ ගිගුරුම් සහිත  වැසි ඇතිවිය හැකි බවයි කාලගුණ විද්‍යා දෙපාර්තමේන්තුව සඳහන් කළේ.\nමේ අතර, ආපදා කළමනාකරණ මධ්‍යස්ථානයේ නියෝජ්‍ය අධ්‍යක්ෂ ප්‍රදීප් කොඩිප්පිලි සදහන් කළේ පවතින තද සුළං තත්ත්වය පිළිබදව ජනතාව අවදානයෙන් පසුවිය යුතු බවයි.",
       "URL": "https://www.hirunews.lk/161753/ඉදිරි-පැය-24-ගැන-කාලගුණයෙන්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=4508"
}