{
       "Source": "hirunews",
       "Timestamp": "Monday, 18 April 2022 - 11:52",
       "Headline": "හිටපු මහ බැංකු අධිපති අජිත් නිවාඩ් කබ්රාල්ගේ විදෙස් ගමන් තහනම දීර්ඝ වෙයි (වීඩියෝ)",
       "News Content": "හිටපු මහබැංකු අධිපති අජිත් නිවාඩ් කබ්රාල්ට ලබන මස 02 වනදා අධිකරණය හමුවේ පෙනී සිටින ලෙස දන්වා කොළඹ මහේස්ත්‍රාත් අධිකරණය අද (18) යළි සිතාසි නිකුත් කළා.\nඑමෙන්ම ඔහු වෙත පනවා තිබෙන විදේශ ගමන් තහනම ද එදින තෙක් දීර්ඝ කරන බවයි අධිකරණය දැනුම් දුන්නේ.\nහිටපු දකුණු පළාත් ආණ්ඩුකාර කීර්ති තෙන්නකෝන් විසින් ඉදිරිපත් කළ පුද්ගලික පැමිණිල්ලක් අද යළි කැඳවීමෙන් අනතුරුව කොළඹ අතිරේක මහේස්ත්‍රාත් හර්ෂණ කැකුණවෙල විසින් මෙම නියෝගය නිකුත් කරනු ලැබුවා.\nහිටපු මහ බැංකු අධිපතිවරයාට අද දින අධිකරණය හමුවේ පෙනී සිටින ලෙස දන්වා මීට පෙර සිතාසි නිකුත් කර තිබුණද ඔහු අධිකරණය හමුවේ පෙනී සිටියේ නැහැ.\nඔහු වෙනුවෙන් නීතිඥ ජීවන්ත ජයතිලක අධිකරණය හමුවේ පෙනී සිටිමින් මෙම පුද්ගලික පැමිණිල්ල සම්බන්ධයෙන් මූලික විරෝධතා ඉදිරිපත් කරන බව සඳහන් කළා.\nමහ බැංකු අධිපති ලෙස කටයුතු කළ අවධියේ සිදු වූ අක්‍රමිකතා සම්බන්ධයෙන් අජිත් නිවාඩ් කබ්රාල්ට එරෙහිව මෙම පුද්ගලික පැමිණිල්ල ඉදිරිපත් කර තිබෙනවා.",
       "URL": "https://www.hirunews.lk/302200/හිටපු-මහ-බැංකු-අධිපති-අජිත්-නිවාඩ්-කබ්රාල්ගේ-විදෙස්-ගමන්-තහනම-දීර්ඝ-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1224"
}