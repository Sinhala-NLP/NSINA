{
       "Source": "hirunews",
       "Timestamp": "Tuesday, 14 March 2023 - 7:25",
       "Headline": "එක්සත් අරාබි එමීර් රාජ්‍යයේ අනුග්‍රහයෙන් නැඟෙනහිර මුහුදට කඩොලාන",
       "News Content": "එක්සත් අරාබි එමීර් රාජ්‍යය 2030 වසර වන විට එරට සහ ලෝකයේ බොහෝ වටිනා මුහුදු කලාපවල කඩොලාන පැළ මිලියන 10ක් වගා කිරීම සදහා විශේෂ වැඩසටහනක් මේ වසරේ ආරම්භ කර තිබෙනවා.\nඑම වැඩසටහන යටතේ නැඟෙනහිර පළාතේ මුහුදු තීරය ද ඇතුළු කර ගන්නා බව එක්සත් අරාබි එමීර් රාජ්‍යයේ තානාපතිවරයා ඊයේ (13) පැවති සාකච්ඡාවක දී අවධාරණය කළ බව සඳහන්.\nනැගෙනහිර පළාත් ආණ්ඩුකාර අනුරාධා යහම්පත් සහ ශ්‍රී ලංකාවේ එක්සත් අරාබි එමීර් රාජ්‍යයේ තානාපති කාලීත් මසර් සුලෛමාන් අල අමෙරි (Khaled Masser Sulaiman Al Ameri ) අතර යි මෙම විශේෂ හමුව ඊයේ ත්‍රිකුණාමලය පිහිටි ආණ්ඩුකාර කාර්යාලයේ දී පැවැත්වී ඇත්තේ.\nමෙම හමුවේ දී විශේෂ අවධානයක් යොමු වී ඇත්තේ, නැගෙනහිර පළාතේ නව ආයෝජන අවස්ථා එක්සත් අරාබි එමීර් රාජ්‍යයේ ආයෝජකයන්ට හඳුන්වාදීම සඳහා ස්ථිර වැඩපිළිවෙළක් සකස් කිරීම පිලිබඳව යි.\nශ්‍රී ලංකා වාණිජ මණ්ඩලයේ ශාකාවක් එරට ශ්‍රී ලංකා තානාපති කාර්යාලය හරහා ස්ථාපිත කර එක්සත් අරාබි එමීර් රාජ්‍යයේ ආයෝජකයන් දැනුම්වත් කිරීමේ ක්‍රමවේදයක් සකසන ලෙස ද තානාපතිවරයා ඉල්ලා සිටි බව සඳහන්.\nසංචාරක සහ කාබනික කෘෂිකර්මය යන ක්ෂේත්‍ර සඳහා ප්‍රමුඛතාව ලැබෙන අයුරින් එම වැඩසටහන් ක්‍රියාත්මක කිරීම කෙරෙහි ද මෙහි දී අවධානය යොමු වූ බව වාර්තා වනවා.\nශ්‍රී ලංකාවේ සංචාරක කර්මාන්තය ප්‍රවර්ධනය කිරීම සඳහා එක්සත් අරාබි එමීර් රාජ්‍යයේ සංචාරක කලාපවල නව ප්‍රචාරණ වැඩපිළිවෙළක් දියත් කරන ලෙස ද තානාපතිවරයා මෙහි දී ආණ්ඩුකාරවරියගෙන් ඉල්ලීමක් කර තිබෙනවා.",
       "URL": "https://www.hirunews.lk/329883/එක්සත්-අරාබි-එමීර්-රාජ්‍යයේ-අනුග්‍රහයෙන්-නැඟෙනහිර-මුහුදට-කඩොලාන",
       "Category": "Local News",
       "Parent URL": "https://www.hirunews.lk/local-news.php?pageID=478"
}