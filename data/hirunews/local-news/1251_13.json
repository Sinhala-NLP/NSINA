{
       "Source": "hirunews",
       "Timestamp": "Monday, 04 April 2022 - 8:18",
       "Headline": "නිදහස් පක්ෂය ආණ්ඩුවෙන් ඉවත්වීම සම්බන්ධයෙන් එකඟතාවකට පැමිණ නැහැ",
       "News Content": "ශ්‍රී ලංකා නිදහස් පක්ෂයේ පාර්ලිමේන්තු මන්ත්‍රිවරුන්ගේ හමුවක් ඊයේ රාත්‍රියේදී එම පක්ෂයේ සභාපති හිටපු ජනාධීපති මෛත්‍රීපාල සිරිසේනගේ නිවසේදී පවත්වා තිබෙනවා.\nඊට ශ්‍රී ලංකා පොදුජන පෙරමුණ නියෝජනය කරන මන්ත්‍රීවරයෙකුද පැමිණ ඇති බවයි වාර්තාවන්නේ.\nමෙම සාකච්ඡාවේදී රට තුළ උද්ගතව ඇති තත්වය හමුවේ නිදහස් පක්ෂය ගනු ලබන ස්ථාවරය සම්බන්ධයෙන් දීර්ඝ වශයෙන් සාකච්ඡා කර තිබෙනවා.\nකෙසේ වෙතත් නිදහස් පක්ෂය ආණ්ඩුවෙන් ඉවත්වීම සම්බන්ධයෙන් එහිදී අවසන් එකඟතාවකට එළඹ නොමැති බවයි වාර්තාවන්නේ.\nඅද දිනයේ ඒ පිළිබඳ ඔවුන් තීරණයක් ගන්නා බව එම පක්ෂ අභ්‍යන්තර ආරංචි මාර්ග සඳහන් කළා.\nමේ අතර තමා ස්වාධීන මන්ත්‍රීවරයෙකු ලෙස කටයුතු කිරීමට තීරණය කර ඇති බව අමාත්‍ය වාසුදේව නානායක්කාර ප්‍රකාශ කළා.\nඉදිරියේදී ඊට අදාළව පාර්ලිමේන්තුවේ ප්‍රකාශයක් කිරීමට බලාපොරොත්තු වන බවයි ඔහු හිරු ප්‍රවෘත්ති අංශයට සඳහන් කළේ.\nමේ අතර ස්වාධීනව කටයුතු කිරීම සම්බන්ධයෙන් ඉදිරියේදී තීන්දුවක් ගැනීමට සූදානම් බව පාර්ලිමේන්තු මන්ත්‍රී අනුර ප්‍රියදර්ශන යාපා ද මෙලෙස ප්‍රකාශ කළා.",
       "URL": "https://www.hirunews.lk/301141/නිදහස්-පක්ෂය-ආණ්ඩුවෙන්-ඉවත්වීම-සම්බන්ධයෙන්-එකඟතාවකට-පැමිණ-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=1251"
}