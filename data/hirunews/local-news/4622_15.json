{
       "Source": "hirunews",
       "Timestamp": "Thursday, 09 March 2017 - 19:09",
       "Headline": "බොරු කියූ බව බන්දුල පිළිගනී",
       "News Content": "ප්‍රශ්නගත මහ බැංකු බැදුම්කර සිද්ධිය සම්බන්ධයෙන් විමර්ශණ සිදු කරන ජනාධිපති විමර්ශණ කොමිසම පිළිබඳව විශ්වාසයක් පවතින බව ඒකාබද්ධ විපක්ෂයේ පාර්ලිෙමින්තු මන්ත්‍රි බන්දුල ගුණවර්ධන පවසනවා.\nඔහු මේ බව කියා සිටියේ ඊයේ (08) නිකුත් කළ නොතීසියකට අනුව බැදුම්කර සිද්ධිය සම්බන්ධයෙන් ප්‍රකාශයක් ලබා දිම සඳහා අද (09) එම කොමිසම හමුවේ පෙනී සිටි අවස්ථාවේදීයි.\nකෙසේ වෙතත්, බැදුම්කර කොමිසමේ කටයුතුවලට අගතියක් වන ලෙස ප්‍රකාශ සිදුකිරීමෙන් වළකින ලෙස ප්‍රශ්න ගත බැදුම්කර සිද්ධිය සම්බන්ධයෙන් විමර්ශන සිදුකරන ජනාධිපති කොමිසමේ විනිසුරුවරුන් පාර්ලිමේන්තු මන්ත්‍රී බන්දුල ගුණවර්ධනට අද අවවාද කළා.\nඒ ඔහු බැදුම්කර සිද්ධිය සම්බන්ධයෙන් තමන් දන්නා කරුණු ප්‍රකාශ කිරීමට අවස්ථාවක් ඉල්ලා කොමිසමට ලිපියක් යොමුකළ බවට පසුගිය 7 වනදා මාධ්‍ය හමුවකදී සිදුකළ අසත්‍ය ප්‍රකාශයක් හේතුවෙන්.\nඑම අවස්ථාවේදී තමන් එම ප්‍රකාශය අත්වැරදීමකින් සිදුකරන ලද්දක් බවට මන්ත්‍රීවරයා සැහැල්ලූවෙන් පිළිතුරු ලබාදුන් විට කොමිසමේ නිලධාරින් තරයේ ප්‍රකාශ කර සිටියේ ලිපියක් යවා තිබෙන බව සහ යවන්නට තිබෙනවා යන ප්‍රකාශ වල විශාල පරස්පරභාවයක් ඇති බවයි.\nඒකාබද්ධ විපක්ෂය කොමිසමට ලිපියක් යොමුකල බවට මන්ත්‍රීවරයා පැවසුව ද එම ලිපිය ලැබුණේ අද පෙරවරු 9 යි 20 ට බව ශ්‍රේෂ්ඨාධිකරණ විනිසුරු ප්‍රසන්න ජයවර්ධන එහිදී ප්‍රකාශ කළා.\nපසුගිය 7 වනදා කිසිදු සත්‍යතාවයක් නොමැති ප්‍රකාශ රටට සිදුකළ නිසා බන්දුල ගුණවර්ධන මන්ත්‍රීවරයා කොමිසම හමුවට කැදවූ බවයි එහිදී කොමිසමේ සභාපති ශ්‍රේෂ්ඨාධිකරණ විනිසුරු කේ.ටී චිත්‍රසිරි කියා සිටියේ.\nඑහිදී වැඩිදුරටත් අදහස් දක්වමින් සභාපතිවරයා සදහන් කළේ විවිධ පුද්ගලයින් සිදුකරන අසත්‍ය ප්‍රකාශ කොමිසමේ වැඩකටයුතුවලට බාධාවක් බවයි.\nඅනතුරුව මන්ත්‍රීවරයාට ඒකාබද්ධ විපක්ෂය වෙනුවෙන් කොමිසම හමුවේ සාක්ෂි ලබාදීමට අවස්ථාව හිමිවුණා.\nඑහිදී මන්ත්‍රීවරයා ඉදිරිපත් කළ ඇතැම් වාර්තා ප්‍රතික්ෂේප වූයේ ඒවා සකස් කළේ කවුරුන් ද යන්න හෙලි කිරීමට ඔහු අකමැත්ත පළ කිරීම හේතුවෙන්.\nපැයකට ආසන්න කාලයක් පාර්ලිමේන්තු මන්ත්‍රී බන්දුල ගුණවර්ධනගේ සාක්ෂිවලට සවන් දුන් කොමිසම මන්ත්‍රීවරයා සාක්ෂි කූඩුවෙන් බැස යන අවස්ථාවේදී ද අවධාරණය කළේ මින් පසුව සත්‍ය ප්‍රකාශ පමණක් කළ යුතු බවටයි.",
       "URL": "https://www.hirunews.lk/156476/බොරු-කියූ-බව-බන්දුල-පිළිගනී",
       "Category": "Local News",
       "Parent URL": "https://www.hirunews.lk/local-news.php?pageID=4622"
}