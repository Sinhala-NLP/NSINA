{
       "Source": "hirunews",
       "Timestamp": "Monday, 17 January 2022 - 19:19",
       "Headline": "බොරැල්ල දේවස්ථානයේ තිබී සොයා ගත් අත්බෝම්බයේ පරීක්ෂණ ගැන නිවේදනයක් (වීඩියෝ)",
       "News Content": "බොරැල්ල සියලු සාන්තුවරුන්ගේ දේවස්ථාන පරිශ්‍රයේ තිබී අත්බෝම්බයක් සොයාගැනීමේ සිද්ධිය සම්බන්ධයෙන් සිදුවන පරීක්ෂණ පිළිබඳ සෑහීමකට පත්විය නොහැකි බව එහි මීසම් ධර්මසේවා සභාව පවසනවා.\nමෙම සිදුවීම සම්බන්ධයෙන් සී.සී.ටී.වී දර්ශන යොදා ගනිමින් සැකකරුවන් හඳුනා ගැනීමට හැකියාව තිබියදීත් පොලීසිය එලෙස කටයුතු නොකිරිම ගැටලුසහගත බවයි ඔවුන් නිකුත් කළ නිවේදනයක දැක්වෙන්නේ.\nඑබැවින් සිද්ධිය සම්බන්ධයෙන් කඩිනම් අපක්ෂපාති පරීක්ෂණයක් පැවැත්වීමට බලධාරීන් පියවර ගත යුතු බව ද එම නිවේදනයේ වැඩිදුරටත් දක්වා තිබෙනවා.\nමේ අතර, මෙම දේවස්ථානයේ තිබී අත්බෝම්බය සොයාගැනීමේ සිද්ධියේ ප්‍රධාන සැකකරු ඇඹිලිපිටිය - පනාමුර ප්‍රදේශයේදී අත්අඩංගුවට ගත් බව පොලීසිය ප්‍රකාශ කළා.\nසිද්ධියට අදාලව මීට පෙර කුඩා දරුවෙකු ඇතුලු තවත් සිව්දෙනෙකු අත්අඩංගුවට ගත් අතර පොලීසිය මීට පෙර ප්‍රකාශ කළේ අත්අඩංගුවට ගත් එම සැකකරුවන් අතර ප්‍රධාන සැකකරු ද සිටින බවයි.\nකෙසේ වෙතත්, පසුගිය දා ඇඹිලිපිටිය - පනාමුර ප්‍රදේශයේදී අත්අඩංගුවට ගත් පුද්ගලයා සිද්ධියේ ප්‍රධාන සැකකරු බවට දැනට කරන ලද පරීක්ෂණවලදී හෙළි වී ඇති බව සිද්ධිය සම්බන්ධයෙන් විමර්ශන කරන උසස් පොලිස් නිලධාරියෙකු සඳහන් කළා.",
       "URL": "https://www.hirunews.lk/294262/බොරැල්ල-දේවස්ථානයේ-තිබී-සොයා-ගත්-අත්බෝම්බයේ-පරීක්ෂණ-ගැන-නිවේදනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1419"
}