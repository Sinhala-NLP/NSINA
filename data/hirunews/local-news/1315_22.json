{
       "Source": "hirunews",
       "Timestamp": "Sunday, 06 March 2022 - 9:16",
       "Headline": "රුසියානු ආක්‍රමණය තවත් දැඩි වෙයි",
       "News Content": "යුක්රේනයේ මරීයුපොල් දකුණුදිග වරාය නගරයේ ප්‍රකාශයට පත් කළ සටන් විරාමය බිඳ වැටී ඇති අතර, රුසියානු හමුදා නගරයට අඛණ්ඩව ප්‍රහාර එල්ල කරන බව වාර්තා වනවා.\nඒ හේතුවෙන් එහි සිරවී සිටින සිවිල් වැසියන් ඉවත් කරගැනීම නතරවී ඇති අතර, ඔවුන් නැවතත් ආරක්ෂිත ස්ථාන කරා ගොස් ඇති බව සඳහන්.\nසටන් විරාමය ප්‍රකාශයට පත් කළ යාබද වොල්නොවකා නගරයේ සිවිල් වැසියන් ද තවදුරටත් එහි සිරවී සිටින බවයි වාර්තා වන්නේ.\nකීව් අගනුවරට වයඹ දෙසින් පිහිටි ඉර්ෆින් නගරයද රුසියානු හමුදාවල දැවැන්ත බෝම්බ ප්‍රහාරවලට ගොදුරුවන බව විදෙස් වාර්තා සඳහන් කළා.\nමේ අතර රුසියානු ජනාධිපති ව්ලැදිමීර් පුටින් බටහිර රටවලට අනතුරු අඟවා සිටියේ යුක්රේනයේ ගුවන් තහනම් කලාපයක් ප්‍රකාශයට පත් කිරීම යුද ප්‍රකාශ කිරීමක් ලෙස සළකන බවයි.\nගුවන් තහනම් කලාපය ක්‍රියාවට නංවන ලෙස යුක්රේන ජනාධිපති සෙලෙන්ස්කි බටහිර රටවලින් අඛණ්ඩව ඉල්ලා සිටි අතර, ඔවුන් එය ප්‍රතික්ෂේප කරන්නේ තත්ත්වය තවදුරටත් දරුණු විය හැකි බව පවසමින්.\nවීඩියෝ සබඳතාවක් හරහා ඇමරිකානු සෙනෙට් සභිකයන් ඇමතූ යුක්රේන ජනාධිපතිවරයා රුසියානු හමුදා සමඟ සටන් වැදීම සඳහා තමන්ට අවි ලබාදෙන ලෙස ඉල්ලීමක් කළා.\nඑමෙන්ම ඇමරිකාවේ ඛනිජ තෙල් ආනයනයන්ගෙන් සියයට අටක් පමණ වන රුසියානු ඉන්ධන ලබා ගැනීම අත්හිටුවීම ඔවුන් සිදුකළ තවත් ඉල්ලීමක්.\nකෙසේ නමුත් යුරෝපයේ තෙල් සැපයුම අඩාලවීම වැළැක්වීම සඳහා රුසියානු තෙල් තවදුරටත් මිලදී ගැනීමට සිදුව ඇති බව ෂෙල් සමාගම ප්‍රකාශ කළා.\nරුසියාවට එරෙහි සම්බාධක තවදුරටත් උත්සන්න කර ඇති අතර, යටතේ මාස්ටර් කාඩ් සහ වීසා කාඩ්පත් මෙහෙයුම්ද මුළුමනින්ම අත්හිටුවා තිබෙනවා.\nදෙවන ලෝක යුද්ධයෙන් පසු යුරෝපයේ වේගවත්ම සරණාගත ප්‍රවාහය යුක්රේනයේ සිට අසල්වැසි රටවලට ඇදෙන බවයි ජගත් සංවිධානය ප්‍රකාශ කළේ.\nමේ වනවිටත් මිලියනයකට අධික යුක්රේන ජනයා අසල්වැසි රටවලට පලාගොස් ඇති අතර, මෙම සති අන්තය අවසන් වනවිට එම සංඛ්‍යාව මිලියන 1.5 ඉක්මවනු ඇති බවයි ජගත් සරණාගත ආයතනයේ ප්‍රධානී ෆිලිපෝ ග්‍රාන්ඩි ප්‍රකාශ කළේ. ජගත් සංවිධාන වාර්තාවලට අනුව 760,000 පමණ පිරිසක් යුක්රේනයේ සිට පෝලන්තයට පලාගොස් ඇති අතර, හංගේරියාවට ගොස් ඇති සංඛ්‍යාව 157,000ක්.\nයුක්රේනයේ සිටින ජාත්‍යන්තර ශිෂ්‍යයන් අතුරින් විශාල සංඛ්‍යාවක් මේ වනවිට රටින් නික්මී ඇති නමුත් තවත් පිරිසක් තවදුරටත් එහි සිරවී සිටිනවා.\nඉන්දියානු ශිෂ්‍යයන් රැසක් ද ඒ අතර සිටින බව සඳහන්.\nතම ශිෂ්‍යයන්ට යුක්රේනයෙන් නික්මීමට අවකාශයක් සළසා දෙන ලෙස ඉන්දීය විදේශ අමාත්‍යාංශය රුසියානු සහ යුක්රේන බලධාරීන්ගෙන් ඉල්ලීමක් ද කළා.\nඑතෙක් ආරක්ෂිතව තමන් රැඳී සිටින ස්ථානවලින් පිටතට නොයා සිටින ලෙසයි ඉන්දීය ශිෂ්‍යයන්ට උපදෙස් ලබාදී ඇත්තේ.\nමේ අතර යුක්රේන අර්බුදයේ නිමාවක් සඳහා මැදිහත්වීමේ අරමුණින් ඊශ්‍රායල අග්‍රාමාත්‍ය නෆ්ටාලි බෙනට් මොස්කව් බලා ගොස් තිබෙනවා.\nසාම්ප්‍රදායික යුදෙව් ඇදහිලි සහිත ඔහු සිය ආගමේ ශබාට් හෙවත් විවේක දිනය මගහැර මෙලෙස සාම මෙහෙවරේ නිරතවන බව සඳහන්.\nඑම දිනය උල්ලංඝනය කළ හැක්කේ යුදෙව්වෙකුගේ ජීවිතය තර්ජනයකට ලක්වන විට පමණයි.\nඊශ්‍රායල අග්‍රාමාත්‍යවරයා රුසියාව බලා ගොස් ඇත්තේ යුක්රේන ජනාධිපති සෙලෙන්ස්කිගේ ඉල්ලීමක් අනුව බව සඳහන්.",
       "URL": "https://www.hirunews.lk/298763/රුසියානු-ආක්‍රමණය-තවත්-දැඩි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1315"
}