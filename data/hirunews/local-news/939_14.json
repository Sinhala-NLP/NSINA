{
       "Source": "hirunews",
       "Timestamp": "Monday, 15 August 2022 - 13:45",
       "Headline": "රසම රස රුහුණේ මී කිරි තිත්ත වෙයි - ගවයින්ට වෙන් වූ තෘණ භූමිත් ඉඩම් කොල්ලයට (වීඩියෝ)",
       "News Content": "රුහුණ යන නම ශ්‍රවණය වූ සැනින් මී කිරි අපගේ මතකයට නැගෙන්නේ රුහුණේ මී කිරිවලට මෙරට තුළ පවතින ප්‍රසිද්ධිය හේතුවෙන්මයි.\nනමුත් එම ප්‍රදේශයේ කිරි ගොවීන් පෙන්වා දෙන්නේ මේ වනවිට තම කර්මාන්තය කරගෙන යාමට නොහැකි තත්ත්වයක් උදා වී ඇති බවයි.\nරුහුණේ නිෂ්පාදනය කෙරෙන මීකිරි සෙසු ප්‍රදේශවල ජනතාවගේද මුවඟට ඉමිහිරි රසයක් ගෙන එනවා මෙන්ම, එම කර්මාන්තයේ නියැලෙන විශාල පිරිසකගේ ආදායම් මාර්ගය බවට ද එය පත්ව ඇත්තේ මෙරට ආර්ථික ක්‍රියාවලියට ද සැලකිය යුතු දායකත්වයක් සපයමින්.\nරුහුණු පුරයට අයත් තිස්සමහාරාම, සූරියවැව, හම්බන්තොට, මත්තල, තණමල්විල ඇතුළු ප්‍රදේශ රැසක ප්‍රධාන ජීවනෝපාය ලෙස ද මීකිරි කර්මාන්තය සිදුකෙරෙනවා.\nකෙසේ වෙතත්, හේතු රැසක් මත මේ වනවිට රුහුණේ මීකිරි කර්මාන්තය කඩා වැටීමේ අවදානමකට ලක්ව ඇති බවටයි එහි නියැලෙන්නන් චෝදනා කරන්නේ.\n2012 - 2013 කාලවකවානුවේදී මීගවයින් වෙනුවෙන් තෘණ භූමි වෙන් කිරීමට එවක බලධාරීන් පියවර ගත්තද, කිරි ගොවීන් පෙන්වා දෙන්නේ දේශපාලනඥයින් ඇතුළු විවිධ පාර්ශ්වල අනුග්‍රහය යටතේ මහා පරිමාණ වාණිජ වගාකරුවන් එම තෘණ භූමි බලෙන් අල්ලාගෙන ඇති බවයි.\nඑම තත්ත්වය හමුවේ ගවයින්ට තෘණ ලබාදීම සඳහා මොණරාගල, අම්පාර, සියඹලාණ්ඩුව වැනි පිට පළාත්වලට සිය ගවයින් රැගෙන යාමට ද මෙම කිරි ගොවීන්ට සිදුවුණා.\nඊට අමතරව රුහුණේ කිරි ගොවීන් මුහුණ දුන් තවත් ගැටලුවක් වී ඇත්තේ පසුගිය දිනවල පැවති ඉන්ධන හිඟය සහ ඉන්ධන මිල ශීඝ්‍රයෙන් ඉහළ යාමයි.\nඒ හේතුවෙන් දැඩි පරිශ්‍රමයක් දරා දොවා ගන්නා කිරි අස්වැන්න ප්‍රවාහනය කිරීමට ද නොහැකි තතත්වයක් උද්ගත වී තිබෙනවා.\nතමන් මුහුණ දී ඇති ගැටලු පිළිබඳව බලධාරීන් කොතෙක් දැනුවත් කළත් නිසි අවධානයක් යොමු නොවූ බවටයි කිරි ගොවීන් චෝදනා කරන්නේ.\nවිදේශ විනිමය අර්බුදයෙන්ද දැඩි පීඩාවකට පත්ව සිටින ශ්‍රී ලංකාවේ කිරි අවශ්‍යතාවයෙන් 60%කට ආසන්න ප්‍රතිශතයක් ආනයනය කිරීමට සිදුව ඇති පසුබිමක, මෙරට කිරි නිෂ්පාදන ක්ෂේත්‍රයට රට කරවන බලධාරීන්ගේ අවධානය තවමත් නොලැබීම කනගාටුවට කරුණක්.",
       "URL": "https://www.hirunews.lk/312816/රසම-රස-රුහුණේ-මී-කිරි-තිත්ත-වෙයි-ගවයින්ට-වෙන්-වූ-තෘණ-භූමිත්-ඉඩම්-කොල්ලයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=939"
}