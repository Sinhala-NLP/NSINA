{
       "Source": "hirunews",
       "Timestamp": "Thursday, 17 October 2019 - 7:44",
       "Headline": "ජනාධිපතිවරණයේදී සෑම ඡන්ද මධ්‍යස්ථානයකටම අතිරේක ඡන්ද පෙට්ටියක්",
       "News Content": "ජනාධිපතිවරණයේ නිරීක්ෂණ කටයුතු සදහා ඉන්දුනීසියාව, කොරියාව සහ දකුණු ආසියානු රටවලින් නියෝජිතයින් පැමිණෙන බව දැනුම්දී තිබෙනවා.\nමැතිවරණ කොමිසම් සභාවේ උසස් නිලධාරියෙකු සදහන් කළේ එම රටවල් නියෝජනය කරමින් නිරීක්ෂකයන් 20 දෙනෙකු පමණ මෙරටට පැමිණෙනු ඇති බවයි.\nජනාධිපතිවරණය නිරීක්ෂණය සඳහා යුරෝපා සංගමය ඇතුලූ රටවල් 10 ක නියෝජිතයින්ට ශ්‍රී ලංකාවට පැමිණෙන ලෙස ආරාධනා කර ඇති බවයි එම ප්‍රකාශකයා සඳහන් කළේ.\nමීට අමතරව, මෙවර සෑම ඡන්ද මධ්‍යස්ථානයකම අතිරේක ඡන්ද පෙට්ටියක් යොමු කිරීමට සිදුවන බව ද ඔහු කියා සිටියා.\nනිල ඡන්ද පත්‍රිකාව අඟල් 26 ක් දිගින් යුක්ත වීම ඊට හේතුවයි.\nඡන්ද පෙට්ටියකට කොපමණ ඡන්ද පත්‍රිකා සංඛ්‍යාවක් ඇතුලත් කළ හැකි ද යන්න සම්බන්ධයෙන් මේ දිනවල විමර්ශණයක් සිදු කරන බවද මැතිවරණ කොමිෂන් සභාවේ ප්‍රකාශකයා කියා සිටියා.\nනොවැම්බර් මස 16 වනදා පැවැත්වෙන ජනාධිපතිවරණය සදහා නිල ඡන්ද පත්‍රිකා එක්කෝටි හැත්තෑ ලක්ෂයක් පමණ මුද්‍රණය කෙරෙනවා.",
       "URL": "https://www.hirunews.lk/226403/ජනාධිපතිවරණයේදී-සෑම-ඡන්ද-මධ්‍යස්ථානයකටම-අතිරේක-ඡන්ද-පෙට්ටියක්",
       "Category": "Local News",
       "Parent URL": "https://www.hirunews.lk/local-news.php?pageID=3094"
}