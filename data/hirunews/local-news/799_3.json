{
       "Source": "hirunews",
       "Timestamp": "Sunday, 16 October 2022 - 14:45",
       "Headline": "ලොකු ලූණු වගාවට සාර්ථක විසඳුම් දුන් පුත්තලමේ ගොවියෝ (වීඩියෝ)",
       "News Content": "දැඩි ඩොලර් අර්බුදයකට මුහුණ දී සිටින අප රටට විවිධ අත්‍යවශ්‍ය ආහාර වර්ග ආනයනය කිරීමේ දී දැරීමට සිදුවන පිරිවැය ද සුළු පටු නැහැ.\nඑහිදී ලොකු ලූණු ආනයනය සඳහා ද විශාල මුදලක් දැරිමට සිදුවනවා.\nඑම ගැටලුවට සාර්ථක විසඳුමක් ලබා දුන් මේ පුවත වාර්තා වන්නේ පුත්තලම ප්‍රදේශයෙන්.\nමෙරට තුළ වගා කෙරෙන ඇතැම් කෘෂි භෝගවලින් පසුගිය සමයේ සාර්ථක අස්වැනක් නොලැබීමට හේතු වූ කාරණා අතර දේශගුණික විපර්යාස මෙන්ම\nපොහොර ගැටලුව ද මුල්තැනක් ගත්තා.\nඑම ගැටලුවලට විකල්ප ලෙස ප්‍රදේශ රැසක ක්‍රියාත්මක කෙරුණු ව්‍යාපෘති අතරින් බහුතරයක් සාර්ථක ප්‍රතිඵල පෙන්නුම් කිරීම කෘෂිකර්ම ක්ෂේත්‍රයේ ජයග්‍රහණයක්\nලෙස සැලකිය හැකියි.\nපුත්තලම වනාතවිල්ලුව ප්‍රදේශයෙන්ද ඊට තවත් උදාහරණයක් සපයන්නේ, වයඹ පළාත් කෘෂිකර්ම දෙපාර්තුමේන්තුව විසින්, ගොවීන් 25 දෙනෙකුගේ\nසහභාගීත්වයෙන් ආරම්භ කරන ලද ලොකු ළුණූ වගාවෙන් ඉතාමත් සාර්ථක අස්වැන්නක් ලැබීම හේතුවෙන්.\nව්‍යාපෘතිය සඳහා වනාතවිල්ලුව කලාපයේ ගම්මාන 10ක ගොවින් 25 දෙනෙකු තෝරා ගෙන ඇති අතර එක් ගොවියකු සඳහා අක්කර කාලක බැගින් වපසරියක\nළුණූ වගාව සඳහා යොමු කර තිබෙනවා.\nඒ සඳහා ගොවින්ට අවශ්‍ය උපදෙස් හා තාක්ෂණික දැනුම, බීජ හා පොහොර ඇතුළු දෑ නොමිලේ සැපයීමටද කෘෂීකර්ම දෙපාර්තුමේන්තුව පියවර ගෙන තිබුණා.\nඅහස් වැස්සෙන් ගොවිතැන් කරන තමන් පළමු වරට ආරම්භ කළ ලොකු ළුණූ වගාව ඉතාමත් සාර්ථක මට්ටමක පැවතීම සම්බන්ධයෙන් ගොවීන් සතුව ඇත්තේ විශාල සතුටක්.\nලොකු ලූණු වගාව සඳහා ප්‍රසිද්ධ නොවූ දිස්ත්‍රික්කයක් වන පුත්තලම - වනාතවිල්ලුව ප්‍රදේශයේ මෙලෙස සාර්ථක අස්වැන්නක් ලබා ගැනීමට හැකිවීම\nවිශේෂත්වයක් බවයි, පුත්තලම දිස්ත්‍රික් නියෝජ්‍ය කෘෂිකර්ම අධ්‍යක්ෂිකා තරංගිකා ශාමලී පෙන්වා දෙන්නේ.",
       "URL": "https://www.hirunews.lk/318029/ලොකු-ලූණු-වගාවට-සාර්ථක-විසඳුම්-දුන්-පුත්තලමේ-ගොවියෝ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=799"
}