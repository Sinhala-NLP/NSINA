{
       "Source": "hirunews",
       "Timestamp": "Saturday, 19 November 2022 - 8:56",
       "Headline": "කාන්තාවන් ගණිකා ජාවාරමට රට යැවූ ප්‍රධාන සැකකරු රිමාන්ඩ් (වීඩියෝ)",
       "News Content": "UPDATE: 15:06 | 2022-11-19\nඅද(19) උදෑසන කටුනායක අන්තර්ජාතික ගුවන් තොටුපොලේ දී, අත්අඩංගුවට ගත් ඩුබායි සහ ඕමානයේ මිනිස් ජාවාරමට සම්බන්ධ ප්‍රධාන සැකකරු නොවැම්බර් 24 දක්වා රිමාන්ඩ් බන්ධනාගාර ගත කර තිබෙනවා.\n---------------\nඕමානය සහ ඩුබායි රාජ්‍යයන්හි රැකියා ලබාදෙන බව පවසා මිනිස් ජාවාරම් සිදුකළ ප්‍රධාන සැකකරු කටුනායක ගුවන්තොටුපල පොලීසිය අද (20) අත්අඩංගුවට ගනු ලැබුවා.\nමෙලෙස අත්අඩංගුවට ගෙන ඇත්තේ 44 හැවිරිදි දෙහිවල ප්‍රදේශයේ පදිංචි පුද්ගලයෙක්.\nසැකකරු බාල වයස්කරුවන්ට රැකියා ලබාදෙන බව පවසමින් සංචාරක වීසා මත විදෙස් රටවලට රැගෙන ගොස් මෙම ජාවාරම සිදුකර තිබුණා.\nඔහු අලුයම ඕමානයේ සිට කටුනායක ගුවන්තොටුපලට පැමිණි අවස්ථාවේදී මෙලෙස අත්අඩංගුවට ගෙන ඇත්තේ.\nසැකකරු දඹුල්ල ප්‍රදේශයේ විදේශ රැකියා නියෝජිත ආයතන 6 ක් පවත්වාගෙන ගොස් තිබෙනවා.\nරැකියා ලබාදෙන බව පවසා සංචාරක වීසා මත ඕමානය, ඩුබායි සහ අබුඩාබි බලා රැගෙන ගොස් එහිදී අයථා කටයුතු සඳහා මෙරට කාන්තාවන් යෙදවීම සම්බන්ධයෙන් හිරු ප්‍රවෘත්ති ඔස්සේ පසුගියදා අනාවරණ කළා.\nඑම අනාවරණයෙන් පසු විදේශ කටයුතු අමාත්‍යාංශයේ දැනුම්දීමක් අනුව, අපරාධ පරීක්ෂණ දෙපාර්තමේන්තුවේ මිනිස් ජාවාරම් හා සමුද්‍රීය අපරාධ විමර්ශන කොට්ඨාශයේ විමර්ශන කණ්ඩායමක් ඕමාන් බලා පිටත්ව ගොස් තිබුණේ මීට මාස දෙකකට පමණ පෙරයි.\nඑම විමර්ශනවලදී හෙළි වී ඇත්තේ ඩුබායි සහ අබුඩාබි බලා ගුවන් මගින් රැගෙන යන ශ්‍රී ලාංකික කාන්තාවන් ඕමානයට රැගෙන ගොස් ගණිකා වෘත්තීය වැනි විවිධ ලිංගික කටයුතු සඳහා යෙදවීමේ ජාවාරමක් ක්‍රියාත්මක වන බවයි.",
       "URL": "https://www.hirunews.lk/320758/කාන්තාවන්-ගණිකා-ජාවාරමට-රට-යැවූ-ප්‍රධාන-සැකකරු-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=724"
}