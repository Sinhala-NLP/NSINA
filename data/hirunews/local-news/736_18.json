{
       "Source": "hirunews",
       "Timestamp": "Monday, 14 November 2022 - 6:18",
       "Headline": "බොහෝ ප්‍රදේශවලට තවදුරටත් වැසි - අකුණුසැර වැදී දෙදෙනෙකු මරුට",
       "News Content": "දිවයිනේ බොහෝ ප්‍රදේශවලට පස්වරු දෙකෙන් පසුව වැසි හෝ ගිගුරුම් සහිත වැසි ඇතිවිය හැකි බව කාලගුණ විද්‍යා දෙපාර්තමේන්තුව ප්‍රකාශ කළා.\nදකුණ, සබරගමුව සහ ඌව පළාත්වල ඇතැම් ප්‍රදේශවලට මිලිමීටර 100 ක පමණ තද වැසි ඇතිවිය හැකියි.\nබස්නාහිර, සබරගමුව, ඌව සහ මධ්‍යම පළාත්වලත්, ගාල්ල සහ මාතර දිස්ත්‍රික්කවලත් උදෑසන කාලයේ මීදුම් සහිත තත්වයක් පැවතිය හැකි බවයි කාලගුණ විද්‍යා දෙපාර්තමේන්තුව සඳහන් කළේ.\nමේ අතර අකුණු අනතුරුවලින් පුද්ගලයින් දෙදෙනෙකු ජීවිතක්ෂයට පත්ව තිබෙනවා.\nනවගත්තේගම - කිරිමැටියාව ප්‍රදේශයේ දී කුඹුරක වැඩකරමින් සිටි පිරිමි පුද්ගලයෙකුට සහ කාන්තාවන් දෙදෙනෙකුට අකුණු සැර වැදී තිබුණේ ඊයේ පස්වරුවේයි.\nමොවුන් ගල්ගමුව රෝහලට ඇතුළත් කිරීමෙන් පසුව පිරිමි පුද්ගලයා මියගොස් ඇති අතර, ඔහු 39 වන වියේ පසුවනවා.\nමියගිය පුද්ගලයාගේ බිරිඳ සහ අනෙක් කාන්තාවගේ තත්ත්වය බරපතළ නොවන බවයි පොලිසිය සඳහන් කළේ.\nඑමෙන්ම හබරණ - සේනාධිරියාගම ප්‍රදේශයේ දී අකුණුසැර වැදීමකින් තවත් පුද්ගලයෙකු ජීවිතක්ෂයට පත්වී ඇති අතර ඔහු 58 හැවිරිදි වියේ පසුවනවා.\nමියගිය පුද්ගලයා ගොවිතැන් කටයුතු සඳහා ගොස් යළි නිවසට පැමිණෙමින් සිටියදී ඊයේ පස්වරුවේ මෙම අනතුරට මුහුණපා තිබෙනවා.\nමේ අතර වර්ෂාවත් සමඟ මාර්ග කිහිපයකට පස් කඳු සහ ගස් කඩා වැටීමෙන් ගමනාගමනයට බාධා එල්ල වී තිබෙනවා.\nපොලිසිය සඳහන් කළේ, ඇල්ල - වැල්ලවාය මාර්ගයට දොළහේ කණුව ප්‍රදේශයෙන් මාර්ගයට ගල් සහ ගස් කඩාවැටීම නිසා ඊයේ රාත්‍රියේ ගමනාගමනයට බාධා එල්ලවූ බවයි.\nඑමෙන්ම ඒ 5 මාර්ගයේ පස්සර - ලුණුගල අතර කොටසට පස්කන්දක් කඩාවැටීමෙන් ගමනාගමනය බාධා එල්ල වී තිබෙනවා.\nමීට අමතරව උඩරට දුම්රිය මාර්ගයට ස්ථාන දෙකකින් පස් කඳු කඩාවැටීම නිසා ඊයේ රාත්‍රියේ සිට ගමනාගමනයට බාධා එල්ලවී තිබෙනවා.\nදියතලාව - බණ්ඩාරවෙල සහ ඔහිය - ඉදල්ගස්හින්න යන දුම්රිය ස්ථාන අතර දුම්රිය මාර්ගයට පස්කඳු කඩා ඇති බවයි වාර්තාවුණේ.",
       "URL": "https://www.hirunews.lk/320327/බොහෝ-ප්‍රදේශවලට-තවදුරටත්-වැසි-අකුණුසැර-වැදී-දෙදෙනෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=736"
}