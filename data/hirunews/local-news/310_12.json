{
       "Source": "hirunews",
       "Timestamp": "Monday, 29 May 2023 - 7:57",
       "Headline": "කෝටියක් වටිනා භාණ්ඩ සමඟ ව්‍යාපාරිකයෙකු පැහැරගත් තුන්දෙනෙකුගේ කල්ලියක් අල්ලයි",
       "News Content": "විදේශීය රටකින් ගෙන්වන ලද රුපියල් එක් කෝටි විසි ලක්ෂයකට අධික වටිනාකමකින් යුත් භාණ්ඩ තොගයක් කටුනායක ගුවන් තොටුපළෙන් නිදහස් කර ගෙන යමින් සිටියදී, ගිනි අවි පෙන්වා ව්‍යාපාරිකයෙකු පැහැරගෙන යාමේ සිද්ධියකට මාස පහකට පමණ පසු කාන්තාවක් ඇතුළු තුන්දෙනෙකු අත්අඩංගුවට ගෙන තිබෙනවා.\nඊයේ(28) අත්අඩංගුවට ගත් මොවුන් අතර සිටින කාන්තාව මෙම ව්‍යාපාරිකයාගේ සහයිකාව ලෙස කටයුතු කරමින් මෙම කොල්ලය සැළසුම් කර මෙහෙයවා ඇති බවයි පොලිසිය සඳහන් කළේ.\nඇයත් සමඟ අත්අඩංගුවට ගත් අනෙක් දෙදෙනා සංවිධානාත්මක අපරාධ කල්ලි සාමාජිකයින් බවට අනාවරණ වී තිබෙනවා.\nවිදේශ රටවලින් භාණ්ඩ ගෙනවිත් දීමේ ව්‍යාපාරයක නිරතවූ කොළඹ ග්‍රෑන්ඩ්පාස් ප්‍රදේශයේ පදිංචි 52 හැවිරිදි මෙම ව්‍යාපාරිකයා ගෙන්වූ භාණ්ඩ තොගයක් මෙලෙස පැහැරගැනීමට ලක්ව තිබුණේ පසුගිය වසරේ දෙසැම්බර් මස 21 වනදායි.\nකටුනායක ගුවන් තොටුපලේ සිට ඒවා රැගෙන යමින් සිටියදී කටුනායක 18 කණුව ප්‍රදේශයේදී ඔහු පසුපසින් තවත් වෑන් රථයකින් සහ යතුරුපැදියකින් පැමිණි සංවිධානාත්මක අපරාධ කල්ලි සාමාජිකයන් පිරිසක් ගිනි අවි පෙන්වා බිය ගන්වා මෙම පැහැරගැනීම සිදුකර ඇති බවයි පොලිසිය සඳහන් කළේ.\nකටුනායක පොලිසිය මේ පිළිබඳව දීර්ඝ විමර්ශනයක් සිදුකර පසුව කොළඹ කෙසෙල්වත්ත ප්‍රදේශයේදී මෙවැනි භාණ්ඩ තොගයක් අලෙවි කිරීමට සැරසෙන පුද්ගලයෙකු පිළිබඳව තොරතුරු ලැබී ඒ ඔස්සේ සිදුකළ පරික්ෂණවලට අනුව මෙම අත්අඩංගුවට ගැනීම සිදුකර තිබෙනවා.\nමෙලෙස පොලිස් භාරයට ගත් භාණ්ඩ අතර කැමරා උපකරණ, වාහන අමතර කොටස්, රන් සහ රූපලාවන්‍ය උපකරණ තොගයක් ඇතුළත්.",
       "URL": "https://www.hirunews.lk/336484/කෝටියක්-වටිනා-භාණ්ඩ-සමඟ-ව්‍යාපාරිකයෙකු-පැහැරගත්-තුන්දෙනෙකුගේ-කල්ලියක්-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=310"
}