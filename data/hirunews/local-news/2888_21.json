{
       "Source": "hirunews",
       "Timestamp": "Saturday, 22 February 2020 - 9:00",
       "Headline": "කඩවත කොස්තාපල් ඝාතනයේ තවත් සැකකරුවෙකු වන බන්ටි අත්අඩංගුවට - කඩු දෙකකුත් සොයා ගැනේ",
       "News Content": "කඩවත පොලිස් ස්ථානයට අනුයුක්තව සේවය කළ පොලිස් කොස්තාපල් ඝාතනයට සම්බන්ධ තවත් සැකකරුවෙකු වන 20 හැවිරිදි බන්ටි නැමත්තා පොලීසිය අත්අඩංගුවට ගෙන තිබෙනවා.\nඔහු ඔලියමුල්ල - වැලිපාර - වත්තල ප්‍රදේශයේ පදිංචිකරුවෙක්. මෙම සිද්ධිය සම්බන්ධයෙන් පළමුව අත්අඩංගුවට ගත් සැකකරුවන් දෙදෙනාගෙන් එක් අයෙකුගෙන් ලද තොරතුරු මත බන්ටි නැමැත්තා අත්අඩංගුවට ගත් බවයි පොලීසිය සඳහන් කළේ.\nසැකකරු ඝාතනයට ලක්වූ පොලිස් කොස්තාපල්වරයා සමඟ අනියම් සබඳතාවක් පැවැත්වූ බව කියන කාන්තාවගේ වැඩිමහල් පුත්‍රයායි.\nමීට අමතරව ඝාතනය සඳහා යොදා ගත් කඩු දෙකක්, ජංගම දුරකථන 5ක් ද පොලිස් භාරයට ගෙන තිබෙනවා.\nඒ අනුව මේ වනවිට මෙම ඝාතනය සම්බන්ධයෙන් සැකකරුවන් තුන්දෙනෙකු අත්අඩංගුවට ගෙන ඇති අතර, ඔවුන් අවුරුදු 20 සහ 23 යන වයස්වල පසුවන්නන්.\nඑම සැකකරුවන් සහ ඔවුන් ළඟ තිබී සොයාගත් ආයුධ අද දින කුලියාපිටිය මහේස්ත්‍රාත් අධිකරණයට ඉදිරිපත් කිරීමට නියමිතයි.\nඑමෙන්ම මෙම සිද්ධියට සම්බන්ධ බව පැවසෙන, පොලිස් කොස්තාපල්වරයා සමඟ අනියම් සබඳතාව පැවැත්වූ කාන්තාව අත්අඩංගුවට ගැනීම සඳහා පොලිස් පරීක්ෂණ ක්‍රියාත්මකයි.\nපසුගිය 17 වන දා මෙම පොලිස් කොස්තාපල්වරයා පැහැරගෙන ගොස් තිබූ අතර ඊයේ ඔහුගේ මළ සිරුර පන්නල - වේරහැර - බුළුගොඩ ප්‍රදේශයේ ළඳු කැළෑවක තිබී පොලීසිය සොයා ගත්තා.\nඊට අමතරව පොලිස් නිලධාරියා පැහැරගෙන කිරිබත්ගොඩ සිට රැගෙන ගිය බවට සැක කෙරෙන ත්‍රිරෝද රථය ද එම ප්‍රදේශයේ තිබී පොලීසිය ඊයේ සොයාගත්තා.\nඝාතනයට ලක්වූ පොලිස් කොස්තාපල්වරයා සමඟ අනියම් සබඳතාව පැවැත්වූ කාන්තාව මෙම ඝාතනය සැළසුම් කර ඇති බවට දැනට සිදුකළ විමර්ශනවලදී අනාවරණ වී ඇති අතර, ඇය හෙරොයින් මත්ද්‍රව්‍ය ජාවාරමේ නිරතවී ඇති බවටද කරුණු අනාවරණ වී තිබෙනවා.",
       "URL": "https://www.hirunews.lk/234977/කඩවත-කොස්තාපල්-ඝාතනයේ-තවත්-සැකකරුවෙකු-වන-බන්ටි-අත්අඩංගුවට-කඩු-දෙකකුත්-සොයා-ගැනේ",
       "Category": "Local News",
       "Parent URL": "https://www.hirunews.lk/local-news.php?pageID=2888"
}