{
       "Source": "hirunews",
       "Timestamp": "Tuesday, 26 October 2021 - 22:04",
       "Headline": "ජ්‍යෙෂ්ඨ නියෝජ්‍ය පොලිස්පති රන්මල් කොඩිතුවක්කුට ස්ථාන මාරුවක්  (වීඩියෝ)",
       "News Content": "අද උදෑසන බීමතින් සිවිල් පුද්ගලයකුට පහර දුන් බවට චෝදනා එල්ල වූ සබරගමු පළාත් ජ්‍යෙෂ්ඨ නියෝජ්‍ය පොලිස්පති රන්මල් කොඩිතුවක්කු වහාම ක්‍රියාත්මක වන පරිදි පොලිස් වෛද්‍ය හා සුබසාධන ඒකකයට මාරුකර තිබෙනවා.\nජ්‍යෙෂ්ඨ නියෝජ්‍ය පොලිස්පතිවරයා රත්නපුර කිරිඇල්ල මාර්ගයේදී මෙම සිවිල් පුද්ගලයාට පහර දෙන අයුරු දැක්වෙන වීඩියෝවක් සමාජ මාධ්‍ය ඔස්සේ දැඩි ලෙස සංසරණය වුණා.\nමේ සම්බන්ධයෙන් අප පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූවගෙන් සිදුකල විමසීමකදී ඔහු කියා සිටියේ මේ සම්බන්ධයෙන් පොලිසිය පුළුල් විමර්ශනයක් ආරම්භ කර ඇති බවයි.\nනිවේදනයක් නිකුත් කරමින් පොලිස් මාධ්‍ය ප්‍රකාශකවරයා කියා සිටියේ මෙම ජ්‍යෙෂ්ඨ නිලධාරියාගේ අපකීර්තිමත් හැසිරීම කිසිසේත් අනුමත නොකරන බවයි.\nමෙම සිද්ධියට සම්බන්ධ ජ්‍යෙෂ්ඨ නියෝජ්‍ය පොලිස්පති රන්මල් කොඩිතුවක්කු මෑතකදී ජ්‍යෙෂ්ඨ නියෝජ්‍ය පොලිස්පති තනතුරට උසස්වීම් ලැබූවෙක්.",
       "URL": "https://www.hirunews.lk/286144/ජ්‍යෙෂ්ඨ-නියෝජ්‍ය-පොලිස්පති-රන්මල්-කොඩිතුවක්කුට-ස්ථාන-මාරුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1603"
}