{
       "Source": "hirunews",
       "Timestamp": "Thursday, 24 August 2017 - 11:14",
       "Headline": "බෝක්කුවක සිර වී පාසල් සිසුවෙක් මියයයි (ඡායාරූප)",
       "News Content": "නොච්චියාගම බෝතලයාගම ප්‍රදේශයේ හල්මිල්කුලම වැවෙහි දිය නෑමට ගිය දහ තුන් හැවිරිදි සිසුවෙකු ජලය ගලායන බෝක්කුවක සිර වී මියගොස් ඇතැයි නොච්චියාගම පොලිසිය පවසනවා.\nඉකුත් 22 වැනිදා සවස වූ මෙම සිද්ධියෙන් මියගොස් තිබෙන්නේ නොච්චියාගම කරඹෑව ප්‍රදේශයේ පදිංචි චානක සඳරුවන් නමැති සිසුවෙක් බවයි අප වාර්තාකරු පැවසුවේ.\nඑම සිසුවා පහළ හල්මිල්ලෑව ශ්‍රී දුටුගැමුණු  විද්‍යාලයේ ඉගෙනුම ලැබ ඇති බව සඳහන්.\nමේ දිනවල පවතින නියං තත්ත්වයත් සමග හල්මිල්කුලම වැවෙහි ජල මට්ටම පහළ ගොස් ඇති බවත් එම වැවට මහවැලි ගඟින් ජලය හැරවූ අවස්ථාවේ මෙම දරුවා දෙමාපියන් සමග දියනෑමට ගොස් ඇති බවයි අප වාර්තාකරු පවසන්නේ.\nපසුව දියනෑමට ගොස් බෝක්කුවේ සිරවූ දරුවා දෙමාපියන් සහ ගම්වාසීන් සමග එක් වී බේරාගෙන නොච්චියාගම රෝහලට ඇතුළත් කර තිබෙනවා.\nඒ වනවිටත් දරුවා මියගොස් තිබූ බවයි රෝහල් ආරංචි මාර්ග සඳහන් කළේ.\nනොච්චියාගම - ඒ.එච් තම්ෂීර්",
       "URL": "https://www.hirunews.lk/169233/බෝක්කුවක-සිර-වී-පාසල්-සිසුවෙක්-මියයයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4356"
}