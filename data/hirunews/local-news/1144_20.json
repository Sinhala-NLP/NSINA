{
       "Source": "hirunews",
       "Timestamp": "Wednesday, 25 May 2022 - 12:07",
       "Headline": "සති 6ක් ඇතුළත අන්තර්කාලීන අයවැයක් - රට තුළ උද්ධමනය තවත් වැඩි වෙයි (වීඩියෝ)",
       "News Content": "දෙවසරක සහන වැඩසටහනක් සඳහා අරමුදල් නැවත යොමු කිරීම සඳහා යටිතල පහසුකම් ව්‍යාපෘති කප්පාදු කරමින් සති හයක් ඇතුළත අතුරු අයවැයක් ඉදිරිපත් කරන බව අග්‍රාමාත්‍ය රනිල් වික්‍රමසිංහ පවසනවා.\nඅග්‍රාමාත්‍ය රනිල් වික්‍රමසිංහ කොළඹ පිහිටි සිය කාර්යාලයේදී රොයිටර් පුවත් සේවය සමඟ සම්මුඛ සාකච්ඡාවකට එක්වෙමින් කියා සිටියේ \"අපට රුපියලක ආදායමක් නැත, දැන් අපට තවත් රුපියල් ට්‍රිලියනයක් මුද්‍රණය කිරීමට සිදුවී ඇත,\" යනුවෙනුයි.\nමෙහිදී අග්‍රාමාත්‍යවරයා පවසා සිටියේ මුදල් මුද්‍රණය සිය ප්‍රතිපත්තිය නොවූවද උද්ගතවී ඇති තත්ත්වය අනුව එම ක්‍රියා මාර්ගයෙන් බැහැර විය නො නොහැකි බවයි.\nඒ සමගම ඉදිරි මාසවලදී වාර්ෂික උද්ධමනය 40% ඉක්මවා යනු ඇති බවත් භාණ්ඩ හා සේවාවන්හි මිල ගණන් තවදුරටත් ඉහළ යනු ඇති බවත් ඔහු කියා සිටියා.\nකෙසේ වෙතත් මේ වන විට මෙරට ආර්ථිකය තුළ මතු වී ඇති බරපතළ පීඩනය හමුවේ එය සිදුකළ යුත්තක් බවයි ඔහු කියා සිටියේ.\nපසුගිය සඳුදා නිකුත් කරන ලද රජයේ දත්ත වලට අනුව මාර්තු මාසයේ 21.5% ක්වූ උද්ධමනය ට සාපේක්ෂව අප්‍රේල් මාසයේදී එය වාර්තාගත ලෙස 33.8% ක් දක්වා ඉහළ ගියා.\nමෙහිදී වියදම් කපා හැරීමේ අංශ පිළිබඳව අදහස් දැක්වූ අග්‍රාමාත්‍ය රනිල් වික්‍රමසිංහ කියා සිටියේ මෙරට ආර්ථිකයට දරාගත නොහැකි රාජ්‍ය අංශයේ වියදම් කපා හැරීම පිළිබඳව සමාලෝචනයක්ක් සිදු කිරීමට අදහස් කරමින් සිටින බවයි.\n\"උදාහරණයක් ලෙස, සෞඛ්‍ය අමාත්‍යාංශය, අපට එහි වියදම් අඩු කළ නොහැකියි, අධ්‍යාපන අමාත්‍යාංශය, එය සීමිත කප්පාදුවක්, නමුත් අපට කපා ගත හැකි තවත් බොහෝ අමාත්‍යාංශ තිබෙනවා\" ඔහු කියා සිටියා.\nඅග්‍රාමාත්‍ය වික්‍රමසිංහ මෙම විශේෂ සාකච්ඡාවේදී අනතුරු ඇඟවූයේ අර්බුදය විසඳීමට රජය ගන්නා ක්‍රියා මාර්ග හමුවේ උද්ධමනය ඉහළ යනු ඇති බවත්, වීදිවල තවත් විරෝධතා දැඩි විය හැකි බවත්ය.\nජාත්‍යන්තර මූල්‍ය අරමුදල ඇතුළු ජාත්‍යන්තර සංවිධාන රටේ මිලියන 22 ක ජනතාවගෙන් වඩාත් අවදානමට ලක්ව සිටින අයට උපකාර කිරීම සඳහා අරමුදල් ලබා දෙනු ඇතැයි තමා බලාපොරොත්තු වන බව පැවසූ අග්‍රාමාත්‍යවරයා කියා සිටියේ එවන් තත්ත්වයක් යටතේ වුවද රට තුළ නොසන්සුන්කාරී වාතාවරණයන් පහව යනු ඇති බවට තමන් තුළ විශ්වාසයක් නොමැති බවයි.\n\"ඉදිරි දුෂ්කර දින දෙස බලන විට විරෝධතා තිබිය යුතුය. මිනිසුන් දුක් විඳින විට එය ස්වාභාවිකය, ඔවුන් විරෝධතා දැක්විය යුතුය,නමුත් එය දේශපාලන ක්‍රමය අස්ථාවර නොවන බවට සහතික වීමට අපට අවශ්‍යයි.\" අග්‍රාමත්‍යවරයා වානිජ අගනුවර පිහිටි යටත් විජිත යුගයේ අගමැති කාර්යාලයේ පැවති සම්මුඛ සාකච්ඡාවේ දී කියා සිටියා.\nජාත්‍යන්තර ණය දෙන්නන්ගෙන් \"තිරසාර ණය පැකේජයක්\" බලාපොරොත්තු වන බවත්, රට තුළට නව ආයෝජන ඇද ගන්නා ව්‍යුහාත්මක ප්‍රතිසංස්කරණ සිදු කරමින් සිටින බවත් ජාත්‍යන්තර මූල්‍ය අරමුදල සමග පැවති සාකච්ඡාවලදී තමන් අවධාරණය කළ බව අග්‍රමාත්‍ය රනිල් වික්‍රමසිංහ මෙහිදී පවසා සිටියා.\nපසුගිය වසරේ ඵලදායිතාව කප්පාදු කළ රසායනික පොහොර ආනයනය නතර කිරීමට ගත් විනාශකාරී තීරණය හේතුවෙන් අගෝස්තු මාසයේ සිට ආහාර හිඟයක් ගැන කනස්සල්ලට පත්ව සිටින ශ්‍රී ලංකාවට ප්‍රධාන වශයෙන් බහුපාර්ශ්වික ආයතනවලින් සහ විදේශ ආධාර ලබා ගැනීමට බලාපොරොත්තුවෙන් සිටින බවත් කියා සිටි ඔහු පැවසුවේ \"ප්‍රමාණවත් ආහාර තිබේදැයි සහතික කර ගැනීම සඳහා අපට විදේශයන්හි සිටින අපගේ මිතුරන්ගෙන් යම් උපකාරයක් ලබා ගැනීමට සිදුවනු ඇත,\" යනුවෙනුයි.\nඑහිදී ඔහු අවධාරණය කළේ මෙරට ජනතාවගේ පරිභෝජනය සඳහා ඉදිරි මාසවලදී සහල් ලබාගැනීමේ අවශ්‍යතාවක් බරපතළ ලෙස ඉස්මතු වනු ඇති බවයි.\nරටේ ලාභදායී සංචාරක කර්මාන්තය විනාශ කළ සහ විදේශ ශ්‍රමිකයන්ගේ ප්‍රේෂණ කප්පාදු කළ කොවිඩ් -19 වසංගතය සහ රාජපක්ෂ පාලනය විසින් රජයේ ආදායම කපා\nදමා සිදුකරන ලද ජනතාවාදී බදු කප්පාදුව හරහා බරපතල ලෙස ආදායම් අහිමි වූ බවත් ඒ හරහා මේ ආර්ථික ප්‍රශ්න දෙගුණ තෙගුණ වූ බවත් අග්‍රාමාත්‍යවරයා මෙම ප්‍රවෘත්ති සාකච්ඡාවේ දී අවධාරණය කළා.\nඑමෙන්ම බීජිං නුවරින් පොහොර සහ ඖෂධ ලබා ගැනීම සඳහා ලබන සතියේ ශ්‍රී ලංකාවේ චීන තානාපතිවරයා හමුවීමට බොහෝ දුරට ඉඩ ඇති බවත් අග්‍රාමාත්‍ය වික්‍රමසිංහ මෙහිදී කියා සිටියා.\n1948 ලද නිදහසින් පසු දරුණුතම ආර්ථික අර්බුදයෙන් පෙළෙමින් සිටීන ශ්‍රී ලංකාව විදේශ මුදල් හිඟය හේතුවෙන් ඉන්ධන සහ ඖෂධ ඇතුළු අත්‍යවශ්‍ය ද්‍රව්‍ය ආනයනය දැඩි ලෙස සීමා කළා.\nමේ සමග රට පුරා දැඩි ආණ්ඩු විරෝධී උද්ඝෝෂණ මතු වූ අතර එහිදී ඇති වූ ඇතැම් කලබලකාරී සිදුවීම් සහ ගැටුම් හේතුවෙන් මේ වන විට පුද්ගලයින් 9 දෙනකු මියගොස් තවත් 300 ආසන්න ප්‍රමාණයක් තුවාල ලබා තිබෙනවා.",
       "URL": "https://www.hirunews.lk/305251/සති-6ක්-ඇතුළත-අන්තර්කාලීන-අයවැයක්-රට-තුළ-උද්ධමනය-තවත්-වැඩි-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1144"
}