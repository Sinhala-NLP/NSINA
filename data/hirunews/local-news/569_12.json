{
       "Source": "hirunews",
       "Timestamp": "Tuesday, 31 January 2023 - 8:11",
       "Headline": "ස්වාධීන කොමිෂන් සභා සාමාජිකයන් සඳහා අයදුම්පත් කැඳවීම හෙට",
       "News Content": "ස්වාධීන කොමිෂන් සභාවල සාමාජිකයන් පත් කිරීම සඳහා අයදුම්පත් කැඳවීමට අදාළ දැන්වීම හෙට (01) ජාතික පුවත්පත් හරහා ප්‍රකාශයට පත් කිරීමට නියමිත යි.\nකතානායක මහින්ද යාපා අබේවර්ධනගේ ප්‍රධානත්වයෙන් ආණ්ඩුක්‍රම ව්‍යවස්ථා සභාව ඊයේ පෙරවරුවේ පාර්ලිමේන්තු සංකීරණයේ දී රැස් වූ අතර එහි දී තීරණය කර ඇත්තේ, ලබන මස 15 වනදා දක්වා මීට අදාළ අයදුම්පත් භාර ගැනීමට යි.\nකෙසේ වෙතත් ඡන්ද විමසීමක් සිදු කරන මොහොතක මැතිවරණ කොමිසම සඳහා ඉල්ලුම්පත් කැඳවීම දේශපාලන විරෝධි ක්‍රියාවක් බවට තමන් ව්‍යවස්ථා සභාවට දැනුම් දුන් බවයි විපක්ෂ නායක සජිත් ප්‍රේමදාස කියා සිටියේ.\nමේ අතර, පළාත පාලන ආයතන විසුරුවා හැර නොමැති අවස්ථාවක ඡන්ද විමසීම අතරතුර සිදු විය හැකි රාජ්‍ය දේපොළ අවභාවිත කිරීම් වලක්වා ගැනීම සම්බන්ධයෙන් සාකච්ඡා කිරීම සඳහා සියලු ම පළාත් පාලන කොමසාරිස්වරුන් හා සහකාර කොමසාරීස්වරුන් අද (31) කොළඹට කැඳවා තිබෙනවා.\nකොළඹ ඊයේ පැවති මාධ්‍ය හමුවක දී මැතිවරණ කොමිසමේ සභාපති නීතිඥ නිමල් පුංචිහේවා කියා සිටියේ පළාත් පාලන ආයතන විසුරුවා හැරීමේ බලය ඇත්තේ, කොමිසමට නොව විෂය භාර අමාත්‍යවරයාට බව යි.\nඒ අනුව මේ සම්බන්ධයෙන් පොදු තීරණයක් ගන්නා ලෙස අමාත්‍යවරයාගෙන් ඉල්ලා සිටීමට අපේක්ෂා කරන බව ද මැතිවරණ කොමිසමේ සභාපති නීතිඥ නිමල් පුංචිහේවා සඳහන් කළා.",
       "URL": "https://www.hirunews.lk/326276/ස්වාධීන-කොමිෂන්-සභා-සාමාජිකයන්-සඳහා-අයදුම්පත්-කැඳවීම-හෙට",
       "Category": "Local News",
       "Parent URL": "https://www.hirunews.lk/local-news.php?pageID=569"
}