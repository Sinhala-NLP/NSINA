{
       "Source": "hirunews",
       "Timestamp": "Thursday, 16 June 2022 - 13:21",
       "Headline": "වේවැල් නිෂ්පාදනයට වැදුණු වේවැල් පහර (වීඩියෝ)",
       "News Content": "මුළු රටටම බලපා ඇති ඉන්ධන හා ආර්ථික අර්බුදය කර්මාන්තකරුවන් රැසකට එල්ල කර ඇත්තේ මරු පහරක්.\nවේවැල් කර්මාන්තයේ නියැලෙන්නන්ට ද මේ වනවිට අත්ව ඇත්තේ ශෝචනීය ඉරණමක්.\nමේ තොරතරු එම කර්මාන්තය සිය ජීවිකාව කර ගත් පුත්තලම දිස්ත්‍රික්කය තුළ ජීවත් වන්නා වූ පිරිසකට අත් වී ඇති ඉරණම පිළිබඳවයි.\nඑම කර්මාන්තය සිය ජීවිකාව කර ගත් පුත්තලම දිස්ත්‍රික්කයේ ජීවත් වන්නා වූ පිරිසකට අත් වී ඇති ඉරණම පිළිබඳවයි මේ විමසා බැලීම.\nපුත්තලම එළුවන්කුලම රාල්මඩුව ඇතුළු ආසන්න ගම්මාන රැසක පුද්ගලයින්ගේ ප්‍රධාන ජීවනෝපාය මාර්ගය වේවැල් කර්මාන්තයයි.\nපවුල් 100ක් පමණ මෙම කර්මාන්තයෙන් සිය ජීවිකාව සරිකර ගන්නේ වසර ගණනාවක සිටයි.\nකර්මාන්තයේ නියැලෙන්නන් ඊට අවශ්‍ය අමුද්‍රව්‍ය සපයා ගන්නේ වන සතුන්ගෙන් එල්ල වන ජීවිත තර්ජන ද නොතකමින්.\nකිසිදු හැඩයක් නැති මේ වැලකට තම දෑතේ රිද්මය එක්කරමින් අපූරු හැඩයක් මවන්නට මේ නිර්මාණකරුවන් දක්වන්නේ සුවිශේෂී ප්‍රාගුණ්‍යයක්.\nවේවැල් එකිනෙක බැඳෙමින් මේ සැකසෙන්නේ තවත් සුන්දර නිර්මාණයක් පමණක් නොවෙයි , ඔවුන්ගේ ජීවිතයයි.\nනමුත් අදවනවිට ඉන්ධන අර්බුදය තම කර්මාන්තයටද දැඩි බලපෑමක් එල්ල කර ඇති බවයි රාල්මඩුව ගම්වැසියන් පවසන්නේ.\nකොප්පරා, පතල්, ධීවර ,තේ ආදී තවත් කර්මාන්ත රැසක් කරගෙන යාම සඳහා වේවැල් කර්මාන්තයෙන් සැපයෙන දායකත්වය සුළුපටු නැහැ.\nමින් පෙර රුපියල් 2500ක පමණ දෛනික ආදායමක් ඉයපූ මෙම කර්මාන්තකරුවන්ට අද අත්‍යවශ්‍ය භාණ්ඩ හෝ මිලදී ගැනීමට නොහැකි තත්ත්වයක් උදා වී තිබෙනවා.\nකර්මාන්තකරුවන් බලධාරීන්ගෙන් ඉල්ලා සිටින්නේ සිය කර්මාන්තය රැකදී නිෂ්පාදන විකුණා ගැනීම සඳහා සුදුසු වැඩපිළිවෙළක් සකසා දෙන ලෙසයි.",
       "URL": "https://www.hirunews.lk/307275/වේවැල්-නිෂ්පාදනයට-වැදුණු-වේවැල්-පහර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1092"
}