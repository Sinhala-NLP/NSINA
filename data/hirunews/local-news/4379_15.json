{
       "Source": "hirunews",
       "Timestamp": "Wednesday, 09 August 2017 - 14:56",
       "Headline": "මන්ත්‍රීවරුන්ට භාෂා පන්ති - චර්යා ධර්ම සංග්‍රහයේ අවසන් කෙටුම්පතත් පාර්ලිමේන්තුවට",
       "News Content": "පාර්ලිමේන්තු මන්ත්‍රීවරුන් වෙනුවෙන් සකස් කළ චර්යා ධර්ම සංග්‍රහයේ අවසන් කෙටුම්පත  කතානායක කරූ ජයසූරිය විසින් අද පාර්ලිමේන්තුවට ඉදිරිපත් කරනු ලැබුවා.\nදෙස් විදෙස් විද්වතුන්ගේ සහ පාර්ලිමේන්තු මන්ත්‍රීවරුන්ගේ අදහස් අනුව සකස් කර ඇති මෙය ඉදිරියේදී සම්මත කර ගැනීමට නියමිත බවයි කතානායකවරයා පාර්ලිමේන්තුවට දැනුම් දුන්නේ.\nමේ අතර, ලබන සිකුරාදා සිට පාර්ලිමේන්තු මන්ත්‍රීවරුන් සදහා භාෂා පන්ති පැවැත්වීමට තීරණය කර ඇති බව රාජ්‍ය භාෂා හා ජාතික සංවාද අමාත්‍ය මනෝ ගනේෂන් ප්‍රකාශ කළා.\nඒ අනුව සිංහල මන්ත්‍රීවරුන් සදහා දෙමළ භාෂාවත්, දෙමළ මන්ත්‍රීවරුන්ට සිංහල භාෂා අධ්‍යාපනයත් ලබාදෙන බවයි අමාත්‍යවරයා කියා සිටියේ.\nඑහිදි වැඩිදුරටත් අදහස් දැක්වු අමාත්‍යවරයා .......\n“මේක මගේ වරමක් කියලා මම හිතනවා.  උතුර නැගෙනහිර , බස්නාහිර හා කඳුකර ප්‍රදේශවලට ගිහිල්ලා මම මේක තමයි කරන්නේ. බස්නාහිර පළාත කියන්නේ මට ඉතාම සුවිශේෂියි. මොකද ලෝකෙටම රජා වුනත් අම්මට පුතා නේ. ඒ වගේ මම ඇමතිවරයෙක් වෙලා රට වටේ ගියත්, මගේ මහගෙදර කොළඹ.  ඒ හින්දා මම හැමදේම පටන් ගන්නේ කොළඹින්. කාටවත් දොස් කියන්න බෑ. උතුරු කොළඹ ,මැද කොළඹ එකතුවෙලා තමයි කොළඹ ප්‍රාදේශිය ලේකම් කොට්ඨාශ ඇති වෙන්නේ. සම්බන්ධීකරණ කමිටුවේ මම,රවී කරුණානායක ඇමතිතුමා සහ ෆවුසි ඇමතිතුමා සම සාමාජීකයන් විධියට ඉන්නවා. මේක තමයි රටේම විශාලම ප්‍රාදේශිය ලේකම් කොට්ඨාශය. ජනගහනය ලක්ෂ 3 කට එහා ගිහිල්ලා තියෙන්නේ. ඒ වගේම මාගේ අමාත්‍යාංශය හරහා පාර්ලිමේන්තු මන්ත්‍රීවරුන්ට භාෂා අධ්‍යාපනයක් ලබා දෙන්න, මම තීරණය කලා. මොකද මේ රටේ සිංහල හා දෙමළ යන භාෂා දෙකම රාජ්‍ය භාෂාවන්. ඒ වගේම ඉංග්‍රිසි භාෂාව සංධාන භාෂාව. ඉංග්‍රීසි කියන්නේ සුද්දන්ගේ විතරක් නෙමෙයි අපෙත් භාෂාවයි. අධ්‍යාපන අමාත්‍යාංශයට අමතරව අපිත් සිංහල දෙමළ හා ඉංග්‍රීසි කියන භාෂා තුනෙන්ම රට වටේ පන්ති පවත්වනවා. මැති ඇමතිවරු විධියට අපි රට වටේ ගිහිල්ලා කියනවා භාෂාව ඉගෙන ගන්න කියලා. නමුත් මම ඇමතිවරුන්ට කියනවා ජනතාවට කියන්න පෙර මුලින් ඔබතුමන්ලා ඉගෙන ගන්න කියලා.\nමගේ සහෝදර ඇමතිවරුන්ට කියනවා ලබන සිකුරාදා සිට පාර්ලිමේන්තු සංකීර්ණයේ දී පාර්ලිමේන්තු මන්ත්‍රීවරුන්ට භාෂා පංති පටන් ගන්නවා.  සිංහල මන්ත්‍රීවරුන්ට දෙමළ භාෂාව, දෙමළ මන්ත්‍රීවරුන්ට සිංහල භාෂාව උගන්වනවා. මාගේ අමාත්‍යාංශය යටතේ තියන රාජ්‍ය භාෂා කොමිෂන් සභාව හා ජාතික භාෂා අධ්‍යාපන හා පුහුණු ආයතනය හරහා මන්ත්‍රීවරුන්ට භාෂා අධ්‍යාපනය ලබා දෙනවා. නමුත් මන්ත්‍රීවරුන්ගෙන් ඉල්ලීමක් කරනවා, සභාව තුළ හැසිරෙනවා වගේ පන්තිවල හැසිරෙන්න එපා. සභාව තුළ මන්ත්‍රීවරුන් කෑ ගහනවා, රන්ඩු කර ගන්නවා. පොර කනවා.  නුසුදුසු වචන පාවිච්චි කරනවා. නමුත් ඒවා පන්තිවල කරන්න බෑ. පන්තිවල ශිෂ්‍යන් වගේ කීකරුව භාෂාව ඉගෙනගන්න ඕනේ. සිංහල මන්ත්‍රීවරුන් දෙමළ ඉගෙන ගත්තා නම්, දෙමළ මිනිසුන්ගේ සිත් තේරුම් ගන්න පුළුවන්. දෙමළ මන්ත්‍රීවරුන් සිංහල ඉගෙන ගත්තා නම්, සිංහල මිනිසුන්ගේ සිත් තේරුම් ගන්න පුළුවන්. එතැනින් තමයි සැබෑ සහජීවනය ගොඩ නඟන්න පුළුවන්. කතාවට සීමා වෙන්නේ නැතුව වැඩේට බහින්න ඕනේ. ප්‍රායෝගික වැඩක් මේක. වුවමනාව තියනවා නම් ඇවිල්ලා ඉගෙන ගන්න. මේක මම මාධ්‍ය හරහා කරන විවෘත ආරාධනාවක්. ”",
       "URL": "https://www.hirunews.lk/168009/මන්ත්‍රීවරුන්ට-භාෂා-පන්ති-චර්යා-ධර්ම-සංග්‍රහයේ-අවසන්-කෙටුම්පතත්-පාර්ලිමේන්තුවට",
       "Category": "Local News",
       "Parent URL": "https://www.hirunews.lk/local-news.php?pageID=4379"
}