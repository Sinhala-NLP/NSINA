{
       "Source": "hirunews",
       "Timestamp": "Tuesday, 27 August 2019 - 17:07",
       "Headline": "ජනපතිට ඉන්ටපෝල් සම්මානයක්",
       "News Content": "පාස්කු ඉරිදා ත්‍රස්ත ප්‍රහාරයට සම්බන්ධ අපරාධකරුවන් කඩිනමින් අත්අඩංගුවට ගැනීම ඇතුලුව අදාළ සිද්ධිය හමුවේ ගත් සාර්ථක පියවර පිළිබඳ ඉන්ටර්පෝල්හි මහලේකම් ජර්ගන් ස්ටොක් ජනාධිපති මෛත්‍රීපාල සිරිසේන ඇතුලු ආරක්ෂක සේවා වෙත සිය ප්‍රශංසාව පළකර තිබෙනවා.\nඅද පෙරවරුවේ ජනාධිපති කාර්යාලයේදී ඉන්ටර්පෝල් මහලේකම්වරයා විසින් ජනාධිපතිවරයා වෙත පදක්කමක් ද තිළිණ කළ බවයි ජනාධිපති මාධ්‍ය අංශය සඳහන් කළේ.\nමහලේකම්වරයා අද ජනාධිපති මෛත්‍රීපාල සිරිසේන හමුවී සාකච්ඡාවක නිරතවුනා.\nපාස්කු ඉරිදා බෝම්බ පිපිරීම් මාලාවේ පසු විමර්ශණ සඳහා සහය ලබාදෙන ලෙසට ඉන්ටර්පෝල් වෙතින් කරන ලද ඉල්ලීමට කඩිනම් ප්‍රතිචාර දැක්වීම පිළිබඳ මෙහිදී ජනාධිපතිවරයා සිය ස්තූතිය පළකර තිබෙනවා.\nශ්‍රී ලංකා පොලිසිය සහ බුද්ධි අංශ නිලධාරීන් ඉතා ඉහළ වෘත්තිමයභාවයකින් ක්‍රියා කරන අතර ඉන්ටර්පෝල් විශේෂඥයන්ට අවශ්‍ය පූර්ණ සහය ඔවුන්ගෙන් හිමිවු බවයි ජර්ගන් ස්ටොක් මහතා ප්‍රකාශකර ඇත්තේ.\nවිදේශ රටවල සැගවී සිටින මත්ද්‍රව්‍ය ජාවාරම්කරුවන් සහ මූල්‍ය අපරාධකරුවන් පිටුවහල් කිරීම ඇතුලු අදාළ මෙහෙයුම් සඳහා තවදුරටත් සහය වන ලෙසට ජනාධිපතිවරයා මෙහිදී ඉන්ටර්පෝල් මහලේකම්වරයාගෙන් ඉල්ලා සිටි අතර ඊට අවශ්‍ය පූර්ණ සහය ලබාදෙන බවට ද ඔහු සහතික වී තිබෙනවා.\nමත්ද්‍රව්‍ය සොයා ගැනීමේ නව තාක්ෂණික උපකරණ ලබාගැනීම නීතිය බලගන්වන නිලධාරීන්ට අවශ්‍ය විශේෂ දැනුම ලබාදීම ඇතුලු කටයුතු සඳහා ඉදිරියේදී ගිවිසුමකට එළඹීම පිළිබඳව ද මෙහිදී අවධානය යොමු කෙරුනා.\nමේ අතර නව යුධ හමුදාපති ලූතිනන් ජෙනරාල් ශවේන්ද්‍ර සිල්වා, අද ජනාධිපති කාර්යාලයේදී ජනාධිපති මෛත්‍රීපාල සිරිසේන මුණ ගැසුනා.\nඒ ධූරයේ වැඩ භාර ගැනීමෙන් අනතුරුව රාජ්‍ය නායකයා බැහැදැකීමේ සම්ප්‍රදාය ඉටු කරමින්.",
       "URL": "https://www.hirunews.lk/223082/ජනපතිට-ඉන්ටපෝල්-සම්මානයක්",
       "Category": "Local News",
       "Parent URL": "https://www.hirunews.lk/local-news.php?pageID=3176"
}