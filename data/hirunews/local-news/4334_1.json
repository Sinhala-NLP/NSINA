{
       "Source": "hirunews",
       "Timestamp": "Thursday, 07 September 2017 - 15:09",
       "Headline": "ෆීල්ඩ් මාර්ෂල්, ෆොන්සේකාගේ ප්‍රකාශයට දෙමළ ඊළාම් සංක්‍රාන්ති රජයෙන් පැසසුම්",
       "News Content": "මානුෂීය මෙහෙයුමේ අවසන් අදියරේ මෙරට යුද හමුදාපතිවරයා වූ ෆීල්ඞ් මාර්ෂල්, අමාත්‍ය සරත් ෆොන්සේකා, පසුගිය දා සිදුකළ ප්‍රකාශය සම්බන්ධයෙන් ටී.ජී.ටී.ඊ. හෙවත් දෙමළ ඊළාම් සංක්‍රාන්ති රජය නැමැති සංවිධානය ප්‍රසාදය පළ කර තිබෙනවා.\nජගත් සංවිධානය වෙත ලිපියක් යොමු කරමින් ඔවුන් ප්‍රකාශ කර ඇත්තේ ෆීල්ඩ් මාර්ෂල්, අමාත්‍ය සරත් ෆොන්සේකාගේ ප්‍රකාශයෙන් මෙරට ආරක්ෂක හමුදා යුද අපරාධ සිදුකළේ යැයි තහවුරු වන බවයි. ඒවා පැවති රජයන් මගින් වසර 8ක් තිස්සේ ප්‍රතික්ෂේප කළ ද, රජයේ ජ්‍යෙෂ්ඨ තනතුරක් දරන හිටපු හමුදා සෙන්පතියෙකු වූ ෆීල්ඩ් මාර්ෂල් සරත් ෆොන්සේකා, නව හෙළිදරව්වක් සිදුකර ඇති බව ද එහි තවදුරටත් සඳහන්.\nඒ අනුව ෆීල්ඩ් මාර්ෂල් සරත් ෆොන්සේකා සිදුකළ ප්‍රකාශය සැලකිල්ලට ගෙන එම අපරාධවලට සම්බන්ධ පුද්ගලයන් ජාත්‍යන්තර යුද අපරාධ අධිකරණය වෙත යොමු කරන ලෙස ටී.ජී.ටී.ඊ. සංවිධානය, එක්සත් ජාතීන්ගේ මානව හිමිකම් කොමිසමෙන් ඉල්ලා සිටිනවා.",
       "URL": "https://www.hirunews.lk/170359/ෆීල්ඩ්-මාර්ෂල්-ෆොන්සේකාගේ-ප්‍රකාශයට-දෙමළ-ඊළාම්-සංක්‍රාන්ති-රජයෙන්-පැසසුම්",
       "Category": "Local News",
       "Parent URL": "https://www.hirunews.lk/local-news.php?pageID=4334"
}