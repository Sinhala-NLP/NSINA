{
       "Source": "hirunews",
       "Timestamp": "Monday, 18 July 2022 - 7:46",
       "Headline": "වනඅලි පහරදීම්වලින් මරණ හතරක්",
       "News Content": "ප්‍රදේශ හතරකදී සිදු වූ වනඅලි පහරදීම් හේතුවෙන් පුද්ගලයන් හතරදෙනෙකු ජීවිතක්ෂයට පත්ව තිබෙනවා.\nඊට ආසන්නතම සිදුවීම ඊයේ තණමල්විල - කිතුල්කොටේ අලිමංකඩ ප්‍රදේශයෙන් වාර්තා වූ අතර, මෙහිදී මියගොස් ඇත්තේ 44 හැවිරිදි බුත්තල - රජමාවත ප්‍රදේශයේ පදිංචිකරුවෙක්.\nමෙහිදී මී ගවයින් රැගෙන යමින් සිටි පුද්ගලයින් තුන්දෙනෙකුගෙන් එක් අයෙකු වනඅලි ප්‍රහාරයට ලක්වුණා.\nඑමෙන්ම අනුරාධපුර - සාලියවැව ප්‍රදේශයේදී වනඅලි පහරදීමෙන් 76 හැවිරිදි පුද්ගලයෙකු මියගොස් ඇති බවයි පොලිසිය සඳහන් කළේ.\nසාලියවැව නීලබැම්ම ප්‍රදේශයේ පදිංචි තම නිවස ආසන්නයේදී ඔහු වනඅලි ප්‍රහාරයට ලක්ව තිබුණා.\nමේ අතර දිඹුලාගල - පැලැටියාවැව පදිංචි 47 හැවිරිදි පුද්ගලයෙකු ද වනඅලි ප්‍රහාරයට ලක්ව මියගොස් ඇති අතර, ඔහු දිඹුලාගල ප්‍රාදේශිය සභාවේ මන්ත්‍රිවරියකගේ ස්වාමි පුරුෂයා බවයි අප වාර්තාකරු සඳහන් කළේ.\nඑසේම මැදිරිගිරිය - නව නගරය ප්‍රදේශයේ පදිංචි 65 හැවිරිදි පුද්ගලයෙකු මියගොස් තිබුණේ ඔහුගේ වගා බිම වනසමින් සිටි වනඅලියෙකුගේ ප්‍රහාරයට ලක්වීම හේතුවෙන්.\nපසුගිය මාස කිහිපය තුළ පමණක් මැදිරිගිරිය, බිසෝපුර, පැරකුම්පුර ඇතුලු ප්‍රදේශවල වනඅලි පහරදීමෙන් පුද්ගල මරණ 10 ක් පමණ සිදුව ඇති බවයි ප්‍රදේශවාසීන් පවසන්නේ.",
       "URL": "https://www.hirunews.lk/310252/වනඅලි-පහරදීම්වලින්-මරණ-හතරක්",
       "Category": "Local News",
       "Parent URL": "https://www.hirunews.lk/local-news.php?pageID=1012"
}