{
       "Source": "hirunews",
       "Timestamp": "Wednesday, 13 January 2021 - 16:41",
       "Headline": "නැගෙනහිර පර්යන්තය විකිණීම හෝ බදුදීම නොකරන බව ජනපති වරාය වෘත්තීය සමිති නියෝජිතයන්ට කියයි (වීඩියෝ)",
       "News Content": "කොළඹ වරායේ, නැගෙනහිර පර්යන්තය විකිණීම හෝ බදු දීම හෝ නොකරන බව ජනාධිපති ගෝඨාභය රාජපක්ෂ වරාය වෘත්තීය සමිති නියෝජිතයන් හමුවේ ප්‍රකාශ කර තිබෙනවා.\nපසුගිය රජය නැගෙනහිර පර්යන්තය ඉන්දියාවට විකිණීමට ගිවිස ගෙන තිබු අතර විකිණීමෙන් පසු ජපානයෙන් ණයක් ගැනීමත්, ණය මුදලින් ඉදිකිරීම් සඳහා වන උපකරණ මිලදී ගැනීමත් ගිවිසුමට ඇතුළත් වූ බවයි ජනාධිපති මාධ්‍ය අංශය කියාසිටියේ.\nගිවිසුම පිළිබඳව වත්මන් රජය ඉන්දියාව සමග කළ සාකච්ඡාවලින් පසු 51%ක අයිතිය සහ පර්යන්තයේ පාලනය ශ්‍රී ලංකා වරාය අධිකාරිය යටතේ තබා ගැනීමේ එකඟතාවට පැමිණීමට හැකි වූ බව ජනාධිපතිවරයා වෘත්තීය සමිති නියෝජිතයන්ට පෙන්වා දී තිබෙනවා.\nරට තුළ කෙරෙන ආයෝජන මගින් රටේ ස්වෛරීභාවයට හෝ ස්වාධීනත්වයට හෝ කිසිදු හානියක් වීමට තමා ඉඩ නොතබන බවයි ඔහු අවධාරණය කළේ.\nවෘත්තීය සමිති කළ ඉල්ලීමට අනුව කොළඹ වරායේ නැගෙනහිර පර්යන්තය සම්බන්ධයෙන් අද (13) පෙරවරුවේ ජනාධිපති කාර්යාලයේ සාකච්ඡාවක්  පැවැත්වුණා.\nපසුගිය රජය විසින් හම්බන්තොට වරාය 99 වසරකට චීන රජයට සම්පූර්ණයෙන් බදු දී තිබු අතර තමා බලයට පත්වීමෙන් පසු චීනය සමග සාකච්ඡා කර වරායට අයත් මුහුදු ප්‍රදේශයේ ආරක්ෂාව පිළිබඳ වගකීම රජය යටතට ගත් බව ද ගෝඨාභය රාජපක්ෂ පෙන්වා දුන්නා.\nනැගෙනහිර පර්යන්ත සංවර්ධනය සැලසුම් කළේ කලාපීය භූ දේශපාලනික සාධක, රටේ ස්වෛරීභාවය, අදායම් සහ රැකියා උත්පාදනය ඇතුළු සියලු සාධක සමාලෝචනය කිරීමෙන් පසුව බව ජනාධිපතිවරයා මෙහිදී සඳහන් කළා.\nආයෝජන වැඩසටහන යටතේ නැගෙනහිර පර්යන්තය  “තිරසාර සංවර්ධනයකට” ලක් කරන බව ද ඔහු පැහැදිළි කළා.\nනැගෙනහිර පර්යන්තය ප්‍රතිඅපනයන මෙහෙයුම්වලින්   66%කට ඉන්දියාව දායක වනවා.\n9% බංග්ලාදේශයටත්, ඉතිරිය තවත් රටවල් කිහිපයකටත් කෙරෙන ප්‍රතිඅපනයනයන්.\nශ්‍රී ලංකා රජයට 51% අයිතිය සහ ඉතිරි 49% ඉන්දීයාවේ “අදානි” සමාගමටත්, වෙනත් පාර්ශ්වයන්ටත් කොටස්කරුවන් වශයෙන් හවුල් විය හැකි ආයෝජනයක් ලෙස පර්යන්තය සංවර්ධනය කිරීම සැලසුම බව ජනාධිපතිවරයා ප්‍රකාශ කළා.\nඒ පිළිබඳ කිසිදු සැකයක් තබා නොගන්නා ලෙසට ඔහු ඉල්ලා සිටි අතර සියලු වෘත්තීය සමිති නියෝජිතයන් එක්ව මේ වැඩසටහන පිළිබඳව සිය යෝජනා සහ අදහස් ඉදිරිපත් කරන ලෙසට වෘත්තීය සමිති ප්‍රධානීන්ට දන්වා තිබෙනවා.\nජනාධිපති ගෝඨාභය රාජපක්ෂ මෙහිදී වැඩිදුරටත් කියාසිටියේ වරාය බටහිර පර්යන්තයේ මෙහෙයුම්  වරාය අධිකාරියට පැවරීමට තමා අපේක්ෂා කරන බවයි.\nවරාය සංවර්ධනය සඳහා සැලසුම් ඉදිරිපත් කිරීමේ වැදගත්කම ද ඔහු මෙහිදී වෘත්තීය සමිති නියෝජිතයන්ට පෙන්වා දී තිබෙනවා.",
       "URL": "https://www.hirunews.lk/259625/නැගෙනහිර-පර්යන්තය-විකිණීම-හෝ-බදුදීම-නොකරන-බව-ජනපති-වරාය-වෘත්තීය-සමිති-නියෝජිතයන්ට-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2214"
}