{
       "Source": "hirunews",
       "Timestamp": "Thursday, 10 November 2022 - 22:16",
       "Headline": "ධනිෂ්ක ගුණතිලකගේ නඩුවේ දත්ත සටහන නිකුත් වෙයි (වීඩියෝ)",
       "News Content": "ස්ත්‍රී දුෂණ චෝදනා සම්බන්ධයෙන් රක්ෂිත බන්ධනාගාරගත කර සිටින ශ්‍රී ලංකා ක්‍රිකට් ක්‍රීඩක ධනිෂ්ක ගුණතිලකගේ නඩුවේ දත්ත සටහන ඔස්ට්‍රේලියාවේ නිව් සවුත් වේල්ස් පොලිසිය විසින් නිකුත් කර තිබෙනවා.\nමේ අතර මෙවර ලෝක කුසලාන පන්දුවාර 20 ක්‍රිකට් තරගාවලිය අතරතුර ශ්‍රී ලංකා කණ්ඩායමේ නායක දසුන් ශානක ඔස්ට්‍රේලියාවේ ඉඩම් විකිණීම් ප්‍රවර්ධන දැන්වීම්ක් සඳහා යොදා ගැනීම සම්බන්ධයෙන්ද ජාතික ක්‍රීඩා සභාවේ සභාපති අර්ජුන රණතුංග මහතා ප්‍රශ්න කර තිබෙනවා.\nඒ ලෝක කුසලාන පන්දුවාර 20 තරගාවලියේදී සිදුවූ සිදුවීම් සම්බන්ධයෙන් ක්‍රීඩා අමාත්‍යවරයා කැඳවා තිබු විශේෂ සාකච්ඡාවේදීයි.\nලෝක කුසලාන පන්දුවාර 20 ක්‍රිකට් තරගාවලිය අතරතුර ශ්‍රී ලංකා ක්‍රිකට් ක්‍රීඩක ධනිෂ්ක ගුණතිලකට ස්ත්‍රී දුෂණ චෝදනාවක් එල්ල වූ අතර ඒ අනුව ඔහු මේවන විට පසුවන්නේ ඔස්ට්‍රේලියාවේ නිව් සවුත් වේල්ස් පොලිස් අත් අඩංගුවේයි.\nපසුගිය සඳුදා ඩව්නිං සෙන්ටර් ප්‍රාදේශීය අධිකරණය හමුවට ධනිෂ්කව ඉදිරිපත් කෙරුණත් විදේශිකයකු වීම ඇතුළු කරුණු හේතුවෙන් ධනිෂ්කගේ ඇප ඉල්ලීම අධිකරණය විසින් ප්‍රතික්ෂේප කළා.\nකෙසේ වෙතත් ධනිෂ්කට ඇප ලබා ගැනීම සඳහා යළි ඇප අයදුම් පතක් ඉදිරිපත් කිරීමට සැරසෙද්දී නඩුවේ තොරතුරු වාර්තා කිරීම සම්බන්ධයෙන් එරට මාධ්‍ය වෙත පනවා තිබූ වාරණය ඉවත් කිරීමට ඊයේ අධිකරණය විසින් පියවර ගත්තා.\nඒ අනුව නිව් සවුත් වේල්ස් පොලිසිය විසින් අද ධනිෂ්ක ගුණතිලක නඩුවේ දත්ත වාර්තාව අද මුල් වරට මාධ්‍ය වෙත අනාවරණය කළා.\nඒ අනුව සිඩ්නි නුවර රෝස් - බේ හී පදිංචි 29 හැවිරිදි එම කාන්තාව සමගින් ටින්ඩර් නැමැති අන්තර්ජාල යෙදුම හරහා ධනිෂ්ක ගුණතිලක මුල්වරට සම්බන්ධ වී ඇත්තේ පසුගිය ඔක්තෝබර් 29 වැනිදායි.\nඉන්පසුව ඉන්ස්ටග්‍රෑම් සහ වට්ස්ඇප් ඔස්සේ ඔවුන් අතර සංවාද සිදුව තිබෙනවා.\nතමා බැලීමට බ්‍රිස්බේන් නුවරට පැමිණෙන ලෙස ධනිෂ්ක ඇයට ඇවිටිලි කර ඇති අතර ඇය එය ප්‍රතික්ෂේප කළ නිසා වීඩියෝ ඇමතුම් මාර්ගයෙන් ඔවුන් දෙදෙනා සම්බන්ධ වී තිබුණා.\nඑහිදී ඔක්තෝම්බර් මස 31වැනිදා විනාඩි 8ක වට්ස්ඇප් වීඩියෝ ඇමතුමක් මගිනුත්, නොවැම්බර් මස 01වැනිදා විනාඩි 20ක වට්ස්ඇප් වීඩියෝ ඇමතුමක් මගිනුත් ඔවුන් සංවාදයේ නිරත වී තිබෙනවා.\nකෙසේ වෙතත් පසුව සිඩ්නි නුවරදී දෙදෙනා හමුවීමට එකඟ වී තිබෙනවා. ඒ අනුව සිඩ්නි නුවර Circular Quay හී ඔපෙරා අවන්හලේදී නොවැම්බර් දෙවැනිදා රාත්‍රී 8ග20ට පමණ දෙදෙනා හමුවු බවයි පොලිස් වාර්තාවේ දැක්වෙන්නේ.\nඑහිදී අදාළ කාන්තාව තමා ධනිෂ්කව දුටුවේ සෙන්ටිමීටර් 190 පමණ උස දේහදාරී පුද්ගලයකු ලෙසට බවයි පසුව සදහන් කර ඇත්තේ.\nඔවුන් පැය භාගයක පමණ කාලයක් අවන්හලේ ගතකර ඇති අතර ධනිෂ්ක අවස්ථා දෙකකදීත් කාන්තාව පහකදීත් මත්පැන් පානය කර තිබෙනවා.\nඉන්පසු පීසා අවන්හලකට ගොස් රාත්‍රී භෝජනය ගෙන කාන්තාවගේ නිවසට යාමට මගී යාත්‍රාවකට ගොඩවීමට තොටුපල වෙත ගොස් ඇති බවද මෙම පොලිස් වාර්තාවේ සඳහන්.\nඑලෙස මගී යාත්‍රාව පැමිණෙන තුරු සිටින අතරතුර මෙන්ම යාත්‍රාවේදීත් ධනිෂ්ක තමාව බලහත්කාරයෙන් සිපවැළඳ ගත් බව ඇය පොලිසියට පවසා තිබුණා.\nඑමෙන්ම රෝස්බෙහි නිවසට පැමිණි වහාම ධනිෂ්ක ඇය සමඟ ලිංගික ක්‍රියාකාරකම්වල නිරත වූ බවත් මෙම වාර්තාවේ වැඩිදුරත් සඳහන්.\nහදිසි නොවන්නැයි තමා ඉල්ලීම් කළද ධනිෂ්ක එය ප්‍රතික්ශේප කළ බවත් පසුව ඔහු අනාරක්ෂිත අයුරින් තමා සමග ලිංගිව හැසිරුණු බවත් එම කාන්තාව පොලිසියට පවසා තිබෙනවා.\nතමන් ලිංගික ක්‍රියාකාරකම් වල නිරත වන්නේ උපත් පාලන කොපුවක් භාවිතා කරන්නේ නම් පමණක් බව ඇය ධනිෂ්කට පවසද්දී පළමුව ඔහු ඊට විරෝධය පළකළත් පසුව එකගවී තිබෙනවා.\nධනිෂ්ක තුන් වතාවක් තමාගේ හුස්ම හිරකර ගෙන සිට ඇති බවටත් ඇය චෝදනා කර තිබෙනවා.\nඔවුන් දෙදෙනා විනාඩි 10යත් 15ත් අතර කාලයක් ලිංගික ක්‍රියාවලියේ නිරතවී සිට තිබෙන අතර අදාළ කාන්තාව පොලිසියට පවසා ඇත්තේ ධනිෂ්කගේ හැසිරීම්වලින් තමා දැඩි කායික පීඩාවකට ලක් වූ බවටයි.\nකුලී රථයක් ගෙන්වාගෙන රාත්‍රී 1ට පමණ ධනුෂ්ක සිය නිවසෙන් නික්මුණු බවත්, පසුදින උදෑසන අවදි වූ තමාට ශාරීරිකව ඇතිවූ අපහසුතා සහ වේදනා හේතුවෙන් වෛද්‍ය උපදෙස් ලබා ගැනීමට සිදු වූ බවත් එම කාන්තාව පවසා තිබෙනවා.\nනොවැම්බර් මස 5වැනිදා රෝස්බේ පොලිසියට දුරකථන ඇමතුමක් දී සිඩ්නි නුවර බොන්ඩායි පොලිස් ස්ථානය වෙත ගොස් ප්‍රකාශයක් ලබාදී ධනුෂ්ක සමග හුවමාරු කර ගත් පණිවුඩ, දුරකතන සංවාද සහ ඡායාරූප තොරතුරු ඇය පොලිසියට ලබාදී ඇත්තේ ඉන් පසුවයි.\nසිඩ්නි නුවර රෝයල් ප්‍රින්ස් ඇල්ෆ්‍රඩ් රෝහල වෙත ගිය ඇය ලිංගික අඩත්තේට්ටම් පරීක්ෂා වකටත් භාජනය වී ඇති අතර මොළයේ ස්කෑන් පරීක්ෂාවක් ද සිදුකර ඇත්තේ හුස්ම සිරවීමකට ලක් වීමෙන් හානියක් වී ඇත්දැයි පරීක්ෂා කිරීමටයි.\nපසුව පොලිස් විමර්ශන නිලධාරින් රෝස්බේ නිවස වෙත පැමිණ කළ ස්ථානීය පරික්ෂාවේදී උපත් පාලන කොපුල ටිෂූ සහ ඇඳ ඇතිරිලි ගැනද පරික්ෂා කර තිබෙනවා.\nCircular Quay හී ඔපෙරා අවන්හලේ සහ පිට්සා CCTV දර්ශන පරික්ෂා කිරීමෙන් පසු නොවැම්බර් මස 6වැනිදා අලුයම 12යි 53ට ශ්‍රී ලංකා ක්‍රිකට් කණ්ඩායම නැවතී සිටි සිඩ්නි හෝටලයේදී ධනිෂ්කව පොලිසිය විසින් අත් අඩංගුවට ගනු ලැබුවා.\nඑහිදී ඔහුගේ ඛේට සාම්පල ලබාගැනීමටත් පොලිසිය කටයුතු කර තිබෙනවා.\nපසුව සිඩ්නි අධිකරණය හමුවේ වීඩියෝ තාක්ෂනය හරහා පෙනී සිටි ධනුෂ්ක මෙම කාන්තාව සමග ලිංගිකව හැසිරුණු බව ප්‍රතික්ෂේප කර නැහැ.\nකෙසේ වෙතත් එහිදී තමා, ප්‍රචණ්ඩ ලෙස හැසිරුණු බවට සහ ලිංගික ක්‍රියාවලිය සඳහා කාන්තාවගේ කැමැත්තක් නොතිබූ බවට එල්ලවන චෝදනා ධනිෂ්ක ප්‍රතික්ෂේප කළ බවයි වාර්තා වන්නේ.\nවිමර්ශන නිලධාරීන්ගේ නිගමනය වී ඇත්තේ ධනිෂ්කට මෙම ලිංගික ක්‍රියාවලිය සිදුකිරීම සඳහා පැමිණිලිකාර කාන්තාව විසින් නිදහසේ සහ ස්වේච්චාවෙන් ඉඩලබා දී නොමැති බවටයි.\nවෘත්තික ක්‍රිකට් ක්‍රීඩකයකු වන ධනිෂ්ක ගුණතිලක විසින් මාසිකව ඇමෙරිකානු ඩොලර් 8000ක් උපයන බවත්, මාසිකව ඩොලර් 4000ක ආසන්න මුදලක් වියදම් කරන බවටත් පොලිසිස් වාර්තාවේ සදහන්.\nමේ අතර මෙවර ලෝක කුසලාන පන්දුවාර 20 ක්‍රිකට් තරගාවලියට ශ්‍රී ලංකා කණ්ඩායම කණ්ඩායම සහභාගී සිටින කාළය තුළදී ක්‍රීඩකයින්ට එල්ල වු විනය විරෝධී චෝදනා සහ ශ්‍රී ලංකා කණ්ඩායමට ලෝක කුසලානයේ දී සිදු වු දේ සම්බන්ධයෙන් සාකච්ඡාවක් පසුගියදා කොළඹ ක්‍රීඩා අමාත්‍යාංශයේදී පැවැත්වුණා.\nඒ ක්‍රීඩා අමාත්‍යවරයා ලජාතික ක්‍රීඩා සභාවේ සභාපතිවරයාලශ්‍රී ලංකා ක්‍රිකට් බලධාරීන්, ශ්‍රී ලංකා එක්දින සහ පන්දුවාර 20 නායක දසුන් ශානක, ශ්‍රී ලංකා ක්‍රිකට් කණ්ඩායමේ ප්‍රධාන පුහුණුකරු සහ කණ්ඩායම් කළමනාකරුගේ සහභාගීත්වයෙන්.\nමෙම සාකච්ඡාවේ තොරතුරු මේවන විට මාධ්‍ය වෙත නිකුත් කර තිබෙනවා.",
       "URL": "https://www.hirunews.lk/320102/ධනිෂ්ක-ගුණතිලකගේ-නඩුවේ-දත්ත-සටහන-නිකුත්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=743"
}