{
       "Source": "hirunews",
       "Timestamp": "Friday, 11 February 2022 - 12:43",
       "Headline": "මනුස්සකම ගිලිහුණ මහරගම පිපිරීම",
       "News Content": "මහරගම පිළියන්දල පාරේ පලිගෙදර හන්දිය ආසන්නයේ පිහිටි හාඩ්වෙයාර් එකක ඉකුත් ජනවාරි 19 වැනි දා පිපිරීමක් සිදු වුණා.\nඑම ගින්නට හසු වී පිළිස්සෙමින් සිටි පුද්ගලයින් දෙදෙනෙකු බේරාගැනීමට උත්සාහ නො කොට එහි හිමිකාරිය ඇතුළු පිරිසක් හාඩ්වෙයාර් එකේ ගින්න නිවා දැමීමට උත්සාහ දරන අයුරු එහි සවිකර තිබූ ආරක්ෂිත කැමරාවක ද සටහන් වී තිබුණා.\nමෙලෙස පිළිස්සුම් තුවාල ලැබූ දෙදෙනා කළුබෝවිල ශික්ෂණ රෝහලට ඇතුළත් කොට එහි ප්‍රතිකාර ලබමින් සිටිය දී මියයාමත් සමග මහරගම පොලිසිය නිසි විමර්ශනයක් සිදු නො කිරීමෙන් තමන්ට බලවත් අසාධාරණයක් සිදුව ඇති බව යි මියගිය අයගේ දෙමාපියන් ඇතුළු ඥාතීන් චෝදනා කරන්නේ.\nමෙසේ මිය ගියේ, පිළියන්දල මකුළුදූව ගොඩපර ගහවත්ත පදිංචි ප්‍රියන්ත සංජීව නමැති 43 හැවිරිදි පියකු සහ පිළියන්දල ගොරකපිටිය ඇළපහළ පාරේ පදිංචි අස්ල ජයසිංහ නමැති 26 හැවිරිදි අවිවාහකයෙක්.\nමියගිය දෙදෙනා ඥාති සහෝදරයින් දෙදෙනෙකු බව ද වා‍ර්තා වනවා.\nමෙම දෙදෙනා ඉකුත් 19 වැනි දා ඉහත නම් සඳහන් හාඩ්වෙයාර් එකේ සේවා කටයුත්තක් සිදු කරමින් සිටිය දී හදිසියේ ඇති වූ ගින්නකට හසු ව තිබූ අතර, එහි හිමිකරුවන් සිදු කර ඇත්තේ, ගින්නට හසු වී පිළිස්සෙමින් සිටි පුද්ගලයින් බේරාගැනීම පසෙක ලා තම හාඩ්වෙයාර් එකේ ගින්න නිවා දැමීමට ක්‍රියා කිරීම යි.\nපසු ව දෙදෙනා ප්‍රතිකාර සඳහා කළුබෝවිල රෝහලට ඇතුළත් කිරීමෙන් පසුව ඉකුත් 23 වැනි දා ප්‍රියන්ත සංජීව මිය ගිය ඇති අතර ,අසේල සම්පත් ඉකුත් 4 වැනි දා මිය ගියා.\nඑලෙස මියගිය අසේල සම්පත්ගේ දේහය භාර ගැනීමට ගිය අවස්ථාවේ දී ඔහුට කොරෝනා වැළඳී ඇති බව ද වෛද්‍යවරුන් පවසනවා.\nඒ අනුව එම දේහය 8 වැනි දා ඔට්ටමාවඩි ප්‍රදේශයට රැගෙන ගොස් භූමිදාන කළ බව සඳහන්.\nඒහෙත් මේ දක්වා හාඩ්වෙයාර් එකෙන් පැමිණ තමන්ට සාධාරණයක් ඉටු නො කළ බවත් සාධාරණයක් ඉටු කිරීම සඳහා පොලිසිය මැදිහත් නො වන බවත් ඥාතීන් චෝදනා කරනවා.\nඑසේ ම හාඩ්වෙයාර් හිමිකරුවන් පැමිණ රුපියල් 25,000ක් ලබා දෙන්නම් පොලිසියේ පැමිණිල්ල ඉවත් කර ගන්නා ලෙසට ඉල්ලීමක් කළ බව ද වැඩිදුරටත් කරුණු වාර්තා වනවා.\nමේ සම්බන්ධයෙන් පොලිසිය නීතිය ක්‍රියාත්මක කොට තමන්ට සාධාරණයක් ඉටු කර දෙන ලෙස යි ඥාතීන් ඉල්ලා සිටින්නේ.",
       "URL": "https://www.hirunews.lk/296735/මනුස්සකම-ගිලිහුණ-මහරගම-පිපිරීම",
       "Category": "Local News",
       "Parent URL": "https://www.hirunews.lk/local-news.php?pageID=1363"
}