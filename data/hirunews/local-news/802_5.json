{
       "Source": "hirunews",
       "Timestamp": "Saturday, 15 October 2022 - 7:51",
       "Headline": "ලෝක වෙළෙඳ මධ්‍යස්ථානයේ තිළිණිගේ සේවක සේවිකාවන්ගේ දුරකථනත් පිරික්සයි (වීඩියෝ)",
       "News Content": "රුපියල් කෝටි ගණනක මුදල් වංචා කිරීමේ සිද්ධියට අදාළව රක්ෂිත බන්ධනාගාර ගත කර සිටින තිළිණි ප්‍රියමාලි, ලෝක වෙළඳ මධ්‍යස්ථානයේ පවත්වාගෙන ගිය ව්‍යාපාරික ස්ථානයේ සේවක සේවිකාවන්ගෙන් ද දුරකථන අපරාධ පරීක්ෂන දෙපාර්තමේන්තු භාරයට ගෙන තිබෙනවා.\nඑහි උසස් නිලධාරියෙකු සඳහන් කළේ, ඒ ඔස්සේ අදාළ විමර්ශන තවදුරටත් සිදු කරන බවයි.\nඑමෙන්ම තිළිණි ප්‍රියමාලිට අයත් තවත් දුරකථන කිහිපයක් මේ වන විට අපරාධ පරීක්ෂණ දෙපාර්තමේන්තුව විමර්ශනයට ලක් කරමින් සිටිනවා.\nමේ වන විට සමාජ මාධ්‍ය ජාල ඔස්සේ සංසරණය වන තිළිණි ප්‍රියමාලිට සම්බන්ධ හඩ පට උපයෝගි කරගනිමින් ඇය සම්බන්ධයෙන් සිදු කරන විමර්ශන පුළුල් කළ බව ද අපරාධ පරීක්ෂණ දෙපාර්තමේන්තුවේ එම නිලධාරියා වැඩිදුරටත් ප්‍රකාශ කළා.\nඑමෙන්ම ඇයට එරෙහිව තවත් පැමිණිලි දෙකක් පෙරේදා අපරාධ පරීක්ෂණ දෙපාර්තමේන්තුවට ලැබී තිබුණා.\nඊයේ දිනයේදීත් තවත් පැමිණිලි දෙකක් ඇයට එරෙහිව ලබා දීමට පුද්ගලයින් දෙදෙනෙකු අපරාධ පරීක්ෂණ දෙපාර්තමේන්තුවට පැමිණෙන බවට දැනුම්දී තිබුණත් ඔවුන් එහි පැමිණ තිබුණේ නැහැ.",
       "URL": "https://www.hirunews.lk/317913/ලෝක-වෙළෙඳ-මධ්‍යස්ථානයේ-තිළිණිගේ-සේවක-සේවිකාවන්ගේ-දුරකථනත්-පිරික්සයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=802"
}