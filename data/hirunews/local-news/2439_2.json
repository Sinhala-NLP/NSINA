{
       "Source": "hirunews",
       "Timestamp": "Monday, 21 September 2020 - 20:23",
       "Headline": "අපයෝජනයට ලක්වන දරුවන් සම්බන්ධ නඩු විභාග කිරීමට විශේෂ වැඩපිලිවෙලක් (වීඩියෝ)",
       "News Content": "අපයෝජනයට ගොදුරුවන දරුවන් සම්බන්ධ නඩු විභාග කිරීම කඩිනම් කිරිමට සහ දරුවාට කැළලක් නොවන ආකාරයෙන් සාක්ෂි විමසීමට සංවෘත අධිකරණ පහසුකම් ස්ථාපනය කිරීම සම්බන්ධයෙන් රජයේ අවධානය යොමුව තිබෙනවා.\nකාන්තා හා ළමා සංවර්ධන, පෙර පාසල් හා ප්‍රාථමික අධ්‍යාපන, පාසල් යටිතල පහසුකම් සහ අධ්‍යාපන සේවා රාජ්‍ය අමාත්‍යාංශයේ ඉදිරි සැලසුම් පිළිබඳ ජනාධිපති ගෝඨාභය රාජපක්ෂගේ ප්‍රධානත්වයෙන් අද(21) සාකච්ඡාවක් පැවැත්වුණා.\nජනාධිපති කාර්යාලයේ පැවති එම සාකච්ඡාවේදී ඒ පිලිබඳව අවධානය යොමුව තිබෙනවා.\nඅනාගත පරපුර අධ්‍යාපනය තුළ අතරමං නොවන පිණිස පෙර පාසලේ සිට උසස් අධ්‍යාපනය දක්වා සමස්ත ක්‍රියාදාමය ආවරණය කෙරෙන සැලැස්මක් සකස් කොට ක්‍රියාත්මක කිරීම රජයේ ප්‍රමුඛ අරමුණ බවයි ජනාධිපතිවරයා එහිදී සඳහන් කළේ.\nජාතික සහ පළාත් පාසල්වල වගකීම්භාර නිලධාරින් කාර්යාලවලට සීමා නොවී පාසල් වෙත ගොස් ගැටලු හඳුනාගෙන විසඳුම් ලබාදිය යුතුයි.\nගුරුවරුන් අධ්‍යාපන කාර්යාල වෙත පැමිණීම වෙනුවට නිලධාරින් පාසලට ගොස් ගුරු ගැටලුවලට විසඳුම් දීමේ ක්‍රමයක අවශ්‍යතාවය පවතින බවයි ජනාධිපතිවරයා එහිදී වැඩිදුරටත් සඳහන් කළේ.\nමීට අමතරව, පීඩාවට සහ හිංසනයට පත්වන කාන්තාවන්ගේ යහපත පිණිස කාන්තාව පිලිබඳව ජාතික කමිටුවක අවශ්‍යතාවය සලකා පාර්ලිමේන්තු පනතකින් අවශ්‍ය නීති සම්මත කර ගැනීම අද පැවති සාකච්ඡාවේදී සංවාදයට බදුන්වී තිබෙනවා.",
       "URL": "https://www.hirunews.lk/250781/අපයෝජනයට-ලක්වන-දරුවන්-සම්බන්ධ-නඩු-විභාග-කිරීමට-විශේෂ-වැඩපිලිවෙලක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2439"
}