{
       "Source": "hirunews",
       "Timestamp": "Friday, 15 January 2021 - 14:34",
       "Headline": "ETI හිටපු අධ්‍යක්ෂවරුන්ට ඇප - විදෙස්ගත වීම තහනම් (වීඩියෝ)",
       "News Content": "ඊ.ටී.අයි. සමාගමේ සිදුව ඇති මුල්‍ය වංචාවන්ට අදාළව අත්අඩංගුවට ගෙන රක්ෂිත බන්ධනාගාර ගත කර සිටි එම සමාගමේ හිටපු අධ්‍යක්ෂවරුන් වන ජීවක එදිරිසිංහ, නාලක එදිරිසිංහ, අසංක එදිරිසිංහ සහ දීපා එදිරිසිංහ අද ඇප මත මුදා හැරුණා.\nඒ එම නඩුව කොළඹ ප්‍රධාන මහේස්ත්‍රාත් මොහොමඩ් මිහාර් හමුවේ අද කැඳවූ අවස්ථාවේදීයි.\nමෙහිදී එක් අයෙකු රුපියල් ලක්ෂ 50 බැගින් වූ ශරීර ඇප දෙකක් හා රුපියල් ලක්ෂ 10 බැගින් වූ මුදල් ඇපයක් මත මුදා හැරීමට මහේස්ත්‍රාත්වරයා නියෝග කර තිබෙනවා.\nඑසේම, සැකකරුවන්ගේ විදෙස් ගමන් තහනම් කිරීමට ද විනිසුරුවරයා නියෝග කළ අතර, සෑම මසකම අවසන් ඉරිදා අපරාධ පරීක්ෂණ දෙපාර්තමේන්තුව හමුවේ පෙනී සිටින ලෙසට ද ඔවුන්ට දැනුම්දී තිබෙනවා.\nහිරු අධිකරණ වාර්තාකරු සඳහන් කළේ නිරෝධායනය සඳහා යොමුකර ඇති බැවින් සැකකරුවන් අද දිනයේ අධිකරණයට ඉදිරිපත් නොකළ බවයි.\nETI ආයතනයේ සිදුවූ බව කියන රුපියල් බිලියන 6.4කට අධික මූල්‍ය වංචාවකට අදාළව නීතිපතිවරයාගේ උපදෙස් මත ජීවක  එදිරිසිංහ,නාලක එදිරිසිංහ, අසංක එදිරිසිංහ සහ දීපා එදිරිසිංහ පසුගිය 8 වනදා අත්අඩංගුවට ගැනුණේ බොරැල්ල ප්‍රදේශයේදීයි.\nශ්‍රී ලංකා මහ බැංකුවට අනාවරණය නොකළ ගිණුම් පවත්වාගෙන යමින් අදාළ ගිණුම්වල පැවති තැන්පත් මුදල් ඔවුන් පෞද්ගලික සුඛවිහරණය සඳහා සාවද්‍ය ලෙස පරිහරණය කර ඇති බවට චෝදනා එල්ල වී තිබෙනවා.\nවැඩිදුර නඩු විභාගය මැයි 20 වනදා දක්වා කල් තැබුණා.\nමේ අතර, අද නඩුව විභාගයට ගැනෙන අවස්ථාවේදී ඊ.ටී.අයි තැන්පතුකරුවන් සුරැකීමේ ස්වාධීන සංවිධානය අධිකරණ පරිශ්‍රය අසල සාමකාමී විරෝධතාවක නිරත වුණා.",
       "URL": "https://www.hirunews.lk/259777/eti-හිටපු-අධ්‍යක්ෂවරුන්ට-ඇප-විදෙස්ගත-වීම-තහනම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2210"
}