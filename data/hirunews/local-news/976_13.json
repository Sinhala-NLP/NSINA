{
       "Source": "hirunews",
       "Timestamp": "Monday, 01 August 2022 - 6:36",
       "Headline": "රුසියානු ෂෙල් වෙඩි ප්‍රහාරයකින් 'යුක්‍රේනයේ වීරයා' මරුට",
       "News Content": "රුසියානු යුක්‍රේන යුද අර්බුදය මැද රුසියාව එල්ල කරන ලද ෂෙල් වෙඩි ප්‍රහාරයකින් යුක්‍රේනයේ සිටි විශාලතම ධාන්‍ය වගා ව්‍යාපාරික 'ඔලෙක්ස්කි වොඩර්ටර්ස්කි (Oleksiy Vadatursky) හා ඔහුගේ බිරිඳ වන ''රයිසා'' (Raisa) ජීවිතක්ෂයට පත්ව තිබෙනවා.\nයුක්‍රේනයේ පිහිටි දකුණු දිග ප්‍රදේශයේ නගරයක් වන මයිකොලයිව් වෙත එල්ල කරනු ලැබූ රුසියානු ප්‍රහාරයෙනුයි මෙම ධනවත්ම ව්‍යාපාරිකයා ජීවිතක්ෂයට පත්ව ඇති බව විදෙස් මාධ්‍ය වාර්තා කළේ.\n74 හැවිරිදි වියෙහි පසුවූ Oleksiy Vadatursky හා ඔහුගේ බිරිඳ ජීවත්වන නිවසට ඊයේ (31) රාත්‍රියේදී රුසියානු මිසයිලය වැදී තිබෙන බවයි යුක්‍රේනයේ ප්‍රාදේශීය බලධාරින් පැවසුවේ.\nයුක්‍රේන රජයෙන් ධනවත් ව්‍යාපාරිකයින්ට පිරිනමන\n'Hero of Ukraine'\nසම්මානය ද දිනා ඇති මෙම ව්‍යාපාරිකයා සතුව ධාන්‍ය අපනයනයට සම්බන්ධ Nibulon නමැති විශාල සමාගමක් ද තිබෙනවා.\nයුක්‍රේන ජනාධිපති සෙලෙන්ස්කි නිවේදනය කළේ ධාන්‍ය අපනයන රාජ්‍යයක් ලෙස ප්‍රසිද්ධියක් උසුලන තම රටෙහි මෙවන් ව්‍යාපාරිකයෙකු ඝාතනය වීම දැඩි සංවේදී සිද්ධියක් වන අතර, එය යුක්‍රේන ආර්ථිකයට දැඩි පාඩුවක් බවයි.\nමෙම මරණය සම්බන්ධයෙන් Mykolaiv නගරයේ නගරාධිපතිවරයා ද නිවේදනයක් නිකුත් කර තිබෙනවා.\nඔහු පැවසුවේ මෙය මෙතෙක් එම නගරයට එල්ල වූ දරුණුතම රුසියානු බෝම්බ ප්‍රහාරය විය හැකි බවයි.\nරුසියානු ෂෙල් ප්‍රහාරයෙන් යුක්‍රේන පාසල් දෙකකට, ක්‍රීඩා සංකීර්ණයකට, හෝටලයකට මෙන්ම නිවාස රැසකට විශාල හානි සිදුව තිබෙනවා.\nMykolaiv නගරය පිහිටා ඇත්තේ කළු මුහුදේ පිහිටි යුක්රේනයේ විශාලතම වරාය වන Odesa වෙත දිවෙන ප්‍රධාන මාර්ගයේ වන අතර රුසියාව පෙබරවාරි 24 වන දින පළමු ආක්‍රමණය දියත් කළ දා සිට මෙම ප්‍රදේශයට අඛණ්ඩ ප්‍රහාර එල්ල කරන බවයි විදෙස් මාධ්‍ය පෙන්වා දෙන්නේ.\nමූලාශ්‍ර :- CNN, BBC, REUTERS",
       "URL": "https://www.hirunews.lk/311532/රුසියානු-ෂෙල්-වෙඩි-ප්‍රහාරයකින්-යුක්‍රේනයේ-වීරයා-මරුට",
       "Category": "Local News",
       "Parent URL": "https://www.hirunews.lk/local-news.php?pageID=976"
}