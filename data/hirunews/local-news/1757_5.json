{
       "Source": "hirunews",
       "Timestamp": "Friday, 13 August 2021 - 13:01",
       "Headline": "දිය නොබෙදෙන දියබෙදුම අමුණට ආ ගොවීන්ගේ විරෝධය (වීඩියෝ)",
       "News Content": "පොළොන්නරුව - දියබෙදුම - ඉහකුළුවැව ප්‍රදේශයේ අමුණක් සෑදීමේ සිද්ධියක් සම්බන්ධයෙන් උණුසුම් තත්ත්වයක් ඇතිවුණා.\nගම්වාසීන්ගේ විරෝධතාවය හමුවේ උතුරු මැද පළාත් වාරිමාර්ග අධ්‍යක්ෂකවරයා අමුණ සෑදීම තාවකාලිකව නතර කර තිබෙනවා.\nපොළොන්නරුව දිස්ත්‍රික්කයේ ඇලහැර ප්‍රාදේශීය ලේකම් කොට්ඨාසයට අයත් දියබෙදුම - ඉහකුළුවැව යාය 41 ප්‍රදේශයේ පිහිටි ඉහකුළුවැව ගම්මානය කෘෂි කර්මාන්තය කේන්ද්‍ර කරගත් ගම්මානයක්.\n1977 වසරේ සිට ගම්මනයටම වතුර ලබා දී ඇත්තේ යෝධ ඇළේ අතුරු ඇළ මාර්ගයෙන්.\nගම්මානයේ නිවාස ආසන්නයෙන් ගලා බසින මෙම ඇළ මාර්ගය සකස් කර ඇත්තේ ගම්මානයේ අතුරු භෝගවලට, ළිං වලට මෙන්ම අවසානයේ කුඹුරුවලට ජලය ගලා යන ලෙසයි.\nඇළ මාර්ගය ගොඩවීමත් සමඟ තමන් ජල අර්බුදයකට මුහුණ දී ඇති බැවින් එය ප්‍රතිසංස්කරණය කර දෙන්නැයි ලිඛිතව අවස්ථා කිහිපයකදීම බලධාරීන් දැනුවත් කළ බව ගම්වාසීන් පවසනවා.",
       "URL": "https://www.hirunews.lk/279588/දිය-නොබෙදෙන-දියබෙදුම-අමුණට-ආ-ගොවීන්ගේ-විරෝධය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1757"
}