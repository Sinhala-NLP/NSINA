{
       "Source": "hirunews",
       "Timestamp": "Sunday, 19 September 2021 - 7:05",
       "Headline": "තිස්සමහාරාම මුතියම්මාගම අනතුරකින් දෙදෙනෙකු මරුට",
       "News Content": "තිස්සමාහාරාම මුතියම්මාගම ප්‍රදේශයේදී සිදුවූ ත්‍රී රෝද රථ අනතුරකින් දෙදෙනෙකු මියගොස් තිබෙනවා.\nඊයේ සවස තිස්සමහාරාම බෙරලිහෙල මාර්ගයේ මුතියම්මාගම ප්‍රදේශයේදී අනතුර සිදුව ඇත්තේ ලොරියක් සහ ත්‍රී රෝද රථයක් ගැටීමෙන්.\nබෙරලිහෙල සිට තිස්සමහාරාම දෙසට ධාවනය වූ ත්‍රී රෝද රථය එක්වරම මාර්ගයේ දකුණුපසට හැරවීමේදී බෙරලිහෙල දෙසට ධාවනය වෙමින් තිබූ ලොරියක ගැටී ඇදී ගොස් අසල තිබූ ගේට්ටු කණුවක ද ගැටීමෙනුයි අනතුර සිදුවී ඇත්තේ.\nඅනතුරින් ත්‍රී රෝද රථය පැදවූ 23 හැවිරිදි තරුණයා සහ එහි ගමන් කළ 53 හැවිරිදි කාන්තාවක් මරණයට පත්වුනා.\nඔවුන් බෙරලිහෙල සහ මුතියම්මාගම ප්‍රදේශවල පදිංචිකරුවන්.\nමෘත ශරීර දෙබරවැව රෝහලේ තැන්පත් කර ඇති අතර අනතුරට අදාළව ලොරියේ රියදුරා අත්අඩංගුවට ගෙන තිබෙනවා.\nතිස්සමහාරාම පොලිසියයි පරීක්ෂණ සිදුකරන්නේ.\nමියගිය අයගේ ඥාතීන් පවසන්නේ ලොරි රථය පැද වූ පුද්ගලයා තිස්සමහාරාම පොලිසියට අනුයුක්තව සේවය කරන පොලිස් නිලධාරිනියකගේ ස්වාමිපුරුෂයා බවයි.\nඅනතුරෙන් පසුව ප්‍රදේශවාසීන් පොලිස් ස්ථානය ඉදිරිපිටට සහ රෝහල් භූමියට පැමිණ චෝදනා කරමින් කියා සිටියේ අත්අඩංගුවට ගත් පුද්ගලයාට එරෙහිව නීතිය ක්‍රියාත්මක කරන ලෙසයි.\nසිද්ධිය සම්බන්ධයෙන් අප තිස්සමහාරාම පොලීසියෙන් විමසීමක් කළ අතර, එහි ප්‍රකාශකයෙකු සඳහන් කළේ අනතුර සම්බන්ධයෙන් ලොරි රථයේ රියදුරු අත්අඩංගුවට ගෙන ඇති අතර, ඔහු බීමතින් සිටියේද නැද්ද යන්න පිළිබඳව විමර්ශනයක් ක්‍රියාත්මක කර ඇති බවයි.\nමේ අතර ගාල්ල - ගිංතොට පියදිගම ප්‍රදේශයේදී ත්‍රිරෝද රථයක් මාර්ගයෙන් ඉවතට පැන අසළ තිබූ බැම්මක ගැටී ඊයේ රාත්‍රියේ සිදුවූ අනතුරකින් ත්‍රිරෝද රථයේ රියදුරු ජීවිතක්ෂයට පත්ව ඇති අතර, තවත් දෙදෙනෙකු තුවාල ලබා රෝහල් ගතකර තිබෙනවා.",
       "URL": "https://www.hirunews.lk/282608/තිස්සමහාරාම-මුතියම්මාගම-අනතුරකින්-දෙදෙනෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=1682"
}