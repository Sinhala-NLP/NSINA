{
       "Source": "hirunews",
       "Timestamp": "Tuesday, 15 August 2017 - 10:20",
       "Headline": "රෝහිත රාජපක්ෂ එෆ්.සී.අයි.ඩීයට - ශිරන්ති සී.අයි.ඩීයට (ඡායාරූප)",
       "News Content": "හිටපු ජනාධිපති මහින්ද රාජපක්‍ෂ මහතාගේ බිරිඳ වන ශිරන්ති රාජපක්‍ෂ මේවන විට අපරාධ පරීක්ෂණ දෙපාර්තමේන්තුව(CID)  වෙත ද පුත් රෝහිත රාජපක්ෂ පොලිස් මූල්‍ය අපරාධ විමර්ශන කොට්ඨාසය(FCID ) වෙත ද පැමිණ සිටිනවා.\nශිරන්ති රාජපක්‍ෂට පැමිනීමට දන්වා ඇත්තේ රගර් ක්‍රීඩක වසීම් තාජුඩීන් ඝාතන සිද්ධිය සම්බන්ධයෙන් ප්‍රශ්න කිරීම සඳහායි.\nඇයට සහ යෝෂිත රාජපක්‍ෂ ට ඊයේ(14) හා අද  (15) දිනවල සී.අයි.ඩීය හමුවේ පෙනී සිටිමට නියමිතව තිබුණත් ඔවුන් අද(15) හා හෙට(16) දිනයන් ඒ සඳහා වෙන් කරගෙන තිබුනා.\nමෙම සිද්ධිය සම්බන්ධයෙන් ප්‍රශ්න කිරීම සඳහා අපරාධ පරීක්‍ෂණ දෙපාර්තමේන්තුව හමුවේ පෙනී සිටින ලෙස මීට ඉහතදී ද ශිරන්ති රාජපක්‍ෂ ට හා යෝෂිත රාජපක්‍ෂ ට දැනුම් දී තිබුණද ඔවුන් පැමිණියේ නැහැ.\nඒ, හදිසි රෝගී තත්ත්වයන් ඇති බව පවසමින්.\nවෙනත් දිනයක්‌ ඔවුන් ඉල්ලා තිබූ බව සඳහන්.\nතාජුඩීන් ඝාතනයට සම්බන්ධ පුද්ගලයන් ශිරන්ති රාජපක්‍ෂ ගේ ආරක්‍ෂකයන්ට අයත් ඩිෆෙන්ඩර් රථයක්‌ ඊට යොදා ගත් බවට චෝදනා එල්ල වී තිබෙනවා.\n2007 වර්ෂයේ දී, රගර් ක්‍රීඩක වසීම් තාජුඩීන් නාරාහේන්පිට ප්‍රදේශයේදී මිය ගියා.\nපළමුව වාර්තා වුයේ වාහනය අනතුරට ලක්ව එය ගිනිගෙන මරණය සිදු වූ බවයි.\nපසුව හෙළි වුයේ එය ඝාතනයක් බවයි.\nමේ අතර හිටපු ජනපති බාල පුතු වන රෝහිත රාජපක්ෂ පොලිස් මූල්‍ය අපරාධ විමර්ශන කොට්ඨාසයට පැමිණ තිබෙනවා.\nඒ, චීනයේදී කක්ෂගත කළ බව කියන සුප්‍රීම් සැට්– 1 (SupremeSAT-I) චන්ද්‍රිකා ව්‍යාපෘතිය සම්බන්ධයෙන් තොරතුරු ලබා ගැනීමටයි.\nරෝහිත සුප්‍රීම් සමාගමේ තාක්ෂණික කණ්ඩායමේ ප්‍රධාන ඉංජිනේරුවා ලෙස කටයුතු කර ඇති බව ද පැවසෙනවා.",
       "URL": "https://www.hirunews.lk/168477/රෝහිත-රාජපක්ෂ-එෆ්-සී-අයි-ඩීයට-ශිරන්ති-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4370"
}