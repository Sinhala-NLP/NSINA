{
       "Source": "hirunews",
       "Timestamp": "Tuesday, 30 January 2018 - 13:40",
       "Headline": "පක්ෂ නායක රැස්වීම එකඟතාවකින් තොරව අවසන්",
       "News Content": "බැදුම්කර වාර්තාව සහ බරපතල වංචා දුෂණ වාර්තා පිළිබද විවාදයේ දින නියම කිරීම සදහා රැස්වූ පක්ෂ නායක රැස්වීම එකගතාවයකින් තොරව අවසන් වී තිබෙනවා.\nඒකාබද්ධ විපක්ෂයේ නායක පාර්ලිමේන්තු මන්ත්‍රී දිනේෂ් ගුණවර්ධන සදහන් කළේ විවාදය සම්බන්ධයෙන් දිනයක් අග්‍රාමාත්‍යවරයා සමග සාකච්ඡා කර ලබාදෙන බවට කථානායකවරයා පොරොන්දු වූ බවයි.\nඑක්සත් ජාතික පක්ෂය පෙබරවාරි 8 වනදා දිනයේදී විවාදය සිදුකිරීමට කැමැත්ත පළ කළ බවත් ඊට ශ්‍රී ලංකා නිදහස් පක්ෂය, ජනතා විමුක්ති පෙරමුණ සහ තමන් නියෝජනය කරන ඒකාබද්ධ විපක්ෂය ද පෙබරවාරි 8 වනදාට පෙර දිනයක් ඉල්ලා සිටි බවයි මන්ත්‍රීවරයා සදහන් කළේ.\nපසුගිය 24 වනදා පැවති පක්ෂ නායක රැස්වීමේදී බැඳුම්කර විවාදය පෙබරවාරි 20 සහ 21 යන දිනවලදී පැවැත්වීමට තීරණය කෙරුණා.\nඑහිදී ජනතා විමුක්ති පෙරමුණ සහ ඒකාබද්ධ විපක්ෂය ප්‍රකාශ කළේ තමන් පළාත් පාලන ඡන්දයට පෙර විවාදය ඉල්ලා සිටිය ද ආණ්ඩු පක්ෂය ඊට එකඟ නොවූ බවයි.\nමේ අතර, ජනාධිපති මෛත්‍රීපාල සිරිසේන ද මැතිවරණ ප්‍රචාරක රැළියකට එක්වෙමින් ඡන්දය පැවැත්වෙන පෙබරවාරි මස 10 වනදාට පෙර හැකි නම් විවාදය පවත්වන්නැයි අභියෝග කළා.\nඅග්‍රාමාත්‍ය රනිල් වික්‍රමසිංහ ප්‍රකාශ කළේ පෙබරවාරි 8  වන දා පාර්ලිමේන්තුව කැදවීමට තමන් සූදානම් බවයි.\nඑම ප්‍රකාශයත් සමඟ මතු වූ ගැටළුව බවට පත්වූයේ පෙබරවාරි 7 වන දා මධ්‍යම රාත්‍රියෙන් මැතිවරණ ප්‍රචාරක කටයුතු අවසන්වීමත් සමඟ නිහඬ කාලය තුළ මෙම විවාදය පැවැත්වීම සුදුසු ද යන්න පිළිබදවයි.\nඒ අනුව ප්‍රධාන දේශපාලන පක්ෂ අතර ඒ පිළිබදව සංවාදයක් ඇති වුණා.\nඑමෙන්ම පළාත් පාලන මැතිවරණය පැවැත්වීමට ද 8 වන දා පාර්ලිමේන්තුව කැදවීම බාධාවක් වේ ද යන්න කතාබහට ලක්වුණා.\nඑවැනි පසුබිමක් තුළයි අවසන් තීරණයක් ගැනීම සඳහා මෙම පක්ෂ නායක රැස්වීම පාර්ලිමේන්තු සංකීර්ණයේදී පැවැත්වුනේ.\nජනතා විමුක්ති පෙරමුණේ ප්‍රචාරක ලේකම් විජිත හේරත්, පක්ෂ නායක හමුවට සහභාගිවීමට පෙර හිරු ප්‍රවෘත්ති අංශය වෙත අදහස් දක්වමින් සදහන් කළේ පෙබරවාරි 7 වනදාට පෙර දින දෙකක කාලයක් විවාදය සඳහා ලබාදෙන ලෙස යෝජනා කිරීමට බලාපොරොත්තු  වන බවයි.\nඒකාබද්ධ විපක්ෂයේ  නායක, පාර්ලිමේන්තු මන්ත්‍රී දිනේෂ් ගුණවර්ධනගෙන් ද අප මේ පිළිබදව විමසා සිටියා.\nඔහු කියා සිටියේ ඡන්දයට පෙර  ඕනෑම දවසක විවාදයට සහභාගිවීමට සූදානම් බවයි.\nඒ පිළිබදව පක්ෂ නායක රැස්වීමේදී අදහස් දක්වන බව ද මන්ත්‍රීවරයා සඳහන් කළා.\nමේ අතර, බැඳුම්කර අලාභය අය කර ගැනීම සඳහා කඩිනම් පියවර ගන්නා ලෙස ජනාධිපති මෛත්‍රීපාල සිරිසේන ඊයේ අදාළ අංශවල නිලධාරීන්ට ඊයේ උපදෙස් ලබාදුන්නා.\nඒ, ජනාධිපතිවරයාගේ ප්‍රධානත්වයෙන් ඊයේ පැවති පක්ෂ නායක රැස්වීමේදියි.\nමෙම පක්ෂ නායක හමුවට ඒකාබද්ධ විපක්ෂය සහ ජනතා විමුක්ති පෙරමුණ සහභාගි වූයේ නැහැ.",
       "URL": "https://www.hirunews.lk/182417/පක්ෂ-නායක-රැස්වීම-එකඟතාවකින්-තොරව-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=4101"
}