{
       "Source": "hirunews",
       "Timestamp": "Thursday, 04 August 2022 - 20:13",
       "Headline": "අන්තර්කාලීන අයවැය සැප්තැම්බර් පළමු සතියේ පාර්ලිමේන්තුවට",
       "News Content": "අන්තර්කාලීන අයවැය සැප්තැම්බර් පළමු සතියේ පාර්ලිමේන්තුවට ඉදිරිපත් කරන බව ජනාධිපති රනිල් වික්‍රමසිංහ පවසනවා.\nසර්ව පාක්ෂික ආණ්ඩුවක් පිහිටුවීම පිළිබඳ ශ්‍රී ලංකා නිදහස් පක්ෂය සහ පාර්ලිමේන්තු මන්ත්‍රීවරුන් වන මහාචාර්ය ජී.එල්. පීරිස් හා ඩලස් අලහප්පෙරුම ඇතුළු කණ්ඩායම අද (04) පස්වරුවේ ජනාධිපති කාර්යාලයේ දී හමු වී සාකච්ඡා කළ අවස්ථාවේදී ජනාධිපතිවරයා මේ බව සඳහන් කළා.\nසැප්තැම්බර් පළමු සතියේ අන්තර්කාලීන අය-වැය පාර්ලිමේන්තුවට ඉදිරිපත් කිරීමට නියමිත අතර එමගින් ජනතාවට සහන ලබාදීමට බලාපොරොත්තු වන බව ද ඔහු ප්‍රකාශ කළා.\n22 වන ආණ්ඩුක්‍රම ව්‍යවස්ථා සංශෝධන කෙටුම්පත මේ වන විට පාර්ලිමේන්තුවට ඉදිරිපත් කර ඇති බවත්, ඒ පිළිබඳ සාකච්ඡා කර පොදු එකඟතාවකට එළැඹීම වඩාත් සුදුසු වන අතර ඊට සියලු දෙනාගේ සහාය අපේක්ෂා කරන බවයි රනිල් වික්‍රමසිංහ මහතා සඳහන් කළේ.\nපාර්ලිමේන්තුව ආණ්ඩුවක් බවට පත් කර, රට ගොඩනැගීමේ තීන්දු තීරණ ගැනීම සර්ව පාක්ෂික ආණ්ඩුවක අරමුණ බවයි ජනාධිපති රනිල් වික්‍රමසිංහ පෙන්වා දෙන්නේ.\nපාර්ලිමේන්තු ආංශික අධීක්ෂණ කමිටු වහාම ස්ථාපිත කිරීමට පියවර ගන්නා බවත් එහි සභාපතිවරුන්ට කාර්යාල පහසුකම් දීමට සැලසුම් කර ඇති බවත් පැවසූ ජනාධිපති රනිල් වික්‍රමසිංහ මහතා රාජ්‍ය සේවයෙන් ඉහළ කාර්යක්ෂම සේවාවක් රටට අවශ්‍ය බව ද කියා සිටියා.\nආංශික අධීක්ෂණ කමිටු සභාපතිවරු කැබිනට් මණ්ඩලයට කැඳවීමට ද තමා සූදානම් බව ද ඔහු පෙන්වා දුන්නා.\nශ්‍රී ලංකා නිදහස් පක්ෂය ඉදිරිපත් කළ සර්ව පාක්ෂික ආණ්ඩුවක් පිළිබඳ යෝජනාවට ජනාධිපති රනිල් වික්‍රමසිංහ ගරු කිරීම පිළිබඳ ස්තූතිය පළ කළ හිටපු ජනාධිපති මෛත්‍රීපාල සිරිසේන සර්ව පාක්ෂික ආණ්ඩුවක් වෙනුවෙන් සිය පක්ෂයේ සම්පූර්ණ සහාය ලබාදෙන බව ද පැවසුවා.\nශ්‍රී.ල.නි.ප මහ ලේකම් දයාසිරි ජයසේකර කියා සිටියේ පිළිගත් ක්‍රමයකට සර්ව පාක්ෂික ආණ්ඩුවක් සැදිය යුතු බවයි. ඒ සඳහා සියලු දෙනා එක්ව එය සාර්ථක කරගත යුතු බවත් පෙන්වා දුන්නා.\nජනතාව ඉල්ලූ වෙනස මේ වන විට සිදු වී ඇති බව පෙන්වා දුන් ශ්‍රී.ල.නි.ප. ජාතික සංවිධායක දුමින්ද දිසානායක, සුනාමි අවස්ථාවේ දී මෙන්ම යුද ජයග්‍රහණයේදීත් අත්හැරුණු අවස්ථා මේ මොහොතේ අත්නොහැර රට නිවැරදි මාවතට හරවාගැනීමට පියවර ගැනීම සියලු දෙනාගේ වගකීමක් බව ද ප්‍රකාශ කළා.\nසර්ව පාක්ෂික ආණ්ඩුවක් සඳහා ශ්‍රී ලංකා නිදහස් පක්ෂය ඉදිරිපත් කළ යෝජනා 11කින් සමන්විත වැඩපිළිවෙළෙ ද ජනාධිපති රනිල් වික්‍රමසිංහ වෙත ලබාදීම ද අද සිදු කෙරුණා.\nරංජිත් සියඹලාපිටිය, ලසන්ත අලගියවන්න, ජගත් පුෂ්පකුමාර, අංගජන් රාමනාදන් යන පාර්ලිමේන්තු මන්ත්‍රීවරු ද මෙම සාකච්ඡාවට එක්ව සිටියා.\nමහාචාර්ය ජී.එල්. පීරිස් හා ඩලස් අලහප්පෙරුම යන මහත්වරු ඇතුළු කණ්ඩායම සමග පැවති සාකච්ඡාවේ දී ජනාධිපතිවරයා කියාසිටියේ වසර 10කට ගැළපෙන ආර්ථික සැලැස්මක් සැකසීම සඳහා සියලු දෙනා එකාවන්ව ඊට පදනම දැමිය යුතු බවයි.\nඅරගලකරුවන්ගේ ආරම්භයට, ආර්ථිකයේ කඩා වැටීම සහ බඩගින්න හේතු වූ බව පෙන්වා දුන් ජනාධිපති රනිල් වික්‍රමසිංහ, අරගලකරුවන් අවසන් මොහොතේ ප්‍රචණ්ඩත්වයෙන් අරගලය අවසන් කළ බවයි කියා සිටියේ.\nඑදා පාර්ලිමේන්තුව කලහකාරීන්ගෙන් ආරක්ෂා නොකළේ නම් අද ප්‍රජාතන්ත්‍රවාදය පිළිබඳ මේ ආකාරයෙන් එක්ව සාකච්ඡා කිරීමට ඉඩක් නොලැබෙන බව ද ඔහු පෙන්වා දෙනවා.\nසර්ව පාක්ෂික ආණ්ඩුවක් පිළිබඳ සුබවාදී අපේක්ෂාවක් තිබෙනවා. එය කිසි සේත් වෙනස් විය යුතු දෙයක් නොවේ යැයි මහාචාර්ය ජී.එල්.පීරිස් පෙන්වා දෙනු ලැබුවා.\nමෙහිදී අදහස් දක්වමින් ඩලස් අලහප්පෙරුම කියා සිටියේ විධිමත් සර්ව පාක්ෂික ආණ්ඩුවක් සඳහා සාකච්ඡා කිරීමට සියලු දෙනා සූදානම් විය යුතු බවයි.\nඩිලාන් පෙරේරා, චරිත හේරත්, නාලක ගොඩහේවා යන පාර්ලිමේන්තු මන්ත්‍රීවරු ද සාකච්ඡාවට එක්ව සිටියා.\nඅග්‍රාමාත්‍ය දිනේෂ් ගුණවර්ධන, ජනාධිපති පාර්ලිමේන්තු කටයුතු උපදේශක මහාචාර්ය ආශු මාරසිංහ, ජනාධිපති ලේකම් සමන් ඒකනායක, ජනාධිපති අතිරේක ලේකම් නීතිඥ චමින්ද කුලරත්න යන මහත්වරු ද මෙම අවස්ථාවට සහභාගී වුණා.\nමේ අතර දෙමළ ජාතික සන්ධානය ඇතුළු පාර්ශව කිහිපයක් ඊයේ ජනාධිපතිවරයා හමුවී සර්ව පාක්ෂික වැඩපිළිවෙල පිළිබඳ සාකච්ඡා කර තිබුණා.\nඑහිදී එම නියෝජිතයින් දෙමළ දේශපාලන රැඳවියන් නිදහස් කිරීම, උතුරු නැගෙනහිර ආරක්ෂක අංශ සතුව හා වන සංරක්ෂණ දෙපාර්තමේන්තුව සතුව ඇති ජනතාවගේ ඉඩම් නිදහස්කිරීම, ත්‍රස්තවාදය වැළැක්වීමේ පනත අහෝසි කිරීම ඇතුළු යෝජනා කිහිපයක් ජනාධිපතිවරයා වෙත ඉදිරිපත් කර තිබෙනවා.\nමේ අතර, විපක්ෂ නායක සජිත් ප්‍රේමදාස ඇතුළු සමගි ජන බලවේගය සමඟ එක්ව කටයුතු කරන දේශපාලන පක්ෂ කිහිපයක නායකයන් හෙට පස්වරුවේ ජනාධිපතිවරයා හමුවීමට නියමිතයි.\nඑසේම, දෙමළ ජනතා ජාතික සන්ධානයේ නායක පාර්ලිමේන්තු මන්ත්‍රී සී.වී. විග්නේෂ්වරන් පවසන්නේ ඉදිරි දේශපාලන කටයුතු සම්බන්ධයෙන් රජයට යෝජනා කිහිපයක් ඉදිරිපත් කිරීමට බලාපොරොත්තු වන බවයි.\nඊට සාධනීය ප්‍රතිචාරයක් දක්වන්නේ නම් අමාත්‍යධුරයක් භාර ගැනීමට වුවද සලකා බලන බවයි ඔහු කියා සිටියේ.\nමේ අතර, ශ්‍රී ලංකාව අර්බුදකාරී මොහොතක සිටියත්, ප්‍රජාතන්ත්‍රවාදී සහ සියලු පාර්ශවයන් ඇතුළත් රජයක් නිර්මාණය කිරීමට අවස්ථාවක් ඇති බව අමෙරිකානු රාජ්‍ය ලේකම් ඇන්තනි බ්ලින්කන් ප්‍රකාශ කර තිබෙනවා. ඒ, කාම්බෝජයේදී විදේශ අමාත්‍ය අලිසබ්රි සමඟ පැවති සාකච්ඡාවකදීයි.",
       "URL": "https://www.hirunews.lk/311911/අන්තර්කාලීන-අයවැය-සැප්තැම්බර්-පළමු-සතියේ-පාර්ලිමේන්තුවට",
       "Category": "Local News",
       "Parent URL": "https://www.hirunews.lk/local-news.php?pageID=965"
}