{
       "Source": "hirunews",
       "Timestamp": "Saturday, 21 May 2016 - 14:59",
       "Headline": "අරණායක තවත් කන්දක් නාය යයි -  ජීවිත හානියක් නැහැ",
       "News Content": "අරණායක - අම්බලකන්ද - බෙරවිල - කබරගල කන්ද අද පස්වරුවේ නායයාමකට ලක් වුණා.\nඅප වාර්තාකරු සදහන් කළේ අක්කර 10 කට ආසන්න භූමි ප්‍රමාණයක් නායයාමකට ලක්වී ඇති බවයි.\nකෙසේ වෙතත්, නායයාමෙන් කිසිදු පුද්ගලයෙකුට හානියක් සිදුවූයේ නැහැ.\nආපදා කළමනාකරණ අමාත්‍යාංශය සහ ජාතික ගොඩනැගිලි පර්යේෂණ සංවිධානය එක්ව මීට දින කිහිපයකට පමණ පෙර එම ප්‍රදේශවල සිටි ජනතාව ඉවත් කරනු ලැබුවා.\nකෙසේ වෙතත්, තවමත් විටින් විට කන්දෙහි කොටස් නායයමින් පවතින බවයි එම ස්ථානයේ සිටින අප වාර්තාකරු සදහන් කළේ.\nමේ අතර, නායයාම සිදුවන  අවස්ථාවන් දැක බලා ගැනීම සදහා අරණායක ප්‍රදේශයට පැමිණීමෙන් වළකින ලෙස පොලිසිය ජනතාවගෙන් යළි ඉල්ලීමක් කරනවා.\nඑලෙස පැමිණෙන ජනතාව හේතුවෙන් අරණායක - මාවනැල්ල ප්‍රධාන මාර්ගයේ දැඩි රථවාහන තදබදයක් පවතින බවයි වාර්තා වන්නේ.\nඑය සහනසේවා කණ්ඩායම්වල වැඩකටයුතුවලට බාධා මතුකර ඇති බව වාර්තාකරුවන් ප්‍රකාශ කළා.\nජාතික ගොඩනැගිලි පර්යේෂණ සංවිධානයේ නායයාම් අංශයේ ප්‍රධානී ආර්.එම්.එස්. බණ්ඩාර සඳහන් කළේ තවදුරටත් ප්‍රදේශයේ නායයාම් සිදුවීමේ අවදානමක් පවතින බවයි.\nමේ හේතුව ජනතාව නිරන්තරයෙන් අවධියෙන් සිටිය යුතු බවද ඔහු අවධාරණය කළා.\nඑසේම කෑගල්ල, රත්නපුර, කළුතර, නුවරඑළිය, මහනුවර සහ මාතලේ යන දිස්ත්‍රික්කවලට තවදුරටත් නායයාමේ අවදානම්  නිකුත් කර ඇති බවයි ඔහු වැඩිදුරටත් සඳහන් කළේ.\nමේ අතර අරණායක - සාමසර කන්ද නායයාමෙන් අතුරුදන්ව සිටි පුද්ගලයින්ගේ සිරුරු 2 ක් අද සිදුකරන ලද මෙහෙයුම්වලින් සොයා ගෙන තිබෙනවා.\nපස්වන දිනටත් අද එහි මෙහෙයුම් ආරම්භ කළ අතර, ඊට වර්ෂාවෙන් බාධා එල්ල වූ බවයි අප වාර්තාකරු සදහන් කළේ.\nදැනට සාමසර කන්ද නායයාමෙන් පුද්ගලයින් 144 දෙනෙකු අතුරුදන්ව සිටිනවා.\nමේ අතර අරණායක ප්‍රාදේශීය  ලේකම්  කාර්යාලය සඳහන් කළේ අවතැන්වූවන්ට පිසූ ආහාර ප්‍රමාණවත් පරිදි ලැබෙන බවයි.\nඅවශ්‍යවන්නේ ඉටිපන්දම් සහ මදුරු දඟර වැනි අනෙකුත් ද්‍රව්‍ය බව සහන කණ්ඩායම් ප්‍රකාශ කළා.\nසාමසර කන්ද නායයාමෙන් විපතට පත්වූවන් පිළිබඳව සොයාබැලීම සඳහා අග්‍රාමාත්‍ය රනිල් වික්‍රමසිංහද අද එහි සංචාරයක නිරතවුණා.\nඑහිදී විපතට පත්වූවන් රඳවා සිටින අරණායක - දිප්පිටිය - රාජගිරිය මධ්‍යමහා විද්‍යාලය වෙත ගොස් ඔවුන්ගේ අඩුපාඩු සොයාබැලූ බවයි අප වාර්තාකරු සඳහන්  කළේ.\nමේ අතර, කෑගල්ල - බුලත්කොහුපිටිය - කළුපහන වත්ත - අරන්දර ප්‍රදේශයේ නායයාමෙන් විපතට පත්වූවන් සදහා තවමත් සහන ලැබී නොමැති බව වාර්තා වනවා.\nඅරන්දර ප්‍රදේශයේ පසුගියදා සිදුවූ නායයාමෙන් පුද්ගලයන් 16 දෙනෙකු ජීවිතක්ෂයට පත්වුණා.",
       "URL": "https://www.hirunews.lk/133703/අරණායක-තවත්-කන්දක්-නාය-යයි-ජීවිත-හානියක්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=5037"
}