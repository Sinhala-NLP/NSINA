{
       "Source": "hirunews",
       "Timestamp": "Wednesday, 07 August 2019 - 7:23",
       "Headline": "කාසල් රෝහලේ හෙදියන් 39 ක් නෙවිල් ප්‍රනාන්දු රෝහලේ සේවයේ",
       "News Content": "සෞඛ්‍ය අමාත්‍යාංශයෙන් කාසල් වීථිය කාන්තා රෝහලට  අනුයුක්ත කළ හෙදියන් 39 දෙනෙකු නෙවිල් ප්‍රනාන්දු රෝහලේ සේවය කරන බවත්, ඔවුන්ට කාසල් රෝහලේ වැටුප් ලේඛනයෙන් වැටුප් ගෙවන බවත් 2015 / 2018 වංචා දූෂණ විමර්ශනය කරන ජනාධීපති කොමිසන් සභාව හමුවේ ඊයේ අනාවරණ වුණා.\nඒ, කාසල් වීථිය කාන්තා රෝහලේ ගණකාධිකාරීවරයා සාක්ෂි ලබාදීමේදියි.\nසෞඛ්‍ය අමාත්‍යාංශයේ එවක ලේකම්වරයාගේ නියෝගයක් මත එසේ සිදුකිරීමට සිදුව ඇති බවද ඔහු ප්‍රකාශ කර තිබෙනවා.\nමේ අතර කෘෂිකර්ම අමාත්‍යාංශය පවත්වාගෙන යන ගොඩනැගිල්ල සම්බන්ධයෙන් සිදු කෙරෙන විමර්ශනයට අදාළව ජනාධිපති පරීක්ෂණ කොමිසම යොමු කළ ප්‍රශ්නවලට පිළිතුරු ලබාදීම සඳහා පාර්ලිමේන්තු මහ ලේකම් ධම්මික දසනායක දින 3 ක් කල් ඉල්ලා ඇති බවද එම කොමිසම සඳහන් කළා.\nඅදාළ අමාත්‍යාංශය මීට පෙර පවත්වාගෙන ගිය ගොවිජන මන්දිරය පාර්ලිමේන්තු කාරක සභාව පවත්වාගෙන යාමට පවරාගෙන ඇති බවට කොමිසම හමුවේ පසුගියදා අනාවරණ වුණා.\nඒ අනුවයි එම කොමිසම පාර්ලිමේන්තු මහ ලේකම්වරයා වෙත ප්‍රශ්න 15ක් යොමුකර ඊයේ ඊට පිළිතුරු ලබාදෙන ලෙස දැනුම්දී තිබුණේ.\nඑමෙන්ම කොමිසමේදී සාක්ෂි ලබාදුන් අධ්‍යාපන අමාත්‍යාංශයේ සැපයුම් අධ්‍යක්‍ෂ අයි.එම්.කේ.බී. ඉලංගසිංහ, ආයතන අංශයට මාරුකිරීම නීත්‍යානුකූල නොවන බැවින් වහාම ඔහු පෙර සේවය කළ අංශයට මාරු කරන ලෙස ජනාධිපති කොමිසම අධ්‍යාපන අමාත්‍යාංශ ලේකම්වරයාට දැනුම් දී තිබුණා.\nඑය සනාථ කිරීම සඳහා ඊයේ කොමිසම හමුවේ පෙනී සිටින ලෙසටයි අධ්‍යාපන අමාත්‍යාංශ ලේකම් නිහාල් රණසිංහට ජනාධිපති කොමිසම ප්‍රකාශ කර තිබුණේ.\nකෙසේ වෙතත් ඔහු අද කොමිසම හමුවේ පෙනී සිටින බව දන්වා ඇති අතර, අයි.එම්.කේ.බී. ඉලංගසිංහ යළි සැපයුම් අංශයට මාරුකර ඇති බව වාර්තාවී ඇතැයිද ජනාධිපති පරීක්ෂණ කොමිසන් සභාව ප්‍රකාශ කළා.\nමේ අතර මහරගම අපේක්ෂා රෝහලේ ඖෂධ ගෙන්වීමේදී සිදුවූ බව කියන වංචා දූෂණ සම්බන්ධයෙන් එහි අධ්‍යක්‍ෂ වසන්ත දිසානායක අද ජනාධීපති කොමිසම හමුවේ සාක්ෂි ලබාදීමට නියමිතයි.",
       "URL": "https://www.hirunews.lk/221699/කාසල්-රෝහලේ-හෙදියන්-39-ක්-නෙවිල්-ප්‍රනාන්දු-රෝහලේ-සේවයේ",
       "Category": "Local News",
       "Parent URL": "https://www.hirunews.lk/local-news.php?pageID=3212"
}