{
       "Source": "hirunews",
       "Timestamp": "Saturday, 23 October 2021 - 13:26",
       "Headline": "පාම් ඔයිල් කර්මාන්තයෙන් මෙරට ආර්ථිකයට ලබාගත හැකි ප්‍රතිලාභ ගැන සාකච්ඡාවක්",
       "News Content": "පාම් ඔයිල් කර්මාන්තයෙන් මෙරට ආර්ථිකයට ලබාගත හැකි ප්‍රතිලාභ  පිළිබඳව ශ්‍රී ලංකාවේ මැලේසියානු තානාපති ටෑන්ග් යෑන්ග් තායි, ශ්‍රී ලංකා පාම් ඔයිල් කර්මාන්ත සම්මේලනයේ නියෝජිතයන් සමඟ සාකච්ඡාවක නිරත වී තිබෙනවා.\nලොව දෙවන විශාලතම පාම් ඔයිල් නිෂ්පාදකයා වන මැලේසියාවේ තිරසාර ඔයිල් පාම් වගාවේ අත්දැකීම් ශ්‍රී ලංකාවට ලබාදිය හැකි බවයි එහිදි ඔහු අවධාරණය කර ඇත්තේ.\nඝර්ම කලාපීය දේශගුණයක වැවෙන පාම් ඔයිල් වගාව මගින් මෙරට ග්‍රාමීය විරැකියාවට විසඳුමක් ලැබෙන අතර, එම ජන ප්‍රජාවේ ජීවන තත්වය ඉහළ නැංවීමට ද හැකිවනු ඇති බවද මැලේසියානු තානාපතිවරයා පෙන්වාදී තිබෙනවා.\nමැලේසියානු පාම් ඔයිල් වගාව සඳහා ශ්‍රම හිඟයක් පවතින අතර, ඒ සඳහා විදේශීය ශ්‍රමිකයන් යොදාගනු ලබනවා.\nඒ සඳහා ශ්‍රී ලාංකික ශ්‍රමිකයන්ට ද අවස්ථාවක් පවතින අතර, ඔවුන්ට ඉහළ ආදායමක් ලැබිය හැකි බවයි තානාපති ටෑන්ග් යෑන්ග් තායි, පවසා ඇත්තේ.\nවිසි වසරකට පමණ පෙර මෙරට ආරම්භ කෙරුණු පාම් ඔයිල් වගාවට මැලේසියානු උපදේශකයින්ගෙන් ලැබුණු දායකත්වය පිළිබඳව ශ්‍රී ලංකා පාම් ඔයිල් කර්මාන්ත සම්මේලනය එහිදී ස්තුතිය පළ කර තිබෙනවා.",
       "URL": "https://www.hirunews.lk/285829/පාම්-ඔයිල්-කර්මාන්තයෙන්-මෙරට-ආර්ථිකයට-ලබාගත-හැකි-ප්‍රතිලාභ-ගැන-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=1610"
}