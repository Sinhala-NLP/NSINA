{
       "Source": "hirunews",
       "Timestamp": "Tuesday, 19 December 2017 - 12:35",
       "Headline": "දොස්තර සංගමයේ ලේකම් දෙන්නා ගැන සොයයි",
       "News Content": "ශ්‍රී  ලංකා වෛද්‍ය සභා නිළ වරණයට අදාළව තැපැල් ඡන්ද අයදුම්පත් තොගයක් නීතිවිරෝධී ලෙස පරීක්ෂා කළ බව කියන සිද්ධිය සම්බන්ධයෙන් රජයේ වෛද්‍ය නිළධාරීන්ගේ සංගමයේ හිටපු ලේකම්වරුන් වන වෛද්‍ය නලින් ද හේරත් සහ නවීන් ද සොයිසාට එරෙහිව පොලීසිය විමර්ශනයක් ආරම්භ කර තිබෙනවා.\nඒ, වෛද්‍ය සභාව සිදුකරන ලද ලිඛිත පැමිණිල්ලකට අනුවයි.\nඊයේ තවත් වෛද්‍යවරුන් දෙදෙනෙකු සමඟ වෛද්‍ය සභාව වෙත පැමිණි ඔවුන් අනවසරයෙන් මුර කුටියට ඇතුළු වී මෙම පරීක්ෂා කිරීම් සිදුකර ඇති බවට වෛද්‍ය සභාව මරදාන පොලීසිය වෙත අදාළ පැමිණිල්ල යොමු කරමින් සඳහන් කර ඇති බව සඳහන්.\nවෛද්‍ය සභාවේ පුරප්පාඩුව පවතින ධුර 4ක් සඳහා සාමාජිකයන් බදවා ගැනීමට අදාළ නිළවරණය පැවැත්වීමට නියමිතව ඇත්තේ ලබන වසරේ ජනවාරි 23 සහ 24 යන දෙදින තුළදියි.\nසිද්ධිය සම්බන්ධයෙන් හිරු ප්‍රවෘත්ති අංශය කළ විමසීමකදී වෛද්‍ය සභාවේ සභාපති මහාචාර්ය කොල්වින් ගුණරත්න සඳහන් කළේ අදාළ වෛද්‍යවරුන්ට එරෙහිව ක්‍රියාමාර්ග ගැනීම සඳහා නීති උපදෙස් ලබාගැනීමට කටයුතු කරන බවයි.\nඅප මේ සම්බන්ධයෙන් චෝදනාව එල්ල වන රජයේ වෛද්‍ය නිලධාරීන්ගේ සංගමයේ උප ලේකම් වෛද්‍ය නවීන්ද සොයිසාගෙන් විමසීමක් කළ අතර ඔහු කියා සිටියේ අද පස්වරුවේ මාධ්‍ය හමුවක් කැදවා අදාළ චෝදනාවට පිළිතුරු ලබාදෙන බවයි.",
       "URL": "https://www.hirunews.lk/178768/දොස්තර-සංගමයේ-ලේකම්-දෙන්නා-ගැන-සොයයි",
       "Category": "Local News",
       "Parent URL": "https://www.hirunews.lk/local-news.php?pageID=4166"
}