{
       "Source": "hirunews",
       "Timestamp": "Tuesday, 16 January 2018 - 6:30",
       "Headline": "කටුනේරිය ඉන්ධන පිරවුම්හලකින් මුදල් වංචා කළ විදේශිකයින් දෙදෙනා(ඡායාරූප)",
       "News Content": "මාරවිල - කටුනේරිය ඉන්ධන පිරවුම්හලකින් රුපියල් 28,000 ක මුදලක් වංචා සහගත ලෙස ලබා ගෙන ගිය විදේශිකයින් දෙදෙනෙකු පිළිබදව විමර්ශණ කටයුතු සිදු කරන බව මාරවිල පොලීසිය පවසනවා.\nපසුගිය 14 වැනිදා සවස පා ගමනින් ඉන්ධන පිරවුම්හල වෙත පැමිණ ඇති විදේශිකයින් දෙදෙනා ගෙන් එක් අයෙකු එහි සේවකයෙකුගෙන් කිලෝ ග්‍රෑම් 05 ක ගෑස් සිලින්ඩරයක මිළ විමසා තිබෙනවා.\nඒ අතර අනෙක් විදේශිකයාද එම සේවකයාගෙන් විවිධ ප්‍රශ්ණ අසා තිබෙනවා.\nඅනතුරුව මෙරට ඇති වැඩිම වටිනාකමක් ඇති මුදල් සම්බන්ධයෙන් විමසා සේවකයා අත තිබූ මුදල් දැක ගැනීමට අවශ්‍ය බව පවසා ඇති බවයි සඳහන් වන්නේ.\nඒ අතර එම විදේශිකයා ඉතාමත්ම සුක්ෂම ලෙස සේවකයා අත තිබූ රුපියල් 28,000 ක මුදලක් වංචා සහගත ලෙස ලබා ගෙන තිබෙනවා.\nකිසිවක් නොවූ ලෙස ඉන්ධන පිරවුම්හලෙන් පසුව විදේශිකයින් දෙදෙනා පිටත්ව යන ආකාරය එහි සවි කර ඇති ආරක්ෂිත කැමරාවල සටහන් වී ඇති බවයි පොලිසිය ප්‍රකාශ කළේ.\nමුදල් වංචා කිරීමෙන් අනතුරුව ඔවුන් යතුරු පැදියකින් පලා ගොස් ඇති බව පසුව කරන ලද විමර්ශණවලදී හෙලිවී තිබෙනවා.\nමෙම විදේශිකයින් දෙදෙනාම මීට මාස 03 කට පමණ පෙර හලාවත නගරයේ පිහිටි රෙදිපිළි අලවි සැළකින්ද මේ ආකාරයටම වංචා සහගත ලෙස මුදල් රැගෙන පලා ගොස් ඇති බවයි පොලිසිය වැඩි දුරටත් ප්‍රකාශ කළේ.",
       "URL": "https://www.hirunews.lk/181139/කටුනේරිය-ඉන්ධන-පිරවුම්හලකින්-මුදල්-වංචා-කළ-විදේශිකයින්-දෙදෙනා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4124"
}