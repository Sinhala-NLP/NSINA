{
       "Source": "hirunews",
       "Timestamp": "Thursday, 22 June 2017 - 7:39",
       "Headline": "සයිටම් විරෝධී සිසුන්ට පහරදීමට එරෙහිව රජයේ වෛද්‍යවරුන් පෙරවරු අටේ සිට වර්ජනයේ",
       "News Content": "මාළඹේ පෞද්ගලික වෛද්‍ය විද්‍යාලයට විරෝධය පළ කරමින් සෞඛ්‍ය අමාත්‍යාංශ පරිශ්‍රයේ පැවති විරෝධතාවයේදී සරසවි සිසුන්ට පොලීසිය සිදුකළ පහරදීමට විරෝධය පළ කරමින් අද පෙරවරු අටේ සිට දීපව්‍යාප්ත වර්ජනයක් ආරම්භ කරන බව රජයේ වෛද්‍ය නිලධාරීන්ගේ සංගමය පවසනවා.\nමාලඹේ පෞද්ගලික වෛද්‍ය විද්‍යාලයට එරෙහිව අන්තර් විශ්වවිද්‍යාලයීය ශිෂ්‍ය බල මණ්ඩලය සහ වෛද්‍ය පීඨ ශිෂ්‍ය ක්‍රියාකාරී කමිටුව එක්ව ඊයේ විරෝධතාවක් ආරම්භ කළේ කොළඹ - පුරහල අසලින්.\nපසුව ඔවුන් සෞඛ්‍ය අමාත්‍යාංශය දෙසට ගමන් කොට එහි රැඳී සිටි සිසුන්ගේද සහය ඇතිව අමාත්‍යාංශය තුළට ඇතුලූවුණා.\nඑහිදී සෞඛ්‍ය අමාත්‍යාංශයේ ආරක්ෂක අංශය සමග උණුසුම් තත්ත්වයක්ද හටගත් අතර, ඉන් අනතුරුවයි පොලීසිය සහ විශේෂ කාර්ය බලකාය එම ස්ථානයට කැඳවූයේ.\nවිරෝධතාකරුවන් අමාත්‍යාංශ පරිශ්‍රයට ඇතුලූවීමෙන් අනතුරුව පැය 3 කට ආසන්න කාලයක් සෞඛ්‍ය අමාත්‍ය රාජිත සේනාරත්න හමුවීමේ අරමුණින් ගොඩනැගිල්ලේ සියලූ මහල්වල රැඳී සිටියා.\nපසුව පොලිස් විශේෂ කාර්ය බලකාය සහ කැරළි මර්දන ඒකකය අමාත්‍යාංශය ඉදිරිපස දොරටුව විවෘත කරගෙන ඇතුලූවීමත් සමග උණුසුම් තත්ත්වයක් ඇතිවුණා.\nකෙසේ වෙතත් පොලීසිය සහ සිසුන් අතර ඇතිවූ ගැටුමෙන් තුවාල ලැබූ සරසවි සිසුන් 90 දෙනෙකු කොළඹ ජාතික රෝහලට ඇතුළත් කෙරුණා.\nඔවුන්ගෙන් 57 දෙනෙකු තවදුරටත් නේවාසිකව ප්‍රතිකාර ලබන බවයි ජාතික රෝහලේ ප්‍රකාශකයෙකු සඳහන් කළේ. ඔවුන් අතුරින් 23 දෙනෙකු ගැහැණු ළමයින්.\nමෙම විරෝධතාව අතරතුරදී තුවාල ලැබූ පොලිස් විශේෂ කාර්ය බලකායේ සෙබළුන් 5 දෙනෙකු සහ එක් පොලිස් නිලධාරියෙක්ද කොළඹ ජාතික රෝහලට ඇතුළත් කෙරුණා.\nසයිටම් විරෝධී පා ගමන පහතින්",
       "URL": "https://www.hirunews.lk/164127/සයිටම්-විරෝධී-සිසුන්ට-පහරදීමට-එරෙහිව-රජයේ-වෛද්‍යවරුන්-පෙරවරු-අටේ-සිට-වර්ජනයේ",
       "Category": "Local News",
       "Parent URL": "https://www.hirunews.lk/local-news.php?pageID=4457"
}