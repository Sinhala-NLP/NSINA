{
       "Source": "hirunews",
       "Timestamp": "Tuesday, 14 February 2017 - 21:48",
       "Headline": "වසර 12 ට අඩු සේවා කාලයක් සපිරූ ආබාධිත රණවිරුවන්ටත් සේවා විශ්‍රාම වැටුප්",
       "News Content": "වසර 12 කට අඩු සේවා කාලයක් සපුරා ඇති විශ්‍රාමික ආබාධිත රණවිරුවන් සඳහා සේවා විශ්‍රාම වැටුප් ප්‍රදානය අද ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් ජනාධිපති ලේකම් කාර්යාලයේදි සිදුවුණා.\nඒ, පසුගිය නොවැම්බර් 2 වනදා ජනාධීපතිවරයා ලබාදුන් ප්‍රතිඥාව අනුවයි.\nවිශ්‍රාම වැටුප් ලබා ගැනීම සඳහා ත්‍රිවිධ හමුදාවේ සහ පොලිසියේ ආබාධිත රණවිරුවන් 2,397 දෙනෙකු සුදුසුකම් ලබා සිටියා.\nවසර 12 ක සේවා කාලය අවසන් කර විශ්‍රාම ලැබූ ආබාධිත රණවිරුවන්ට හිමි වන සේවා විශ්‍රාම වැටුප වසර 12 සම්පුර්ණ නොකර ස්ව කැමැත්තෙන් විශ්‍රාම ලැබූ ආබාධිත රණවිරුවන්ට ද ලබාදෙන ලෙස දිගු කලක සිට පැවැති ඉල්ලීමක්.\nමේ පිළිබදව ජනාධිපතිවරයා විශේෂ අවධානය යොමුකර එම රණවිරුවන්ට ද විශ්‍රාම වැටුප පිරිනැමීමට කටයුතු කළ බව ජනාධිපති මාධ්‍ය අංශය නිවේදනය කළා.\nඒ බව සංකේතවත් කරමින් ආබාධිත රණවිරුවන් 150 දෙනෙකු වෙත ජනාධිපතිවරයා අතින් අද විශ්‍රාම වැටුප් ප්‍රදානය කෙරුණා.\nමේ අතර, විශ්‍රාම වැටුප් ප්‍රදානයේදී තමන්ට අසාධාරණයක් වූ බව පවසමින් තවත් ආබාධිත රණවිරුවන් පිරිසක් ජනාධිපති ලේකම් කාර්යාලය ඉදිරිපිට විරෝධතාවක නිරත වුණා.\nපසුව පොලිසිය ලබාගත් අධිකරණ නියෝගයත් සමග එම පිරිස ජනාධිපති ලේකම් කාර්යාලය ඉදිරිපිටින් ඉවත්ව කොටුව දුම්රිය පොල දෙසට ගොස් විරෝධතාවයේ නිරත වුණා.",
       "URL": "https://www.hirunews.lk/154501/වසර-12-ට-අඩු-සේවා-කාලයක්-සපිරූ-ආබාධිත-රණවිරුවන්ටත්-විශ්‍රාම-වැටුප්",
       "Category": "Local News",
       "Parent URL": "https://www.hirunews.lk/local-news.php?pageID=4661"
}