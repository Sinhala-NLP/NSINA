{
       "Source": "hirunews",
       "Timestamp": "Sunday, 30 July 2017 - 19:34",
       "Headline": "සයිටම් එරෙහි දින 05ක විරෝධතා පා ගමනක්",
       "News Content": "මාළඹේ පෞද්ගලික වෛද්‍ය විද්‍යාලයට විරෝධය පළ කරමින් පේරාදෙනිය විශ්වවිද්‍යාලයේ සිට කොළඹ දක්වා දින 05ක විරෝධතා පා ගමනක් ආරම්භ කරන බව අන්තර් විශ්වවිද්‍යාලයීය ශිෂ්‍ය බල මණ්ඩලය පවසනවා.\nඑහි වැඩබලන කැදවුම්කරු සනත් බණ්ඩාර කොළඹ අද පැවැති මාධ්‍ය හමුවකට එක්වෙමින් කියා සිටියේ මෙම පා ගමන හෙටින් ආරම්භ කරන බවයි.\nමෙම මාධ්‍ය හමුවට එක්වූ වෛද්‍ය පීඨ ශිෂ්‍ය ක්‍රියාකාරී කමිටුවේ කැදවුම්කරු රයන් ජයලත් කියා සිටියේ සිසු සටන් මර්දනය කරන්නේ නම්, සිසුන්ගේ ඉදිරි තීරණ බරපතල විය හැකි බවයි.\nමේ අතර, මාළඹේ පෞද්ගලික වෛද්‍ය විද්‍යාලයට විරෝධය පළ කරමින් ප්‍රදේශ කිහිපයක අද පෙරවරුවේ පා ගමන් සහ රථ පෙළපාලි පවත්වනු ලැබුවා.\nනුවරඑළියේ පැවැති විරෝධතාවයේදී සිසුන්, හාවාඑළියේ සිට නුවරඑළිය දක්වා පා ගමනින් පැමිණ නගර මධ්‍යයේදී උද්ඝෝෂණයක් ද පැවැත්වූ බවයි ප්‍රදේශයේ හිරු වාර්තාකරු සඳහන් කළේ.\nඑමෙන්ම රාගම වෛද්‍ය විද්‍යාලයේ සිසුන් ද රථ පෙළපාලියකින් පැමිණ මිනුවන්ගොඩ නගරයේදී විරෝධතාවක නිරත වුණා.\nකැළණිය සහ පේරාදෙනිය විශ්වවිද්‍යාල සිසුන් නාරම්මල නගරයේ සිට වාරියපොළ දක්වා රථ පෙළපාලියකින් පැමිණ නගර මධ්‍යයේ විරෝධතාවයේ නිරත වුණා.",
       "URL": "https://www.hirunews.lk/167163/සයිටම්-එරෙහි-දින-05ක-විරෝධතා-පා-ගමනක්",
       "Category": "Local News",
       "Parent URL": "https://www.hirunews.lk/local-news.php?pageID=4395"
}