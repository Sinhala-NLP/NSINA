{
       "Source": "hirunews",
       "Timestamp": "Thursday, 20 January 2022 - 8:46",
       "Headline": "නීතිවිරෝධී කටයුතුවල යෙදුණු පුද්ගලයින් තිදෙනකු STF භාරයට (වීඩියෝ)",
       "News Content": "විශේෂ කාර්ය බලකාය ගෝනහේන කඳවුරේ නිලධාරින්ට ලද තොරතුරකට අනුව කේරළ ගංජා අලෙවි කළ පුද්ගලයෙකු අත්අඩංගුවට ගෙන තිබෙනවා.\nඊයේ (19) පස්වරුවේ සිදු කළ මෙම වැටලීමේ දී සැකකරු සන්තකයේ අලෙවියට සූදානම් කර තිබූ කේරළ ගංජා කිලෝග්‍රෑම් 03යි , ග්‍රෑම් 297ක තොගයක් සහ එම මත්ද්‍රව්‍ය අලෙවියෙන් උපයාගත් රුපියල් 40,000ක්, ජංගම දූරකථන 02 ක් ද සොයා ගැනුණා.\nමෙම මත්ද්‍රව්‍ය තොගයේ වටිනාකම රුපියල් ලක්ෂ 04කට අධික බවයි අනාවරණ වී ඇත්තේ.\nමෙලෙස අත්අඩංගුවට ගැනුණේ රාගම ප්‍රදේශයේ පදිංචි 42 හැවිරිදි පුද්ගලයෙකු වන අතර, සිද්ධිය සම්බන්ධයෙන් රාගම පොලීසිය වැඩිදුර පරීක්ෂණ සිදු කරනවා.\nමේ අතර, දඹුල්ල විශේෂ කාර්ය බලකා නිලධාරින්ට ලද තොරතුරකට අනුව ඊයේ (19) සිදු කළ වැටලීමකදී පුද්ගලයෙකු අත්අඩංගුවට ගෙන තිබෙනවා.\nසීගිරිය පොලිස් වසමේ ඇහැලගල ප්‍රදේශයේ 2009 වර්ෂයේ සිට කිසිවෙකු පදිංචි නොවූ, අතහැර දැමූ නිවසක පිටුපස වැසිකිළි කාමරයේ සඟවා තිබී ජීව උණ්ඩ තොගයක් සොයා ගැනුණා.\nමෙම ජීව උණ්ඩ තොගය අදාළ කාමරයේ තබා තිබූ ලීටර් 05ක් පමණ වන ප්ලාස්ටික් බෝතලයක බහා තිබී ඇති අතර, සොයා ගැනුණු ජීව උණ්ඩ ගණන 354ක්.\nසිද්ධිය සම්බන්ධයෙන් දඹුල්ල පොලිසිය වැඩිදුර පරීක්ෂණ කටයුතු සිදු කරනවා.\nමේ අතර, ගම්පොළ විශේෂ කාර්ය බලකායේ නිලධාරින්ට ලද තොරතුරකට අනුව සිදු කළ සෝදිසි කිරීමකදී නීතිවිරෝධී ලෙස ගබඩා කර තිබූ කසළ තේ තොගයක් සොයා ගෙන තිබෙනවා.\nමෙම කසළ තේ තොගය විකිණීමට සූදානම් කර තිබූ පොහොර උරවල බහාලූ මළු විශාල ප්‍රමාණයක් සොයා ගැනුණු බවයි වාර්තා වන්නේ.\nදවුලගල - මුරතගහමුල ප්‍රදේශයේ ගබඩාවක සූක්ෂ්ම ලෙස තබා තිබූ මෙම කසළ තේ තොගය පවත්වාගෙන ගිය පුද්ගලයෙකු අත්අඩංගුවට ගෙන ඇති අතර, ඔහු 54 හැවිරිදි දවුලගල ප්‍රදේශයේ පදිංචිකරුවෙක්.",
       "URL": "https://www.hirunews.lk/294530/නීතිවිරෝධී-කටයුතුවල-යෙදුණු-පුද්ගලයින්-තිදෙනකු-stf-භාරයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1413"
}