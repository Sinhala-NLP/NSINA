{
       "Source": "hirunews",
       "Timestamp": "Wednesday, 21 September 2022 - 10:54",
       "Headline": "සමාජ ආරක්ෂණ දායකත්ව බදු පනත් කෙටුම්පතට කථානායක සහතිකය",
       "News Content": "සමාජ ආරක්ෂණ දායකත්ව බදු පනත් කෙටුම්පතට කථානායක මහින්ද යාපා අබේවර්ධන ඊයේ (20) සිය සහතිකය සටහන් කර තිබෙනවා.\nඒ බව අද පාර්ලිමේන්තුවට නිවේදනය වූ අතර, මෙම පනත් කෙටුම්පත පසුගිය 08 වැනි දා පාර්ලිමේන්තුවේ දී වැඩි ඡන්දයෙන් සම්මත වුණා.\nරාජ්‍ය ආදායම ඉහළ නැංවීම සහ කෝවිඩ් 19 වසංගතයෙන් පීඩාවට පත් ආර්ථිකය නැවත ගොඩනැගීමේ අරමුණ සහිතව යි 2022 අයවැය මඟින් සමාජ ආරක්ෂණ දායකත්ව බද්ද හඳුන්වා දුන්නේ.\nවාර්ෂික පිරිවැටුම රුපියල් මිලියන 120 ඉක්මවනු ලබන ආනයනකරුවන්, නිෂ්පාදකයන්, සේවා සපයන්නන්, තොග වෙළෙන්දන් සහ සිල්ලර වෙළෙන්දන්ගේ බද්දට යටත් පිරිවැටුම මත සියයට 2.5 ක අනුපාතයකින් මෙම බද්ද අය කෙරෙන බව සඳහන්.\nමෙම බද්දෙන් අපේක්ෂිත ආදායම වසරකට රුපියල් බිලියන 140ක්.\nඒ අනුව 2022 අංක 25 දරන සමාජ ආරක්ෂණ දායකත්ව බදු පනත ඊයේ සිට බලාත්මක වන බව යි සඳහන් වන්නේ.",
       "URL": "https://www.hirunews.lk/315929/සමාජ-ආරක්ෂණ-දායකත්ව-බදු-පනත්-කෙටුම්පතට-කථානායක-සහතිකය",
       "Category": "Local News",
       "Parent URL": "https://www.hirunews.lk/local-news.php?pageID=854"
}