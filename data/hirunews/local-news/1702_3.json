{
       "Source": "hirunews",
       "Timestamp": "Thursday, 09 September 2021 - 18:35",
       "Headline": "අවුරුදු 12ත් 18ත් අතර ළමුන් සඳහා කඩිනමින් එන්නත්කරණය ආරම්භ කිරීමට අවධානය",
       "News Content": "වයස අවුරුදු 12ත් 18ත් අතර ළමුන් සඳහා කඩිනමින් එන්නත්කරණය ආරම්භ කිරීමට අවධානය යොමු කරන බව සෞඛ්‍ය අමාත්‍ය කෙහෙළිය රඹුක්වැල්ල පවසනවා.\nකොවිඩ් ව්‍යසනය හේතුවෙන් වසර එක හමාරක පමණ කාලයක සිට විටින් විට පාසල් වසා දැමීමට සිදුව ඇති අතර හැකි එක්මනින් පාසල් ආරම්භ කිරීමට ළමුන් සඳහා වන එන්නත්කරණය ආරම්භ කළ යුතු බවයි අමාත්‍යවරයා අවධාරණය කරන්නේ.\nදරුවන්ගේ එන්නත්කරණය පිළිබඳ ලෝක සෞඛ්‍ය සංවිධානය ඇතුලු ජාත්‍යන්තර සංවිධාන කිහිපයක් මේවන විට නිර්ණායක කිහිපයක් පෙන්වා දී ඇතැයි ද සෞඛ්‍ය අමාත්‍යවරයා සඳහන් කළා.\nළමුන් සඳහා එන්නත ලබාදීම ආරම්භ කිරීමත් සමග 7 වන ශ්‍රේණියේ සිට 13 වන ශ්‍රේණිය දක්වා දරුවන්ට එන්නත්කරණය සිදු කළ හැකි බවයි ඔහු පෙන්වා දුන්නේ.\nමේවන විට ගුරුවරුන් ඇතුලු පාසල් අනධ්‍යන කාර්ය මණ්ඩල පූර්ණ එන්නත්කරණයට ලක්කර ඇති බැවින් පාසල් ළමුන්ගේ එන්නත්කරණය අවසන් කිරීමත් සමග පාසල් යළි විවෘත කිරීමට හැකිවනු ඇති බවටයි විශ්වාස කෙරෙන්නේ.\nමෙම වැඩපිළිවෙල යටතේ දරුවන් ලක්ෂ 20ක පමණ ප්‍රමාණයක් එන්නත්කරණය කිරීමට හැකිවනු ඇතැයි ද සෞඛ්‍ය අමාත්‍යවරයා කියාසිටියා.\nඑමෙන්ම අවුරුදු 20ත් 29ත් අතර වයස් කාණ්ඩයේ තරුණ තරුණියන්ට මේවන විට එන්නත්කරණයේ පළමු මාත්‍රාව 34%ක් ද වෙන මාත්‍රාව 12%ක් ද වශයෙන් ලබාදී ඇතැයි ඔහු ප්‍රකාශ කළා.\nමේ අතර වයස අවුරුදු 12 - 18 ත් අතර වයස් කාණ්ඩයේ දරුවන් එන්නත්කරණය සඳහා  Pfizer-BioNtech එන්නත යොදාගැනීමත්, වයස අවුරුදු 18 - 30 ත් අතර වයස් කාණ්ඩය සඳහා Sinopharm එන්නත හෝ වෙනත් සුලභව ලබා ගත හැකි එන්නතක් භාවිතා කිරීමත් සදහා තම සංගමය ඉදිරිපත් කළ  යෝජනාවට සෞඛ්‍ය අමාත්‍යවරයා එකඟතාවය පළ කළ බව රජයේ වෛද්‍ය නිලධාරීන්ගේ සංගමය පවසනවා.\nලෝක සෞඛ්‍ය සංවිධානය (WHO), ඇමරිකා එක්සත් ජනපදයේ FDA ආයතනය (FDA USA), එක්සත් රාජධානියේ NHS ආයතනය (NHS UK) මෙන්ම, එන්නත් නිෂ්පාදකයින්ගේ නිර්දේශයන් ද යොදාගනිමින් වයස අවුරුදු 12 - 18 ත් අතර දරුවන්ට Pfizer-BioNtech එන්නත් ලබාදීම පිළිබඳ සිදුකරන ලද විශ්ලේෂණාත්මක වාර්තාවක් ද රජයේ වෛද්‍ය නිලධාරීන්ගේ සංගමය සෞඛ්‍ය අමාත්‍යවරයා වෙත භාරදී තිබෙනවා.\nමෙරටට ලැබීමට නියමිත Pfizer-BioNtech එන්නත් මාත්‍රා මිලියන හතර මගින් වයස අවුරුදු 12 - 18 ත් අතර වයස් කාණ්ඩය සම්පූර්ණයෙන්ම එන්නත් කර අවසන් කළ හැකි බවයි ඔවුන් පෙන්වා දෙන්නේ.\nමේ සදහා සෞඛ්‍ය අමාත්‍යංශයේ විශේෂිත තාක්ෂණික කමිටුවක් ස්ථාපනය කර කොවිඩ් එන්නත්කරණය සම්බන්ධ විද්‍යාත්මක දත්ත උපයෝගී කරගනිමින් වයස අවුරුදු 18 – 30 ත් අතර වයස් කාණ්ඩයට Pfizer-BioNtech එන්නත මගින් එන්නත්කරණය නතර කර, එය වයස අවුරුදු 12 - 18 ත් අතර පාසල් ළමුන් සඳහා ලබාදීමට අවශ්‍ය අනුමැතිය ලබා ගැනීමට කටයුතු කරන ලෙසයි සෞඛ්‍ය සේවා අධ්‍යක්ෂ ජනරාල්වරයාගෙන් ඉල්ලීමක් කර ඇත්තේ.\nදරුවන් එන්නත්කරණය සඳහා ඉතා හොඳ පුහුණුවක් ඇති සෞඛ්‍ය සේවකයන් සිටින සෞඛ්‍ය වෛද්‍ය නිලධාරී කාර්යාල සහ රජයේ රෝහල්වල ළමා වාට්ටු හරහා එම එන්නත්කරණය ආරක්ෂිතව සිදු කර ගත හැකි ආකාරය ද රජයේ වෛද්‍ය නිලධාරීන්ගේ සංගමය පෙන්වා දී තිබෙනවා.\nදරුවන්ට එන්නත්ලබාදීම මගින්, දරුවන්ගේ මරණ අඩු කර ගැනීමටත්, ආසාදිතයින් ප්‍රමාණය සහ COVID - 19 නිසා ඇතිවන සංකූලතා අඩුකර ගැනීමටත්, වසර එකහමාරකට අධික කාලයක් වසා තැබුණු පාසල් නැවත විවෘත කරමින් දරුවන්ගේ අධ්‍යාපන කටයුතු යථා තත්ත්වයට පත්කල හැකි බවත් ඔවුන් පෙන්වා දී තිබෙනවා.\nඑමෙන්ම පාසල් දරුවන් එන්නත්කරණ ක්‍රියාවලිය තුලින් දෙමාපියන්ට දරුවන් පාසල් වෙත එවීම සඳහා විශ්වාසයක් ගොඩනැගෙන අතර සියලු පාසල් ගුරුවරුන් සහ කාර්ය මණ්ඩලය මේ වන විට දෙවන එන්නත් මාත්‍රාවත් ලබා දීමේ අවසන් අදියරයේ පසුවන නිසා පාසල් ආශ්‍රීතව වසංගත ව්‍යාප්තිය අවම කර ගත හැකි බවටයි රජයේ වෛද්‍ය නිලධාරීන්ගේ සංගමය සඳහන් කර ඇත්තේ.\nරජයේ වෛද්‍ය නිලධාරින්ගේ සංගමය විසින් ඉදිරිපත් කරනු ලැබූ මෙම යෝජනාවලිය හෙට (10) දින පැවැත්වීමට නියමිත COVID - 19 මර්දනය සඳහා වූ ජනාධිපති කාර්ය සාධක බලකායේ අවදානයට යොමු කිරීමට සෞඛ්‍ය අමාත්‍යවරයා එකඟ වූ බව රජයේ වෛද්‍ය නිලධාරීන්ගේ සංගමය කියාසිටියා.",
       "URL": "https://www.hirunews.lk/281800/අවුරුදු-12ත්-18ත්-අතර-ළමුන්-සඳහා-කඩිනමින්-එන්නත්කරණය-ආරම්භ-කිරීමට-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=1702"
}