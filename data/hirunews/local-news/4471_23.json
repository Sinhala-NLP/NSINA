{
       "Source": "hirunews",
       "Timestamp": "Tuesday, 13 June 2017 - 15:00",
       "Headline": "පිළිකාවට පිළියමක්",
       "News Content": "ලයිකන අන්තර්ගතයේ වර්ධනය වන එන්ඩොලයිකන දිලීරවල පිළිකා නාශක ගුණයක් පවතින බව කැළණිය විශ්වවිද්‍යාලයේ රසායන විද්‍යා අධ්‍යයනාංශයේ ජ්‍යෙෂ්ඨ මහාචාර්ය ප්‍රියාණි පරණගම විසින් සිදුකරන ලද පර්යේෂණයක දී සොයාගෙන තිබෙනවා.\nඑන්ඩොලයිකන දිලීර ඖෂධීය ගුණ සහිත ජෛව සක්‍රීය සංයෝග සාදන බවට ලොව පළමු වරට සොයාගනු ලැබුවේ මහාචාර්ය ප්‍රියාණි පරණගම විසින් ඇරිසෝනා විශ්වවිද්‍යාලයේ මහාචාර්ය ලෙස්ලි ගුණතිලක සමඟ 2006 වසරේදී  සිදුකළ පර්යේෂණයකින් වීම විශේෂත්වයක්.\nලයිකන විශේෂ වෙන වෙනම එකතු කර ඒවා නැවත කෘත්‍රිම මාධ්‍යවල වර්ධනය කර ඒවා මගින් එන්ඩොලයිකන දිලීර වෙන්කර පර්යේෂණ සිදුකෙරෙනවා.\nදිලීරයක් සහ ඇල්ගියක් එකතු වී සාදන සහජීවනය තුළින් ලයිකනයක් සෑදෙන අතර, එන්ඩොලයිකන දිලීර ලෙස හඳුන්වනු ලබන්නේ එහි පටක තුළ නිදහසේ ජීවත් වන දිලීරයි.\nලයිකන යනු ශාක කඳන් වල, ගල් පර්වත ආදී ස්ථානවල හටගන්නා ජීවී කොට්ඨාසයක්.\nමෙම එන්ඩොලයිකන දිලීරවලට පිළිකාකාරක සෛල විනාශ කිරීමට හැකියාවක් ඇති සංයෝග ඇති බව හඳුනාගෙන ඇති අතර, ඒවා වැඩිදියුණු කර ඒවායෙහි යාන්ත්‍රණය සෙවීමටද මහාචාර්ය ප්‍රියාණි පරණගම බලාපොරොත්තුවෙන් සිටින බව සදහන්.\nදිලීර 300කට අධික ප්‍රමාණයක් මේ වනවිට වෙන්කර ඇති බවත්, ඉදිරියේදී ඖෂධයක් මට්ටමට වැඩිදියුණු කිරීමට අවශ්‍ය පර්යේෂණ කටයුතු සිදුකරන බවත් මහාචාර්ය ප්‍රියාණි පරණගම වැඩිදුරටත් පවසා සිටිනවා.\nවසර 02ක කාලයක් මෙම පර්යේෂණ කටයුතු සිදුකර ඇති බවයි මහාචාර්යවරිය පවසන්නේ.\nදේශීය සහ විදේශීය විශ්වවිද්‍යාලවල සිටින ශ්‍රී ලාංකික ආචාර්යවරුන් මෙම පර්යේෂණ කටයුතු සඳහා දායකත්වය ලබාදී ඇති බවයි වාර්තා වන්නේ.\nකැළණිය විශ්වවිද්‍යාලයේ රසායන විද්‍යා අධ්‍යයනාංශයේ ජ්‍යෙෂ්ඨ මහාචාර්ය ප්‍රියාණි පරණගම",
       "URL": "https://www.hirunews.lk/163473/පිළිකාවට-පිළියමක්",
       "Category": "Local News",
       "Parent URL": "https://www.hirunews.lk/local-news.php?pageID=4471"
}