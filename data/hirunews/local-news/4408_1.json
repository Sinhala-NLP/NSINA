{
       "Source": "hirunews",
       "Timestamp": "Sunday, 23 July 2017 - 12:41",
       "Headline": "දැඩි තීන්දුවකට වෛද්‍ය සංගමය අදත් රැස්වෙයි",
       "News Content": "වැඩ වර්ජනයක් පිළිබඳ අවසන් තීන්දුවක් ගැනීමට රජයේ වෛද්‍ය නිළධාරීන්ගේ සංගමයේ තීරණාත්මක විශේෂ මධ්‍යම කාරක සභා රැස්වීමක් මේ වන විට ආරම්භ වී තිබෙනවා.\nවෛද්‍ය පීඨ ශිෂ්‍ය ක්‍රියාකාරී කමිටුවේ කැදවුම්කරු රයන් ජයලත් පැහැර ගැනීමට තැත් කිරීම සහ අඛණ්ඩ ශිෂ්‍ය මර්දනය සම්බන්ධයෙන් මෙහිදී සාකච්ඡා කෙරෙන බවයි වෛද්‍ය සංගමය ප්‍රකාශ කළේ.\nඑම සංගමයේ මාධ්‍ය කමිටු සාමාජික වෛද්‍ය ප්‍රසාද් කොළඹගේ හිරු ප්‍රවෘත්ති අංශය සිදුකළ විමසීමකදී කියා සිටියේ සයිටම් අර්බුදය සම්බන්ධයෙන් ලබාදෙන පොරොන්දු ඉටු කිරීමට බලධාරීන් අපොහොසත් වී ඇති බවයි.\nමේ අතර, පොලිස් මූලස්ථානයේ අද පැවැති මාධ්‍ය හමුවකදී පොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර කියා සිටියේ ශිෂ්‍ය කණ්ඩායම් සෞඛ්‍ය අමාත්‍යාංශයට කඩා වැදීමේ සිද්ධියේදී පොලීසියෙන් කිසියම් වැරැද්දක් සිදුවී ඇත්නම් ඒ පිළිබදව ද සොයා බලන බවයි.\nඅදාළ වාර්තාව ඉදිරි සතියේදී ප්‍රකාශයට පත් කිරීමට නියමිතයි.\nකෙසේ නමුත් වෛද්‍ය පීඨ ශිෂ්‍ය ක්‍රියාකාරී කමිටුවේ කැදවුම්කරු රයන් ජයලත් අත්අඩංගුවට ගැනීමට හේතූන් පවතින බව ද ඔහු වැඩිදුරටත් සඳහන් කළා.",
       "URL": "https://www.hirunews.lk/166559/දැඩි-තීන්දුවකට-වෛද්‍ය-සංගමය-අදත්-රැස්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4408"
}