{
       "Source": "hirunews",
       "Timestamp": "Wednesday, 22 August 2018 - 7:25",
       "Headline": "ත්‍රීවීල්, පාසල් වෑන්, පෞද්ගලික බස් ගැන ජාතික සමීක්ෂණයක්",
       "News Content": "ත්‍රිරෝද රථ, පාසල් වෑන් රථ සහ පෞද්ගලික බස් රථ සම්බන්ධයෙන් දිවයිනම ආවරණය වන පරිදි ජාතික සමීක්ෂණයක් ආරම්භ කර ඇති බව මාර්ග ආරක්ෂාව පිළිබඳ ජාතික සභාව පවසනවා.\nඅදාළ සේවා සපයන රියදුරන් සහ හිමිකරුවන් මුහුණදෙන ගැටළු මෙන්ම ඒවා භාවිත කරන මගී ජනතාවට පවතින ගැටළු පිළිබඳව මෙම සමීක්ෂණයේදී අවධානය යොමු කෙරෙනු ඇති.\nලබන දෙසැම්බර් මාසයේදී අවසන් කිරීමට නියමිත මෙම සමීක්ෂණයේදී එම ප්‍රවාහන සේවා ගුණාත්මක මට්ටමකට ගෙන ඒම සඳහා උසස් මට්ටමේ අදහස් සහ යෝජනා ලබාගැනීම සිදු කෙරෙනවා.\nමේ අතර ත්‍රිරෝද රථ නියාමනය කිරිම සඳහා කොමිසම පත් කිරීමේ මූලික කටයුතු මේ වනවිට ආරම්භ කර තිබෙනවා.\nඊට අදාළ යෝජනා නීති කෙටුම්පත් දෙපාර්තමේන්තුව වෙත භාරදී ඇති අතර, එම යෝජනා නීතිපතිවරයා විසින් අනුමත කර ඉදිරියේදී ප්‍රවාහන අමාත්‍යාංශය වෙත භාරදීමටයි නියමිතව ඇත්තේ.\nපසුව එය කැබිනට් මණ්ඩලය වෙත යොමුකළ යුතු වනවා. ත්‍රිරෝද රථ නියාමනය කිරීම සඳහා කොමිසමක් පත් කරන බව මුදල් හා ජනමාධ්‍ය අමාත්‍ය මංගල සමරවීර පසුගියදා ප්‍රකාශ කළා.\nඑසේම මගීන් රැගෙන යන ත්‍රිරෝද රථයක් පැදවිය හැකි අවම වයස් සීමාව 35 කරමින් ප්‍රවාහන අමාත්‍ය නිමල් සිරිපාල ද සිල්වා ගෙන ආ යෝජනාව අමාත්‍ය මණ්ඩලය විසින් ඊයේ ප්‍රතික්ෂේප කළා.\nඑහිදී අදාළ යෝජනාවට එරෙහිව මුදල් හා ජනමාධ්‍ය අමාත්‍ය මංගල සමරවීර ඇතුලූ අමාත්‍යවරුන් පිරිසක් අදහස් පළ කර තිබුණා.\nකෙසේ වෙතත් අවසානයේ ජනාධිපතිවරයාද අවධාරණය කර ඇත්තේ ත්‍රිරෝද රථ වෘත්තියේ යෙදීම සඳහා අවම වයස් සීමාවක් පැනවීම අවශ්‍ය නොවන බවයි.",
       "URL": "https://www.hirunews.lk/198108/ත්‍රීවීල්-පාසල්-වෑන්-පෞද්ගලික-බස්-ගැන-ජාතික-සමීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=3787"
}