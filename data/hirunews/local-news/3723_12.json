{
       "Source": "hirunews",
       "Timestamp": "Sunday, 30 September 2018 - 10:18",
       "Headline": "හක්කපටස් ආහාරයට ගෙන තුවාල ලබා සිටි වන අලි පැටවා මිය යයි (ඡායාරූප)",
       "News Content": "මන්නාරම මඩු පරසන්කුලම්හි පෙරියවලයං කඩ්ඩු ප්‍රදේශයේදී හක්කපටස් ගොදුරකට හසු වී ජීවිතයත් මරණයත් අතර සටනක යෙදී සිටි වල් අලියා මිය ගිය බව මන්නාරම් වනජීවි නිලධාරීන් පවසනවා.\nපසුගිය 27 වනදා හක්කපටස් ගොදුරට හසු වූ වල් අලියා පිළිබඳ පළමුව 20 වන සිංහ රෙජිමේන්තුවේ යුද හමුදා නිලධාරීන් දැක ඒ බව වනජීවි නිලධාරීන් වෙතට දැනුම් දීමෙන් වනජීවි නිලධාරීන් අදාල ස්ථානයට පැමිණ යුදහමුදා නිලධාරීන් සමග එක්ව ප්‍රතිකාර කිරීම එදින සිටම සිදු කලද දරුණු ලෙසට තුවාල ලබා තිබීම නිසා වල් අලියා බේරා ගැනීමට නොහැකිව තිබෙනවා.\nදඩයම්කරුවන් විසින් හක්කපටස් යොදා තිබියදී මෙම වල් අලියා ගොදුරු වී ඇති අතර හක්කපටස් අලියාගේ මුඛය තුලම පුපුරා යාම හේතුවෙන් මුඛයටත් හිසටත් දැඩි හානි සිදුවීම හේතුවෙන් අලියාගේ ජීවිතය බොරා ගැනීමට නොහැකි වූ බවයි වෛද්‍යවරයා පවසා තිබෙන්නේ.\n20 වන සිංහ රෙජිමේන්තුවේ යුද හමුදා නිලධාරීන්ගේද අඛණ්ඩ සහය මත හක්කපටස්වලට ගොදුරු වූ අලියාට වෛද්‍ය ප්‍රතිකාර ලබා දීමේ කටයුතු  සිදු කල අතර මිය ගිය වල් අලියාගේ අවසන් කටයුතු ඊයේ (29) දින සිදු කළ බවට මන්නාරම් වනජීවි නිලධාරීන් වැඩි දුරටත් කියා සිටියා.\nහක්කපටස් තැබූ පුද්ගලයින් කව්රුන්දැයි යන්න පිළිබඳව මෙතෙක් අනාවරනය වී නොමැති අතර එම පිරිස් සොයාද පරික්ෂණයක් වනජීවි නිලධාරීන් විසින් අරඹා කර තිබෙනවා.\nඡායාරූප - වන්නි රොමේෂ් මදුෂංක",
       "URL": "https://www.hirunews.lk/201062/හක්කපටස්-ආහාරයට-ගෙන-තුවාල-ලබා-සිටි-වන-අලි-පැටවා-මිය-යයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3723"
}