{
       "Source": "hirunews",
       "Timestamp": "Sunday, 07 May 2023 - 13:15",
       "Headline": "පළාත් හතරක ආණ්ඩුකාරවරුන් වෙනස්වන ලකුණු  (වීඩියෝ)",
       "News Content": "වයඹ, නැගෙනහිර, සබරගමුව සහ උතුර පළාත්වල ආණ්ඩුකාරවරුන්ට සිය ධුරවලින් ඉල්ලා අස්වන ලෙසට දැනුම්දී ඇති බව රජයේ දේශපාලන ආරංචි මාර්ග පවසනවා.\nඒ අනුව පුරප්පාඩු වූ ආණ්ඩුකාර ධුර සඳහා එක්සත් ජාතික පක්ෂ ප්‍රබලයින් පත් කිරිමටයි යෝජනා වී ඇත්තේ.\nදේශපාලන ආරංචි මාර්ගවලට අනුව උතුර, නැගෙනහිර, සබරගමුව, වයඹ යන පළාත්වල ආණ්ඩුකාරවරුන්ට සිය ධුරයෙන් ඉල්ලා අස්වන ලෙස දුරකථනයෙන් දැනුම්දී ඇති බව සඳහන්.\nඋතුර පළාත් ආණ්ඩුකාර ජීවන් ත්‍යාගරාජා, නැගෙනහිර පළාත් ආණ්ඩුකාර අනුරාධා යහපත්, සබරගමුව පළාත් ආණ්ඩුකාර ටිකිරි කොබ්බෑකඩුව, වයඹ පළාත් ආණ්ඩුකාර, වසන්ත කරන්නාගොඩ යන අයට මෙලෙස දැනුම්දී ඇති බව වාර්තාවනවා.\nරජයේ ආරංචි මාර්ග වැඩිදුරටත් සඳහන් කළේ ජනාධිපතිවරයා සිය එංගලන්ත සංචාරය නිම කර යලි දිවයිනට පැමිණීමෙන් අනතුරුව මෙලෙස ආණ්ඩුකාරවරුන් අලුතින් පත්කිරීම සිදුකරන ඇති බවයි.\nමේ අතර හිටපු මුදල් අමාත්‍ය බැසිල් රාජපක්ෂ අද අලුයම ඇමරිකාව බලා පිටත්ව ගියා. ගුවන් තොටුපල ආරංචි මාර්ග සඳහන් කළේ, හිටපු අමාත්‍යවරයා එමිරේට්ස් ගුවන් සේවයට අයත් ඊ.කේ. 649 දරණ යානයෙන් ඩුබායි බලා පිටත්ව ගොස් ඇති බවයි.\nඑහි සිට ඔහු ඇමරිකාව බලා පිටත්ව යාමටයි නියමිතව ඇත්තේ. බැසිල් රාජපක්ෂ විශේෂ අමුත්තන්ගේ පර්යන්තයේ රන් මාවත ඔස්සේ පිටව ගොස් ඇති අතර, ඒ සඳහා ඩොලර් 200ක මුදලක් ගෙවා ඇති බව ආරංචි මාර්ග සඳහන් කළා.\nසිය පෞද්ගලික සංචාරයක් සඳහා හිටපු මුදල් අමාත්‍ය බැසිල් රාජපක්ෂ මෙලෙස ඇමරිකාවට ගොස් ඇති අතර, දින හතකින් පමණ නැවත දිවයිනට පැමිණීමට නියමිත බවයි ආරංචි මාර්ග සඳහන් කළේ.",
       "URL": "https://www.hirunews.lk/334489/පළාත්-හතරක-ආණ්ඩුකාරවරුන්-වෙනස්වන-ලකුණු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=363"
}