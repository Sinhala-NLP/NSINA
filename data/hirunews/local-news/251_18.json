{
       "Source": "hirunews",
       "Timestamp": "Tuesday, 20 June 2023 - 18:15",
       "Headline": "පෙම්වතාට හෙල්මටයක් ගන්න ගිය පාසල් දැරිවියට අතවරයක්",
       "News Content": "තම පෙම්වතාට හෙල්මටයක් එකක් අරන් දීමට එකතු කරගත් රුපියල් 8000ක මුදලක් අතැතිව සිටි තරුණියක රවටා පැහැරගෙන ගොස් අතවර කර ඇය අත තිබූ මුදල් ද පැහැරගෙන පළා ගිය බව කියන තරුණයෙක් මාදම්පේ පොලීසිය විසින් ඊයේ(19) අත්අඩංගුවට ගත් බව පොලිස් ආරංචිමාර්ග පවසනවා.\nමෙසේ සැකපිට අත්අඩංගුවට ගෙන ඇත්තේ කඩිගමුව ප්‍රදේශයේ පදිංචි 28 හැවිරිදි තරුණයෙක්.\nඅදාළ තරුණියගේ අතින් ඇයගේ පෙම්වතාගේ හෙල්මටය පසුගිය දිනෙක බිම වැටී කැඩී යාම නිසා අලුතින් හෙල්මටයක් ඔහුට අරන් දීමට ඇය තීරණය කර තිබෙනවා.\nපාසල් යන වයසේ පසුවන මෙම තරුණිය අත හෙල්මට් එකක් ගැනීමට තරම් මුදල් නොමැති බැවින් ඇය දන්නා කියන අයගෙන් ණයට මුදල් ඉල්ලා ගැනීමට තීරණය කර ඇති අතර, පසුගිය 18 වෙනිදා කරවිටාගාර සිට කාක්කපල්ලිය දක්වා මාර්ගය දිගේ ඇය දන්නා කියන අයගෙන් මුදල් ඉල්ලා එකතු කරමින් යන අතරතුර එම මාර්ගය අසල තැඹිලි විකුණමින් සිටි වෙළෙන්දකුගෙන් ද ඇය සිද්ධිය පවසා මුදල් ඉල්ලා තිබෙන බවයි පොලිස් විමර්ශන වලදී අනාවරණය වී ඇත්තේ.\nතරුණිය තැඹිලි වෙළෙන්දාට සිද්ධිය පවසන අවස්ථාවේ මෙම සැකකාර තරුණයා එම ස්ථානයේ සිට තිබෙනවා.\nඔහු තරුණිය සමග කතාවට වැටි තව කොපමණ මුදලක් අඩු දැයි තරුණියගෙන් විමසා ඇති අතර එම මුදල තමාට ලබා දිය හැකි බව පවසා ඇති අතර, එම මුදල් ලබාදීම සඳහා තමා සමඟ පැමිණෙන ලෙස තරුණියට පවසා ඇති සැකකරු තරුණිය ද කැඳවාගෙන නැවත මැදගම පනිරෙන්ඩාව ප්‍රදේශයට ගොස් පනිරෙන්ඩාව ප්‍රදේශයේ ඇති පාළු නිවසකට රැගෙන ගොස් තරුණියව දූෂණය කර ඇතැයි පොලිසිය පවසනවා.\nඉන් පසු ඇය අත තිබූ රුපියල් 8000 ක මුදල ද පැහැරගෙන අදාළ සැකකරු පලාගොස් තිබෙනවා.\nපසුව තරුණිය තම නිවසට ගොස් දෙමාපියන්ට සිද්ධිය පවසා ඔවුන් සමඟ මාදම්පේ පොලීසියට පැමිණ පැමිණිල්ලක් කර ඇති අතර\nඅදාළ තරුණිය හලාවත බස් නැවතුම්පොලට ගිය අවස්ථාවේදී සිද්ධියට අදාළ සැකකරු බස් නැවතුම්පපොලේ සිටිනු දැක තරුණිය ඒ සම්බන්ධයෙන් පොලීසියට දැනුම් දීමෙන් පසු පොලීසිය සැකකරු අත්අඩංගුවට ගෙන තිබෙනවා.\nපොලිස් ආරංචි මාර්ග සඳහන් කරන්නේ අත්අඩංගුවට ගත් සැකකරු අද(20) අධිකරණයට ඉදිරිපත් කළ බවයි.",
       "URL": "https://www.hirunews.lk/338532/පෙම්වතාට-හෙල්මටයක්-ගන්න-ගිය-පාසල්-දැරිවියට-අතවරයක්",
       "Category": "Local News",
       "Parent URL": "https://www.hirunews.lk/local-news.php?pageID=251"
}