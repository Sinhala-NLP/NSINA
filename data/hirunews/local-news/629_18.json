{
       "Source": "hirunews",
       "Timestamp": "Monday, 02 January 2023 - 8:09",
       "Headline": "අද උදෑසන දුම්රිය ගමන් වාර 10 ක් අවලංගුයි (වීඩියෝ)",
       "News Content": "දුම්රිය සේවකයින් පිරිසක් විශ්‍රාම යෑමත් සමඟ මතුව ඇති සේවක පුරප්පාඩු හේතුවෙන් අද (02) පෙරවරුවේත් දුම්රිය ගමන් වාර 11 ක් අවලංගු කිරීමට සිදුව තිබෙනවා.\nකැළණිවැලි මාර්ගය, මුහුදුබඩ, පුත්තලම් සහ ප්‍රධාන මාර්ගවල මෙලෙස දුම්රිය ගමන් වාර අවලංගු කර ඇති බවයි දුම්රිය පාලක මැදිරිය සඳහන් කළේ.\nදුම්රිය ස්ථානාධිපතිවරුන්ගේ සංගමයේ සභාපති සුමේධ සෝමරත්න සඳහන් කළේ අද පස්වරුවේත් දුම්රිය ගමන් වාර 11 ක් පමණ අවලංගු කිරීමට සිදුවනු ඇති බවයි.\nසේවක පුරප්පාඩු හේතුවෙන් ඊයේ දිනයේත් ගමන් වාර 30 ක් අවලංගු කිරීමට සිදුවුණා.\nදුම්රිය දෙපාර්තමේන්තුවේ කණිෂ්ඨ සේවකයන්ගේ සිට ඉහළ ශ්‍රේණිවල සේවකයන් දක්වා 500 කට අධික පිරිසක් පසුගිය දෙසැම්බර් 31 වනදා විශ්‍රාම යනු ලැබුවා.\nමෙම විශ්‍රාම ගැන්වීම හේතුවෙන් දෛනික දුම්රිය ධාවන කටයුතුවලට බාධා එල්ල වී ඇති අතර, නව අනුයුක්ත කිරීම් සම්බන්ධයෙන් මේ වනවිටත් ප්‍රවාහන අමාත්‍යාංශ ලේකම්වරයා සහ දුම්රිය බලධාරීන් අතර සාකච්ඡා පැවැත්වෙන බවයි ප්‍රවාහන අමාත්‍යාංශය සඳහන් කළේ.\nජනාධිපති කාර්යාලය, දුම්රිය දෙපාර්තමේන්තුවට මීට පෙර දැනුම් දී තිබුණේ තවදුරටත් සේවය අවශ්‍ය නම් වයස අවුරුදු 60 ඉක්මවූ සේවකයන් කොන්ත්‍රාත් පදනම මත බඳවා ගන්නා ලෙසටයි.\nමේ අතර රාජ්‍ය ආයතන හා දෙපාර්තමේන්තුවල විශ්‍රාම යන තනතුරු සඳහා දෙවන පෙළක් නිර්මාණය කිරීමේ වගකීම පවතින්නේ එම දෙපාර්තමේන්තු හා ආයතන වෙත බව ස්වදේශ කටයුතු රාජ්‍ය අමාත්‍ය අශෝක ප්‍රියන්ත පවසනවා.\nඔහු මේ බව කියා සිටියේ අද එම අමාත්‍යාංශයේ නව වසරේ රාජකාරි අරඹමින්.",
       "URL": "https://www.hirunews.lk/324064/අද-උදෑසන-දුම්රිය-ගමන්-වාර-10-ක්-අවලංගුයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=629"
}