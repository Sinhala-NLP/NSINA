{
       "Source": "hirunews",
       "Timestamp": "Monday, 29 November 2021 - 9:22",
       "Headline": "මීනගයා යළි මඩකලපුවට - පොඩි මැණිකේත් බදුල්ලට ගමන් අරඹයි",
       "News Content": "පුනානි සහ වැලිකන්ද අතර දුම්රිය මාර්ගයේ අලුත්වැඩියාවක් හේතුවෙන් පසුගිය 27 වනදා අත්හිටවූ කොළඹ - මඩකලපුව අතර දුම්රිය ධාවනය මේ වනවිට යථා තත්ත්වයට පත්කර තිබෙනවා.\nඒ අනුව ඊයේ (28) රාත්‍රී 7ට කොළඹ - කොටුවෙන් මීනගයා නගරාන්තර සීඝ්‍රගාමී දුම්රිය මඩකලපුව බලා ධාවනය වූ බවයි දුම්රිය දෙපාර්තමේන්තුව සඳහන් කළේ.\nමේ අතර කොළඹ සිට බදුල්ල දක්වා දුම්රිය මාර්ගයේ ධාවනය වන පොඩි මැණිකේ දුම්රිය ද අද (29) සිට යළි ධාවනය ආරම්භ කළ බව දුම්රිය සාමාන්‍යාධිකාරී ධම්මික ජයසුන්දර ප්‍රකාශ කළා.\nඑසේම පුත්තලම දුම්රිය මාර්ගය ද මේ වනවිට පිළිසකර කිරීමේ කටයුතු අවසන් බැවින් බොහෝ දුරට එම මාර්ගයේ ද දුම්රිය ධාවනය හෙට සිට ආරම්භ කිරීමට අපේක්ෂා කරන බවයි දුම්රිය සාමාන්‍යාධිකාරිවරයා කියා සිටියේ.",
       "URL": "https://www.hirunews.lk/289500/මීනගයා-යළි-මඩකලපුවට-පොඩි-මැණිකේත්-බදුල්ලට-ගමන්-අරඹයි",
       "Category": "Local News",
       "Parent URL": "https://www.hirunews.lk/local-news.php?pageID=1530"
}