{
       "Source": "hirunews",
       "Timestamp": "Thursday, 23 June 2016 - 11:10",
       "Headline": "මහර උසාවි සංකීර්ණය අසලදී වෙඩි ප්‍රහාරයට ලක්වී අයෙකු මරුට",
       "News Content": "මහර මහේස්ත්‍රාත් අධිකරණය ඉදිරිපිට අද සිදුවූ වෙඩි තැබීමකින් පුද්ගලයෙකු ජිවිතක්ෂයට පත්වුණා.\nපොලීසිය සඳහන් කළේ හයිබ්‍රිඞ් මෝටර් රථයකින් පැමිණි පිරිසක් තවත් මෝටර් රථයක සිටි පුද්ගලයෙකුට මෙම වෙඩි තැබීම සිදුකර ඇති බවයි.\nවෙඩි තැබීම සිදුවන අවස්ථාවේදී අදාළ මෝටර් රථයේ මියගිය පුද්ගලයාගේ බිරිඳද සිට ඇති බව සඳහන්.\nසිද්ධියෙන් මියගොස් ඇත්තේ රත්මලාන - ශ්‍රී ඥාණසාර මාවතේ් පදිංචි සුරේෂ් අසංක සිල්වා නැමති 35 හැවිරිදි පුද්ගලයෙක්.\nටී 56 වර්ගයේ සහ මිලිමීටර් 9 වර්ගයේ ගිනි අවි උපයෝගී කරගනිමින් මෙම වෙඩි තැබීම් සිදුකර තිබෙනවා.\nවෙඩි තැබීමෙන් තුවාල ලැබූ පුද්ගලයා රාගම රෝහලට ඇතුළත් කිරීමෙන් පසු ජීවිතක්ෂයට පත්වූ බවයි කඩවත පොලීසිය සඳහන් කළේ.\nමියගිය පුද්ගලයා මහර අධිකරණයේ විභාග වූ හෙරොයින් ළඟ තබාගැනීමේ සිද්ධියකට සම්බන්ධ නඩුවකට පෙනී සිටීම සඳහා අධිකරණයට පැමිණෙමින් සිටියදී මෙලෙස වෙඩි ප්‍රහාරයට ලක්වුණා.\nමෙම සිද්ධිය පෞද්ගලික ආරවුලක් මත සිදුවූවක් බවට පොලීසිය සැක පළ කරනවා.\nකෙසේ වෙතත් ඝාතනය සිදුකල පුද්ගලයින් අත්අඩංගුවට ගැනීම සඳහා  කැළණිය කොට්ඨාශය භාර ජ්‍යෙෂ්ඨ පොලිස් අධිකාරිවරයාගේ මෙහෙයවීම යටතේ විශේෂ පොලිස් මෙහෙයුමක් ක්‍රියාත්මකයි.",
       "URL": "https://www.hirunews.lk/136253/මහර-උසාවි-සංකීර්ණය-අසලදී-වෙඩි-ප්‍රහාරයට-ලක්වී-අයෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=4994"
}