{
       "Source": "hirunews",
       "Timestamp": "Saturday, 13 November 2021 - 13:18",
       "Headline": "වන අලි ප්‍රහාරයකින් මියගිය පුද්ගලයාගෙ මරණය සැක සහිත බව පවසා යළි ගොඩ ගැනෙයි",
       "News Content": "මහියංගනය ප්‍රදේශයේ වන අලි ප්‍රහාරයකින් මියගිය බව කියන අයෙකුගේ දේහය යළි ගොඩගෙන තිබෙනවා.\nඒ එම මරණය සැක සහිත බවට ඥාතීන් කළ පැමිණිල්ලකට අනුවයි.\nඊයේ මෙලෙස ගොඩගෙන ඇත්තේ පසුගිය පෙබරවාරි 28 වැනි දා ජීවිතක්ෂයට පත් වු  මහියංගනය - අරාවත්ත - ඔරුබැදිවැව පදිංචි 53 හැවිරිදි පුද්ගලයෙකුගේ දේහයයි.\nහේනට යමින් සිටියදී මොහු වන අලි පහර දීමකින් මියගිය බවට ප්‍රකාශ වුවද, ඒ සම්බන්ධයෙන් ඇති වු සැකය මත පවුලේ ඥාතීන් මහියංගනය මහේස්ත්‍රාත් අධිකරණයෙන් ඉල්ලා තිබුණේ දේහය ගොඩගෙන පරීක්ෂණයක් සිදු කරන ලෙසටයි.\nඒ අනුව, මහියංගනය - ඔරුබැදිවැව සුසාන භූමියේ භූමිදානය කර තිබු දේහය, මහියංගනය වැඩ බලන මහේස්ත්‍රාත්වරයා සහ මහියංගනය මූලික රෝහලේ අධිකරණ වෛද්‍යවරයා ඉදිරියේ ඊයේ ගොඩගෙන තිබුණා.\nගොඩගත් දේහය පරීක්ෂණ සඳහා පේරාදෙණි වෛද්‍ය පීඨය වෙත යොමු කරන ලෙසයි අධිකරණය නියෝග කර ඇත්තේ.",
       "URL": "https://www.hirunews.lk/287890/වන-අලි-ප්‍රහාරයකින්-මියගිය-පුද්ගලයාගෙ-මරණය-සැක-සහිත-බව-පවසා-යළි-ගොඩ-ගැනෙයි",
       "Category": "Local News",
       "Parent URL": "https://www.hirunews.lk/local-news.php?pageID=1564"
}