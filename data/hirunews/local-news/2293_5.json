{
       "Source": "hirunews",
       "Timestamp": "Saturday, 05 December 2020 - 18:58",
       "Headline": "එගොඩඋයන අනතුරෙන් මියගිය දැරියන් දෙදෙනාගේ දේහයන් තවමත් රෝහලේ - රාත්‍රියේ රේස් පදින පිරිස් සොයා විශේෂ මෙහෙයුම් (වීඩියෝ)",
       "News Content": "එගොඩඋයන - නව ගාලුපාරේ පදික මාරුවකදී යතුරුපැදියක ගැටී කුඩා දැරියන් දෙදෙනෙකු ජිවිතක්ෂයට පත්වී ඔවුන්ගේ ගර්භණී මව තුවාල ලැබූ සිද්ධිය සම්බන්ධයෙන් අත්අඩංගුවට ගත් යතුරුපැදිකරු ලබන 18 වනදා දක්වා රක්ෂිත බන්ධනාගාර ගත කර තිබෙනවා.\nඒ මොරටුව වැඩබලන මහේස්ත්‍රාත් චරිත ද සිල්වාගේ නියෝගයකට අනුවයි.\nඊයේ රාත්‍රි 10 ට පමණ මෙම අනතුර සිදුව ඇති අතර, මියගිය දැරියන් දෙදෙනාගේ වයස අවුරුදු 01 ක් සහ අවුරුදු 07 ක්.\nබරපතල තුවාල ලැබූ මව කොළඹ ජාතික රෝහලට ඇතුළත් කෙරුණා. සිව් මස් ගැබිණියගේ කළලය සැත්කමකින් ඉවත් කළ බවයි රෝහල් ප්‍රකාශයෙකු සඳහන් කළේ. මේවනවිට මව කොළඹ ජාතික රෝහගේ දැඩි සත්කාර ඒකකයේ ප්‍රතිකාර ලබනවා.\nජීවිතක්ෂයට පත්වූ දැරියන් දෙදෙනාගේ දේහ තවමත් පානදුර රෝහලේ තැන්පත් කර ඇති අතර ඥාතීන් පවසන්නේ ඔවුන්ගේ ඒවා රැගෙනවිත් තැන්පත් කිරීමට නිවසේ ඉඩ පහසුකම් ද නොමැති බවයි.\nඅනතුර සිදුකළ 20 හැවිරිදි එගොඩඋයන ප්‍රදේශයේම පදිංචි මෙම යතුරුපැදිකරු මීට සති දෙකකට පෙර ද, මාර්ගයේ අධික වේගයෙන් යතුරුපැදි ධාවනයේ යෙදී සිටියදී පානදුර පොලීසිය අත්අඩංගුවට ගෙන අධිකරණයට ඉදිරිපත් කිරීමෙන් අනතුරුව රුපියල් 15,000 ක දඩ මුදලක් නියම කර තිබෙනවා.\nකෙසේ වෙතත්, පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කරන්නේ රාත්‍රී කාලයේදී මෙලෙස අධික වේගයෙන් රථ වාහන ධාවනය කරන්නන් අත්අඩංගුවට ගැනීම සඳහා මෙහෙයුම් ක්‍රියාත්මක බවයි.",
       "URL": "https://www.hirunews.lk/256374/එගොඩඋයන-අනතුරෙන්-මියගිය-දැරියන්-දෙදෙනාගේ-දේහයන්-තවමත්-රෝහලේ-රාත්‍රියේ-රේස්-පදින-පිරිස්-සොයා-විශේෂ-මෙහෙයුම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2293"
}