{
       "Source": "hirunews",
       "Timestamp": "Tuesday, 28 September 2021 - 19:37",
       "Headline": "පිටි හිඟයෙන් බේකරි හිමියන් අසීරුතාවක  (වීඩියෝ)",
       "News Content": "තිරිඟු පිටි හිඟවීම හේතුවෙන් සිය නිෂ්පාදන සිදුකිරීමට නොහැකි වී ඇතැයි සමස්ත ලංකා බේකරි හිමියන්ගේ සංගමය පවසනවා.\nපිටි මිල ඉහළ යන බවට වාර්තා වීමත් සමග ඇතැම් සමාගම් පිටි සඟවා ඇති බවත්, රජයේ අනුමැතියකින් තොරව තිරිඟු පිටි මිල ඉහළ දමා ඇති බවයි ඔවුන් චෝදනා කරන්නේ.\nමේ වන විට වෙළඳපළේ තිරිඟු පිටි කිලෝවක් රුපියල් 87කට අලෙවි වන අතර, ඇතැම් පිටි සමාගම් එය රුපියල් 107 දක්වා ඉහළ දමා ඇති බව ද  එම සංගමය සඳහන් කළා.\nමෙලෙස පිටි හිඟවීමත් සමඟ ඇතැම් ප්‍රදේශවල බේකරිවල නිෂ්පාදනය තාවකාලිකව අත්හිටුවා ඇති බවට ද වාර්තා වනවා.\nකිරිපිටි කිලෝවක් රුපියල් 200 කින්, ගෑස් සිලින්ඩරයක් රුපියල් 550 කින්, සිමෙන්ති කොට්ටයක් රුපියල් 50 කින් සහ තිරිඟු පිටි කිලෝවක් රුපියල් 10 කින් වැඩි කිරීමට පාරිභෝගික අධිකාරිය යෝජනා කර තිබූ නමුත් ඊයේ රැස්වූ කැබිනට් මණ්ඩලයේදී ඒ සම්බන්ධයෙන් තීරණයක් ගෙන නැහැ.\nමේ අතර, ඇතැම් ප්‍රදේශවල අද දිනයේදීත් කිරිපිටි මිලදී ගැනීම සඳහා දිගු පෝලිම් දක්නට ලැබුණා.",
       "URL": "https://www.hirunews.lk/283491/පිටි-හිඟයෙන්-බේකරි-හිමියන්-අසීරුතාවක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1663"
}