{
       "Source": "hirunews",
       "Timestamp": "Sunday, 27 February 2022 - 19:21",
       "Headline": "හෙටත් පැය 5කට අධික විදුලි කප්පාදුවක් (වීඩියෝ)",
       "News Content": "කලාප 8ක් සඳහා හෙට පැය 5යි විනාඩි 15ක කාලයක් සහ කලාප 3ක් සඳහා පැය 4යි විනාඩි 40ක කාලයක් විදුලිය කප්පාදු කිරීමට මහජන උපයෝගීතා කොමිසම විසින් ලංකා විදුලිබල මණ්ඩලයට අනුමැතිය ලබාදී තිබෙනවා.\nපී, කිව්, ආර්, එස්, ටී, යූ, වී, සහ ඩබ්ලිව් යන කලාපවලට පැය 5යි විනාඩි 15ක කාලයක් සහ ඒ, බී, සී කලාප සඳහා පැය 4යි විනාඩි 40ක කාලයක් විදුලිය කප්පාදු කිරීමට ලංකා විදුලිබල මණ්ඩලය මහජන උපයෝගීතා කොමිසමෙන් අවසර ඉල්ලා තිබූ බවයි එම කොමිසම සඳහන් කළේ.\nමේ අතර ගුවන් යානා ඉන්ධන, ඔටෝ ඩීසල් සහ සුපර් ඩීසල් මෙටි්‍රක් ටොන් 74,600කින් සමන්විත නෞකා දෙකක් එළඹෙන සතියේදී මෙරටට ළඟාවීමට නියමිතයි.\nඑමෙන්ම පෙට්‍රල් මෙටි්‍රක් ටොන් 38,300ක් සහිතව මෙරටට ළඟා වූ නෞකාවේ පෙට්‍රල් තොග ගොඩබෑම හෙට සිදු කෙරෙනවා.\nකෙසේ වෙතත්, අදත් ඉන්ධන පිරවුම්හල් අසළ පෝලිම් දක්නට ලැබුණා.\nලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න සඳහන් කළේ ඩීසල් නොමැතිවීම නිසා බස් ධාවනය සීමා කිරීමට සිදුව ඇති බවයි.",
       "URL": "https://www.hirunews.lk/298213/හෙටත්-පැය-5කට-අධික-විදුලි-කප්පාදුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1329"
}