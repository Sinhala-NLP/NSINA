{
       "Source": "hirunews",
       "Timestamp": "Monday, 12 June 2023 - 12:46",
       "Headline": "මීගොඩ වෙඩි තැබීමේ සැකකරුවන් අද අධිකරණයට",
       "News Content": "සමූපකාර රක්ෂණ සමාගමේ නව සභාපතිවරයාට වෙඩි තැබීමේ සිද්ධිය සම්බන්ධයෙන් අත්අඩංගුවට ගත් සිව්දෙනා අද හෝමාගම මහේස්ත්‍රාත් අධිකරණයට ඉදිරිපත් කිරීමට නියමිතයි.\nපොලිසිය ප්‍රකාශ කළේ එම සැකකරුවන් පැය 48 ක් රඳවාගෙන ප්‍රශ්න කිරීම සඳහා අධිකරණයෙන් අවසර ලබාගැනීමට කටයුතු කරන බවයි.\nමීගොඩ වල්පිට - බටවල ප්‍රදේශයෙන් දී සමූපකාර රක්ෂණ සමාගමේ නව සභාපති ලෙස වැඩභාරගැනීමට නිවසේ සිට සිය මෝටර් රථයෙන් ගමන් කරමින් සිටියදී ඩී.එල්.සමරවික්‍රම පසුගිය 5 වනදා වෙඩි ප්‍රහාරයට ලක්ව තිබුණා.\nමෙම වෙඩි තැබීම සිදුකර තිබුනේ යතුරුපැදියකින් පැමිණි දෙදෙනෙකු විසින්.\nපසුව සිද්ධිය සම්බන්ධයෙන් විමර්ශනය සඳහා පොලිස් කණ්ඩායම් 5ක් පත් කළා. එම විමර්ශනවලට අනුවයි සිද්ධියට සම්බන්ධ සැකකරුවන් හතරදෙනා අත්අඩංගුවට ගනු ලැබුවේ.\nමොවුන් අවුරුදු 32, 45 සහ 37 යන වයස්වල පසුවන හොරණ, කුලියාපිටිය, නෑබඩ සහ මාතර ප්‍රදේශවල පදිංචිකරුවන්.\nසැකකරුවන්ගෙන් සිදුකළ වැඩිදුර ප්‍රශ්න කිරීම්වලදී වෙඩි තැබීම සඳහා භාවිත කළ ගිනි අවිය, පතොරම් 2 ක් අඩංගු මැගසිනයක් මෙන්ම සැකකරුවන් පැමිණි ත්‍රිරෝද රථය සහ යතුරුපැදිය ද පොලිසිය විසින් සොයාගනු ලැබුවා.\nඑමෙන්ම දෙමටගොඩ මහල් නිවසක සිටි කාන්තාවකට තියුණු ආයුධයකින් පහරදුන් පුද්ගලයන් 3 දෙනෙකු පොලිසිය මගින් අත්අඩංගුවට ගෙන තිබෙනවා.\nපෙරේදා සැකකරුවන් විසින් කාන්තාවට සිදුකළ පහරදීම හේතුවෙන් ඇය බරපතල තුවාල ලබා රෝහල් ගත කළා.\nමේ අතර, ජර්මනියේ නිෂ්පාදිත අති නවීන රිවෝල්වරයක් සමඟ දෙයියන්දර සුමියා නමින් හැඳින්වෙන සංවිධානාත්මක අපරධකරු අත්අඩංගුවට ගෙන තිබෙනවා.\nඒ පොලිස් විශේෂ කාර්ය බලකායට ලද තොරතුරකට අනුව දෙයියන්දර පොලිස් වසමේ සිදුකළ වැටලීමකදියි.\nඊයේ අත්අඩංගුවට ගත් මොහු 44 හැවිරිදි දෙයියන්දර ප්‍රදේශයේ පදිංචිකරුවෙක්. මත්කුඩු අලෙවිය සහ මනුෂ්‍ය ඝාතන සිද්ධීන් සම්බන්ධයෙන් මොහුට විරුද්ධව චෝදනා එල්ලවනවා.",
       "URL": "https://www.hirunews.lk/337709/මීගොඩ-වෙඩි-තැබීමේ-සැකකරුවන්-අද-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=275"
}