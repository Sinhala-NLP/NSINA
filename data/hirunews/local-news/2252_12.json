{
       "Source": "hirunews",
       "Timestamp": "Saturday, 26 December 2020 - 13:30",
       "Headline": "සුනාමි පැමිණ වසර 16යි - හඳුනා නොගත් මළ සිරුරු කොටස් 300ක් (වීඩියෝ)",
       "News Content": "සුනාමි ව්‍යවසනය සිදුවී වසර 16ක් ගත වන අද, මිය ගිය ජනතාව සිහිපත් කරමින් දිවයින පුරා විනාඩි දෙකක නිශ්ශබ්දතාවක් පවත්වනු ලැබුවා.\nපෙරවරු 9.25 සිට 9.27 දක්වා පැවති මෙම නිශ්ශබ්දතාවයට සමගාමීව ජාතික සුරක්ෂිතතා දින සැමරුම ද පැවැත්වුණු අතර, වෙනදා මෙන් විශාල ජන සහභාගීත්වයක් සහිත සැමරුම් උත්සව සංවිධාන කර නොතිබුණේ පවතින කොරෝනා වසංගත තත්ත්වය හේතුවෙන්.\nකෙසේ වෙතත්, සෞඛ්‍ය මාර්ගෝපදේශන අනුගමනය කරමින් සීමිත පිරිසකගේ සහභාගීත්වයෙන් මිය ගිය ජනතාව සිහිපත් කරමින් දිස්ත්‍රික් මට්ටමින් ආගමික වතාවත් සංවිධාන කර තිබූ බවයි අප වාර්තාකරුවන් කියා සිටියේ.\nජාතික සුරක්ෂිතතා දින සැමරුමට සමගාමීව  හික්කඩුව - තෙල්වත්ත - පැරෑලිය සුනාමි ස්මාරකය අභියසදී ද සීමිත පිරිසකගේ සහභාගීත්වයෙන් සැමරුමක් පවත්වනු ලැබුවා.\nකෙසේ වෙතත් මීට පෙර සුනාමි සැමරුම් වලදී කොළඹ කොටුවේ සිට පැරෑලිය දක්වා ගමන් කළ දුම්රිය කොවිඩ් වසංගතය හේතුවෙන් මෙවර ධාවනයේ යෙදුණේ නැහැ.\nමේ අතර ස්වභාවික ආපදා සහ විපත්වලින් ජනතාව ආරක්ෂා කිරීමේ වගකීමට රජය බැදී සිටින බව ස්වදේශ කටයුතු සහ ආපදා කළමනාකරණ රාජ්‍ය අමාත්‍ය චමල් රාජපක්ෂ පවසනවා. ඒ සඳහා වන වගවීම  සහ වගකීම ජනාධිපතිවරයා විසින් සෞභාග්‍යයේ දැක්ම ප්‍රතිපත්ති ප්‍රකාශය තුළින් ද තහවුරු කර ඇති බවයි සුනාමි ව්‍යවසනය අනුස්මරණය සම්බන්ධයෙන් නිවේදනයක් නිකුත් කරමින් අමාත්‍යවරයා කියා සිටියේ.\nමේ අතර, වසර 16ක් ගත වුණ ද සුනාමි ව්‍යසනයෙන් මියගිය දහස් ගණනකගේ සිරුරු අතරින් 300ක පමණ ප්‍රමාණයක් අදටත් හඳුනාගෙන නොමැති බව කරාපිටිය ශික්ෂණ රෝහලේ ප්‍රධාන විශේෂඥ අධිකරණ වෛද්‍ය නිලධාරී රොහාන් පී. රුවන්පුර ප්‍රකාශ කළා.\nඔහු කියා සිටියේ අදාළ සිරුරු හඳුනාගැනීම සඳහා ඥාතීන් කිසිවෙකු ඉදිරිපත් නොවීම හේතුවෙන් ඒවා කරාපිටිය ශික්ෂණ රෝහලේ වෛද්‍ය පීඨයේ තැන්පත් කර ඇති බවයි.",
       "URL": "https://www.hirunews.lk/258003/සුනාමි-පැමිණ-වසර-16යි-හඳුනා-නොගත්-මළ-සිරුරු-කොටස්-300ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2252"
}