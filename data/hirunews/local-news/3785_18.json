{
       "Source": "hirunews",
       "Timestamp": "Wednesday, 22 August 2018 - 18:59",
       "Headline": "අරගලයේ වෙනසක් නොවන බව අන්තරේ කියයි",
       "News Content": "අග්නිදිග විශ්වවිද්‍යාලයේ ගැටළුවලට විසඳුම් ඉල්ලා සිදුකරන අරගලයේ වෙනසක් නොවන බව අන්තර් විශ්වවිද්‍යාලයීය ශිෂ්‍ය බල මණ්ඩලය ප්‍රකාශ කළා.\nකොළඹ අද කැඳවා තිබූ මාධ්‍ය හමුවකට එක්වෙමින් ඔවුන් මේ බව කියා සිටියේ ඊයේ සිසු විරෝධතාවට එල්ලවූ කඳුළු ගෑස් සහ ජල ප්‍රහාරය පිළිබඳව අදහස් දක්වමින්.\nමේ අතර උපවාසයක යෙදී සිටි අග්නිදිග විශ්ව විද්‍යාල සිසුන්ගේ අට්ටාලයට පොලීසිය සිදුකළ පහරදීම මගින් සිසුන්ගේ මුලික අයිතිවාසිකම් උල්ලංඝනය වීමක් සිදුව ඇති බව මානව හිමිකම් කොමිසමේ හිටපු කොමසාරිස්වරයෙකු වන මහාචාර්ය නීතීඥ ප්‍රතිභා මහානාමහේවා ප්‍රකාශ කළා.\nමෙම සිද්ධිය නිසා ශ්‍රී ලංකා සම්බන්ධයෙන් වැරදි මතයක් ජාත්‍යන්තරයට යන බව හිරු ප්‍රවෘත්ති අංශයට අදහස් දක්වමින් ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රී වාසුදේව නානායක්කාර ප්‍රකාශ කළා.\nවිශ්වවිද්‍යාල තුළ ගැටුම්කාරි තත්වයන් උද්ගතවී ඇත්තේ එක්සත් ජාතික පක්ෂයේ අවශ්‍යතා මත පත්කල උපකුලපතිවරුන්ගේ ක්‍රියාකලාපය හේතුවෙන් බවයි හිටපු උසස් අධ්‍යාපන අමාත්‍යවරයෙකු වන පාර්ලිමේන්තු මන්ත්‍රී එස්. බී. දිසානායක කියා සිටියේ.\nසිසු විරෝධතාවට ඊයේ එල්ලවූ ප්‍රහාරය හෙළා දකිමින් සබරගමු සරසවියේ සිසුන් පිරිසක් අද එම විශ්වවිද්‍යාලය ඉදිරිපිටදී විරෝධතාවක ද නිරතවුණා.\nමේ අතර ඊයේ පැවති විරෝධතාවයේදී පොලීසියේ පාර්ශවයෙන් කිසියම් පහරදීමක් සිදුව ඇත්නම් ඒ පිළිබඳව තමන් සොයා බලන බවයි රාජ්‍ය පරිපාලන, කළමනාකරන සහ නීතිය හා සාමය අමාත්‍ය රංජිත් මද්දුමබණ්ඩාර හිරු ප්‍රවෘත්ති අංශයට කියා සිටියේ.",
       "URL": "https://www.hirunews.lk/198178/අරගලයේ-වෙනසක්-නොවන-බව-අන්තරේ-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3785"
}