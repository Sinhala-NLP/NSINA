{
       "Source": "hirunews",
       "Timestamp": "Saturday, 28 May 2022 - 12:51",
       "Headline": "අටළුගමින් අතුරුදන් වූ දැරිය පිටකොටුවේ සිටින බවට තොරතුරක් (වීඩියෝ)",
       "News Content": "බණ්ඩාරගම - අටලුගමින් අතුරුදන්වූ නව හැවිරිදි දැරිය පිටකොටුව ප්‍රදේශයේ සිටින බවට තොරතුරක් ලැබී තිබෙනවා.\nඒ අනුව පොලිස් කණ්ඩායම් කිහිපයක් දැරිය සෙවීම සඳහා එම ප්‍රදේශයට ගොස් ඇති බවයි පොලිසිය සඳහන් කළේ.\nමේ වනවිට එම සිද්ධියට අදාළව දැරියගේ මව, පියා, ඥාතීන් ඇතුලු පුද්ගලයින් විසිදෙනෙකුගෙන් පමණ ප්‍රකාශ සටහන් කරගෙන තිබෙනවා.\nදැරිය වෙළඳසැලින් පිටව යන අවස්ථාවේදී ඒ අසළ නවතා තිබූ වෑන් රථයක් සම්බන්ධයෙන් පොලිස් පරීක්ෂණ සිදු කෙරුණා.\nසී. සී. ටී. වී. දර්ශන ඔස්සේ ලබාගත් මෙම තොරතුරු පදනම්ව අදාළ වෑන් රථයේ අංකයෙන් එහි හිමිකරු පදිංචිව සිටින පිළියන්දල ප්‍රදේශයට ගොස් ඔහුගෙන්ද සිද්ධියට අදාළ ව ප්‍රකාශයක් ලබාගත් බවයි පොලිසිය සඳහන් කළේ.\nකෙසේ වෙතත් එම වෑන් රථය අසළ වෙළඳසැළකින් භාණ්ඩ මිල දී ගැනීමට පැමිණ ඇති බවයි සිදුකළ පරීක්ෂණවලදී අනාවරණ වී ඇත්තේ.\nඉන්පසු අද පෙරවරුවේ එම දැරිය පිටකොටුව ප්‍රදේශයේ සිටින බවට තොරතුරක් ලැබී ඇති අතර, ඒ පිළිබඳව සොයාබැලීම සඳහා වේල්ලවීථිය සහ පිටකොටුව පොලිස් ස්ථානවලට දැනුම්දී කණ්ඩායම් කිහිපයක් එම ප්‍රදේශයේ නිරීක්ෂණයක නිරතවනවා.\nඊයේ (27) උදෑසන සිය නිවසට මීටර් 250 ක් පමණ දුරින් පිහිටි කුකුළු මස් වෙළඳසැලකට ගොස් ඇති මෙම දැරිය යළි නිවසට පැමිණ නැහැ.\nඒ සම්බන්ධයෙන් දැරියගේ දෙමව්පියන් පොලිසියට කළ පැමිණිල්ලකට අනුවයි පොලිස් පරීක්ෂණ මෙලෙස ආරම්භ කර ඇත්තේ.\nමෙලෙස අතුරුදන් වී ඇත්තේ ෆාතිමා අයීෂා නැමති අල් ගස්සාලි මහා විද්‍යාලයේ සිව්වැනි ශ්‍රේණියේ ඉගෙනුම ලබන දැරියක්.",
       "URL": "https://www.hirunews.lk/305515/අටළුගමින්-අතුරුදන්-වූ-දැරිය-පිටකොටුවේ-සිටින-බවට-තොරතුරක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1137"
}