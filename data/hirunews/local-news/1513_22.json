{
       "Source": "hirunews",
       "Timestamp": "Monday, 06 December 2021 - 14:44",
       "Headline": "ප්‍රියන්ත කුමාර දියවඩනගේ ඝාතනයට අත්අඩංගුවට ගත් පාකිස්තානුවන් 26 දෙනා 15 දක්වා රිමාන්ඩ් (වීඩියෝ)",
       "News Content": "පාකිස්තානයේ සියල්කොට් හිදී ශ්‍රී ලාංකික කම්හල් කළමනාකරු ප්‍රියන්ත කුමාර දියවඩන අමානුෂික අන්දමින් ඝාතනය කිරීම සම්බන්ධයෙන් අත්අඩංගුවට ගත් ප්‍රධාන සැකකරුවන් 26 දෙනෙකු අද (06) ගුජරන්වාලා ත්‍රස්ත මර්දන අධිකරණය මගින් ලබන 21 වන දා දක්වා රක්ෂිත බන්ධනාගාර ගත කරනු ලැබුවා.\nඔවුන් නැවතත් එදින අධිකරණය වෙත ඉදිරිපත් කිරීමට නියමිතයි.\nඑලෙස රක්ෂිත බන්ධනාගාරගත කළ පිරිස අතර 16 හැවිරිදි අයෙකු ද සිටින බව සඳහන්.\nසිද්ධිය සම්බන්ධයෙන් තවත් සැකකරුවන් 7 දෙනෙකු අත්අඩංගුවට ගනු ලැබූ බව පන්ජාබ් ප්‍රාන්ත පොලීසිය අද නිවේදනය කළ අතර, ඒ අනුව අත්අඩංගුවට ගත් සැකකරුවන්ගේ සංඛ්‍යාව 131 දක්වා ඉහළ යනවා.\nඒ අතුරෙන් ප්‍රියන්ත කුමාර දියවඩන වෙත ප්‍රහාරයක් එල්ල කිරීම සඳහා සැලසුම් කොට, ප්‍රචණ්ඩත්වය අවුළුවා, අන් අය ඒ සඳහා උසි ගැන්වීම සම්බන්ධයෙන් කටයුතු කර ඇත්තේ ප්‍රධාන සැකකරුවන් 26 දෙනා විසින් බවයි පන්ජාබ් පොලීසිය සදහන් කළේ.",
       "URL": "https://www.hirunews.lk/290184/ප්‍රියන්ත-කුමාර-දියවඩනගේ-ඝාතනයට-අත්අඩංගුවට-ගත්-පාකිස්තානුවන්-26-දෙනා-15-දක්වා-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1513"
}