{
       "Source": "hirunews",
       "Timestamp": "Saturday, 21 May 2022 - 7:57",
       "Headline": "සහල්, කිරිපිටි, ඖෂධ ආධාර රැගත් ඉන්දීය නෞකාවක් හෙට කොළඹට (වීඩියෝ)",
       "News Content": "පෙට්‍රල් සහ ඩීසල් රැගත් තවත් නෞකා 2ක ගොඩබෑමේ කටයුතු අද (21) ආරම්භ කරන බව බලශක්ති අමාත්‍ය කංචන විජේසේකර පවසනවා.\nඔහු මේ බව සඳහන් කළේ ට්විටර් සටහනක් තබමින්.\nමේ අතර ඛනිජ තෙල් සංස්ථාවේ තොග ගබඩා පර්යන්තය මගින් ඍජුව පිටස්තර වාහන සඳහා ඉන්ධන නිකුත් කිරීම හේතුවෙන් ඉන්ධන බෙදාහරින බවුසර් රථවලට ඉන්ධන ලබා ගැනීමට බාධා එල්ල වී ඇති ඛනිජ තෙල් පෞද්ගලික ටැංකි රථ හිමියන්ගේ සංගමය පවසනවා.\nඑහි සම ලේකම් ශාන්ත සිල්වා කොළඹ පැවති මාධ්‍ය හමුවකට එක් වෙමින් කියා සිටියේ ඒ සමග බවුසර් රථවලට තොග ගබඩා පර්යන්තයේ පෝලිම්වල රැඳී සිටීමට සිදු වීම හේතුවෙන් දිවයින පුරා ඉන්ධන බෙදාහැරීමේ කටයුතු සිදු කිරීමට ප්‍රමාද වන බවයි.\nදිවයින පුරා පෙට්‍රල් බෙදා හැරීමේ කටයුතු අඛණ්ඩව සිදු කෙරෙන බව ද ඔහු ප්‍රකාශ කළා.\nඉන්දීය ණය ආධාරය යටතේ මෙරටට ළගාවූ නෞකාවෙන් ගොඩබාන ලද පෙට්‍රල් මෙට්‍රික් ටොන් 28,000 ක බෙදා හැරීම් මෙලෙස සිදු කෙරෙනවා.\nඒ අනුව ඔක්ටේන් 92 වර්ගයේ පෙට්‍රල් මෙට්‍රික් ටොන් 19,000 ක් සහ ඔක්ටේන් 95 වර්ගයේ පෙට්‍රල් මෙට්‍රික් ටොන් 9000ක් ඛනිජ තෙල් සංස්ථාවේ තොග ගබඩා පර්යන්තය සිට දිවයින පුරා පිරවුම් හල් වෙත මෙලෙස බෙදාහැරෙනු ඇති.\nකෙසේ වෙතත් දිවයින පුරා ඉන්ධන හල් අසල මේ වන විටත් දිවා රෑ නොතකා ජනතාව දිගු පෝලිම්වල රැඳී සිටිනවා.\nමේ අතර අත්‍යවශ්‍ය ඖෂධ මෙටි්‍රක් ටොන් 30 ක්, සහල් මෙට්‍රික් ටොන් 900 ක් සහ කිරිපිටි මෙට්‍රික් ටොන් 50 ක් ඇතුලු ඉන්දීය මානුෂීය ආධාර රැගත් නෞකාවක් හෙට මෙරටට ළඟා වීමට නියමිතයි.\nරුපියල් බිලියන දෙකක් වටිනා ආධාර මෙලෙස ඉන්දියාවෙන් ශ්‍රී ලංකාවට හිමිවන අතර, තමිල්නාඩු ප්‍රාන්තය විසින් එක්රැස් කරගත් ආධාර ද ඊට ඇතුළත්.\nඉන්දීය ආධාර රැගත් නෞකාව චෙන්නායි වරායෙන් නික්මුණු අවස්ථාවේ ධජ සළකුණු කළේ තමිල්නාඩු මහ ඇමති එම්.කේ. ස්ටාලින් විසින්.\nඑමෙන්ම අත්‍යවශ්‍ය ඖෂධ මිලදී ගැනීම සඳහා මේ වන විට බංග්ලාදේශයෙන්ද ඇමරිකානු ඩොලර් මිලියන 2 ක පරිත්‍යාගයක් හිමිව තිබෙනවා.\nඅත්‍යවශ්‍ය ඖෂධ මිල දී ගැනීම සඳහා ලෝක බැංකුව මගින් මෙරටට ඩොලර් මිලියන 77 ක මූල්‍ය ප්‍රදානයක් සිදුකර ඇති අතර, ඒ අනුව එම ඖෂධ ගෙන්වීම සඳහා මේ වන විටත් ප්‍රසම්පාදන කටයුතුවලට එළඹ ඇති බවටයි වාර්තා වන්නේ.\nකෙසේ වෙතත් ඒ යටතේ ඖෂධ ලැබීම සඳහා තවත් මාස 4ක පමණ කාලයක් ගත වනු ඇති.",
       "URL": "https://www.hirunews.lk/304876/සහල්-කිරිපිටි-ඖෂධ-ආධාර-රැගත්-ඉන්දීය-නෞකාවක්-හෙට-කොළඹට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1154"
}