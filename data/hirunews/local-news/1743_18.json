{
       "Source": "hirunews",
       "Timestamp": "Thursday, 19 August 2021 - 16:17",
       "Headline": "හෙට සිට සතොසින් සහන මල්ලක්",
       "News Content": "රුපියල් 1,998ක වටිනාකමකින් යුත් අත්‍යාවශ්‍ය භාණ්ඩ වර්ග විස්සක් ඇතුළත් සහන මල්ලක් හෙට සිට සතොස හරහා සති දෙකක කාලයක් ජනතාව වෙත බෙදාහැරීමේ වැඩපිළිවෙළක් ආරම්භ කර ඇති බව වෙළඳ අමාත්‍ය ආචාර්ය බන්දුල ගුණවර්ධන පවසනවා.\nඒ සම්බන්ධයෙන් දැනුවත් කිරීම සඳහා කොළඹ අද පැවති මාධ්‍ය හමුවකට එක්වෙමින් අමාත්‍යවරයා මේ බව කියා සිටියා.\nඅමාත්‍යවරයා පෙන්වා දුන්නේ 1998 අංකය ඇමතීමෙන් මෙම භාණ්ඩ මල්ල නිවසට ම ගෙන්වා ගැනීමේ හැකියාව පවතින බවයි.\nසාමාන්‍යයෙන් වෙළඳපොලෙහි රුපියල් 2600කට වඩා වැඩි මිලකට අලෙවි වන භාණ්ඩ වර්ග 20ක් ඇතුළත් මෙම සහන මල්ල දිවයින පුරා සතොස ශාඛා මගින් හෙට සිට ලබාගත හැකියි.\nමේ අතර මේ මොහොතේ රට වසා දමන්නේ නම් අඩු ආදායම්ලාභීන්ට අත්‍යවශ්‍ය ආහාර මල්ලක් ලබාදීම  අනිවාර්ය මෙන්ම පූර්ව කොන්දේසියක් විය යුතු බව අමාත්‍ය වාසුදේව නානායක්කාර පවසනවා.\nස්වයං රැකියාවල නිරත පිරිස් සම්බන්ධයෙන් ද මෙහිදී විශේෂ අවධානයක් යොමු කළ යුතු බවයි වසංගත තත්වය හමුවේ ගත යුතු ඉදිරි ක්‍රියාමාර්ග පිළිබඳව අද පැවති මාධ්‍ය හමුවකදී අදහස් දක්වමින් අමාත්‍යවරයා කියා සිටියේ.\nමේ අතර රුපියල් 1,998 ක වටිනාකමකින් යුත් අත්‍යවශ්‍ය භාණ්ඩ වර්ග විස්සක් ඇතුළත් භාණ්ඩ මල්ලක් හෙට සිට සතොස හරහා නිවසටම ගෙන්වා ගත හැකි බව වෙළඳ අමාත්‍ය ආචාර්ය බන්දුල ගුණවර්ධන ප්‍රකාශ කළා.\nසති දෙකක කාලයක් සඳහා මෙම වැඩටසහන ක්‍රියාත්මක අතර, 1998 දුරකථන අංකය ඇමතීමෙන් මෙම භාණ්ඩ මල්ල ගෙන්වා ගත හැකි බවයි කොළඹ අද පැවති මාධ්‍ය හමුවකදී අමාත්‍යවරයා සදහන් කළේ.\nමේ අතර, කොරෝනා වෛරසය පැතිරීම ඉහළ යාමත් සමඟ අදත් දිවයිනේ නගර රැසක වෙළඳසැල් වසා දැමුණා.\nසූරියවැව, හුංගම,  හබරණ, ඉමදූව, තඹුත්තේගම සහ වීරකැටිය යන නගරවල වෙළදසැල් ද මෙලෙස වසා දැමුණු අතර, ගාල්ල නගරයේ වෙළඳසැල් වසා දැමීමට පියවර ගන්නා ලෙස ගාල්ල නගරාධිපතිවරයා පළාත් ආණ්ඩුකාරවරයාගෙන් ඉල්ලීමක් කර ඇති බවයි වාර්තාවන්නේ.\nමීට අමතරව කිලිනොච්චිය නගරයේ වෙළඳ සංගම් විසින් සිය වෙළඳසැල් වසා දැමුවද ඇතමුන් මාර්ග ආශ්‍රිතව වෙළඳාම් කටයුතු සිදුකරන බව අප වාර්තාකරු සඳහන් කළා.\nකොටගල නගරය ද අද වසා දැමුණු අතර, නුවරඑළිය ආර්ථික මධ්‍යස්ථානය තොග වෙළඳාම සඳහා පමණක් විවෘත කර ඇති බවයි එහි ලේකම් අරුණශාන්ත ප්‍රකාශ කළේ.\nමේ අතර නුවරඑළිය දිස්ත්‍රික්කයේ නගර වැසීමට වෙළද සංගම් කටයුතු කරන්නේ නම් ඒ පිළිබදව ප්‍රාදේශීය ලේකම්වරුන් සහ පළාත් පාලන ආයතන ප්‍රධානීන් දැනුවත් කරන ලෙසයි නුවරඑළිය දිස්ත්‍රික් ලේකම් නන්දන ගලබොඩ ඉල්ලා සිටින්නේ.",
       "URL": "https://www.hirunews.lk/280122/හෙට-සිට-සතොසින්-සහන-මල්ලක්",
       "Category": "Local News",
       "Parent URL": "https://www.hirunews.lk/local-news.php?pageID=1743"
}