{
       "Source": "hirunews",
       "Timestamp": "Thursday, 30 March 2017 - 14:50",
       "Headline": "විභාග ප්‍රතිඵල නිසා දිවි නසාගත් සිසුන් ගැන අධ්‍යාපන ඇමති කතා කරයි",
       "News Content": "විභාගයෙන් තමන් අපේක්ෂා කළ ප්‍රතිඵල නොලැබීම නිසා ජීවිතය හානි කරගන්නවාට වඩා සිසු දරුවන්ට තමන්ගේ ජීවිතය සාර්ථක කරගැනීමට යා හැකි මාර්ග රැසක් විවෘතව පවතින බව ධ්‍යාපන අමාත්‍ය අකිල විරාජ් කාරියවසම් මහතා පවසනවා.\nඒ සඳහා ඔවුන් දැනුවත් කිරීමට දෙමාපියන් හා ගුරුවරුන් කටයුතු කළ යුතු බව බවද අමාත්‍යවරයා පෙන්වා දෙනවා.\nඅමාත්‍යවරයා මේ අදහස් ප්‍රකාශ කළේ ඊයේ (29) සවස අපේ ගම පරිශ්‍රයේ දී පැවති ඔස්ට්‍රේලියාවේ අධ්‍යාපන සංචාරයක නිරත වූ පළාත් අධ්‍යාපන අධ්‍යක්ෂවරුන් එම අධ්‍යාපන සංචාරයේ ලද අත්දැකීම් අමාත්‍යවරයා හමුවේ හුවමාරු කරගැනීමට සංවිධානය කර තිබූ සාකච්ඡාවකට එක්වෙමින්.\nවිභාග කේන්ද්‍රීය අධ්‍යාපන රටාවකට සිසු දරු දැරියන් තල්ලු කරදැමීමේ වගකීම අධ්‍යාපන ප්‍රතිපත්ති සම්පාදකයින්, ගුරුවරුන් හා දෙමාපියන් බාරගත යුතු බවද අමාත්‍යවරයා සඳහන් කළා.\nසිසුන්ට මානසික පීඩනයක් බවට පත් වී ඇති විභාග කේන්ද්‍රීය අධ්‍යාපන රටාව වෙනස් කිරීමත් ගුණගරුක හා ආත්ම විශ්වාසයෙන් යුක්ත පුරවැසියන් රටට දායාද කිරීමත් අරමුණු කර අධ්‍යාපන පද්ධතිය ප්‍රති ව්‍යුහගත කිරීමට පියවර රාශියක් ක්‍රියාත්මක කරමින් සිටින බව අමාත්‍යවරයා මෙහිදී වැඩි දුරටත් සඳහන් කළා.",
       "URL": "https://www.hirunews.lk/158111/විභාග-ප්‍රතිඵල-නිසා-දිවි-නසාගත්-සිසුන්-ගැන-අධ්‍යාපන-ඇමති-කතා-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4587"
}