{
       "Source": "hirunews",
       "Timestamp": "Wednesday, 23 December 2020 - 7:39",
       "Headline": "මෙරට කොරෝනා ආසාදිතයින් 38,000 ඉක්මවයි",
       "News Content": "තවත් කොරෝනා මරණ 02ක් වාර්තාවීමත් සමඟ මෙරට සමස්ත කොරෝනා මරණ සංඛ්‍යාව 183 දක්වා ඉහළ ගියා.\nමියගිය එක් අයෙකු අවුරුදු 15ක් වයසැති පිරිමි දරුවෙක්.\nඔහු මහරගම අපේක්ෂා රෝහලේ ප්‍රතිකාර ලබමින් සිටි දංකොටුව ප්‍රදේශයේ පදිංචිකරුවෙකු වන අතර කොරෝනා ආසාදිතයෙකු ලෙස හඳුනා ගැනීමෙන් පසුව අයිඩීඑච් රෝහලට මාරු කර කෙරුණු අතර එහිදී මෙම දරුවා මියගොස් ඇත්තේ ඊයේ දිනයේයි.\nකොවිඞ් නියුමෝනියා තත්ත්වය, ලේ විෂවී සහ උග්‍ර වූ ලියුකේමියා තත්ත්වය මරණයට හේතු වී තිබෙනවා.\nඑමෙන්ම කොළඹ 7 ප්‍රදේශයේ පදිංචි අවුරුදු 72ක් වයසැති කාන්තාවක් පසුගිය 20 වනදා නිවසේදී මියගොස් තිබෙනවා.\nමරණයට හේතුව ලෙස දැක්වෙන්නේ කොවිඞ් නියුමෝනියා තත්ත්වයයි.\nමේ අතර ඊයේ දිනයේදීත් තවත් කොරෝනා ආසාදිතයන් 428 දෙනෙකු වාර්තාවීමත් සමඟ මෙරට සමස්ත කොරෝනා ආසාදිත සංඛ්‍යාව 38,000 ඉක්මවා තිබෙනවා. එය දැක්වෙන්නේ 38,059ක් ලෙසටයි.\nඅවසන් වරට වාර්තාවූ ආසාදිතයන්ගෙන් 392කු පෑලියගොඩ කොවිඞ් පොකුරේ ආශ්‍රිතයන් වන අතර බන්ධනාගාර පොකුරෙන් 35 දෙනෙකු සහ විදේශයන්හි සිට පැමිණි එක් අයෙකු කොරෝනා රෝගීන් බවට හඳුනා ගැණුනා.\nතවදුරටත් ආසාදිතයින් 8576ක් රෝහල් ගතව ප්‍රතිකාර ලබන අතර සුවය ලැබූ සංඛ්‍යාව 29,300ක්.\nකොළඹ දිස්ත්‍රික්කයෙන් වාර්තා වන මුළු ආසාදිතයින් සංඛ්‍යාව 15,684ක් වන අතර ගම්පහ දිස්ත්‍රික්කයෙන් රෝගීන් 8,111 දෙනෙකු සහ කළුතර දිස්ත්‍රික්කයෙන් ආසාදිත 2,524 ක් වාර්තා වන බවයි වසංගත රෝග විද්‍යා අංශය සඳහන් කළේ.\nඑමෙන්ම කොළඹ මහ නගර සීමාවට අයත් මහල් නිවාස සංකීර්ණ කිහිපයක් තවදුරටත් හුදකලා කර තිබෙනවා.\nඑලෙස හුදකලා කර ඇති ලක් සඳ නිවාස සංකීර්ණයේ ජීවත් වන ජනතාව ඊයේ රාත්‍රියේ විරෝධතාවක නිරතවූයේ තමන් කඩිනමින් හුදකලා බවින් ඉවත් කරන ලෙසට රජයට බල කරමින්.\nමේ අතර කොරෝනා ආසාදිතයෙකු වැලිකන්ද ප්‍රතිකාර මධ්‍යස්ථානයෙන් පැනගොස් සිටියදී වැලිකන්ද නගරයේ ත්‍රිරෝද රථ රියදුරෙකු විසින් අල්ලා පොලිසියට භාර දී තිබෙනවා.\nමොහු නාරොහේන්පිට ප්‍රදේශයේ පදිංචිකරුවෙකු වන අතර මෙම රෝගියා නැවතත් වැලිකන්ද රෝහලට භාර දී ඇති බවයි වාර්තා වන්නේ.\nඑමෙන්ම අවදානමක් නොමැති ප්‍රදේශවල පාසල් ආරම්භ කිරීම සම්බන්දයෙන් අධ්‍යාපන අමාත්‍යවරයා නිල නිවේදනයක් නිකුත් කළද උපකාරක පන්ති ආරම්භ සම්බන්ධයෙන් පැහැදිලි ප්‍රකාශයක් සිදු නොකිරීම සමස්ත ලංකා වෘත්තිය දේශකවරුන්ගේ සංගමය හෙළා දැක තිබෙනවා.\nලක්ෂ තුනකට අධික ගුරුවරුන් මෙන්ම ලක්ෂ තිහකට අධික දරු පරපුරද මෙමඟින් අසාධාරණයට ලක්වන බවයි ඔවුන් පෙන්වා දෙන්නේ.\nමේ අතර විරු අභිමන් කොවිඞ් 19 රක්ෂණාවරණයේ දෙවන අදියර ආරම්භ කරමින් රක්ෂණාවරණ සහතිකය ශ්‍රී ලංකා ඉන්ෂුවරන්ස් සභාපති ආචාර්ය ජගත් වැල්ලවත්ත විසින් ඊයේ ජනාධිපති ගෝඨාභය රාජපක්ෂ වෙත පිළිගන්වා තිබෙනවා.\nපසුගිය අප්‍රේල් මාසයේදී මෙම රක්ෂණාවරණයේ පළමු අදියර ක්‍රියාත්මක කරනු ලැබුවා.\nකොවිඩ් මර්දනයේ පෙරමුණ ගෙන ක්‍රියාකරන වෛද්‍ය හා සෞඛ්‍ය කාර්ය මණ්ඩලය, ත්‍රිවිධ හමුදාව, පොලීසිය ඇතුලු රාජ්‍ය අංශයේ නිලධාරීන් මෙම රක්ෂණ ක්‍රමයෙන් ආවරණය සැපයෙනවා.\nදෙවන අදියර යටතේ රාජ්‍ය සහ පෞද්ගලික දෙඅංශයේ සියලුම සේවකයින් මෙම රක්ෂණාවරණය සඳහා දායක කරගැනීමට අපේක්ෂා කරන බවයි ජනාධිපති මාධ්‍ය අංශය සඳහන් කළේ.\nකොවිඩ් 19 නිසා ජීවිතය අහිමිවීමකදී විරු අභිමන් රක්ෂණාවරණයෙන් රුපියල් ලක්ෂයක් ප්‍රදානය කෙරෙනවා. රෝහල් ගතවීමේදී ලැබෙන මුදල රුපියල් දහසක්.\nදැඩි සත්කාර ඒකකයේ ප්‍රතිකාර සඳහා දින 90 ක උපරිමයකට යටත්ව රුපියල් 2,000 ක දීමනාවක් මෙමඟින් පිරිනැමෙනවා.\nමේ අතර ඉදිරියේදී කොළඹ ජාතික රෝහල තුළිනුත් පී.සී.ආර්. පරීක්ෂණ සිදුකළ හැකි බව සෞඛ්‍ය අමාත්‍යාංශය පවසනවා.\nශ්‍රී ලංකා හෘද වෛද්‍යවරුන්ගේ සංගමයේ ඉල්ලීම පරිදි පෞද්ගලික ආයතනයක් විසින් කොළඹ ජාතික රෝහල වෙත ඊයේ පී.සී.ආර්. යන්ත්‍රයක් පරිත්‍යාග කිරීම සිදු කෙරුණා.",
       "URL": "https://www.hirunews.lk/257714/මෙරට-කොරෝනා-ආසාදිතයින්-38000-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=2259"
}