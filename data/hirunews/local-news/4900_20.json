{
       "Source": "hirunews",
       "Timestamp": "Tuesday, 30 August 2016 - 18:32",
       "Headline": "ආයුර්වේද සේවකයෝ සෞඛ්‍ය අමාත්‍යාංශයට කඩා පනී",
       "News Content": "ශ්‍රී ලංකා ආයුර්වේද සංස්ථාවේ සභාපතිවරයා සහ කළමනාකාර අධ්‍යක්‍ෂවරයා ඉවත් කිරීම ඇතුලූ ඉල්ලීම් කිහිපයක් ඉදිරිපත් කරමින් එහි වෘත්තිය සමිති එකමුතුව අද බලහත්කාරයෙන් සෞඛ්‍ය අමාත්‍යාංශ පරිශ්‍රයට ඇතුලූවුණා.\nඒ, අමාත්‍යාංශය ඉදිරිපිට පැවති උද්ඝෝෂණයකින් අනතුරුවයි.\nආයුර්වේද සංස්ථාවේ සභාපතිවරයා සහ කළමනාකාර අධ්‍යක්‍ෂවරයා ඉවත් කරන ලෙස මාස දෙකක පමණ කාලයක සිට එහි සේවකයන් මෙලෙස විරෝධතාවයේ නිරතවනවා.\nඅද සෞඛ්‍ය අමාත්‍යාංශය ඉදිරිපිට උද්ඝෝෂණයේ නිරතවීමෙන් පසු ඔවුන් බලහත්කාරයෙන් එහි ප්‍රධාන ගේට්ටුව විවෘත කරගෙන අමාත්‍යාංශ පරිශ්‍රයට ඇතුලූ වන අවස්ථාවේ යම් උණුසුම්කාරී තත්ත්වයක්ද ඇතිවුණා.\nපසුව ඔවුන් අමාත්‍යාංශ ලේකම් අනුර ජයවික්‍රම වෙත සිය ඉල්ලීම් ඇතුළත් සංදේශයක්ද භාරදී තිබෙනවා.\nඅනතුරුව මාධ්‍ය වෙත අදහස් දැක්වූ ආයුර්වේද සංස්ථා වෘත්තිය සමිති එකමුතුවේ සභාපති බර්නාඞ් කාරියවසම් කියා සිටියේ දින 14 ක් ඇතුළත සිය ඉල්ලීම්වලට විසඳුම් ලබාදීමට අමාත්‍යාංශ ලේකම්වරයා එකඟ වූ බවයි.\nපසුගිය ජූනි මස 28 වනදා ද ආයුර්වේද සංස්ථාවේ සේවකයන් එහි සභාපතිවරයාට විරෝධය පළ කරමින් ඔහු පැය  කිහිපයක් සංස්ථාව තුළ රඳවාගෙන සිටියා.\nඑම සිද්ධියෙන් පසු මෙතෙක්  සභාපතිවරයා හෝ කළමනාකාර අධ්‍යක්‍ෂවරයා සංස්ථාවේ සේවයට වාර්තා කර නොමැති බවයි වෘත්තිය සමිති නියෝජිතයන් සඳහන් කළේ.",
       "URL": "https://www.hirunews.lk/141847/ආයුර්වේද-සේවකයෝ-සෞඛ්‍ය-අමාත්‍යාංශයට-කඩා-පනී",
       "Category": "Local News",
       "Parent URL": "https://www.hirunews.lk/local-news.php?pageID=4900"
}