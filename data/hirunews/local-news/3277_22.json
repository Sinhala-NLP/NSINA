{
       "Source": "hirunews",
       "Timestamp": "Friday, 28 June 2019 - 7:32",
       "Headline": "වෛද්‍ය සාෆි ගැන ඇමරිකාවේදීත් පරීක්ෂණ",
       "News Content": "දැනට අත්අඩංගුවේ සිටින කුරුණෑගල මහරෝහලේ වෛද්‍ය සාෆි ෂිහාබ්දීන් සම්බන්ධයෙන් ඇමරිකාවේ ලොස්ඇන්ජලීස්හි ප්‍රධාන ජාතික වෛද්‍ය පීඨය ද ලබන සතියේ පරීක්ෂණයක් ආරම්භ කිරීමට නියමිත බව පූජ්‍ය අතුරලියේ රතන හිමියන් පවසනවා.\nසිදුකළ සිසේරියන් සැත්කම් සම්බන්ධයෙන් සමාජයේ දැඩි කතාබහක් මතුව තිබෙන කුරුණෑගල මහ රෝහලේ වෛද්‍ය සාෆි ෂිහාබ්දීන් සම්බන්ධයෙන් සිදුකරන විමර්ශන පිළිබඳ පිටු 210 කින් යුත් වාර්තාවක් අපරාධ පරීක්ෂණ දෙපාර්තමේන්තුව ඊයේ අධිකරණයට ඉදිරිපත් කළා.\nඒ, කුරුණෑගල ප්‍රධාන මහේස්ත්‍රාත් සම්පත් හේවාවසම් ඉදිරියේ සැකකාර වෛද්‍යවරයා අත්අඩංගුුවට ගැනීමට අදාළ නඩුව කැඳවූ අවස්ථාවේදීයි.\nඑහිදී අපරාධ පරීක්ෂණ දෙපාර්තමේන්තුව අධිකරණයට දැනුම් දී තිබුණේ වෛද්‍ය සාෆි සම්බන්ධයෙන් සිදුකරන පරීක්ෂණවලට අදාළව පුද්ගලයින් 801 දෙනෙකුගෙන් ප්‍රකාශ සටහන් කරගෙන ඇති බවයි.\nඅධිකරණයට ඉදිරිපත් කළ වාර්තාවේ එම ප්‍රකාශවල සාරංශ ඇතුළත් කර තිබෙනවා.\nමේ අතර, නඩු විභාගය පැවැත්වෙන අවස්ථාවට පාර්ලිමේන්තු මන්ත්‍රී පූජ්‍ය අතුරලියේ රතන හිමියන්ද එක්ව සිටියා.\nනඩු විභාගයෙන් අනතුරුව උන්වහන්සේ අපරාධ පරීක්ෂණ දෙපාර්තමේන්තුවට ද චෝදනා එල්ල කළා.",
       "URL": "https://www.hirunews.lk/219246/වෛද්‍ය-සාෆි-ගැන-ඇමරිකාවේදීත්-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=3277"
}