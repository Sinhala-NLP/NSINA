{
       "Source": "hirunews",
       "Timestamp": "Thursday, 29 June 2023 - 19:26",
       "Headline": "නව ගුවන් හමුදාපති හෙට වැඩ භාර ගැනීමට නියමිතයි",
       "News Content": "මෙරට 19 වන ගුවන් හමුදාපතිවරයා ලෙස පත්වූ එයාර් මාර්ෂල් උදේනි රාජපක්ෂ අද පෙරවරුවේ එම ධුරයේ වැඩභාරගනු ලැබුවා.\nධුරයෙන් විශ්‍රාම ගත් එයාර් චීෆ් මාර්ෂල් සුදර්ශන පතිරණ විසින් රාජකාරි භාරදීම සංකේතවත් කරමින් සම්ප්‍රදායානුකූලව යෂ්ටිය නව ගුවන් හමුදාපතිවරයා වෙත භාරදීම ගුවන් හමුදා මූලස්ථානයේදී අද පෙරවරුවේ සිදු කෙරුණා.\nකොළඹ ආනන්ද විද්‍යාලයේ ආදි සිසුවෙක් වන ඔහු ගම්පහ බණ්ඩාරනායක විද්‍යාලයෙන් මූලික අධ්‍යාපනය හදාරා ඇති අතර, ප්‍රාථමික අධ්‍යාපනය හදාරා තිබුණේ ගම්පහ බණ්ඩාරවත්ත පරාක්‍රම විද්‍යාලයේදියි.\n1988 වසරේදී ජෙනරාල් ශ්‍රීමත් ජෝන් කොතලාවල ආරක්ෂක විශ්වවිද්‍යාලයේ අංක හය බඳවා ගැනීමේ කණ්ඩායමට ඇතුලත්වූ නව ගුවන් හමුදාපතිවරයා 1990, වසරේ ඔක්තෝම්බර් 5 වනදා උපාධිය ලබාගනිමින් ගුවන් හමුදා නියමුවෙකු ලෙස සේවයට එක්වුණා.\nඑයාර් මාර්ෂල් උදේනි රාජපක්ෂතම සේවා කාලය තුළ පුකාරා ප්‍රහාරක ගුවන් නියමුවෙකු ලෙසත්, සෙස්නා - 150, වයි 12, ඇව්රෝ, ශමාෂෙට්ටි 260 ටී පී සහ ඇන්ටනොව් 32, සී 130 ප්‍රවාහන යානාවල නියමුවෙකු ලෙස කටයුතු කර තිබෙනවා.\nනව ගුවන් හමුදාපති ධුරය නිල වශයෙන් භාරගත් එයාර් මාර්ෂල් උදේනි රාජපක්ෂ වෙත උත්තමාචාර පෙළපාලියක් ද පැවැත්වුණා.",
       "URL": "https://www.hirunews.lk/339499/නව-ගුවන්-හමුදාපති-හෙට-වැඩ-භාර-ගැනීමට-නියමිතයි",
       "Category": "Local News",
       "Parent URL": "https://www.hirunews.lk/local-news.php?pageID=226"
}