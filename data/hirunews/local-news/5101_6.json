{
       "Source": "hirunews",
       "Timestamp": "Tuesday, 05 April 2016 - 15:13",
       "Headline": "වසර 15ක් දක්වා අලුත් වූ  සිර දඬුවම",
       "News Content": "2009 වසරේදී වයස අවුරුදු 11ක දැරියක් බලහත්කාරයෙන් පැහැරගෙන ගොස් හංවැල්ල - තුම්මෝදර - ඉලූක් ඕවිට ප්‍රදේශයේදී අපයෝජනයට ලක් කිරීමේ සිද්ධියකට වරදකරු වූ පුද්ගලයෙකුට අවිස්සාවේල්ල මහාධිකරණය අද බරපතල වැඩ සහිත සිර දඩුවම් නියම කළා.\nමහාධිකරණ විනිසුරු පියසේන රණසිංහ විත්තිකරුට එල්ල වී ඇති පැහැර ගැනීමේ චෝදනාවට වසර දෙකක බරපතල වැඩ සහිත සිර දඩුවමක් සහ රුපියල් 1500ක දඩයක් නියම කරනු ලැබුවා.\nඅපයෝජනයට ලක් කිරීමේ චෝදනාවට විත්තිකරුට වසර 15ක බරපතල වැඩ සහිත සිර දඩුවමක් සහ රුපියල් 5000ක දඩයක් නියම කළ විනිසුරුවරයා අදාළ දඩය නොගෙවන්නේ නම් තවත් මාස 3ක බරපතල වැඩ සහිත සිර දඩුවමක් ලබාදෙන බවයි ප්‍රකාශ කළේ.\nඊට අමතරව රුපියල් 50,000ක වන්දියක් ගෙවන ලෙසට විත්තිකරුට දැනුම් දුන් විනිසුරුවරයා එය නොගෙවන්නේ නම්, මාස 3ක බරපතල වැඩ සහිත සිර දඩුවමක් ලබාදීමට ද නියෝග කළා.\nමෙලෙස සිර දඩුවම් නියම වූයේ තුම්මෝදර ප්‍රදේශයේම පදිංචි වයස අවුරුදු 38ක් වන එක් දරු පියෙකුටයි.\nවිත්තිකරුට මහේස්ත්‍රාත් අධිකරණයෙන් මීට අදාලව ඇප නියම වී තිබුණත් ඇප තැබීමට කිසිවෙකුත් නොමැතිවීම හේතුවෙන් වසර ගණනාවක් රක්ෂිත බන්ධනාගාර ගතව සිට තිබෙනවා.",
       "URL": "https://www.hirunews.lk/130181/වසර-15ක්-දක්වා-අලුත්-වූ-සිර-දඬුවම",
       "Category": "Local News",
       "Parent URL": "https://www.hirunews.lk/local-news.php?pageID=5101"
}