{
       "Source": "hirunews",
       "Timestamp": "Monday, 22 November 2021 - 14:05",
       "Headline": "ශ්‍රී ලංකා පළමු ඉනිම 386න් නවතීයි",
       "News Content": "බටහිර ඉන්දීය කොදෙව් කණ්ඩායම සහ ශ්‍රී ලංකා කණ්ඩායම අතර ගාල්ල ජාත්‍යන්තර ක්‍රීඩාංගණයේ පැවැත්වෙන පළමු ටෙස්ට් ක්‍රිකට් තරගයේ පළමු ඉනිම සඳහා ශ්‍රී ලංකා කණ්ඩායම සියලුම ක්‍රීඩකයින් දැවී ලකුණු 386 රැස් කර ගත්තා.\nතරගයේ කාසිය වාසිය දිනාගත් ශ්‍රී ලංකා කණ්ඩායම පළමුව පන්දුවට පහර දීමට තීරණය කළ අතර ඒ අනුව ඊයේ දිනයේ ආරම්භක පිතිකරුවන් දෙපළ වන පැතුම් නිශ්ශංක සහ දිමුත් කරුණාරත්න පළමු කඩුල්ල වෙනුවෙන් ලකුණු 139ක් රැස් කළා.\nඑම සම්බන්ඳතාව බිඳවැටුනේ පැතුම් නිශ්ශංක ලකුණු 56 කට දැවී යාමත් සමගයි.\nඉන් පසු පිටියට පිවිසි ඕෂධ ප්‍රනාන්දු සහ ඇන්ජලෝ මැතිව්ස් දෙදෙනා අඩු ලකුණු සංඛ්‍යාවකට දැවී යද්දී නායක දිමුත් කරුණාරත්න සමග එක්ව ධනංජය ද සිල්වා සිව්වන කඩුල්ලට ලකුණු    111 සම්බන්ධතාවක් ගොඩ නැගුවා.\nධනංජය ද සිල්වා ලකුණු 61 කට දැවී යාමත් සමඟ එය බිඳ වැටුනා.\nඉනිමේ 6 වැනි කඩුල්ල ලෙස දැවී ගියේ නායක දිමුත් කරුණාරත්නයි.\nදිමුත් නැවත ක්‍රීඩාගාරයට පියමන් කරන විට ඔහුගේ නම ඉදිරියේ ලකුණු 147ක් ලියැවී තිබුනේ හතරේ පහර 15ක් ද සමගයි.\nදිනේෂ් චන්දිමාල් ලකුණු 45කට දැවී ගිය අතර ඉන් අනතුරුව පිටියට පිවිසි කිසිදු ශ්‍රී ලංකා පිතිකරුවෙකුට ස්ථාවර වීමට බටහිර ඉන්දීය කොදෙව් පන්දු යවන්නන් ඉඩ ලබා දුන්නේ නැහැ.\nමේ අනුව පන්දු ඕවර 133යි පන්දු5 තුළදී ලකුණු 386 කට ශ්‍රී ලංකා ඉනිම නවතාලන්නට බටහිර ඉන්දීය කොදෙව් පන්දු යවන්නන් සමත් වුණා.\nපන්දු යැවීමේදී  රොස්ටන් චේස් ලකුණු 83කට කඩුලු 5ක් දවා ගත්තා. ජොමෙල් වාරිකන් කඩුලු 3යි, ෂැනොන් ගේබ්රියෙල්ද කඩුලු 2යි.",
       "URL": "https://www.hirunews.lk/288817/ශ්‍රී-ලංකා-පළමු-ඉනිම-386න්-නවතීයි",
       "Category": "Local News",
       "Parent URL": "https://www.hirunews.lk/local-news.php?pageID=1545"
}