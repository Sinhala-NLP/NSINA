{
       "Source": "hirunews",
       "Timestamp": "Friday, 22 April 2022 - 17:01",
       "Headline": "බී වාර්තාවේ ටිපෙක්ස් කර මකා දැමුවේ වෙඩි තැබීමට නියෝග දුන් නිලධාරියාගේ නම ද ? (වීඩියෝ)",
       "News Content": "රඹුක්කන සිද්ධියේ වෙඩි තැබීමට අණදුන් නිලධාරියා මේවන තුරු හෙළිදරව් කිරීමට ආණ්ඩුව සහ මහජන ආරක්ෂාව පිළිබඳ අමාත්‍යවරයා අපොහොසත් වී ඇති බව එක්සත් ජාතික පක්ෂ නායක රනිල් වික්‍රමසිංහ අද පාර්ලිමේන්තුවේදී ප්‍රකාශ කළා.\nමෙවැනි අවස්ථාවකදී වෙඩි තැබීමට අණදීම  සඳහා නීතියෙන් අවසර ඇත්තේ ජ්‍යෙෂ්ඨම නිලධාරියාට බවත් සිද්ධිය සම්බන්ධයෙන් පොලිසිය විසින් ඉදිරිපත් කළ වාර්තාවල ටිපෙක්ස් කර මකා දැමුණු කොටස් සම්බන්ධයෙන් සැකයක් මතුවන බවත් ඔහු පවසා සිටියා.\nමෙහිදී වැඩිදුරටත් අදහස් දැක්වූ එක්සත් ජාතික පක්ෂ නායකයා කියාසිටියේ ජාත්‍යන්තර මුල්‍ය අරමුදලෙන් බලාපොරොත්තු වූ හදිසි ණය ආධාරය ලබාගැනීම සඳහා ශ්‍රී ලංකාව සුදුසුකම් ලබා නොමැති බවට මේවන විට හෙළිවී ඇති බවයි.\nඑබැවින් ඉදිරි සති කිහිපයේදී මෙරටට මුහුණදීමට සිදුවන ආර්ථික ගැටලු කෙරෙහි වැඩි අවධානයක් යොමු කළ යුතු බවත් තෙල් ඖෂධ සහ ආහාර සඳහා අවශ්‍ය කරන හදිසි මූල්‍ය ප්‍රතිපාදන සපයා ගත යුතු ආකාරය පිළිබඳවත් සොයා බැලිය යුතු බවත් හිටපු අග්‍රාමාත්‍යවරයා මෙහිදී අවධාරණය කළා.\nඑමෙන්ම මේ අවස්ථාවේදී පාර්ලිමේන්තුවට විශ්වාසභංගයක් ගෙන ඒමෙන් කිසිදු ප්‍රයෝජනයක් නොමැති බව පෙන්වා දුන් හිටපු අග්‍රාමාත්‍ය රනිල් වික්‍රමසිංහ කියාසිටියේ යම් හෙයකින් විශ්වාසභංගයක් ගෙන එන්නේ නම් එය සිදුකළ යුතුව ඇත්තේ මුදල් අමාත්‍යවරයා නැවත ශ්‍රී ලංකාවට පැමිණ පාර්ලිමේන්තුවේදී සිදු කරන කතාවෙන් පසුව බවයි.\nඑමෙන්ම පවතින ගැටලු නිරාකරණය කර ගැනීම සඳහා පටු දේශපාලන පරාමර්තවලින් බැහැරව සමස්ත පාර්ලිමේන්තුවම එක් ඒකකයක් ලෙස කටයුතු කළ යුතු බවට පෙන්වා දුන් එක්සත් ජාතික පක්ෂ නායකයා වැඩිදුරටත් කියාසිටියේ 113ක් ලබාගෙන ආණ්ඩු පිහිටුවීම මේ අවස්ථාවේ සිදු නොකළ යුත්තක් බවයි.\nදැනට රට තුල උද්ගතව ඇති ආර්ථික හා සමාජයීය ගැටලු නිරාකරණය සඳහා තමන් ඇතුලු පාර්ලිමේන්තුව නියෝජනය කරන විවිධ පක්ෂ ඉදිරපිත් කර ඇති විවිධ යෝජනා සහ ව්‍යවස්ථා ප්‍රතිසංස්කරණ සියල්ල පිළිබඳ අවධානය යොමු කර ඒ අතරින් වඩාත් සුදුසු පියවරට එළඹීම සිදුකළ යුතු වන බවයි.",
       "URL": "https://www.hirunews.lk/302545/බී-වාර්තාවේ-ටිපෙක්ස්-කර-මකා-දැමුවේ-වෙඩි-තැබීමට-නියෝග-දුන්-නිලධාරියාගේ-නම-ද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1216"
}