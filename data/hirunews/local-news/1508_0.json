{
       "Source": "hirunews",
       "Timestamp": "Wednesday, 08 December 2021 - 20:32",
       "Headline": "අනිද්දා පාකිස්ථානයේ හෙළා දැකීමේ දිනයක් (වීඩියෝ)",
       "News Content": "පාකිස්තානයේ සියල්කෝට් හිදී අන්තවාදීන් විසින් අමානුෂික ලෙස ඝාතනය කළ ප්‍රියන්ත කුමාර දියවඩනගේ දේහය පිළිබඳ අවසන් කටයුතු ගනේමුල්ල - පොල්හේන පොදු සුසාන භූමියේදී අද (08) පස්වරුවේ සිදු කෙරුණා.\nඑම අවස්ථාවට ආගමික නායකයින් ඇතුළු විශාල පිරිසක් එක්ව සිටි බවයි හිරු වාර්තාකරුවන් සඳහන් කළේ.\nමේ අතර, ඔහු සිහිපත් කිරීම සහ ඝාතනය හෙලා දැකීම වෙනුවෙන් අනිද්දා (10) දිනය විශේෂ හෙළා දැකීමේ දිනයක් ලෙස පාකිස්තානය තුළ ප්‍රකාශයට පත්කර තිබෙනවා.\nඑසේම, ඝාතනයට සම්බන්ධ වූ තවත් පුද්ගලයින් 08 දෙනෙකු අද අත්අඩංගුවට ගත් බව පාකිස්ථාන මාධ්‍ය වාර්තා කළා.\nඒ අනුව, මෙම සිද්ධිය සම්බන්ධයෙන් සැකකරුවන් 140කට වැඩි පිරිසක් අත්අඩංගුවට ගෙන ඇති අතර, ඒ අතර 34 දෙනෙකු ප්‍රධාන සැකකරුවන් ලෙස හඳුනාගෙන තිබෙනවා.\nප්‍රියන්ත කුමාරගේ ඝාතනය සම්බන්ධයෙන් අස්ගිරි මහ නායක අතිපූජ්‍ය වරකාගොඩ ශ්‍රී ඤාණරතන හිමියන් පාකිස්තාන අග්‍රාමාත්‍ය ඉම්රාන් ඛාන් වෙත ලිපියක් යොමු කර තිබූ අතර වරදකරුවන්ට නීතිය ක්‍රියාත්මක කිරීම සඳහා ගනු ලැබූ ක්‍රියාමාර්ග සම්බන්ධයෙන් එහිදී ප්‍රසාදය පළ කර තිබෙනවා.\nමේ අතර, ජාත්‍යන්තර ක්ෂමා සංවිධානය ද පිටු 68 ක විශේෂ වාර්තාවක් නිකුත් කරමින් පාකිස්තානයේ ක්‍රියාත්මක වර්තමානයට උචිත නොවන නීති වෙනස් කරන ලෙස නිර්දේශ කර තිබුණා.",
       "URL": "https://www.hirunews.lk/290443/අනිද්දා-පාකිස්ථානයේ-හෙළා-දැකීමේ-දිනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1508"
}