{
       "Source": "hirunews",
       "Timestamp": "Tuesday, 26 September 2023 - 8:53",
       "Headline": "ශ්‍රි ලංකාවේ ආර්ථික වර්ධනය ගැන ආසියානු සංවර්ධන බැංකුවෙන් ප්‍රකාශයක්",
       "News Content": "ශ්‍රී ලංකාවේ ආර්ථික වර්ධනය ලබන වසරේ දී සියයට 1යි දශම 3ක අගයක් ගනු ඇතැයි ආසියානු සංවර්ධන බැංකුව පවසනවා.\nඔවුන්ගේ නවතම වාර්තාවට අනුව මේ වසරේ ආසියානු කලාපයේ වර්ධනය සියයට 4යි දශම 7 දක්වා අඩුවනු ඇති බවටයි පුරෝකතනය කර ඇත්තේ.\nලබන වසරේ මෙරට ආර්ථික වර්ධනය සියයට 1යි දශම 5ක අගයක් ගනු ඇති බව ජාත්‍යන්තර මූල්‍ය අරමුදල ප්‍රකාශ කළා.\nකෙසේ වෙතත් ආසියානු සංවර්ධන බැංකුව ශ්‍රී ලංකාවේ ආර්ථික වර්ධනය සමස්ත දකුණු ආසියානු කලාපයේ අඩුම වර්ධනය ලෙසයි හදුන්වා දී තිබුණේ.\nඑම වාර්තාවට අනුව 2024 වසරේ ඉන්දියාවේ ආර්ථික වර්ධනය සියයට 6යි දශම 7ක් ලෙසත්, බංග්ලාදේශයේ ආර්ථික වර්ධනය සියයට 6යි දශම 5ක් ලෙස පුරෝකතනය කර තිබෙනවා.\nඅදාළ වාර්තාවට අනුව මේ වන විට ශ්‍රි ලංකාවේ ආර්ථිකය ස්ථාවර තත්වයකට පත්ව ඇති බවත් ආහාර හා ඉන්ධන ආදි සැපයුම් සම්බන්ධයෙන් ධනාත්මක තත්වයක් පෙන්නුම් කරන බවත් සදහන්.\nමෙරට නිල සංචිත වල යම් වර්ධනයක් පෙන්නුම් කළ ද එය මාස 3ක අපනයන වියදම් පිරිමැසීමට හෝ ප්‍රමාණවත් නොවන බවයි ආසියානු සංවර්ධන බැංකුව පෙන්වා දෙන්නේ.\nකෙසේ වෙතත් ශ්‍රි ලංකාවේ ආර්ථික තත්වය වර්ධනයක් පෙන්නුම් කළ ද අවදානම් සහගත බවත්, ජාත්‍යාන්තර මූල්‍ය අරමුදලේ මෙරට වැඩසටහනට අදාළ ඉලක්ක සපුරා ගැනීමට සහ ණය ප්‍රතිව්‍යුහගත කිරීමේ ක්‍රියාවලිය අදාළ කාලය තුළ ඉටු කිරීම අත්‍යාවශ්‍ය බවයි ආසියානු සංවර්ධන බැංකුව පෙන්වා දී ඇත්තේ.\nඑමෙන්ම අයහපත් කාලගුණ තත්වය හේතුවෙන් මෙරට කෘෂිකර්මාන්තයට දීර්ඝ කාලීන බලපෑම් එල්ල විය හැකි බවට ආසියානු සංවර්ධන බැංකුව සිය වාර්තාවෙන් පෙන්වා දී තිබෙනවා.",
       "URL": "https://www.hirunews.lk/349411/ශ්‍රි-ලංකාවේ-ආර්ථික-වර්ධනය-ගැන-ආසියානු-සංවර්ධන-බැංකුවෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=7"
}