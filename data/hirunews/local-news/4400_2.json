{
       "Source": "hirunews",
       "Timestamp": "Thursday, 27 July 2017 - 14:22",
       "Headline": "මාරවිල සුපිරි නිවාස 3 ක මහා පරිමාණයෙන් පවත්වාගෙන ගිය ජාවාරම කොටුවෙයි (ඡායාරූප)",
       "News Content": "ඉතාලි ගිය අයගේ සුවිසල් නිවාස 3ක් ගෙන කළ \"කර්මාන්තය\" මෙන්න\nමාරවිල - මුදු කටුව මාවිල සෙන්සේ පාර්ක් ප්‍රදේශයේ සුවිසල් නිවාස 03 ක පවත්වා ගෙන ගිය මහා පරිමාන කසිප්පු නිෂ්පාදනාගාර 03 ක් වැටලීමට මාරවිල පොලීසියේ නිලධාරීන් සමත්වී තිබෙනවා.\nඊයේ (26) රාත්‍රීයේ ආරම්භ කරන ලද වැටලීම අද (27) අළුයම දක්වා ක්‍රියාත්මක වුනා.\nඉතාලියේ පදිංචි පුද්ගලයින්ට අයත් නිවාස 03 ක් වසරක බදු කාලයක් සදහා ප්‍රධාන සැකකරු විසින් මීට මාස 06 කට පෙර ලබා ගෙන තිබෙනවා.\nපසුව ඔහු එම නිවාස 03 තුල ගෑස් උපයෝගී කරගෙන කසිප්පු නිෂ්පාදනය කර ඇති බව පොලීසිය විසින් අනාවරණය කරගෙන ඇති අතර මෙම ස්ථානවල නිෂ්පාදනය කරන කසිප්පු ප්‍රධාන සැකකරුට අයත් සුඛෝපභෝගී කැබ් රථයකින් පිටස්තර ප්‍රදේශ වලට රැගෙන ගොස් ඇති බවයි පොලීසිය විසින් අනාවරණය කරගෙන ඇත්තේ.\nකසිප්පු තොගයක් පටවා තිබූ එම කැබ් රථයද පොලිස් බාරයට ගැනුනා.\nමෙම කසිප්පු නිෂ්පාදනාගරවල සේවය කළ බව කියන දෙදෙනෙකුව පොලීසිය විසින් අත්අඩංගුවට ගෙන ඇති අතර,වැටලීම කරන විට ප්‍රධාන සැකකරු පලා ගොස් තිබෙනවා.\nනමුත් ඔහුව හදුනා ගෙන ඇති බව වැටලීම කළ නිලධාරීන් කියා තිබෙනවා.\nකසිප්පු නිෂ්පාදනාගාර වල තිබී කසිප්පු ඩ්‍රෑම්ස් 14400 ක් බෝතල් 900 කසිප්පු නිෂ්පාදනය කිරීමට ගන්නා ගෝඩා ඩ්‍රෑම්ස් 75,600 ක් තිබූ බැරල් 34 ක්,තඹ දඟර 06 ක්,ගෑස් සිලින්ඩර 10 ක්,ගෑස් ලිප් 04 ක්ද පොලිස් බාරයට ගැනුනා.\nමාරවිල මූලස්ථාන පොලිස් පරීක්ෂක එස්.ඩී.ආර්.ප්‍රියන්ත මහතා ඇතුළු නිලධාරීන් විසින් මෙම වැටලීම සිදු කර තිබෙනවා.\nඡායාරූප - පුත්තලම ජුඩ් සමන්ත",
       "URL": "https://www.hirunews.lk/166914/මාරවිල-සුපිරි-නිවාස-3-ක-මහා-පරිමාණයෙන්-පවත්වාගෙන-ගිය-ජාවාරම-කොටුවෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4400"
}