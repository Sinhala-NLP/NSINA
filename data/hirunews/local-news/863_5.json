{
       "Source": "hirunews",
       "Timestamp": "Friday, 16 September 2022 - 20:25",
       "Headline": "එක් දිනකදී නෙළුම් කුලුනෙන් මිලියන දෙකකට වැඩි ආදායමක් (වීඩියෝ)",
       "News Content": "කොළඹ නෙළුම් කුලුන විවෘත කළ ඊයේ දිනය තුළ රුපියල් මිලියන 2කට වැඩි ආදායමක් ඉපයීමට හැකි වූ බව කොළඹ නෙළුම් කුලුන කළමනාකරණ පුද්ගලික සමාගම පවසනවා.\nපළමු දිනය තුළ නෙළුම් කුලුන නැරඹීමට දෙස් විදෙස් පුද්ගලයින් 2612 දෙනෙකු පැමිණ ඇති අතර අදත් විශාල පිරිසක් නෙළුම් කුලුන නැරඹීමට පැමිණ සිටියා.\nඅඩි 1150ක් ඉහළ අහසට එසවුණු දකුණු ආසියාවේ උසම ගොඩනැගිල්ල වන නෙළුම් කුලුන දැක බලා ගන්නට එය මහජනතාවට විවෘත වූ පළමු දිනයේම විශාල පිරිසක් පැමිණ සිටියා.\nඊයේ රාත්‍රී කාලයේද ජනතාව එහි පැමිණ සිටියා. අදත් පස්වරු 2ට නෙළුම් කුලුන ජනතාවට විවෘත කෙරුණු අතර රාත්‍රී 10 දක්වා එය විවෘතව තැබෙනවා.\nසතියේ දිනවල පස්වරු 2 සිට රාත්‍රී 9 දක්වා නෙළුම් කුලුන ජනතාවට විවෘත කෙරෙන අතර සති අන්තයේ මධ්‍යහ්න 12 සිට මධ්‍යම රාත්‍රී 12 දක්වාම විවෘතව තැබෙනවා.\nමේ අතර ශ්‍රී ලංකාවට වසර 5ක කාලයක් සඳහා අතිරේක ඇස්තමේන්තුගත ඩොලර් මිලියන 65ක ආධාර ලබාදෙන බව මෙරට අමෙරිකානු තානාපතිනි ජූලි චන්ග් පවසනවා.\nකොළඹ පිහිටි අමෙරිකානු තානාපති කාර්යාලය නිවේදනයක් නිකුත් කරමින් සඳහන් කළේ, ජාත්‍යන්තර සංවර්ධනය සඳහා වූ එක්සත් ජනපද නියෝජිතායතනය හෙවත් යූ.එස්. ඒඩ් පරිපාලක සමන්තා පවර්ගේ ශ්‍රී ලංකා සංචාරය මත පදනම්ව\nමෙම ආධාර ලබාදෙන බවයි.\nමෙරට වත්මන් ආර්ථික හා දේශපාලන අර්බුදවලට ප්‍රතිචාර ලෙස පවර්ල පසුගිය සතියේ ප්‍රකාශයට පත් කරන ලද ඩොලර් මිලියන 60කට අධික නව මානුෂීය සහ පොහොර ආධාරවලට අමතරව මෙම ඩොලර් මිලියන 65ක මුදල සපයාදෙන බව ද\nඑම නිවේදනයේ සඳහන්.\nමේ අතර ජාත්‍යන්තර මූල්‍ය අරමුදලේ යෝජනා පරිදි මෙරට රාජ්‍ය ආයතන ප්‍රතිව්‍යුහගත කිරීම සම්බන්ධයෙන් ශ්‍රී ලංකා නිදහස් සේවක සංගමය ප්‍රවෘත්ති සාකච්ඡාවකදී අදහස් පළ කළා.",
       "URL": "https://www.hirunews.lk/315592/එක්-දිනකදී-නෙළුම්-කුලුනෙන්-මිලියන-දෙකකට-වැඩි-ආදායමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=863"
}