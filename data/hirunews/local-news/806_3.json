{
       "Source": "hirunews",
       "Timestamp": "Thursday, 13 October 2022 - 15:39",
       "Headline": "ජාතික සභා අනුකමිටුව සඳහා ඩිජිටල් වේදිකාවක් (ඡායාරූප)",
       "News Content": "ආර්ථික ස්ථායිකරණයට අදාළ කෙටි සහ මධ්‍යකාලීන වැඩසටහන් හඳුනා ගැනීම සඳහා වන ජාතික සභා අනුකමිටුව ජනතා අදහස් ලබා ගැනීම සඳහා ඩිජිටල් වේදිකාවක් සකස් කර තිබෙනවා.\nඑහි සභාපති පාඨලී චම්පික රණවක අද (13) ඒ බව ප්‍රකාශ කළා.\nමේ සඳහා ශ්‍රී ලංකා මහ බැංකුව, මුදල් අමාත්‍යාංශ නිලධාරින් සහ මහාචාර්‍ය රොහාන් සමරජීව යන පිරිස සම්බන්ධ වී ඇති අතර, එහි දී රටේ පවතින වත්මන් ණය තත්ත්වය සහ අන්තර්ජාතික මූල්‍ය අරමුදල සමඟ කටයුතු කිරීමේ දි අවධාරණය කර ගත යුතු ප්‍රතිපත්තිමය කරුණු පිළිබඳ සාකච්ඡා වූ බව සඳහන්.\nමෙහි දී ශ්‍රී ලංකා මහ බැංකුවේ රාජ්‍ය ණය දෙපාර්තමේන්තුවේ ආචාර්‍ය එම්.ඉසෙඩ්.එම්.ආසිම් අදහස් දක්වමින් පවසා ඇත්තේ, එළැඹෙන ජනවාරි මස පමණ වන විට මෙම අර්බුද තත්ත්වයේ යම් සහනයක් අපේක්ෂා කළ හැකි බව යි.\nරුපියල ඩොලරයට සාපෙක්ක්ෂ ව පවත්වා ගැනීම, බදු වැඩි කිරීම, ආනයනය සීමා පැනවීම වැනි කරුණු නිසා ඇති වන සමාජ පීඩනය හා සුළු හා මධ්‍ය පරිමාණ ව්‍යාපර ක්ෂේත්‍රයේ කඩා වැටීම පිළිබඳ ද මෙහි දී සාකච්ඡා වූ බව වාර්තා වනවා.\nඑසේ ම විරැකියාව, දුප්පත්කම ආදී සමාජීය කාරණා ද මෙම සාකච්ඡාවට විෂය වූ බව යි වාර්තා වන්නේ.\nමේ අතර, ශ්‍රී ලංකාවේ කුටුම්භ හෙවත් පවුල් සංස්ථාව පිළිබඳ සමීක්ෂණයක් වසර තුනකින් පමණ සිදු කර නොමැති බව වටහා ගත් කමිටුව, ඒ සඳහා සමීක්ෂණයක් කඩිනමින් සිදු කරන ලෙස මුදල් හා සංඛ්‍යාලේඛන දෙපාර්තමේන්තුවට දැනුම් දුන් බව සඳහන්.\nජාත්‍යන්තර මූල්‍ය අරමුදල සමඟ සිදු කරන සාකච්ඡා හේතුවෙන් කිසියම් ආකාරයකට පීඩාවට පත් වන ක්ෂේත්‍ර ඇති නම් එම කරුණු කාරණා ඇතුළත් සවිස්තරාත්මක වාර්තාවක් දෙසැම්බර් මාසයේ දී ඉදිරිපත් වීම ද කමිටුව ගත් තීරණ අනුව සිදු වනු ඇති.",
       "URL": "https://www.hirunews.lk/317771/ජාතික-සභා-අනුකමිටුව-සඳහා-ඩිජිටල්-වේදිකාවක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=806"
}