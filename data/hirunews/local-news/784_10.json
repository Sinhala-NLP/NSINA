{
       "Source": "hirunews",
       "Timestamp": "Sunday, 23 October 2022 - 16:23",
       "Headline": "නාවික හමුදාවට අලුතින් එක්වූ ගැඹුරු මුහුදු ආවේක්ෂණ නෞකාව ලබන මාසයේ කොළඹට",
       "News Content": "ඇමරිකාවේ සියැටෙල් වරායෙන් ගමන් ආරම්භ කළ මෙරට නාවික හමුදාවට අලුතින් එක්වූ පී 627 ගැඹුරු මුහුදු ආවේක්ෂණ නෞකාව ලබන මාසයේ කොළඹ වරායට ලගා වීමට නියමිතයි.\nඑය පසුගිය මස 3 වනදා ශ්‍රී ලංකාව බලා ගමන් ආරම්භ කළ අතර ඊයේ උදෑසන සිංගප්පූරුවේ චැංගි වරායට ලගා වී තිබෙනවා.\nඑම අවස්ථාවේ සිංගප්පූරුවේ ශ්‍රී ලංකා මහ කොමසාරිස් ශෂිකලා ප්‍රේමවර්ධන නෞකාවේ අණදෙන නිලධාරි කපිතාන් ලංකා දිසානායක හමුවූ බවයි නාවික හමුදා මාධ්‍ය අංශය සඳහන් කළේ.\nඇමරිකාව මෙම නෞකාව මෙරට නාවික හමුදාව වෙත නිලවශයෙන් භාරදීම සිදු කරනුලැබුවේ 2021 වසරේ ඔක්තෝම්බර් මාසයේදීයි. නාවික හමුදා මෙහෙයුම් අවශ්‍යතාවලට සරිලන පරිදි සිදු කළ නවීකරණ කටයුතු වලින් පසුවයි නෞකාව ඇමරිකාවේ සිට මෙරටට පැමිණෙමින් සිටින්නේ.",
       "URL": "https://www.hirunews.lk/318630/නාවික-හමුදාවට-අලුතින්-එක්වූ-ගැඹුරු-මුහුදු-ආවේක්ෂණ-නෞකාව-ලබන-මාසයේ-කොළඹට",
       "Category": "Local News",
       "Parent URL": "https://www.hirunews.lk/local-news.php?pageID=784"
}