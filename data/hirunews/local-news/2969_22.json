{
       "Source": "hirunews",
       "Timestamp": "Saturday, 04 January 2020 - 12:55",
       "Headline": "දැරියකට අමානුෂික ලෙස පහර දුන් තුන් දෙනා අධිකරණයට",
       "News Content": "බාල වයස්කාර දරුවන්ට අමානුෂික ලෙස පහරදීම වසර 7ක් දක්වා සිර දඩුවම් ලබාදිය හැකි වරදක් බව මානව හිමිකම් කොමිසමේ හිටපු කොමසාරිස්වරයෙකු මෙන්ම ජ්‍යෙෂ්ඨ නීතිඥවරයෙකු වන ආචාර්ය ප්‍රතිභා මහානාමහේවා පවසනවා.\nඔහු මේ බව කියා සිටියේ හිරු ටී.වී. ප්‍රවෘත්ති අනාවරණ කළ නිකවැරටිය - කොටවෙහෙර - ගනේගොඩ - යාපලාන ප්‍රදේශයේදී 13 හැවිරිදි දැරියකට අමානුෂික ලෙස පහර දීමේ සිද්ධියට අදාළව සිදුකළ විමසීමකදියි.\nපසුගිය 31 වන දා සිදුව ඇති මෙම පහරදීමට අදාළව සැකකාර කාන්තාවන් දෙදෙනා සහ දැරියගේ පියා පොලීසිය ඊයේ අත්අඩංගුවට ගත්තා.\nපොලිස් මාධ්‍ය කොට්ඨාශය සඳහන් කළේ නිකවැරටිය කොට්ඨාශ භාර ජ්‍යෙෂ්ඨ පොලිස් අධිකාරීවරයාගේ අධීක්ෂණය යටතේ කොටවෙහෙර පොලිස් ස්ථානයේ නිලධාරීන් කණ්ඩායමක් විසින් මොවුන් අත්අඩංගුවට ගෙන ඇති බවයි.\nපහරකෑමට ලක්වූ දැරිය නිකවැරටිය රෝහලට ඇතුළත් කර තිබෙනවා.\nමෙලෙස පහර දෙනු ලැබුවේ දැරියගේ පියාගේ දෙවන බිරිඳ සහ ඇයගේ නැගෙනිය බවටයි හෙළි වී ඇත්තේ.\nපියාගේ දෙවන බිරිඳ ගැබිණි කාන්තාවක් වන අතර ඇයගේ නැගෙනිය ප්‍රදේශයේ ග්‍රාම නිලධාරිනිය බවට ද තොරතුරු වාර්තා වුණා. දැරියගේ පියා ද මීට පෙර අවස්ථා කිහිපයකදී ඇයට පහර දී ඇති බවට මූලික පරීක්ෂණවලදී අනාවරණ වූ බවයි පොලීසිය සඳහන් කළේ.\nඅත්අඩංගුවට ගත් තුන් දෙනා අද නිකවැරටිය මහේස්ත්‍රාත් අධිකරණය වෙත ඉදිරිපත් කිරීමට නියමිතයි.",
       "URL": "https://www.hirunews.lk/231564/දැරියකට-අමානුෂික-ලෙස-පහර-දුන්-තුන්-දෙනා-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=2969"
}