{
       "Source": "hirunews",
       "Timestamp": "Saturday, 19 November 2022 - 19:09",
       "Headline": "පොහොර බර අඩු වුණේ තරාදියේ වරදකින් බවට විමර්ශන කමිටුවෙන් හෙළිදරව්වක් (වීඩියෝ)",
       "News Content": "රජය විසින් ගොවීන් වෙත බෙදා හරිනු ලබන කිලෝග්‍රෑම් පනහේ යූරියා මිටියක නියමිත බරට පොහොර නොමැති බවට අනාවරණය වූ සිද්ධියේදී වැටලීම සිදුකළ පාරිභෝගික කටයුතු පිළිබඳ අධිකාරියේ විමර්ශන නිලධාරින් විසින් යොදා ගත් තරාදිය ප්‍රමිතියෙන් තොර බවට අනාවරණ වී ඇතැයි කෘෂිකර්ම අමාත්‍යාංශය පවසනවා.\nඅදාළ සිද්ධිය සම්බන්ධයෙන් සොයා බැලීමට පත් කළ කොමර්ෂල් පොහොර සමාගමේ විමර්ශන කමිටු වාර්තාවෙන් මේ බව හෙළිකර ඇති බවයි එම අමාත්‍යාංශය සඳහන් කළේ.\nඅනුරාධපුර - විලච්චිය - පේමඩුව ගොවිජන සේවා මධ්‍යස්ථානයේ පෙරේදා සිදුකළ වැටලීමකදී නියමිත බරින් අඩු යූරියා පොහොර මිටි 14 ක් පාරිභෝගික කටයුතු පිළිබඳ අධිකාරිය භාරයට ගැනුණා.\nඒ පිළිබඳව මාධ්‍ය වාර්තා කිරීමෙන් පසුව කෘෂිකර්ම අමාත්‍යවරයා, කොමර්ෂල් පොහොර සමාගමේ සභාපති ආචාර්ය ජගත් පෙරේරාට ලබාදුන් උපදෙස් මත ඊයේ එම සමාගමේ කණ්ඩායමක් පේමඩුව ගොවිජන සේවා මධ්‍යස්ථානය වෙත ගොස් සිද්ධිය සම්බන්ධයෙන් විමර්ශන සිදුකළා.",
       "URL": "https://www.hirunews.lk/320807/පොහොර-බර-අඩු-වුණේ-තරාදියේ-වරදකින්-බවට-විමර්ශන-කමිටුවෙන්-හෙළිදරව්වක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=722"
}