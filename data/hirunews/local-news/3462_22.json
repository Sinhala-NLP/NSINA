{
       "Source": "hirunews",
       "Timestamp": "Sunday, 10 March 2019 - 12:30",
       "Headline": "අකුරල කෝටියක හෙරොයින් තොගයේ හිමිකරු බන්ධනාගාරගත ජාවාරම්කරුවෙක්",
       "News Content": "අම්බලන්ගොඩ - අකුරල - ගල්දූව ප්‍රදේශයේදී අත්අඩංගුවට ගත් කෝටියකට වැඩි හෙරොයින් තොගයේ හිමිකරු බන්ධනාගාර ගතව සිටින මත්ද්‍රව්‍ය ජාවාරම්කරුවෙකු බවට අනාවරණ වී තිබෙනවා.\nපොලිස් මත්ද්‍රව්‍යනාශක කාර්යාංශයේ ගාල්ල ඒකකයේ නිලධාරියෙකු සඳහන් කළේ එම ජාවාරම්කරු මීට පෙර මත්කුඩු වැටලීමකදී අත්අඩංගුවට ගෙන මේ වනවිට කළුතර බන්ධනාගාරයේ රඳවා ඇති බවයි.\nපොලිස් මත්ද්‍රව්‍ය නාශක කාර්යාංශයට ලද තොරතුරක් මත හෙරොයින් කිලෝ එකයි ග්‍රෑම් 65 ක් සමඟ සැකකරුවන් දෙදෙනෙකු අම්බලන්ගොඩ - අකුරලදී අත්අඩංගුවට ගනු ලැබුවේ ඊයේ පස්වරුවේදියි.\nමෙලෙස අත්අඩංගුවට ගත්තේ 58 සහ 43 හැවිරිදි වියේ පසුවන රත්ගම සහ ඌරගස්මංහන්දිය ප්‍රදේශවල පදිංචිකරුවන් දෙදෙනෙක්.\nඉන් 43 හැවිරිදි සැකකරුගෙන් ප්‍රශ්ණ කිරීමේදී පවසා ඇත්තේ මෙම මත්කුඩු බන්ධනාගාර ගතව සිටින සිය සොහොයුරා මාර්ගයෙන් තමන් වෙත ලැබුණු බවයි.\nමේ අතර මහියංගණය - දඹගොල්ල - අලූත්කැටියාව මංසන්ධියේදී ටී 56 ගිනි අවි සඳහා යොදාගන්නා සජීව පතොරම් 24 ක් සමඟ පුද්ගලයෙකු අත්අඩංගුවට ගෙන තිබෙනවා.\nමෙලෙස අත්අඩංගුවට ගෙන ඇත්තේ 28 හැවිරිදි මාපාකඩවැව ප්‍රදේශයේ පදිංචි පුද්ගලයෙක්.\nඑමෙන්ම ඔහු සන්තකයේ තිබී ටී 56 ගිනි අවියට සමාන ලෙස සකස් කරන ලද මෙරට නිෂ්පාදිත ගිනි අවියක්ද සොයාගෙන ඇති බව සඳහන්.\nසැකකරු අද මහියංගණය මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/212082/අකුරල-කෝටියක-හෙරොයින්-තොගයේ-හිමිකරු-බන්ධනාගාරගත-ජාවාරම්කරුවෙක්",
       "Category": "Local News",
       "Parent URL": "https://www.hirunews.lk/local-news.php?pageID=3462"
}