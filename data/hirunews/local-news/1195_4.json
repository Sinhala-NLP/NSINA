{
       "Source": "hirunews",
       "Timestamp": "Tuesday, 03 May 2022 - 7:46",
       "Headline": "ඉස්ලාම් බැතිමතුන් මහත් භක්තියෙන් සහ උත්සවශ්‍රීයෙන් සමරන ඊද්-උල්-පිතර් දිනය අදයි (වීඩියෝ)",
       "News Content": "ඒ නිමිත්තෙන් ජනාධිපති ගෝඨාභය රාජපක්ෂ පණිවුඩයක් එක් කරමින් කියා සිටියේ සමගිව රැස්වීම, සාමුහික සම්මුති, පරිත්‍යාගය, අයහපතින් මිදීම, යහපතෙහි යෙදීම, පිළිබද ඔවුනොවුන් අතර පවතින සංස්කෘතිකමය සබඳතා සමාජ ප්‍රගමනයට හේතු වනු ඇති බවයි.\nආගම් විසින් උගන්වන සමාජ ධර්මතා, සමාජ යහපතට හේතු වන ලෙස යොදා ගැනීම සියලු දෙනාගේ වගකීම බව ද ජනාධිපතිවරයා නිකුත් කළ පණිවුඩයේ සඳහන්.\nඑමෙන්ම අග්‍රාමාත්‍ය මහින්ද රාජපක්ෂ ද පණිවුඩයක් නිකුත් කරමින් කියා සිටියේ, මුළු රටම අභියෝගාත්මක කාලයකට මුල පුරා ඇති මෙම වකවානුව තුළ සමාජයේ අනෙකුත් පුද්ගලයන් පිළිබඳ සංවේදී වෙමින් පරිත්‍යාගශීලිත්වය කෙරෙහි සිත නැඹුරු කරන්නැ යි සැමගෙන් ඉල්ලා සිටින බවයි.\nමේ අතර එකිනෙකා කෙරෙහි දයාබරත්වයෙන්, අප්‍රමාණ සහෝදරත්වයෙන්, සහනශීලි පිළිවෙත මුල්කොටගත් රාමසාන් දිනයක් වේ වා යැ යි විපක්ෂ නායක සජිත් ප්‍රේමදාස සුබ පැතුම් එක් කරමින් ප්‍රකාශ කළා.\nඔහු කියා සිටියේ, රාමසාන් උපවාසය සමයේ සිදු කරන යහපත් ජීවන චර්යාවත් එක් මාසයකට සීමා නො කොට දිනපතා ජීවිතය තුළ ක්‍රියාත්මක කිරීමට අදිටන් කරගත යුතු බවයි.",
       "URL": "https://www.hirunews.lk/303376/ඉස්ලාම්-බැතිමතුන්-මහත්-භක්තියෙන්-සහ-උත්සවශ්‍රීයෙන්-සමරන-ඊද්-උල්-පිතර්-දිනය-අදයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1195"
}