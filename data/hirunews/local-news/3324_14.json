{
       "Source": "hirunews",
       "Timestamp": "Friday, 31 May 2019 - 19:23",
       "Headline": "කාදිනල් හිමිපාණන් අස්ගිරි - මල්වතු හිමිවරුන් සමග විශේෂ සාකච්ඡාවක",
       "News Content": "අගරදගුරු අතිඋතුම් මැල්කම් කාදිනල් රංජිත් හිමිපාණන් අද අස්ගිරි පාර්ශ්වයේ මහානායක අතිපූජ්‍ය වරකාගොඩ ශ්‍රී ඤාණරතන මහා නා හිමියන් බැහැදුටුවා.\nඉන් අනතුරුව අගරදගුරු හිමිපාණන් සහ අස්ගිරි මල්වතු උභය පාර්ශ්වීය භික්ෂූන්වහන්සේ අතර විශේෂ සාකච්ඡාවක් අස්ගිරි මහා විහාරයේදී පැවැත්වුණා.\nඅගරදගුරු අතිඋතුම් මැල්කම් කාදිනල් රංජිත් හිමිපාණන් මහනුවර අස්ගිරි මහා විහාරය වෙත පැමිණියේ අද පස්වරුවේයි.\nඅනතුරුව අගරදගුරු හිමිපාණන් සහ අස්ගිරිල මල්වතු උභය පාර්ශ්වීය භික්ෂූන් වහන්සේ අතර විශේෂ සාකච්ඡාවක් ආරම්භ වුණේ අස්ගිරි මහා විහාරයේ මහානායක හිමියන්ගේ නිල ආරාමය තුළදීයි.\nමෙම සාකච්ඡාව සඳහා අස්ගිරි පාර්ශ්වයේ මහානායක අතිපූජ්‍ය වරකාගොඩ ශ්‍රී ඤාණරතන මහා නාහිමියන් ප්‍රමුඛ අස්ගිරි පාර්ශ්වයේ අනුනායක ස්වාමීන්වහන්සේ ඇතුළු කාරක සංඝ සභාවේ ස්වාමීන්වහන්සේ පිරිසක් සහභාගි වී සිටියා.\nමල්වතු පාර්ශ්වය නියෝජනය කරමින් එක්ව සිටියේ අනුනායක හිමිවරුන්වන පූජ්‍ය නියංගොඩ විජිතසිරි හිමියන් සහ පූජ්‍ය දිඹුල්කුඹුරේ විමලධම්ම හිමියන්.\nපැය 4 කට අධික කාලයක් පැවති එම සාකච්ඡාවෙන් අනතුරුව එහිදී සාකච්ඡාවට බදුන් වූ කරුණු පිළිබඳව අස්ගිරි පාර්ශ්වයේ අනුනායක පූජ්‍ය ආනමඩුවේ ශ්‍රී ධම්මදස්සී හිමියන් මාධ්‍ය වෙත අදහස් පළ කළා.\nමේ අතර වෙනත් රටක හමුදාවන්ට ශ්‍රී ලංකා භුමියට ඇතුලු වීමට අවකාශ සැලසෙන, මෙරට භුමිය විදේශිකයින්ට අවශ්‍යය පරිදි භාවිත කළ හැකි කිසිදු ගිවිසුමකට එළඹෙනවාට තරයේ විරුද්ධ බව මල්වතු, අස්ගිරි මහනාහිමිවරු හා කාදිනල් හිමිපාණන් අත්සන් තැබූ ඒකාබද්ධ නිවේදනයකින් පවසනවා.",
       "URL": "https://www.hirunews.lk/217479/කාදිනල්-හිමිපාණන්-අස්ගිරි-මල්වතු-හිමිවරුන්-සමග-විශේෂ-සාකච්ඡාවක",
       "Category": "Local News",
       "Parent URL": "https://www.hirunews.lk/local-news.php?pageID=3324"
}