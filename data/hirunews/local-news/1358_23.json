{
       "Source": "hirunews",
       "Timestamp": "Sunday, 13 February 2022 - 13:17",
       "Headline": "නොනවතින සෞඛ්‍ය වර්ජනය අද සත්වැනි දිනටත් (වීඩියෝ)",
       "News Content": "සෞඛ්‍ය වෘත්තියවේදීන් ආරම්භ කළ වර්ජනයට අද වනවිට සතියක් ගතවනවා.\nමේ හේතුවෙන් දිවයින පුරා රජයේ රෝහල්වලට ප්‍රතිකාර ලබාගැනීම සඳහා පැමිණෙන රෝගීන් දැඩි දුෂ්කරතාවන්වලට මුහුණ පෑ අයුරු හිරු ප්‍රවෘත්ති ඔස්සේද නිරන්තරයෙන් වාර්තා කළා.\nකෙසේ නමුත් වර්ජනය අත්හිටුවීම සම්බන්ධයෙන් සාකච්ඡා කිරීමට අද (13) දිනයේදී සෞඛ්‍ය වෘත්තීයවේදීන්ගේ විධායක කාරක සභාවක් රැස්වනවා.\nඅද පස්වරුවේදී පැවැත්වෙන එම රැස්වීමේදී ගනු ලබන තීරණය හෙට (14), මහ සභාවට ඉදිරිපත් කරන බවයි සෞඛ්‍ය වෘත්තීයවේදීන්ගේ සම්මේලනයේ කැඳවුම්කරු රවී කුමුදේශ් ප්‍රකාශ කළේ.\nදින ගණනාවක් පුරා ක්‍රියාත්මක වූ වර්ජනය සම්බන්ධයෙන් ලබාදුන් අධිකරණ නියෝගයත් සමඟ ඊට එක්ව සිටි රජයේ හෙද නිලධාරීන්ගේ සංගමය ඉන් ඉවත්වුණා.\nඑමෙන්ම රෝහල් සේවා, අත්‍යවශ්‍ය සේවාවක් ලෙස ප්‍රකාශයට පත් කරමින් පෙරේදා (11) ගැසට් නිවේදනයක්ද නිකුත් කරනු ලැබුවා.\nඑවන් පසුබිමක සෞඛ්‍ය වර්ජනය තවදුරටත් ක්‍රියාත්මක වන අතර, රෝහල් වෙත පැමිණි ජනතාව එහිදී පත්වූයේ දැඩි දුෂ්කරතාවන්ටයි.",
       "URL": "https://www.hirunews.lk/296903/නොනවතින-සෞඛ්‍ය-වර්ජනය-අද-සත්වැනි-දිනටත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1358"
}