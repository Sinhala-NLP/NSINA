{
       "Source": "hirunews",
       "Timestamp": "Tuesday, 02 January 2018 - 10:10",
       "Headline": "සුරාබදු සහකාර කොමසාරිස්වරයෙකුගේ නිවසට අත්බෝම්බ ප්‍රහාරයක්",
       "News Content": "සුරාබදු දෙපාර්තමේන්තුවේ වයඹ පළාත් සහකාර කොමසාරිස් ලෙස්ලි ජයන්ත රණවීරගේ නිවසට අත්බෝම්බ ප්‍රහාරයක් එල්ල වී තිබෙනවා.\nඅද (02) අලූයම 01 පමණ සහකාර කොමසාරිස්වරයාගේ පන්නල - මාකඳුර ප්‍රදේශයේ පිහිටි දෙමහල් නිවසට  මෙම ප්‍රහාරය එල්ල වී ඇති බවයි පන්නල පොලීසිය ප්‍රකාශ කළේ.\nඑම අවස්ථාවේ සහකාර කොමසාරිස්වරයා බිරිඳ  සහ දරුවා සමඟ  නිවසේ ඉහළ මහලේ නිදා සිට ඇති බව සඳහන්.\nඅත්බෝම්බය නිවසේ බිම් මහළේ එක් පසෙක පිහිටා ඇති ගරාජයට වැටී පුපුරා ගොස් තිබෙනවා.\nඉන් එහි නවතා තිබූ බස් රථයකට, වෑන් රථයකට සහ ජිප් රථයකට හානි සිදුව ඇති බවයි පොලීසිය පවසන්නේ.\nසිද්ධියෙන් සුරාබදු දෙපාර්තමේන්තුවේ වයඹ පළාත් සහකාර කොමසාරිස්වරයාට හෝ වෙනත් කිසිවෙකුට හානියක් සිදුව නැහැ.\nනිවැසියන් පොලීසියට ලබාදුන් ප්‍රකාශයන්ට අනුව නිවස ඉදිරිපිට නවතා තිබූ ත්‍රිරෝද රථයක් අත්බෝම්බ ප්‍රහාරය එල්ල වී ටික වේලාවකට පසුව පිටත්ව ගොස් ඇති බව සඳහන්.\nසිද්ධිය පිළිබඳ  පරීක්ෂණ පැවැත්වීම සඳහා කුලියාපිටිය ජ්‍යෙෂ්ඨ පොලිස් අධිකාරිවරයාගේ මෙහෙයවීම යටතේ විශේෂ පොලිස් කණ්ඩායම් 3 ක් යොදවා ඇති බවයි ජ්‍යෙෂ්ඨ පොලිස් නිලධාරිවරයෙකු හිරු ප්‍රවෘත්ති අංශය සිදුකළ විමසීමකදී කියා සිටියේ.\nසිද්ධිය පිළිබඳ  සුරාබදු දෙපාර්තමේන්තුවේ වයඹ පළාත් සහකාර අධ්‍යක්ෂ ලෙස්ලි ජයන්ත රණවීර හිරු ප්‍රවෘත්ති අංශයට කියා සිටියේ ප්‍රදේශයේ ‘‘රා’’ වැටලීම්වලට තමන් සම්බන්ධ වූ බවත් එය ප්‍රදේශයෙන් තුරන් කිරීම හේතුවෙන් මෙම තර්ජන එල්ල වී තිබූ බවයි.",
       "URL": "https://www.hirunews.lk/179914/සුරාබදු-සහකාර-කොමසාරිස්වරයෙකුගේ-නිවසට-අත්බෝම්බ-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=4146"
}