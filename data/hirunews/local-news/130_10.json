{
       "Source": "hirunews",
       "Timestamp": "Wednesday, 02 August 2023 - 15:38",
       "Headline": "සේවක අර්ථසාධක මුදලට අදාළ පෙත්සමක් සළකා බැලීම 04 දා",
       "News Content": "සේවක අර්ථසාධක මුදල් පවතින අරමුදල් භාණ්ඩාගාර බිල්පත් සහ බැඳුම්කරවල ආයෝජනය කිරීමේදී ගෙවනු ලබන පොලිය සියයට 9 දක්වා අඩු කිරීමට ගෙන ඇති තීරණය සම්බන්ධයෙන් ගොනු කළ මූලික අයිතිවාසිකම් පෙත්සමක් සලකා බැලීම සඳහා ලබන මස 4 වන දා කැඳවන ලෙස ශ්‍රේෂ්ඨාධිකරණය නියම කළා.\nඒ, මෙම පෙත්සම අද (02) මුර්දු ප්‍රනාන්දු, යසන්ත කෝදාගොඩ සහ ශිරාන් ගුණරත්න යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල ඉදිරියේ කැඳවූ අවස්ථාවේදීයි.\nඑහිදී පෙත්සම්කාර පාර්ශ්වය වෙනුවෙන් පෙනී සිටි ජනාධිපති නීතිඥ එම්.ඒ. සුමන්දිරන් කරුණු දක්වමින් කියා සිට්යේ මෙම පෙත්සම හදිසි නඩු කටයුත්තක් බැවින් එය සලකා බැලීම සඳහා කෙටි දිනයක් ලබා දෙන ලෙසයි.\nමීට අදාළව ලබන මස 11 වන දා තීරණාත්මක තීන්දුවක් රජය විසින් ගැනීමට නියමිත හෙයින් ඊට පෙර දිනයක් ලබා දෙන ලෙසයි ජනාධිපති නීතිඥවරයා ඉල්ලා සිටියේ.\nඒ අනුව අදාළ පෙත්සම සලකා බැලීම සඳහා අගෝස්තු මස 4 වන දා කැඳවන ලෙස අධිකරණය නියෝග කළා.\nසේවක අර්ථසාධක අරමුදලේ සාමාජිකයකු මෙන්ම මූල්‍ය විශ්ලේෂකයකු වන චතුරංග අබේසිංහ විසින් මෙම පෙත්සම ඉදිරිපත් කර තිබෙනවා.\nපෙත්සම්කරු කියා සිටින්නේ සේවක සේවිකාවන් විසින් අය කර ගන්නා ලද රුපියල් ටි්‍රලියන 3.4ක පමණ දායක මුදලක් සේවක අර්ථසාධක අරමුදල තුළ පවතින බවයි.\nඑම මුදල්වලින් 90% ක් පමණ භාණ්ඩාගාර බිල්පත් හා බැඳුම්කරවල ආයෝජනය කර ඇති බව එහි දැක්වෙනවා.\nදේශීය ණය ප්‍රතිව්‍යුහගත කිරීමේ වැඩපිළිවෙළ යටතේ සේවක අර්ථසාධක අරමුදල විසින් භාණ්ඩාගාර බිල්පත් හා බැඳුම්කරවල ආයෝජනය කරන මුදල් සඳහා මෙතෙක් හිමි වූ සියයට 12 ක පොලිය 9% දක්වා අඩු කිරීමට රජය තීරණය කර ඇති බවයි පෙත්සමේ දැක්වෙන්නේ.\nමේ තුළින් අදාළ අරමුදලට දායක වී සිටින සාමාජිකයන්ට දැඩි අගතියක් සිදු වන බවයි පෙත්සම්කරු පෙන්වා දෙන්නේ.\nමේ තුළින් සිය මූලික මිනිස් අයිතිවාසිකම් උල්ලංඝනය වන බවට තීන්දුවක් ලබාදෙන ලෙසත් රජයේ මෙම තීරණය බල රහිත කිරීමේ නියෝගයක් නිකුත් කරන ලෙසත් අදාළ පෙත්සමෙන් ඉල්ලා තිබෙනවා.",
       "URL": "https://www.hirunews.lk/343397/සේවක-අර්ථසාධක-මුදලට-අදාළ-පෙත්සමක්-සළකා-බැලීම-04-දා",
       "Category": "Local News",
       "Parent URL": "https://www.hirunews.lk/local-news.php?pageID=130"
}