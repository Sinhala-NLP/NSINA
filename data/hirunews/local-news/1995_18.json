{
       "Source": "hirunews",
       "Timestamp": "Monday, 26 April 2021 - 12:22",
       "Headline": "ත්‍රීකුණාමලය මහ රෝහලේ හෙදියන් පස් දෙනෙකුටත් කොවිඩ්",
       "News Content": "ත්‍රීකුණාමලය මහ රෝහලේ දැඩි සත්කාර ඒකකයේ හෙදියන් පස් දෙනෙකුට කොවිඩ් වෛරසය අසාදනය වී ඇති බව ත්‍රීකුණාමලය නියෝජ්‍ය ප්‍රාදේශීය සෞඛ්‍ය සේවා අධ්‍යක්ෂකවරයා පවසනවා.\nකෙසේ වෙතත්,දැඩි සත්කාර ඒකකයේ ප්‍රතිකාර ලබන රෝගීන් කිසිවෙකුටත් රෝගය සම්ප්‍රේෂණය වී නොමැති බවයි රෝහල් ආරංචි මාර්ග කියා සිටිනවා.\nමෙම හෙදියන් පස් දෙනා අතරින් දෙදෙනකු කෝවිඩ් ⁣එන්නතේ පලමු මාත්‍රාව ලබා ගෙන තිබීම විශේෂත්වයකි.\nමෙම ආසාදිතයන්ගේ ආශ්‍රිතයෙන් හත් දෙනකු මේ වන විට ත්‍රිකුණාමලය මහ රෝහල තුළ ඇති නිල නිවාසයක නිරෝධායනය වෙමින් සිටියි.\nඔවුන් නිරෝධායනය වෙමින් සිටින නිවසේ වැසිකිළි පහසුකම් ඉතාමත්ම අපිරිසිදු මට්ටමක පවතින බවත් ඔවුන්ට අවශ්‍ය ආහාර පාන නොලැබෙන බවත්, ආහාර පාන රෝහලේ සේවය කරන වෛද්‍යවරුන්ගේ පෞද්ගලික මුදලින් ලබාදෙන බවත් දැනට තොරතුරු වාර්තා වෙනවා.\nනිරෝදායනය වන මෙම  රෝහල් සේවකයින් ප්‍රකාශ කර සිටින්නේ ජනතාව වෙනුවෙන් සේවය කර තමන් මෙලෙස රෝගාතුර වූ අවස්ථාවේ රෝහල් පාලනාධිකාරිය සහ රජය ඔවුන්ව මෙලෙස  නොසලකා හැරීම කණගාටුවට කාරණාවක් බවයි.\nතත්ත්වය මෙසේ දිගින් දිගටම පැවතුණහොත් රෝහල් සේවකයින් තම රාජකාරී වලින් ඉවත් වීමට ද ඉඩ තිබෙන බවත් ඔවුන් වැඩි දුරටත් කියා සිටියා.",
       "URL": "https://www.hirunews.lk/269560/ත්‍රීකුණාමලය-මහ-රෝහලේ-හෙදියන්-පස්-දෙනෙකුටත්-කොවිඩ්",
       "Category": "Local News",
       "Parent URL": "https://www.hirunews.lk/local-news.php?pageID=1995"
}