{
       "Source": "hirunews",
       "Timestamp": "Saturday, 06 November 2021 - 11:48",
       "Headline": "ඩුබායි සිට මත්ද්‍රව්‍ය වෙළෙඳාම් කළ කාන්තාවක් අත් අඩංගුවට",
       "News Content": "ඩුබායි රාජ්‍යයේ සැඟ ව සිටින සංවිධානාත්මක අපරාධ කල්ලි සාමාජික මාලේවෙල ඉන්දික හෙවත් ඉන්දික මහේෂ් රණවීර නමැති පුද්ගලයාගේ මෙරට මත්ද්‍රව්‍ය ජාලය පවත්වාගෙන ගිය කාන්තාවක් අත් අඩංගුවට ගෙන තිබෙනවා.\nමෙසේ අත් අඩංගුවට ගෙන ඇත්තේ, ඇල්පිටිය - ඌරගහ කිරිමැටියාව පදිංචි ඌරගහ චූටි බේබි නමැති කාන්තාව බවයි වාර්තා වෙන්නේ.\nඉමෝ තාක්ෂණය හරහායි සැකකාරිය මෙම ජාවාරම සිදු කර තිබෙන්නේ.\nදිවයිනේ විවිධ ලැගුම්හල් භාවිත කරමින් සැකකාරිය මෙම ජාවාරම සිදු කරගෙන ගොස් ඇති අතර,දින කිහිපයකට පෙර අලුත්ගම ප්‍රදේශයේ ලැගුම්හලක දී මත්ද්‍රව්‍ය ජාවාරම සිදු කරමින් සිටිය දී අත් අඩංගුවට ගත් බව සඳහන්.\nඅත් අඩංගුවට පත් වෙනවිට අදාළ කාන්තාව සතු ව  හෙරොයින් ග්‍රෑම් 12යි මිලි ග්‍රෑම් 650ක ප්‍රමාණයක් තිබුණු බවට පොලිසිය වාර්තා කළා.\nඅත් අඩංගුවට ගත් සැකකාරිය මීට පෙරද මත්ද්‍රව්‍ය ජාවාරම්වලට සම්බන්ධ සිදුවීම් කිහිපයකට ම චෝදනා ලැබ සිටින කාන්තාවක් වන අතර, ඇයට එරෙහි ව ඇල්පිටිය මහාධිකරණයේ නඩු 6ක් ක්‍රියාත්මක වී ඇප ලැබී තිබෙනවා.\nමෙම ජාවාරමට සම්බන්ධ සෙසු සැකකරුවන් සොයා පොලිස් පරීක්ෂණ ක්‍රියාත්මක වෙන අතර, අත් අඩංගුවට ගත් සැකකාරිය ව අද (06) දින කළුතර මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/287160/ඩුබායි-සිට-මත්ද්‍රව්‍ය-වෙළෙඳාම්-කළ-කාන්තාවක්-අත්-අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1581"
}