{
       "Source": "hirunews",
       "Timestamp": "Sunday, 23 April 2023 - 19:22",
       "Headline": "හොර අත්සන් යොදා පොලිසියේ 14කට මාරුදුන් SI රිමාන්ඩ්",
       "News Content": "ජනාධිපති කාර්ය මණ්ඩල ප්‍රධානී සාගල රත්නායකගේ අත්සන සහ නිල මුද්‍රාව ව්‍යාජ ලෙස යොදාගත් පොලිස් පරීක්ෂකවරයෙකු ලබන මස 04 වනදා දක්වා රක්ෂිත බන්ධනාගාරගත කර තිබෙනවා.\nපොළොන්නරුව පොලිසියට අනුයුක්තව සේවය කරන පොලිස් පරීක්ෂකවරයෙකුයි අනුරාධපුර මහේස්ත්‍රාත් අධිකරණයට මෙලෙස අද (23) ඉදිරිපත් කිරීමෙන් අනතුරුව රක්ෂිත බන්ධනාගාරගත කෙරුණේ.\nසැකකාර පොලිස් පරීක්ෂකවරයා පොලිස් නිලධාරින් 14 දෙනෙකු විවිධ ස්ථානවලට මාරුකර යවන ලෙස දන්වමින් ජනාධිපති කාර්ය මණ්ඩල ප්‍රධානි සාගල රත්නායක විසින් යොමුකළ බවට හැඟවෙන ලිපියක් උතුරු මැද පළාත් භාර ජ්‍යෙෂ්ඨ නියෝජ්‍ය පොලිස්පතිවරයා වෙත යොමුකර තිබෙනවා.\nකෙසේ වෙතත් එම ලිපිය ගැන සැක සිතූ ජ්‍යෙෂ්ඨ නියෝජ්‍ය පොලිස්පතිවරයා එහි සත්‍යතාව සම්බන්ධයෙන් ජනාධිපති ලේකම් කාර්යාලයෙන් විමසීමක් කර ඇති බව සඳහන්.\nඑවැනි ලිපියක් සාගල රත්නායක විසින් යොමුකර නොතිබුණු අතර පසුව ඒ සම්බන්ධයෙන් අපරාධ පරීක්ෂණ දෙපාර්තමේන්තුව විමර්ශන ආරම්භ කර තිබුණා.",
       "URL": "https://www.hirunews.lk/333263/හොර-අත්සන්-යොදා-පොලිසියේ-14කට-මාරුදුන්-si-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=395"
}