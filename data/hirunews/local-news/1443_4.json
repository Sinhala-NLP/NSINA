{
       "Source": "hirunews",
       "Timestamp": "Friday, 07 January 2022 - 11:04",
       "Headline": "මන්නාරමේ සුළං සහ සූර්ය බලාගාරය ඉන්දියාවේ අදානි සමාගමට ? (වීඩියෝ)",
       "News Content": "මන්නාරමේ සුළං සහ සූර්ය බලාගාරය ඉන්දියාවේ අදානි සමාගමට පැවැරීමට මුදල් ඇමැති බැසිල් රාජපක්‍ෂ සැලසුම් කර ඇතැ යි ජනතා විමුක්ති පෙරමුණේ මධ්‍යම කමිටු සාමාජික, වෛද්‍ය නලින්ද ජයතිස්ස පවසනවා.\nඅදාළ බලාගාරයට ටෙන්ඩර් යෝජනා කැඳවීමට ඊට අදාළ රාජ්‍ය අමාත්‍යාංශය කටයුතු යොදා තිබුණ ද බැසිල් රාජපක්‍ෂ ඇමැතිවරයා එය ‘අදානි සමාගමට’ පැවරීමට යන බව යි ඔහු අවධාරණය කරන්නේ.\nවිශේෂයෙන් ම ආණ්ඩුව ඉන්දියාවෙන් ඩොලර් මිලියන 500ක් ලබාගැනීමට යෑම වෙනුවෙන් ඉන්දියාව ඉල්ලන ඉල්ලන දේ දීමට සිදු වන බවත් ඔහු පෙන්වා දෙනවා.\nත්‍රිකුණාමල තෙල් ටැංකි සංකීර්ණය සම්බන්ධ ගිවිසුම 2003 දී අත්සන් කළ ද එය බලාත්මක කරන බදු ගිවිසුම ගසා ඇත්තේ, ඉන්දියානු ඔයිල් සමාගමට තෙල් ටැංකි භාවිත කිරීමට නීත්‍යනුකූල අයිතියක් නො මැති ලෙස බවත් නලින්ද ජයතිස්ස තවදුරටත් පෙන්වා දෙනවා.\nඉන්දියානු තෙල් සමාගමට තෙල් ගබඩා කරන්නට ද මෙමඟින් අවස්ථාවක් නො මැති අතර, මෙම 99 වසර ගිවිසුම අහෝසි කර අපට එම තෙල් ටැංකි පවරා ගත හැකි බවත් දේශපාලනික වැදගත් පිහිටීම් සියල්ල ඉන්දියාව සතු කර දීමට යන බවත් සඳහන් කළ ඔහු, කොළඹ වරාය චීනයටත් කෙරවළපිටිය බලාගාරය ඇමෙරිකාවටත් අයිතිකර දී මෙම බලාගාරය ද ඉන්දියාවට හිමිකර දීමට සූදානම් වන බව අවසාන වශයෙන් කියා සිටියා.",
       "URL": "https://www.hirunews.lk/293265/මන්නාරමේ-සුළං-සහ-සූර්ය-බලාගාරය-ඉන්දියාවේ-අදානි-සමාගමට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1443"
}