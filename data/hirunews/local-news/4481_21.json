{
       "Source": "hirunews",
       "Timestamp": "Tuesday, 06 June 2017 - 16:24",
       "Headline": "ඡන්ද හිමියන් ලියාපදිංචි කිරීමේ විශේෂ විධිවිධාන පනත් කෙටුම්පත ව්‍යවස්ථාවට අනුකූල බවට ශ්‍රේෂ්ඨාධිකරණයෙන් දැනුම්දීමක්",
       "News Content": "ඡන්ද හිමියන් ලියාපදිංචි කිරීමේ විශේෂ විධිවිධාන පනත් කෙටුම්පත ව්‍යවස්ථාවට පටහැනි නොවන බව ශ්‍රේෂ්ඨාධිකරණය දැනුම්දී තිබෙනවා.\nඑම තීරණය කථානායක කරූ ජයසූරිය විසින් අද පාර්ලිමේන්තුවට දැනුම්දුන්නා.\nකෙසේ වෙතත් පනත් කෙටුම්පතේ සඳහන් ‘‘අභ්‍යන්තර වශයෙන් අවතැන්වූ තැනැත්තා’’ යන්නෙහි නිර්වචනය සංශෝධනය කළ යුතු බවටයි ශ්‍රේෂ්ඨාධිකරණය දැනුම්දී ඇත්තේ.\nමේ අතර ශ්‍රී ලංකාවට අවාසිදායක කිසිදු ජිනීවා යෝජනාවලියකට අත්සන් තබා නොමැති බව මුදල් අමාත්‍ය මංගල සමරවීර අද පාර්ලිමේන්තුවේදී ප්‍රකාශ කළා.\nසභාව කල්තැබීමේ විවාදයට එක්වෙමින් අමාත්‍යවරයා කියා සිටියේ මෙරට විශිෂ්ඨ හමුදාවක් සිටින බවයි.\nඑසේ වුවද  හොඳම හමුදාවක පවා මීහරක් සිටිය හැකි බව සඳහන් කළ මංගල සමරවීර අමාත්‍යවරයා පෙන්වා දුන්නේ සමස්ත හමුදාවේම කීර්ති නාමය රැකගත හැක්කේ එවැනි පුද්ගලයින්ට දඩුවම් කිරීමෙන් පමණක් බවයි.\nඑම විවාදයේදී අදහස් දැක්වූ පාර්ලිමේන්තු මන්ත්‍රී විමල් වීරවංශ කියා සිටියේ මේ වනවිට යුද සහ නාවික හමුදා බුද්ධි අංශවලට අයත් නිලධාරීන් 16 ක් පමණ සිරගතව සිටින බවයි.",
       "URL": "https://www.hirunews.lk/162968/ඡන්ද-හිමියන්-ලියාපදිංචි-කිරීමේ-විශේෂ-විධිවිධාන-පනත්-කෙටුම්පත-ව්‍යවස්ථාවට-අනුකූල-බවට-ශ්‍රේෂ්ඨාධිකරණයෙන්-දැනුම්දීමක්",
       "Category": "Local News",
       "Parent URL": "https://www.hirunews.lk/local-news.php?pageID=4481"
}