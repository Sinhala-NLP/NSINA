{
       "Source": "hirunews",
       "Timestamp": "Monday, 22 August 2022 - 13:07",
       "Headline": "බිත්තර හිඟයක් - නිෂ්පාදකයින් අගමැති හමුවට  (වීඩියෝ)",
       "News Content": "බිත්තර සඳහා උපරිම සිල්ලර මිලක් නියම කිරීමත් සමඟ වෙළඳපොල තුළ බිත්තර හිඟයක් පවතින බව වෙළඳුන් සහ පාරිභෝගිකයන් පවසනවා.\nකෙසේ වෙතත් නිෂ්පාදකයන් පවසන්නේ නිශ්චිත මිලක් නොලැබෙන්නේ නම් තමන් බිත්තර වෙළඳපොලට සැපයීමෙන් ඉවත්වන බවයි.\nඑමෙන්ම සිය ගැටළුවලට කඩිනමින් විසඳුම් ලබාදෙන්නැයි ඉල්ලා බිත්තර නිෂ්පාදන සංගම්වල නියෝජිතයන් අද අග්‍රාමාත්‍ය කාර්යාලයට පැමිණ ලිපියක් භාර දුන්නා.\nපසුගිය 19 වනදා සිට බලපැවැත්වෙන පරිදි සුදු බිත්තරයක් සඳහා රුපියල් 43 ක් සහ දුඹුරු හෝ රතු බිත්තරයක් සඳහා රුපියල් 45 ක උපරිම සිල්ලර මිලක් නියම කරමින් පාරිභෝගික කටයුතු පිළිබඳ අධිකාරිය අතිවිශේෂ ගැසට් නිවේදනයක් නිකුත් කළා.\nඒ, අද සිට බිත්තර මිල රුපියල් පහකින් අඩු කිරීමට නිෂ්පාදකයන් කැමැත්ත පළ කර තිබූ පසුබිමකයි.\nකෙසේ වෙතත් මෙවැනි මතබේදාත්මක තත්වයක් පවතිද්දී පාරිභෝගිකයන් සහ වෙළෙන්දන් පවසන්නේ වෙළඳපොල තුළ බිත්තර හිඟයක් පවතින බවයි.\nසිය ගැටළුවලට විසඳුම් ලබාදෙන ලෙස ඉල්ලා බිත්තර නිෂ්පාදන සංගම් අද අග්‍රාමාත්‍ය කාර්යාලය වෙත ලිපියක් භාරදුන්නා.\nඑමෙන්ම පවතින තත්වය සම්බන්ධයෙන් වෙළඳ අමාත්‍යවරයා සහ බිත්තර නිෂ්පාදකයින් අතර සාකච්ඡාවක් අද පස්වරුවේ පැවැත්වීමටද නියමිතයි.\nමේ අතර බිත්තර සඳහා නිකුත් කළ උපරිම සිල්ලර මිල එලෙසම පවත්වාගෙන යන්නැයි ඉල්ලමින් සමස්ත ලංකා ආපනශාලා හිමියන්ගේ සංගමය ඇතුලු පාර්ශව කිහිපයක් අද පාරිභෝගික අධිකාරියට පැමිණ ඉල්ලීමක් ඉදිරිපත් කළා.",
       "URL": "https://www.hirunews.lk/313432/බිත්තර-හිඟයක්-නිෂ්පාදකයින්-අගමැති-හමුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=922"
}