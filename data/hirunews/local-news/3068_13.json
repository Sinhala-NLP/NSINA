{
       "Source": "hirunews",
       "Timestamp": "Saturday, 02 November 2019 - 7:48",
       "Headline": "තැපැල් ඡන්දය ලකුණු කර, ඡායාරූප ගත් 3 දෙනෙකු අත්අඩංගුවට - ගුරුවරුන් දෙදෙනෙකුත් ඒ අතර",
       "News Content": "තැපැල් ඡන්ද සලකුණු කර, ඒවා ඡායාරූප ගත කළ ගුරුවරුන් දෙදෙනෙකු ඇතුළු තුන් දෙනෙකු පොලීසිය අත්අඩංගුවට ගෙන තිබෙනවා.\nපොලිස් මාධ්‍ය ප්‍රකාශක, ජ්‍යෙෂ්ඨ පොලිස් අධිකාරී රුවන් ගුණසේකර කියා සිටියේ ගම්පොළ, කැකිරාව හා කටුගස්තොට ප්‍රදේශවලදී මොවුන් අත්අඩංගුවට ගෙන ඇති බවයි.\nගම්පොළ දී අත්අඩංගුවට ගත් පාසල් මුරකරුට අධිකරණය මගින් ඇප ලබාදී ඇති අතර, කැකිරාවේදී සහ කටුගස්තොට දී අත්අඩංගුවට ගුරුවරුන් දෙදෙනා අද දින අධිකරණ වෙත ඉදිරිපත් කිරීමට නියමිතයි.\nමේ අතර, ඡන්දය සලකුණු කරන ලද පත්‍රිකාවල ඡායාරූප සමාජ මාධ්‍ය වෙත යොමු කළ සහ ඒවායේදී හුවමාරු කළ පුද්ගලයින් සොයා පොලීසිය විමර්ශනයක් ද ආරම්භ කළ බවයි පොලිස් මාධ්‍ය ප්‍රකාශක, ජ්‍යෙෂ්ඨ පොලිස් අධිකාරී රුවන් ගුණසේකර වැඩිදුරටත් කියා සිටියේ.\nපසුගිය දා මැතිවරණ කොමිෂන් සභාවේ සභාපති මහින්ද දේශප්‍රිය ද කියා සිටියේ ඡන්දය සලකුණු කර, සමාජ ජාල වලට මුදා හරින පුද්ගලයින්ට එරෙහිව අවම වශයෙන් වසර 3ක සිර දඬුවම් ක්‍රියාත්මක කරන බවයි.\nමේ අතර, හෙට දිනයේ විශේෂ දිනයක් ලෙස යොදාගෙන නිළ ඡන්ද දැන්වීම් පත්‍රිකා බෙදා හැරීමට කටයුතු යොදා ඇති බව තැපැල්පති රංජිත් ආරියරත්න ප්‍රකාශ කළා.",
       "URL": "https://www.hirunews.lk/227451/තැපැල්-ඡන්දය-ලකුණු-කර-ඡායාරූප-ගත්-3-දෙනෙකු-අත්අඩංගුවට-ගුරුවරුන්-දෙදෙනෙකුත්-ඒ-අතර",
       "Category": "Local News",
       "Parent URL": "https://www.hirunews.lk/local-news.php?pageID=3068"
}