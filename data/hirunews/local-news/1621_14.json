{
       "Source": "hirunews",
       "Timestamp": "Monday, 18 October 2021 - 8:40",
       "Headline": "ජනවාරි මාසයේ සිට 50,000කට ආසන්න සංචාරකයින් දිවයිනට",
       "News Content": "පසුගිය ජනවාරි මාසයේ සිට මේ දක්වා සංචාරකයින් 45,413ක් මෙරටට පැමිණ තිබෙනවා.\nමේ මස 01 වැනි දා සිට 13 වැනි දා දක්වා කාලය තුළ පමණක් මෙරටට පැමිණ ඇති සංචාරකයින් සංඛ්‍යාව 7096ක් බවයි සංචාරක අමාත්‍යාංශය නිවේදනය කළේ.\nපසුගිය ජනවාරි මාසයේ සිට ඉන්දියාව, කසකස්ථානය, ජර්මනිය, යුක්ක්‍රේනය, බ්‍රිතාන්‍ය, චීනය, කැනඩාව, ඇමරිකාව, ප්‍රංශය සහ රුසියාව යන රටවල සංචාරකයින් මෙලෙස පැමිණ තිබෙනවා.\nක්‍රමානුකූලව සංචාරකයින් මෙරටට පැමිණීම ආරම්භ වීමත් සමග හික්කඩුව ප්‍රදේශයේ සංචාරක මධ්‍යස්ථාන සංචාරකයින් සඳහා විවෘත කිරීම ඊයේ (17) සිට ආරම්භ කෙරුණා.\nමේ අතර, සංචාරක හෝටල්වල විදුලි බිල්පත් ගෙවීම සඳහා ලබා දී ඇති සහන කාලය තවදුරටත් දීර්ඝ කිරීම පිළිබඳ රජයේ අවධානය යොමුව තිබෙනවා.\nබිඳවැටී ඇති සංචාරක කර්මාන්තය යථා තත්වයට පත්වීමට තවත් මාස කිහිපයක් ගතවිය හැකි බැවින් තවදුරටත් අදාළ සහනය ලබාදෙන ලෙස හෝටල් හිමියන් කළ ඉල්ලීම් සැලකිල්ලට ගනිමින් ඒ පිළිබදව අවදානය යොමු කරන බවයි සංචාරක අමාත්‍ය ප්‍රසන්න රණතුංග සදහන් කළේ.\nඒ සඳහා විදුලිබල අමාත්‍යවරයා සමඟ ද ඉදිරියේ දී සාකච්ඡා කිරීමට අපේක්ෂා කරන බව ඔහු කියා සිටියා.",
       "URL": "https://www.hirunews.lk/285315/ජනවාරි-මාසයේ-සිට-50000කට-ආසන්න-සංචාරකයින්-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1621"
}