{
       "Source": "hirunews",
       "Timestamp": "Sunday, 19 December 2021 - 12:41",
       "Headline": "චීන නැවට මුදල් ගෙවීමේ වරදක් මම දකින්නේ නෑ - ඇමති ජොන්ස්ටන්",
       "News Content": "ජනාධිපති ගෝඨාභය රාජපක්ෂගේ සෞභාග්‍යයේ දැක්ම ප්‍රතිපත්ති ප්‍රකාශයට අනුව මහජනතාවට කාර්යක්ෂම සේවාවක් ලබාදීමේ අරමුණින් රෙජිස්ට්‍රාර් ජනරාල් දෙපාර්තමේන්තුවේ නව කුරුණෑගල කාර්යාලය විවෘත කර තිබෙනවා.\nඒ මහාමාර්ග අමාත්‍ය ජොන්ස්ටන් ප්‍රනාන්දුගේ ප්‍රධානත්වයෙන්.\nමෙම උත්සව සභාව ඇමතූ මහාමාර්ග අමාත්‍ය ජොන්ස්ටන් ප්‍රනාන්දු චීන පොහොර නැව සම්බන්ධයෙන් මාධ්‍යවේදීන් නැඟූ ප්‍රශ්නවලට ද පිළිතුරු ලබා දුන්නා.\nඑහිදී මාධ්‍යවේදීන් විමසා සිටියේ, චීන පොහොර නැවට මෙරට රජය විසින් මුදල් ගෙවීමට එකඟ වීම සුදුසු ද යන වගයි.\nඊට පිළිතුරු ලෙස අමාත්‍යවරයා ප්‍රකාශ කළේ, මෙම ගැටලුවේ දී වඩාත් කතා කළ යුත්තේ ගෙවනු ලබන මුදල් ප්‍රමාණය ගැන නොව, ගිවිසුමක් සම්බන්ධයෙන් රටවල් දෙකක් අතර පවතින අර්බුදය සම්බන්ධව බවයි.\nඒ නිසා සෑමවිටම රටවල් සමග ගනුදෙනු කිරීමේ දී වඩාත් ප්‍රවේසම් විය යුතු අතර, කැබිනට් මණ්ඩලය විසින් මෙම ගැටලුව නිරාකරණය කර ගැනීමට ගත් තීරණය වන්නේ, අදාළ නැවට සිය මුදල ලබා දීම බවත්, එහි කිසිදු ගැටලුවක් තමන් නොදකින බවත් අමාත්‍යවරයා වැඩිදුරටත් ප්‍රකාශ කළා.",
       "URL": "https://www.hirunews.lk/291498/චීන-නැවට-මුදල්-ගෙවීමේ-වරදක්-මම-දකින්නේ-නෑ-ඇමති-ජොන්ස්ටන්",
       "Category": "Local News",
       "Parent URL": "https://www.hirunews.lk/local-news.php?pageID=1484"
}