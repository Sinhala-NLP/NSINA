{
       "Source": "hirunews",
       "Timestamp": "Wednesday, 15 July 2020 - 13:08",
       "Headline": "පාස්කු ප්‍රහාරය දැන සිටි ප්‍රභූන් 268 දෙනා (වීඩියෝ)",
       "News Content": "පාස්කු ප්‍රහාරය සම්බන්ධයෙන් පූර්ව අනතුරු ඇඟවීමෙ ලිපි මෙරට ප්‍රභූවරුන් 268 දෙනෙකුගේ ආරක්ෂක ප්‍රධානීන්ට යවා තිබූ බවත් එලෙස ලිපි ලැබුණු බව ඇතැම් ප්‍රභූවරුන් විසින් ප්‍රහාරයෙන් පසු හෙළි නොකරන ලෙස දැනුම් දී තිබූ බවත් පාස්කු ප්‍රහාරය පිළිබඳ විමර්ශනය කෙරෙන ජනාධිපති කොමිසම හමුවේ අනාවරණ වුණා.\nඒ එවක විශේෂ ආරක්ෂක දිසාව භාරව සිටි නියෝජ්‍ය පොලිස්පති ප්‍රියලාල් දසනායක මහතා ඊයේ සාක්ෂි ලබාදුන් අවස්ථාවේදීයී.\nකොමිසම හමුවේ සාක්ෂි ලබා දීම සඳහා කැඳවා තිබුණේ විශේෂ ආරක්ෂක දිසාව භාරව සිට මේ වන විට විශ්‍රාම ගොස් සිටින හිටපු නියෝජ්‍ය පොලිස්පති ප්‍රියලාල් දසනායක මහතායි.\nකොමිසම හමුවේ සාක්ෂි ලබාදෙමින් ඔහු සඳහන් කළේ, ප්‍රභූ ආරක්ෂක අංශය, අධිකරණ ආරක්ෂක අංශය, තානාපති ආරක්ෂක අංශය, හිටපු ජනාධිපතිනි චන්ද්‍රිකා කුමාරතුංග මහත්මියගේ ආරක්ෂක අංශය හා හිටපු ජනාධිපති මහින්ද රාජපක්ෂ මහතාගේ ආරක්ෂක අංශය 2018 වසරෙන් පසු තමන් යටතේ පැවති බවයි.\nඑසේනම් ප්‍රහාරයක් එල්ල විය හැකි බවට තොරතුරක් ඔබ වෙත ලැබුණේදැයි කොමිසම මෙහිදී විමසුවා.\nසාක්ෂිකරු එහිදී සදහන් කළේ 2019.04.10 දින රාජ්‍ය බුද්ධි ප්‍රධානියා විසින් පොලිස්පතිවරයාට එවූ ලිපිය පොලිස්පති පූජිත් ජයසුන්දර විසින් තමන්ට ද එවා තිබූ බවයි.\nඑම ලිපිය අනුව තමන් යටතේ ඇති ආරක්ෂක අංශ පහේ අධ්‍යක්ෂවරුන් අමතා දැනුවත් කර පසු අවස්ථා කිහිපයකදී ඒ පිළිබඳව වැඩිදුර සාකච්ඡා පැවැත්වූ බව සාක්ෂිකරු මෙහිදී සදහන් කළා.\nතානාපති ආරක්ෂක අංශය ඔබ යටතේ පැවති බැවින් ලිපියෙහි සඳහන් ඉලක්ක ගත ස්ථානයක් ලෙස හදුන්වා තිබූ ඉන්දීය මහා කොමසාරිස් කාර්යාලයට ආරක්ෂාව සැලසුවේදැයි කොමිසම මෙහිදී සාක්ෂිකරුගෙන් විමසුවා.\nඔහු එහිදී සඳහන් කළේ, තානාපති ආරක්ෂක අංශ අධ්‍යක්ෂවරයා හරහා ඒ වනවිට ලබාදී තිබූ ආරක්ෂාවට අමතරව නිල වාහනයක් සමඟ පරීක්ෂණ නිලධාරියකු ඇතුළු නිලධාරීන් පස් දෙනෙකු ඉන්දීය මහා කොමසාරිස් කාර්යාලයේ ඇතුළත සහ පිටත රාජකාරි සඳහා යෙදවූ බවයි.\nඊට අමතරව කොල්ලුපිටිය පොලිස් ස්ථානයේ නිලධාරීන් කිහිපදෙනෙක් මහමාර්ගයේ ආරක්ෂාවට යොදවා තිබූ බවද ඔහු වැඩිදුරටත් සදහන් කළා.\nමුල් තොරතුරට අමතරව තවත් තොරතුරු ලැබුණේදැයි කොමිසම විමසූ අතර ඊට පිළිතුරු දෙමින් සාක්ෂිකරු සදහන් කළේ එවැනි කිසිදු තොරතුරක් නොලැබුණු බවයි.\nඔබ විසින් අත්සන් කර අධ්‍යක්ෂවරුන් පස් දෙනා වෙත යොමු කළ ලිපිය ප්‍රහාරයෙන් පසු අන්තර්ජාලයේ සහ මාධ්‍යවල හුවමාරු වූ බව මතකදැයි කොමිසම සාක්ෂිකරුගෙන් විමසා සිටියා.\nඔහු එහිදී සඳහන් කළේ, එම ලිපිය අන්තර්ජාලයේ හා මාධ්‍යවල හුවමාරු වූ ආකාරය තමන් දුටු නමුත් එය එලෙස පිටතට ගියේ කෙලෙසදැයි තමන් නොදන්නා බවයි.\nකෙසේවෙතත් තමන් යටතේ පැවති ප්‍රභූ ආරක්ෂක අංශයේ අධ්‍යක්ෂ පොලිස් අධිකාරී කිත්සිරි අපෝන්සු හරහා මෙරට ප්‍රභූවරුන් 268 දෙනෙකුගේ ආරක්ෂක අංශ පාස්කු ප්‍රහාරය සම්බන්ධයෙන් ලද අනතුරු ඇඟවීමේ ලිපිය පිළිබඳ දැනුවත් කළ බව ද විශේෂ ආරක්ෂක දිසාව භාරව සිටි නියෝජ්‍ය පොලිස්පති ප්‍රියලාල් දසනායක මහතා මෙහිදී කොමිසමට අනාවරණය කළා.\nඑලෙස දැනුවත් කළ ලිපියක් මාධ්‍ය වෙත නිකුත් වන්නට ඇතැයි තමන් සිතන බවද ඔහු වැඩිදුරත් සඳහන් කළා.\nකොමිසම මෙහිදී ප්‍රශ්න කළේ, ප්‍රහාරය පිළිබඳ එම ප්‍රභූවරුන්ට ඔවුන්ගේ ආරක්ෂකයින් දන්වා තිබුණේද යන්නයි.\nඇතැම් ප්‍රභූවරුන්ට දැනුම් දී තිබුණත් ඔවුන්ට එය දැනුම් දුන් බව හෙළි නොකරන ලෙස ප්‍රහාරයෙන් පසුව ආරක්ෂක නිලධාරීන්ට උපදෙස් ලබාදී තිබූ බව සාක්ෂිකරු මෙහිදී කොමිසමට හෙළි කළා.\nඑමෙන්ම බදුල්ල දිස්ත්‍රික්කයේ හිටපු පාර්ලිමේන්තු මන්ත්‍රීවරයකුගේ පියෙක් ප්‍රහාරයක් සම්බන්ධයෙන් අනතුරක් ඇති නිසා පල්ලිවලට නොයන ලෙසද ආරක්ෂක නිලධාරීන්ටද පවසා තිබූ බවද සාක්ෂිකරු මෙහිදී වැඩිදුරටත් සඳහන් කළා.\nකොමිසම යළි විමසුවේ එවක කථානායකවරයාගේ ආරක්ෂක අංශය වෙතද මෙම අනතුරු ඇඟවීමෙ ලිපිය යොමුකර තිබුණේද යන්නයි.",
       "URL": "https://www.hirunews.lk/245568/පාස්කු-ප්‍රහාරය-දැන-සිටි-ප්‍රභූන්-268-දෙනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2584"
}