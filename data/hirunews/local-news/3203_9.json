{
       "Source": "hirunews",
       "Timestamp": "Monday, 12 August 2019 - 12:39",
       "Headline": "පොදුජන පෙරමුණේ ප්‍රචාරක වැඩසටහන් ඇරඹේ",
       "News Content": "ජනාධිපතිවරණය ඉලක්ක කර ගනිමින් ශ්‍රී ලංකා පොදුජන පෙරමුණ ප්‍රමුඛ ඒකාබද්ධ විපක්ෂයේ ප්‍රචාරක වැඩසටහන අද සිට ආරම්භ වනවා.\nඒ අනුව පස්වරුවේ හිටපු ආරක්ෂක ලේකම් ගෝඨාභය රාජපක්ෂ ඇතුළු පිරිස අනුරාධපුර - රුවන්වැලි මහ සෑ විහාරාධිපති පූජ්‍ය පල්ලේගම හේමරතන හිමියන් බැහැදැකීමට නියමිතයි.\nඅනතුරුව රාත්‍රී 7 ට එම ස්ථානයේම විශේෂ ආශිර්වාද පිංකමක් පැවැත්වීමට නියමිත අතර, ඊට සමගාමීව පිරිත් සජ්ජායනාවක්ද සිදු කෙරෙනු ඇති.\nශ්‍රී ලංකා පොදුජන පෙරමුණේ ජාතික මහා සම්මේලනය කොළඹ - සුගතදාස ගෘහස්ථ ක්‍රීඩාංගණයේදී ඊයේ පැවති අතර, එහිදි එම පෙරමුණේ නායක, විපක්ෂ නායක මහින්ද රාජපක්ෂ විසින් ඉදිරි ජනාධිපතිවරණ අපේක්ෂකයා ලෙස ගෝඨාභය රාජපක්ෂ නම් කළා.\nඉන් අනතුරුව ගෝඨාභය රාජපක්ෂ කැලණිය රාජමහා විහාරයට පැමිණ ආගමික වතාවත්වල නිරත වී ආශිර්වාද ලබා ගත්තා.\nමේ අතර ගෝඨාභය රාජපක්ෂ ජනාධිපති ධුරයට යෝජනාවීමෙන් අනතුරුව එම පක්ෂයේ පාර්ලිමේන්තු මන්ත්‍රීවරුන් සංවිධාන කළ ප්‍රථම ජන හමුව හෝමාගමදී අද පැවැත්වුණා.",
       "URL": "https://www.hirunews.lk/222060/පොදුජන-පෙරමුණේ-ප්‍රචාරක-වැඩසටහන්-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=3203"
}