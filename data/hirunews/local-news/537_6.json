{
       "Source": "hirunews",
       "Timestamp": "Tuesday, 14 February 2023 - 11:44",
       "Headline": "පැරණි කෝන්තරයක් නිසා අසල්වැසියෙකුගේ සරම කඩා වෘෂණ කෝෂය කපලා",
       "News Content": "පැරණී කොන්තරයක් ඇවිස්සීමෙන් කුපිත වූ පුද්ගලයෙකු සිය අතෙහි වූ තියුණූ ආයුධයකින් අනෙකාගේ වෘෂණ කෝෂය කැපීමේ පුවතක් වාර්තා වනවා.\nඒ හේතුවෙන් බරපතල තුවාල ලැබූ එම පුද්ගලයා ඊයේ (13) රාත්‍රියේ රෝබේරිය ප්‍රාදේශිය රෝහලට ඇතුලත් කිරීමෙන් පසුව වැඩිදුර ප්‍රතිකාර සදහා බදුල්ල පළාත් මහ රෝහලට ඇතුලත් කර ඇති බවයි අප වාර්තාකරු සඳහන් කළේ.\nසිද්ධියට මුහුණ පා ඇත්තේ, පිටමාරුව සූරියගොල්ල ගම්මානයේ පදිංචි වයස අවුරුදු 41 ක අවිවාහක අයෙකුයි.\nකිසියම් කටයුත්තක් සඳහා තම වත්තට ගොස් ආපසු එමින් සිටියදී රාත්‍රී 08.30 ට පමණ මග රැක සිටි තමුන් දන්නා හඳුනන පුද්ගලයෙකු විසින් සරම ගලවා අතෙහි වූ පිහියකින් වෘෂණ කෝෂය කපා තුවාල සිදුකල බව තුවාලකරු පවසනවා.\nකැපුම් තුවාල ලැබූ පුද්ගලයා ඔහුගේ ඥාතීන් විසින් රෝහලට ඇතුළත් කර තිබෙනවා.\nසිද්ධිය සම්බන්ධයෙන් මේ වන තුරුත් කිසිවෙකුත් පොලීසිය වෙත පැමිණිලි කර නොමැති අතර රෝහල මගින් පොලිසිය වෙත දැනුම් දී තිබුණා.\nසිද්ධියට සම්බන්ධ සැකකරු ද එම ප්‍රදේශයේම පුද්ගලයෙක් වන අතර මඩොල්සිම පොලිසිය හා බදුල්ල රෝහල් පොලිසිය ඉදිරියේ දී මේ සම්බන්ධයෙන් පරීක්ෂණ පැවැත්වීමට නියමිතයි.",
       "URL": "https://www.hirunews.lk/327388/පැරණි-කෝන්තරයක්-නිසා-අසල්වැසියෙකුගේ-සරම-කඩා-වෘෂණ-කෝෂය-කපලා",
       "Category": "Local News",
       "Parent URL": "https://www.hirunews.lk/local-news.php?pageID=537"
}