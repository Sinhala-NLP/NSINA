{
       "Source": "hirunews",
       "Timestamp": "Sunday, 29 October 2017 - 12:57",
       "Headline": "කොස්ගොඩ සිව් පුද්ගල ඝාතනයේ සුලමුල හෙළිවෙයි - ඝාතනය ගැන සෙවීමට කණ්ඩායම් 5ක්",
       "News Content": "කොස්ගොඩ ප්‍රදේශයේ සිදුවූ සිව් පුද්ගල ඝාතන සිද්ධිය සම්බන්ධයෙන් පොලිස් කණ්ඩායම් 05ක් මේ වන විට පරීක්ෂණ ආරම්භ කර තිබෙනවා.\nදැනට සිදුකරන ලද පරීක්ෂණවලින් අනාවරණ වී ඇත්තේ පාතාල ගැටුමක් මෙම වෙඩි තැබීමට හේතු වී ඇති බවයි.\nජ්‍යෙෂ්ඨ පොලිස් නිලධාරියෙකු සඳහන් කළේ පසුගියදා ඝාතනයට ලක්වූ පාතාල සාමාජික ලොකුවා නැමැත්තාගේ සගයන් පිරිසක් විසින් මෙම ඝාතන සිදුකරන්නට ඇති බවට සැක කරන බවයි.\nකොස්ගොඩ ප්‍රදේශයේ ස්ථාන 3 කදී අද අලූයම සිදුවූ වෙඩි තැබීම්වලින්  හතරදෙනෙකු මියගියා. කොස්ගොඩ - ලෑලිහෙට්ටුව ප්‍රදේශයේ එක් වෙඩි තැබීමක් සිදුවූ අතර එහිදී මියගියේ 50 හැවිරිදි පියා සහ ඔහුගේ පුතුන් දෙදෙනායි.\nඑමෙන්ම කොස්ගොඩ - මැණික්ගම ප්‍රදේශයේදී තවත් වෙඩි තැබීමක් සිදුවූ අතර එහිදී 39 හැවිරිදි පුද්ගලයෙක් ජීවිතක්ෂයට පත්වුණා. අනෙක් වෙඩි තැබීම සිදුවුණේ කොස්ගොඩ - කුරුඳුගම් පියස ප්‍රදේශයේදියි.\nඑහිදී 15 හැවිරිදි පාසල් සිසුවෙකු තුවාල ලැබුවා.\nමූලික පරික්ෂණවලදී හෙළිවී ඇත්තේ යතුරුපැදි දෙකකින් පැමිණි පුද්ගලයන් සිව්දෙනෙකු විසින් මෙම ඝාතන සිදුකර ඇති බවයි. ඒ සඳහා ටී 56 ගිනි අවියක් සහ ස්වයංක්‍රීය පිස්තෝලයක් යොදාගෙන ඇති බවට පොලීසිය අනුමාන කරනවා.\nපසුගියදා ඝාතනයට ලක්වූ පාතාලයේ ලොකුවා සහ මියගිය පුද්ගලයන්ගේ පවුල් අතර දීර්ඝ කාලයක් තිස්සේ විවිධ අමනාපකම් පැවති බවටයි හෙළිවී ඇත්තේ.\nමෙම සිව් පුද්ගල ඝාතනය සම්බන්ධයෙන් පරීක්ෂණ සිදුකිරීම සඳහා පොලිස් කණ්ඩායම් 5ක් පත්කර ඇති බවයි වාර්තාවන්නේ. මීට අමතරව තවත් බුද්ධි අංශ කණ්ඩායම් කිහිපයක සහයද ලබාගෙන තිබෙනවා.\nප්‍රදේශයේ හිරු වාර්තාකරු සඳහන් කළේ මීට ටික වේලාවකට පෙර මහේස්ත්‍රාත්වරයා පැමිණ මහේස්ත්‍රාත් පරීක්ෂය සිදුකළ බවයි.",
       "URL": "https://www.hirunews.lk/174715/කොස්ගොඩ-සිව්-පුද්ගල-ඝාතනයේ-සුලමුල-හෙළිවෙයි-ඝාතනය-ගැන-සෙවීමට-කණ්ඩායම්-5ක්",
       "Category": "Local News",
       "Parent URL": "https://www.hirunews.lk/local-news.php?pageID=4247"
}