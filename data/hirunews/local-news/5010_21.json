{
       "Source": "hirunews",
       "Timestamp": "Saturday, 11 June 2016 - 18:43",
       "Headline": "සාලාවේ ගෙන් ගෙට යෑම ඇරඹේ",
       "News Content": "රජයේ තක්සේරු නිලධාරීන් 76 දෙනෙකු, කොස්ගම - සාලාව යුද හමුදා කඳවුරේ  පිපිරීමෙන් නිවාස සහ දේපළවලට සිදුවූ හානිය පිළිබඳ තොරතුරු රැස් කිරීම  අද (11) ආරම්භ කළා.\nඒ, ප්‍රදේශයේ ග්‍රාමසේවා වසම් 12 ක් නියෝජනය කරමින් සැකසුණු ග්‍රාමීය කමිටු සාමාජිකයන්ද  සමඟයි.\nමෙම පිරිස විපතට පත් ප්‍රදේශවල ගෙයින් ගෙට යමින් ජනතාවගේ ප්‍රශ්ණ සහ ගැටළු පිළිබඳ සොයා බලන අතර, හානි සිදුවු නිවාස පිළිබඳ වාර්තාව අනිද්දා වනවිට සීතාවක ප්‍රාදේශීය ලේකම්වරයාට භාරදීමට නියමිතයි.\nඒ අනුව අඟහරුවාදා සිට වන්දි මුදල්  ගෙවීම ආරම්භ කරන බවයි රජය ප්‍රකාශ කරන්නේ.\nමේ අතර හානියට පත් නිවාස සහ ගොඩනැගිලි හැර අනෙකුත් සියලූ ස්ථානවලට මේ වනවිට විදුලිබලය  ලබාදී ඇති බවද සඳහන්.\nකෙසේ වෙතත් තක්සේරු වාර්තා ලැබීමෙන් පසු ඒවායේ හිමිකරුවන්ට මාස 3 ක කාලයක් සඳහා රුපියල් 50 000 බැගින් ගෙවීමේ කටයුතු ලබන අඟහරුවාදා සිට ආරම්භ කිරීමට නියමිතයි.\nමහජනතාවට අවශ්‍ය සහන සහ පවතින ගැටළු පිළිබඳව 036 37 98 616 හෝ 036 37 98 617 යන දුරකථන අංක ඔස්සේ තොරතුරු දැනුම්දිය හැකියි.\nපිපිරීමෙන් විනාශ වූ ප්‍රදේශය පවිත්‍ර කිරීමේ කටයුතු තවමත් සිදුවන අතර ඒ සඳහා හමුදා නිලධාරීන් 3 000 ක් පමණ යොදා ඇති බවයි අද පැවති මාධ්‍ය හමුවේදී යුද හමුදාවේ බස්නාහිර ආඥාපති මේජර් ජෙනරාල් සුදන්ත රණසිංහ කියා සිටියේ.\nකෙසේ වෙතත් සාලාව යුද හමුදා කඳවුරේ  පිපිරීම සිදුවී අදට දින 6 ක් ගතවී ඇතත් තමන්ට තවමත් කිසිදු සහනයක් ලැබී නොමැති බවයි ප්‍රදේශයේ ජනතාව හිරු ප්‍රවෘත්ති අංශයට කියා සිටියේ.",
       "URL": "https://www.hirunews.lk/135300/සාලාවේ-ගෙන්-ගෙට-යෑම-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=5010"
}