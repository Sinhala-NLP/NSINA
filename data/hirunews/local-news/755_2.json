{
       "Source": "hirunews",
       "Timestamp": "Saturday, 05 November 2022 - 15:11",
       "Headline": "ශ්‍රී ලංකාවෙන් එංගලන්තයට ලකුණු 142ක ඉලක්කයක්",
       "News Content": "පන්දුවාර 20-20 ක්‍රිකට් ලෝක කුසලානයේ අවසන් පූර්ව වටයට පිවිසීම සිය බලාපොරොත්තුව බවට පත් කරගනිමින්, එංගලන්ත කණ්ඩායම අද (05) දිනයේ දී ශ්‍රී ලංකා කණ්ඩායම සමග තරග බිමට පිවිසියා.\nඒ ඔස්ට්‍රෙලියාවේ සිඩ්නි ක්‍රීඩාංගණයේ දියි.\nකාසියේ වාසිය දිනූ නායක දසුන් ශානක තීරණය කළේ පළමුව පන්දුවට පහරදීමටයි.\nඒ අනුව ආරම්භක පිතිකරුවන් ලෙස සුපුරුදු පරිදි පිටියට පිවිසියේ පැතුම් නිස්සංක සමගින් කුසල් මෙන්ඩිසුයි.\nවේගවත් ආරම්භක ඉනිමක නිරත වූ පැතුම් හා කුසල් එක්ව ආරම්භක සබඳතාවට ලකුණු 39ක් එක් කළා.\nශ්‍රී ලංකා කණ්ඩායමේ පළමු කඩුල්ල ලෙස දැවී ගියේ ලකුණු 18ක් ලබා සිටි කුසල් මෙන්ඩිසුයි.\nඒ වෝක්ස්ගේ පන්දුවක් හමුවේයි.\nවිශිෂ්ට පිතිකරණයක නිරත වූ පැතුම් සිය 09 වැනි අර්ධ ශතකය ලබාගත් අතර, මෙම ලකුණුත් සමග ඔහු තම 20-20 ක්‍රිකට් දිවියේ ලකුණු 1000 සීමාව ද පසුකර ගියා.\nකුසල්ගෙන් පසුව පිටියට පිවිසි ධනංජයට ලබාගත හැකි වූයෙ ලකුණු 09ක් පමණයි.\nචරිත් ලකුණු 08කට දැවී ගියේ බෙන් ස්ටොක්ස්ගේ පන්දුවක් හමුවේයි.\nලකුණු 67ක් ලබා සිටි පැතුම්ගේ කඩුල්ල හිමිවූයේ රෂීඩ් ඛාන් වෙතයි.\nනායක දසුන්ට මෙවරත් සිය නායකත්වයේ ඉනිම ගොඩනැගීමට එංගලන්ත පන්දු යවන්නන් ඉඩ ලබාදුන්නේ නැහැ.\nදසුන් ලබා ගත් ලකුණු සංඛ්‍යාව 03ක්.\nමුල් පන්දුවාර කිහිපයේ දී වේගවත් ලකුණු රැස්කරගැනීමක් ශ්‍රී ලංකා කණ්ඩායමෙන් දිස්වුව ද, පැතුම්ගේ දැවී යාමත් සමග එය අනෙක් පිතිකරණ පාර්ශ්වයෙන් මන්දගාමී වන අයුරු දක්නට ලැබුණා.\nඒ අතර එකිනෙක ශ්‍රී ලංකා පිතිකරුවන් යළි ක්‍රීඩාගාරයේ ප්‍රේක්ෂකයින් බවට පත් කරන්නටත් එංගලන්ත වැඩි වේලාවක් ගත වූයේ නැහැ.\nඒ අනුව පන්දුවාර 20 අවසානයේ දී ශ්‍රී ලංකා කණ්ඩායමට කඩුලු 08ක් දැවී ලබාගත හැකිවූයේ ලකුණු 141ක් පමණයි.\nජයග්‍රහණයට එංගලන්ත කණ්ඩායමට පන්දුවාර 20ක් තුළ ලකුණු 142ක ඉලක්කයක් හිමිවුණා.",
       "URL": "https://www.hirunews.lk/319694/ශ්‍රී-ලංකාවෙන්-එංගලන්තයට-ලකුණු-142ක-ඉලක්කයක්",
       "Category": "Local News",
       "Parent URL": "https://www.hirunews.lk/local-news.php?pageID=755"
}