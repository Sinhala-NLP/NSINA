{
       "Source": "hirunews",
       "Timestamp": "Thursday, 05 November 2020 - 19:10",
       "Headline": "ඇමෙරිකානු ජනාධිපතිවරණයේ ඡන්ද ගණන් කිරීම තවදුරටත්",
       "News Content": "ඩිමොක්‍රටික් අපේක්ෂක ජෝ බයිඩ්න් මෙවර ඇමරිකානු ජනාධිපතිවරණයේ ජයග්‍රහණයට ආසන්නවද්දී තීරණාත්මක ප්‍රාන්ත කිහිපයක ඡන්ද ගණන් කිරීම් තවදුරටත් සිදුවනවා.\nමෙවර මැතිවරණයේදී විශාල පිරිසක් තැපැල් ඡන්ද භාවිත කළ අතර, මිලියන සංඛ්‍යාත එම ඡන්ද ගණන් කිරීම, අවසන් ප්‍රතිඵලය පමාවීමට හේතුවයි.\nසියලු ඡන්ද ගණන් කළ යුතු බව ඩිමොක්‍රටික් පක්ෂය අවධාරණය කරද්දී ප්‍රතිඵල පමා වන බවට චෝදනා කරමින් ජනපති ට්‍රම්ප්ගේ ආධාරකරුවන් ඡන්ද ගණන් කිරීමේ ස්ථාන අසලට රොක්වූ අතර, වීථිවලට බැස විරෝධතාවක ද නිරත වුණා.\nඩෙට්රොයිට් හිදී ඡන්ද ගණන් කිරීමේ මධ්‍යස්ථානයකට ඇතුළුවීමට උත්සාහ කළ පිරිසක් අත්අඩංගුවට ගැණුනු අතර, ට්‍රම්ප් විරෝධී රැළි පැවති පෝට්ලන්ඩ්, නිව්යෝක්, ඩෙන්වර් ඇතුළු ප්‍රදේශ වලදී ද අත්අඩංගුවට ගැනීම් සිදුව තිබෙනවා.\nජනාධිපතිවරණයේ ජයග්‍රහණය සඳහා කොට්ඨාශ නියෝජිත ඡන්ද 270 ක් අවශ්‍ය වන අතර, ෆොක්ස් නිව්ස් ප්‍රවෘත්ති සේවාවට අනුව, ජෝ බයිඩ්න්ට ඒ සඳහා අවශ්‍ය වන්නේ තවත් නියෝජිත ඡන්ද 06ක් පමණයි.\nජනපති ට්‍රම්ප්ගේ කොට්ඨාශ නියෝජිත ඡන්ද සංඛ්‍යාව 214ක් ලෙස සටහන් වනවා.\nප්‍රතිඵල නිකුත් වීමට නියමිත නෙවාඩා ප්‍රාන්තයේ ජෝ බයිඩ්න් ඉදිරියෙන් සිටින අතර, ඔහු එම ප්‍රාන්තය ජයග්‍රහණය කළහොත් එහි කොට්ඨාශ නියෝජිත ඡන්ද 6 සමග ජනාධිපති ධුරය සඳහා අවශ්‍ය ඡන්ද 270 සම්පූර්ණ කල හැකි වනවා.",
       "URL": "https://www.hirunews.lk/254090/ඇමෙරිකානු-ජනාධිපතිවරණයේ-ඡන්ද-ගණන්-කිරීම-තවදුරටත්",
       "Category": "Local News",
       "Parent URL": "https://www.hirunews.lk/local-news.php?pageID=2349"
}