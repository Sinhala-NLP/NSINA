{
       "Source": "hirunews",
       "Timestamp": "Tuesday, 21 September 2021 - 13:14",
       "Headline": "රාජගිරියේ දී පළාගිය මත්ද්‍රව්‍ය ජාවාරම්කරු සොයා මෙහෙයුම්",
       "News Content": "අත්අඩංගුවට ගැනීමට උත්සාහ කිරීමේ දී රාජගිරිය ඔබේසේකරපුර ප්‍රදේශයේ දී පොලිස් නිලධාරීන්ගේ ග්‍රහණයෙන් මිදී පළාගිය මත්ද්‍රව්‍ය ජාවාරම්කරු අත්අඩංගුවට ගැනීම සඳහා පොලිස් බුද්ධි මෙහෙයුමක් ආරම්භ කර තිබෙනවා.\nඒ, සී.සී.ටී.වී. දත්ත සහ ඇසින් දුටු සාක්ෂි පදනම් කරගනිමින්.\nඑමෙන්ම, මත්කුඩු පාර්සලය රැගෙන ආ බව කියන ත්‍රීරෝද රථයේ රියදුරා සම්බන්ධයෙන් ද තොරතුරු අනාවරණය වෙමින් පවතින බව පොලිසිය ප්‍රකාශ කළා.\nහෙරොයින් පාර්සල් දෙකක් රැගෙන යාමට මෝටර් රථයකින් මත්ද්‍රව්‍ය ජාවාරම්කරුවෙකු ඊයේ දහවල් රාජගිරිය - ඔබේසේකරපුර ප්‍රදේශයට පැමිණ තිබෙනවා.\nඑම අවස්ථාවේ ත්‍රීරෝද රථයකින් පැමිණි පුද්ගලයෙකු මත්කුඩු පාර්සලය මෝටර් රථයෙන් පැමිණි පුද්ගලයාට ලබාදීමට උත්සාහ කිරීමේ දී ත්‍රීරෝද රථයේ පැමිණි පුද්ගලයා පොලිසිය අත්අඩංගුවට ගෙන ඇති බව සඳහන්.\nපසු ව මෝටර් රථයේ සිටි මත්ද්‍රව්‍ය ජාවාරම්කරු අත්අඩංගුවට ගැනීමට යාමේ දී ඔහු වේගයෙන් පළා යෑමට උත්සාහ කර තිබුණා.\nඑම අවස්ථාවේ එහි සිටි පොලිස් සැරයන්වරයෙකු මෝටර් රථයේ බොනට්ටුවට පැන පළායෑම වැළැක්වීමට උත්සාහ කර ඇති බව සඳහන්.\nකෙසේ වෙතත්, ජාවාරම්කරු පොලිස් නිලධාරීයා බොනට්ටුව මත සිටිය දී මෝටර් රථය වේගයෙන් ඉදිරියට ධාවනය කර පසු ව පොලිස් නිලධාරීයා බිම වැටීමට සලස්වා පළාගොස් ඇති බවයි වාර්තා වන්නේ.\nදැනට ලැබී ඇති තොරතුරුවලට අනුව මත්කුඩු ජාවාරම්කරු පිළිබඳ ව පොලිසියට බුද්ධි තොරතුරක් ලැබී ඇති අතර, ජාවාරම්කරුවන්ට ද ඇතැම් තොරතුරු සම්ප්‍රේෂණය වී ඇති බවයි සඳහන් වන්නේ.\nමත්ද්‍රව්‍ය ජාවාරම්කරු පළායෑමට උත්සාහ කිරීමේ දී ඔහුට වෙඩි නො තැබීම සම්බන්ධයෙන් ද ඇතැම් වාර්තාවල සැක මතුකර තිබුණා.\nකෙසේ වෙතත්, නුගේගොඩ ප්‍රදේශය භාර නියෝජ්‍ය පොලිස්පතිවරයාගේ අධීක්ෂණය යටතේ පොලිස් බුද්ධි කණ්ඩායම් 05ක් යොදවා සිද්ධිය සම්බන්ධයෙන් වැඩිදුර පරීක්ෂණ ක්‍රීයාත්මක කර තිබෙනවා.",
       "URL": "https://www.hirunews.lk/282818/රාජගිරියේ-දී-පළාගිය-මත්ද්‍රව්‍ය-ජාවාරම්කරු-සොයා-මෙහෙයුම්",
       "Category": "Local News",
       "Parent URL": "https://www.hirunews.lk/local-news.php?pageID=1678"
}