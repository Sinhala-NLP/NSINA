{
       "Source": "hirunews",
       "Timestamp": "Wednesday, 18 May 2022 - 20:18",
       "Headline": "සුන් වූ මන්දිර බැලීමට ගිය මන්ත්‍රීවරු",
       "News Content": "පසුගිය 09 වන දා ඇතිවූ කලහකාරී වාතාවරණයත් සමග දිවයින පුරා සිදු වූ ප්‍රචණ්ඩ ක්‍රියාවලට සම්බන්ධ පුද්ගලයින් 805දෙනෙකු මේ වනවිට පොලීසිය විසින් අත්අඩංගුවට ගෙන තිබෙනවා.\nමේ අතර, පාර්ලිමේන්තු මන්ත්‍රීවරුන් සහ පළාත් පාලන නියෝජිතයින් පිරිසක් අදත් ගින්නෙන් විනාශ වූ තම නිවෙස් බැලීමට පැමිණ තිබුණා.\nමැයි 09 වන දා ඇති වූ කලහකාරී වාතාවරණය අතරතුර ගිනිතබා විනාශ කළ රත්නපුර දිස්ත්‍රික් පාර්ලිමේන්තු මන්ත්‍රී අකිල සාලිය එල්ලාවලගේ නිවස සහ බලන්ගොඩ පළාත් පාලන ආයතන සභාපතිවරුන්ගේ නිවෙස් පරීක්ෂා කිරීම සඳහා පොදුජන පෙරමුණේ ස්වාධීන මන්ත්‍රී කණ්ඩායම අද එහි ගොස් තිබූ බව සඳහන්.\nඑහි දී පළාත් පාලන මන්ත්‍රීවරුන් තමන්ගේ ආරක්ෂාව ප්‍රමාණවත් නො වන බව ප්‍රකාශ කර සිටි අතර, ඒ සම්බන්ධයෙන් පාර්ලිමේන්තුව දැනුම්වත් කරන බව මන්ත්‍රී කණ්ඩායම සඳහන් කර තිබෙනවා.\nඑසේම විනාශ වූ නිවාස සඳහා වන්දි මුදලක් ලබාදෙන ලෙසට පාර්ලිමේන්තුව දැනුවත් කරන බවත් ඔවුන් සඳහන් කර තිබෙනවා.\nකැස්බෑව නගර සභාවේ සභාපති ලක්ෂ්මන් පෙරේරාගේ නිවස ද මැයි 09 වනදා කිසියම් පිරිසක් විනාශ කර තිබූ අතර, අද ඔහු විනාශ වූ තම නිවස බැලීමට පැමිණි සිටියා.\nනිවසට ගිනි තබන අවස්ථාවේ ලක්ෂ්මන් පෙරේරාගේ බිරිඳ සහ පුත්‍රයා ද එහි සිටි බව යි වාර්තා වන්නේ.\nඑක්සත් ජාතික පක්ෂයට බලය හිමි කළුතර නගර සභාවේ සභාපති අමිර් නසීර්ගේ නිවස ද එදින කිසියම් පිරිසක් ගිනි තබා විනාශ කර ඇති බව වාර්තා වනවා.\nපානදුර ප්‍රාදේශීය සභාවේ මන්ත්‍රී සුමිත් අතුකෝරලගේ නිවසට ද එදින කිසියම් පිරිසක් පහර දී තිබූ අතර ඔහු අද සිය නිවස බැලීමට පැමිණියා.",
       "URL": "https://www.hirunews.lk/304681/සුන්-වූ-මන්දිර-බැලීමට-ගිය-මන්ත්‍රීවරු",
       "Category": "Local News",
       "Parent URL": "https://www.hirunews.lk/local-news.php?pageID=1160"
}