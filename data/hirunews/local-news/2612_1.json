{
       "Source": "hirunews",
       "Timestamp": "Friday, 03 July 2020 - 23:48",
       "Headline": "තරග පාවාදීමේ චෝදනා පිළිබඳ මහින්දානන්ද ජනපතිගෙන් පූර්ණ විමර්ශනයක් ඉල්ලයි (වීඩියෝ)",
       "News Content": "2011 වසරේ ලෝක කුසලාන ක්‍රිකට් තරගාවලියේ ඉන්දියාව සමඟ පැවති අවසන් මහා තරඟයේදී පාවාදීමක් සිදුව ඇති බවට හිටපු ක්‍රීඩා අමාත්‍ය මහින්දානන්ද අලූත්ගමගේ සිදුකළ ප්‍රකාශයත් සමඟ ක්‍රීඩා අමාත්‍යාංශයේ ක්‍රීඩා වැරදි පිළිබඳ විමර්ශන ඒකකය ආරම්භ කළ විමර්ශන කටයුතු අද නතර කෙරුණා.\nඒ, එවකට ක්‍රිකට් තේරීම් කමිටු සභාපති අරවින්ද ද සිල්වා, හිටපු නායක කුමාර් සංගක්කාර, ක්‍රීඩක උපුල් තරංගගෙන් ප්‍රකාශ සටහන් කර ගැනීමෙන් අනතුරුවයි.\nතවත් හිටපු නායකයෙකු වන මහේල ජයවර්ධනගෙන් ද අද ප්‍රකාශයක් සටහන් කර ගැනීම සඳහා සැලසුම් කර තිබුණ ද පසුව එය අවලංගු කෙරුණා.\nඑහෙත් මහේල ජයවර්ධන අද ක්‍රීඩා වැරදි විමර්ශන කමිටුව වෙත පැමිණ ආපසු ගියේ ඔහුගෙන් ප්‍රකාශයක් සටහන් කර නොගැනීම හේතුවෙන්.\nපසුව විමර්ශන ඒකකය ප්‍රකාශ කළේ ප්‍රමාණවත් සාක්ෂි නොමැති බැවින් 2011 ලෝක කුසලාන අවසන් තරඟය සම්බන්ධයෙන් විමර්ශනය කිරීම සඳහා තවදුරටත් ක්‍රීඩකයන් කැදවීමට අවශ්‍ය නොවන බවයි.\nකෙසේ නමුත්, අද රාත්‍රියේ නාවලපිටියේදී මාධ්‍ය වෙත අදහස් දක්වමින් හිටපු ක්‍රීඩා අමාත්‍ය මහින්දානන්ද අලූත්ගමගේ කියා සිටියේ මෙලෙස පොලීසිය විසින් ඒ පිළිබදව සිදුකරන පරීක්ෂණ නතර කිරීම වැරදිසහගත බවයි.\nමේ අතර, ජාත්‍යන්තර ක්‍රිකට් කවුන්සිලයේ දූෂණ මර්දන මෙහෙයුම් ප්‍රධානී ඇලෙක්ස් මාර්ෂල් අද පස්වරුවේ සදහන් කළේ 2011 ලෝක කුසලාන අවසන් මහා තරගය සම්බන්ධයෙන් අයි.සී.සී.ය විමසා බැලීමක් සිදුකළ බවයි.\nඑහිදී අයි.සී.සී. දූෂණ මර්දන වැළැක්වීමේ ආචාර ධර්ම පද්ධතියට අනුව පරීක්ෂණයක් සිදුකිරීමට තරම් හෝ සාක්ෂි නොමැති බව අනාවරණ වී ඇති බවයි ඔහු කියා සිටියේ.\nඑසේම, එම කාලය තුළදී ශ්‍රී ලංකාවේ හිටපු ක්‍රීඩා අමාත්‍යවරයා ඒ සම්බන්ධයෙන් කිසිදු ලිපියක් යොමුකර නොමැති බව ද ජාත්‍යන්තර ක්‍රිකට් කවුන්සිලයේ දූෂණ මර්දන මෙහෙයුම් ප්‍රධානී ඇලෙක්ස් මාර්ෂල් ප්‍රකාශ කළා.",
       "URL": "https://www.hirunews.lk/244629/තරග-පාවාදීමේ-චෝදනා-පිළිබඳ-මහින්දානන්ද-ජනපතිගෙන්-පූර්ණ-විමර්ශනයක්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2612"
}