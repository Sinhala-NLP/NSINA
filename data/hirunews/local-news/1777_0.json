{
       "Source": "hirunews",
       "Timestamp": "Tuesday, 03 August 2021 - 20:51",
       "Headline": "ඉෂාලිනීගේ කාමරයේ තිබූ සටහන ගැන විධිමත් විමර්ශනයක් කරන්නැයි ඉල්ලීමක් (වීඩියෝ)",
       "News Content": "හිටපු අමාත්‍ය රිෂාඩ් බදියුදීන්ගේ නිවසේදී පිළිස්සී මියගිය ඉෂාලිනී ජූඩ් දැරිය නවාතැන්ගෙන සිටි කාමරයේ බිත්තියක ලියා තිබූ වැකිය සම්බන්ධයෙන් විධිමත් විමර්ශනයක් සිදුකරන ලෙස ඇගේ ඥාතීන් සහ ප්‍රදේශවාසීන් පොලීසියෙන් ඉල්ලීමක් කරනවා.\nදැරියගේ මරණය සම්බන්ධයෙන් වැදගත් කරුණු රැසක් හෙළි කර ගැනීමට මේ වන විට මාතර කොට්ඨාශ ළමා හා කාන්තා කාර්යාංශයේ ස්ථානාධිපතිනී වරුණි බෝගහවත්තගේ ප්‍රධානත්වයෙන් පොලිස් කණ්ඩායම සමත් වී තිබෙනවා.\nඑවන් පසුබිමකයි ඊයේ දිනයේදීත් මන්ත්‍රීවරයාගේ බොරැල්ලේ පිහිටි නිවස පොලීසිය පරීක්ෂාවට ලක් කරනු ලැබුවේ.\nඑහිදී දැරිය සිටි කාමරය තුළ දෙමළ අදහසක් ඇති ඉංග්‍රීසියෙන් ලියූ වැකියක් සොයා ගැනීමට පොලිස් නිලධාරීන්ට හැකි වුණා.\nඑහි සදහන් වූයේ එන් සාවුක්කු කාරනම් හෙවත් මගේ මරණයට හේතුව යන්නයි.\nකෙසේ වෙතත් මෙය, මියගිය ඉෂාලිනී විසින්ම ලියන ලද්දක් ද යන්න පිළිබදව පොලීසිය විමර්ශන ආරම්භ කර තිබෙනවා.\nදැරිය පදිංචිව සිටි කුඩා කාමරයෙහි එක් පසෙකින් ඇය නිදා ගත් බවට පැවසෙන ඇදක් තිබූ අතර දැරිය තැබූ බව පැවසෙන සටහන කාමරයේ ඇති දොරට පිටුපස බිත්තියේ සටහන් කර ඇති බවයි පොලීසිය සදහන් කළේ.\nපොළොව මට්ටමේ සිට අඩි 4ක පමණ උසකින් මෙම වැකිය සටහන් කර තිබෙනවා.\nනමුත් මිය ගිය ඉෂාලිනී දැරියගේ සොහොයුරෙකු හිරු ප්‍රවෘත්ති අංශයට සදහන් කළේ තම නැගණියට ඉංග්‍රීසි වචන ලිවීමේ හැකියාවක් නොමැති බවයි.\nමේ අතර මිය ගිය ඉෂාලිනී දැරියට සාධාරණයක් ඉටුකරන ලෙස ඉල්ලා වතුකරයේ ස්ථාන කිහිපයකදී අදත් විරෝධතා සංවිධාන කර තිබුණා.\nතලවකැලේ - නානුඔය වතුයයේ කම්කරුවන්, හැටන් - ලෙදන්ඩ් සහ නාවලපිටිය - කොළපතන ප්‍රදේශයේ වතු කම්කරුවන් විරෝධතාවයේ නිරත වූ බවයි හිරු වාර්තාකරු සදහන් කළේ.\nඑම විරෝධතාවයන්ට එක්ව සිටි වතු කම්කරුවන්ද චෝදනා කළේ දැරිය විසින් ඇය සිටි කාමරයේ පළ කර ඇති සටහන පිළිබද සැකයක් පවතින බවයි.",
       "URL": "https://www.hirunews.lk/278783/ඉෂාලිනීගේ-කාමරයේ-තිබූ-සටහන-ගැන-විධිමත්-විමර්ශනයක්-කරන්නැයි-ඉල්ලීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1777"
}