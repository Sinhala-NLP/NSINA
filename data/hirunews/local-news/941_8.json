{
       "Source": "hirunews",
       "Timestamp": "Sunday, 14 August 2022 - 19:23",
       "Headline": "බස් ධාවනය හෙට සිට උපරිම ධාරිතාවයෙන් නොමිලේ දෙන කෝටාවක් ගැන හෙළිදරව්වක්",
       "News Content": "ඉන්ධන ප්‍රමාණවත් පරිදි නොලැබීම ඇතුලු කරුණු කිහිපයක් හේතුවෙන් පසුගිය දිනවල සීමාසහිතව ධාවනය කළ පෞද්ගලික බස් රථ හෙට සිට උපරිම ධාරිතාවයෙන් ධාවනය කරන බව බස් සංගම් පවසනවා.\nලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න සඳහන් කළේ පාසල් දින පහේම පැවැත්වීම සහ රාජ්‍ය සේවය යලි සක්‍රිය කිරීමට අවධානය යොමු කිරීමත් සමඟ මෙලෙස පෞද්ගලික බස් රථ ධාවනය සාමාන්‍ය තත්වයට පත් කිරීමට තීරණය කළ බවයි.\nමේ අතර මෙට්්‍රක් ටොන් 30,000ක් රැගත් ඩීසල් නෞකාවක් හෙට හෝ අනිද්දා දිවයිනට ලගා වීමට නියමිත බව ලංකා ඛනිජතෙල් නීතිගත සංස්ථාව පවසනවා.\nඑම නෞකාවේ අඩංගු ඩීසල් අතර සුපර් ඩීසල්ද වන බවයි එම සංස්ථාව සදහන් කළේ. එසේම, බොරතෙල් මෙටි්‍රක් ටොන් එක්ලක්ෂ 20,000 ක් රැගත් තවත් නෞකාවක් එළැඹෙන 23 ත්, 29 ත් අතර දිනයකදී දිවයිනට ළඟාවීමට නියමිත අතර, ලබන සතියේ මැද භාගය වනවිට සපුගස්කන්ද තෙල් පිරිපහදුවේ කටයුතු ආරම්භ කිරීමටයි සැලසුම් කර ඇත්තේ.\nව්‍යාපාරික ආයතන වලට කිව් ආර් කේතය සදහා දුරකථන අංක කිහිපයකින් ලියාපදිංචි වීමට අවස්ථාව සලසා දී තිබෙනවා.\nවිදුලිබල හා බලශක්ති අමාත්‍ය කංචන විජේසේකර අද ට්ව්ටර් සටහනක් තබමින් කියා සිටියේ රජයේ ආයතන, සංවිධාන හා ව්‍යාපාර සදහා මෙම පහසුකම සැලසෙන බවයි.\nසමස්ත ලංකා ත්‍රිරෝද රථ හිමියන්ගේ වෘත්තීය සංගමයේ සභාපති ලලිත් ධර්මසේකර කොළඹ අද පැවති මාධ්‍ය හමුවකට එක්වෙමින් ප්‍රකාශ කළේ ත්‍රිරෝද රථ හිමියන්ට ලබාදෙන ඉන්ධන කෝටාව ප්‍රමාණවත් නොවන බවයි.\nඑමෙන්ම විෂයභාර අමාත්‍යවරයා විසින් නොමිලේ ලබා දෙන ඉන්ධන කෝටාවක් සම්බන්ධයෙන්ද එහිදී ඔහු අනාවරණයක් සිදුකළ අතර වහාම අමාත්‍යවරයා ඒ පිළිබදව ප්‍රකාශයක් සිදුකළ යුතු බවයි ඔහු කියා සිටියේ.\nමේ අතර හෙට සහ අනිද්දා විදුලි කප්පාදුව විනාඩි 20කින් දීර්ඝ කිරීමට මහජන උපයෝගිතා කොමිසම ලංකා විදුලිබල මණ්ඩලයට අවසර ලබා දී තිබෙනවා.\nඒ අනුව පැයකට සීමා වී තිබූ දෛනික විදුලි කප්පාදුව පැයයි විනාඩි 20ක් දක්වා දීර්ඝ වනු ඇති.",
       "URL": "https://www.hirunews.lk/312759/බස්-ධාවනය-හෙට-සිට-උපරිම-ධාරිතාවයෙන්-නොමිලේ-දෙන-කෝටාවක්-ගැන-හෙළිදරව්වක්",
       "Category": "Local News",
       "Parent URL": "https://www.hirunews.lk/local-news.php?pageID=941"
}