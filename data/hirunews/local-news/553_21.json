{
       "Source": "hirunews",
       "Timestamp": "Monday, 06 February 2023 - 17:28",
       "Headline": "කෝටිපති ව්‍යාපාරිකයාගේ මරණයට හේතුව හෙළි වෙයි (වීඩියෝ)",
       "News Content": "හිස පිටුපසට එල්ල කළ තදබල පහරදීමක් නිසා කෝටිපති නිමි ඇදුම් ව්‍යාපාරිකයාගේ මරණය සිදුවී ඇති බව හෙළිවී තිබෙනවා.\nඒ අද (06) කොළඹ අධිකරණ වෛද්‍ය නිලධාරි කාර්යාලයේ සිදු කළ පශ්චාත් මරණ පරීක්ෂණයේදීයි.\nමෙම ඝාතන සිද්ධිය සම්බන්ධයෙන් ඊයේ අත්අඩංගුවට ගත් අඹු - සැමි යුවල අද කඩුවෙල මහේස්ත්‍රාත් අධිකරණය වෙත ඉදිරිපත් කිරීමෙන් පසු පැය 24 ක කාලයක් රඳවාගෙන ඔවුන්ගෙන් ප්‍රශ්න කිරීමට එහිදී පොලිසියට අවසර හිමිවුණා.\nඒ අනුව කොළඹ අපරාධ කොට්ඨාසය සැකකරුවන්ගෙන් මේ වන විට දීර්ඝ ලෙස ප්‍රශ්න කිරීම් සිදු කරන බවයි වාර්තා වන්නේ.\nඝාතනයට ලක්වූ ව්‍යාපාරිකයා සැකකරු සමඟ පසුගිය 30 වනදා පස්වරුවේ සිය මෝටර් රථයෙන් ඔහුට අයත් පැලවත්ත, එම්.ඩී.එච් පුර පිහිටි නිවසට ගොස් තිබුණා.\nඑහි දී නිවසක් කුලියට ගැනීම සඳහා ඉල්ලා සිටි රුපියල් ලක්ෂයක මුදල ලබා නොදුන් නිසා ව්‍යාපාරිකයා ඝාතනය කළ බවටයි සැකකරු පාපොච්ඡාරණය කර ඇත්තේ.\nව්‍යාපාරිකයා අන්තර්ජාල මිතුරු යෙදවුමක් හරහා මෙම සැකකරු හදුනාගෙන ඇති අතර, අවස්ථා කිහිපයක දී ඔවුන් පණිවුඩ හුවමාරු කරගෙන ඇති බව මේ වන විට හෙළි වී තිබෙනවා.\nකෙසේ වෙතත් ඔවුන් පළමු වරට හමු වී ඇත්තේ, පසුගිය 30 වනදා වන අතර පළමුව ව්‍යාපාරිකයාට අයත් නිවාස සංකීර්ණයක පිහිටි නිවසක් වෙත යාමට සාකච්ඡා කර ඇතත් පසු ව පැලවත්ත එම්.ඩී.එච් පුර පිහිටි නිවසට යාමට යි තීරණය කර ඇත්තේ.\nඑහි දී දෙදෙනා නාන තටාකයේ දිය නාමින් විනෝද වී තිබෙනවා.\nමුදල් නොදුන් නිසා එල්ල කළ ප්‍රහාරයෙන් පසු ව්‍යාපාරිකයා මියගොස් ඇති අතර පසුව සැකකරු ව්‍යාපාරිකයාගේ මුදල් පසුම්බිය සහ බැංකු කාඩ්පත් රැගෙන ඔහුගේ නිවසට ගොස් තිබෙනවා.\nඉන් අනතුරුවයි විදේශ ගතවීමේ අරමුණින් සැකකරු සිය බිරිඳද කැටුව කටුනායක ගුවන්තොටුපළ වෙත ගොස් ඇත්තේ.\nව්‍යාපාරිකයාගේ බැංකු කාඩ්පතින් ඉන්දුනීසියාව බලා යාමට ගුවන් ටිකට්පත් දෙකක් මිලදී ගත්තද එම අවස්ථාවේදී වීසා ලබාගැනීමට නොහැකි වීම හේතුවෙන් ඔවුන් ආපසු පැමිණ තිබෙනවා.\nඅනතුරුව මෙම අඹු- සැමි යුවල පසුගිය 03 වනදා ත්‍රිකුණාමලය බලා බස් රථයකින් පිටත්ව ගොස් හෝටලයක නවාතැන් ගෙන ඇති බවත් විමර්ශනවලදී හෙළි වුණා.\nඒ වන විට සැකකරුවන් සම්බන්ධයෙන් තොරතුරු අනාවරණ වීම සහ ඔවුන්ගේ දෙමාපියන්ගෙන් කොළඹ අපරාධ කොට්ඨාසය සිදුකළ ප්‍රශ්න කිරීම් හමුවේ බිරිඳගේ පුංචි අම්මා ඔවුන්ට පැමිණ පොලිසියට භාරවෙන ලෙස ඉල්ලා තිබෙනවා.\nඒ අනුවයි ඊයේ ත්‍රිකුණාමලයේ සිට පැමිණ සැකකරු කඳාන පොලිසිය වෙත භාරවී ඇත්තේ.\nපසුව මෙම අපරාධය වසන් කිරීම ඇතුළු චෝදනා මත සැකකරුගේ බිරිඳද අත්අඩංගුවට ගනු ලැබුවා.\nමියගිය ව්‍යාපාරිකයාගේ බැංකු ගිනුමෙන් රුපියල් ලක්ෂ 07කට ආසන්න මුදලක් සැකකරු තම බැංකු ගිනුම වෙත හුවමාරු කරගෙන ඇති අතර කුලී නිවසක් සඳහා තවත් රුපියල් 130,000ක මුදලක්ද ව්‍යාපාරිකයාගේ බැංකු ගිනුමෙන් ලබාගෙන ඇති බවටයි මේ වන විට අනාවරණ වී ඇත්තේ.",
       "URL": "https://www.hirunews.lk/326825/කෝටිපති-ව්‍යාපාරිකයාගේ-මරණයට-හේතුව-හෙළි-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=553"
}