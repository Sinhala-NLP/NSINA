{
       "Source": "hirunews",
       "Timestamp": "Wednesday, 15 January 2020 - 20:35",
       "Headline": "අඩු ආදායම්ලාභී සහ නිපුණතා රහිත ශ්‍රමිකයන්ට රැකියා ලක්ෂයක් ලබාදීමේ සැලසුම් අවසන් අදියරේ",
       "News Content": "අඩු ආදායම්ලාභී සහ නිපුණතා රහිත ශ්‍රමිකයන්ට රැකියා ලක්ෂයක් ලබාදීමේ සැලසුම් අවසන් අදියරට පැමිණ ඇතැයි ජනාධිපති මාධ්‍ය අංශය පවසනවා.\nනිවේදනයක් නිකුත් කරමින් ඔවුන් සඳහන් කළේ සෞභාග්‍යයේ දැක්ම ප්‍රතිපත්ති ප්‍රකාශයේ සඳහන් බහුකාර්ය සංවර්ධන කාර්ය සාධක බලකාය සඳහා මෙම රැකියා ලබාදීම ක්‍රියාත්මක වන බවයි.\nඒ අනුව ජනවාරි 20 වන දිනට පෙර අදාළ බඳවා ගැනීමේ ක්‍රමවේදය සහ ඒ සඳහා වූ අයදුම්පත් ප්‍රසිද්ධ කිරීමට නියමිතයි.\nඉතාමත් දිළිඳු මට්ටමින් පසුවන සමෘද්ධි ලාභී පවුල්වල සාමාජිකයන් සහ සුදුසුකම් ලබන එහෙත් සමෘද්ධි සහනාධාරය නොලබන පවුල් නගා සිටුවීම බහුකාර්ය සංවර්ධන කාර්යසාධක බලකායේ අරමුණයි.\nඑවැනි පවුල්වල ශ්‍රම බලකායට දායක විය හැකි පිරිස හඳුනාගෙන සුදුසු ක්ෂේත්‍රයන්හි මාස 6ක පුහුණුවකින් පසු ස්ථිර රැකියා අවස්ථා ලබාදෙනු ඇති.\nපදිංචි ප්‍රදේශයේම රැකියා අවස්ථාවක නියුක්ත කිරීම විශේෂත්වයක්.\nකිසිදු අධ්‍යාපනයක් නොලද හෝ අඩු අධ්‍යාපනික මට්ටමක් සහිත නුපුහුණු පිරිස් මේ සඳහා තෝරා ගැනීමට නියමිතයි.\nසමස්ත දිවයිනම ආවරණය වන පරිදි ප්‍රථම අදියර යටතේ රැකියා අවස්ථා ලක්ෂයක් සම්පාදනය කෙරෙනවා.\nඔවුන් මෙහෙයවීමේ හා කළමනාකරණය සඳහා උපාධිධාරීන් සහ උසස් අධ්‍යාපනය ලැබූවන්ට ද රැකියා අවස්ථා උදාවනවා.\nසෑම ප්‍රාදේශීය ලේකම් කොට්ඨාශයකම 300ත් 350ත් අතර පිරිසක් මේ යටතේ බඳවා ගැනීමටයි සැලසුම් කර ඇත්තේ.\nවිහාරස්ථානයේ නායක ස්වාමීන් වහන්සේ, අනෙකුත් ආගමික පූජක උතුමෙකු, දිස්ත්‍රික් ලේකම් ග්‍රාම නිලධාරීන් ඇතුලු ක්ෂේත්‍ර නිලධාරීන්ගේ අධීක්ෂණය යටතේ සුදුසුකම්ලාභීන් තෝරා ගැනෙනවා.\nතෝරා ගැනීමේ නිවැරදිතාව තවදුරටත් තහවුරු කර ගැනීමට ආරක්ෂක අංශවල නිපුණතාවක් සහිත පිරිසක් ද යෙදවීමට තීරණය කර ඇති බවයි ජනාධිපති මාධ්‍ය අංශය ප්‍රකාශ කළේ.\nසුදුසුකම්ලාභීන් පාසල් රෝහල් සහ රාජ්‍ය ආයතනවල අධ්‍යාපන මට්ටමක් අවශ්‍ය නොවන රැකියා සඳහා අනුයුක්ත කෙරෙනු ඇති.\nවඩු, පෙදරේරු, කෘෂි, ධීවර, වන සංරක්ෂණ වැනි ක්ෂේත්‍ර සඳහා සහ ඒ ඒ පළාත්වලට අවශ්‍ය වන ආකාරයෙන් පුහුණුවීම් සිදුකර සේවයේ පිහිටුවීමට ද පියවර ගැනෙනවා.\nආරක්ෂක අමාත්‍යංශයේ සහ ත්‍රිවිධ හමුදාවේ අධීක්ෂණය යටතේ බඳවා ගැනීම් සහ පුහුණුවීම් සිදු කෙරෙන බව ද ජනාධිපති මාධ්‍ය අංශය කියාසිටියා.",
       "URL": "https://www.hirunews.lk/232344/අඩු-ආදායම්ලාභී-සහ-නිපුණතා-රහිත-ශ්‍රමිකයන්ට-රැකියා-ලක්ෂයක්-ලබාදීමේ-සැලසුම්-අවසන්-අදියරේ",
       "Category": "Local News",
       "Parent URL": "https://www.hirunews.lk/local-news.php?pageID=2952"
}