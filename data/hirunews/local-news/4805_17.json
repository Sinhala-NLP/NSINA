{
       "Source": "hirunews",
       "Timestamp": "Monday, 07 November 2016 - 12:50",
       "Headline": "පෑලියගොඩ මත්ස්‍ය වෙළඳපොලේ හදිසි වැටලීමක්",
       "News Content": "නීති විරෝධී ක්‍රම භාවිතා කරමින් ඇල්ලු මසුන් සොයා පොලිසිය සහ ධීවර බලධාරීන් අද අළුයම පෑලියගොඩ මත්ස්‍ය වෙළඳපොලේ වැටලීමක් සිදු කළා.\nමෙම වැටලීම සඳහා පෑලියගොඩ, රාගම, කැලණිය සහ කිරිබත්ගොඩ පොලිස් ස්ථානවල නිලධාරීන්, පොලිස් විශේෂ කාර්ය බලකාය, නාරා ආයතනයේ සහ ධීවර සහ ජලජ සම්පත් දෙපාර්තමේන්තුවේ නිලධාරීන් එක්ව සිටි බවයි එම ස්ථානයේ සිටි හිරු වාර්තාකරු සඳහන් කළේ.\nපසුගියදා මන්නාරම - සිලාවතුර මුහුද ප්‍රදේශයේ වෙරළට මියගිය මසුන්  විශාල ප්‍රමාණයක් ගොඩ ගසා තිබූ අයුරු මාධ්‍ය වාර්තා කළා.\nමෙම සිද්ධිය පිළිබඳව ධීවර සහ ජලජ සම්පත් අමාත්‍යාංශයේ නිලධාරීන් සොයා බැලීමක් සිදු කළ අතර එහිදී හෙලි වී ඇත්තේ ඩයනමයිට් යොදා ධීවර කර්මාන්තයේ නිරත වීම හේතුවෙන් මෙම මසුන් මියගොස් ඇති බවටයි.\nපසුව මේ සම්බන්ධයෙන් අවධානය යොමු කළ විෂය භාර අමාත්‍යාංශය නීති විරෝධී ක්‍රම මඟින් මරණ ලද මසුන් වෙලඳපොළේ පවතින්නේ දැයි සොයා වැටලීම් සිදු කිරීමට තීරණය කළා.\nඒ අනුව අධිකරණ නියෝගයක් ලබාගනිමින් පෑලියගොඩ මත්ස්‍ය වෙළඳපොලේ මෙම වැටලීම සිදු කරනු ලැබුවේ අද අළුයම 03ට පමණයි.\nඑම වැටලීමේදී නීති විරෝධී ලෙස ඩයිනමයිට් යොදා ගනිමින් මරාදැමූ බවට සැක කෙරෙන මසුන්ගේ සාම්පල කිහිපයක් ලබාගෙන ඇති අතර නාරා ආයතනයේ ප්‍රකාශකයෙකු සඳහන් කළේ මේවා පරීක්ෂා කර එහි වාර්තාව අධිකරණයට ඉදිරිපත් කරන බවයි.",
       "URL": "https://www.hirunews.lk/147008/පෑලියගොඩ-මත්ස්‍ය-වෙළඳපොලේ-හදිසි-වැටලීමක්",
       "Category": "Local News",
       "Parent URL": "https://www.hirunews.lk/local-news.php?pageID=4805"
}