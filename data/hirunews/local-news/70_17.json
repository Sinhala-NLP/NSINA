{
       "Source": "hirunews",
       "Timestamp": "Saturday, 26 August 2023 - 19:49",
       "Headline": "මැරතන් තරගයකදී පිහි ඇණුමකට ලක්වූ වැල්ලම්පිටියේ සිසුවා මාස 4 කට පසු මියයයි",
       "News Content": "මැරතන් ධාවනයට එක්ව සිටි තරගකරුවන් දිරිගැන්වීමට ගොස් පිහි ඇණුමකට ලක්ව රෝහල් ගත කර සිටි වැල්ලම්පිටිය ප්‍රදේශයේ 15 හැවිරිදි පාසල් සිසුවා මාස 4 කට පසු මියගොස් තිබෙනවා.\nමෙම සිසුවා පිහි ඇණුමට ලක් වුණේ පසුගිය අප්‍රේල් මාසයේදීයි.\nපසුව ඔහු බරපතල තත්ත්වයෙන් කොළඹ ජාතික රෝහලේ ප්‍රතිකාර ලබමින් සිටියදී ඊයේ (25) මෙලෙස මියගොස් ඇති බවයි රෝහල් ප්‍රකාශකයෙකු සඳහන් කළේ.\nමෙම සිද්ධියට අදාළව සැකකරුවන් සිව්දෙනෙකු පොලිසිය විසින් අත්අඩංගුවට ගෙන රක්ෂිත බන්ධනාගාර ගත කර සිටි අතර, ඔවුන්ගෙන් දෙදෙනෙකුට මීට පෙරද ඝාතන චෝදනා එල්ලවී තිබූ බවයි පොලිසිය සඳහන් කළේ.\nමේ අතර බණ්ඩාරවෙල නගරයේ හෝටල් කාමරයක් තුළදී සිය බිරිඳ ඝාතනය කර පළා ගොස් සිටි සැකකරු කොළඹ ජාතික රෝහලේ ප්‍රතිකාර ලබමින් සිටියදී අත්අඩංගුවට ගෙන තිබෙනවා.\nපොලිසිය සඳහන් කළේ මෙම පුද්ගලයා වස පානය කළ බව පවසමින් රෝහල් ගතව සිටි බවයි.",
       "URL": "https://www.hirunews.lk/346197/මැරතන්-තරගයකදී-පිහි-ඇණුමකට-ලක්වූ-වැල්ලම්පිටියේ-සිසුවා-මාස-4-කට-පසු-මියයයි",
       "Category": "Local News",
       "Parent URL": "https://www.hirunews.lk/local-news.php?pageID=70"
}