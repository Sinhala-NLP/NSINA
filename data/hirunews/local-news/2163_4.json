{
       "Source": "hirunews",
       "Timestamp": "Sunday, 07 February 2021 - 11:51",
       "Headline": "පාකිස්ථාන අගමැති ඉම්රාන් ඛාන් ලබන 22 වනදා දිවයිනට",
       "News Content": "පාකිස්ථාන අග්‍රාමාත්‍ය ඉම්රාන් ඛාන් දෙදින නිල සංචාරයක් සඳහා ලබන 22 වනදා ශ්‍රී ලංකාවට පැමිණෙනවා.\nඔහු ජනාධිපති ගෝඨාභය රාජපක්ෂ මෙන්ම, අග්‍රාමාත්‍ය මහින්ද රාජපක්ෂ සහ විදේශ කටයුතු අමාත්‍ය දිනේෂ් ගුණවර්ධන හමුවී සාකච්ඡා පැවැත්වීමට නියමිතයි.\nපාකිස්ථාන අග්‍රාමාත්‍යවරයාගේ ශ්‍රී ලංකා සංචාරය අමාත්‍යවරයාගේ මාධ්‍ය ලේකම්වරයා හිරු ප්‍රවෘත්ති අංශයට සනාථ කළා.\nපාකිස්ථාන විදේශ කටයුතු ඇමති ෂා මහමුද් කුරේෂි ද පසුගිය 4 වනදා අමාත්‍ය දිනේෂ් ගුණවර්ධන සමඟ දුරකථන සංවාදයක නිරත වූ බවයි පාකිස්ථාන විදේශ අමාත්‍යාංශය සඳහන් කළේ.\nඑහිදී ද්වීපාර්ශවික කටයුතු සම්බන්ධයෙන් මෙන්ම කලාපීය කරුණු පිළිබඳව ද අදහස් හුවමාරු වී තිබෙනවා.\nශ්‍රී ලංකාවේ සහෝදර ජනතාව ප්‍රගතිය සහ සශ්‍රීකත්වය ලැබීම පාකිස්ථානයේ අපේක්ෂාව බවයි එරට විදේශ ඇමති ෂා මහමුද් කුරේෂි එහිදී පවසා ඇත්තේ.\nපාකිස්ථාන අග්‍රාමාත්‍ය ඉම්රාන් ඛාන් දිවයිනට පැමිණෙන්නේ තීරණාත්මක අවස්ථාවක බව ද දේශපාලන විචාරකයන් පෙන්වා දෙනවා.\nජිනිවා නුවර ජගත් මානව හිමිකම් මණ්ඩලයේ ශ්‍රී ලංකාව පිළිබඳ යෝජනාවක් ලබන 23 වනදා ඡන්ද විමසුමකට ලක් කෙරෙනවා.\nමානව හිමිකම් මණ්ඩලයේදී පාකිස්ථානය ශ්‍රී ලංකාවට අඛන්ඩව සහය පළ කළ අතර මෙවර මුස්ලිම් රටවල සහය ද මෙරටට ලබා ගැනීම සඳහා උත්සාහයක නිරතව සිටින බව සඳහන්.\nපාකිස්ථාන අග්‍රාමාත්‍ය ඉම්රාන් ඛාන් ශ්‍රී ලාංකික ක්‍රිකට්ලෝලීන්ට සුපුරුදු නමක්.\n1986 වසරේ පෙබරවාරි 23 වනදා සිට ශ්‍රී ලංකාවේ සංචාරයක නිරත වූ පාකිස්ථාන ක්‍රිකට් පිලට නායකත්වය ලබා දුන්නේ ද ඉම්රාන් ඛාන් විසින්.\nඑහිදී ටෙස්ට් තරගාවලිය එකට එකක් ලෙස සමව අවසන් වූ අතර, එක්දින තරගාවලිය පාකිස්ථාන පිල දෙකට බින්දුවක් ලෙස ජයග්‍රහණය කළේ තරග දෙකක් වර්ෂාව නිසා අත්හැර දැමීමෙන් අනතුරුවයි.",
       "URL": "https://www.hirunews.lk/261884/පාකිස්ථාන-අගමැති-ඉම්රාන්-ඛාන්-ලබන-22-වනදා-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=2163"
}