{
       "Source": "hirunews",
       "Timestamp": "Monday, 16 August 2021 - 16:38",
       "Headline": "ධීවර ගම්මානවල ජනතාවට සහන සලසන්න අගමැතිගෙන් උපදෙස්",
       "News Content": "තමා ධීවර අමාත්‍යවරයාව සිටි සමයේ ආරම්භ කළ ධීවර ගම්මාන වැඩිදියුණු කිරීම සඳහා අග්‍රාමාත්‍ය මහින්ද රාජපක්ෂ නිවාස භාර රාජ්‍ය අමාත්‍ය ඉන්දික අනුරුද්ධ වෙත උපදෙස් ලබාදී තිබෙනවා.\nරාජ්‍ය අමාත්‍යවරයා සමග අද පැවති සාකච්ඡාවකදීයි අග්‍රාමාත්‍යවරයා මෙම උපදෙස් ලබාදී ඇත්තේ.\nඅග්‍රාමාත්‍ය කාර්යාලය නිවේදනය කළේ මහින්ද රාජපක්ෂ ධීවර අමාත්‍යවරයාව සිටි සමයේ දිවයින පුරා ඇති මුහුදුබඩ ප්‍රදේශ හා වැවි ආශ්‍රිතව ධීවර ගම්මාන 60කට වැඩි ප්‍රමාණයක් ඉදිකර ඇති බවයි.\nඑම ධීවර ගම්මාන වැඩිදියුණු කිරීම, සංවර්ධනය කිරීම, නඩත්තු කිරීම හා එම ගම්මානවල ජීවත්වන ජනතාවට සහන සැලසීමට අවශ්‍ය කටයුතු සම්පාදනය කළ යුතු බවටයි අග්‍රාමාත්‍යවරයා රාජ්‍ය අමාත්‍යවරයාට උපදෙස් ලබාදී ඇත්තේ.\nඑම ධීවර ජනතාවට සහන සැලසීම සඳහා 2022 අයවැය වෙනුවෙන් ඉදිරිපත් කිරීමට යෝජනාවලියක් සකස් කරන ලෙසට ද අග්‍රාමාත්‍යවරයා උපදෙස් ලබාදී තිබෙනවා.\nඑමෙන්ම ධීවර ගම්මාන ආශ්‍රිතව නව නිවාස ව්‍යාපෘති ආරම්භ කිරීමට ඇති හැකියාව පිළිබඳ සොයා බලා කටයුතු කරන ලෙසටයි රාජ්‍ය අමාතවරයාට අග්‍රාමාත්‍ය මහින්ද රාජපක්ෂ උපදෙස් ලබාදී ඇත්තේ.",
       "URL": "https://www.hirunews.lk/279855/ධීවර-ගම්මානවල-ජනතාවට-සහන-සලසන්න-අගමැතිගෙන්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=1750"
}