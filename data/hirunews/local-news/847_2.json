{
       "Source": "hirunews",
       "Timestamp": "Saturday, 24 September 2022 - 19:14",
       "Headline": "ලංකාව ජගත් අපරාධ අධිකරණයට ගෙන යන්න යාපනය මහා ශිෂ්‍ය සංගමය ඉන්දියාවේ සහාය පතයි",
       "News Content": "එක්සත් ජාතීන්ගේ මානව හිමිකම් සැසිවාරයේ 51 වැනි සැසියේ දී, ශ්‍රී ලංකාව ජාත්‍යන්තර අපරාධ අධිකරණයට (ICC) යොමු කිරීමට ඉන්දියාවේ සහාය ඉල්ලා සිටින බව යාපනය විශ්වවිද්‍යාලයේ මහා ශිෂ්‍ය සංගමය විසින් යාපනයේ දී මාධ්‍ය හමුවක් කැඳවමින් ඊයේ (23) කියා සිටියා.\nඑහි දී යාපනය විශ්වවිද්‍යාලීය මහා ශිෂ්‍ය සංගමය අදාල ඉල්ලිම ඉන්දියාවෙන් කරමින් කියා සිටියේ, \"ඉන්දියාව එක්සත් ජාතීන්ගේ මානව හිමිකම් කවුන්සිලයේ වත්මන් සාමාජිකයෙකු පමණක් නොව, කලාපීය බලවතා මෙන් ම ශ්‍රී ලංකාවේ සමීප ම අසල්වැසියා ද වන බැවින් මේ සම්බන්ධයෙන් සලකා බලන ලෙසයි.\nකැනඩාව, ජර්මනිය, මලාවි, මොන්ටිනිග්‍රෝ, උතුරු මැසිඩෝනියාව, එක්සත් රාජධානිය සහ ඇමෙරිකා එක්සත් ජනපදය ඇතුළත් මූලික කණ්ඩායම විසින් ඉදිරිපත් කළ “ශ්‍රී ලංකාවේ ප්‍රතිසන්ධානය, වගවීම සහ මානව හිමිකම් ප්‍රවර්ධනය කිරීම” යන නව කෙටුම්පත මගින් මානව හිමිකම් සම්බන්ධ ගැටලු විසඳීමට ශ්‍රී ලංකා රජයට වැඩි කාලයක් ලබා දෙන ලෙස එක්සත් ජාතීන්ගේ මානව හිමිකම් කොමිසමෙන් ඉල්ලා සිටි අතර, එම \"Core - Group on Sri Lanka\" කණ්ඩායමට ඉන්දියාව ඇතුලත් වන්නේ නැහැ.\nනමුත් යාපනය විශ්වවිද්‍යාලයේ මහා ශිෂ්‍ය සංගමය කියා සිටියේ, \"යුක්‍රේන-රුසියා යුද ප්‍රශ්නය ජාත්‍යන්තර අපරාධ අධිකරණයට (ICC) සහ ජාත්‍යන්තර අධිකරණයට (ICJ) ගෙනයාමට බටහිර රටවලට පෙරමුණ ගත හැකි නම්, ශ්‍රී ලංකාවේ ප්‍රශ්නය ජාත්‍යන්තර අපරාධ අධිකරණයට (ICC) සහ ජාත්‍යන්තර අධිකරණයට (ICJ) වෙත ගෙන යාමට ඉන්දියාවට සියලු අයිතිය ඇති බවත්, අපගේ අසල්වැසියා වශයෙන්, අපි ඉන්දියාවෙන් ඉල්ලා සිටින්නේ එක්සත් ජාතීන්ගේ සහ අනෙකුත් ජාත්‍යන්තර සංසදවල නායකත්ව භූමිකාවක් ගන්නා\" ලෙස ඉල්ලා සිටින බවයි.\nමේ අතර ශිෂ්‍ය සංගමය වැඩිදුරටත් කියා සිටියේ, ඉන්දියාව දශක ගණනාවක් තිස්සේ අපගේ දෙමළ ප්‍රශ්නවලට ක්‍රියාකාරීව සම්බන්ධ වූ අතර ශ්‍රී ලංකාව ඇතුලු ලෝකයේ වෙනත් ඕනෑ ම රටකට වඩා අපගේ දුක්ඛිත තත්ත්වය පිළිබඳව ඉතා හොඳ දැනුමක් සහ අවබෝධයක් ඇති බවත් ඕනෑ ම අපහසු අවස්ථාවක දී අපේ ආධාරයට මුලින් ම එන්නේ ඉන්දියාව බවයි.\nඑයට නිදසුනක් දක්වමින් ඔවුන් කියා සිටියේ, 1983 දී සිංහල - දෙමළ කෝළහලවලින් පසුව දෙමළ ජනතාව සිය දහස් ගණනක් කුඩා බෝට්ටුවලින් ඉන්දියාවට ආරක්ෂාව සඳහා පලා ගිය අතර මේ වන විටත් ඉන්දියාව, ශ්‍රී ලංකාවේ දෙමළ සරණාගතයින් දස දහස් ගණනකට වසර හතළිහකට පසුව වුව ද ආහාර, නවාතැන්, අධ්‍යාපනය, රැකියා සහ ආරක්ෂාව සපයමින් සිටින බවයි.\nමේ අතර, එවක ඉන්දීය අග්‍රාමාත්‍යවරිය වූ ඉන්දිරා ගාන්ධි විසින් ශ්‍රී ලංකාවේ දමිළ ප්‍රශ්නය 1983 දී නිව්යෝර්ක්හි එක්සත් ජාතීන්ගේ මහා මණ්ඩලයට ගෙන ගොස්, මෙරට දෙමළ ජනයාට ආරක්ෂාව ලබා දීම කෙරෙහි ලෝක අවධානයට යොමු කළ අයුරු ද ශිෂ්‍ය සංගමය විසින් සිහිපත් කළා.",
       "URL": "https://www.hirunews.lk/316217/ලංකාව-ජගත්-අපරාධ-අධිකරණයට-ගෙන-යන්න-යාපනය-මහා-ශිෂ්‍ය-සංගමය-ඉන්දියාවේ-සහාය-පතයි",
       "Category": "Local News",
       "Parent URL": "https://www.hirunews.lk/local-news.php?pageID=847"
}