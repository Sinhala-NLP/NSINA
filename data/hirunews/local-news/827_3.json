{
       "Source": "hirunews",
       "Timestamp": "Monday, 03 October 2022 - 17:25",
       "Headline": "පේරාදෙණිය විශ්වවිද්‍යාලයේ තවත් සිසුවෙකු අතුරුදන් (වීඩියෝ)",
       "News Content": "පේරාදෙණිය විශ්වවිද්‍යාලයේ ඉගෙනුම ලබන තවත් සිසුවෙකු අතුරුදන්ව තිබෙනවා.\nඑම විශ්වවිද්‍යාලයේ ඉංජිනේරු පීඨයේ තෙවන වසරේ ඉගෙනුම ලබන පුලස්ථි ප්‍රමුදිත් පෙරේරා නමැති සිසුවා ඊයේ සිට මෙලෙස අතුරුදන්ව ඇති බවයි පොලීසිය සඳහන් කළේ.\nඔහු විශ්වවිද්‍යාල නේවාසිකාගාරයේ සිට ඊයේ රාත්‍රියේ ඉන් පිටතට පැමිණ ඇති බව අනාවරණ වී තිබෙනවා.\nඅතුරුදන්වූ සිසුවා කඩවත - ගනේමුල්ල ප්‍රදේශයේ පදිංචිකරුවෙක්.\nමීට පෙර ද එම විශ්වවිද්‍යාලයේ ශාස්ත්‍ර පීඨයේ තවත් සිසුවෙකු අතුරුදන්වූ අතර පසුව ඔහුගේ ඔහුගේ සිරුර මහවැලි ගඟේ තිබියදී සොයා ගැණුනා.\nමේ අතර, පේරාදෙණිය විශ්වවිද්‍යාලයේ ශාස්ත්‍ර පීඨයේ නීති අංශයේ අධ්‍යාපනය හදාරන සිසු සිසුවියන්ට සිදුකරන පහරදීම හා බැණ වැදීම් නතර කරන බවට ශිෂ්‍ය සංගමයේ ලිඛිත පොරොන්දුවක් ලබාදෙන තුරු ශාස්ත්‍ර පීඨයේ ආචාර්යවරුන් තවදුරටත් රාජකාරී කටයුතු වලින් ඉවත් වී සිටිනවා.\nපසුගිය මස 14 වනදා එහිදී විශ්වවිද්‍යාලයේ ගෙම්බා නමින් හඳුන්වන ආපනශාලාවේදී ශාස්ත්‍ර පීඨයේ අධාපනය ලබන නවකවදයට පක්ෂපාතී සිසුන් පිරිසක් විසින්නීති අධ්‍යයන අංශයේ සිසුන් පිරිසකට පහරදී තිබුණා.\nපසුව ශාස්ත්‍ර පීඨ ශිෂ්‍ය සංගමය හා නීති අධ්‍යයන අංශයේ ශිෂ්‍ය කණ්ඩායම් සමඟ පීඨාධිපතිවරයාගේ ප්‍රධානත්වයෙන් සාකච්ඡාවක් ද පැවැත්වුණු අතර එම සාකච්ඡා අවසන් වී පැය දෙකක් ගතවන්නට මත්තෙන් පළමු පහරදීම සිදුවූ ආපනශාලාව තුලදීම නැවතත්, නීති අධ්‍යනංශයේ සිසුන්ට පහර දීමක් සිදුවුණා.\nඒ අනුව, මෙම පහර දීමට සම්බන්ධ ශ්‍රාස්ත්‍ර පීඨයේ සිසුන් තුන්දෙනෙකුගේ පන්ති සති දෙකකට තහනම් කිරීමටයි ශ්‍රාස්ත්‍ර පීඨයේ පීඨාධිපතිවරයා පියවර ගනු ලැබුවේ.\nමෙවැනි පසුබිමක් තුල පේරාදෙණිය විශ්වවිද්‍යාලය ඉදිරිපිට පැවති සිසු උද්ඝෝෂණයක දී පරුෂ වචනයෙන් බැනවදිමින් සනාථන මන්දිරයේ රාජකාරී කටයුතු වලට බාධා කළ සිසුවෙකුගේ ශිෂ්‍ය භාවය තහනම් කර තිබෙනවා.\nමෙලෙස ශිෂ්‍ය භාවය තහනම් කර ඇත්තේ සම සෞඛ්‍ය විද්‍යාපීඨයේ ශිෂ්‍ය සංගමයේ සභාපතිවරයාගේ වන අතර සිද්ධිය සම්බන්ධයෙන් පරීක්ෂණ අවස්න වන තෙක් ඔහුට විශ්ව විද්‍යාල භූමියෙන් වහාම පිට වන ලෙසයි එහි පාලනාධිකාරිය දැනුම්දී ඇත්තේ.",
       "URL": "https://www.hirunews.lk/316962/පේරාදෙණිය-විශ්වවිද්‍යාලයේ-තවත්-සිසුවෙකු-අතුරුදන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=827"
}