{
       "Source": "hirunews",
       "Timestamp": "Saturday, 11 June 2022 - 10:43",
       "Headline": "මතීෂ පතිරණ සහ කසුන් රාජිතට ආබාධ",
       "News Content": "සංචාරක ඔස්ට්‍රෙලියානු ක්‍රිකට් කණ්ඩායම සහ ශ්‍රී ලංකා කණ්ඩායම අතර පැවැත්වෙන විස්සයි විස්ස තරගාවලියෙන් ශ්‍රී ලංකා වේග පන්දු යවන ක්‍රීඩකයන් වන කසුන් රාජිතට සහ යොවුන් ක්‍රීඩක මතීෂ පතිරණට ඉදිරි තරගවලට ක්‍රීඩා කිරීමේ අවස්ථාව අහිමි වී තිබෙනවා.\nඒ ඔවුන් දෙදෙනා පුහුණු වීම් අතරතුර ආබාධයන්ට ලක් වීම හේතුවෙන්.\nකසුන් රාජිතට වම් ඉන ප්‍රදේශයේ ආබාධ තත්ත්වයක් සහ මතීෂ පතිරණට දකුණු අතේ වැලමිට ප්‍රදේශයේ ආබාධ තත්ත්වයක් මතුව ඇතැයි වාර්තා වන්නේ.\nමේ වන විට දෙදෙනා ම ප්‍රතිකාර කටයුතු සඳහා යොමුව ඇති බවයි ක්‍රිකට් ආරංචි මාර්ග සඳහන් කරන්නේ.\nඒ අනුව කසුන් රාජිත වෙනුවට අසිත ප්‍රනාන්දු කණ්ඩායමට කැඳවා ඇති අතර මතීෂ පතිරණ වෙනුවට ප්‍රමෝද් මධුෂාන් කණ්ඩායමට කැඳවා ඇත.\nමතීෂ පතිරණ මෙවර අයි.පී.එල් තරඟාවලියේ චෙන්නායි සුපර් කිංග්ස් කණ්ඩායම වෙනුවෙන් ක්‍රීඩා කිරීමට සුදුසුකම් ලද අතර ඔහු යැවූ පළමු පන්දුවෙන් ම කඩුල්ලක් දවා ගැනීමට ද සමත් වුණා.\nමතීෂ පතිරණ ශ්‍ර්‍රී ලංකා ජාතික කණ්ඩායමට පළමුවරට කැඳවා තිබුණේ මෙම තරගාවලියේ දී වන අතර ඔහුට එකදු තරගයකටවත් ක්‍රීඩා කිරීමට අවස්ථාවක් ලැබුණේ නැත.\nකසුන් රාජිත පසුගිය බංග්ලාදේශ් - ශ්‍රී ලංකා ටෙස්ට් තරගාවලියේ දී ශ්‍රී ලංකා කණ්ඩායම වෙනුවෙන් හොඳින් ම පන්දු යැවූ ක්‍රීඩකයෙක්.\nඔහු එම තරගාවලිය පුරාවට ශ්‍රී ලංකා කණ්ඩායම වෙනුවෙන් කඩුළු 11ක් ලබා ගැනීමට සමත් වුණා.\nකසුන් රාජිත වෙනුවට ආදේශ කළ අසිත ප්‍රනාන්දු පසුගිය බංග්ලාදේශ් - ශ්‍රී ලංකා ටෙස්ට් තරගාවලියේ ශ්‍රී ලංකා කණ්ඩායම වෙනුවෙන් වේග පන්දුව ක්‍රියාත්මක කළ අනෙක් පන්දු යවන්නායි .\nඔහු දෙවන සහ අවසන් තරගයේ, තරගයේ වීරයා සම්මානයට ද පාත්‍ර වුණා.\nශ්‍රී ලංකාව සහ සංචාරක ඔස්ට්‍රෙලියානු කණ්ඩායම අතර පැවැත්වෙන විස්සයි විස්ස තරගාවලියේ තවත් ඉතිරියක් ව තිබිය දී තරගාවලියේ ජයග්‍රහණය තමා සතු කර ගැනීමට ඔස්ටෙලියානු කණ්ඩායම සමත් වී තිබෙනවා.\nඒ පළමු තරගය කඩුලු දහයකින් සහ දෙවන තරගය කඩුළු තුනකින් ලැබූ ජයග්‍රහණයත් සමගයි.\nඔස්ටෙලියානු කණ්ඩායමේ විස්සයි විස්ස තරග සංචාරයේ පළමු තරග දෙක ම කොළඹ ආර්. ප්‍රේමදාස ජාත්‍යන්තර ක්‍රිකට් ක්‍රීඩාංගණයේ පැවති අතර අවසන් තරගය පල්ලෙකැලේ මුත්තයියා මුරලිදරන් ජාත්‍යන්තර ක්‍රිකට් ක්‍රීඩාංගණයේ පැවැත් වීමට නියමිතයි.\nඑම තරගය අද (11) රාත්‍රී 7ට ආරම්භ වීමට නියමිතයි.\nඔස්ට්‍රෙලියානු තරග සංචාරයේ තවත් එක්දින තරග පහකින් සමන්විත තරගාවලියක් සහ ටෙස්ට් තරග දෙකකින් යුතු ටෙස්ට් තරගාවලියක් ද පැවැත් වීමට නියමිතයි.",
       "URL": "https://www.hirunews.lk/306812/මතීෂ-පතිරණ-සහ-කසුන්-රාජිතට-ආබාධ",
       "Category": "Local News",
       "Parent URL": "https://www.hirunews.lk/local-news.php?pageID=1103"
}