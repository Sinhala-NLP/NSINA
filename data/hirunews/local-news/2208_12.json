{
       "Source": "hirunews",
       "Timestamp": "Saturday, 16 January 2021 - 17:50",
       "Headline": "ශ්‍රී ලංකාවේ කොරෝනා ආසාදිතයන් ගණන 51937 දක්වා ඉහළට (වීඩියෝ)",
       "News Content": "ශ්‍රී ලංකාවෙන් තවත් කොරෝනා වෛරස් ආසාදිතයන් 343 දෙනෙකු වාර්තාවී තිබෙනවා. ඒ අනුව මෙරට සමස්ත ආසාදිතයන්ගේ සංඛ්‍යාව 51937ක්.\nඑසේම, රෝහල්ගතව ප්‍රතිකාර ලැබූ කොරෝනා ආසාදිතයින් 487 දෙනෙකුද අද සුවය ලබා පිටත්ව ගියා.\nඒ අනුව සුවය ලැබූ මෙරට සමස්ත කොරෝනා ආසාදිතයින් සංඛ්‍යාව 44,746 ක් වන අතර, තවදුරටත් රෝහල්ගතව ප්‍රතිකාර ලබන්නේ ආසාදිතයින් 6,936 ක් පමණයි.\nමේ අතර, සීදුව - රද්දොලුගම පොලිසියේ නිලධාරීන් අඩකටම කොරෝනා වෛරසය ආසාදනය වී තිබෙනවා.\nපොලිසියේ නිලධාරීන් 29 දෙනෙකු රාජකාරියේ නිරත වන අතර, ඉන් 15 දෙනෙකුට මේ වනවිට වෛරසය ආසාදනය වී ඇති බව සඳහන්.\nඒ අනුව රද්දොලුගම පොලිස් ස්ථානය විෂබීජහරණය කිරීමෙන් අනතුරුව එහි රාජකාරී සඳහා වෙනත් පොලිස් ස්ථානවලින් නිලධාරීන් මේ වනවිට අනුයුක්ත කර තිබෙනවා.\nඅතුරුගිරිය පොලිසියේ රථ වාහන අංශයේ නිලධාරියෙකුටද කොරෝනා ආසාදිත බව හඳුනා ගැනීම හේතුවෙන් එම පොලිසියේ රථ වාහන අංශයේ සේවය කල නිලධාරීන් 10 දෙනෙකු ස්වයං නිරෝධායනයට යොමු කෙරුණා.\nඑසේම, වවුනියාව නගරයෙන් කොරෝනා ආසාදිතයින් 16 දෙනෙකු හඳුනා ගෙන ඇති අතර ඒ සමඟ එම ප්‍රදේශයෙන් පසුගිය දින කිහිපයේ වාර්තා වූ සමස්ත ආසාදිතයින් සංඛ්‍යාව 170 ක් දක්වා ඉහළ ගියා.\nමේ අතර, කොරෝනා වෛරසයේ නව ප්‍රභේදය ආසාදනය වූ බවට පසුගියදා තහවුරු වූ එංගලන්ත ක්‍රිකට් ක්‍රීඩක මොයින් අලී අද ශ්‍රී ලංකා - එංගලන්ත පළමු ටෙස්ට් තරගය පැවැත්වෙන අතරතුර එංගලන්ත ක්‍රීඩා විවේකාගාරයට පැමිණ තිබුණා.",
       "URL": "https://www.hirunews.lk/259876/ශ්‍රී-ලංකාවේ-කොරෝනා-ආසාදිතයන්-ගණන-51937-දක්වා-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2208"
}