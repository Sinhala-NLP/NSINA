{
       "Source": "hirunews",
       "Timestamp": "Saturday, 26 December 2020 - 8:20",
       "Headline": "ඊයේ දිනයේ ආසාදිතයින් 551ක් - සමස්තය 39,782ක් දක්වා ඉහළ යයි",
       "News Content": "නව ආසාදිතයින් 551ක් සමඟ මෙරට සමස්ත කොරෝනා ආසාදිතයින් සංඛ්‍යාව 39,782 දක්වා ඉහළ ගියා.\nඊයේ වාර්තා වූ ආසාදිතයින්ගෙන් 541 දෙනෙකු පෑලියගොඩ කොවිඩ් පොකුරේ ආශ්‍රිතයින් වන අතර, බන්ධනාගාර කොවිඩ් පොකුරෙන් 10 දෙනෙකු ද වාර්තා වනවා.\nඒ අනුව දිවුලපිටිය, පෑලියගොඩ සහ බන්ධනාගාර කොවිඩ් පොකුරුවලින් වාර්තා වන සමස්ත සංඛ්‍යාව 36,099ක් බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nනව ආසාදිතයින් සමඟ බන්ධනාගාරවලින් වාර්තාවන කොරෝනා රෝගීන් සංඛ්‍යාව 3,611 දක්වා ඉහළ ගොස් තිබෙනවා.\nඉන් 2,743 දෙනෙකු දැනටමත් සුවය ලබා ඇති බවයි බන්ධනාගාර දෙපාර්තමේන්තුව සඳහන් කළේ.\nඑමෙන්ම, නව මරණයත් සමඟ මෙරට කොරෝනා මරණ සංඛ්‍යාව 186 දක්වා ඉහළ ගියා.\nඅක්කරෙයිපත්තුව ප්‍රදේශයේ පදිංචි අවුරුදු 54ක් වයසැති පිරිමි පුද්ගලයෙකු පෙරේදා මිය ගොස් ඇති බව රජයේ ප්‍රවෘත්ති දෙපාර්තමේන්තුව සදහන් කළා.\nඅක්කරෙයිපත්තුව මූලික රෝහලේ සිට කොරෝනා ආසාදිතයෙකු ලෙස හදුනා ගැනීමෙන් පසුව මඩකලපුව ශික්ෂණ රෝහල වෙත මාරු කර යැවුණු අතර එම රෝහලේ ප්‍රතිකාර ලබමින් සිටියදීයි ඔහු මෙලෙස මිය ගොස් ඇත්තේ.\nමරණයට හේතුව ලෙස කොවිඩ් 19 ආසාදනය නිසා ඇති වූ උග්‍ර හෘද ආසාදනයක් දැක්වෙනවා.\nඒ අනුව තවදුරටත් රෝහල්ගතව ප්‍රතිකාර ලබන සංඛ්‍යාව 8257ක් වන අතර, සුවය ලැබූ සංඛ්‍යාව 31,339ක්.\nමේ අතර බඩල්කුඹුර - අලුපොතගම ප්‍රදේශයෙන් මීට පෙර හඳුනාගැනුනු කොරෝනා ආසාදිතයන්ගේ පළමු පෙළ ආශ්‍රිතයන්ට සිදුකළ PCR පරීක්ෂණවලදී තවත් ආසාදිතයන් පස්දෙනෙකු අලුතින් හඳුනාගෙන තිබෙනවා.",
       "URL": "https://www.hirunews.lk/257973/ඊයේ-දිනයේ-ආසාදිතයින්-551ක්-සමස්තය-39782ක්-දක්වා-ඉහළ-යයි",
       "Category": "Local News",
       "Parent URL": "https://www.hirunews.lk/local-news.php?pageID=2253"
}