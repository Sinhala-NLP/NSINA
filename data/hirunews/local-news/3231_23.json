{
       "Source": "hirunews",
       "Timestamp": "Wednesday, 24 July 2019 - 9:40",
       "Headline": "අනූ නවයෙන් බේරුණු යතුරුපැදි අනතුර",
       "News Content": "කැකිරාව මඩාටුගම නගරයේදී මෝටර් ගේ‍ඩර් යන්ත්‍රයක යතුරුපැදියක් ගැටීමෙන් ඊයේ (23) සවස සිදුවූ අනතුරකින් යතුරු පැදිකරුවකු තුවාල ලබා තිබෙනවා.\nඅනතුරෙන් තුවාල ලැබූ යතුරු පැදිකරු ප්‍රතිකාර සදහා කැකිරාව රෝහල වෙත ඇතුළත් කර ඇති බවයි අප වාර්තාකරු ප්‍රකාශ කළේ.\nකැකිරාව දෙස සිට දඹුල්ල දෙසට ධාවනය වෙමින් තිබී ඇති මෝටර් ගේඩර් රථය ආඩියාගල මාර්ගයට හැරවීමට ගිය අවස්ථාවේ පසුපසින් පැමිණ ඇති යතුරු පැදිය එම මෝටර් ගේඩර් යන්ත්‍රයේ ගැටී තිබෙනවා.\nඒ සමගම යතුරු පැදිය විසිවී ගොස් මෝටර්ගේඩර් යන්ත්‍රයේ කැපුම්තලයේ ගැටී මාර්ගයේ පෙරැලී ගොස් ඇති බව සඳහන්.\nඅනතුරෙන් යතුරුපැදිකරු තුවාල ලබා ඇති අතර පසුව කැකිරාව රෝහලට ඇතුළත් කර තිබෙනවා.\nමෙම අනතුරින් තුවාල ලබා ඇත්තේ කැකිරාව ගනේවල්පොල ප්‍රදේශයේ පදිංචි 55 හැවිරිදි පුද්ගලයෙක්.\nඔහුගේ තත්ත්වය එතරම් බරපතළ නොවන බවයි වාර්තා වන්නේ.\nයතුරු පැදිකරුගේ නොසැලකිල්ල හේතුවෙන් එම අනතුර සිදුව ඇති බව සිදුකළ මූලික පොලිස් විමර්ශණවලදී අනාවරණය වී ඇත්තේ.\nඅනතුර සම්බන්ධයෙන් කැකිරාව පොලිස් රථවාහන අංශය වැඩිදුර විමර්ශණ පවත්වනවා.",
       "URL": "https://www.hirunews.lk/220914/අනූ-නවයෙන්-බේරුණු-යතුරුපැදි-අනතුර",
       "Category": "Local News",
       "Parent URL": "https://www.hirunews.lk/local-news.php?pageID=3231"
}