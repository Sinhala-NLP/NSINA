{
       "Source": "hirunews",
       "Timestamp": "Saturday, 15 April 2023 - 18:51",
       "Headline": "අවුරුදු උත්සව වර්ජනය කරන, සමෘද්ධි වෘත්තීය සමිතිවල තීරණයේ වෙනසක් නැහැ",
       "News Content": "සමෘද්ධි බැංකු අරමුදලේ මුදල්, යොදා ගනිමින් දිවයින පුරා පැවැත්වීමට නියමිත අවුරුදු උත්සව වර්ජනය කිරීමේ තීරණයෙහි වෙනසක් නොවන බව සමෘද්ධි වෘත්තීය සමිති එකමුතුව පවසනවා.\nබැංකු ශාඛා 1089 ක අලුත් අවුරුදු උත්සව පැවැත්වීම සදහා සමෘද්ධි බැංකු අරමුදලෙන් රුපියල් ලක්ෂ 816 ක මුදලක් ලබා ගැනීමටයි නියමිත බවටයි ඔවුන් ප්‍රකාශ කළේ.\nසමෘද්ධි බැංකු වෘත්තීය සමිති 10 ක් එක්ව අවුරුදු උත්සව වර්ජනය කිරීමේ තීරණයට පසුගිය 10 වනදා එළඹි අතර ඊට සමගාමීව සේවක ඉල්ලීම් 6 ක් ද ඉදිරිපත් කළා.\nඑමෙන්ම, අද දින අවුරුදු ගණුදෙනු සදහා බැංකු විවෘත නොකර සිටීමේ වෘත්තීය ක්‍රියාමාර්ගයකට ද අවතීර්ණ වන බව ඔවුන් මීට පෙර ප්‍රකාශ කර තිබුණා.\nකෙසේ වෙතත්, පසුව විෂය භාර අමාත්‍යවරයා සහ පාලනාධිකාරිය තීරණය කරනු ලැබුවේ අද දින සමෘද්ධි බැංකු විවෘත නොකිරීමටයි.\nසමෘද්ධි වෘත්තීය සමිති විසින් අවුරුදු උත්සව වර්ජනය කිරීමේ තීරණය සම්බන්ධයෙන් හිරු ප්‍රවෘත්ති අංශය සමෘද්ධි අධ්‍යක්ෂ ජනරාල් බන්දුල තිලකසිරිගෙන් විමසීමක් කළා.\nඔහු කියා සිටියේ මේ වනවිට අවුරුදු උත්සව පැවැත්වීම සදහා සියලු කටයුතු සූදානම් බැවින් සංවිධානය කළ පරිදි එම උත්සව පවත්වන බවයි.",
       "URL": "https://www.hirunews.lk/332602/අවුරුදු-උත්සව-වර්ජනය-කරන-සමෘද්ධි-වෘත්තීය-සමිතිවල-තීරණයේ-වෙනසක්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=412"
}