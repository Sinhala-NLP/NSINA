{
       "Source": "hirunews",
       "Timestamp": "Thursday, 01 June 2017 - 6:03",
       "Headline": "මැලේසියා යානයක බෝම්බ බියක් ඇති කළ ලාංකිකයෙක් අත්අඩංගුවට",
       "News Content": "බෝම්බයක් ඇති බව පවසා බලහත්කාරයෙන් මැලේසියානු ගුවන්යානයක නියමු කුටියට ඇතුලුවීමට උත්සාහ දරා ඇත්තේ ශ්‍රී ලාංකිකයෙකු බවට හෙළිවී ඇතැයි විදෙස් මාධ්‍ය අනාවරණ කර තිබෙනවා.\nපසුව ඔහු අත්අඩංගුවට ගත් බවයි විදෙස් පුවත් සේවාවල දැක්වෙන්නේ.\nඊයේ ඕස්ට්‍රේලියාවේ මෙල්බන් නුවර සිට ක්වාලාලාම්පුර් නුවර දක්වා ගමන් කරමින් තිබු යානයක් හදිසියේම යළිත් මෙල්බන් ගුවන්තොටුපලට ගොඩබස්වනු ලැබුවේ මගියෙකු කලහකාරී ලෙස හැසිරෙමින් නියමු කුටියට ඇතුලුවීමට උත්සාහ කිරීම හේතුවෙනුයි.\nයානය ගොඩබැස්වු වහාම ඊට දැඩි ආරක්ෂාවක් ලබාදී තිබෙනවා.\nමගියෙකු නියමු කුටියට ඇතුලුවීමට උත්සාහ කරන බවට සැලවු වහාම යානය ගොඩබැස්වීමටයි නියමුවා කටයුතු කර ඇත්තේ.\nඅනතුරුව සහායක ගුවන් නියමුවා සහ කාර්ය මණ්ඩලය එක්ව සැකකරු සිය භාරයට ගෙන රඳවාගෙන තිබෙනවා.\nඔහු ප්‍රකාශකර ඇත්තේ තමන් සතුව බෝම්බයක් ඇති අතර එය පුපුරුවා හරින බවටයි.\nකෙසේවෙතත් පසුව කළ විමර්ශණවලදී හෙළිවී ඇත්තේ ඔහු සතුව තිබී ඇත්තේ බෝම්බයක් නොව ජංගම දුරකථනවල බැටරිය ආරෝපණයට යොදා ගන්නා (powerbank) එකක් බවයි.\nමෙම ලාංකිකයා බීමතින් මෙලෙස කලහකාරීව හැසිරුනු බවට ද විදෙස් මාධ්‍ය හෙළිකර තිබෙනවා.\nක්වාලාලාම්පුර් නුවර දක්වා ගමන් කරමින් තිබු මෙම යානය ගොඩබැස්වීමට සිදුවුයේ මගියෙකුගේ කඩාකප්පල්කාරී ක්‍රියාවකින් බවටයි මැලේසියා ගුවන් සමාගම ද නිවේදනයක් නිකුත් කරමින් සඳහන් කර තිබුනේ.\nඑමෙන්ම මෙහිදී ගුවන්යානය පැහැර ගැනීමට තැත් කිරීමක් සිදුව නොමැති අතර මගීන්ට ද කිසිදු හානියක් සිදුව නොමැති බවයි ඔවුන් අවධාරණය කළේ.",
       "URL": "https://www.hirunews.lk/162570/මැලේසියා-යානයක-බෝම්බ-බියක්-ඇති-කළ-ලාංකිකයෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4489"
}