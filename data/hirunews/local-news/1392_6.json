{
       "Source": "hirunews",
       "Timestamp": "Friday, 28 January 2022 - 11:47",
       "Headline": "බූස්ටරය නොගැහුවොත් දඩ ?  (වීඩියෝ)",
       "News Content": "තුන්වන මාත්‍රාව ලෙස ලබා දෙන ෆයිසර් බයොන්ටෙක් එන්නත ලබා නොගන්නා පුද්ගලයන්ට දඩයක් ගැසීම පිළිබඳව, සෞඛ්‍ය අමාත්‍යංශයේ අවධානය යොමු වී තිබෙනවා.\nමේ සම්බන්ධයෙන්, සෞඛ්‍ය අමාත්‍යාංශයේ නීති අංශය කරුණු සොයා බලමින් සිටින බව, වෛද්‍ය හේමන්ත හේරත් දිනපතා ඉංග්‍රීසි පුවත්පතක් සමග ප්‍රකාශ කර තිබුණා.\nආර්ථික ක්‍රියාවලිය අඛණ්ඩව පවත්වාගෙන යාමට නම්, පූර්ණ එන්නත්කරණය ඒ සදහා අත්‍යවශ්‍ය සාධකයක් වී ඇති බව, වෛද්‍යවරයා එහිදී පැවසුවා.\nමේ වන විට වසංගතය යළි කෙමෙන් දරුණු අතට හැරෙමින් තිබෙන අතර, බූස්ටර් එන්නත ලබා ගැනීම සදහා ඇති මහජන උනන්දුව තවමත් ඇත්තේ අඩු මට්ටමක බවයි, ඔහු එහිදී පැවසුවේ.\nබූස්ටර් එන්නත ලබා නොගන්නා පුද්ගලයන් දඩයකට යටත් කිරීම ලෝකයෙන් වෙනත් රටවල් විසින් ද කරනු ලබන බවත් උදාහරණයකට, ඉතාලියේ, වයස අවුරුදු පනහට වැඩි පුද්ගලයන් බූස්ටර් එන්නත ලබා නොගෙන ඇත්නම්, ඔවුන්ගෙන් යුරෝ සීයක දඩයක් අය කරන බවත් නියෝජ්‍ය සෞඛ්‍ය අධ්‍යක්ෂ ජනරාල්වරයා එහිදී අවධාරණය කළා.\nබූස්ටර් එන්නත ලබා නොගන්නා මෙරට පුද්ගලයන්ගෙන්ද දඩයක් අයකරනවානම්, එම දඩය අයකරනු ලබන්නේ කවර ආයතනයක් මඟින් ද යන්න පිළිබදව ද සොයාබලමින් සිටින බවයි, වැඩි දුරටත් අදහස් දක්වමින් වෛද්‍ය හේමන්ත හේරත් අදාල පුවත්පතට හෙළිඳරව් කළ සිටියේ.",
       "URL": "https://www.hirunews.lk/295435/බූස්ටරය-නොගැහුවොත්-දඩ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1392"
}