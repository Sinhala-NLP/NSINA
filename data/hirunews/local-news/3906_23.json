{
       "Source": "hirunews",
       "Timestamp": "Thursday, 07 June 2018 - 16:50",
       "Headline": "පළාත් 5කට මිලිමීටර් 100 ඉක්මවූ තද වැසි (ඡායාරූප)",
       "News Content": "නිරිත දිග මෝසම සක්‍රිය වීම හේතුවෙන් ඉදිරි දින කිහිපයේදී බස්නාහිර, සබරගමුව, දකුණ, මධ්‍යම සහ වයඹ යන පළාත්වලට මිලිමීටර් 100 ඉක්මවූ තද වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nඑම දෙපාර්තමේන්තුව සදහන් කළේ වැසිත් සමග විටින් විට පැයට කිලෝමීටර් 60 දක්වා වූ තද සුළං ද ඇතිවිය හැකි බවයි.\nමේ අතර, ඊයේ සිට මධ්‍යම කදුකරයට ඇද හැලෙන වැසිත් සමග හැටන් ප්‍රදේශයේ ස්ථාන කිහිපයක් ජලයෙන් යටවී ඇති බව අප වාර්තාකරුවන් සදහන් කළා.\nඑමෙන්ම, ලක්ෂපාන සහ විමලසුරේන්ද්‍ර යන ජලාශවල ද වාන්දොරටු විවෘත කර ඇති බවටයි වාර්තා වන්නේ.\nමේ අතර පවතින දැඩි වර්ෂාවත් සමග ගිනිගත්හේන දියගල ප්‍රදේශයේ ප්‍රධාන මාර්ගයට යළිත් පස් කන්දක් කඩා වැටී තිබෙනවා.\nමේ හේතුවෙන් එම මාර්ගයේ ගමනාගමන කටයුතු තාවකාලිකව නතර කර ඇති බවයි පොලිසිය ප්‍රකාශකර ඇත්තේ.\nමාර්ගයට වැටී ඇති පස් ඉවත් කෙරෙන තෙක් විකල්ප මාර්ග භාවිත කරන ලෙසට පොලිසිය රියදුරන්ට දැනුම් දෙනවා.\nඅවස්ථා කිහිපයකදීම දියගල ප්‍රදේශයේදී මාර්ගයට පස් කඳු කඩා වැටීම හේතුවෙන් මාර්ගයේ ගමනාගමනය තාවකාලිකව නතර කෙරුනා.\nමේ අතර අප වාර්තාකරු සඳහන් කළේ වටවල අග්‍රාඔය ප්‍රදේශයේ නිවාස කිහිපයක් ද ජලයෙන් යටවී ඇති බවයි.\nඡායාරූප - හැටන් රංජිත් රාජපක්ෂ",
       "URL": "https://www.hirunews.lk/192525/පළාත්-5කට-මිලිමීටර්-100-ඉක්මවූ-තද-වැසි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3906"
}