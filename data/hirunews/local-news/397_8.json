{
       "Source": "hirunews",
       "Timestamp": "Sunday, 23 April 2023 - 7:34",
       "Headline": "දෙල්තොට දී සහනාධාර යටතේ සහල් බෙදූ නිලධාරීන්ට මුදල් අය කළ බවට චෝදනා",
       "News Content": "රජයේ සහනාධාර යටතේ සහල් ලබාදුන් නිලධාරීන් තමන්ගෙන් රුපියල් 50ක මුදලක් අය කළ බව මහනුවර - දෙල්තොට - පාළුගම වසමේ එම ප්‍රතිලාභීන් චෝදනා කරනවා.\nප්‍රාදේශීය ලේකම්වරුන්ගේ අධීක්ෂණය යටතේ සමෘද්ධි නිලධාරීන් මගින් අඩු ආදායම්ලාභී පවුල් සඳහා සහල් කිලෝ 20ක් ලබා දීමට රජය තීරණය කළා.\nඑහි පළමු අදියර යටතේ තෝරාගත් ප්‍රතිලාභීන් සඳහා සහල් කිලෝ 10 බැගින් ලබාදීම මේ වනවිට ක්‍රියාත්මකයි.\nඒ අනුව පසුගිය 20 වැනිදා පාළුගම වසමේ සහල් බෙදාදුන් අවස්ථාවේ දී ප්‍රවාහන ගාස්තු ලෙස සහ නිලධාරින්ගේ දෛනික වැටුප් ගෙවීමට බව පවසමින් මෙලෙස රුපියල් 50ක මුදලක් අයකරගෙන ඇති බවටයි චෝදනා එල්ලවන්නේ.\nමෙලෙස මුදල් අය කළ අවස්ථාවේ ප්‍රතිලාභීන් සහ නිලධාරීන් උණුසුම් සංවාදයක් ඇතිවුණා.\nඅප මේ සම්බන්ධයෙන් දෙල්තොට ප්‍රාදේශීය ලේකම් ආත්මා ජයරත්නගෙන් විමසීමක් සිදුකළා.\nඇය කියා සිටියේ අදාළ සිද්ධිය සම්බන්ධයෙන් තමන් එම අවස්ථාවේදීම දැනුවත් වූ බවයි.\nඊට අදාළ මූලික පියවර ගෙන ඇති බවට ප්‍රාදේශීය ලේකම්වරිය ප්‍රකාශ කළා.",
       "URL": "https://www.hirunews.lk/333196/දෙල්තොට-දී-සහනාධාර-යටතේ-සහල්-බෙදූ-නිලධාරීන්ට-මුදල්-අය-කළ-බවට-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=397"
}