{
       "Source": "hirunews",
       "Timestamp": "Friday, 28 July 2023 - 21:54",
       "Headline": "මෙරට නිපදවූ මිලෙන් අධිකම සහ විශාලතම නෞකාව ප්‍රංශ රජය වෙත භාර දෙයි (වීඩියෝ)",
       "News Content": "මෙරට දේශීය ශ්‍රමිකයින්ගේ දායකත්වයෙන් නිෂ්පාදනය කළ නෞකාවක් අද (28) ප්‍රංශ රජය වෙත නිල වශයෙන් භාර දෙනු ලැබුවා.\nකලම්බු ඩොක්යාර්ඩ් සමාගම විසින් මෙම සොෆී ජර්මේන් නෞකාව නිර්මාණය කර තිබෙන්නේ ප්‍රංශයේ ඔරේන්ජ් මැරීන් සමාගම සඳහායි.\nමෙය එම ආයතනය මගින් නිපදවූ මිලෙන් අධිකම සහ විශාලතම නෞකාවද වනවා.\nදිගින් මීටර් 100ක් වන මෙම යාත්‍රාවෙහි බඳෙහි පළල මීටර් 18 දශම 8ක්.\nයුරෝපීය වෙළෙඳපොළ ඉලක්ක කර ගනිමින් නිපදවූ නෞකාව එය ඇණවුම් කළ ප්‍රංශ සමාගමට නිල වශයෙන් භාරදීමේ උත්සවය අද පැවැත්වුණා.\nමේ සඳහා ශ්‍රී ලංකාවේ ප්‍රංශ සහ ජපාන තානාපතිවරුන් ඇතුළු පිරිසක් එක්ව සිටියා.\nමෙහි නව ඉදිකිරීම් ව්‍යාපෘති අධ්‍යක්ෂ එමානුවෙල් ඩෙකුගිස් විසින් නෞකාව භාර දීම සංකේතවත් කරමින් කිරි මුට්ටියක් බිඳීම සිදු කෙරුණේ මෙරට සම්ප්‍රදාය අනුවයි.\nකොළඹ නැව් තටාංගන සමාගම ප්‍රකාශ කළේ මෙම නෞකාව ලබා දීම වෙනුවෙන් යුරෝ මිලියන 50ක විදේශ විනිමයක් මෙරටට ලැබෙන බවයි.",
       "URL": "https://www.hirunews.lk/342880/මෙරට-නිපදවූ-මිලෙන්-අධිකම-සහ-විශාලතම-නෞකාව-ප්‍රංශ-රජය-වෙත-භාර-දෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=143"
}