{
       "Source": "hirunews",
       "Timestamp": "Wednesday, 31 May 2023 - 18:35",
       "Headline": "දරුවා මිය ගිය බව පිළිනොගෙන දරුවාගේ මෘත ශරීරය රැගෙන ගිය පියා හමුවෙයි",
       "News Content": "දරුවා මිය ගිය බව පිළිනොගෙන නුවරඑළිය රෝහලෙන් දරුවාගේ මෘත ශරීරය රැගෙන ගිය පියා නුවරඑළිය පොලිසිය විසින් සොයාගෙන තිබෙනවා.\nපොලිසිය විසින් සිදු කළ මෙහෙයුමෙන් එම පියාව සොයා ගැනීමට හැකි වූ බවයි වාර්තා වී ඇත්තේ.\nකෙසේ වෙතත් පොලිසිය සඳහන් කළේ ඥාතීන් මිය ගිය දරුවාගේ අවසන් කටයුතු ද සිදු කර ඇති බවයි.\nපසුගිය (27) වනදා නුවරඑළියේ සංචාරයකට පැමිණි සිටි අවස්ථාවක ඇති වූ අසනීප තත්ත්වයක් හේතුවෙන් සිහිය නැති වීම හමුවේ මෙම දරුවා නුවරඑළිය දිස්ත්‍රික් මහ රෝහලට ඇතුළත් කර තිබුණා.\nදරුවා ඇතුලත් කර ගැනීමට පෙර හදිසි අවශ්‍යතාවයක් බැවින් වෛද්‍යවරුන් විසින් මෙම දරුවා පරික්ෂා කිරීමටයි කටයුතු කර තිබුණේ.\nඑහිදී දරුවා මිය ගොස් ඇති බව දරුවා රැගෙන ආ පියාට වෛද්‍යවරුන් සඳහන් කර සිටිය ද පියා එය නොපිළිගෙන නැවත තමන් පැමිණි වාහනයෙන්ම සිය දරුවා රැගෙන ගොස් තිබූ බව සඳහන්.\nඔහු ප්‍රකාශ කර තිබුණේ මීට පෙර ද දරුවාට මෙවැනි රෝගී තත්වයක් පවතින අතර පෞද්ගලික රෝහලකට ගොස් දරුවා බේරා ගන්නා බවයි.\nකෙසේ වෙතත් අදාළ සිද්ධිය සම්බන්ධව සැක සහිත බැවින් දරුවා පරික්ෂා කළ වෛද්‍යවරුන් නුවරඑළිය පොලිසියට සිදු කළ පැමිණිල්ලකට අනුවයි.\nඒ අනුව රෝහලේ ආරක්ෂක කැමරා පද්ධතිය පරීක්ෂා කර දරුවා රැගෙන රෝහලට පැමිණි රථයේ අංකය හරහා කරුණු සොයා බලා සිද්ධියට සම්බන්ධ දරුවාගේ පියා සහ පවුලේ සාමාජිකයන් නුවරඑළිය පොලිසියට ගෙන්වා ගෙන තිබෙන බවයි වාර්තා වන්නේ.\nනුවරඑළිය පොලිසියට පැමිණි මියගිය දරුවාගේ පියා ඇතුළු පවුලේ අය මරණ සහතිකය සහ වෛද්‍ය වාර්තා ඉදිරිපත් කරමින් ප්‍රකාශ කර තිබෙන්නේ මීට පෙර ද මෙවැනි අවස්ථා කිහිපයකට දරුවා මුහුණ දුන් අතර එහිදී දරුවාට නැවත ශ්වසනය කිරීමට හැකි වූ බවයි.\nමෙවර අසනීප වූ අවස්ථාවේදී ද එවැනි දෙයක් සිදුව ඇතැයි සිතා දරුවාට මුල සිටම ප්‍රතිකාර ලබාගන්නා පෞද්ගලික රෝහලටම ගෙනයාමට කටයුතු කළ බවයි වැඩිදුරටත් අදහස් දක්වමින් ඔවුන් සඳහන් කර ඇත්තේ.\nකෙසේ වෙතත් අදාළ පෞද්ගලික රෝහලට ගෙන ගිය අවස්ථාවේ දී එහි වෛද්‍යවරුන් ද සනාථ කර ඇත්තේ දරුවා මිය ගොස් ඇති බවයි.\nඅනතුරුව දරුවාගේ මෘත දේහය නිසි ආකාරයෙන් රෝහලින් බැහැර කර අවසන් කටයුතු ද නිසි ලෙස සිදු කර තිබෙන බවයි මුලික පොලිස් විමර්ශනවල දී අනාවරණය වී ඇත්තේ.\nඒ අනුව පොලිසිය ප්‍රකාශ කර ඇත්තේ නුවරඑළිය රෝහලට දරුවා රැගෙන ගිය ද ඇතුලත් කර ගැනීමේ ලේඛනයට තොරතුරු කිසිවක් සඳහන් නොකර තිබූ වාතාවරණයක් මත දරුවාගේ මෘත ශරීරය රැගෙන ගිය පියාට කිසිදු නීතිමය ක්‍රියාමාර්ගයක් ගැනීමට නොහැකි බවයි.",
       "URL": "https://www.hirunews.lk/336711/දරුවා-මිය-ගිය-බව-පිළිනොගෙන-දරුවාගේ-මෘත-ශරීරය-රැගෙන-ගිය-පියා-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=303"
}