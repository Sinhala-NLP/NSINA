{
       "Source": "hirunews",
       "Timestamp": "Sunday, 15 January 2017 - 12:08",
       "Headline": "පාන් ඇතුලූ බේකරි නිෂ්පාදන මිල ඉහළ යන ලකුණු",
       "News Content": "ෆාම් ඔයිල් සහ මාගරින් ඇතුලූ අමුද්‍රව්‍ය මිල ගණන් ඉහළ යාම හේතුවෙන් ඉදිරියේදී බේකරි නිෂ්පාදනවල මිල ඉහළ නැංවීමට සිදුවන බව සමස්ත ලංකා බේකරි හිමියන්ගේ සංගමය පවසනවා.\nඑහි සභාපති එන්.කේ. ජයවර්ධන සඳහන් කළේ බලධාරීන් කඩිනමින් විසඳුමක් ලබා නොදුනහොත් සිය නිෂ්පාදනවල මිල ගණන් නිසැක වශයෙන්ම ඉහළ නංවන බවයි.\nමේ අතර ජාතික ජලසම්පාදන හා ජලාපවහන මණ්ඩලයේ අක්‍රමවත් වැඩපිළිවෙල හේතුවෙන් ජලගාස්තු ද ඉහළ නැංවීමට සැළසුම් කර ඇති බව එහි සේවකයින් චෝදනා කරනවා.\nකොළඹ පැවති මාධ්‍ය හමුවකට එක්වෙමින් ජලසම්පාදන හා ජලාපවහන සේවක සංගමයේ ප්‍රධාන ලේකම් උපාලි රත්නායක කියා සිටියේ අක්‍රමිකතා අවම කරගන්නේ නම් ජලගාස්තු ඉහළ නැංවීමේ අවශ්‍යතාවක් නොමැති බවයි.\nමීට මාස කිහිපයකට පෙර ජල ගාස්තු ඉහළ නැංවීමට  යෝජනා කළ අතර ජනාධිපති මෛත්‍රිපාල සිරිසේනගේ මැදිහත්වීමෙන්  එය ක්‍රියාත්මක වූයේ නැහැ.\nඒ සඳහා සොයාබැලීමට කැබිනට් අනුකාරක කමිටුවක් පත් කළ අතර එහි වාර්තාව මේ වනවිට සකස් කරමින් පවතිනවා.\nපෙරවරුවේ පැවති මාධ්‍ය හමුවේදී කළ චෝදනාව පිළිබඳව හිරු ප්‍රවෘත්ති අංශය ජාතික ජලසම්පාදන හා ජලාපවහන මණ්ඩලයේ සභාපති ඒ. අන්සාර්ගෙන් විමසීමක් කළා.\nඔහු කියා සිටියේ ජලගාස්තු ඉහළ නැංවීම සම්බන්ධයෙන් මෙතෙක් අවසන් තීරණයක් ගෙන නොමැති බවත්, මණ්ඩලයේ කිසිදු අක්‍රමිකතාවක්  සිදු නොවන බවත් වැඩිවන පිරිවැය හමුවේ ගාස්තු සංශෝධනයක අවශ්‍යතාව පෙනී යන බවත් ජලසම්පාදන මණ්ඩලයේ සභාපතිවරයා සඳහන් කළා.",
       "URL": "https://www.hirunews.lk/152088/පාන්-ඇතුලූ-බේකරි-නිෂ්පාදන-මිල-ඉහළ-යන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=4708"
}