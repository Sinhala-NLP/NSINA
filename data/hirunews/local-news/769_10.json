{
       "Source": "hirunews",
       "Timestamp": "Sunday, 30 October 2022 - 8:05",
       "Headline": "දකුණු කොරියාවේ ජාතික ශෝක කාලයක් ප්‍රකාශයට පත් කෙරේ",
       "News Content": "දකුණු කොරියාවේ සෝල් අගනුවර හැලොවීන් සැමරුම් උත්සවයක් අතරතුර සිදු වූ තෙරපීමෙන් මියගිය සංඛ්‍යාව 151 දක්වා ඉහළ ගොස් තිබෙනවා.\nඒ අතර විදේශිකයන් 19 දෙනෙකු ද සිටින බවයි නවතම විදෙස් වාර්තා පවසන්නේ.\nමෙම සිද්ධියෙන් තුවාල ලැබූ සංඛ්‍යාව 70 කට අධිකයි.\nමේ අතර මෙම සිදුවීම සම්බන්ධයෙන් දකුණු කොරියානු ජනාධිපති යූන් සුක් යෝල් ජාතික ශෝක කාලයක් ප්‍රකාශයට පත් කර තිබෙනවා.\nඔහු විපතට පත්වූවන්ගේ පවුල්වලට සිය ශෝකය පළ කළ ඇති අතර, තුවාල ලැබූ පිරිසට ඉක්මන් සුවය ලැබේවායි ද ප්‍රාර්ථනා කරන බවයි වැඩිදුරටත් සඳහන් කර ඇත්තේ.\nඑමෙන්ම ඉදිරියේදී මෙවන් ව්‍යසන සිදු නොවීමට වගබලාගන්නා ලෙස ද දකුණු කොරියානු ජනාධිපතිවරයා බලධාරින්ට උපදෙස් ලබා දී තිබෙනවා.\nමෙම සිද්ධියේ දී මියගිය අය වැඩි පිරිසක් විසි හැවිරිදි වයස්වල පසුවන යෞවනයන්.\nදකුණු කොරියාවෙන් මීට පෙර මෙවැනිම ශෝකජනක සිද්ධියක් 2014 වසරේ දි වාර්තා වූ අතර, එහිදී මගී යාත්‍රාවක් පෙරළීමෙන් උසස් අධ්‍යාපනය ලබන සිසුන් 304 දෙනෙකු මියගොස් තිබුණා.",
       "URL": "https://www.hirunews.lk/319169/දකුණු-කොරියාවේ-ජාතික-ශෝක-කාලයක්-ප්‍රකාශයට-පත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=769"
}