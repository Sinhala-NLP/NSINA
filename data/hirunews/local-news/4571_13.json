{
       "Source": "hirunews",
       "Timestamp": "Sunday, 09 April 2017 - 13:06",
       "Headline": "අධික හිරු එළියෙන් ඇස් රැකගන්න",
       "News Content": "උත්සව සමයේ වෛරස් රෝග පැතිරීමේ අවදානමක් පවතින බැවින් එය වැළැක්වීම සඳහා අවධානයෙන් කටයුතු කරන ලෙස වසංගත රෝග විද්‍යාඥ අංශ උපදෙස් දෙනවා.\nසෞඛ්‍ය අමාත්‍යාංශයේ වසංගත රෝග අංශ පෙන්වාදෙන්නේ විශේෂයෙන් උත්සව සමයේ කඩසාප්පු සහ වීථිවල ජනාකීර්ණ බව මෙම තත්ත්වයට හේතුවක් බවයි.\nඑමෙන්ම උත්සව සමය නිමිත්තෙන් ගම්බිම් බලා යන පිරිස් රැගෙන යන ප්‍රවාහන සේවාවන් හිදී ද මෙලෙස ඉන්ෆ්ලූවෙන්සා වැනි වෛරස් රෝග පහසුවෙන් පැතිරීමේ අවදානමක් පවතිනවා.\nවිශේෂයෙන් බෝවන රෝගවලට ගොදුරුවීමේ වැඩි අවදානමක් පවතින කාණ්ඩ මේ පිළිබඳ විශේෂ අවධානයක් යොමුකළ යුතු බවයි වසංගත රෝග විද්‍යා අංශය පෙන්වා දෙන්නේ.\nඉන්ෆ්ලූවෙන්සා වෛරස් රෝගය සඳහා භාවිත කරන ඖෂධ වර්ග සඳහා වන ඉල්ලූමද මේ වනවිට දස ගුණයකින් පමණ ඉහළ ගොස් ඇති බව වෛද්‍ය සැපයුම් අංශය පවසනවා.\nඑහි නියෝජ්‍ය අධ්‍යක්‍ෂ වෛද්‍ය ඒ.ටී. සුදර්ශන සඳහන් කළේ ඉන්ෆ්ලූවෙන්සා රෝගයට පවතින අනියත බිය හේතුවෙන් එලෙස එම ඖෂධ භාවිතය ඉහළ ගොස් ඇති බවයි. එහෙත් අදාළ රෝගය සඳහා ලක්ෂණ පෙන්නුම් කරන පුද්ගලයන් පමණක් එම ඖෂධ භාවිත කළ යුතු බවයි ඔහු පෙන්වා දෙන්නේ.\nඉන්ෆ්ලූවෙන්සා එච්.වන්. එන්.වන්. රෝගයට ගොදුරු වූ පුද්ගලයන් 9 දෙනෙකු මහනුවර මහ රෝහලේ ප්‍රතිකාර ලබන බව එහි නියෝජ්‍ය අධ්‍යක්‍ෂ වෛද්‍ය නිශ්ශංක විජේවර්ධන හිරු ප්‍රවෘත්ති අංශයට ප්‍රකාශ කළා.\nමේ දිනවල පවතින අධික හිරු රශ්මියත් සමඟ ඇස්වලට ඇති වන බලපෑම අවම කිරීම සඳහා පියවර ගන්නා ලෙස සෞඛ්‍ය අංශ ජනතාවගෙන් ඉල්ලීමක් කරනවා.",
       "URL": "https://www.hirunews.lk/158830/අධික-හිරු-එළියෙන්-ඇස්-රැකගන්න",
       "Category": "Local News",
       "Parent URL": "https://www.hirunews.lk/local-news.php?pageID=4571"
}