{
       "Source": "hirunews",
       "Timestamp": "Wednesday, 12 June 2019 - 13:06",
       "Headline": "යුරෝපා රටවල තානාපතිවරු අරලියගහ මන්දිරයට",
       "News Content": "පාස්කු ඉරිදා ප්‍රහාරයෙන් පසු රටතුල උද්ගත වූ තත්ත්වය සම්බන්ධයෙන් සාකච්ජා කිරීම සඳහා යුරෝපා රටවල මෙරට තානාපතිවරු අග්‍රාමාත්‍ය රනිල් වික්‍රමසිංහ හමුවුණා. අද පෙරවරුවේ මෙම හමුව සිදුවුණේ අරලියගහ මන්දිරයේදීයි.\nමෙහිදී පාස්කු ඉරිදා ත්‍රස්ත ප්‍රහාරයෙන් පසු රට තුල උද්ගත වූ තත්ත්වය සහ ඊට අනුගමනය කළ ක්‍රියාමාර්ග සම්බන්ධයෙන් අග්‍රාමාත්‍යවරයා තානාපතිවරු දැනුම්වත් කර තිබෙනවා.\nමේ අතර පාස්කු ඉරිදා ත්‍රස්ත ප්‍රහාරය සම්බන්ධයෙන් අත්අඩංගුවට ගත් පිරිස අතර සිටින සැබෑ ත්‍රස්තවාදීන්ට දඩුවම් කිරීම සඳහා නිසි ප්‍රතිපත්තියක් සකස් කරන ලෙස අග්‍රාමාත්‍ය රනිල් වික්‍රමසිංහ පොලිසියට සහ නීතිපතිවරයාට උපදෙස් ලබා දී තිබෙනවා.\nපොලිස් සහ නිතීපති දෙපාර්තමේන්තුවේ නියෝජිතයන් ඊයේ අග්‍රාමාත්‍ය රනිල් වික්‍රමසිංහ හමුවූ අතර එම සාකච්ජාවට අමාත්‍යවරුන් වන තිලක් මාරපන සහ තලතා අතුකෝරාල ද එක්ව සිටියා.\nපාස්කු ඉරිදා ප්‍රහාරය සම්බන්ධයෙන් අත්අඩංගුවට ගත් පිරිස අතර සිටින සැබෑ ත්‍රස්තවාදීන්ට දඩුවම් කිරීමට සහ සුළු වැරදිවලට සම්බන්ධවූවන් මුදා හැරීමට අදාලව කටයුතු කරන ලෙසයි මෙහිදී අග්‍රාමාත්‍යවරයා උපදෙස් ලබා දී ඇත්තේ.",
       "URL": "https://www.hirunews.lk/218250/යුරෝපා-රටවල-තානාපතිවරු-අරලියගහ-මන්දිරයට",
       "Category": "Local News",
       "Parent URL": "https://www.hirunews.lk/local-news.php?pageID=3305"
}