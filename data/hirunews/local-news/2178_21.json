{
       "Source": "hirunews",
       "Timestamp": "Sunday, 31 January 2021 - 11:08",
       "Headline": "ස්වයං නිරෝධායන නීති කඩකරන්නන් සෙවීමට අද සිට පොලීසිය (වීඩියෝ)",
       "News Content": "ස්වයං නිරෝධායනය සඳහා ලබාදී ඇති උපදෙස්වලට පටහැනිව කටයුතු කරන පුද්ගලයින්ට එරෙහිව නීතිය ක්‍රියාත්මක කිරීම සඳහා සිවිල් පොලිස් නිලධාරීන් යොදවා අද සිට විශේෂ මෙහෙයුමක් ක්‍රියාත්මක කරන බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කළා.\nවව්නියාව පොලීසියේ කොරෝනා ආසාදිත නිලධාරීන් සංඛ්‍යාව 20 දක්වා ඉහල ගොස් තිබෙනවා.\nඑම පොලීසියේ රදවා සිටි සැකකරුවෙකුට කොරෝනා ආසාදනය වී ඇති බවට හඳුනා ගැනීමත් සමඟ සිදුකළ පී.සී.ආර්. පරීක්ෂණවලදී සැකකරුවන් 15 දෙනෙකු ද ආසාදිතයන් බවට හඳුනා ගෙන තිබුණා.\nමේ අතර, බදුල්ල පළාත්බඳ මහරෝහලෙන් ප්‍රතිකාර ලබා ගැනීම සදහා පැමිණි පිරිසකට සිදුකළ අහඹු පී.සී.ආර්. පරීක්ෂණවලදී ආසාදිතයින් 3 දෙනෙකු හදුනාගෙන තිබෙනවා.\nඑමෙන්ම හැටන් - ශ්‍රීපාද ප්‍රාථමික විද්‍යාලයේ දෙවන  ශ්‍රේණියේ ඉගෙනුම ලබන සිසුවෙකුට වෛරසය ආසාදනය වී ඇති බවට හදුනා ගැනීමත් සමග  ඔහුගේ ආශ්‍රිතයන් වූ තවත් සිසුන් 12 දෙනෙකු සහ ගුරුවරුන් 8 දෙනෙකු ස්වයං නිරෝධායනය සදහා යොමු කෙරුණා.\nඊයේ වාර්තා වූ ආසාදිතයන් 848 දෙනාගෙන් 157 දෙනෙකුම කොළඹ දිස්ත්‍රික්කයෙන් වාර්තා වී ඇති අතර ගම්පහින් වාර්තා වී ඇති ආසාදිතයින් සංඛ්‍යාව 136ක්.\nකුරුණෑගලින් ආසාදිතයින් 108 දෙනෙකු වාර්තා වී ඇති බවයි කොවිඩ් නයින්ටීන් පැතිරීම වැලැක්වීමේ ජාතික ක්‍රියාන්විත මධ්‍යස්ථානය සඳහන් කළේ.\nමේ අතර, කොරෝනා වසංගත තත්ත්වයත් සමඟ වසා දැමුණු සත්ත්වෝද්‍යාන අතරින් පින්නවල, දෙහිවල සහ රිදියගම සත්වෝද්‍යාන තුන පමණක් පළමු අදියර යටතේ හෙට සිට සීමිත කොන්දේසි යටත්ව දේශීය හා විදේශීය සංචාරකයන්ට යළි විවෘත කිරීමට නියමිතයි.\nවන සම්පත් සංවර්ධන රාජ්‍ය අමාත්‍ය විමලවීර දිසානායක ඒ බව කියා සිටියේ ඊයේ පින්නවල සත්වෝද්‍යානය සහ අලි අනාථාගාරයේ නිරීක්ෂණ චාරිකාවකට එක්වෙමින්.",
       "URL": "https://www.hirunews.lk/261213/ස්වයං-නිරෝධායන-නීති-කඩකරන්නන්-සෙවීමට-අද-සිට-පොලීසිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2178"
}