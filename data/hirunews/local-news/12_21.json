{
       "Source": "hirunews",
       "Timestamp": "Friday, 22 September 2023 - 21:30",
       "Headline": "'නිපා' අවදානමක් පවතිද්දී ගුවන්තොටුපළේ වෛරස් සොයන ජීව රසායනාගාරය අක්‍රිය වෙලා",
       "News Content": "'නිපා' වෛරසය පිළිබඳ සමාජය තුළ කතාබහක් ගොඩනැඟී ඇති පසුබිමක් තුළ මෙරට කටුනායක ජාත්‍යන්තර ගුවන්තොටුපළ තුළ ස්ථාපිත කර ඇති අනුක ජීව රසායනාගාරය අක්‍රීය තත්ත්වයේ පවතින බව සෞඛ්‍ය වෘත්තියවේදීන්ගේ විද්වත් සංගමය පවසනවා.\nඑහි සභාපති රවී කුමුදේශ් අද (22) පැවති මාධ්‍ය හමුවකදී මේ බව කියා සිටියා. ඔහු එහිදී වැඩිදුරටත් අනාවරණය කළේ කොළඹ ජාතික රෝහලේ සහ මුල්ලේරියාව රෝහලේ අනුක ජීව රසායනාගාර ද මේ වන විට භාවිතයට ගත නොහැකි තත්ත්වයට පත්ව ඇති බවයි.\n1999 වසරේ මුල් වරට මැලේසියාවෙන් හදුනාගත් මෙම නිපා වෛරසය සම්බන්ධයෙන් මෑත කාලය තුළ යළි කාතාබහට ලක් වූයේ ඉන්දියාවෙන් එම වෛරසය අසාදනය වූවන් 6 දෙනෙකු හඳුනා ගැනීමත් සමඟයි. ඉන් රෝගීන් දෙදෙනෙකු ජීවිතක්ෂයට පත් වුණා.\nඑම මාධ්‍ය හමුවට එක් වූ සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන සඳහන් කළේ රට වසා දැමීමට තරම් අවදානමක් නොමැති බැවින් අනියත බියක් ඇති කර නොගන්නා ලෙස ජනතාවගෙන් ඉල්ලා සිටින බවයි.\nඑමෙන්ම, කුරුලු උණ වෛරසය මෙරටට ඇතුළු වීම වළක්වා ගැනීමට පියවර ගත් අයුරින්ම නිපා වෛරසය ද මෙරට කුකුළු කර්මාන්තය ආශ්‍රිත නිෂ්පාදන හරහා මෙරටට පැමිණිම වැළැක්වීමට අවශ්‍ය පියවර ගන්නා බව කෘෂිකර්ම අමාත්‍යාංශය අද නිවේදනයක් නිකුත් කරමින් සඳහන් කළා.",
       "URL": "https://www.hirunews.lk/349128/නිපා-අවදානමක්-පවතිද්දී-ගුවන්තොටුපළේ-වෛරස්-සොයන-ජීව-රසායනාගාරය-අක්‍රිය-වෙලා",
       "Category": "Local News",
       "Parent URL": "https://www.hirunews.lk/local-news.php?pageID=12"
}