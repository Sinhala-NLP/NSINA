{
       "Source": "hirunews",
       "Timestamp": "Thursday, 09 March 2023 - 11:04",
       "Headline": "උසස් පෙළ ප්‍රතිඵල පමා වෙයි - මේ අවුරුද්දේ විභාගයත් කල් යන ලකුණු",
       "News Content": "2022 අධ්‍යාපන පොදු සහතික පත්‍ර උසස් පෙළ විභාගයේ ප්‍රතිඵල නිකුත් කිරීම කල් පමා වන බව අධ්‍යාපන අමාත්‍ය සුසිල් ප්‍රේමජයන්ත ඊයේ (08) පාර්ලිමේන්තුවට පැවසුවා.\nඑහි දී අමාත්‍යවරයා වැඩි දුරටත් සඳහන් කළේ, අදාළ කල් පමාව සිදු වීමට හේතුව ගුරුවරුන් විසින් ක්‍රියාත්මක කරමින් පවතින වෘත්තීය ක්‍රියාමාර්ග බවත් ඒ හේතුවෙන් පිළිතුරු පත්‍ර පරික්ෂා කිරීමේ කටයුතුවලට එල්ල වී ඇති බාධාවන් ද ප්‍රතිපල නිකුත් කිරීම ප්‍රමාදයට හේතුවක් බවයි.\nමේ අතර එම කල් පමාව සඳහා වගකිවයුතු බව පැවසූ අධ්‍යාපන අමාත්‍යවරයා වැඩිදුරටත් සඳහන් කළේ, ගුරුවරුන්ගේ වෘත්තීය ක්‍රියාමාර්ගය දිගට ම ක්‍රියාත්මක වුව හොත් 2023 අ.පො.ස උසස් පෙළ විභාගයේ දින වකවානු නැවත අලුත් කිරීමට සිදු වන බව යි.\nඋසස් පෙළ උත්තර පත්‍ර පරීක්ෂාව සඳහා කෙරෙන දීමනාව වැඩි කරන ලෙස ගුරුවරුන් විසින් ඉල්ලා සිටින අතර එය පසුගිය දා කැබිනට් මණ්ඩලයට ඉදිරිපත් කිරීමෙන් අනතුරුව අදාළ දීමනාව වැඩි කිරීමට කැබිනට් අනුමැතිය ලැබුණත් අදාළ දීමනාව වැඩි කිරීම ප්‍රමාණවත් නො වන බව යි ගුරු සංගම් කියා සිටින්නේ.\nමේ අතර උසස් පෙළ පිළිතුරු පරීක්ෂකවරුන්ගේ දීමනා වැඩි කිරීමට අමාත්‍ය මණ්ඩලයේ එකඟතාව හිමිවූ බව අධ්‍යාපන අමාත්‍ය සුසිල් ප්‍රේම්ජයන්ත් අද (09) පාර්ලිමේන්තුවේ දී සඳහන් කළා.\nවෘත්තීය සමිති ක්‍රියාමාර්ග හේතුවෙන් උසස් පෙළ ප්‍රතිඵල නිකුත්වීම ප්‍රමාද වුවහොත් ඉදිරි විභාග කාල සටහනට ද එය අහිතකර ලෙස බලපානු ඇති බවයි අමාත්‍යවරයා සඳහන් කළේ.\nමේ අතර විශ්වවිද්‍යාල උද්ඝෝෂණ විසුරුවා හැරීමට පොලිසිය කටයුතු කිරීම සම්බන්ධයෙන් ද අද (09) පාර්ලිමේන්තුවේදී අදහස් පළවුණා.",
       "URL": "https://www.hirunews.lk/329417/උසස්-පෙළ-ප්‍රතිඵල-පමා-වෙයි-මේ-අවුරුද්දේ-විභාගයත්-කල්-යන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=488"
}