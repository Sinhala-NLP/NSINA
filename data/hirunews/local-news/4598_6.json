{
       "Source": "hirunews",
       "Timestamp": "Friday, 24 March 2017 - 12:41",
       "Headline": "බරපතල වංචා සොයන ජනාධිපති කොමිසමට හිටපු ජනපති ප්‍රකාශයක් දෙයි",
       "News Content": "හිටපු ජනාධිපති මහින්ද රාජපක්ෂ අද (24) පෙරවරු 10ට පමණ බරපතල වංචා හා දුෂණ සෙවීමේ ජනාධිපති විමර්ශන කොමිසම හමුවට පැමිණියා.\nඒ ජනාධිපතිවරණ සමයේ මැතිවරණ දැන්වීම් විකාශන වෙනුවෙන් රූපවාහිනි සංස්ථාවට අය විය යුතු මුදල් නොගෙවීමේ සිද්ධියක් සම්බන්ධයෙන් සිදුකෙරෙන විමර්ශනයට අදාළව ප්‍රකාශයක් ලබාදීම සදහායි.\nපසුගිය 16 වනදා හිටපු ජනාධිපතිවරයා ජනපති කොමිසම හමුවට කැදවා තිබුණ ද එදිනට පැමිණිය නොහැකි බව ඔහු කොමිසම වෙත දන්වා තිබුණා.\nඒ අනුවයි අද දිනයේ මෙම අවස්ථාව ලබාදීමට ජනාධිපති විමර්ශන කොමිසම එකගතාවය පළ කරනු ලැබුවේ.\nහිටපු ජනාධිපතිවරයා කොමිසම වෙත විනාඩි 45 ක් පමණ තිස්සේ ප්‍රකාශයක් ලබාදී තිබෙනවා.\nඉන් අනතුරුව ඔහු පෙරවරු 10.45 ට පමණ කොමිසමෙන් නික්මුණු බවයි එහි ප්‍රකාශකයෙකු සදහන් කළේ.\nමුදල් නොගෙවා ජාතික රූපවාහිනියේ මැතිවරණ දැන්වීම් විකාශනය පිළිබද පරීක්ෂණයට අදාළව හිටපු ජනාධිපති මහින්ද රාජපක්ෂගෙන් ලබා ගත යුතු තොරතුරු එම ප්‍රකාශයෙන් ලබා ගත් බව ඔහු වැඩිදුරටත් කියා සිටියා.",
       "URL": "https://www.hirunews.lk/157619/බරපතල-වංචා-සොයන-ජනාධිපති-කොමිසමට-හිටපු-ජනපති-ප්‍රකාශයක්-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=4598"
}