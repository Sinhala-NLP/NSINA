{
       "Source": "hirunews",
       "Timestamp": "Wednesday, 02 November 2022 - 19:34",
       "Headline": "විපක්ෂයේ පාගමන කොළඹට - විරෝධයට ආ සජිත්ටත් විරෝධයක්   (වීඩියෝ)",
       "News Content": "සමගි ජනබලවේගය ඇතුළු පක්ෂ කිහිපයක් සහ වෘත්තීය සමිති එක්ව අද කොළඹදී විරෝධතා පාගමනක් සංවිධාන කළා.\nඒ, කොටුව දුම්රියපල ඉදිරිපිට හෝ ඒ ආසන්නයේ උද්ඝෝෂණයක් පැවැත්වීම සඳහා අවසර ලබා නොදෙන බවට පොලිසිය අදාළ සංවිධායකයින්ට ලිඛිතව දැනුම් දී තිබූ පසුබිමකයි.\nසමගි ජනබලවේගය, ශ්‍රී ලංකා නිදහස් පක්ෂය ඇතුළු පක්ෂ කිහිපයක් සහ වෘත්තීය සමිති එක්ව සංවිධාන කළ අදාළ විරෝධතාව ආරම්භ වීමටත් ප්‍රථම මරදාන, කොළඹ කොටුව ඇතුළු ප්‍රදේශවලට පෙරවරුවේ සිටම දැඩි පොලිස් ආරක්ෂාවක් යොදවා තිබුණා.\nවිරෝධතාව සඳහා සහභාගී වන බවට තොරතුරු ලැබී ඇති කණ්ඩායම් වෙත විරෝධතාව හේතුවෙන් සිදුවන මහජන පීඩා පිළිබඳ දැනුවත් කරමින් පොලීසිය ලිපි යොමු කර තිබුණා.\nඑමඟින් දක්වා තිබුණේ, දිවයිනට විදේශිකයන් පැමිණීම ආරම්භ වී ඇති බැවින් මෙවැනි විරෝධතා හේතුවෙන් ඔවුන් අපහසුතාවයට පත්වීමෙන් ජාතික ආර්ථිකයට සෘජු බලපෑමක් එල්ල විය හැකි බවයි.\nනීති උල්ලංඝනය කරමින් ජනතාවට පීඩාවන අයුරින් විරෝධතාවන් සිදු කරන ඕනෑම අවස්ථාවක එම පීඩාවන් ඉවත් කිරීම සඳහා පවතින නීති ප්‍රකාරව නීතිමය ක්‍රියාමාර්ග ගැනීමට කටයුතු කරන බව එම ලිපියේ සඳහන්.\nඑමෙන්ම කොටුව දුම්රියපොල ඉදිරිපිට හෝ ඒ ආසන්නයේ උද්ඝෝෂණය පැවැත්වීමට අවසර නොදෙන බවද එම ලිපිය මඟින් වැඩිදුරටත් දන්වා තිබුණා.\nඑසේම, මෙම විරෝධතාව සම්බන්ධයෙන් කොටුව පොලීසිය අද කොටුව මහේස්ත්‍රාත් තිලිණ ගමගේ හමුවේ කරුණු දක්වනු ලැබුවා. එමඟින් ඔවුන් පෙන්වා දී තිබුණේ විරෝධතාව හේතුවෙන් මහජනතාවට පීඩාවක් සිදුවිය හැකි බවයි.\nඒ අනුව එවැනි බාධාවක් සිදුවුවහොත් පොලිස් ආඥා පනත යටතේ නෛතික ක්‍රියාමාර්ග ගන්නා බවද ඔවුන් අධිකරණයට කරුණු දක්වා තිබුණා.\nමෙවන් පසුබිමක විරෝධතා පාගමන ආරම්භ කිරීම සඳහා පස්වරු 3ට පමණ මරදාන එල්ෆින්ස්ටන් රඟහල ඉදිරිපිටට දේශපාලන පක්ෂ නියෝජිතයින් හා වෘත්තීය සමිති නියෝජිතයින් එක්ව සිටියා.\nඒ අනුව සමගි ජන බලවේගය, ශ්‍රි ලංකා නිදහස් පක්ෂය, පෙරටුගාමි සමාජවාදී පක්ෂය ඇතුළු දේශපාලන පක්ෂ කිහිපයක නියෝජිතයින් සහ වෘත්තීය සමිති කිහිපයක් එම ස්ථානයට පැමිණියා.\nපාර්ලිමේන්තු මන්ත්‍රීවරුන් වන පාඨලී චම්පික, ෆීල්ඩ් මාර්ෂල් සරත් ෆොන්සේකා, චන්දිම වීරක්කොඩි, හේෂා විතානගේ, රංජිත් මද්දුමබණ්ඩාර ඇතුළු පිරිසක් ඊට එක්ව සිටි බවයි අප වාර්තාකරුවන් පැවසුවේ.\nකෙසේ වෙතත් ඊට ජනතා විමුක්ති පෙරමුණ සහභාගි වුයේ නැහැ.\nපස්වරු 3.30ට පමණ මරදාන එල්ෆින්ස්ටන් රඟහල ඉදිරිපිටින් විරෝධතා පාගමන ආරම්භ වූ අතර විපක්ෂ නායක සජිත් ප්‍රේමදාසද ඊට එක්වුණා.\nමෙම විරෝධතාව සංවිධාන කර තිබුණේ ආණ්ඩුව සිදු කරන මර්දන ක්‍රියා නවත්වන ලෙස ඉල්ලමින්.\nටෙක්නිකල් මංසන්ධිය හරහා විරෝධතාකරුවන් ඕල්කට් මාවතට පිවිස කොළඹ - කොටුව දෙසට ගමන් කළා.\nකෙසේ වෙතත් විරෝධතාකරුවන් එතැන් සිට මද දුරක් ඉදිරියට ගමන් කරද්දී පොලිසිය විරෝධතාකරුවන්ගේ මඟ හරස් කළා.\nඅනතුරුව පිරිස එම ස්ථානයේ රැඳී සිටිමින් විරෝධතාවයේ නිරත වුණා.\nමෙහිදී විරෝධතාවයට එක්වූ පිරිසක් එහි සිටි සජිත් ප්‍රේමදාස ඇතුළු දේශපාලනඥයින්ටත් විරෝධය පළ කළා.\nමේ අතර, මෙම විරෝධතාව හේතුවෙන් රාජකාරී අවසන් කර නිවෙස් බලා යමින් සිටි පිරිස් ඇතුළු බොහෝ දෙනෙකු අපහසුතාවට පත්ව සිටි ආකාරය දක්නට ලැබුණා.",
       "URL": "https://www.hirunews.lk/319477/විපක්ෂයේ-පාගමන-කොළඹට-විරෝධයට-ආ-සජිත්ටත්-විරෝධයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=761"
}