{
       "Source": "hirunews",
       "Timestamp": "Sunday, 17 November 2019 - 21:59",
       "Headline": "නව ජනපති සමග කටයුතු කිරීමට ඇමරිකා රජය සූදානම් - ඇමරිකානු තානාපති කාර්යාලය",
       "News Content": "ශක්තිමත් ස්වෛරී ශ්‍රී ලංකාවක් සඳහා ආර්ථිකය හා මානව සම්පත් දියුණුව ගැන ජනාධිපති ගෝඨාභය රාජපක්ෂ සමග කටයුතු කිරීමට අමරිකා රජය සූදානම් බව අමරිකානු තානාපති කාර්යාලය පවසනවා.\nමේ අතර ගෝඨාභය රාජපක්ෂ මහතාට ලොව ප්‍රමුඛ පෙළ නායකයින්ද සුබපැතුම් පිරිනමා තිබුණා.\nජනාධිපති මාධ්‍ය අංශය නිකුත් කළ නිවේදනයක දැක්වුණේ 2019 ජනාධිපතිවරණයේදී මෙරට 7 වන විධායක ජනාධිපතිවරයා ලෙස තේරී පත් වූ ශ්‍රී ලංකා පොදුජන පෙරමුණ නියෝජනය කළ ගෝඨාභය රාජපක්ෂ මහතාට මෙරට 6 වන විධායක ජනාධිපතිවරයා ලෙස මෛත්‍රීපාල සිරිසේන මහතා සුබපැතුම් පිරිනැමූ බවයි.\nගෝඨාභය රාජපක්ෂ මහතාගේ ජයග්‍රහණය වෙනුවෙන් ට්විටර් පණිවඩුයක් ඔස්සේ සුබ පැතුම් එක් කරන ඉන්දීය අග්‍රාමාත්‍ය නරේන්ද්‍ර මෝදි මහතා ප්‍රකාශ කර ඇත්තේ දෙරට අතර සමීප සහ සහෝදරාත්මක සබඳතා තවදුරටත් ශක්තිමත් කර ගනිමින් කලාපයේ ආරක්ෂාව සාමය සහ සමෘද්ධිය වෙනුවෙන් කටයුතු කිරිමට බලාපොරොත්තුවෙන් පසුවන බවයි.\nමැතිවරණය ඉතා සාර්ථකව පැවැත්වූ ශ්‍රී ලංකා ජනතාවට සුබපතන බවද ඔහු ප්‍රකාශ කර තිබෙනවා.\nඉන්දීය ජ්‍යෙෂ්ඨ දේශපාලනඥයෙකුවන සුබුමනියම් ස්වාමි මහතාද ගෝඨාභය රාජපක්ෂ මහතාගේ ජයග්‍රහණය පිළිබඳව අදහස් පළ කර තිබුණා.\nඔහු පවසන්නේ ගෝඨාභය රාජපක්ෂ මහතා යනු ස්ථිර පැහැදිලි දැක්මක් ඇති පුද්ගලයෙකු බවයි.\nමේ අතරල මෙරට ඇමරිකානු තානාපතිනිය වන ඇලයිනා ටෙප්ලිස් මහත්මිය ද සිය නිල ට්විටර් ගිණුමේ සටහනක් තබමින් ගෝඨාභය රාජපක්ෂ මහතාගේ ජයග්‍රහණයට සුබ පැතුම් එක් කළා.\nමාලදිවයින් ජනාධිපති  ඊබ්‍රහිම් මොහොමඩ් සෝලිහ් මහතාද ගෝඨාභය රාජපක්ෂ මහතාගේ ජයග්‍රහණය වෙනුවෙන් සුබ පැතුම් එක්කර තිබෙනවා.\nදැනට දෙරට අතර පවතින සබඳතා ශක්තිමත් කර ගනිමින් රාජපක්ෂ මහතාගේ නව පරිපාලනය සමඟ කටයුතු කිරීමට බලාපොරොත්තුවෙන් සිටින බව මාලදිවයින් ජනාධිපතිවරයා නිකුත් කළ ට්විටර් පණිවුඩයේ සදහන්.\nමාලදිවයින් හිටපු ජනාධිපතිවරයෙකු සහ වර්තමාන පාර්ලිමේන්තුව නියෝජනය කරන දේශපාලනඥයෙකුවන මොහොමඩ් නෂීඩ් මහතාද ගෝඨාභය රාජපක්ෂ මහතාට සුබපැතුම් එක්කර තිබෙනවා.\nඔහු පවසන්නේ මාලදිවයින සහ ශ්‍රී ලංකාව අතර බැඳීම ඉතා වැදගත්වන අතර දෙරටේම ජනතාවගේ සමෘද්ධිය වෙනුවෙන් රාජපක්ෂ මහතා සමඟ ඉදිරියේදී කටයුතු කිරීමට අපේක්ෂාවෙන් සිටින බවයි.\nපාකිස්තාන රජය ද නිල ට්විටර් පණිවුඩයක් නිකුත් කරමින් නව ජනාධිපතිවරයාට සුබ පැතුම් එක්කර තිබෙනවා.\nඑහි දැක්වෙන්නේ අනාගතයේදී කලාපීය සාමයල ස්ථාවරත්වයල සෞභාග්‍යය ළගා කර ගැනීමට කටයුතු කරන බවයි.\nමේ අතර බී.බී.සී, ද හින්දු, අල්ජසීරා, එන්.ඩී.ටී.වී. වැනි විදෙස් මාධ්‍ය  ගණනාවක්ම ගෝඨාභය රාජපක්ෂ මහතාගේ ජයග්‍රහණය සම්බන්ධයෙන් පුවත් වාර්තාකර තිබුණා.\nඑහි දැක්වුණේ සජිත් ප්‍රේමදාස මහතා ජනාධිපතිවරණයේ පරාජය පිළිගෙන ඇති බවයි.",
       "URL": "https://www.hirunews.lk/228463/නව-ජනපති-සමග-කටයුතු-කිරීමට-ඇමරිකා-රජය-සූදානම්-ඇමරිකානු-තානාපති-කාර්යාලය",
       "Category": "Local News",
       "Parent URL": "https://www.hirunews.lk/local-news.php?pageID=3043"
}