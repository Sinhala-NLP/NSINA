{
       "Source": "hirunews",
       "Timestamp": "Friday, 16 December 2022 - 17:21",
       "Headline": "මැයි 9 දා වසන්තාට අමේෂ් රුවන්තත් පහර දීලා?",
       "News Content": "මාර්ග නීති උල්ලංඝනය කරමින් පොලිස් අණ නොතකා ධාවනය වෙමින් තිබුණු මෝටර් රථයක් සම්බන්ධයෙන් නීතිය ක්‍රියාත්මක කළ රථ වාහන පොලිස් නිලධාරීන් දෙදෙනකුට අසභ්‍ය වචනයෙන් බැණ වැදී ඔවුන්ගේ රාජකාරියට බාධා කළ බවට රක්ෂිත බන්ධනාගාර ගතව සිටින විදානගමගේ අමේෂ් රුවන්ත නමැත්තා අද (15) නැවතත් කොටුව මහේස්ත්‍රාත් අධිකරණයට ඉදිරිපත් කළා.\nඒ පසුගිය මැයි මස 09 වනදා ගාලුමුවදොර භූමියේදී ශ්‍රී ලංකා නිදහස් ගුරු සංගමයේ සභාපතිනි වසන්තා හදපාන්ගොඩ ට පහරදුන් සිද්ධියට අදාළ සැකකරුවෙක් ලෙසින්.\nපසුගියදා පොලිස් නිලධාරීන් දෙදෙනෙකු ට බැණ තර්ජනය කිරීමේ සිද්ධිය සම්බන්ධයෙන් අන්තර්ජාලයේ සංසරණය වූ විඩියෝ පටයක් නිරීක්ෂණය කළ පැමිණිලිකාර වසන්තා හදපාන්ගොඩ සැකකාර අමේෂ් රුවන්ත නැමැත්තා තමන්ට පහරදීම් සිදු කරන අවස්ථාවේ එහි සිටි බව සහ තමාට පහරදුන් බවට සිදු කළ පැමිණිල්ලකට අනුවයි සැකකරු අධිකරණයට ඉදිරිපත් කර තිබුණේ.\nසැකකරු එම අවස්ථාවේ අත්අඩංගුවට නොගැනීම සහ ඔහු හදුනාගැනීමේ පෙරට්ටුවක් සදහා යොමු නොකිරීමෙන් පැමිණිලිකාරියට බලවත් අසාධාරණයක් සිදුව ඇති බව මහේස්ත්‍රාත්වරයා සැකකරු සම්බන්ධයෙන් කොල්ලුපිටිය පොලිසිය අධිකරණයට කරුණු දැක්වූ අවස්ථාවේදී කියා සිටියේය.\nඑම සිද්ධිය සිදු වී විශාල කාලයක් ගතව තිබීම සහ එයට අදාල අනෙකුත් සැකකරුවන් ඇප මත මුදා හැර සිටිම ඇතුළු කරුණු ගණනාවක් අධිකරණයට ඉදිරිපත් කරමින් ඕනෑම කොන්දේසියක් මත සැකකරු ඇප මත මුදා හරින ලෙස ඔහු වෙනුවෙන් පෙනී සිටි නීතිඥවරයා අධිකරණයෙන් ඉල්ලා සිටියා.\nමෙහිදී එම කරුණු සලකා බැලූ මහේස්ත්‍රාත්වරයා සැකකරු රුපියල් ලක්ෂ පහක ශරීර ඇපයක් මත මුදා හරින ලෙසත්, ඇපකරුවන් ගේ පදිංචි සහතික ඉදිරිපත් කරන ලෙසත් නියෝග කළ අතර ඇප ලබා පිටව ගිය පසු ලබන 20 වනදා පෙරවරු 9 කොල්ලුපිටිය පොලිසිය හමුවේ පෙනී සිටින ලෙසත් නියෝග කළා.",
       "URL": "https://www.hirunews.lk/322829/මැයි-9-දා-වසන්තාට-අමේෂ්-රුවන්තත්-පහර-දීලා",
       "Category": "Local News",
       "Parent URL": "https://www.hirunews.lk/local-news.php?pageID=662"
}