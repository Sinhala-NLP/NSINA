{
       "Source": "hirunews",
       "Timestamp": "Friday, 03 February 2023 - 11:42",
       "Headline": "අතිරික්ත ජලය නොමැති බවට මහවැලි අධිකාරියෙන් දැනුම් දීමක්",
       "News Content": "මහ කන්නය සහ ඉදිරි යල කන්නයේ අවශ්‍යතා සළකමින් සාමාන්‍ය පරිදි ජල විදුලිය නිෂ්පාදනය සදහා ජලය නිකුත් කිරීමට තීරණය කළ බව මහවැලි අධිකාරිය දැනුම් දී තිබෙනවා.\nඑහි නියෝජ්‍ය අධ්‍යක්ෂ ජනරාල් ඉංජිනේරු ඩී.එම්.එන්.ජේ.ධනපාල මේ බව සදහන් කර ඇත්තේ, විදුලිබල හා බලශක්ති අමාත්‍යාංශයේ ලේකම්වරයා වෙත අද (03) ලිපියක් යොමුකරමින්.\nපසුගිය මස 30 සහ 31 යන දෙදින තුළ විදුලිබල නිෂ්පාදනය සඳහා අමතර ජලය නිකුත් කිරීමට පියවර ගනු ලැබුවේ 31 වනදා සිට ඊයේ දිනය දක්වා සැළකිය යුතු වර්ෂාපතනයක් ලැබෙන බවට කාලගුණ විද්‍යා දෙපාර්තමේන්තුව කළ අනාවැකියට අනුව බවයි එහි දැක්වෙන්නේ.\nඑහෙත් එම දිනවල සැලකිය යුතු වර්ෂාපතනයක් නොලැබීම නිසා අතිරික්ත ජලය නොමැති බැවින් මහ කන්නය, යළ කන්නය සඳහා අවශ්‍ය වාරි ජලය, පානීය ජලය, මෙන්ම ගොවිපලවලට අවශ්‍ය ජලයද සළකා සාමාන්‍ය පරිදි ජල විදුලි නිෂ්පාදනය සඳහා ජලය නිකුත් කිරීමට තීරණය කළ බවයි අදාළ ලිපියෙන් මහවැලි අධිකාරිය දැනුම්දී ඇත්තේ.\nමේ වනවිට මහවැලි ගග හා සම්බන්ධ ජල විදුලිය නිෂ්පාදනය සදහා යොදා ගනු ලබන ජලාශවල සියයට 73ක් පමණ ජලය පවතින නමුත් ජල විදුලි නිෂ්පාදනයට ගත හැකි ජල ප්‍රමාණය සියයට 50 ක් බව සදහන්.\nමහවැලි ජල පාලන ලේකම් කාර්යාලය මගින් කළමනාකරණය කරනු ලබන මහවැලි අධිකාරියට සහ වාරිමාර්ග දෙපාර්තමේන්තුවට අයත් ජලාශවල සහ වැව් වල සියයට 73ක පමණ ජලය මේ වනවිට පවතින අතර ඉන් සියයට 64ක් පමණ ප්‍රයෝජනයට ගත හැකි බවයි මහවැලි අධිකාරිය ප්‍රකාශ කළේ.\nමෙවර යල කන්නය මාර්තු 15 වනදා වනවිට ආරම්භ කිරීමට සැලසුම් කරමින් ඇති අතර, මේ වනවිට පවතින සියයට 75 ක් පමණ සමස්ත ජල ධාරිතාව මෙවර යල කන්නය ආරම්භ කරන විට සියයට 85ක් පමණ ප්‍රමාණයක් පවත්වා ගත යුතුවා.\nඒ අනුව, යල කන්නයේ වාරි ජලාශ යටතේ ඇති වගා බිම් ප්‍රමාණය සම්පූර්ණය වගා කිරීමට නොහැකි වන බවයි මහවැලි අධිකාරියේ නියෝජ්‍ය අධ්‍යක්ෂ ජනරාල් ඉංජිනේරු ඩී.එම්.එන්.ජේ. ධනපාල සදහන් කළේ.\nඑමෙන්ම, මෙවර මහ කන්නයේ වර්ෂාපතනය පෙර කන්නය හා සැසදීමේ දී අඩුවීමක් පෙන්නුම් කරන බවයි මහවැලි අධිකාරිය ප්‍රකාශ කළේ.\nකෙසේ වෙතත් හිරු ප්‍රවෘත්ති අංශය සමඟ සංවාදයකට එක්වෙමින් බලශක්ති විශේෂඥ ආචාර්ය විදුර රළපනාව කියා සිටියේ, උසස් පෙළ නිම වන තුරු විදුලි කප්පාදුව සිදු නොකිරීම සඳහා ජලය ප්‍රමාණවත් පරිදි පවතින බව යි.\nමේ අතර, ඉන්ධන නොමැති වීම හේතුවෙන් ඊයේ රාත්‍රියේ සිට අක්‍රිය කිරීමේ අවදානමක පැවති කැළණිතිස්ස සංයුක්ත චක්‍රිය විදුලි බලාගාරයට නැප්තා ලීටර් මිලියන 1 යි දශම 3 ක් ඛනිජ තෙල් නීතිගත සංස්ථාව විසින් ලබාදී තිබෙනවා.\nඑය අද දිනයට ප්‍රමාණවත් බවයි එම බලාගාරය භාර උසස් නිලධාරියෙකු හිරු ප්‍රවෘත්ති අංශයට කියා සිටියේ.\nකැළණිතිස්ස සංයුක්ත චක්‍රිය විදුලි බලාගාරය මගින් උත්පාදනය කෙරෙන විදුලි ධාරිතාව මෙගාවොට් 165ක්.",
       "URL": "https://www.hirunews.lk/326567/අතිරික්ත-ජලය-නොමැති-බවට-මහවැලි-අධිකාරියෙන්-දැනුම්-දීමක්",
       "Category": "Local News",
       "Parent URL": "https://www.hirunews.lk/local-news.php?pageID=560"
}