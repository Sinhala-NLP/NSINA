{
       "Source": "hirunews",
       "Timestamp": "Tuesday, 14 September 2021 - 8:28",
       "Headline": "සුදුලූනු වංචාවට සතොසේ හතරකගේ වැඩ තහනම්",
       "News Content": "සතොස වෙළදසැල් ජාලය වෙත වරාය අධිකාරිය විසින් නිකුත් කරන ලද සුදුලූනු කිලෝ 54,860ක් අන්තර්ගත වූ බහාලුම් දෙකක් කිසිදු අවසරයකින් තොරව තෙවන පාර්ශවයක් වෙත අලෙවි කිරීමේ සිද්ධියට අදාළව එහි නිලධාරීන් 4 දෙනෙකුගේ වැඩ තහනම් කර තිබෙනවා.\nඒ, වෙළද අමාත්‍ය ආචාර්ය බන්දුල ගුණවර්ධනගේ උපදෙස් මතයි.\nඉකුත් 10 වන දා අදාළ බහාලුම් දෙක සතොස අලෙවිසැල් ජාලය වෙත නිකුත් කර තිබුණා.\nකෙසේ වෙතත් එය තෙවන පාර්ශවයක් වෙත අලෙවි කිරීම සදහා සතොස ආයතනයේ නිලධාරීන් කටයුතු කර ඇති බවට එහි සභාපතිවරයා විසින් පොලිස් අපරාධ විමර්ශන ඒකකයට පැමිණිලි කර තිබූ අතර ඊට අදාළවයි ඒ හා සම්බන්ධ නිලධාරීන් 4 දෙනෙකුගේ වැඩ තහනම් කොට ඔවුන් අත්අඩංගුවට ගෙන තිබුණේ.\nඑමෙන්ම, දැනට සිදුකරන ලද විමර්ශනවලදී සුදුලූනු අඩංගු බහාලුම් මාබෝල සහ වැලිසර යන ප්‍රදේශවලින් සොයාගෙන තිබෙනවා.\nඊට අදාළව බහාලුම් මිලදී ගත් සැපයුම්කරු ද අත්අඩංගුවට ගෙන ඇති අතර ඔවුන් අද දින අධිකරණයට ඉදිරිපත් කිරීමට නියමිතයි.\nවැඩ තහනමට ලක්වූ නිලධාරීන් අතර, සතොස මූල්‍ය අංශයේ නියෝජ්‍ය සාමාන්‍යාධිකාරී සුසිරි පෙරේරා ද සිටින බවටයි වාර්තා වන්නේ.\nඅදාළ බහාලුම් දෙකෙහි අඩංගු සුදුලූනු ප්‍රමාණය කිලෝ 54,860ක්.\nකෙසේ වෙතත්, සුදුලූනු කිලෝවක් රුපියල් 135ක මුදලකට සතොස අලෙවිසැල් සදහා සැපයුම් කරන පිටකොටුව තොග සැපයුම්කරුවෙකුට අලෙවි කිරීමටයි අදාළ නිලධාරීන් පියවර ගෙන තිබුණේ.\nඑම තොගයෙහි සමස්ත විකුණුම් මිල රුපියල් හැත්තෑ හතර ලක්ෂ හයදහස් එකසියයක්.\nකෙසේ වෙතත්, මෙහි වෙළදපොළ වටිනාකම රුපියල් මිලියන 70ක් බවත් මේ හරහා සතොසට රුපියල් මිලියන 63ක පාඩුවක් සිදුව ඇති බව ද වාර්තා වෙනවා.",
       "URL": "https://www.hirunews.lk/282159/සුදුලූනු-වංචාවට-සතොසේ-හතරකගේ-වැඩ-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=1693"
}