{
       "Source": "hirunews",
       "Timestamp": "Monday, 17 April 2023 - 13:27",
       "Headline": "\"නිදහස ලබා වසර 75 ක් ගියද ශ්‍රී ලංකාව අසමත් රටක්\"- හිටපු ජනපතිනි චන්ද්‍රිකා (වීඩියෝ)",
       "News Content": "සමාජ සංවර්ධන දර්ශක අතින් ඉදිරියෙන් සිටියද නිදහස ලබා වසර 75 ක් ගතවනවිට ශ්‍රී ලංකාව අසමත් රාජ්‍යයක් බවට පත්ව ඇතැයි හිටපු ජනාධිපතිනි චන්ද්‍රිකා බණ්ඩාරනායක කුමාරණතුංග පවසනවා.\nඇය කියා සිටියේ පුළුල්ව පැතිරුණු දූෂණය සහ ජාතික ගැටළුව නොවිසඳීම වත්මන් අර්බුදයට හේතුවී ඇති බවයි.\nහිටපු ජනාධිපතිනි චන්ද්‍රිකා බණ්ඩාරනායක කුමාරණතුංග මෙම අදහස් පළ කළේ යුනෙස්කෝවේ සන්නාම තානාපතිනිවරයෙකු වූ මන්ජිත් සිං අනුස්මරණ දේශනය පවත්වමින්.\nඑහිදී තවදුරටත් අදහස් දැක්වූ හිටපු ජනාධිපතිනිය කියා සිටියේ බංකොලොත්භාවය ප්‍රකාශ කිරීමට සිදුවීම ලොව ඕනෑම රටක් සම්බන්ධයෙන් ගත් කළ දුර්ලභ තත්වයක් බවයි.\nශ්‍රී ලංකාවේ කෘෂිකර්මාන්තය සහ සුළු හා මධ්‍ය පරිමාණ කර්මාන්තවල පැවැත්ම අර්බුදයකට ලක්ව ඇති බව ද ඇය එම දේශනයේදී සඳහන් කළා.\nසංචාරක කර්මාන්තයේ පසුබෑම සහ මහා පරිමාණ කර්මාන්ත අර්බුදයට ලක්වී විරැකියාව ඉහළ ගිය පසුබිමක ශ්‍රී ලංකාවට දැඩි කොන්දේසි මත ජාත්‍යන්තර මූල්‍ය අරමුදලේ සහය ලබාගැනීමට සිදුව ඇති බවයි හිටපු ජනාධිපතිනිය එහිදී පෙන්වා දුන්නේ.\nඑමෙන්ම 1978 වසරේ සම්පාදිත මෙරට ආණ්ඩුක්‍රම ව්‍යවස්ථාව වසර 17 ක් තුළ 16 වරක් සංශෝධනය කළ බව පෙන්වා දුන් ඇය එය, ප්‍රජාතන්ත්‍රවාදී නොවන බවද සඳහන් කළා. සියලුම පුරවැසියන්ට සමාන අයිතිවාසිකම් එමඟින් නොලැබෙන අතර, විශේෂයෙන් සුළු ජන කොටස් වෙත එලෙස සම අයිතිවාසිකම් හිමි නොවූ බවයි ඇය කියා සිටියේ.\nදේශපාලනය, අධිකරණය, පොලිසිය, රාජ්‍ය සේවය ඇතුලු සෑම ක්‍ෂේත්‍රයකම පුළුල්ව පැතිරුණු දූෂණය ප්‍රජාතන්ත්‍රවාදී පාලනයේ ප්‍රධාන කුළුණු ක්‍රමානුකූලව බිඳ දමා ඇතැයි හිටපු ජනාධිපතිනිය එහිදී පෙන්වා දුන්නා. නිදහසින් පසු ලංකාව පාලනය කළ නායකයින් 14 දෙනාගෙන් 11 දෙනෙකුම, තම පවුලද ඇතුලුව පවුල් 5 කට අයත් වූවන් බවත්, එම තත්වයද මෙරට අර්බුදයට හේතුවක් බවත් ඇය එම දේශනයේදී සඳහන් කළා.\nමෙරට සියලු ප්‍රධාන දේශපාලන පක්ෂ වාර්ගික, ආගමික තුරුම්පු සෑම මැතිවරණයකදීම භාවිත කළ බව සඳහන් කළ හිටපු ජනාධිපතිනි චන්ද්‍රිකා බණ්ඩාරනායක කුමාරණතුංග වැඩිදුරටත් කියා සිටියේ මෙම තත්වයට එරෙහිව රැඩිකල් වෙනසක් ඉල්ලා පසුගිය සමයේදී ජනතා නැගිටීම සිදුවූ බවයි.\nමේ අතර දිවංගත අගමැතිනි සිරිමාවෝ බණ්ඩාරනායක මැතිනියගේ ප්‍රතිපත්ති පිලිගත්තේ නම් රට බංකොලොත් නොවනු ඇති බව ඇය ප්‍රකාශ කළා.\nඒ, දිවංගත සිරිමාවෝ බණ්ඩාරනායක මැතිනියගේ 107 වන ජන්ම දින සැමරුම නිමිත්තෙන් බණ්ඩාරනායක අනුස්මරණ සම්මන්ත්‍රණ ශාලා පරිශ්‍රයේ ඇති සිරිමාවෝ බණ්ඩාරනායක මැතිනියගේ පිළිරුවට පුෂ්පෝපාහාර දැක්වීමේ අවස්ථාවට අද එක්වීමෙන් අනතුරුව මාධ්‍ය වෙත අදහස් දක්වමින්.",
       "URL": "https://www.hirunews.lk/332738/නිදහස-ලබා-වසර-75-ක්-ගියද-ශ්‍රී-ලංකාව-අසමත්-රටක්-හිටපු-ජනපතිනි-චන්ද්‍රිකා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=409"
}