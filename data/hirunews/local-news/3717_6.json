{
       "Source": "hirunews",
       "Timestamp": "Wednesday, 03 October 2018 - 18:54",
       "Headline": "රිළවෙකු කැඩූ කුරුම්බා ගෙඩියක් කාන්තාවකට මරු කැඳවයි",
       "News Content": "රිළවුන් විසින් කඩා දැමූ කුරුම්බා ගෙඩියක් හිසට වැටීමෙන් කාන්තාවක ජීවිතක්ෂයට පත්වීමේ පුවතක් මාතලේ - වටගොඩ ප්‍රදේශයෙන් හිරු ප්‍රවෘත්ති අංශයට වාර්තා වුණා.\nපසුගිය සඳුඳා 73 හැවිරිදි  ඇය  එම අනතුරට මුහුණ දී ඇත්තේ සිය ගෙමිදුලේ සිටියදීයි.\nඑහිදී වත්තට පැමිණි රිලා රංචුවක් පළවා හැරීම සඳහා ඇය කටයුතු කරන අවස්ථාවේදී මෙම අනතුරට ලක්ව ඇති බව මාතලේ පොලිසිය සඳහන් කළා.\nපසුව මාතලේ රෝහල වෙත ඇතුළත් කළ මෙම කාන්තාව ඊයේ ජීවිතක්ෂයට පත්වී තිබෙනවා.\nපශ්චාත් මරණ පරීක්ෂණයේදීද අනාවරණය වී ඇත්තේ මොට පෘෂ්ඨයක් හිසට වැටීමෙන් මරණය සිදුව ඇති බවයි.\nමියගිය කාන්තාවගේ දේහය පිළිබඳ අවසන් කටයුතු අද සිදුකළා.",
       "URL": "https://www.hirunews.lk/201332/රිළවෙකු-කැඩූ-කුරුම්බා-ගෙඩියක්-කාන්තාවකට-මරු-කැඳවයි",
       "Category": "Local News",
       "Parent URL": "https://www.hirunews.lk/local-news.php?pageID=3717"
}