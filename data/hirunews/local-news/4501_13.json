{
       "Source": "hirunews",
       "Timestamp": "Wednesday, 24 May 2017 - 13:27",
       "Headline": "ඥානසාර හිමියන්ට අධිකරණයේ පෙනී සිටින්නැයි නියෝග",
       "News Content": "බොදුබල සේනා සංවිධානයේ මහ ලේකම් පූජ්‍ය ගලගොඩඅත්තේ ඥානසාර හිමියන්ට මේ මස 30 වැනිදා වෛද්‍ය වාර්තා සමඟ අධිකරණය හමුවේ පෙනී සිටින ලෙස අභියාචනාධිකරණය අද (24) නොතීසි නිකුත් කළා.\nමාධ්‍යවේදී ප්‍රගීත් එක්නැලිගොඩ අතුරුදන්වීමේ නඩුව සම්බන්ධයෙන් හෝමාගම මහේස්ත්‍රාත් අධිකරණයේ පැවැත්වෙන නඩු විභාගය අවස්ථාවේදී උසාවියට අපහාස වන ලෙස හැසිරුණු බවට චෝදනා කරමින් උන්වහන්සේට එරෙහිව අභියාචනාධිකරණය හමුවේ නඩුවක් ගොනු කර තිබුණා.\nඑම නඩුව විභාගය සඳහා දින නියම කිරීමට අද දිනයේ කැදවනු ලැබුවේ අභියාචනාධිකරණ සභාපති විනිසුරු රෝහිණී වල්ගම සහ එස්. තුරෙයිරාජා හමුවේයි.\nවිත්තිකාර පූජ්‍ය ගලගොඩඅත්තේ ඥානසාර හිමියන් අධිකරණය හමුවේ අද දිනයේ පෙනී නොසිටි අතර උන්වහන්සේගේ නීතිඥවරයා අධිකරණය හමුවේ කියා සිටියේ තම සේවාදායකයා අසනීප තත්ත්වයෙන් පෙලෙන බැවින් අධිකරණයේ පෙනී නොසිටි බවයි.\nඒ අනුව කරුණු සලකා බැලූ අභියාචනාධිකරණ ද්විපුද්ගල විනිසුරු මඩුල්ල වෛද්‍ය වාර්තා සමඟ අධිකණයේ පෙනී සිටින ලෙස ඥානසාර හිමියන්ට නියෝග කළා.",
       "URL": "https://www.hirunews.lk/162054/ඥානසාර-හිමියන්ට-අධිකරණයේ-පෙනී-සිටින්නැයි-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=4501"
}