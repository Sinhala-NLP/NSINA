{
       "Source": "hirunews",
       "Timestamp": "Wednesday, 26 October 2022 - 23:36",
       "Headline": "ජනපති මැදුරේ කෝටි ගණනක බඩු වාෂ්ප වෙලා",
       "News Content": "ජනාධිපති මාධ්‍ය අංශය සතුව පැවති රුපියල් කෝටි ගණනක් වටිනා උපකරණ රැසක් 2018 – 2020 කාලය තුළ අස්ථානගතවී ඇති බව විගණකාධිපති වාර්තාවකින් හෙළි වී තිබෙනවා.\nඑම විගණන වාර්තාවෙන් වැඩිදුරටත් අනාවරණය කරන්නේ, ජනාධිපති ලේකම් නමින් මෝටර් රථ ප්‍රවාහන දෙපාර්තමේන්තුවේ ලියාපදිංචිකර තිබූ වාහන 47ක් විවිධ පුද්ගලයින් හා ආයතනවලට නිකුත් කර තිබුණත්, මේ දක්වා එම වාහන නැවත පවරා ගැනීමක් සිදුකර නොමැති බවයි.\nමුදල් අමාත්‍යාංශය හා එම අමාත්‍යාංශය යටතේ පවතින දෙපාර්තමේන්තු මෙන්ම විශේෂ වියදම් ඒකක පිළිබඳ ජාතික විගණන කාර්යාලය මෙම විගණනය සිදුකර ඇත්තේ 2018 – 2020 කාලය සඳහායි.\nඑහි සඳහන් වන්නේ, කොළඹ කොටුව ජනාධිපති මන්දිරයට අදාලව මන්දිර භාරකරු විසින් ඉදිරිපත් කරන ලද තොරතුරු අනුව එහි ලැයිස්තුගත භාණ්ඩ අයිතම 12ක ඒකක 24ක් මහගමසේකර මාවතේ පිහිටි ජනපති නිල නිවසේ අවශ්‍යතාවක් සඳහා නිකුත් කර ඇතත්, ඒවා ලබාදීම සම්බන්ධයෙන් ජනාධිපති මන්දිරයේ භාණ්ඩ වට්ටෝරු පොතෙහි සඳහන් කර නොමැති බවයි.\nඑමෙන්ම එහි දැක්වෙන්නේ, ජනාධිපති ලේකම් නමින් මෝටර් රථ ප්‍රවාහන දෙපාර්තමේන්තුවේ ලියාපදිංචීවී තිබුණු නමුත් සන්තකය තහවුරු නොවූ වාහන 50ක් පිළිබඳ පරීක්ෂාකර බලා නීත්‍යානුකූලව කටයුතු කිරීමට ද පියවර ගෙන නොතිබූ බවයි.\nජනාධිපති ලේකම් නමින් මෝටර් රථ ප්‍රවාහන දෙපාර්තමේන්තුවේ ලියාපදිංචිකර තිබුණු වාහන 47ක් විවිධ පුද්ගලයින් හා ආයතනවලට නිකුත් කර තිබුණත්, මේ දක්වා එම වාහන නැවත පවරා ගැනීමක් සිදුකර නැති බවද සඳහන්.\nමීට අමතරව ජනාධිපති මාධ්‍ය අංශයේ ඉංජිනේරුවන් විසින් ජනාධිපති ලේකම් වෙත ඉදිරිපත් කර තිබූ “මාධ්‍ය අංශය සතුව තිබී අස්ථානගත වූ උපකරණවල දළ වටිනාකම” මැයෙන් වූ වාර්තාවට අනුව එහි වටිනාකම රුපියල් 34,189,688ක්.\nරුපියල් 17,786,325ක් වටිනා ලැප්ටොප් පරිගණක 104ක් 2015 සිට 2020 ජනවාරි දක්වා මාධ්‍ය අංශය වෙත ලබාදී තිබුණත් නැවත කාර්යාලයට ලැබී ඇත්තේ ඉන් ලැප්ටොප් පරිගණක 26ක් හා මැක් බුක් එයාර් පරිගණක 2ක් පමණක් බව ද එම වාර්තාවේ සඳහන්.\nඑම කාලය තුළදී මාධ්‍ය අංශයේ නිලධාරීන්ට නිකුත් කර තිබූ රුපියල් 3,470,742ක් වටිනා ජංගම දුරකථන හා i pad 45න් ජංගම දුරකථන 14ක් හා i pad 3ක් පමණක් නැවත කාර්යාලයට භාර දී තිබෙනවා.\nඑයිනුත් ජංගම දුරකථන 9ක් සහ i pad 2ක් අක්‍රියව පැවති බව සඳහන්.",
       "URL": "https://www.hirunews.lk/318915/ජනපති-මැදුරේ-කෝටි-ගණනක-බඩු-වාෂ්ප-වෙලා",
       "Category": "Local News",
       "Parent URL": "https://www.hirunews.lk/local-news.php?pageID=776"
}