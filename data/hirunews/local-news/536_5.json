{
       "Source": "hirunews",
       "Timestamp": "Tuesday, 14 February 2023 - 19:08",
       "Headline": "ශ්‍රී ලංකා ක්‍රීඩිකාවකට ICC චර්යාධර්ම සංග්‍රහය කඩ කිරීමේ චෝදනා",
       "News Content": "ශ්‍රී ලංකා කාන්තා ක්‍රිකට් කණ්ඩායමේ කඩුලු රකින්නිය වන අනුෂ්කා සංජීවනීට තරග ගාස්තුවෙන් 15% ක දඩයක් පනවා තිබෙනවා.\nඒ ජාත්‍යන්තර ක්‍රිකට් කවුන්සිල චර්යාධර්ම සංග්‍රහයේ 1 වන මට්ටමේ චර්යා ධර්ම කඩ කිරීමක් හේතුවෙන්.\n2023 ජාත්‍යන්තර ක්‍රිකට් කවුන්සිල T20 ලෝක කුසලාන තරගාවලියේ බංග්ලාදේශයට එරෙහිව පැවති තරගය අතරතුර දී මෙම චර්යා ධර්ම උල්ලංඝණය කිරීම සිදු වුනා.\nමෙහි දී චර්යාධර්ම සංග්‍රහයේ 2.5 වගන්තිය උල්ලංඝණය කිරීම සම්බන්ධයෙන් සංජීවනී වරදකාරිය වූ අතර, පිතිකරුවෙකු දැවී යාමේදී ක්‍රීඩකයින් සහ ක්‍රීඩක සහායක පිරිස් සඳහා වෙත කිසියම් භාෂාවක්, ක්‍රියාවක් හෝ අභිනයක් භාවිතා කිරීමට අදාළ වරදක් ඇය සිදු කර තිබෙනවා.\nඊට අමතරව සංජීවනීගේ විනය වාර්තාවට එක් අප්‍රසාද ලකුනක් ද එකතු කර තිබෙනවා.\nබංගලාදේශ ඉනිමේ 10 වැනි ඕවරයේදී සෝභනා මොස්ටාරි දැවී යාමෙන් පසු සංජීවනී පිතිකාරිනිය දෙසට ආක්‍රමණශීලී ලෙස දිව ගොස් සිදුකළ සැමරීම, කිසියම් භාෂාවක්, ක්‍රියාවක් හෝ අභිනයක් භාවිතා කිරීමෙන් සිදු කෙරෙණ වරදක් ලෙසටයි ජාත්‍යන්තර ක්‍රිකට් කවුන්සිලය තීරණය කර ඇත්තේ.\nකෙසේ වෙතත් එමිරේට්ස් ජාත්‍යන්තර තරඟ තීරක මණ්ඩලයේ GS ලක්ෂ්මි ඉදිරියේ අනුෂ්කා සංජීවනී මෙම ක්‍රියාව පිළිබඳ වරද පිළිගත් නිසා ඒ පිළිබඳ වැඩිදුර විභාගයක් අවශ්‍ය නොවන බවයි වාර්ථා වන්නේ.",
       "URL": "https://www.hirunews.lk/327427/ශ්‍රී-ලංකා-ක්‍රීඩිකාවකට-icc-චර්යාධර්ම-සංග්‍රහය-කඩ-කිරීමේ-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=536"
}