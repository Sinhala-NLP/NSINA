{
       "Source": "hirunews",
       "Timestamp": "Monday, 12 September 2016 - 14:11",
       "Headline": "Update : අතිපූජ්‍ය නාඋයනේ අරියධම්ම නාහිමියන් දැයෙන් සමු ගනී",
       "News Content": "අපවත් වී වදාළ ශ්‍රී ලංකා රාමඤ්ඤ මහ නිකායේ අනුනායක අතිපූජ්‍ය නාඋයනේ අරියධම්ම හිමියන්ගේ ශ්‍රී දේහය පිළිබද අවසන් කටයුතු අද පස්වරුවේ පාර්ලිමේන්තු ක්‍රීඩාංගණයේදී රාජ්‍ය අනුග්‍රහය සහිතව සිදුකෙරුණා.\nඋන්වහන්සේගේ ශ්‍රී දේහය රැගත් රථ පෙළපාලිය බෞද්ධාලෝක මාවතේ පිහිටි ශ්‍රී කල්‍යාණ ධර්ම ආශ්‍රමයේ සිට පාර්ලිමේන්තු ක්‍රීඩාංගණය දක්වා පැමිණීමෙන් අනතුරුව විශේෂ ආගමික වතාවත් සිදුකෙරුණා.\nපාංශුකූල චාරිත්‍ර සිදුවූයේ ශ්‍රී ලංකා රාමඤ්ඤ මහා නිකායේ මහනායක අග්ග මහා පණ්ඩිත, රාජකීය පණ්ඩිත, විනය විශාරද, අතිපූජ්‍ය නාපානේ ප්‍රේමසිරි මහනායක මාහිමිපාණන්ගේ ප්‍රධානත්වයෙන්.\nරාජ්‍ය අනුග්‍රහය සහිතව පැවැති ආදාහන පූජෝත්සවය සඳහා මහා සංඝ රත්නය සේම මැති ඇමතිවරුන් රැසක් එක්ව සිටියා.\nජනාධිපති මෛත්‍රීපාල සිරිසේන දේහයට අවසන් ගෞරව දැක්වූ අතර, අග්‍රාමාත්‍ය රනිල් වික්‍රමසිංහගේ ශෝක පණිවුඩය අවමංගල්‍ය සභාවේදී ඉදිරිපත් කළේ ස්වදේශ කටයුතු අමාත්‍ය වජිර අබේවර්ධන විසින්.\nහිටපු ජනාධිපති මහින්ද රාජපක්ෂ ද ආදාහන පූජෝත්සවයට එක්ව සිටියා.\nUpdate : Monday, September 12, 2016 : 7.22\n..............................................................................................\nඅපවත් වී වදාළ රාමඤ්ඤ මහා නිකායේ අනුනායක අතිපූජ්‍ය නාඋයනේ අරියධම්ම හිමිපාණන්ගේ දේහය පිළිබඳ ආදාහන පූජෝත්සවය රාජ්‍ය ගෞරව සහිතව අද පස්වරුවේ පාර්ලිමේන්තු ක්‍රීඩාංගණයේදී පැවැත්වෙනවා.\nබෞද්ධාලෝක මාවතේ පිහිටි ශ්‍රී කල්‍යාණි ධර්ම යෝගාශ්‍රමයේ තැන්පත් කර තිබූ දේහය පාර්ලිමේන්තු ක්‍රීඩාංගණය වෙත වැඩමවීම මේ වනවිට ආරම්භවී ඇති බවයි හිරු වාර්තාකරු සඳහන් කළේ.\nශ්‍රී කල්‍යාණි යෝගාශ්‍රම සංස්ථාවේ අනුශාසක ධුරය ද හෙබවූ උන්වහන්සේ කොළඹ පෞද්ගලික රෝහලකදී පසුගිය බදාදා අපවත්වන විට 79 වන වියේ පසුවුණා.",
       "URL": "https://www.hirunews.lk/142797/update-අතිපූජ්‍ය-නාඋයනේ-අරියධම්ම-නාහිමියන්-දැයෙන්-සමු-ගනී",
       "Category": "Local News",
       "Parent URL": "https://www.hirunews.lk/local-news.php?pageID=4882"
}