{
       "Source": "hirunews",
       "Timestamp": "Sunday, 22 January 2023 - 11:00",
       "Headline": "ධම්සෝ වනසන මැර ශිෂ්‍ය නායකයෝ - මවක් හඬා වැටෙයි (වීඩියෝ)",
       "News Content": "අම්බලන්ගොඩ ධර්මාශෝක විද්‍යාලයේ සිසුන් පිරිසක් විසින් තවත් සිසුවෙකුට පසුගිය 18 වැනි දා අමානුෂික අන්දමින් පහරදීම සම්බන්ධයෙන් මෙතෙක් පාසලෙන් කිසිදු නීතිමය ක්‍රියාමාර්ගයක් හෝ විනය ක්‍රියාමාර්ගයක් ගෙන නොමැති බවට පහරකෑමට ලක් වූ ශිෂ්‍යයාගේ මව චෝදනා කරනවා.\nතම දරුවා හට පාසලේ තවත් ශිෂ්‍යයින් පිරිසක් විසින් යකඩ ආවරණ අතට පැළඳ මෙම පහරදීම සිදු කර ඇති බවයි මව සඳහන් කළේ.\nපහරකෑමට ලක්ව ඇත්තේ 12 වැනි ශ්‍රේණියේ ගණිත අංශයේ ඉගෙනුම ලබන ශිෂ්‍යයෙක්.\nසිය දරුවා හට රැවුල නොකැපීමේ සිද්ධියකට මෙලෙස පහර දී ඇති බව ද දරුවාගේ මව පැවසුවා.\nපහරකෑමට ලක් වූ සිසුවාගේ මව පැවසුවේ මෙවැන්නක්..\n''එයාට රේසරෙන් රැවුල කපන්න බෑ. ඇලජික් එකක් එනවා.ඒ නිසා එයා මැෂින් එකෙන් තමයි රැවුල කපන්නේ.රැවුල පේන්න නෑ. ඒත් උදේට චෙක් කරනකොට ඇල්ලුවහම තියෙන බව පේනවා.එතකොට දවසක් ශිෂ්‍ය නායකයෙක් මෙයාව අල්ලගෙන තියෙනවා.අල්ලගෙන එයින් දිගින් දිගටම එයාව අපහසුතාවයට පත් කරලා තියෙනවා.ඒත් අංශ භාර ගුරුතුමා කියලා තියෙනවා මේ පිළිබඳ ලියුමකින් පාසල දැනුවත් කරලා තියෙන්නේ කියලා.ඒත් එයා ඒක අහන්නෙ නැතිව ඉතාම සැලසුම්සහගතව පිරිසක් පිටින් ගෙනල්ලා අඹ සෙවන කියන ස්ථානයේ පාසලේ 20ක් විතර ඉඳලා තියෙනවා.කොහොම හරි ඉන්ටර්වල් එකේ පඩිපෙළ වටකරලා මේ දරුවට යන්න බැරි විදියට අතට යකඩ වළලු දාපු, ඩෙනිම් ඇඳපු තුන්දෙනෙක් ඉඳලා තියෙනවා.ගහලා බිම දාලා පාගලා, හක්කට එහෙම අතේ යකඩ වළලු දාපු ඒවගෙන් ගහලා තියෙනවා...''\nයනුවෙන්.\nතම දරුවාගේ හිස, බඩ සහ පපුව ප්‍රදේශ අදාළ ශිෂ්‍ය මැරයන් විසින් පාගා තිබීම හේතුවෙන් දින 6-7ක් බලපිටිය රෝහලේ ලේ වමනය සිදු කළ බවයි දරුවාගේ මව වැඩිදුරටත් පැවසුවේ.\nමෙවන් ඛේදනීය සිදුවීමක් සිදු වුව ද, අදාළ සිදුවීම සම්බන්ධයෙන් සාකච්ඡා කිරීමට තම ස්වාමි පුරුෂයා සමග විද්‍යාලයේ විදුහල්පතිනිය මුණගැසීමට සෑහෙන උත්සාහයක් ගත් බවත්, පසුව ඇය මහත් පරිශ්‍රමයකින් අනතුරුව මුණගැසුණු විට දී, තමන් ඉල්ලා සිටියේ මේ පිළිබඳ නිසි ක්‍රියාමාර්ගයක් ගැනීමට කටයුතු කරන ලෙසයි.\nඑහෙත් තවමත් එම සිද්ධිය සම්බන්ධයෙන් පාසල විසින් ගනු ලැබූ ක්‍රියාමාර්ගයක් හෝ සම්බන්ධයෙන් තමන්ව දැනුවත් කිරීමක් නොකළ බවත්, පාසලක සිදු වූ මෙවැනි හැසිරීම් සම්බන්ධයෙන් අධ්‍යාපන බලධාරින්ගේ හෝ අවධානය ඊට යොමු කර දරුවාට සාධාරණයක් කර, ධම්සෝ පින්බිම ආරක්ෂා කර දෙන ලෙස මව අධ්‍යාපන බලධාරින්ගෙන් ඉල්ලා සිටිනවා.",
       "URL": "https://www.hirunews.lk/325624/ධම්සෝ-වනසන-මැර-ශිෂ්‍ය-නායකයෝ-මවක්-හඬා-වැටෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=586"
}