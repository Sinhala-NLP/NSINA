{
       "Source": "hirunews",
       "Timestamp": "Thursday, 21 April 2022 - 13:03",
       "Headline": "ගාලුමුවදොර විරෝධතාවට සහය පළ කළ පොලිස් සැරයන්වරයාගේ වැඩ තහනම් (වීඩියෝ)",
       "News Content": "ගාලු මුවදොර පැවැත්වෙන විරෝධතාව අතරතුර ඊට සහය පළ කරමින් ප්‍රකාශයක් ලබාදුන් පොලිස් සැරයන්වරයාගේ වැඩ තහනම් කර ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව පවසනවා.\nපසුගිය දා අදාළ පොලිස් සැරයන්වරයා විරෝධතාකරුවන් අතරට ගොස් ඊට සහය දක්වමින් ප්‍රකාශයක් නිකුත් කළ අතර එය සමාජ මාධ්‍ය ජාලවල ද සංසරණය වුණා.\nපසුව ඔහු සම්බන්ධයෙන් විනයානුකූලව ක්‍රියාමාර්ග ද ගන්නා බවයි පොලිස් මාධ්‍ය කොට්ඨාශය නිවේදනයක් නිකුත් කරමින් සදහන් කළේ.\nගාලු මුවදොර පැවැත්වෙන විරෝධතාව අතරතුර ඊට සහය පළ කරමින් ප්‍රකාශයක් ලබාදුන් පොලිස් සැරයන්වරයාගේ වැඩ තහනම් කර ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව ප්‍රකාශ කළා.\nඔහු අත්අඩංගුවට ගෙන අධිකරණයට ඉදිරිපත් කළ අවස්ථාවේ ශරීර ඇප 3ක් මත මුදා හැරීමටයි පසුගියදා අධිකරණය නියෝග කළේ.\nඅදාළ පොලිස් සැරයන්වරයා සිරිපාගම පොලිසියේ විශේෂ රාජකාරී පදනම යටතේ රාජකාරී සිදුකර ඇති අතර එම පොලිස් ස්ථානයෙන් අනවසරයෙන් පිටව ගොස් ගාලු මුවදොර වෙත පැමිණ ඇති බවටද අනාවරණ වුණා.\nමෙම පොලිස් නිලධාරීයා කුට්ටිගල පොලිසියට අනුයුක්තව සේවය කරනු ලබන අතර, ඔහු 1989 වසරේ පොලීසියට එක්වූ අයෙක්.\nමේ අතර, ගාලුමුවදොර විරෝධතාවය අද 13 වන දිනටත් අඛන්ඩව පැවැත්වෙනවා. ඔවුන් එම ස්ථානයේ කළුකොඩි ඔසවා පාස්කු ප්‍රහාරයට අද සිය විරෝධය පළ කළා.\nඅදත් විවිධ ප්‍රදේශවල ඉන්ධන මිල ඉහළ යාම, ඇතුළු කරුණු කිහිපයකට එරෙහිව තවත් විරෝධතා පැවැත්වුණා.\nඅම්බලන්තොට නගරයේ කළු කොඩි ඔසවා සියලු වෙළඳසැල් වසා දමා හර්තාල් ව්‍යාපාරයක් පැවැත්වුණා.\nප්‍රදේශ කිහිපයක රාජ්‍ය සේවකයින් සහ බැංකු සේවකයින් ද විරෝධතාවල නිරතව සිටියා. වැලිමඩ ප්‍රදේශයේ මාර්ග අවහිර කරමින් පැවති විරෝධතාවකට බීමත් පිරිසක් එක්ව තිබූ අතර, පොලීසිය මැදිහත් වී ඔවුන් විසුරුවා හරිනු ලැබුවා.\nඑමෙන්ම, පන්නල ප්‍රදේශයේ මෙන්ම ගිරාඳුරුකෝට්ටේ පැවති විරෝධතාවක් අතරතුර මාර්ගය අවහිර කිරීම හේතුවෙන් මාර්ගයේ ගමන් ගනිමින් සිට පීඩාවට පත් පිරිස් සහ විරෝධතාකරුවන් අතර උණුසුම් තත්ත්වයක් හට ගත්තා.",
       "URL": "https://www.hirunews.lk/302438/ගාලුමුවදොර-විරෝධතාවට-සහය-පළ-කළ-පොලිස්-සැරයන්වරයාගේ-වැඩ-තහනම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1218"
}