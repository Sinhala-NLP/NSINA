{
       "Source": "hirunews",
       "Timestamp": "Wednesday, 01 December 2021 - 13:26",
       "Headline": "ඊයේ ගෑස් ආශ්‍රිත සිදුවීම් 34ක් - 11 කට තුවාල (වීඩියෝ)",
       "News Content": "ගෑස් ආශ්‍රිත සිදුවීම් 34ක් ඊයේ දිනයේදී වාර්තා වී ඇති බව වෙළෙඳ අමාත්‍යාංශයේ විශේෂ උපදේශක කාරක සභාවේදී අනාවරණ වී තිබෙනවා.\nඑමෙන්ම, ගෑස් ආශ්‍රිත සිදුවීම්වලින් මේ දක්වා පුද්ගලයින් 11 දෙනෙකු පමණ තුවාල ලබා ඇති බවයි ඊට එක්වෙමින් බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් ප්‍රකාශ කළේ.\nමෙම උපදේශක කාරක සභාව අද පෙරවරුවේ කථානායක මහින්ද යාපා අබේවර්ධනගේ ප්‍රධානත්වයෙන් පාර්ලිමේන්තුවේ රැස් වූ අතර, ඊට විපක්ෂ නායක සජිත් ප්‍රේමදාස, ආණ්ඩු පක්ෂයේ මැති ඇමතිවරුන්, මොරටුව විශ්වවිද්‍යාලයේ නියෝජිතයින්, ලිට්රෝ සහ ලාෆ් ගෑස් සමාගම්වල ප්‍රධානීන්, ඛනිජ තෙල් සංස්ථාවේ උසස් නිලධාරීන්, ප්‍රමිති ආයතනය ඇතුළු තවත් ආයතන රැසක නියෝජිතයින් එක්ව සිටියා.\nමෙහිදී අදහස් දැක්වූ පාරිභෝගික රාජ්‍ය අමාත්‍ය ලසන්ත අලගියවන්න කියා සිටියේ, ගෑස් උඳුන්වල භාවිතා කරන උපකරණ ආශ්‍රිතව මෙම පිපිරීම් සිදුව ඇති නමුත් ගෑස් සිලින්ඩරවල කිසිදු පිපිරීමක් සිදුව නොමැති බවයි.\nමේ අතර, අද දිනයේ ගෑස් ආශ්‍රිත සිද්ධීන් වාර්තා වනවා. දඹුල්ල - මැණික්දෙන, ඉමදූව - අගුණුගහ - දඩුවන සහ හැටන් - දිඹුල ප්‍රදේශවලින් ගෑස් නළ සහ උඳුන් පුපුරා යාමේ සිද්ධීන් වාර්තා වුණා.\nමේ අතර, මාතර - වැලිගම - වල්ලිවල ප්‍රදේශයේ නිවසක ඊයේ රාත්‍රියේ ඇති වූ ගින්නකින් වයස අවුරුදු 8ක දැරියක් ජීවිතක්ෂයට පත්වුණා.\nකෙසේ වෙතත්, අනතුරට හේතුව ගෑස් කාන්දුවකින් නොවන බවටයි අනාවරණ වී ඇත්තේ.\nඑමෙන්ම, වෙන්නප්පුව - නයිනමඩම ප්‍රදේශයේ වායු සමීකරණ අලුත්වැඩියා කරන ස්ථානයක ඇති වූ කිසියම් පිපිරීමකින් එහි සේවකයන් දෙදෙනෙකු තුවාල ලබා මීගමුව මහ රෝහලට ඇතුළත් කර තිබෙනවා.\nඊයේ පස්වරුවේ මෙම අනතුර සිදුව ඇත්තේ මෝටර්  රථ සඳහා යොදන වායු සමීකරණ යන්ත්‍රයක් අලුත්වැඩියා කරමින් සිටි අවස්ථාවේදියි.",
       "URL": "https://www.hirunews.lk/289710/ඊයේ-ගෑස්-ආශ්‍රිත-සිදුවීම්-34ක්-11-කට-තුවාල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1525"
}