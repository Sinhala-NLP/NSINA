{
       "Source": "hirunews",
       "Timestamp": "Monday, 16 May 2022 - 15:20",
       "Headline": "ද්විත්ව ශතකය පෙනි පෙනී මැතිව්ස් ක්‍රීඩාගාරයට හරවා යැවූ බංගලි පන්දු යවන්නා",
       "News Content": "සංචාරක ශ්‍රී ලංකා කණ්ඩායම සහ බංග්ලාදේශ කණ්ඩායම අතර බංග්ලාදේශයේ චිතගොන් හි දී පැවැත්වෙන පළවෙනි ටෙස්ට් තරගයේ දෙවැනි දිනය වන අද (16) ඇන්ජලෝ මැතිව්ස් සිය දෙවැනි ද්විත්ව ශතකය ලබා ගැනීමට පෙනෙන මානයේ තිබීය දී දැවී ගියා.\nඇන්ජලෝ මැතිව්ස් ලකුණු 199කට දැවී යද්දී ඔහු පන්දු 397 ක ට මුහුණදී තිබුනා.\nමැතිව්ස්ගේ මෙම ලකුණු 199 තුළ හතරේ පහර 19 ක් සහ එක් හයේ පහරක් ඇතුළත් වී තිබුනා.\nමැතිව්ස් දැවී ගියේ මෙම තරගයේ හොඳින්ම පන්දු යැවූ බංග්ලාදේශ දඟ පන්දු යවන්නා වන නයීම් හසාන් යොමුකළ පන්දුවකට අනවශ්‍ය පහරක් එල්ල කිරීමට යාමෙන්.\nසීමා ඉරෙන් ඉදිරියට පැන ඔහු එල්ල කළ පහර උඩපන්දුවක් ලෙස රැක ගන්නට ශකීබ් අල් හසන් සමත් වීමත් සමග පන්දු 397ක් දිග් වූ ඇන්ජලෝ මැතිව්ස්ගේ සංවර ඉනිම නිමාව දුටුවා.\nමැතිව්ස්ගේ දැවී යාමත් සමඟ ශ්‍රී ලංකා ඉනිම ලකුණු 397 කට සීමා වූ අතර බංග්ලාදේශ කණ්ඩායම වෙනුවෙන් හොඳින්ම පන්දු යැවූ නයීම් හසාන් ලකුණු 105 කට කඩුලූ 6 ක් දවා ගත්තා.\nශ්‍රී ලංකා කණ්ඩායම වෙනුවෙන් පිත්තෙන් දස්කම් දැක් වූ අනිත් පිතිකරුවන් වූයේ කුසල් මෙන්ඩිස් සහ දිනේෂ් චන්දිමාල් දෙදෙනායි.\nමේ දෙදෙනා පිළිවෙලින් ලකුණු 54ක් සහ ලකුණු 66ක් ලබා සිටියදී දවා ගන්නට තයිජුල් ඉස්ලාම් සහ නයීම් හසාන් සමත් වුනා.\nමේ දෙදෙනා ඇන්ජලෝ මැතිව්ස් සමග එක්ව පිළිවෙලින් තුන්වෙනි කඩුල්ලට ලකුණු 92 ක සම්බන්ධතාවක් සහ පස් වැනි කඩුල්ලට ලකුණු 136 ක සම්බන්ධතාවක් ගොඩ නගන්නටත් සමත් වුණා.\nබංග්ලාදේශ කණ්ඩායම වෙනුවෙන් පන්දු යැවීමේදී දස්කම් දැක්වූ අනෙක් ක්‍රීඩකය වන ශකීබ් අල් හසන් කඩුළු 3ක් දවා ගත්තේ ශ්‍රී ලංකා කණ්ඩායමට ලකුණු 60 ක් පමනක් ලබා දෙමින්.",
       "URL": "https://www.hirunews.lk/304509/ද්විත්ව-ශතකය-පෙනි-පෙනී-මැතිව්ස්-ක්‍රීඩාගාරයට-හරවා-යැවූ-බංගලි-පන්දු-යවන්නා",
       "Category": "Local News",
       "Parent URL": "https://www.hirunews.lk/local-news.php?pageID=1164"
}