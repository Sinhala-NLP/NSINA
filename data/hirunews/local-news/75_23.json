{
       "Source": "hirunews",
       "Timestamp": "Thursday, 24 August 2023 - 16:09",
       "Headline": "වවුනියාව උපන්දින සාදයේ ඝාතනයන්ට සැක පිරිස යළි රිමාන්ඩ් - ප්‍රධාන සැකකරු සෙසු සැකකරුවන්ට දුරකතන ඇමතුම් 3200ක් දීලා",
       "News Content": "වවුනියාවේ, තෝනිකල් ප්‍රදේශයේ උපන් දින සාදයක් පැවති නිවෙසට ප්‍රහාරයක් එල්ල කර එම නිවෙසේ අඹුසැමියන් ඝාතනය කොට තවත් නව දෙනෙකුට තුවාල සිදු කිරීමේ චෝදනාව යටතේ වවුනියාව පොලීසිය විසින් අත්අඩංගුවට ගත් සැකකරුවන් හය දෙනා සැප්තැම්බර් මස 7 වෙනිදා දක්වා යළි රිමාන්ඩ් බාරයේ තබන ලෙස වවුනියාව මහේස්ත්‍රාත් වසීම් අහමඩ් අද (24) නියෝග කළා.\nමෙම සැකකරුවන් දින කීපයක්ම බන්ධාගාරයේ පසුවන නිසා ඔවුන්ට ඇප ලබා දෙන ලෙස සැකකරුවන් වෙනුවෙන් පෙනී සිටි නීතිඥවරයා අධිකරණයෙන් ඉල්ලා සිටි නමුත් පොලීසිය ඊට විරෝධය පල කිරීම නිසා මහේස්ත්‍රාත්වරයා ඇප ලබාදීම ප්‍රතික්ෂේප කරනු ලැබුවා.\nපොලිසිය මේ අවස්ථාවේදී ඇප ලබා නොදීමට හේතු වශයෙන් ඉදිරිපත් කළේ මෙම සැකකරුවන් හය දෙනා අතරින් ප්‍රධාන සැකකරුගේ දුරකතනයෙන් සෙසු සැකකරුවන්ට දුරකතන ඇමතුම් 3200 කට ආසන්න ප්‍රමාණයක් ලබා ගෙන ඇති නිසා ඔවුන්ගෙන් එක් අයකුට හෝ ඇප ලබා දීම නඩු කටයුත්තට විශාල හානියක් විය හැකි බවයි.\nමෙම සැකකරුවන් හඳුනාගැනීමේ පෙරෙට්ටුවකට ඉදිරිපත් කිරීමට නියමිතව තිබුණ ද තුවාලකරුවන් වැඩිදුර වෛද්‍ය ප්‍රතිකාර සදහා නික්ම ගොස් සිටි නිසා හඳුනාගැනීමේ පෙරෙට්ටුව පසුවට කල් තැබුණා.\n2023 ජූලි මස 23 වන දා වවුනියාවේ තෝනිකල් ප්‍රදේශයේ නිවෙසක ආරම්හ වූ උපන් දින සාදයක් පසු දා පහන් වන තුරුම පැවති අතර අලුයම් කාලයේදී නිවෙසට ඇතුළු වූ පිරිසක් නිවසේ උදවිය කඩුවලින් කපා කොටා නිවෙසට ගිනි තැබීම නිසා අඹුසැමියන් මිය ගොස් තවත් නව දෙනෙකු තුවාල ලැබූ බවයි පොලිසිය සඳහන් කළේ.\nපෙම් පලහිලව්වක කොන්ත්‍රාත්තුවක් මත මෙම ඝාතනය සිදුව ඇති බවට මේ වන විට වවුනියාව පොලීසියට තොරතුරු ලැබී ඇති අතර පෙම්වතා මරා දැමීම සදහා රුපියල් ලක්ෂ විසිපහක මුදලක් කොන්ත්‍රාත්තුව වශයෙන් ලබා දීමට වවුනියාව ඕමන්ත ප්‍රදේශයේ පුද්ගලයකු මැරයන්ට එකග වී තිබෙනවා.\nමෙම සිද්ධිය සම්බන්ධයෙන් වවුනියාව පොලීසිය විසින් දියත් කළ විමර්ශනයකින් පසුව සැකකරුවන් හය දෙනෙකු අත්අඩංගුවට ගැනීමට හැකි වුවත් රුපියල් ලක්ෂ විසි පහෙන් කොටසක් කොන්ත්‍රාත් මුදල වශයෙන් ලබා ගත් තැනැත්තා හා මෙම ඝාතනයන්ට සම්බන්ධ බව කියන අනෙක් සැකකරුවන් හතර දෙනා දෙනා අත්අඩංගුවට ගැනීමට වවුනියාව පොලිසියට මෙතෙක් හැකි වී නැහැ.",
       "URL": "https://www.hirunews.lk/345957/වවුනියාව-උපන්දින-සාදයේ-ඝාතනයන්ට-සැක-පිරිස-යළි-රිමාන්ඩ්-ප්‍රධාන-සැකකරු-සෙසු-සැකකරුවන්ට-දුරකතන-ඇමතුම්-3200ක්-දීලා",
       "Category": "Local News",
       "Parent URL": "https://www.hirunews.lk/local-news.php?pageID=75"
}