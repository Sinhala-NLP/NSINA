{
       "Source": "hirunews",
       "Timestamp": "Tuesday, 29 November 2022 - 16:42",
       "Headline": "කසළ ආහාරයට ගැනීම නිසා කැකිරාවේ අලි ඇතුන් රැසකගේ ජීවිත අනතුරේ",
       "News Content": "කැකිරාව ප්‍රාදේශීය සභාව මඟින් ගනේවල්පොල, ඇඹුල්ගස්වැව ප්‍රදේශයේ ඉඩමක පවත්වා ගෙන යනු ලබන කසලාංගනයට නිරන්තරයෙන් පැමිණෙන අලි ඇතුන් රැසක් එහි ඇති කසළ ආහාරයට ගැනීමට පුරුදුව සිටිනවා.\nමීට වසර ගණනාවකට ඉහත දී එම ස්ථානයේ ජීව වායු හා කොම්පෝස්ට් ඒකකයක් ආරම්භ කරන බව පවසමින් මෙම ස්ථානයට කසල බැහැර කිරීම කැකිරාව ප්‍රාදේශීය සභාව මඟින් ආරම්භ කර තිබුණා.\nකැකිරාව, ගනේවල්පොල ඇතුළු නගරවලින් බැහැර කෙරෙන කුණු කසල දෛනිකව මෙම ස්ථානයට බැහැර කිරීම කැකිරාව ප්‍රාදේශීය සභාව මඟින් මේ වනවිටත් සිදු කරමින් පවතිනවා.\nඑහි විවෘත භූමියට අවිධිමත්ව බැහැර කෙරෙන කුණු කසළ ආහාරයට ගැනීමට වනසතුන් රැසක් මේ වනවිට පුරුදුව සිටිනවා.\nබොහෝ විට එහි පැමිණෙන අලි ඇතුන් එහි ඇති පොලිතින් ඇතුළු වෙනත් අහිතකර දෑ නිරන්තරයෙන් ආහාරයට ගන්නා අතර එම අලි ඇතුන්ගේ ජීවිත ද මේ හේතුවෙන් දැඩි අවධානමකට ලක්ව තිබෙනවා.",
       "URL": "https://www.hirunews.lk/321577/කසළ-ආහාරයට-ගැනීම-නිසා-කැකිරාවේ-අලි-ඇතුන්-රැසකගේ-ජීවිත-අනතුරේ",
       "Category": "Local News",
       "Parent URL": "https://www.hirunews.lk/local-news.php?pageID=700"
}