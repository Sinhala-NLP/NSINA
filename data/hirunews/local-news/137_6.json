{
       "Source": "hirunews",
       "Timestamp": "Monday, 31 July 2023 - 10:57",
       "Headline": "අපරික්ෂාකාරී ලෙස රිය පදවා අනතුරක් සිදු කිරීමට අදාල පාඨලීගේ නඩුව කල් තබයි",
       "News Content": "අපරික්ෂාකාරී ලෙස රිය පදවා අනතුරක් සිදු කිරීමේ චෝදනාව සම්බන්ධයෙන් හිටපු අමාත්‍ය පාඨලී චම්පික රණවකට එරෙහිව නීතිපතිවරයා විසින් ගොනුකර තිබෙන නඩුව අද (31) කොළඹ මහාධිකරණය හමුවේ කැඳවනු ලැබුවා.\nමෙම නඩුව අද කොළඹ මහාධිකරණ විනිසුරු නාමල් බල්ල්ලේ ඉදිරියේ කැඳවනු ලැබු අතර එම අවස්ථාවේදී විත්තිකාර පාඨලී චම්පික රණවක අධිකරණයේ පෙනී සිටියා.\nඑහිදී විත්තිකාර චම්පික රණවක වෙනුවෙන් පෙනී සිටි නීතිඥ අමරසිරි පණ්ඩිතරත්න අධිකරණය හමුවේ කරුණු දක්වමින් මෙම නඩුවට පාදක වන තවත් සමාන නඩුවකට අදාළව විත්තිකරු මේවන විට ශ්‍රේෂ්ඨාධිකරණය හමුවේ අභියාචනයක් ඉදිරිපත් කර ඇති බව සඳහන් කළා.\nඑම අභියාචනය විභාග කළ ශ්‍රේෂ්ඨාධිකරණය විසින් මහාධිකරණය හමුවේ පැවැත්වෙන නඩු විභාගය අත්හිටුවන ලෙස දන්වා අතුරු නියෝගයක් ද නිකුත් කර ඇති බවත් ඔහු සඳහන් කළා.\nමෙම නඩුවට අදාලව විත්තිකරු විසින් අභියාචනාධිකරණය හමුවේ තවත් අභියාචනයක් ඉදිරිපත් කර ඇති බවත් නීතිඥවරයා පෙන්වා දුන්නා.\nඒ අනුව නඩුව නොවැම්බර් මස 23 දක්වා කල් තැබීමටයි මහාධිකරණ විනිසුරුවරයා නියෝග කළා.\n2016 වසරේ පෙබරවාරි මස 28 වනදා අපරික්ෂාකාරී ලෙස රිය පදවා අනතුරක් සිදු කොට සන්දීප් සම්පත් ගුණවර්ධන නැමැති තරුණයෙකු බරපතළ තුවාල සිදු කිරීම ඇතුළු චෝදනා යටතේ හිටපු අමාත්‍ය පාඨලී චම්පික රණවකට එරෙහිව නීතිපතිවරයා මෙම නඩුව පවරා තිබෙනවා.",
       "URL": "https://www.hirunews.lk/343131/අපරික්ෂාකාරී-ලෙස-රිය-පදවා-අනතුරක්-සිදු-කිරීමට-අදාල-පාඨලීගේ-නඩුව-කල්-තබයි",
       "Category": "Local News",
       "Parent URL": "https://www.hirunews.lk/local-news.php?pageID=137"
}