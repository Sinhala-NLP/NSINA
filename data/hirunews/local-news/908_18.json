{
       "Source": "hirunews",
       "Timestamp": "Sunday, 28 August 2022 - 7:37",
       "Headline": "කප්පම් ගැනීමට පැහැරගත් ව්‍යාපාරිකයාගේ පුතා මුදා හරී - 4 ක් අත්අඩංගුවේ",
       "News Content": "කප්පම් ලබාගැනීමේ අරමුණින් පැහැරගත් කඳාන - හපුගොඩ ප්‍රදේශයේ පදිංචි ව්‍යාපාරිකයාගේ වැඩිමහල් පුත්‍රයා මුදාහැර තිබෙනවා.\nඑමෙන්ම මේ වනවිටත් සිද්ධිය සම්බන්ධයෙන් සැකකරුවන් 04 දෙනෙකු අත්අඩංගුවට ගෙන ඇති බවයි පොලිසිය සඳහන් කළේ.\nකප්පම් ලබාගැනීමේ අරමුණින් කදාන හපුගොඩ ප්‍රදේශයේ පදිංචි ව්‍යාපාරිකයකුගේ වැඩිමහල් පුත්‍රයා කිසියම් පිරිසක් ඊයේ (27) පැහැරගෙන ගොස් තිබූ අතර, අදාළ තරුණයා නිදහස් කිරීමට ඔහුගේ පියාගෙන් රුපියල් ලක්ෂ 56ක මුදලක කප්පමක් ද ඉල්ලා තිබුණා.\nඊයේ උදෑසන වත්තල - කෙරවලපිටිය ප්‍රදේශයේදී ඔහු ගමන්ගත් සුඛෝපභෝගි මෝටර් රථයෙන්ම පැහැරගෙන ගොස් තිබුණා.\nපියාගේ මුදල් ආරවුලකට අදාළව මෙම තරුණයා පැහැරගෙන ගොස් තිබූ අතර, සිද්ධියට සම්බන්ධ වූ පුද්ගලයන් ව්‍යාපාරික පුත්‍රයා මුදාහැරීමට රුපියල් ලක්ෂ 56 ක මුදල ගිණුමකට තැන්පත් කරන ලෙස දැනුම් දී තිබුණා.\nපසුව තරුණයාගේ පියා විසින් අදාළ ගිණුමට මුදල් තැන්පත් කිරීමෙන් පසුවයි මෙලෙස පැහැරගත් පිරිස තරුණයා නිදහස් කර තිබුණේ.\nපසුව විමර්ශන ක්‍රියාත්මක කළ පොලිස් කණ්ඩායම් විසින් කප්පම් මුදල් තැන්පත් කළ ගිණුම් අංකය මගින් ගිණුම් හිමියා හඳුනාගත්තා.\nඒ අනුවයි සිද්ධියට අදාළව සැකකරුවන් 04 දෙනෙකු අත්අඩංගුවට ගෙන ඇත්තේ. මෙලෙස පහැරගැනීමට ලක්ව තිබුණේ නඳුන් කෞෂල්‍ය විජේසිංහ නැමති 22 හැවිරිදි තරුණයෙක්.",
       "URL": "https://www.hirunews.lk/313914/කප්පම්-ගැනීමට-පැහැරගත්-ව්‍යාපාරිකයාගේ-පුතා-මුදා-හරී-4-ක්-අත්අඩංගුවේ",
       "Category": "Local News",
       "Parent URL": "https://www.hirunews.lk/local-news.php?pageID=908"
}