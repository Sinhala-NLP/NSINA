{
       "Source": "hirunews",
       "Timestamp": "Saturday, 06 August 2022 - 21:31",
       "Headline": "කොළඹ සාන්තුවරයින්ගේ එක්දින තරගයෙන් පීතරයින්ට ලකුණු 26ක ජයක්",
       "News Content": "බම්බලපිටිය සාන්ත පීතර විද්‍යාලය සහ මරදාන සාන්ත ජෝසප් විද්‍යාලය අතර පැවති 48 වැනි සාන්තුවරුන්ගේ එක්දින මහා ක්‍රිකට් තරගය අද (6) කොළඹ SSC ක්‍රීඩාංගණයේ දී නිමා වුනා.\nමේ තරගය ලකුණු 26කින් ජය ගත් සාන්ත පීතර විද්‍යාලය 2017 වසරට පසුව නැවතත් Rev. Fr. Peter A.Pillai කුසලානය සිය විද්‍යාලයට රැගෙන යාමට සමත් වුනා.\nකාසියේ වාසිය දිනා ගත් සාන්ත ජෝසප් නායක ශෙවෝන් ඩැනියල් පළමුව පන්දු යැවීමට තීරණය කළා.\nසාන්ත ජෝසප් කණ්ඩායමේ වෙනස්කම් තුනක් සිදු කරමින් රිෂ්ම අමරසිංහ, ශෙනුක් සේරසිංහ සහ නරේන් මුරලිදරන් වෙනුවට සහන් දාබරේ, හිරුන් කපුරුබණ්ඩාර සහ කවේන් පතිරණ මේ තරගය සඳහා කැඳවා තිබුණා.\nතරගයට ආරම්භය ලබා ගත් විශේන් හැලඹගේ සහ රුසඳ ගමගේ ඇතුළු සාන්ත පීතර පළමු කඩුලු 6 ලකුණු 61ක් තුල දවා ගැනීමට සාන්ත ජෝසප් පන්දු යවන්නන් සමත් වුනා.\nකෙසේ නමුත් සාන්ත පීතර විද්‍යාලය අසීරු අඩියක සිටි අවස්ථාවේ දී පිටියේ එක්වූ ශ්‍රී ලංකා 19න් පහළ නියෝජනය කළ ක්‍රීඩකයින් වන නායක වනුජ කුමාර සහ දනාල් හේමානන්ද ලකුණු 174ක සුපිරි සබඳතාවයක් ගොඩනංවමින් යම් තරගකාරී මට්ටමකට ඔවුන්ගේ ලකුණු සටහන රැගෙන යාමට සමත් වුනු අතර 4 පහර 3ක් සහ 6 පහර 3ක් සමඟ ලකුණු 81ක් ලබාගෙන සිටි හේමානන්දගේ දැවී යාමත් සමඟම එම අගනා සබඳතාවය බිඳ වැටුණා.\nනායකත්වයේ පිතිකරණයක නිරත වුනු වනුජ එක්දින මහා තරග ඉතිහාසයේ සාන්ත පීතර ක්‍රීඩකයෙක් ලබා ගත් 5 වැනි ශතකය වාර්තා කර කරන්නට අද සමත් වුනා.\nඔහු ඉනිමේ අවසානය දක්වා ක්‍රීඩා කරමින් නොදැවී ලකුණු 102*ක් ලබාගෙන දස්කම් දැක්වූවා.\nපන්දු 111ක දී වර්ණවත් වුනු ඔහුගේ එම මනරම් ඉනිමට 4 පහර 12ක් ඇතුළත් වුනා.\nඅවසානයේ දී සාන්ත පීතර කණ්ඩායම සිය නියමිත පන්දුවාර 50 අවසානයේ දී කඩුලු 8ක් දැවී ලකුණු 245ක් ලබාගත්තා.\nපන්දු යැවීමේ දී මුදිත ලක්ෂාන් ලකුණු 43කට කඩුලු 3ක් දවා ගත්තා.\nඊට අමතරව දකුණතින් වේගපන්දු යවන දේශාන් සෙනෙවිරත්න ලකුණු 45කට කඩුලු 2ක් දවා ගත්තා.\nලකුණු 246ක ඉලක්කය හඹා යාමේ අරමුණ ඇතිව පිටියට පිවිසි සාන්ත ජෝසප් පළමු කඩුල්ල ඉතාමත් ඉක්මනින් දවා ගැනීමට සාන්ත පීතර ක්‍රීඩකයින් සමත් වුනා.\nඉන් අනතුරුව පිටියේ එක්වූ නායක ඩැනියල් සහ සදීෂ් ජයවර්ධන යන ශ්‍රී ලංකා 19න් පහළ නියෝජනය කළ ක්‍රීඩකයින් දෙදෙනා සිය කණ්ඩායම වෙනුවෙන් හොඳ අඩිතාලමක් සකස් කර දීමට සමත් වුනා.\nඑහි දී ඔවුන් දෙදෙනා එක්ව ලකුණු 147ක සබඳතාවයක් ගොඩනංවමින් මේ එක්දින මහා තරග ඉතිහාසය තුල දෙවැනි කඩුල්ල වෙනුවෙන් වාර්තා වුනු හොඳම සබඳතාවයේ වාර්තාව ඔවුන් දෙදෙනාගේ නමට ඉදිරියෙන් සටහන් කරගත්තා.\nසාන්ත ජෝසප් ලකුණු සටහනට හොඳ ජීවයක් එකතු කළ ඩැනියල් පන්දු 94ක් තුල 4 පහර 5ක් සහ 6 පහර 4ක් සමඟ ලකුණු 91ක් ලබාගෙන සිටිය දී නිමාන් උමේෂ්ගේ පන්දුවක් හමුවේ දැවී ගියා.\nඑම සබඳතාවය බිඳ වැටෙන තෙක් තරගයේ වැඩි වාසිය තමන් සතුකරගෙන සිටි සාන්ත ජෝසප් ක්‍රීඩකයින් හට එතැන් සිට වැඩි පීඩනයක් එල්ල කිරීමට සාන්ත පීතර ක්‍රීඩකයින් සමත් වුනා.\nඑහි ප්‍රතිඵලයක් ලෙස සාන්ත ජෝසප් විද්‍යාලයේ අවසන් කඩුලු 7 ලකුණු 71ක් තුල දවා ගනිමින් සාර්ථක ලෙස තරගයේ වාසිය සියතට ගැනීමට සමත් වුනු සාන්ත පීතර කණ්ඩායම 5 වසර කට පසුව නැවතත් එක්දින ශූරතාවය තමන් සතු කරගැනීමට සමත් වුනා.\nසදීෂ් ජයවර්ධන ලකුණු 61ක් ලබාගෙන මෙවර තරග වාරය තුල ලබා ගත් තෙවැනි අර්ධ ශතකය වාර්තා කරගත්තා.\nපන්දු යැවීමේ දී නිමාන් උමේෂ් සහ ශනොන් රොද්‍රිගෝ කඩුලු 3 බැගින් දවාගෙන සාන්ත පීතර ජයග්‍රහණයට සවියක් වුනා.",
       "URL": "https://www.hirunews.lk/312101/කොළඹ-සාන්තුවරයින්ගේ-එක්දින-තරගයෙන්-පීතරයින්ට-ලකුණු-26ක-ජයක්",
       "Category": "Local News",
       "Parent URL": "https://www.hirunews.lk/local-news.php?pageID=959"
}