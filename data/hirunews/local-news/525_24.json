{
       "Source": "hirunews",
       "Timestamp": "Sunday, 19 February 2023 - 14:20",
       "Headline": "බාධක මැද ලොවක් සිතුවමින් දිනන්ට යත්න දරන අංජලී (වීඩියෝ)",
       "News Content": "සහජයෙන් උරුම වන දක්ෂතා ඔප්නංවා ගැනීමට, දිළිඳුකම ආදී කරුණු කිසිසේත් බාධාවක් වන්නේ නැහැ.\nඒ අතරම සමාජයේ යුතුකම වන්නේත් එවැනි දක්ෂතා ඇති අයට උදව් උපකාර කරමින් ඔවුන් තවදුරටත් දිරිමත් කිරීමයි.\nඑවන් දරුවෙකු පිළිබඳව මේ තොරුතුරු අපට වාර්තා වුණේ පොළොන්නරුව, වැලිකන්ද ප්‍රදේශයෙන්.\nමේ පොළොන්නරුව, වැලිකන්ද, කාලිංගවිල ගම්මානයේ පදිංචි කේ.ජී. කාව්‍යා අංජලී.\nනගරයේ ළමුන්ට ඇති බොහෝ පහසුකම් නොමැති වුවත් අංජලී සතු චිත්‍ර ඇඳීමේ නිසඟ හැකියාවට ඉන් විශාල බාධාවක් එල්ල වී නැහැ.\nවන අලි ගැටලුවෙන්ද පීඩා විඳින ගම්මානයක පදිංචි මේ පවුලේ ප්‍රධාන ආදායම වන්නේ අංජලීගේ පියා එදිනෙදා නිරත වන වැඩකින් ලැබෙන කුළිය පමණයි.\nවැලිකන්ද අසේලපුර විද්‍යාලයෙන් මෙවර උසස් පෙළ විභාගය සඳහා පෙනී සිටින අංජලී, පාඩම් වැඩවලට අමතරව චිත්‍ර ඇඳීම සඳහා වේලාවක් වෙන් කිරීමටත් අමතක කරන්නේ නැහැ.\nබාධක රැසක් මැද අංජලී සිය පිංසලින් පන පෙවූ නිර්මාණ කිහිපයක් අපට පෙන්වූවා.\nසිය හැකියාව දේශීයව මෙන්ම විදේශීයවද ඇගයීමට ලක්වීම පිළිබඳව මැය තුළ ඇත්තේ අහිංසක ආඩම්බරයක්.\nචිත්‍ර ඇඳීමට අමතරව නිවස ආසන්නයට පැමිණෙන වන අලින් එළවා දැමීමේ කාර්යභාරය පැවරී ඇත්තේද අංජලීටයි.\nකෙතරම් අඩු පාඩු පැවතියත් එය තම හැකියාවට බාධාවක් කර නොගෙන සිත්තම් කලාව තුලින් ලොව ජය ගන්නට වෙරදරන කාව්‍යා අංජලී මුළු සමාජයටම ලබා දෙන්නේ මහඟු ආදර්ශයක් නොවේද ?",
       "URL": "https://www.hirunews.lk/327788/බාධක-මැද-ලොවක්-සිතුවමින්-දිනන්ට-යත්න-දරන-අංජලී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=525"
}