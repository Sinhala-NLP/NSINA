{
       "Source": "hirunews",
       "Timestamp": "Sunday, 04 December 2016 - 12:09",
       "Headline": "ඩෙංගු මදුරු කීටයන් බෝ කරන්නන්ටත් 25 000 ක දඩ",
       "News Content": "මදුරු කීටයින් බෝවන ආකාරයට පරිශ්‍ර පවත්වාගෙන යන පුද්ගලයින්ට එරෙහිව අයකරන දඩය 25000 දක්වා වැඩි කිරීමට තමන් යෝජනා කරන බව සෞඛ්‍ය අමාත්‍ය රාජිත සේනාරත්න පවසනවා.\nඔහු කියා සිටියේ ඩෙංගු රෝගය පාලනය කිරීම සඳහා අදාළ අණපනත් සංශෝධනය කළ යුතු බවයි.\nකිසියම් ප්‍රදේශයක ඩෙංගු රෝගය හේතුවෙන් පුද්ගලයෙකු මියගියහොත් ඩෙංගු මදුරු කීටයින් බෝ කළ පුද්ගලයා හෝ ආයතනය විසින් වන්දි ගෙවිය යුතු බවයි අමාත්‍යවරයා කියා සිටියේ.\nඅමාත්‍ය රාජිත සේනාරත්න ඩෙංගු මදුරු මර්දන කටයුතුවල ප්‍රගතිය සොයාබැලීම සඳහා ඊයේ ගම්පහ සෞඛ්‍ය සේවා අධ්‍යක්‍ෂ කාර්යාලය වෙත ගිය අවස්ථාවේදී අදාළ දඩ මුදල් ඉහළ නැංවීම සම්බන්ධයෙන් අදහස් පළ කළා.\nමදුරුවන් බෝවන ආකාරයට පරිසරය පවත්වාගෙන යාමේ වරදට මේ වනවිට රුපියල් 500 සිට රුපියල් 2000 දක්වා දඩ මුදලක් අයකරනු ලබනවා.\nවිශේෂයෙන්ම වැඩබිම් ආශ්‍රිතව දුමායන කටයුතු සහ කීට නාශක භාවිතය කළ යුතු වුවද ඔවුන් ඒ සඳහා ක්‍රියා නොකරන බවයි සෞඛ්‍ය අංශ පෙන්වා දෙන්නේ.\nමදුරු කීටයින් බෝවන අන්දමින් පවත්වාගෙන යන ස්ථානවල හිමිකරුවන්ට අධිකරණ ක්‍රියාමාර්ග ගෙන ඇති අවස්ථාවලදී ඔවුන් දඩමුදල ගෙවා යළි පරිසරය අපවිත්‍ර ආකාරයට පවත්වාගෙන යන බවටද තොරතුරු අනාවරණ වී තිබෙනවා.\nඑමෙන්ම සෞඛ්‍ය අමාත්‍යාංශයේ ජාතික ඩෙංගු මර්දන ඒකකයේ ප්‍රජා වෛද්‍ය විශේෂඥ ප්‍රසිලා සමරවීර සඳහන් කළේ වසරේ ගතවූ කාලය තුළ ඩෙංගු රෝගය හේතුවෙන් පුද්ගලයින් 76 ක් මියගොස් රෝගීන් 47 000 ක් පමණ වාර්තාවී ඇති බවයි.\nවර්ෂාවත් සමඟ මදුරු ගහණයේ ඉහළ යාමක් දක්නට ලැබෙන බැවින් ලබන හත්වනදා සිට 9 වනදා දක්වා ඩෙංගු මර්දන වැඩසටහනක් ක්‍රියාවට නංවා ඇති බවයි ජාතික ඩෙංගු මර්දන ඒකකයේ ප්‍රජා වෛද්‍ය විශේෂඥ ප්‍රසිලා සමරවීර කියා සිටියේ.",
       "URL": "https://www.hirunews.lk/148919/ඩෙංගු-මදුරු-කීටයන්-බෝ-කරන්නන්ටත්-25-000-ක-දඩ",
       "Category": "Local News",
       "Parent URL": "https://www.hirunews.lk/local-news.php?pageID=4768"
}