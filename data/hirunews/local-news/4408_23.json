{
       "Source": "hirunews",
       "Timestamp": "Saturday, 22 July 2017 - 19:15",
       "Headline": "මියගිය යුද සෙන්පතියන් ගැන මල්වතු පාර්ශවය පරීක්ෂණයක් ඉල්ලයි",
       "News Content": "යුද්ධයෙන් මියගිය සෙන්පතියන්, රණවිරුවන් ඇතුළු ජාතික නායකයන් ජීවිතක්ෂයට පත්වූයේ කෙසේ ද යන්න පිළිබදව සොයා බලා එම කරුණු රටට ඉදිරිපත් කළ යුතු බව මල්වතු අනුනායක පූජ්‍ය නියංගොඩ විජිතසිරි හිමියන් පවසනවා.\nඋන්වහන්සේ මේ බව කියා සිටියේ දිවංගත ලූතිනන් ජනරාල් ඩෙන්සිල් කොබ්බෑකඩුවගේ 25 වන ගුණසමරුව අද (22) මහනුවරදී අමතමින්.\n1940 ජුලි 27 වනදා මහනුවරදී උපත ලද ලූතිනන් ජනරාල් ඩෙන්සිල් කොබ්බෑකඩුව වසර 30 කට අධික කාලයක් ශ්‍රී ලංකා යුද හමුදාව නියෝජනය කළ සෙන්පතියෙක්.\n1992 වසරේදී අගෝස්තු 8 වනදා යාපනය - අරාලිතුඩුවේදී කොටි සංවිධානය ඇටවූ බිම්බෝම්බයකට හසුවීමෙන් ඔහු ඇතුළු සෙන්පතියන් කිහිපදෙනෙකු දැයෙන් සමුගත්තා.\nමේජර් ජනරාල් විජය විමලරත්න, රියර් අද්මිරාල් මොහාන් ජයමහ ඇතුලූ රණවිරුවන් දස දෙනෙකු ඒ අතර සිටියා.\nරණවිරුවෙකුට වඩා මානව හිතවාදී මිනිසෙකු ලෙස ප්‍රකට වුණු ලූතිනන් ජනරාල් ඩෙන්සිල් කොබ්බෑකඩුව රටට අහිමි වන්නේ එවක උතුරේ යුද්ධය තීරණාත්මක සන්ධිස්ථානයකට පැමිණ තිබූ අවස්ථාවකදීයි.\nමහනුවර ඩෙන්සිල් කොබ්බෑකඩුව පිළිරුව අසල අද පැවති ගුණසැමරුම් උත්සවයට ඔහුගේ පවුලේ ඥාතීන් ඇතුලූ පිරිසක් ද එක්ව සිටියා.\nඑහිදී අනුශාසනාව සිදුකළ මල්වතු අනුනායක පූජ්‍ය නියංගොඩ විජිතසිරි නාහිමියන් කියා සිටියේ අද වනවිට යුද්ධය නිමාවට පත් කර එය යුද්ධයේ විවිධ පැතිකඩයන් පිළිබදව සාකච්ඡා කරන කාල වකවානුවක් බවයි.\nයුද්ධයට දායක වූ බොහෝ දෙනාට අද දුෂ්කරතාවලට මුහුණපෑමට සිදුව ඇති බව සදහන් කළ උන්වහන්සේ කියා සිටියේ කොබ්බෑකඩුව රණවිරුවානන් වැනි වටිනා සෙන්පතිවරුන් ජීවිතක්ෂයට පත්වූයේ කෙසේ ද යන්න සම්බන්ධයෙන් නිශ්චිත ලෙස සොයා බලා රටට ඉදිරිපත් කළ යුතු අවස්ථාවක් උදාවී ඇති බවයි.",
       "URL": "https://www.hirunews.lk/166522/මියගිය-යුද-සෙන්පතියන්-ගැන-මල්වතු-පාර්ශවය-පරීක්ෂණයක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4408"
}