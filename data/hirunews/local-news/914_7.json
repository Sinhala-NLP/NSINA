{
       "Source": "hirunews",
       "Timestamp": "Thursday, 25 August 2022 - 18:52",
       "Headline": "වී මෝල් හිමියන් සහ ඇමති අතර සාකච්ඡාව උණුසුම් (වීඩියෝ)",
       "News Content": "මහා පරිමාණ හා සුළු පරිමාණ වී මෝල් හිමියන් සහ කෘෂිකර්ම අමාත්‍යවරයා අතර සාකච්ඡාවක් දී අද පස්වරුවේ පැවැත්වුණා.\nඒ කෘෂිකර්ම අමාත්‍යාංශයේ දීයි.\nවී මිල සම්බන්ධව සහ වී මෝල් හිමියන් මුහුණ පා ඇති ගැටලු සම්බන්ධයෙන් මෙහිදී දීර්ඝ ව සාකච්ඡා කෙරුණු අතර\nමෙම අවස්ථාවට මහා පරිමාණ වී මෝල් හිමිකරුවෙකු වන ඩඩ්ලි සිරිසේන මහතා ද එක්ව සිටියා.\nමෙහිදී කුඩා වී මෝල් හිමියන් ප්‍රකාශ කර සිටියේ අමුද්‍රව්‍යවල මිල ඉහළ යෑම, විදුලි බිල වැඩිවීම මත තම කර්මාන්තය කරගෙන යෑමට නොහැකි තත්ත්වයක් මතුව ඇති බවයි.\nඑමෙන්ම බැංකු මගින් ණය පහසුකම් ලබාගෙන ඇති බොහෝ දෙනකුගේ නිවාස සහ දේපළ බැංකුවලට සින්න වීමේ තත්වයක් මතු වී තිබෙන බව ඔවුන් පෙන්වා දුන්නා.\nඑමෙන් ම ප්‍රාදේශීය ලේකම් කාර්යාල හරහා තමන්ට නියමිත ඉන්ධන ප්‍රමාණයක් නොලැබුණු බව ඔවුන් මෙහිදී අමාත්‍යවරයාට චෝදනා කර සිටියා.\nඑහිදී අමාත්‍යවරයා අදාළ ප්‍රාදේශීය ලේකම් කොට්ඨාශවල ප්‍රාදේශීය ලේකම්තුවරුන්ට දුරකථන ඇමතුම් ලබා ගෙන ඒ පිළිබඳව ද විමසීමක් කළා.\nඅප වාර්තාකරුවන් සඳහන් කළේ මෙහිදී ඩඩ්ලි සිරිසේන මහතා සහ කෘෂිකර්ම අමාත්‍යාංශ ලේකම් අතර ද උණුසුම් වචන හුවමාරුවක් ද සිදුවූ බවයි.\nවී මෝල් හිමියන් මෙහිදී ප්‍රකාශ කළේ පිටරටින් සහල් ගෙන ඒම නවත්වන ලෙස සහ කෘෂිකර්ම අමාත්‍යවරයා සහවෙළඳ අමාත්‍යවරයා අතර එකඟතාවයක් මත කටයුතු කළ යුතු බවයි.\nඑසේ නොවුණහොත් මෙම වැඩපිළිවෙල ක්‍රියාත්මක කිරීමට නොහැකි බව ඩඩ්ලි සිරිසේන මහතා ද පෙන්වාදී තිබෙනවා.\nඑමෙන්ම සැප්තැම්බර් 18 වනදා තෙක් රජය මගින් පනවා ඇති උපරිම මිල ක්‍රියාත්මක කිරීමට සහයෝගය දෙන බව ද ඔහු ප්‍රකාශ කළා.\nරජය මගින් උපරිම මිලකට වී මිලදී ගන්නා අතර තමන් ඊට වඩා වැඩි මිලකට වී මිලදී ගැනීමට සූදානම් බව ඩඩ්ලි සිරිසේන මහතා සාකච්ඡාවෙන් අනතුරුව එම ස්ථානයෙන් පිටව යන විට සඳහන් කර තිබෙනවා.",
       "URL": "https://www.hirunews.lk/313724/වී-මෝල්-හිමියන්-සහ-ඇමති-අතර-සාකච්ඡාව-උණුසුම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=914"
}