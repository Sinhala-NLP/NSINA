{
       "Source": "hirunews",
       "Timestamp": "Tuesday, 06 September 2022 - 18:47",
       "Headline": "සජබෙයි-ජවිපෙයි විරුද්ධ වෙයි! ආණ්ඩුව ගෙනා බදු පනත අද සම්මත කරගන්න බැරිවෙයි! (වීඩියෝ)",
       "News Content": "අද (06) පාර්ලිමේන්තුවට ඉදිරිපත් කෙරුණු සමාජ ආරක්ෂණ දායකත්ව බදු පනත් කෙටුම්පතට ජනතා විමුක්ති පෙරමුණේ අනුර කුමාර දිසානායක සහ සමගි ජන බලවේගයේ හර්ෂ ද සිල්වා යන පාර්ලිමේන්තු මන්ත්‍රීවරුන්වරුන් ගේ දැඩි අප්‍රසාදය එල්ල වුණා.\nකෙසේ වෙතත් ජනතා විමුක්ති පෙරමුණ පාර්ලිමේන්තු මන්ත්‍රී අනුර කුමාර දිසානායක ගේ විරෝධතාව හේතුවෙන් එය සම්මත කර ගැනීම් හෙට (07) දක්වා කල් තැබීමටයි ආණ්ඩු පක්ෂයට සිදු වූයේ.\nඅද පාර්ලිමේන්තුවේ වැඩ කටයුතු ආරම්භ වීමත් සමඟම න්‍යාය පත්‍රයේ පළමු යෝජනාව ලෙස සභානායක ආචාර්ය සුසිල් ප්‍රේමජයන්ත මෙම යෝජනාව ඉදිරිපත් කළා.\nඒ අවස්ථාවේදී නැගී සිටි අනුර කුමාර දිසානායක මන්ත්‍රීවරයා ආණ්ඩුව දැඩි ලෙස විවේචනය කරමින් ප්‍රශ්න කර සිටියේ රට මේ තත්වයට පත්කල හිටපු මහබැංකු අධිපති අජිත් නිවාඩ් කබ්රාල්, හිටපු මුදල් ඇමති බැසිල් රාජපක්ෂ වැන්නන් සුව පහසුව සිටියදී, ඔවුන්ගේ තීන්දු තීරණ හේතුවෙන් අසරණ වූ ජනතාව මතම මෙලෙස බදු බර පටවන්නේ මක්නිසාද යනුවෙනුයි.\nරට මෙම තත්ත්වයට පත් කළ හිටපු මහබැංකු අධිපතිවරයාට හා හිටපු මුදල් ඇමැතිවරයාට මේ සම්බන්ධයෙන් රජය ගෙන ඇති තීන්දු තීරණ මොනවාද යන්නත් පාර්ලිමේන්තු මන්ත්‍රීවරයා අද පාර්ලිමේන්තුවේදි විමසා සිටියා.\nමෙහිදී පාර්ලිමේන්තු මන්ත්‍රී අනුර කුමාර දිසානායක ගේ ප්‍රකාශය හා එකඟ වෙමින් මුදල් කාරක සභාවේ සභාපති, පාර්ලිමේන්තු මන්ත්‍රී ආචාර්ය හර්ෂ ද සිල්වා ද ප්‍රකාශ කළේ මෙම පනතට සංශෝධන ඉදිරිපත් කර ඇත්තේ මුදල් කාරක සභාවේ අනුමැතියකින් ද තොරව බවය.\nඑමෙන් ම පනතේ අන්තර්ගතව තිබූ දේපළ වෙළෙඳාම් ක්ෂේත්‍රය පමණක් මෙම බදු අය කිරීමෙන් නිදහස් කර දැමුණේ කාගේ උවමනා උවමනාවකට, කුමන පදනමක් යටතේ දැයි ප්‍රශ්න කළ ආචාර්ය හර්ෂ ද සිල්වා වැඩිදුරටත් සභානායකවරයාගෙන් ප්‍රශ්න කළේ දේපළ වෙළඳාම් කරන්නේ දෙල්කඳ පොළට පැමිණෙන සාමාන්‍ය ජනතාව දැයි යනුවෙනුයි.",
       "URL": "https://www.hirunews.lk/314722/සජබෙයි-ජවිපෙයි-විරුද්ධ-වෙයි-ආණ්ඩුව-ගෙනා-බදු-පනත-අද-සම්මත-කරගන්න-බැරිවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=887"
}