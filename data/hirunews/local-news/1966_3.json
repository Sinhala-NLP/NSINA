{
       "Source": "hirunews",
       "Timestamp": "Sunday, 09 May 2021 - 11:29",
       "Headline": "ඉන්දියාවේ මරණ දෙවන දිනටත් 4000 පනී",
       "News Content": "අද උදෑසනින් අවසන් වූ පැය 24 තුල ඉන්දියාවෙන් කොරෝනා මරණ 4092ක් වාර්තා වන අතර, සමස්ත මරණ සංඛ්‍යාව 242,000 ඉක්මවූවා.\nඑමෙන්ම, සතියක් තුල පස්වන වරටත් හාරලක්ෂය ඉක්මවූ කොරෝනා ආසාදිතයන් ඉන්දියාවෙන් වාර්තා වනවා.\nඒ සමගම එරට සමස්ත ආසාදිතයන් සංඛ්‍යාව දෙකෝටි විසි දෙලක්ෂය ඉක්මවා තිබෙනවා.\nඉන්දියාවෙන් කොරෝනා මරණ සහ ආසාදිතයන් මෙලෙස තවදුරටත් ඉහළ යමින් පවතිද්දී රට පුරා රෝහල් කොරෝනා රෝගීන්ට ප්‍රතිකාර කිරීමේ අර්බුදයකට මුහුණදී සිටින බව සඳහන්.\nප්‍රාන්තවලට අවශ්‍ය කරන ඔක්සිජන් සැපයීම සහතික කරලීම අධීක්ෂණය කිරීම සඳහා ඉන්දීය ශ්‍රේෂ්ඨාධිකරණය ඊයේ ජාතික කාර්ය සාධක බලකායක් ද පත් කළා.\nඉන්දීය සෞඛ්‍ය අමාත්‍ය හර්ෂ් වර්ධන් ප්‍රකාශ කළේ ඔක්සිජන් සැපයුම මත දිවි පවත්වා ගන්නා කොරෝනා ආසාදිතයන් නව ලක්ෂයකට වැඩි සංඛ්‍යාවක් ඉන්දියාව පුරා සිටින බවයි.\nමේ අතර, කොරෝනා ආසාදනයෙන් ඉන්දියාවේ ඔලිම්පික් රන් පදක්කම්ලාභී ක්‍රීඩකයන් දෙදෙනෙකු ඊයේ මියගොස් තිබෙනවා.\nරවීන්ද්‍ර පාල් සිං සහ මහ රාජ් ක්‍රිෂන් කෞෂික් 1980 ඔලිම්පික් උළෙලේ රන් පදක්කම්ලාභී ඉන්දීය කණ්ඩායමේ සාමාජිකයන්.\nකොරෝනා වසංගතයේ දෙවන රැල්ලෙන් දැඩි පීඩාවකට ලක්ව සිටින ඉන්දියාවේ සුව වූ සහ සුවය ලබමින් සිටින කොරෝනා රෝගීන් අතරත් දුර්ලභ මාරාන්තික කළු පුස් රෝගය පැතිර යන බව වාර්තා වනවා.\nකණ, නාසය සහ උගුර ආශ්‍රිතව පැතිරෙන මෙම කළු පුස් ආසාදනය ඇස් සහ මොලය දක්වාම පැතිර යා හැකි බවයි අනාවරණ වී ඇත්තේ. මෙහිදී ඇතැම් විට අන්ධභාවයද ඇතිවිය හැකියි.\nමෙලෙස කොරෝනා ආසාදිතව සිට කළු පුස් රෝගයට ගොදුරු වූ 25 හැවිරිදි කාන්තාවකගේ දිවි ගලවා ගැනීම සඳහා ඇයගේ ඇසක් ඉවත් කිරීමේ ශල්‍යකර්මයක් සිදුකළ බව මුම්බායි නුවර වෛද්‍යවරයෙකු ප්‍රකාශ කළා.\nමෙලෙස කොරෝනා ආසාදිත රෝගීන් අතර පැතිරෙන මියුකෝ මයිකොසිස් නැමැති දිලීරය පසේ, ශාඛවල මෙන්ම නරක්වන එළවළු සහ පළතුරුවලද දැකිය හැකි වූවත්, නීරෝගී පුද්ගලයින්ට ආසාදනය වන්නේ කලාතුරකින්.",
       "URL": "https://www.hirunews.lk/270858/ඉන්දියාවේ-මරණ-දෙවන-දිනටත්-4000-පනී",
       "Category": "Local News",
       "Parent URL": "https://www.hirunews.lk/local-news.php?pageID=1966"
}