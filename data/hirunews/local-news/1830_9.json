{
       "Source": "hirunews",
       "Timestamp": "Saturday, 10 July 2021 - 9:09",
       "Headline": "පළාත් අතර සංචාරණ සීමා දීර්ඝ කෙරේ (වීඩියෝ)",
       "News Content": "පවතින සංචරණ සීමාවන් අද සිට තවදුරටත් ලිහිල් කරමින් නව සෞඛ්‍ය මාර්ගෝපදේශ මාලාවක් නිකුත් කර තිබෙනවා.\nකෙසේ වෙතත්, දැනට බලාත්මක පළාත් සංචරණ සීමාවන් තවත් දින 14කින් දීර්ඝ කර ඇති බවයි සෞඛ්‍ය අමාත්‍යාංශය සදහන් කළේ.\nනව සෞඛ්‍ය මාර්ගෝපදේශ අනුව පන්සල්, පල්ලි, කෝවිල් වැනි පූජනීය ස්ථාන විවෘත කිරීමට අවසර ලබාදී තිබෙනවා.\nඑමෙන්ම, ශාලාවේ ආසන ධාරිතාවෙන් සියයට 25ක් වන පරිදි හෝ 150ක උපරිම සීමාවකට යටත්ව මංගල උත්සව පැවැත්වීමට ද අවසර හිමිවුණා.\nමීට පෙර විවාහ ලියාපදිංචි කිරීමේ අවස්ථාවන් සඳහා පමණක් අවසර ලබාදී තිබුණු අතර, ඊට එක්විය හැකිව තිබුණේ 10 දෙනෙකුට පමණයි.\nජනප්‍රිය ගායන ශිල්පී ප්ලෑෂ්බෑක් නායක රොෂාන් ප්‍රනාන්දු රජයෙන් ඉල්ලා සිටියේ එලිමහන් ප්‍රසංග පැවැත්වීමටද අවසර ලබාදෙන ලෙසයි.\nමේ අතර කොරෝනා ආසාදිත නොවන මෘතදේහයක ආදාහන කටයුතු සඳහා සහභාගි වන පුද්ගලයින්ගේ සංඛ්‍යාවද 50 දක්වා වැඩි කර තිබෙනවා.\nමීට පෙර එවැනි අවමඟුල් අවස්ථාවක් සඳහා එක්වීමට අවස්ථාව පැවතියේ පුද්ගලයින් 15 දෙනෙකුට පමණයි.\nසිනමාශාලා ආසන ධාරිතාවයෙන් සියයට 50 ක සහභාගීත්වයක් සහිතව විවෘත කිරීමටත්, කෞතුකාගාර උපරිම ධාරිතාවයෙන් සියයට 50 නොඉක්මවන ලෙස විවෘත කිරීමටත් අවසර ලබාදී  තිබෙනවා.\nවැඩමුළු, සම්මන්ත්‍රණ සහ සන්නාම දියත් කිරීම සඳහාද අවසර ලබාදී ඇති අතර, ඒ, උපරිම සහභාගීත්වය සියයට 50 ක සීමාවන ලෙසයි.\nකෙසේ වෙතත් ගෘහස්ථ සම්භාෂණ සහ රැස්වීම් තවදුරටත් තහනම් වනවා. පිටතට ආහාර රැගෙන යන සහ ඒ තුළම ආහාර අනුභව කරන අවන්හල් සෞඛ්‍ය රෙගුලාසි යටතේ විවෘත කිරීමට අවසර ලබාදී තිබෙනවා.\nහෝටල් සහ විවේකාගාර විවෘත කිරීමටද අවසර ලබාදී ඇත්තේ සෞඛ්‍ය මාර්ගෝපදේශයන්ට අනුකූලවයි.\nමේ අතර ඔට්ටු මධ්‍යස්ථාන, කැසිනෝ සහ රාත්‍රි සමාජශාලා තවදුරටත් විවෘත කිරීමට අවසර හිමිවන්නේ නැහැ.\nපොදු ප්‍රවාහන සේවාවන්හි ද බස්නාහිර පළාත හැර සෙසු පළාත් සඳහා ආසන ප්‍රමාණයෙන් සියයට 50 ක ධාරිතාවයෙන් මගීන් රැගෙන යාමට අවස්ථාව සැළසෙන අතර, බස්නාහිර පළාතේ එය ආසන ධාරිතාවයෙන් සියයට 30 ක් ලෙස සීමාකර තිබෙනවා.\nමේ අතර ලබන සඳුදා වනවිට බස්නාහිර පළාත තුල දුම්රිය ගමන් වාර සංඛ්‍යාව 100 දක්වා වැඩි කිරීමට බලාපොරොත්තු වන බව දුම්රිය සාමාන්‍යාධිකාරී ජේ.අයි.ඩී ජයසුන්දර ප්‍රකාශ කළා.\nනව සෞඛ්‍ය මාර්ගෝපදේශ යටතේ සියලු විභාග පැවැත්වීමටත් අවසර ලබාදී තිබෙනවා.\nඑමෙන්ම මීට පෙර අවසර පත්‍ර මත පමණක් පැවති ජංගම වෙළඳාමට ද අවසර ලබාදී ඇති අතර, පදික වෙළඳාමට අවසර ලබාදී ඇත්තේ සෞඛ්‍ය මාර්ගෝපදේශවලට යටත්වයි.\nමේ අතර ඊයේ මෙරටින් වාර්තාවූ කොරෝනා ආසාදිතයන් 1,537 ක් අතරින් වැඩිම ආසාදිතයන් සංඛ්‍යාවක් එනම්, 475 දෙනෙකු ගම්පහ දිස්ත්‍රික්කයෙන් හඳුනාගෙන තිබෙනවා.\nකොළඹින් 257 දෙනෙකු, ගාල්ලෙන් 125 දෙනෙකු සහ කළුතරින් 110 දෙනෙකු ලෙස ආසාදිතයන් වාර්තාවී ඇති බවයි කොවිිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළේ.\nදිවයින පුරා එන්නත්කරණ කටයුතු අද දිනයේත් ක්‍රියාත්මකයි. සංචාරක ක්‍ෂේත්‍රයේ නියුතු අය සඳහාද එන්නත්කරණය අද ආරම්භ කෙරුණා.\nමේ අතර විශ්වවිද්‍යාල ආචාර්යවරුන්ටද එන්නත් ලබාදීමේදී ප්‍රමුඛතාව ලබාදෙන ලෙස විශ්වවිද්‍යාල ආචාර්යවරුන්ගේ සමිති සම්මේලනයේ සභාපති මහාචාර්ය ශ්‍යාම බන්නැහැක ඉල්ලීමක් කළා.\nසෞඛ්‍ය මාර්ගෝපදේශ මාලාව පහතින් ...",
       "URL": "https://www.hirunews.lk/276576/පළාත්-අතර-සංචාරණ-සීමා-දීර්ඝ-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1830"
}