{
       "Source": "hirunews",
       "Timestamp": "Wednesday, 16 August 2023 - 15:44",
       "Headline": "පානීය ජලයට වස දමා සතුන් දඩයම් කිරීමේ ජාවාරමක්",
       "News Content": "සතුන් දිය බීමට පැමිණෙන ජලාශ හා දිය කඩිති, වැව් මැද හෑරුණු වළවල්වලට වස මිශ්‍ර කර සතුන්ට බීමට සලස්වා ඇති පුද්ගලයන් පිරිසක් සම්බන්ධව කතරගම, සෙල්ලකතරගම ප්‍රදේශයෙන් වාර්තා වෙනවා.\nමෙම දඩයම්කරුවන් මෙම වස මිශ්‍ර ජලය පානය කළ සතුන් දඩයම් කර එම සතුන්ගේ මස් කතරගම ප්‍රදේශයට පැමිණෙන ජනතාවට සහ විවිධ ප්‍රදේශවලට අලෙවි කිරීමේ ජාවාරමක යෙදෙන බවයි වනජීවී නිලධාරින් විසින් අනාවරණය කරගෙන ඇත්තේ.\nමෙම ජාවාරම කර ගෙන ගොස් තිබෙන්නේ සෙල්ලකතරගම ප්‍රදේශයට මායිම්ව ඇති යාල රක්ෂිත ප්‍රදේශයන්හි බව වනජීවී නිලධාරින් විසින් අනාවරණය කර ගෙන තිබෙනවා.\nමේ අයුරින් වස දමා මිය ගිය සතුන්ගේ මස් අලෙවි කිරීම දඩයම්කරුවන් විසින් කරගෙන ගොස් තිබෙන අතර මේ නිසා මිනිස් ජිවිතවලට අවදානමක් පවතින බව වනජීවී නිලධාරීන් පෙන්වා දෙනවා.\nවිශේෂයෙන්ම කතරගම ප්‍රදේශයේ මේ දිනවල පවතින අධික පෑවිල්ල නිසා සතුන්ට බිමට ජලය ඇති ප්‍රදේශ ද අඩු වී තිබෙනවා.\nඑවැනි තත්ත්වයක් තුළ වතුර සොයා පැමිණෙන සතුන්ට දිය වළවල් සාදා එතුළට වස දමා සතුන් මරා මස් පිණිස විකිණීම දඩයම්කරුවන් කර ගෙන ගොස් ඇති බවයි වනජීවී නිලධාරීන් පැවසුවේ.\nමේ ආකාරයෙන් මියගිය සතුන්ගේ මළ සිරුරු ගණනාවක්ම වනජීවී නිලධාරීන් විසින් සොයා ගෙන තිබෙනවා.\nනමුත්, ඒ සම්බන්ධයෙන් සැකකරුවන් කිසිවකු අත්අඩංගුවට ගැනීමට හැකි වී නැහැ.",
       "URL": "https://www.hirunews.lk/345021/පානීය-ජලයට-වස-දමා-සතුන්-දඩයම්-කිරීමේ-ජාවාරමක්",
       "Category": "Local News",
       "Parent URL": "https://www.hirunews.lk/local-news.php?pageID=93"
}