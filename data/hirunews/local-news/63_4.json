{
       "Source": "hirunews",
       "Timestamp": "Wednesday, 30 August 2023 - 10:53",
       "Headline": "මධුසමය ලංකාවේ ගත කළ විදෙස් යුවළක්  පාසලක ගත කළ සුන්දර මොහොතක්",
       "News Content": "ජාති ආගම් භේදයකින් තොරව ලෝකයේ ජීවත්වෙන සෑම කෙනෙකුම ලොකු මහත් වෙද්දී ජිවිත කාලය තුළ නොයෙකුත් අවස්ථාවන්වලදී කිසිදා අමතක නොවන සිහිවටනයන් ජිවිතයට එකතු කර ගන්නවා.\nඑවැනි අවස්ථා හරිම සුන්දරයි. එම අවස්ථාව තවත් විචිත්‍රවත් කරමින්\nවිවාහ උත්සවය සැමරීම සඳහා ශ්‍රී ලංකාවට පැමිණ සිටින විදේශ තරුණ යුවළක් වැලිගම, මිදිගම, නාකන්ද ආදර්ශ ප්‍රාථමික විද්‍යාලයේ අඩුපාඩු සොයා බැලීමට පසුගිය දා එක් වුණා.\nලිතුවේනියාවේ, විල්නියස් නගරයේ පදිංචි Laima Griskeviciene තරුණිය දන්ත වෛද්‍යවරියක් ලෙස කටයුතු කරන අතර Ernestas Griskevicius තරුණයා ප්‍රවාහන කළමනාකරුවකු ලෙස කටයුතු කරනවා.\nඔවුන්ගේ ජීවිතයේ වාසනාවන්තම සන්ධිස්ථානයක් වූ විවාහ උත්සවය ඉතාමත් විචිත්‍රවත් අන්දමින් දෙපාර්ශවයේ නෑදෑ හිතවතුන් සහ මිතුරන්ගේ සහභාගිත්වයෙන් පසුගියදා එරටදී සිදු වුණා.\nකෙසේ වෙතත්, මෙම තරුණ යුවළ මංගල සවාරිය සඳහා තෝරාගෙන තිබුණේ ශ්‍රී ලංකාවයි.\nඑහිදි පසුගිය 17 දින ලංකාවට පැමිණි මේ දෙදෙනා පොලොන්නරුව, ඇල්ල, මිරිස්ස, සීගිරිය සහ නුවර ප්‍රදේශවල සංචාරය කළා.\nමේ අතරතුර ඔවුන්ගේ අවශ්‍යතාවය වුණේ අඩු පහසුකම් සහිත පාසලක් තෝරා ගෙන එම පාසලට උපකාර කිරීමයි.\nමේ සද්ක්‍රියාව සඳහා සංචාරක නියාමක ලෙස කටයුතු කරන නාකන්ද පදිංචි උදය වළවගේ විසින් අවශ්‍ය මඟපෙන්විම සිදු කරනු ලැබුවා.\nඑ අනුව, ඊයේ (29) උදෑසන මිදිගම නාකන්ද ආදර්ශ ප්‍රාථමික විද්‍යාලයට පැමිණි එම යුවළ විසින් එරටින් ගෙන එන ලද ටොෆි, චොක්ලටි, බිස්කට් ආදිය පාසලේ සියලුම දරුවන්ට ලබා දීමටත්, රුපියල් 30,000ට වඩා වැඩි වටිනාකමකින් යුත් සිවිලින් ෆෑන් දෙකක් සහ මුදලින් රුපියල් 10,000ක් විද්‍යාලයට පරිත්‍යාග කිරිමට කටයුතු කළා.\nපාසලේ රැඳී සිටිමින් ගත කළ කාලය තුළදී දරුවන් සමඟ විනෝද විමටත්, සිහිවටනයක් ලෙස පාසල් වත්තේ දෙමුහුන් පොල් පැළයක් සිටුවීමටත් ඔවුන් විසින් කටයුතු කිරීම විශේෂත්වයක්.\nමේ සියලු දෑ නිමවීමෙන් පසු බෙහෙවින් සතුට පත් මෙම විදෙස් යුවළ පවසා සිටියේ ලංකාවෙි ආගන්තුක සත්කාර බෙහෙවින් අගය කරන බවත්, මෙම නාකන්ද ආදර්ශ ප්‍රාථමික විද්‍යාලය වගේම ලංකාවේ තවත් පාසල් වැඩි දියුණු කිරීම සදහා හිතවතුන්ගේ ආධාර උපකාර ලබා දීමට ඉදිරියේදී කටයුතු කරන බවත්.",
       "URL": "https://www.hirunews.lk/346597/මධුසමය-ලංකාවේ-ගත-කළ-විදෙස්-යුවළක්-පාසලක-ගත-කළ-සුන්දර-මොහොතක්",
       "Category": "Local News",
       "Parent URL": "https://www.hirunews.lk/local-news.php?pageID=63"
}