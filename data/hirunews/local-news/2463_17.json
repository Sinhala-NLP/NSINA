{
       "Source": "hirunews",
       "Timestamp": "Thursday, 10 September 2020 - 19:31",
       "Headline": "ශ්‍රී ලංකා වෛද්‍ය සභාව තම විශ්වවිද්‍යාල කිහිපයක් ඉවත් කිරීම මිත්‍රත්වයට හානිකර වනු ඇතැයි රුසියාව කියයි(වීඩියෝ)",
       "News Content": "රුසියානු වෛද්‍ය විද්‍යාල 4 ක් පිළිගත් විශ්වවිද්‍යාල ලැයිස්තුවෙන් ඉවත් කිරීමට ශ්‍රී ලංකා වෛද්‍ය සභාව ගෙන ඇති තීරණය මගින් ශ්‍රී ලංකාව සහ රුසියාව අතර පවත්නා දිගුකාලීන මිත්‍රත්වයට ඍජුවම අහිතකර බලපෑම් ඇතිවිය හැකි බව රුසියානු කේන්ද්‍රය නිවේදනයක් නිකුත් කරමින් පෙන්වා දෙනවා.\nඑහි දැක්වෙන්නේ 1957 වසරේ සිට රුසියාව ශ්‍රී ලංකාව සමඟ ඉතා සමීප මිත්‍රත්වයක් පවත්වාගෙන ආ අතර, ජාත්‍යන්තර කටයුතුවලදී අවශ්‍ය ආධාර සහ සහාය ලබා දුන් බවයි.\nඑක්සත් ජාතීන්ගේ ආරක්ෂක මණ්ඩලයේ නිත්‍ය සාමාජිකයන් 5 දෙනාගෙන් එක් අයෙකු සහ නිශේධ බලය දරණ සාමාජික රටක් ලෙස රුසියාව ශ්‍රී ලංකාවට සහය පළ කිරීම සඳහා තුන්වරක්ම නිෂේධ බලය  භාවිත කළ බව පෙන්වා දෙන රුසියානු කේන්ද්‍රය මේ දක්වා රුසියානු රජය ශ්‍රී ලංකාවට ශිෂ්‍යත්ව 40 ක් පිරිනමා ඇති බවයි සඳහන් කළේ.\nඅදාළ විශ්වවිද්‍යාල ඉවත් කිරීමත් සමඟ එම ශිෂ්‍යත්ව අවලංගු කිරීමටත්, අනාගතයේ එවැනි ශිෂ්‍යත්ව පිරිනැමීම අවලංගු කිරීමටත් ඉඩ ඇති බව රුසියානු කේන්ද්‍රය පෙන්වා දෙනවා.\nඑමෙන්ම, ශ්‍රී ලංකාවේ තේ අපනයනය කෙරෙන ප්‍රධාන රටක් ලෙස රුසියාව හැදින්විය හැකි අතර මෙම තීරණයත් සමඟ ශ්‍රී ලංකාවේ තේ මිලදී ගැනීමෙන් ඉවත් වීමට හැකියාවක් ඇති බවයි රුසියානු කේන්ද්‍රය නිකුත් කළ නිවේදනයේ දැක්වෙන්නේ.\nඑමෙන්ම, ශ්‍රී ලංකාවේ සංචාරක කර්මාන්තයට ද එම තීරණය අහිතකර ලෙස බලපෑ හැකි බව එම කේන්ද්‍රය පෙන්වා දෙනවා.\nකෙසේ වෙතත්, රුසියානු වෛද්‍ය විද්‍යාල 4 ක් පිළිගත් විශ්වවිද්‍යාල ලැයිස්තුවෙන් ඉවත් කිරීමට ශ්‍රී ලංකා වෛද්‍ය සභාව ගෙන ඇති තීරණයට මේ දක්වා සෞඛ්‍ය ඇමතිනී පවිත්‍රා වන්නිආරච්චි අත්සන් තබා නැහැ.\nඑම අමාත්‍යාංශයේ ප්‍රකාශකයෙකු අප කළ විමසීමකදී සඳහන් කළේ මෙරට වෛද්‍ය අධ්‍යාපනය පිළිබඳ නියාමන ආයතනය වන ශ්‍රී ලංකා වෛද්‍ය සභාව එවැනි නිර්දේශයකට එළඹුණ ද එය සෞඛ්‍ය අමාත්‍යවරියගේ අනුමැතියට යටත්ව බලපැවැත්වෙන බවයි.\nකෙසේ වෙතත්, අමාත්‍යවරිය මේ දක්වා අදාල නිර්දේශය අනුමත කර නොමැති බැවින් වෛද්‍ය සභාවේ තීරණය බලාත්මක වීම පිළිබඳ ගැටලුකාරි තත්ත්වයක් පැන නැගී ඇති බව අප කළ විමසීමකදී රජයේ වෛද්‍ය නිලධාරින්ගේ සංගමය කියාසිටියා.\nශ්‍රී ලංකා වෛද්‍ය සභාව සමඟ එළඹි බඳවා ගැනීමේ ප්‍රමිතීන් පිළිබඳ කොන්දේසි කඩ කිරීම හේතුවෙන් පැටි්‍රස් ලුමුම්බා හෙවත් රුසියානු මහජන මිත්‍රත්ව විශ්වවිද්‍යාලය, දෙවන මොස්කව් වෛද්‍ය ආයතනය, කුර්ක්ස් විශ්වවිද්‍යාලය සහ ට්වේර් රාජ්‍ය වෛද්‍ය විශ්වවිද්‍යාලය පිළිගත් විශ්වවිද්‍යාල ලැයිස්තුවෙන් ඉවත් කිරීමට ශ්‍රී ලංකා වෛද්‍ය සභාව තීරණය කර තිබුණා.\nවෛද්‍ය සභාව එළඹි තීරණය සම්බන්ධයෙන් වෛද්‍ය සභාවේ ලේඛකාධිකාරී වෛද්‍ය ආනන්ද හපුගොඩගෙන් අප විමසීමක් කළ අතර, ඔහු කියා සිටියේ විශේෂඥ මණ්ඩලයක් විසින් වසර 5කට වරක් සිදුකරන සමාලෝචනයකින් අනතුරුව මෙම තීරණය ගත් බවයි.\nකෙසේ වෙතත්, ප්‍රශ්නගත විශ්වවිද්‍යාල 4 ලැයිස්තුවෙන් ඉවත් කෙරුණ ද උපාධි පාඨමාලාව සම්පූර්ණ කළ සහ දැනට එම විශ්වවිද්‍යාලවල අධ්‍යාපනය ලබන කිසිදු සිසුවෙකුට වෛද්‍ය සභාවේ ලියාපදිංචිවීමට බාධාවක් නොමැති බව ලේඛකාධිකාරීවරයා ප්‍රකාශ කළා.",
       "URL": "https://www.hirunews.lk/249910/ශ්‍රී-ලංකා-වෛද්‍ය-සභාව-තම-විශ්වවිද්‍යාල-කිහිපයක්-ඉවත්-කිරීම-මිත්‍රත්වයට-හානිකර-වනු-ඇතැයි-රුසියාව-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2463"
}