{
       "Source": "hirunews",
       "Timestamp": "Thursday, 01 July 2021 - 7:27",
       "Headline": "හෙද සංගම් අද සහ හෙට ලෙඩ වෙයි",
       "News Content": "උසස්වීම් සහ හෙද ව්‍යවස්ථාව සංශෝධනය කිරීම ඇතුළු ඉල්ලීම් කිහිපයක් මුල් කර ගෙන අද සහ හෙට අසනීප නිවාඩු වාර්තා කිරීමේ වෘත්තීය ක්‍රියාමාර්ගයකට එළඹෙන බව හෙද වෘත්තීය සමිති කිහිපයක් ප්‍රකාශ කළා.\nරජයේ හෙද නිලධාරීන්ගේ සංගමයේ සභාපති සමන් රත්නප්‍රිය සඳහන් කළේ කොරෝනා රෝහල් හා ප්‍රතිකාර මධ්‍යස්ථාන මෙන්ම විශේෂිත රෝහල්වල මෙම වෘත්තීය ක්‍රියාමාර්ගය ක්‍රියාත්මක නොවන බවයි.\nහදිසි හා අත්‍යවශ්‍ය සේවා අඛණ්ඩව පවත්වාගෙන යන බවද ඔහු සඳහන් කළා.\nසමස්ත ලංකා හෙද සංගමයද අද සහ හෙට අසනීප නිවාඩු වාර්තා කිරීමේ වෘත්තීය ක්‍රියාමාර්ගයක නිරත වනවා.\nඑසේම, රාජ්‍ය සේවා එක්සත් හෙද සංගමය සඳහන් කළේ හෙද සේවාවේ ගැටලු සම්බන්ධයෙන් මීට පෙර පැවති සාකච්ඡාවලදී යහපත් ප්‍රතිචාරයක් නොලැබුණු හෙයින් අද සහ හෙට අසනීප නිවාඩු වාර්තා කිරීමේ වෘත්තීය ක්‍රියාමාර්ගයක නිරත වන බවයි.\nකෙසේ වෙතත්, හෙද සංගම්වල වෘත්තීය ක්‍රියාමාර්ගයට රජයේ වෛද්‍ය නිලධාරීන්ගේ සංගමය විරෝධය පළ කරනවා.",
       "URL": "https://www.hirunews.lk/275741/හෙද-සංගම්-අද-සහ-හෙට-ලෙඩ-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1849"
}