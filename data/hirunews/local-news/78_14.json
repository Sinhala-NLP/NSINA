{
       "Source": "hirunews",
       "Timestamp": "Wednesday, 23 August 2023 - 16:25",
       "Headline": "කසළ බැහැරයෙන් හටගත් ගින්නෙන් ප්‍රදේශවාසින් දැඩි අපහසුතාවයක",
       "News Content": "රත්නපුර නගරයේ කසළ බැහැරකරන ප්‍රදේශයේ සති 2ක් පමණ කාලයක් තිස්සේ පැතිරයන ගින්නක් හේතුවෙන් ප්‍රදේශයේ ජනතාව දැඩි අපහසුතාවයකට පත්ව සිටිනවා.\nමේ වන විට කුඩා දරුවන් ඇතුළු බොහෝ පිරිසක් විෂ දුමාරය හේතුවෙන් විවිධ ශ්වසන රෝගවලට ගොදුරු වී ඇති බවයි වාර්තා වන්නේ.\nරත්නපුර නගරය ඇතුළු අවට ප්‍රාදේශීය සභා කිහිපයක එක් රැස්වන කසල බැහැරකරන්නේ රත්නපුර නගරයට කිලෝමීටර ඒක හමාරක් පමණ ආසනයේ පිහිටි කනාදොළ ප්‍රදේශය වෙතයි.\nදෛනිකව ටොන් 10ක පමණ කසල ප්‍රමාණයක් මෙම ප්‍රදේශයට බැහැර කෙරෙනවා.\nවසර කිහිපයක් පුරා මෙලෙස කුණු කසල බැහැර කිරීම හේතුවෙන් මේ වන විට ඒහි අඩි 300ක පමණ විශාලත්යෙන් යුත් කසල කන්දක් නිර්මාණය වී ඇති අයුරුයි.\nමෙම කසල කන්ද ආශ්‍රිතව පසුගියදා ගින්නක් ඇතිවී තිබූ අතර මේ වනවිට දින16ක් පුරා ගින්න අඛන්ඩව පැතිරෙමින් පවතිනවා.\nපවතින වියළි කාලගුණික තත්ත්වය හේතුවෙන් ගින්න මැඩපැවැත්වීම අසීරු වී තිබෙනවා.\nරත්නපුර මහ නගර සභාවේ ගිනි නිවීමේ රථයක් ඒ සඳහා යොදවා තිබුණද ජලය සපයා ගැනීමේ ගැටළුව හේතුවෙන් ඒම කටයුතු ද සිදුවන්නේ ඉතා මන්දගාමීවයි.\nගින්නෙන් ඇති වූ දුමාරය මේ වන විට ප්‍රදේශය පුරා ව්‍යාප්ත වී ඇති අතර කසල කන්ද ආශ්‍රිතව පවුල් 300ක් පමණ ඉන් දැඩි අපහසුතාවයකට පත්ව තිබෙනවා.\nමේ නිසා ප්‍රදේශයේ ජනතාවට සිදුව ඇත්තේ නිරන්තරයෙන් මුව ආවරණ පැළඳගෙන ශ්වසන රෝගවලින් ආරක්ෂා වීමටයි.\nකෙසේ වෙතත් කුඩා දරුවන් ඇතුළු බොහේ පිරිසක් මේ වන විටත් විෂ දුමාරය හේතුවෙන් විවිධ ශ්වසන රෝගයන්ට ගොදුරු වී අවසන්.\nප්‍රදේශයේ ජනතාව බලධාරීන්ගෙන් ඉල්ලා සිටින්නේ මෙම ගැටළුවට කඩිනමින් විසඳුමක් ලබා දෙන ලෙසයි.",
       "URL": "https://www.hirunews.lk/345836/කසළ-බැහැරයෙන්-හටගත්-ගින්නෙන්-ප්‍රදේශවාසින්-දැඩි-අපහසුතාවයක",
       "Category": "Local News",
       "Parent URL": "https://www.hirunews.lk/local-news.php?pageID=78"
}