{
       "Source": "hirunews",
       "Timestamp": "Tuesday, 12 April 2022 - 13:24",
       "Headline": "දිවයිනේ ප්‍රදේශ කිහිපයක තවදුරටත් විරෝධතා (වීඩියෝ)",
       "News Content": "රටේ පවතින අර්බුදකාරී තත්ත්වයට විසදුම් ඉල්ලා ජනාධිපති කාර්යාලය ඉදිරිපිට දියත් කර ඇති විරෝධතාව සිව්වන දිනටත් ක්‍රියාත්මකයි.\nවිරෝධතාවට එක්ව සිටින පිරිස් අද පෙරවරුවේ සිට උද්ඝෝෂණයේද නිරත වනවා.\nඊයේ රාත්‍රියේ ගාලුමුවදොර විරෝධතාවයේ නිරත පිරිස් වෙත සංග්‍රහ කිරීමට ඇතැම් පිරිස් ඉදිරිපත් ව සිටි අතර ඊයේ විවාහපත් යුවළක්ද ගාලුමුවදොර අරගලයට සහය පළකිරීම පැමිණ තිබුණා.\nකලාකරුවන් පිරිසක්ද අද පෙරවරුවේ ගාලුමුවදොර විරෝධතාවට එක්ව සිටි අතර ප්‍රවීන ගායන ශිල්පිනී විශාරද නන්දා මාලනී සිටි බවයි හිරු වාර්තාකරු සදහන් කළේ.\nමේ අතර, ශ්‍රී ලංකාවේ පුරෝගාමී රැප් ගායකයෙකු වන ශිරාස් යූනුස් ගාලුමුවදොර පරිශ්‍රයේ ගායනයක් ඉදිරිපත් කිරීමෙන් අනතුරුව හදිසියේ මිය ගොස් තිබෙනවා.\nශිරාස් රූඩ් බෝයි යන නමින් වේදිකාවේ ප්‍රකට වී සිටි ඔහු උද්ඝෝෂණයේ නිරත පිරිස් වෙනුවෙන් ගායනා කර ඇත්තේ සුප්‍රකට රෙගේ ගායක බොබ් මාලේගේ ස්ටෑන්ඩ්අප් ෆෝ යුවර් රයිට්ස් හෙවත් ඔබේ අයිතීන් වෙනුවෙන් පෙනී සිටින්න යන ගීතයයි.\nගායනයෙන් අනතුරුව හදිසියේ රෝගාතුර වූ ඔහු පසුව මිය ගොස් ඇති අතර එවැනි මරණයක් සිදුවූ බව කොටුව පොලීසිය තහවුරු කළා.\nමේ අතර දිවයිනේ තවත් ප්‍රදේශ කිහිපයක ද වත්මන් අර්බුදකාරි තත්ත්වය සම්බන්ධයෙන් විරෝධතා පැවැත්වුනා.\nසමස්ත ලංකා වෘත්තිය දේශකවරුන්ගේ සංගමය නුගේගොඩ නගරයේ විරෝධතාවක නිරත වි සිටියේ ආර්ථික තත්ත්වයට කඩිනමින් විසදුම් ලබාදෙන ලෙස ඉල්ලමින්.\nවිදෙස් රටවල ද විරෝධතා පැවැත්වෙන අතර එවැනි විරෝධතාවක් ස්විස්ටර්ලන්තයේ ජිනිවානුවර දී සහ ඇමරිකාවේ හූස්ටන් නගරයේ ඊයේ සංවිධාන කර තිබුණා.\nමේ අතර, ජනාධිපතිවරයාට සහය පලකරමින් භික්ෂුන් වහන්සේ පිරිසක් අද නෙලුම් පොකුණ රගහල ඉදිරිපිට සිට විහාරමහදේවි උද්‍යානය දක්වා පා ගමනක නිරත වුණා.\nඒ ව්‍යාජ අරගලයට මුවා වී සිංහල බෞද්ධ ජනමතයට අත නොතබනු යන්න තේමා කරගනිමින්.",
       "URL": "https://www.hirunews.lk/301800/දිවයිනේ-ප්‍රදේශ-කිහිපයක-තවදුරටත්-විරෝධතා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1235"
}