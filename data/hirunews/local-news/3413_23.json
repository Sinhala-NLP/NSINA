{
       "Source": "hirunews",
       "Timestamp": "Monday, 08 April 2019 - 9:30",
       "Headline": "ශිෂ්‍යත්ව විභාගය අනිවාර්ය නැහැ - චක්‍රලේඛයත් නිකුත් කෙරේ",
       "News Content": "මින් ඉදිරියට දරුවන් 5 ශ්‍රේණිය ශිෂ්‍යත්ව විභාගයට පෙනී සිටීම අනිවාර්ය නොවන බව අධ්‍යාපාන අමාත්‍ය අකිල විරාජ් කාරියවසම් පවසනවා.\nඊට අදාල 08/2019 වශයෙන් චක්‍රලේඛය ද මේ වනවිට නිකුත් කර ඇති බවයි ඔහු කියා සිටියේ.\nඅධ්‍යාපන අමාත්‍යාංශය නිවේදනයක් නිකුත් කරමින් කියා සිටියේ ශිෂ්‍යත්ව විභාගය නැවත සමාලෝචනය කර ඒ සඳහා සුදුසු විකල්ප යෝජනා ලබා ගැනීම සඳහා අධ්‍යාපන අමාත්‍යවරයා විසින් පත් කරන ලද සමාලෝචන කමිටුවේ නිර්දේශ මත මෙම තීරණයට එළඹ ඇති බවයි.\nකෙසේ වෙතත් විභාගය අහෝසි කිරීම සම්බන්ධයෙන් අවසන් තීරණයකට එම කමිටුව මෙතෙක් එළඹ නොමැති බවයි අධ්‍යාපන අමාත්‍යාංශය සඳහන් කළේ.\nනියමිත ආදායම් සීමාවට වඩා අඩු ආදායම්ලාභි පවුල්වල ඉගෙනීමට දක්ෂ දරුවන්ට ශිෂ්‍යාධාර ලබාදීම සඳහාත් පාසල්වල 06 වන ශ්‍රේණියට සිසුන් තෝරා ගැනීම සඳහාත් පහ ශ්‍රේණිය ශිෂ්‍යත්ව විභාගය පරික්ෂණයක් වශයෙන් වාර්ෂිකව පවත්වනු ලැබුවා.\nඑහෙත් වර්තමානය වනවිට එම මූලික අරමුණෙන් බැහැර වෙමින් කුඩා දරුවන්ගේ මනසට අහිතකර බලපෑම් ඇති කරවන අයුරින් කෘත්‍රිම සහ අනවශ්‍ය තරඟකාරී බවක් මෙම විභාගය හරහා නිර්මාණය කර ඇති බවයි ළමා මනෝ වෛද්‍ය විශේෂඥවරුන් සහ අධ්‍යාපානඥයන් පෙන්වා දෙන්නේ.\nබොහෝ අවස්ථාවලදී අඩු ආදායම්ලාභී ශිෂ්‍යාධාර ලබා ගත යුතු පවුල්වල දරුවන්ටත් වඩා ජාතික පාසල්වල සිසුන් ශිෂ්‍යත්ව විභාගය සම්බන්ධයෙන් විශාල පීඩනයකට හසුවන බවයි අධ්‍යාපන අමාත්‍යාංශය සඳහන් කළේ.\nමෙම කරුණු සැලකිල්ලට ගනිමින් මින් ඉදිරියට ශිෂ්‍යාධාර සඳහා හිමිකම් ලබන ආදායම් සීමාවට අයත් අඩු ආදායම්ලාභි පවුලවල සිසුන් හැර අනෙකුත් සියලූම සිසුන් එම පරීක්ෂණයට ඉදිරිපත් කිරීම අනිවාර්ය නොවන බවත් ඒ සඳහා කිසිදු අයුරකින් සිසුන්ට බලපෑම් නොකළ යුතු බවත් මේ සම්බන්ධයෙන් නිකුත් කළ චක්‍ර ලේඛයේ සඳහන්.\nයම් අවස්ථාවකදී 05 ශ්‍රේණියෙන් අවසන් වන ප්‍රාථමික පාසලක සිසුවෙකු ශිෂ්‍යත්ව විභාගයට පෙනී නොසිටි අවස්ථාවකදී ඔවුන් සඳහා ප්‍රදේශයේ පාසලක් ලබාදීමේ බලය කලාප අධ්‍යාපන අධ්‍යක්ෂවරයා වෙත පවරා තිබෙනවා.\nමීට අමතරව පස්වන ශ්‍රේණිය ශිෂ්‍යත්ව විභාගයේ ප්‍රතිඵල පදනම් කරගනිමින් තරඟකාරීත්වය ප්‍රවර්ධනය වන අයුරින් පෝස්ටර් සහ බැනර් වැනි ප්‍රචාරක කටයුතු නොකළ යුතු බවද මෙම චක්‍ර ලේඛයේ දක්වා ඇති බවයි අධ්‍යාපන අමාත්‍යාංශය සඳහන් කළේ.\nඑමෙන්ම 06 වන ශ්‍රේණියට සිසුන් ඇතුලත් කිරිමේදී ආදාල චක්‍රලේඛ උපදෙස් පරිදි පහසුකම් හෝ සේවා ගාස්තු, පාසල් සංවර්ධන සමිති ගාස්තු වැනි අනුමත ගාස්තු හැර වෙනත් ආධාර මුදල් අය කිරීම හෝ පරිත්‍යාගයන් ලබා ගැනීම සපුරා තහනම් බව ද අදාල චක්‍ර ලේඛයේ  තවදුරටත් දැක්වෙනවා.\nමේ අතර ශිෂ්‍යත්ව විභාගය සම්බන්ධයෙන් පසුගිය දිනවල ජනාධිපතිවරයා ද අදහස් පළ කර තිබූණා.",
       "URL": "https://www.hirunews.lk/214055/ශිෂ්‍යත්ව-විභාගය-අනිවාර්ය-නැහැ-චක්‍රලේඛයත්-නිකුත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=3413"
}