{
       "Source": "hirunews",
       "Timestamp": "Friday, 27 August 2021 - 8:56",
       "Headline": "විශේෂ කාර්ය බලකායේ වැටලීමක දී කොකේන් තොගයක් හසුවෙයි",
       "News Content": "පොලිස් විශේෂ කාර්ය බලකාය කැලණිය ඊරියවැටිය ප්‍රදේශයේ දී සිදුකළ වැටලීමක දී රුපියල් ලක්ෂ විස්සකට අධික වටිනාකමින් යුත් කොකේන් මත්ද්‍රව්‍ය තොගයක් අත්අඩංගුවට ගෙන තිබෙනවා.\nමෝටර් රථ අසුනක හිස තබන කොටසේ ඉතා සූක්ෂ්ම ලෙස අසුරා තිබූ කොකේන් වර්ගයේ මත්ද්‍රව්‍ය ග්‍රෑම් 53යි මිලි ග්‍රෑම් 510ක් මෙලෙස සොයා ගැනුණා.\nමීට අමතර ව මෙම වැටලීමේ දී රුපියල් ලක්ෂ පහකට වැඩි වටිනාකමින් යුත් තීරු බදු නො ගෙවා ආනයනය කරන ලද විදෙස් රටක නිෂ්පාදිත සිගරට් තොගයක් ද අත්අඩංගුවට ගත්තා.\nඊයෙ සවස 3.30ට පමණ සිදු කෙරුණු මෙම වැටලීමේ දී අදාළ සිද්ධියට සැකපිට පුද්ගලයින් දෙදෙනෙකු අත්අඩංගුවට ගෙන ඇති අතර, සිද්ධියේ ප්‍රධාන සැකකරු මීට මසකට පමණ පෙර ඩුබායි රාජ්‍යයේ සිට පැමිණි අයෙකු බවටයි තොරතුරු හෙළි වී ඇත්තේ.\nඅදාළ මත්ද්‍රව්‍ය තොගය මෙරටට ගෙන ඒම පසුපස මේ වන විට ශ්‍රී ලංකාවෙන් පලාගොස් ඩුබායි රාජ්‍යයේ සැඟවී සිටින ප්‍රමුඛ පෙළේ මත්ද්‍රව්‍ය ජාවාරම්කරුවන් සම්බන්ධ දැයි යන්න පිළිබඳව වැඩිදුර විමර්ශන සිදුකෙරෙනවා.\nඅත්අඩංගුවට ගත් පුද්ගලයින් දෙදෙනා පොලිස් මත්ද්‍රව්‍ය නාශක කාර්යාංශයට බාර දුන් අතර, සිද්ධිය සම්බන්ධ වැඩිදුර පරීක්ෂණ ඔවුන් විසින් සිදු කරනු ඇති.",
       "URL": "https://www.hirunews.lk/280698/විශේෂ-කාර්ය-බලකායේ-වැටලීමක-දී-කොකේන්-තොගයක්-හසුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1728"
}