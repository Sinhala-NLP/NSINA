{
       "Source": "hirunews",
       "Timestamp": "Friday, 03 June 2022 - 17:51",
       "Headline": "පොලිසියේ ඇතැම් අත්අඩංගුවට ගැනීම් නීති විරෝධීයි ! නීතිඥ සංගමයෙන් පොලිස්පතිට සැර ලිපියක්",
       "News Content": "2022 මැයි 9 වැනි දින කොළඹ ගාලු මුවදොර පිටියේ පැවති අරගලය සාමකාමී විරෝධතා ව්‍යාපාරයට එල්ල කෙරුණු ප්‍රහාරය සහ ඉන් පසුව රට පුරා පැතිරී ගිය ප්‍රචන්ඩ ක්‍රියාවන් සම්බන්ධයෙන් පොලිසිය නොසැලකිලිමත් ලෙස අත්අඩංගුවට ගැනීම් සිදුකර ඇති බවට ශ්‍රී ලංකා නීතිඥ සංගමය පොලිස්පතිවරයා වෙත ලිපියක් යොමු කරමින් දැනුම් දී තිබෙනවා.\nඑම ලිපියේ දැක්වෙන්නේ එම දින කිහිපය තුළ රට පුරා සිදු වූ ප්‍රචණ්ඩ ක්‍රියා සම්බන්ධයෙන් සිදුකෙරෙන විමර්ශන ක්‍රියාවලියේදී සහ අත්අඩංගුවට ගැනීම්්වලදී පොොලිස් දෙපාර්තමේන්තුවේ පක්ෂග්‍රාහී බව මනාව ප්‍රකට වන බවයි ඒ sub සම්බන්ධයෙන් ශ්‍රී ලංකා නීතිඥ සංගමය දැඩි අවධානය යොමු කර ඇති බවත් එම ලිපියේ සඳහන්.\nබොහෝ පොලිස් ස්ථාන භාර නිලධාරීන්ගේ දේශපාලන පක්ෂග්‍රාහීභාවය පිළිබඳව පොලිස්පතිවරයා විසින් ජනාධිපතිවරයා වෙත යොමු කරන ලද ලිපිය සම්බන්ධයෙන් ද මෙම ලිපියෙන් අවධාරනය කර ඇති අතර එම කාරණා හේතුවෙන් ම මෙම චෝදනා වල බරපතල කම තවත් වැඩි වී ඇති බව නීතිඥ සංගමය අවධාරණය කරනවා.\nසාමාජිකයින් විසින් චෝදනා කරන ලද එවැනි පක්ෂග්‍රාහී අවස්ථා අතර, සැකකරුවන් අපරාධය සිදු වූ ස්ථානයේ නොසි ට ඒ වන විට වෙනත් ස්ථානයක සිටි බවට වන ප්‍රකාශයන් සත්‍යාපනය නොකර අත්අඩංගුවට ගැනීම්, කිසිදු විශ්වසනීය තොරතුරු නොමැතිව, නමුත් දේශපාලනඥයන් ඇතුළු උනන්දුවක් දක්වන පාර්ශ්වයන් විසින් සපයනු ලබන ලැයිස්තු මත පදනම්ව සැකකරුවන් අත්අඩංගුවට ගැනීම ආදි‍ය වන බවයි ඔවුන් පෙන්වා දෙන්නේ.\nඑමෙන්ම 2022 මාර්තු සිට මැයි දක්වා කාලය තුළ රජයට එරෙහිව සාමකාමී විරෝධතාවලට පුද්ගලයන් සහභාගී වූ පදනම මත පමණක් ම සිදුකල අත්අඩංගුවට ගැනීම් ද මේ අතර වන බව මේ ලිපියේ සඳහන්.\nයම් යම් පුද්ගලයන්ට එරෙහිව කිසිදු පදනමකින් තොරව විරෝධතා රැලි අවසන් වන තෙක් රිමාන්ඩ් භාරයේ තැබීමේ අරමුණෙන් ම සිදු කළ අත්අඩංගුවට ගැනීම් ද සිදුකර ඇති බව මෙම ලිපියෙන් ශ්‍රී ලංකා නීතිඥ සංගමය පොලිස්පතිවරයාට අවධාරණය කරනවා.\nඑමෙන්ම හඳුනාගැනීමේ පෙරට්ටුව ට පෙර සැකකරුවන් ඡායාරූපගත කිරීම, පෙළපාළිවලට පෙර සාක්ෂිකරුවන්ට එවැනි ඡායාරූප පෙන්වීම වැනි පොලිසිය විසින් නීතිය පසඳලීමේ දී සිදු නොකරන සම්මතයෙන් බැහැර වූ අවස්ථාවන් පිළිබඳව වාර්තා වී ඇති බවත් ඒ පිළිබඳව නීතිඥ සංගමයට පැහැදිලි සැකයක් ඇති බවත් එම ලිපියේ සඳහන්.\nඑමෙන්ම රිමාන්ඩ් භාරයේ තබා ගැනීම සඳහා දැනට අවලංගු වී ඇති හදිසි නීති රෙගුලාසි අසීමිත ලෙස භාවිතා කිරීම පිළිබඳවද නීතිඥ සංගමය මෙහිදී පොලිස්පතිවරයාගෙන් ප්‍රශ්න කරනවා.\nපොලිස් පරීක්ෂණ ස්වාධීන හා අපක්ෂපාතී විය යුතු අතර නීති විරෝධී ඇඟිලි ගැසීම්වලින් තොර විය යුතු බව ට මෙම ලිපියෙන් පොලිස්පතිවරයාට අවධාරණය කරන අතරම නීතිය ක්‍රියාත්මක කරන බලධාරීන්ට එරෙහිව මතු වන පක්ෂග්‍රාහී චෝදනා පොලිසිය කෙරෙහි මහජන විශ්වාසය බරපතල ලෙස ගිලිහී යාමට තුඩු දෙන කාරණයක් වන බවයි නීතිඥ සංගමය පෙන්වා දෙන්නේ.\nමේ හරහා රටේ නීතිය හා සාමය නරක අතට හැරෙනු ඇති බවටත් ඔවුන් අනතුරු අඟවනවා.\nඑමෙන්ම මෙවැනි චෝදනා රටේ මානව හිමිකම් තත්ත්වය කෙරෙහි ද බලපානු ඇති අතර ශ්‍රී ලංකාවේ දේශපාලන, ආර්ථික සහ සමාජ ස්ථාවරත්වය යළි ස්ථාපිත කිරීමේ ක්‍රියාමාර්ගවලට ද බෙහෙවින් බලපාන අතරම ඒ හරහා වෙනත් ප්‍රතිවිපාකවලට ද තුඩු දිය හැකි බවටයි ඔවුන් මෙම ලිපියෙන් අවධාරණය කරන්නේ.\nමෙම කරුණු පිළිබඳව අවධානය යොමු කර සියලුම විමර්ශන, නීතියේ පරාමිතීන් තුළ ස්වාධීනව සහ අපක්ෂපාතීව සිදු වන බවට සහතික වන ලෙස, සමස්ත පොලිස් නිලධාරීන්ට වහාම උපදෙස් දීමට කඩිනම් පියවර ගන්නා ලෙසත්, මෙම ලිපිය හරහා අවසන් වශයෙන් පොලිස්පති සී.ඩී වික්‍රමරත්න ගෙන් ශ්‍රී ලංකා නීතිඥ සංගමය ඉල්ලා සිටිනවා.",
       "URL": "https://www.hirunews.lk/306141/පොලිසියේ-ඇතැම්-අත්අඩංගුවට-ගැනීම්-නීති-විරෝධීයි-නීතිඥ-සංගමයෙන්-පොලිස්පතිට-සැර-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=1121"
}