{
       "Source": "hirunews",
       "Timestamp": "Friday, 11 November 2022 - 16:28",
       "Headline": "හිටපු ජනපති ගෝඨාභයගෙන් ප්‍රකාශයක් ගන්න පොලිසියට නියෝග (වීඩියෝ)",
       "News Content": "ජනාධිපති මන්දිරයේ තිබී හමුවූ මුදල් සම්බන්ධයෙන් විමර්ශන සිදුකරන ලෙස සහ හිටපු ජනාධිපති ගෝඨාභය රාජපක්ෂගෙන් ඒ පිළිබඳ ප්‍රකාශයක් ලබාගන්නා ලෙස කොටුව මහේස්ත්‍රාත් අධිකරණය කොටුව පොලිසියට නියෝග කර තිබෙනවා.\nඑම මුදල් හිටපු ජනාධිපති ගෝඨාභය රාජපක්ෂගේ නිදන කාමරයේ තිබී හමු වූ අතර අල්ලසක් ලෙස හෝ වෙනත් කරුණක් සදහා එම මුදල් ලැබුණනේද යන්න සම්බන්ධයෙන් විමර්ශන සිදු කරන ලෙස ජනාධිපති නීතිඥ රියෙන්සි අර්සකුලරත්න මහේස්ත්‍රාත් තිළිණ ගමගේ හමුවේ සිදු කළ ඉල්ලීම සලකා බලමිනුයි මෙම නියෝගය සිදු කළේ.\nඑහිදී හිටපු ජනාධිපතිවරයා මිරිහාන පිහිටි නිවසේ නොමැති බවට පොලිසිය අධිකරණයට දන්වා සිටි අතර විමර්ශන සදහා හිටපු ජනාධිපතිවරයා සිටින නිවසට ගොස් ප්‍රකාශයක් ලබා ගන්නා ලෙස මහේස්ත්‍රාත්වරයා පොලිසියට නියෝග කර තිබෙනවා.\nසිද්ධිය සම්බන්ධයෙන් නඩුව කැදවූ අවස්ථාවේ ජනාධිපති නීතිඥවරයා ඇතුළු නීතිඥ මඩුල්ල මෙම ඉල්ලීම සිදු කරනු ලැබුවා.\nමෙම නඩුවට අදාළව නීතිඥ නුවන් බෝපගේ 59 වන සැකකරු ලෙස නම් කරන බව පොලීසිය මෙහිදී ප්‍රකාශ කළ අතර ඔහු ඉදිරි දින ඉදිරිපත් කරන බවයි නීතිඥ මඩුල්ල අධිකරණය හමුවේ කියාසිටියේ.\nජනාධිපති මන්දිරයේ තිබී හමු වූ මුදල් මහජන ආරක්ෂක ඇමති ටිරාන් අලස් වෙත ලබා දෙන ලෙස ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් විසින් කොටුව පොලිස් ස්ථානාධිපති සාගර ලියනගේට දුරකථන ඇමතුමක් ලබා දෙමින් දන්වා ඇති බව මෙම නඩුවට අදාළව සිදු කළ විමර්ශනවලදී අනාවරණය වූ බව ද පොලිස් විශේෂ විමර්ශන ඒකකය අධිකරණය හමුවේ කරුණු දක්වමින් ප්‍රකාශ කළා.\nඒ සම්බන්ධයෙන් පුළුල් විමර්ශනයක් සිදු කර ඇති අතර පොලිස් කොමිෂන් සභාව පිහිටවනු ලැබුවහොත් එයට හෝ නැතිනම් දැනට ක්‍රියාත්මක රාජ්ය සේවා කොමිෂන් සභාවට ලිඛිතව දැනුම් දීමට පියවර ගන්නා බවයි විශේෂ විමර්ශන ඒකකයේ අධ්‍යක්ෂවරයා අධිකරණයට වැඩිදුරටත් සඳහන් කළේ.\nපොලිස් තොරතුරු සටහන් පොතේ කොල කිහිපයක් අස්ථාන ගත වීම සම්බන්ධයෙන් විමර්ශන සිදු කරන බවත් ඔහු අධිකරණයට දැනුම් දුන්නා.\nඒ සම්බන්ධයෙන් ඉදිරි දින අධිකරණයට කරුණු වාර්තා කරන ලෙසටයි මහේස්ත්‍රාත්වරයා නියෝග කළේ.\nමෙහිදී අධිකරණයට කරුණු දැක්වූ ජනාධිපති නීතිඥ මෛත්‍රී ගුණරත්න කියාසිටියේ මෙම සිද්ධිය සම්බන්ධයෙන් විමර්ශන සිදු කිරීමට ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් බාධාවක් බව දැනුම් දුන්නේ මේ නිසා බවයි.\nජනාධිපති මන්දිරයේ තිබූ මුදල් භාර දීමට කටයුතු කළ පොලිස් නිළධාරීයා ඇතුළු දෙදෙනාට ත්‍යාගයක් ලබා දෙන ලෙස පොලිස් මූලස්ථානයට දන්වා සිටි බව ද වික්‍රමසිංහ මහතා අධිකරණයට දන්වා සිටියා.\nඑහිදී විත්තිකරුවන් වෙනුවෙන් පෙනී සිටි ජනාධිපති නීතිඥවරුන් ඇතුළු නීතිඥ මඩුල්ල අධිකරණය හමුවේ ප්‍රකාශ කළේ අපක්ෂපාතී විමර්ශනයක් සිදු කිරීම සම්බන්ධයෙන් වික්‍රමසිංහ මහතාට ත්‍යාගයක් ලබා දෙන ලෙසටයි.\nඑහිදී මහේස්ත්‍රාත්වරයාද විමර්ශන සම්බන්ධයෙන් ප්‍රසාදය පළ කරන බව වික්‍රමසිංහ මහතාට දන්වා සිටියා.\nමෙම නඩුවේ විත්තිකරුවන් 16 දෙනෙක්ට රජයේ රස පරීක්ෂකවරයා වෙත පෙනී සිට තම රූපය පරීක්ෂා කිරීමට ඉදිරිපත් වන ලෙස මහේස්ත්‍රාත්වරයා නියෝග කළා.\nමෙහිදී ලෝක ප්‍රජාතන්ත්‍රවාදී තරුණ සම්මේලනය නියෝජනය කිරීම සඳහා මෙම නඩුවේ ඇප මත මුදා හැර සිටින එරංග ගුණසේකර, ජගත් මනුවර්ණ සහ ලක්මාලි දේවප්‍රිය යන තිදෙනාට දෙසැම්බර් මස 16 සිට 18 දක්වා විදේශ ගත වීමට අවසර දෙන ලෙස සිදු කළ ඉල්ලීම සලකා බැලූ මහේස්ත්‍රාත්වරයා ඒ සදහා අවසර ලබා දෙනු ලැබුවා.\nඒ බව ආගමන විගමන පාලකවරයා වෙත දන්වා යවන ලෙසටයි නියෝග කෙරුණේ.\nමෙම නඩුව විභාගයට ගන්නා අවස්ථාවේ අධිකරණයේ පෙනී නොසිටි සැකකරුවන් අට දෙනෙක් අධිකරණයේ පෙනී නොසිටි අතර මහේස්ත්‍රාත්වරයා ඔවුන්ට වරෙන්තු නිකුත් කළා.\nසිද්ධිය සම්බන්ධයෙන් සැකකරුවන් 58 දෙනෙක් අත්අඩංගුවට ගෙන ඇප මත මුදා හැර ඇති අතර ඊයේ සැකකරුවන් 50 දෙනෙක් අධිකරණයේ පෙනී සිටියා.\nනඩුව වැඩිදුර වාර්තා සදහා ලබන වසරේ ජනවාරි මස 13 වනදා යළි කැඳවන ලෙසට ද මහේස්ත්‍රාත්වරයා නියෝග කළා.\nජනාධිපති මන්දිරයට අරගලකරුවන් ඇතුළුවීමෙන් පසු අරගලකරුවන්ට ජනාධිපති ගෝඨාභය රාජපක්ෂ රැදී සිටියේ යැයි සඳහන් කාමරයේ තිබී රුපියල් එක්කෝටි හැත්තෑ අට ලක්ෂ 50,000 ක මුදලක් හමු වූ අතර ඔවුන් එම මුදල පොලිසියට භාර දීමට කටයුතු කළා.\nකරුණු සළකා බැලූ මහේස්ත්‍රාත් තිලිණ ගමගේ පොලිසියට උපදෙස් ලබා දුන්නේ ඉදිරි විමර්ශන සඳහා හිටපු ජනාධිපතිවරයා සිටින නිවසට ගොස් ප්‍රකාශයක් ලබා ගන්නා ලෙසයි.\nමේ අතර ගාලුමුවදොර භූමියේදී සිදුවූ ප්‍රහාරය සැමරීම සඳහා සිවිල් සංවිධාන කොටුව පොලිස් මූලස්ථානය ඉදිරිපිට සිදුකල උද්ඝෝෂණයේදී අධිකරණ නියෝග සම්බන්ධයෙන් වන නඩුව කොටුව මහේස්ත්‍රාත් අධිකරණයේදී කැඳවා තිබුණා.\nඑහිදී රාජකාරියේ යෙදී සිටි පොලිස් බුද්ධි නිලධාරින් දෙදෙනෙකුගේ මුහුණට කෙළගසමින් නීතිවිරෝධී ජනරාශියක සාමාජිකයින් වූ සැකකරුවන් 14 දෙනෙකුට එරෙහිව ගොනුකළ නඩුවේ ආමි අමිල නොහොත් අමල් සාලින්ද ඇතුළු 08 දෙනෙකුට වරෙන්නු නිකුත්කරන ලෙස කොටුව මහේස්ත්‍රාත් තිළිණ ගමගේ නියෝග කලා.\nඒ විවෘත අධිකරණයේ එම නඩුව කැඳවූ අවස්ථාවේදී සැකකරුවන් අධිකරණයේ පෙනී නොසිටීම හේතුවෙන්.\nඑමෙන්ම මෙම නඩුවේ සැකකරුවන් වන ඇප මත මුදාහැර ඇති ජගත් මනුවර්ණ, එරංග ගුණසේකර සහ රංගන ලක්මාල් දේවප්‍රිය යන අයට ලබන ජනවාරි 23 වනදා සිට පෙබරවාරි 08 වනදා දක්වා ලෝක තරුණ සමුළුව නියෝජනය කිරීම සඳහා අවසර ලබා දෙන ලෙසට ඔවුන් වෙනුවෙන් පෙනී සිටි නීතිඥයින් අධිකරණයෙන් ඉල්ලා සිටියා.\nඑම ඉල්ලීම සළකා බැලූ මහේස්ත්‍රාත්වරයා ඒ සඳහා අවසර ලබා දෙමින් සැකකරුවන්ට එරෙහිව පනවා තිබූ විදේශ ගමන් තහනම ඉවත් කිරීමට නියෝග කලා.",
       "URL": "https://www.hirunews.lk/320166/හිටපු-ජනපති-ගෝඨාභයගෙන්-ප්‍රකාශයක්-ගන්න-පොලිසියට-නියෝග-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=741"
}