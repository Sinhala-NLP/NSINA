{
       "Source": "hirunews",
       "Timestamp": "Sunday, 05 May 2019 - 12:15",
       "Headline": "CV විග්නේශ්වරන්ගෙන් ජනපතිට ලිපියක්",
       "News Content": "යාපනය විශ්වවිද්‍යාලය තුළ සිදුකළ සෝදිසි මෙහෙයුමකදී අත්අඩංගුවට ගත් සිසුන් දෙදෙනා නිදහස් කර දෙන ලෙස ඉල්ලමින් උතුර පළාත් හිටපු ප්‍රධාන අමාත්‍ය සී.වී. විග්නේෂ්වරන්, ජනාධිපතිවරයා වෙත ලිපියක් යොමුකර තිබෙනවා.\nපසුගිය 3 වනදා යාපනය විශ්වවිද්‍යාලයේ සිදුකළ සෝදිසි මෙහෙයුමක් අතරවාරයේදීයි අදාළ සිසුන් දෙදෙනා අත්අඩංගුවට ගනු ලැබුවේ.\nපසුව, ඔවුන් ලබන 16 වන දා දක්වා රක්ෂිත බන්ධනාගාර ගත කිරීමට නියෝග කෙරුණා.\nයාපනය විශ්වවිද්‍යාලයේ පාලනාධිකාරිය කළ ඉල්ලීමකට අනුව පොලීසිය සහ හමුදාව සිදුකළ සෝදිසි මෙහෙයුමේදී විශ්වවිද්‍යාලය තුළ තිබූ නීතිවිරෝධී පෝස්ටර්, බැනර් සහ අත්පත්‍රිකා කිහිපයක් සොයා ගත් අතර, ඒ අනුව ඔවුන් අත්අඩංගුවට ගත් බවයි පොලිස් මාධ්‍ය ප්‍රකාශක කාර්යාලය සදහන් කළේ.\nකෙසේ වෙතත්, උතුර පළාත් ප්‍රධාන අමාත්‍ය සී.වී. විග්නේෂ්වරන් ජනාධිපතිවරයාට යොමුකළ ලිපියේ සදහන්ව ඇත්තේ, තවමත් ඉගෙනුම් කටයුතුවල නිරත වන සිසුන් දෙදෙනෙකු හේතුවෙන් මොවුන්ට නිදහස් ලබාදෙන ලෙසයි.\nඑමෙන්ම, ඔවුන් සමග අත්අඩංගුවට ගත් නීතිවිරෝධී යැයි පැවසෙන පෝස්ටර්, බැනර් සහ අත්පත්‍රිකා දීර්ඝ කාලයක මුළුල්ලේ සිට විශ්වවිද්‍යාලයේ පැවති බව ද එම ලිපියෙහි සදහන්ව තිබෙනවා.\nහදිසි නීතිය යටතේ මොවුන් අත්අඩංගුවට ගනු ලැබුව ද, එවැනි හදිසි නීතියක් ක්‍රියාත්මක නොවුනේ නම්, එම වරද අත්අඩංගුවට ගැනීමට තරම් බරපතල වරදක් නොවන බව ද ඔහු යොමුකළ ලිපියේ සඳහන්.",
       "URL": "https://www.hirunews.lk/215780/cv-විග්නේශ්වරන්ගෙන්-ජනපතිට-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=3368"
}