{
       "Source": "hirunews",
       "Timestamp": "Friday, 22 May 2020 - 23:00",
       "Headline": "දිවි නසාගන්න ගිය තරුණියක් බේරා ගැනීමට ගොස් මියගිය තරුණයාගේ දේහය නිවසට (වීඩියෝ)",
       "News Content": "දිවි නසා ගැනීමට තැත්කළ තරුණියක් බේරා ගැනීමට යාමේදී දියේ ගිලී මියගිය ලිඳුල ප්‍රදේශයේ පදිංචි හමීඩ් රිස්වාන් නම් දෙදරු පියාගේ දේහය අද සිය නිවස වෙත රැගෙන ආවා.\nදේහය පිළිබඳ අවසන් කටයුතු හෙට උදෑසන සිදුකිරීමට නියමිතයි.\nඉහළ කොත්මලේ ජලාශට පැන සියදිවි හානිකර ගැනීමට තැත්කළ තරුණියක් බේරා ගැනිම සඳහා නොපැකිලිව ඉදිරිපත්වූ හමීඩ් රිස්වාන්ට අවසානයේ ඊයේ සිදුවූයේ සිය ජීවිතය පූජා කිරීමටයි.\nඒ අනුව, මෙම වීර දෙදරුපියාට මෙරට සමාජයෙන් හිමිවූයේ ඉහළ ගෞරවයක්.\nමියගිය රිස්වාන්ගේ දේහය පශ්චාත් මරණ පරීක්ෂණයෙන් පසු ඔහු පදිංචිව සිටි ලිඳුල ෆාමස්ටන් කොලනියේ රත්නගිරි ජනපදයේ පිහිටි නිවසට අද රැගෙන ආවා.\nමියගිය තම සහෘදයා දැකගැනීම වෙනුවෙන් ප්‍රදේශවාසීන් එක්ව සිටියා. ඊට ජාති ආගම් භේදයක් තිබුණේ නැහැ.\nදේහයට අවසන් ගෞරව දැක්වීම සඳහා පැමිණ සිටි තලවාකැලේ පොලිසියේ ස්ථානාධිපතිවරයා ඇතුළු පිරිසද මියගිය රිස්වාන්ට ආචාර පුදකළා.\nජීවිතයක් බේරා ගැනීමට ගොස් තම ජීවිතයෙන් වන්දි ගෙවූ මෙම දෙදරු පියා හෙට අවසන් ගමන් යන්නේ ජාති ආගම් භේද ඉක්මවා ගිය මිනිසත්කම පිළිබඳ උතුම් පණිවිඩයක් සමාජයට ලබාදෙමින්.",
       "URL": "https://www.hirunews.lk/241291/දිවි-නසාගන්න-ගිය-තරුණියක්-බේරා-ගැනීමට-ගොස්-මියගිය-තරුණයාගේ-දේහය-නිවසට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2714"
}