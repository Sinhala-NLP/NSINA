{
       "Source": "hirunews",
       "Timestamp": "Monday, 08 March 2021 - 8:00",
       "Headline": "ශ්‍රී ලංකාව ගැන සංශෝධිත යෝජනාව අද ජිනීවා වෙත",
       "News Content": "ශ්‍රී ලංකාවේ ප්‍රතිසංවිධානය සහ සංහිඳියාව ප්‍රවර්ධනය කිරීම සම්බන්ධයෙන් වන එක්සත් රාජධානිය ප්‍රමුඛ මූලික කණ්ඩායමේ සංශෝධිත යෝජනාව ජගත් මානව හිමිකම් කවුන්සිලයට අද (08) දිනයේ ඉදිරිපත් කෙරෙනවා.\nමෙරට ප්‍රතිසංවිධානය සහ සංහිඳියාව සම්බන්ධයෙන් එක්සත් රාජධානිය ප්‍රමුඛ මූලික කණ්ඩායම ජගත් මානව හිමිකම් කවුන්සිලයට යෝජනාවක් මීට පෙර ඉදිරිපත් කළ අතර, එහි සංශෝධිත යෝජනාවකුයි මෙලෙස ඉදිරිපත් කෙරෙන්නේ.\nඑක්සත් ජාතීන්ගේ මානව හිමිකම් පිළිබඳ  මහ කොමසාරිස් මිචෙල් බැචලෙට් ශ්‍රී ලංකාව සම්බන්ධයෙන් වන සිය වාර්ෂික වාර්තාව පසුගිය මස 24 වනදා එම කවුන්සිලයට ඉදිරිපත් කර තිබුණා. විදේශ අමාත්‍ය දිනේෂ් ගුණවර්ධන මෙම වාර්තාවට ලක් රජයේ අප්‍රසාදය පළ කළේ ඉන් පසුවයි.\nමේ අතර, හිටපු උතුර පළාත් සභා මන්ත්‍රී එම්.කේ. සිවාජිලිංගම් ප්‍රකාශ කළේ අදාළ සංශෝධිත යෝජනාව පිළිබදව තමන් සෑහීමකට පත් නොවන බවයි.\nඑක්සත් ජාතීන්ගේ මානව හිමිකම් කවුන්සිලයේ 46 වන සැසි වාරය ජිනිවා හිදී පසුගිය 22 වන දා ආරම්භ වූ අතර, එය ලබන මස 23 වන දායින් අවසන්වීමට නියමිතයි.\nකොරෝනා වසංගත තත්ත්වය හේතුවෙන් වීඩියෝ තාක්ෂණය ඔස්සේයි මෙම සැසි වාරය පැවැත්වෙන්නේ.\nමානව හිමිකම් කවුන්සිලයේ අන්තර් ක්‍රියාකාරී සංවාදය පසුගිය 25 වන දා ආරම්භ වූ අතර, එහිදී රටවල් 21ක් ශ්‍රී ලංකාව සම්බන්ධයෙන් පක්ෂපාතී ස්ථාවරයක් අනුගමනය කළා. චීනය, පාකිස්ථානය, ඉරානය, සිරියාව  සහ රුසියාව ද ඒ අතර වනවා.",
       "URL": "https://www.hirunews.lk/264662/ශ්‍රී-ලංකාව-ගැන-සංශෝධිත-යෝජනාව-අද-ජිනීවා-වෙත",
       "Category": "Local News",
       "Parent URL": "https://www.hirunews.lk/local-news.php?pageID=2103"
}