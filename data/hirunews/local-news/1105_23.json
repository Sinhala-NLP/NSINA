{
       "Source": "hirunews",
       "Timestamp": "Friday, 10 June 2022 - 12:52",
       "Headline": "තවත් කැබිනට් අමාත්‍ය ධුර දෙකක් පවිත්‍රාටත් අමාත්‍ය ධුරයක් ලැබෙන ලකුණු",
       "News Content": "තාක්ෂණ හා ආයෝජන ප්‍රවර්ධන අමාත්‍යාංශය සහ කාන්තා, ළමා කටයුතු හා සමාජ සවිබලගැන්වීම් අමාත්‍යාංශය ලෙස නව අමාත්‍යාංශ දෙකක් නම් කරමින් ගැසට් නිවේදනයක් නිකුත් කර තිබෙනවා.\nජනාධිපති ගෝඨාභය රාජපක්ෂ විසින් මෙම ගැසට් නිවේදනය නිකුත් කර ඇති අතර, ඊට එම අමාත්‍යාංශවලට අයත් කාර්යභාරයන් සහ ආයතන ද ඇතුළත්.\nඒ අනුව තාක්ෂණ හා ආයෝජන ප්‍රවර්ධන අමාත්‍යාංශය යටතට පුද්ගලයින් ලියාපදිංචි කිරීමේ දෙපාර්තමේන්තුව, ආගමන විගමන දෙපාර්තමේන්තුව, ශ්‍රී ලංකා ටෙලිකොම් සමාගම හා එහි පාලිත සමාගම් මෙන්ම ශ්‍රී ලංකා ආයෝජන මණ්ඩලය, කොළඹ වරාය නගරය ආර්ථික කොමිසන් සභාව, ප්‍රමිති ආයතනය ඇතුලු ආයතන 15ක් ඇතුළත් වනවා.\nමීට පෙර එම ආයතන පැවතුනේ ආරක්ෂක අමාත්‍යාංශය යටතේ යි.\nඑසේම කාන්තා හා ළමා කටයුතු හා සමාජ සවිබලගැන්වීමේ අමාත්‍යාංශයට ජාතික ළමා ආරක්ෂක අධිකාරිය, සමෘද්ධි සංවර්ධන දෙපාර්තමේන්තුව ඇතුලු ආයතන 15ක් ඇතුළත් වනවා.\nඒ අනුව තාක්ෂණ හා ආයෝජන ප්‍රවර්ධන අමාත්‍යාංශය, ජාතික ලැයිස්තුවෙන් පාර්ලිමේන්තුවට පැමිණීමට නියමිත බවට වාර්තාවන ව්‍යාපාරික ධම්මික පෙරේරාට සහ කාන්තා හා ළමා කටයුතු හා සමාජ සවිබලගැන්වීමේ අමාත්‍යාංශය, පාර්ලිමේන්තු මන්ත්‍රීනි පවිත්‍රා වන්නිආරච්චිට ලබාදීමට නියමිත බවයි වාර්තාවන්නේ.",
       "URL": "https://www.hirunews.lk/306730/තවත්-කැබිනට්-අමාත්‍ය-ධුර-දෙකක්-පවිත්‍රාටත්-අමාත්‍ය-ධුරයක්-ලැබෙන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=1105"
}