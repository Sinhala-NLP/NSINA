{
       "Source": "hirunews",
       "Timestamp": "Sunday, 19 May 2019 - 19:18",
       "Headline": "රට තුළ ස්ථීර සාමය ඇති කිරීම රජයේ වගකීමක් - රණවිරු සැමරුමට එක්වෙමින් ජනපති කියයි",
       "News Content": "පාස්කු ඉරිදා ප්‍රහාරයට සම්බන්ධ අන්තවාදී ත්‍රස්තවාදය අවසන් කිරීමට ත්‍රිවිධ හමුදාවට, විශේෂයෙන් බුද්ධි අංශයට හැකියාවක් ඇති බව ජනාධිපති මෛත්‍රීපාල සිරිසේන ප්‍රකාශ කළා.\nජනාධිපතිවරයා මේ බව කියා සිටියේ ජාතික රණවිරු සැමරුම් උත්සවයට ශ්‍රී ජයවර්ධනපුර කෝට්ටේ රණවිරු ස්මාරකය අභියසදී අද (19) පස්වරුවේ එක්වෙමින්.\n30 වසරක රුදුරු ත්‍රස්තවාදයෙන් මාතෘභූමිය නිදහස් කර ගැනීමේ විජයග්‍රහණයේ දස වන සැමරුම පස්වරුවේ ආරම්භ කෙරුණේ ජනාධිපති මෛත්‍රීපාල සිරිසේන, අග්‍රාමාත්‍ය රනිල් වික්‍රමසිංහ, විපක්ෂ නායක මහින්ද රාජපක්ෂ ඇතුළු ආරාධිත අමුත්තන්ගේ සම්ප්‍රාප්තියෙන් පසුවයි.\nජනාධිපතිවරයාගේ සම්ප්‍රාප්තියෙන් පසුව ජාතික ගීය වාදනය කිරීමෙන් උත්සව සභාවේ කටයුතු ආරම්භ කරනු ලැබුවා.\nඉන් අනතුරුව යුද්ධයේදී මිය ගිය රණවිරුවන් සිහිපත් කරමින් විනාඩි දෙකක නිශ්ශබ්දතාවක් පැවැත්වුවා.\nඅනතුරුව සර්ව ආගමික වතාවත් සිදුකෙරුණා.\nරට තුළ ස්ථීර සාමය ඇති කිරීම රජයේ වගකීමක් බවයි ජනාධිපති මෛත්‍රීපාල සිරිසේන එම අවස්ථාවට එක්වෙමින් තවදුරටත් කියා සිටියේ.\nජනාධිපතිවරයාගේ කථාවෙන් පසුව රණබෙර වාදනයක් ද පැවැත්වුණා.\nරණවිරු ස්මාරකය වෙත පුෂ්පෝපහාර දැක්වීම ආරම්භ කරනු ලැබුවේ ඉන් අනතුරුවයි.\nපළමුව ජනාධිපති මෛත්‍රීපාල සිරිසේන විසින් රණවිරු ස්මාරකය වෙත පුෂ්පෝපහාර දක්වනු ලැබූ අතර, ඉන් අනතුරුව අග්‍රාමාත්‍ය රනිල් වික්‍රමසිංහ, කථානායක කරු ජයසූරිය, විපක්ෂ නායක මහින්ද රාජපක්ෂ, ත්‍රිවිධ හමුදාපතිවරුන්, වැඩබලන පොලිස්පතිවරයා, මෙන්ම යුද්ධය වෙනුවෙන් දිවි පිදූ රණවිරුවන්ගේ බිරින්දෑවරුන්, මව්වරුන්, පියවරුන් ඇතුළු ඥාතීන් මෙන්ම පැමිණ සිටි අමුත්තන් පුෂ්පෝපහාර දක්වනු ලැබුවා.",
       "URL": "https://www.hirunews.lk/216685/රට-තුළ-ස්ථීර-සාමය-ඇති-කිරීම-රජයේ-වගකීමක්-රණවිරු-සැමරුමට-එක්වෙමින්-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3344"
}