{
       "Source": "hirunews",
       "Timestamp": "Friday, 12 March 2021 - 13:22",
       "Headline": "රාජ්‍ය ඇමති ප්‍රියංකරගේ සහ වනජීවි නිළධාරීන්ගේ පොරොන්දුව මත කල්අඩියේ විරෝධතාව නවතියි (වීඩියෝ)",
       "News Content": "වන අලි ප්‍රහාරයකින් පුද්ගලයෙකු ජීවිතක්ෂයට පත්වීමත් සමඟ පුත්තලම - කල්අඩිය ප්‍රදේශවාසීන් අද (12) අලුයම සිට විරෝධතාවක නිරතවුණා.\nඔවුන් පුත්තලම - කුරුණෑගල මාර්ගය කල්අඩිය මංසන්ධියෙන් අවහිර කරමිනුයි මෙලෙස  විරෝධතාවයේ නිරත වුයේ.\nඊයේ මැදියම් රැයේදී වන අලි ප්‍රහාරයට ලක්වී මියගොස් ඇත්තේ 53 හැවිරිදි දෙදරු පියෙක්.\nඔහු තම සේවා ස්ථානයේ සිට සේවා මුරය අවසන් කොට නිවසට පැමිණෙමින් සිටියදී මෙලෙස වන අලි ප්‍රහාරයට ලක්ව තිබෙනවා.\nමීට දින 10 කට පෙරද මෙම ප්‍රදේශයේ තවත් පුද්ගලයෙකු වන අලි ප්‍රහාරයකින් ජීවිතක්ෂයට පත්වුණා.\nසිය ගම්මානවලට නිරන්තරයෙන් එල්ලවන වන අලි ප්‍රහාර වැළැක්වීමට බලධාරීන් පියවර නොගන්නා බව පවසමින් ප්‍රදේශවාසීන් මාර්ගයේ ටයර් පුළුස්සා විරෝධය පළ කළා.\nවිරෝධතාවය පැවැති ස්ථානයට පොලිසිය පැමිණිමත් සමඟ උණුසුම් තත්ත්වයක් ද හටගත්බවයි අප වාර්තාකරු පැවසුවේ.\nපසුව එම ස්ථානයට පැමිණි රාජ්‍ය අමාත්‍ය ප්‍රියංකර ජයරත්න සහ වනජිවි නිළධාරීන් විරෝධතාකරුවන්ට පොරොන්දු වූයේ ගම්වදින වන අලින් පළවා හැරිම සඳහා අද සිටම පියවර ගන්නා බවයි.\nඑම පොරොන්දුව සමඟ විරෝධතාකරුවන් එම ස්ථානයෙන් විසිරී ගිය බවයි එහි සිටින හිරු වාර්තාකරු සඳහන් කළේ.",
       "URL": "https://www.hirunews.lk/265114/රාජ්‍ය-ඇමති-ප්‍රියංකරගේ-සහ-වනජීවි-නිළධාරීන්ගේ-පොරොන්දුව-මත-කල්අඩියේ-විරෝධතාව-නවතියි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2093"
}