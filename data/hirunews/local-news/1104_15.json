{
       "Source": "hirunews",
       "Timestamp": "Friday, 10 June 2022 - 18:33",
       "Headline": "සුරාබදු දෙපාර්තමේන්තුවට දෛනිකව රුපියල් මිලියන 400ක පාඩුවක් (වීඩියෝ)",
       "News Content": "සුරාබදු දෙපාර්තමේන්තුවේ ඇතැම් නිලධාරීන්ගේ අක්‍රමිකතා හේතුවෙන් රජයට දෛනිකව රුපියල් මිලියන 400ක මුදලක් අහිමි වන බව මත්පැන් බලපත්‍රලාභීන් ගේ සංගමය පවසනවා.\nඑහි සභාපති අජිත් උඩුගම පෙන්වා දෙන්නේ අදාළ මුදල සුරාබදු නිලධාරීන් ද දේශපාලනඥයින් ද ඇතුළු විවිධ කොටස් අතර බෙදා හැරෙන බවයි.\nනීත්‍යානුකූල නොවන මාර්ග ඔස්සේ මත්පැන් සඳහා වන මෛ බදු මුදල් හුවමාරු වීම හේතුවෙන් දේශීය ආදායම් බදු දෙපාර්තමේන්තුවටත් රේගුවට දෛනිකව විශාල මුදලක් අහිමි වන බව ද ඔහු සඳහන් කරනවා.\nශ්‍රී ලංකාවේ මත්පැන් නිෂ්පාදනාගාරවලින් සහ මත්පැන් අළෙවි සැල්වලින් දිනකට රුපියල් මිලියන 400ක් රටට අහිමි වීම බරපතළ තත්ත්වයක් බවයි මත්පැන් බලපත්‍ර ලාභීන්ගේ සංගමය පවසන්නේ.\nමෙරට මත්පැන් බද්ද නිසි පරිදි රජයට අය කර ගන්නේ නම් එය පවතින ආර්ථික අර්බුදයට කදිම විසඳුමක් බව ද ඔවුන් ප්‍රකාශ කළා.\nමත්පැන් බෝතල්වලට හඳුන්වාදුන් නව ස්ටිකරය සම්බන්ධයෙන් ද ඔවුන් මෙහිදී කරුණු හෙළි කළා. එම ස්ටිකරය ස්කෑන් කිරීමෙන් කිසිදු කරුණක් පාරිභෝගිකයන්ට ලබාගත නොහැකි බවයි ඔවුන් පෙන්වා දුන්නේ.",
       "URL": "https://www.hirunews.lk/306772/සුරාබදු-දෙපාර්තමේන්තුවට-දෛනිකව-රුපියල්-මිලියන-400ක-පාඩුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1104"
}