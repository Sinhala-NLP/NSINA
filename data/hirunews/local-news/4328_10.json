{
       "Source": "hirunews",
       "Timestamp": "Monday, 11 September 2017 - 8:17",
       "Headline": "දඹුල්ල නගරයේදී සිදුවූ ඝාතනයට අත්අඩංගුවට පත් සැකකරු රක්ෂිත බන්ධනගාරයට (ඡායාරූප)",
       "News Content": "පසුගිය පස්වැනිදා දඹුල්ල නගර මධ්‍යයේ පිහිටි කුලී රථගාල තුලදී පොලුවලින් පහරදී තරුණයකු ඝාතනය කිරීමේ සිද්ධියට සැකපිට අත්අඩංගුවට ගත් පුද්ගලයා ලබන 20වනදා දක්වා රක්ෂිත බන්ධනාගාර ගතකර තිබෙනවා.\nඒ අදාල සැකකාර පුද්ගලයා ඊයේ දිනයේදී  දඹුල්ල මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුවයි.\nඅදාල ඝාතන සිදුවීම සම්බන්ධයෙන් දඹුල්ල ආර්ථික මධ්‍යස්ථානයේ වෙළඳසැලක සේවය කරමින් සිටි 37 හැවිරිදි කම්කරුවෙකු අත්අඩංගුවට ගැනුණා.\nදඹුල්ල නගරයේ පිහිටි කුලී රථගාල තුලදී  පොලුවලින් පහරදී  ඝාතනයකර තිබූ සනත් කුමාර නමැති 34 හැවිරිදි තරුණයාගේ සිරුර පසුගිය 05 වනදා අලුයම සොයා ගැනුනා.\nදඹුල්ල, වල්ගම්වැව ප්‍රදේශයේ පදිංචිව සිටි සනත් කුමාර මෙම තරුණයා මියයන විට කාන්තා ඇඳුම් වලින් සැරසී සිටි තිබෙනවා.\nඝාතනය සඳහා සැකපිට අත්අඩංගුවට පත් පුද්ගලයා ගකාලයක සිට රාත්‍රී කාලයේ දඹුල්ල නගරයේ සැරිසරන මියගිය තැනැත්තා සමඟ අසම්මත හැසිරීම් වල\nනිරතවන පුද්ගලයෙකු බවට තොරතුරු අනාවරණය වී තිබෙනවා.\nඑවැනි අවස්ථාවකදී ඔහු සතුව තිබූ රුපියල් තිස්පන්දාහක් මුදලක් සොරාගැනීමේ සිද්ධියකට මෙම ඝාතනය සිදුකර ඇති බවයි අත්අඩංගුවට පත් සැකකරුගෙන් කරන ලද ප්‍රශ්න කිරීම් වලදී හෙළිවී ඇත්තේ.\nපොලීසිය සඳහන්  කළේ  මෙලෙස ඝාතනයට ලක්වූ තැනැත්තා ඇතැම් දිනවල රාත්‍රී කාලයේ  කාන්තා ඇඳුමෙන් සැරසී සිටියදී මොහු අත්අඩංගුවට ගෙන අධිකරණයට පවා ඉදිරිපත් කොට තිබුණු අයෙකු බවයි.\nඝාතනය සිදුවීමේ පසුව සනත් කුමාරගේ සහෝදරිය කියා සිටියේ මියගිය තම සහෝදරයාගේ දුරකථනයෙන් අලුයම 3ට පමණ කිසියම් පුද්ගලයෙකු තමන්ට ඇමතුමක් ලබා දී පරුෂ වචනයෙන් බැණ තම සහෝදරයා ඝාතනය කළ බවට පැවසූ බවයි.\nඡායාරූප - දඹුල්ල, කාංචන කුමාර",
       "URL": "https://www.hirunews.lk/170615/දඹුල්ල-නගරයේදී-සිදුවූ-ඝාතනයට-අත්අඩංගුවට-පත්-සැකකරු-රක්ෂිත-බන්ධනගාරයට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4328"
}