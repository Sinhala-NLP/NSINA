{
       "Source": "hirunews",
       "Timestamp": "Sunday, 09 July 2017 - 18:57",
       "Headline": "අතුරුදන් පනත අවදානම් - ජී.එල්",
       "News Content": "ආණ්ඩුව කුමක් ප්‍රකාශ කළ ද පාර්ලිමේන්තුවට ඉදිරිපත් කිරීමට නියමිත අතුරුදන් කිරීම් වැළැක්වීමේ පනත් කෙටුම්පත හරහා යුද සමයේ දේශපාලන නායකත්වය මෙන්ම රණවිරුවන් ද අවදානමකට ලක්වන බව පොදුජන පෙරමුණේ සභාපති, හිටපු අමාත්‍ය මහාචාර්ය ජී.එල්. පීරිස් පවසනවා.\nඔහු මේ බව සඳහන් කළේ කඳාන ප්‍රදේශයේ අද පැවැති ජන හමුවකට එක්වෙමින්.\nමේ අතර, අතුරුදන් කිරීම් වැළැක්වීමේ පනත් කෙටුම්පත යටතේ පිහිටුවනු ලබන කාර්යාලයට මුලින්ම ඉදිරිපත් විය යුතු පැමිණිල්ල සම්බන්ධයෙන් පෙරටුගාමී සමාජවාදී පක්ෂයේ ප්‍රචාරක ලේකම් දුමින්ද නාගමුව අද අනාවරණයක් කළා.\nකොළඹ පැවැති මාධ්‍ය හමුවකට එක්වෙමින් ඔහු කියා සිටියේ ආණ්ඩුවේ පළමු අතුරුදන් කිරීම රුහුණු විශ්වවිද්‍යාලයේ ශිෂ්‍යයෙකු බලහත්කාරයෙන් අත්අඩංගුවට ගැනීම තුළින් පැහැදිලි වන බවයි.\nඑමෙන්ම ප්‍රජාතන්ත්‍රවාදය වෙනුවෙන් බලයට පැමිණි ආණ්ඩුව, ප්‍රජාතන්ත්‍රවාදය මර්දනය කරමින් සිටින බව ද ඔහු එහිදී කියා සිටියා.",
       "URL": "https://www.hirunews.lk/165475/අතුරුදන්-පනත-අවදානම්-ජී-එල්",
       "Category": "Local News",
       "Parent URL": "https://www.hirunews.lk/local-news.php?pageID=4430"
}