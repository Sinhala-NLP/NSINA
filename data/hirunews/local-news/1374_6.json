{
       "Source": "hirunews",
       "Timestamp": "Saturday, 05 February 2022 - 16:58",
       "Headline": "රයන් බේරා ගැනීමේ මෙහෙයුම් අවසන් අධියරේ",
       "News Content": "අඩි ගණනාවක් ගැඹුරු නල ළිඳකට වැටී සිරවු මොරොක්කෝවේ රයන් නම් දරුවා බේරා ගැනීමේ මෙහෙයුම් තවදුරටත් ක්‍රියාත්මක වනවා.\nආරක්ෂක අංශ සහ සහන කණ්ඩායම් මේ වන විට ඔවුන්ගේ විශේෂ මෙහෙයුමේ අවසන් අධියරට පැමිණ ඇති බවයි විදෙස් මාධ්‍ය වාර්තා කළේ.\nමෙම දරුවා ළිඳට වැටී මේවන විට දින 4ක් පමණ ගතවී තිබෙනවා.\nදරුවා බේරා ගැනීමේ මෙම මෙහෙයුම මොරොක්කෝවේ මෙන්ම විදෙස් රූපවාහිනී නාලිකාවල සජීවීව විකාශය කරන බව ද සඳහන්.\n5 හැවිරිදි රයන් නැමති මෙම දරුවා මීටර් 32ක් (අඩි 104ක්) පමණ ගැඹුරු ළිඳට වැටී ඇත්තේ පසුගිය අඟහරුවාදායි.\nමේවන විට දරුවා බේරා ගැනීමේ මෙහෙයුම් සිදුකරන ස්ථානයට දහස් සංඛ්‍යාත පිරිසක් එක්ව සිටිනවා.\nඉතා ගැඹුරු මෙම ළිඳ පතුලට ආලෝකය ලැබීම ද දුර්වල තත්වයක පැවතීම හමුවේ දරුවා බේරා ගැනීම වෙනුවෙන් ළිඳ ආසන්නයෙන් වෙනත් වලක් කැපීමටයි සහන කණ්ඩායම් පියවර ගත්තේ.\nමොරොක්කෝ රජයේ මාධ්‍ය ප්‍රකාශක Mustapha Baitas පසුගියදා අවධාරණය කර තිබුනේ දරුවා ඉක්මනින් බේරා ගැනීමට සියලු කටයුතු සූදානම් කර ඇති බවයි.\nසිදුකර ඇති කැණීම් හමුවේ නාය යෑමක් සිදුවනු ඇතැයි අවදානම් තත්වයක් ද මතුවී ඇති අතර මේ හේතුවෙන් ගලවා ගැනීමේ මෙහෙයුම වඩාත් අවදානම් වී ඇතැයි විදෙස් මාධ්‍ය පෙන්වා දෙනවා.\nඑම අවදානම හේතුවෙන් පාෂාණ හා වැලි සහිත පස් පවතින ළිඳ විවෘත කිරීම ඉතා භයානක බවයි සහන කණ්ඩායම් ප්‍රකාශ කර ඇත්තේ.\nකෙසේවෙතත් බුල්ඩෝසර් යොදා ළිඳ අසල දැවැන්ත අගලක් කපා ඇති අතර බලධාරීන් පවසන්නේ මේ වනවිට ඔවුන් දරුවා ආසන්නයටම ළඟා වී ඇති බවයි.\nඑම අගල ළිඳට සමාන ගැඹුරට ළඟා වූ පසු, බේරා ගැනීමේ කණ්ඩායම් පිරිමි ළමයා වෙත ළඟා වීමට තිරස් අතට හෑරීම ආරම්භ කරනු ඇති.\nමේ අතර තමන් ඇතුළු රජය මෙම කණගාටුදායක අවස්ථාවේ දරුවාගේ පවුලේ සාමාජිකයන් සමඟ සිටින අතර, හැකි ඉක්මනින් ඔහු තම පවුලේ ය සමග එක්වනු ඇතැයි දැඩිව විශ්වාස කරන බව මොරොක්කෝ රජයේ මාධ්‍ය ප්‍රකාශක Mustapha Baitas ප්‍රකාශ කළා.\nඅසල්වැසි ඇල්ජීරියාව ඇතුළු උතුරු අප්‍රිකාව පුරා මෙම සිදුවීම පිළිබඳ තොරතුරු වාර්තාවීමත් සමග ඒ පිළිබඳ අන්තර්ජාලය හරහා සානුකම්පිත සටහන් රැසක් ප්‍රචාරය වීමට ද පටන්ගෙන තිබෙනවා.\nදරුවා බේරාගත් පසු මූලික පරීක්ෂණ සහ අවශ්‍ය වෛද්‍ය ප්‍රතිකාර සඳහා විශේෂ වෛද්‍ය කණ්ඩායමක් ද එම ස්ථානයට ළඟා වී තිබෙනවා.\nඔහු බේරා ගැනීමෙන් අනතුරුව අසල පිහිටි රෝහලකට රැගෙන යාමට පොලිස් හෙලිකොප්ටරයක් ද සූදානම් කර ඇතැයි සඳහන්.\nදරුවා ළිඳට ඇද වැටී ඇත්තේ ඔහුගේ පියා එහි ප්‍රතිසංස්කරණ කටයුත්තක් සිදුකරමින් පවතින අවස්ථාවකයි.\nමෙම ළිඳේ විෂ්කම්භය සෙන්ටිමීටර 45 (අඟල් 18)ට වඩා අඩු බවයි ගලවා ගැනීමේ මෙහෙයුමේ ප්‍රධානියෙකු  විදෙස් මාධ්‍ය වෙත ප්‍රකාශ කළේ.\nළිඳ ආසන්නයේ පසෙහි ස්වභාවය හේතුවෙන් එහි සිදුර පුළුල් කිරීමට උත්සාහ කිරීම ඉතා භයානක වන අතර ඒ හේතුවෙනුයි  එය වටා කැණීම් කිරීමට තීරණය කෙරුණේ.\nමොරොක්කෝ මාධ්‍ය ආයතන කිහිපයක විකාශන තුල දරුවාගේ ඉරණම පිළිබඳ ප්‍රවෘත්ති වලට විශේෂ අවස්ථාවක් ලබාදී තිබෙනවා.\nදරුවා බේරාගැනීමේ මෙහෙයුම් සිදුවන ස්ථානයට විශාල ජනතාවක් පැමිණ ඇති අතර, ප්‍රදේශයේ පවතින දුෂ්කර තත්වය හේතුවෙන් තුළ ක්‍රියාත්මක වන ගලවාගැනීම් මෙහෙයුමට ද දැඩි පීඩනයක් එල්ල කර ඇති බවයි විදෙස් මාධ්‍ය පෙන්වා දෙන්නේ.\n2019 වසරේ මුල් භාගයේදී ද ස්පාඤ්ඤයේ සිදු වූ මෙවැනිම අනතුරකින් කුඩා දරුවෙක් මරණයට පත්වුණා.\nසෙන්ටිමීටර 25 (අඟල් 10) පළල සහ මීටර් 70 (අඩි 230)ට වඩා ගැඹුරු පාළු ළිඳකට වැටීමෙන් එලෙස මියගොස් තිබුණේ අවුරුදු 2ක දරුවෙක්.\nඑම දරුවාගේ සිරුර දින 13ක් පුරා පැවති සෝදිසි කිරීම් සහ ගලවා ගැනීමේ මෙහෙයුමකින් පසුවයි සොයා ගනු ලැබුවේ.\nමේ අතර දරුවා වෙත ආහාර, ජලය සහ ඔක්සිජන් සැපයුම ලබාදීමට කටයුතු කළද ළිඳ පිහිටි කඳුකර කලාපයේ පවතින අධික ශීත කාලගුණය හේතුවෙන් ඔහුගේ සෞඛ්‍ය තත්වය පිළිබඳව පවතින්නේ අවිනිශ්චිත භාවයක්.",
       "URL": "https://www.hirunews.lk/296245/රයන්-බේරා-ගැනීමේ-මෙහෙයුම්-අවසන්-අධියරේ",
       "Category": "Local News",
       "Parent URL": "https://www.hirunews.lk/local-news.php?pageID=1374"
}