{
       "Source": "hirunews",
       "Timestamp": "Monday, 10 January 2022 - 19:45",
       "Headline": "ඩොලර් අර්බුදය පොහොර සමාගම්වලටත් (වීඩියෝ)",
       "News Content": "රසායනික පොහොර සඳහා පනවා තිබූ තහනම ඉවත් කෙරුණ ද රට තුළ පවතින ඩොලර් අර්බුදය හේතුවෙන් එම පොහොර ආනයනයේදී පෞද්ගලික පොහොර සමාගම් ගැටළුකාරී තත්ත්වයකට මුහුණ දී සිටිනවා.\nහිරු ප්‍රවෘත්ති කළ සොයා බැලීමකදී එම පොහොර සමාගම් ප්‍රකාශ කළේ රසායනික පොහොර මිල ගණන් ද මේ වන විට දෙගුණයකින් පමණ ඉහළ ගොස් ඇති බවයි.\nඇමරිකානු ඩොලර් 350ක - 400ක පමණ අගයක පැවති යූරියා පොහොර ටොන් එකක මිල මේ වන විට ඩොලර් 1000 දක්වා ඉහළ ගොස් තිබෙනවා.\nඒ අනුව එම මිල ගණන් යටතේ ආනයනය කෙරෙන යූරියා පොහොර කිලෝ 50හේ මිටියක් ගොවීන්ට අලෙවි කළ හැකි වන්නේ රුපියල් 8000ත්, 8500ක මිලකටයි.\nකෙසේ වෙතත්, ඊට අඩු මිලට පවත්නා රසායනික පොහොර වර්ග හෝ ආනයනයට උත්සාහ කළ ද ණයවර ලිපි විවෘත කිරීමේදී ඩොලර් සපයා ගැනීම ගැටළුවක් වී ඇති බවයි පෞද්ගලික පොහොර සමාගම් පෙන්වා දෙන්නේ.\nතහනම ඉවත් කිරීමට පෙර වැවිළි අමාත්‍යාංශය ලබාදුන් අවසරයක් මත රසායනික පොහොර ටොන් 40,000ක් පමණ පෞද්ගලික පොහොර සමාගම් විසින් මෙරටට ගෙන්වා තිබෙනවා.\nමේ වන විට ගොවීන් අතර බෙදා හරිනු ලබන එම පොහොර තොග ලබන මාසයේ මැදභාගය වන විට අවසන් වීමට නියමිතයි.\nකෙසේ වෙතත්, පොහොර සමාගම් ප්‍රකාශ කරන්නේ ඊළඟ කන්නයට හෝ ගොවීන්ට අවශ්‍ය රසායනික පොහොර ලබාදීමට නම් මේ වන විට පොහොර ආනයනයට අවශ්‍ය ණයවර ලිපි විවෘත කළ යුතුව ඇති බවයි.\nගොවි ගැටළු පිළිබදව අවධානය යොමු කරමින්, ජාතික ගොවි සමුළුව ගොවීන් දහසකගේ පමණ සහභාගීත්වයෙන් පොළොන්නරුව - පුලතිසි මණ්ඩපයේදී අද පැවැත්වුණා.\nඑමෙන්ම, ප්‍රමිතියෙන් තොර පොහොර නොමැතිව තම වගා බිම් විනාශ වී ඇති බවට දිවයිනේ විවිධ ප්‍රදේශවල ගොවීන් තවදුරටත් චෝදනා කරනවා.",
       "URL": "https://www.hirunews.lk/293589/ඩොලර්-අර්බුදය-පොහොර-සමාගම්වලටත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1435"
}