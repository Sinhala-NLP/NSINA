{
       "Source": "hirunews",
       "Timestamp": "Wednesday, 30 December 2020 - 17:48",
       "Headline": "ශ්‍රී ලංකාවෙන් තවත් කොරෝනා ආසාදිතයන් 354ක් හමුවෙයි (වීඩියෝ)",
       "News Content": "ශ්‍රී ලංකාවෙන් තවත් කොරෝනා වෛරස් ආසාදිතයන් 354ක් හඳුනාගෙන තිබෙනවා.\nඒ අනුව මෙරට සමස්ත ආසාදිතයන් සංඛ්‍යාව 42417ක්.\nඔවුන්ගෙන් 7599 දෙනෙකු රෝහල්ගතව ප්‍රතිකාර ලබමින් පසුවන අතර සුවය ලබා නිවෙස් වෙත පිටත්ව ගොස් ඇති සංඛ්‍යාව 34623ක්.\nමෙරටින් කොරෝනා ආසාදිත මරණ 195ක් ද වාර්තාවී තිබෙනවා.\nමේ අතර කොරෝනා වෛරසය ආසාදනය වූ යුක්රේන සංචාරකයින් තුන්දෙනා සමඟ සබඳතා පැවැත්වූ පුද්ගලයින් සම්බන්ධයෙන් සෞඛ්‍ය මාර්ගෝපදේශ අනුව කටයුතු කරන බව නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් ප්‍රකාශ කළා.\nකොළඹ අද පැවති මාධ්‍ය හමුවකදී ඔහු කියා සිටියේ එම තත්ත්වයන් කළමනාකරණය සඳහා සැලසුම් කළ පරිදි අවශ්‍ය ක්‍රියාමාර්ග මේ වනවිටත් ගෙන ඇති බවයි.\nයුක්රේනයේ සිට මෙරටට පැමිණි සංචාරකයින් තුන් දෙනෙකුට කොරෝනා වෛරසය ආසාදනය වී ඇති බව පී.සී.ආර්. පරීක්ෂණ මගින් තහවුරු වූ අතර, ඔවුන් තිදෙනා මීට දින දෙකකට පෙර මත්තල රාජපක්ෂ ජාත්‍යන්තර ගුවන් තොටුපලින් දිවයිනට පැමිණියා.\nයුක්රේන සංචාරකයින් තුන්දෙනාට කොරෝනා වෛරසය ආසාදනය වීම සම්බන්ධයෙන් නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් මෙලෙස කොළඹ අද පැවති මාධ්‍ය හමුවේදී අදහස් පළ කළා.\nමේ අතර, යුක්රේන ජාතික සංචාරකයින් තුන් දෙනෙකුට කොරෝනා වෛරසය ආසාදනය වීම සම්බන්ධයෙන් සංචාරක අමාත්‍ය ප්‍රසන්න රණතුංග නිවේදනයක් නිකුත් කළා.\nඑමඟින් අමාත්‍යවරයා පෙන්වා දෙන්නේ මතුව ඇති තත්ත්වයෙන් සංචාරකයින් මෙරටට ගෙන්වීමේ නියමු ව්‍යාපෘතියට කිසිදු බාධාවක් නොවන බවයි.\nඑසේම, මෙවන් තත්ත්වයන්ට මුහුණදීම සඳහා පූර්ව සූදානමක් පැවති බවද අමාත්‍යවරයා සිය නිවේදනයෙන් පෙන්වා දෙනවා.\nඑසේම, අද දිනයේදී තවත් ආසාදිතයින් 698 දෙනෙකු සුවය ලබා රෝහල්වලින් පිටව යාමත් සමඟ මෙරට සුවය ලැබූ සමස්ත කොරෝනා ආසාදිතයින්ගේ සංඛ්‍යාව 34,000 ඉක්මවා ගියා.\nඒ අනුව එම සංඛ්‍යාව 34,623ක් ලෙස සටහන් වන අතර, තවදුරටත් රෝහල්ගතව ප්‍රතිකාර ලබන්නේ කොරෝනා ආසාදිතයින් 7,599ක් පමණයි.\nරත්නපුර ශික්ෂණ රෝහලේ වෛද්‍යවරයෙකුට, හෙද කාර්ය මණ්ඩලයේ 04 දෙනෙකුට සහ ප්‍රතිකාර ලබමින් සිටි 09 දෙනෙකුට කොරෝනා වෛරසය ආසාදනය වී ඇති බව තහවුරු වී තිබෙනවා.\nඒ හේතුවෙන් රෝහලේ එක් වාට්ටුවක් තාවකාලිකව වසා දැමීමටයි පියවර ගෙන ඇත්තේ.\nමේ අතර, කොස්ගම පොලිස් බල ප්‍රදේශය අද හුදෙකලාභාවයෙන් ඉවත් කළ බව යුද හමුදාපති ජනරාල් ශවේන්ද්‍ර සිල්වා ප්‍රකාශ කළා.\nකොරෝනා ව්‍යාප්තිය හමුවේ දෙසැම්බර් 24 වනදා එම ප්‍රදේශය හුදෙකලා ප්‍රදේශයක් බවට ප්‍රකාශයට පත් කළා.\nඑසේම, සෞඛ්‍යාරක්ෂිත ක්‍රමවේදයන් අනුගමනය කරමින් ලබන ජනවාරි 05 වැනිදා සිට පාර්ලිමේන්තු මාධ්‍ය ආවරණ කටයුතු සඳහා පාර්ලිමේන්තුවට පිවිසීමට මාධ්‍යවේදීන්ට අවසර ලබාදී තිබෙනවා.",
       "URL": "https://www.hirunews.lk/258339/ශ්‍රී-ලංකාවෙන්-තවත්-කොරෝනා-ආසාදිතයන්-354ක්-හමුවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2244"
}