{
       "Source": "hirunews",
       "Timestamp": "Monday, 18 April 2022 - 14:43",
       "Headline": "බැසිල් - ආටිගලගේ විදෙස් ගමන් තහනමට උසාවිය බෑ කියයි",
       "News Content": "හිටපු මුදල් අමාත්‍ය බැසිල් රාජපක්ෂ සහ මුදල් අමත්‍යාංශයේ හිටපු ලේකම් එස්.ආර්.ආටිගලට එරෙහිව විදේශ ගමන් තහනමක් පනවන ලෙස සිදුකළ ඉල්ලීම කොළඹ මහේස්ත්‍රාත් අධිකරණය අද (18) ප්‍රතික්ෂේප කළා.\nඅදාළ ඉල්ලීම සිදුකර තිබුණේ වසර 2006 සහ 2015 අතර කාලයේ අමාත්‍ය මණ්ඩල හෝ මුල්‍ය මණ්ඩලයේ අනුමැතියකින් තොරව මුල්‍ය ගනුදෙනු කිරීම සම්බන්ධයෙන් හිටපු මහබැංකු අධිපති අජිත් නිවාඩ් කබ්රාල්ට එරෙහිව ගොනුකළ නඩුවේ පැමිණිලි පාර්ශ්වයේ නීතිඥයින් විසින්.\nඔවුන් ඉල්ලා සිටින ගුවන් ගමන් තහනම නිකුත් කළ හැක්කේ චුදිතයින් සම්බන්ධයෙන් පමණක් බව එහිදී අතිරේක මහේස්ත්‍රාත් හර්ෂණ කැකුණවල පැමිණිලි පාර්ශවයේ නීතිඥයින්ට දැනුම් දුන්නා.\nමේ අතර හිටපු මහබැංකු අධිපති අජිත් නිවාඩ් කබ්රාල්ට මැයි මස 02 වැනිදා අධිකරණය හමුවේ පෙනී සිටින ලෙස දන්වා කොළඹ මහේස්ත්‍රාත් අධිකරණය අද යළි සිතාසි නිකුත් කළා.\nහිටපු මහ බැංකු අධිපති අජිත් නිවාඩ් කබ්රාල්ට අධිකරණය හමුවේ අද පෙනී සිටින ලෙස දන්වා සිතාසි නිකුත් කර තිබුණත් ඔහු අද අධිකරණය හමුවේ පෙනී සිටියේ නැහැ.\nඔහු වෙනුවෙන් පෙනී සිටි නීතිඥ ජීවන්ත ජයතිලක අධිකරණය හමුවේ කරුණු දක්වමින් සඳහන් කළේ අද අධිකරණය හමුවේ පෙනී සිටින ලෙස තම සේවාදායකයා වෙත නිකුත් කර තිබූ සිතාසිය ලැබුණු බවයි.\nමෙම නඩුකරය සම්බන්ධයෙන් මූලික විරෝධතාවක් ඉදිරිපත් කිරීමට තමන් අපේක්ෂා කරන බවත් ඒ සඳහා දිනයක් ලබා දෙන ලෙසත් නීතිඥවරයා අධිකරණයෙන් ඉල්ලා සිටියා.\nඑම ඉල්ලීමට විරෝධය පළ කළ පැමිණිලිකාර පාර්ශ්වය වෙනුවෙන් පෙනී සිටි ජනාධිපති නීතිඥ මෛත්‍රි ගුණරත්න පැවසුවේ විත්තිකරුට අධිකරණය හමුවේ පෙනී නොසිට මෙවැනි ඉල්ලීමක් ඉදිරිපත් කිරීමට නීතිමය හැකියාවක් නොමැති බවයි.\nඑමෙන්ම හිටපු මහ බැංකු අධිපති අජිත් නිවාඩ් කබ්රාල්ට එරෙහිව වරෙන්තු නිකුත් කරන ලෙසයි පැමිණිල්ල වෙනුවෙන් පෙනීසිටි නීතිඥවරයා ඉල්ලා සිටියේ.\nඉදිරිපත් වූ කරුණු සලකා බැලූ අතිරේක මහේස්ත්‍රාත්වරයා අජිත් නිවාඩ් කබ්රාල් මහතාට මැයි මස 02 වැනිදා අධිකරණය හමුවේ පෙනී සිටින ලෙස දන්වා යළි සිතාසි නිකුත් කළා.\nඒ අනුව අජිත් නිවාඩ් කබ්රාල් වෙත පනවා තිබෙන විදේශ ගමන් තහනම ද එදින තෙක් දීර්ඝ කරන බව අධිකරණය සඳහන් කළා.\nපැමිණිල්ලේ නීතිඥවරයා තවත් ඉල්ලීමක් ඉදිරිපත් කරමින් සඳහන් කළේ ඉදිරියේදී මෙම නඩුවේ සාක්ෂි කරුවන් වශයෙන් හිටපු මුදල් අමාත්‍ය බැසිල් රාජපක්ෂ සහ මුදල් අමාත්‍යංශයේ හිටපු ලේකම් එස්.ආර්. ආටිගල යන මහත්වරු නම් කිරීමට නියමිත බවයි.\nබැසිල් රාජපක්ෂට කොවිඩ් ආසාදනය වී රෝහල්ගතව සිටින බවටත් ඔහූට විදේශගත වීම සඳහා රත්මලාන ගුවන් තොටුපලේ ගුවන් යානාවක් රඳවා තිබෙන බවටත් තොරතුරු ප්‍රචාරය වී ඇතැයි සඳහන් කළ ජනාධිපති නීතිඥ ගුණරත්න මහතා හිටපු මුදල් අමාත්‍යවරයාට සහ ලේකම්වරයාගේ විදේශ ගමන් තහනම් කිරීමේ නියෝගයක් නිකුත් කරන ලෙසත් අධිකරණයෙන් ඉල්ලා සිටියා.\nකෙසේවෙතත් කොළඹ අතිරේක මහේස්ත්‍රාත්වරයා සදහන් කළේ බැසිල් රාජපක්ෂ සහ එස්. ආර්. ආටිගල යන අයට එරෙහිව විදේශ ගමන් තහනමක් පනවන ලෙස කළ ඉල්ලීම ප්‍රතික්ෂේප කරන බවයි.\nඑවැනි නියෝගයක් නිකුත් කළ හැක්කේ චූදිතයින් සම්බන්ධයෙන් පමණක් බවයි මහේස්ත්‍රාත්වරයා සඳහන් කළේ.\n2006 ජුලි මස 1 වැනිදා සිට 2015 ජනවාරි මස 08 වැනිදා දක්වා කාල සීමාව තුළ ශ්‍රී ලංකා මහ බැංකුවේ අධිපතිවරයා වශයෙන් කටයුතු කරමින්, අමාත්‍ය මණ්ඩල හෝ මුල්‍ය මණ්ඩලයේ අනුමැතියකින් තොරව අමෙරිකානු එක්සත් ජනපදයේ ඉමාඩ් ෂා සුබේරි නමැත්තාට ශ්‍රී ලංකා ජනරජයේ මුදල්වලින් අමෙරිකානු ඩොලර් මිලියන 6.5 ක් ගෙවීම තුළින් දණ්ඩ නීති සංග්‍රහය යටතේ අජිත් නිවාඩ් කබ්රාල් සාපරාධී වරදක් සිදු කර ඇති බවට මෙම නඩුවට අදාළ පැමිණිල්ලේ සදහන්.\nඑමෙන්ම ශ්‍රී ලංකා මහ බැංකුවේ අධිපතිවරයා වශයෙන් කටයුතු කරමින් සිටියදී 2022 වසරේ ජනවාරි මස 18 වනදා කල් පිරිය යුතු ස්වෛරී බැදූම්කර තුළින් ශ්‍රී ලංකා රජයට අමෙරිකානු ඩොලර් මිලියන 500 ක පාඩුවක් සිදු කිරීම ද මෙම පැමිණිල්ලෙන් එල්ල කර ඇති තවත් චෝදනාවක්.\nඊට අමතරව ශ්‍රී ලංකා මහ බැංකුවේ අධිපතිවරයා වශයෙන් කටයුතු කරමින් සිටියදී භාණ්ඩාගාර බිල්පත් හා බැඳුම්කර නිකුතුවලින් ශ්‍රී ලංකා රජයට රුපියල් බිලියන 10.04 ක පාඩුවක් සිදු කර ඇති බවද පැමිණිල්ලේ සඳහන්.\nමෙම පුද්ගලික පැමිණිල්ල ඉදිරිපත් කර ඇත්තේ හිටපු දකුණු පළාත් ආණ්ඩුකාර රජිත් කීර්ති තෙන්නකෝන් විසින්.",
       "URL": "https://www.hirunews.lk/302219/බැසිල්-ආටිගලගේ-විදෙස්-ගමන්-තහනමට-උසාවිය-බෑ-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1224"
}