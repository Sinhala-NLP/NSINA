{
       "Source": "hirunews",
       "Timestamp": "Sunday, 31 July 2016 - 12:55",
       "Headline": "Update : අත්අඩංගුවටගත් වෘත්තීය සමිති සභාපතිවරයා ඇතුළු 3 දෙනා රිමාන්ඞ්",
       "News Content": "පාද යාත්‍රා පාගමනේදී පිළිරුවකට උපහාර දැක්වීම සඳහා රජයේ වාහන දෙකක් භාවිත කිරීම සම්බන්ධයෙන් අත්අඩංගුවට ගත් ගුවන් තොටුපල හා ගුවන් සේවා සමාගමේ නිදහස් සේවක සංගම් සභාපතිවරයා ඇතුලූ තුන්දෙනා හෙට දිනය දක්වා රක්ෂිත බන්ධනාගාර ගත කර තිබෙනවා.\nඒ වරකාපොළ මහේස්ත්‍රාත්වරයා හමුවට අද ඉදිරිපත් කිරීමෙන් අනතුරුවයි.\nඒකාබද්ධ විපක්ෂයේ පාද යාත්‍රාව ඊයේ වරකාපොලට ළඟාවීමෙන් අනතුරුව ශ්‍රී ලංකා නිදහස් පක්ෂයේ හිටපු මහ ලේකම්වරයෙකු වන අභාවප්‍රාප්ත ධර්මසිරි සේනානායකගේ පිළිරුවට උපහාර දැක්වූ අතර, ඒ සඳහා ගුවන් තොටුපල හා ගුවන් සේවා සමාගමේ වාහන දෙකක් යොදාගෙන තිබුණා.\nUpdate : Sunday, July 31, 2016 : 5.41\n......................................................\nපාද යාත්‍රා පාගමනේදී පිළිරුවකට උපහාර දැක්වීම සඳහා රජයේ වාහන දෙකක් භාවිත කිරීම සම්බන්ධයෙන් ගුවන් තොටුපල හා ගුවන් සේවා සමාගමේ නිදහස් සේවක සංගම් සභාපතිවරයා ඇතුලූ තුන්දෙනෙකු අත්අඩංගුවට ගෙන තිබෙනවා.\nඒකාබද්ධ විපක්ෂයේ පාද යාත්‍රාව ඊයේ වරකාපොලට ළඟාවීමෙන් අනතුරුව ශ්‍රී ලංකා නිදහස් පක්ෂයේ හිටපු මහ ලේකම්වරයෙකු වන අභාවප්‍රාප්ත ධර්මසිරි සේනානායකගේ පිළිරුවට උපහාර දැක්වූ අතර, ඒ සඳහා ගුවන් තොටුපල හා ගුවන් සේවා සමාගමේ වාහන දෙකක් යොදාගෙන තිබුණා.\nපොලිස්පති පූජිත් ජයසුන්දර ගාල්ලේ ඊයේ පැවති උත්සවයකදී මේ සම්බන්ධයෙන් අදහස් පළ කළ අතර, ඔහු කියා සිටියේ මේ සම්බන්ධයෙන් තමන්ටද පැමිණිලි කිහිපයක් ලැබී තිබූ බවයි.\nඒ අනුව ගුවන් තොටුපල සහ ගුවන් සේවා සමාගමට අයත් අදාළ දොඹකරයක් සහ වෑන් රථයක් අත්අඩංගුවට ගැනුනේ ඒවායේ රියදුරන්ද සමඟයි.\nවරකාපොල - පිලාඬුව බෝධිරුක්ඛාරාම විහාරස්ථානයේ තිබියදී පොලිසිය විසින් ඒවා රැගෙන ගොස් තිබෙනවා.\nකෙසේ නමුත් ගුවන් තොටුපල හා  ගුවන් සමාගමේ සේවා සමාගමේ ශ්‍රී ලංකා නිදහස් සේවක සංගමයේ සභාපති එම්.ඩබ්ලිව්.බී. මුහන්දිරම් අත්අඩංගුවට ගැනීම සම්බන්ධයෙන් එහි ලේකම් සී. දිනේෂ් නන්දික පෙරේරා හිරු ප්‍රවෘත්ති අංශයට අදහස් පළ කළා.\nඔහු කියා සිටියේ අදාළ දොඹකරය එම ස්ථානයට රැගෙන එනු ලැබුවේ ගුවන්  තොටුපල හා ගුවන් සේවා සමාගමේ සභාපති සමන් එස්. එදිරිවීරගේ අනුමැතියද සහිතව බවයි.\nහිරු ප්‍රවෘත්ති අංශය මේ පිළිබඳව ගුවන්  තොටුපල හා ගුවන් සේවා සමාගමේ සභාපතිවරයාගෙන්ද කරුණු විමසූ අතර ඔහු කියා සිටියේ අදාළ දොඹකරය පිළිරුවට පුෂ්පෝපහාර දැක්වීම සඳහා රැගෙන යාමට අවසර ලබාදී ඇති බවයි.\nකෙසේ නමුත් එම කාලවකවානු සම්බන්ධයෙන් තමන්ට ගැටළුවක් පවතින නිසා මේ පිළිබඳව ප්‍රකාශයක් ලබාදිය නොහැකි බව සභාපතිවරයා කියා සිටියා.",
       "URL": "https://www.hirunews.lk/139447/update-අත්අඩංගුවටගත්-වෘත්තීය-සමිති-සභාපතිවරයා-ඇතුළු-3-දෙනා-රිමාන්ඞ්",
       "Category": "Local News",
       "Parent URL": "https://www.hirunews.lk/local-news.php?pageID=4942"
}