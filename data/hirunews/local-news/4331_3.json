{
       "Source": "hirunews",
       "Timestamp": "Saturday, 09 September 2017 - 12:42",
       "Headline": "ත්‍රිරෝද රථයේ මීටරය සහ බිල්පත අනිවාර්ය කෙරෙන ගැසට් නිවේදනය නිකුත් වේ",
       "News Content": "රථවාහන වැරදි සඳහා පනවනු ලබන රුපියල් 25,000 ක අවම දඩ මුදල ගැසට් කිරීම ලබන සතිය තුළ සිදුකිරීමට හැකියාව පවතින බව මාර්ග ආරක්ෂාව පිළිබඳ ජාතික සභාවේ සභාපති වෛද්‍ය සිසිර කෝදාගොඩ ප්‍රකාශ කළා.\nහිරු ප්‍රවෘත්ති අංශය කළ විමසීමකදී ඔහු කියා සිටියේ මෙම දඩය ක්‍රියාත්මක කිරීම සඳහා අවශ්‍ය නීතිමය රාමුව මේ වනවිට සකස් වෙමින් පවතින බවයි.\nඑමෙන්ම යතුරුපැදි, හිස් වැසුම් සඳහා එස්.එල්.එස් සහතිකය ද අනිවාර්ය කර තිබෙනවා.\nමේ අතර, පුද්ගලයන් හෝ භාණ්ඩ ප්‍රවාහන කරන ත්‍රිරෝද රථ සඳහා ටැක්සි මීටරයක් තිබීම අනිවාර්ය කරමින් ගැසට් නිවේදනයක් නිකුත් කර තිබුණා.\nප්‍රවාහන අමාත්‍යාංශය විසින් අදාළ ගැසට් නිවේදනය ඊයේ මධ්‍යම රාත්‍රියේ නිකුත් කර ඇත්තේ ලබන ඔක්තෝම්බර් මස 1 වන දා සිට ක්‍රියාත්මක වන පරිදියි.\nඒ අනුව පුද්ගලයන් හෝ භාණ්ඩ ප්‍රවාහනය කිරීමෙන් පසු ත්‍රිරෝත රථ රියදුරා විසින් රිසිට් පතක් නිකුත් කිරීම අනිවාර්ය බවයි.\nගමන් කළ දුර, වාහන ලියාපදිංචි අංකය, අය කළ ගාස්තුව සහ ලබාගත් දිනය එහි දැක්විය යුතු බව ගැසට් නිවේදනයේ දැක්වෙනවා.\nඅදාළ ගැසට් නිවේදනය සම්බන්ධයෙන් සමස්ත ලංකා ස්වයං රැකියා වෘත්තිකයන්ගේ ජාතික ත්‍රිරෝද රථ සංගමයෙන් අප විමසීමක් කළා.\nඊට ප්‍රතිචාර දැක්වූ එම සංගමයේ සභාපති සුනිල් ජයවර්ධන කියා සිටියේ ජනතාවට ද සහනයක් ලැබෙන පරිදි ත්‍රිරෝද රථ සම්බන්ධයෙන් නීති සකසක් කිරීමේදී ආණ්ඩුවේ අවදානය යොමු විය යුතු බවයි.",
       "URL": "https://www.hirunews.lk/170509/ත්‍රිරෝද-රථයේ-මීටරය-සහ-බිල්පත-අනිවාර්ය-කෙරෙන-ගැසට්-නිවේදනය-නිකුත්-වේ",
       "Category": "Local News",
       "Parent URL": "https://www.hirunews.lk/local-news.php?pageID=4331"
}