{
       "Source": "hirunews",
       "Timestamp": "Friday, 19 August 2022 - 15:09",
       "Headline": "ජීවිතයට පණ දෙන්න අභියෝගවලට අභියෝගයක් වුණු දිරිය පවුල (වීඩියෝ)",
       "News Content": "ජීවිතයට ලැබෙන බාධකවලට ද අභියෝග කරමින් තම උත්සහයෙන් නැගී සිටින්නට වෙර දරන මිනිසුන් මිහිමත සිටින්නේ සීමිත පිරිසක්.\nහිතේ හයියත්, ගතේ වීරියත් එක්ක ජීවිතය දිනන්නට දිවා රෑ වෙහෙසෙන සූරියවැව - නුගේකන්ද ප්‍රදේශයේ පදිංචි උත්සහවන්ත පවුලක් පිළිබඳ තොරතුරුයි මේ.\n38 හැවිරිදි ලහඳපුරගේ ආනන්දත්, 48 හැවිරිදි ඔහුගේ සොයුරිය ලහඳපුරගේ සෝබනීත් උපතින්ම ඇති වූ සංකූලතාවක් හේතුවෙන් ඔවුන්ගේ උස අඩි දෙකක් තුනක් පමණ තරම් ශාරීරිකව කුඩායි.\nආනන්දට වැතිරී සිටීමට පමණක් හැකිවෙද්දී, ඔහුගේ සොහොයුරිය සෝබනීට හැකිවන්නේ වාඩී වී සිටීමට පමණයි.\nවෘත්තීය වශයෙන් විදුලි උපකරණ අලුත් වැඩියාවේ නිරත මේ සහෝදරයින්, ශාරීරිකව කුඩා වූවත් ඔවුන්ගේ ධෛර්ය නම් සුළුපටු නොවන බවට පෙන්වමින් සැමට ලබාදෙන්නේ මහඟු ආදර්ශයක්.\nමීට වසර 8කට පමණ පෙර සිදු වූ ආනන්දගේත්, සෝබනීගෙත් පියාගේ අභාවය හේතුවෙන් මව සමඟ ඔවුන්ට මුහුණ පෑමට සිදු වුණේ දැඩි ආර්ථික ගැටළු රැසකටයි.\nවසර පහළොවකට අධික කාලයක් සිය වෘත්තීයේ නියැලෙමින් සිය දෛනික වියහියදම් පවා සපුරාගනිමින් මේ දිරියන්තයින් දෙදෙනා සිය මව ද පෝෂණය කරන්නේ තම පවුලේ බර ද කරමත තබාගනිමින්.\nජීවිත තුනක් වෙනුවෙන් රෑ දවල් වෙනසක් නොමැතිව වෙහෙසෙන මේ සොහොයුරන් මිල මුදල් ඉපැයූවත්, සිය දෛනික ජීවිතයේ කටයුතු තනිව සිදුකරගැනීමට හැකියාවක් නැහැ.\nඒ සඳහා මව ආනන්දත් සෝබනීත් සමීපයෙන්ම සිට ලබාදෙන අත්වැලද මේ ජීවන ගමනේ ඔවුන්ට මහත් රුකුලක්.\nමෙලොව එළිය දුටු දා පටන්ම විඳින්නට හමු වූ ආර්ථික දුෂ්කරතා, ලෙඩ රෝග අභියස එක්තැන්ව බලාසිටීම වෙනුවට කිසිවෙකුටත් අතනොපා අභියෝග වලටද අභියෝගයක් වූ මේ සොහොයුරන් මෙලොව වෙසෙන කාටත් ලබාදෙන ආදර්ශය අතිමහත්.",
       "URL": "https://www.hirunews.lk/313184/ජීවිතයට-පණ-දෙන්න-අභියෝගවලට-අභියෝගයක්-වුණු-දිරිය-පවුල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=929"
}