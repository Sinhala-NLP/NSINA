{
       "Source": "hirunews",
       "Timestamp": "Sunday, 12 March 2023 - 11:03",
       "Headline": "IMF ණය අපට ලැබෙන්නෙ මෙහෙමයි - තවත් සංවිධාන කිහිපයකින් ලංකාවට මුදල් (වීඩියෝ)",
       "News Content": "සිව් වසරක් තුළ අවස්ථා 08ක දී ජාත්‍යන්තර මූල්‍ය අරමුදලෙන් ශ්‍රී ලංකාවේ ආර්ථික සංවර්ධනයට ලබාදෙන ණය මුදල වන අමෙරිකානු ඩොලර් බිලියන 03ක මුදල ලැබීමට නියමිත බව මුදල් පිළිබඳ රාජ්‍ය අමාත්‍ය රංජිත් සියඹලාපිටිය පවසනවා.\nජාත්‍යන්තර මූල්‍ය අරමුදල මගින් ශ්‍රී ලංකාවට හිමිගැන්වෙන මුදල සම්බන්ධයෙන් ආර්ථික විද්‍යාව පිළිබඳ මහාචාර්‍යවරයෙකු සති අන්ත පුවත්පතකට පළ කරන ලද අදහසක් සම්බන්ධයෙන් පිළිතුරු ලබාදෙමිනුයි අමාත්‍යවරයා මේ බව සඳහන් කළේ.\nමෙම මාසය අවසන් වීමට පෙර අදාළ ණය මුදලේ පළමු පියවර වෙනුවෙන් සහ එය ලබා ගැනීම වෙනුවෙන් වන ගිවිසුම්වලට එළඹීම ද සිදු කිරීමට නියමිත බවත්, ඉන් පසුව අමෙරිකානු ඩොලර් දස ලක්ෂ තුන්සිය පනහක පමණ මුදලක් ද ශ්‍රී ලංකාවට ලැබෙන බවත් රාජ්‍ය අමාත්‍යවරයා වැඩිදුරටත් කියා සිටියා.\nඅයි.එම්.එෆ්. ගිවිසුම්වලින් අනතුරුව ලෝක බැංකුවෙන් ද අවස්ථා දෙකක දී ශ්‍රී ලංකාවට මුදල් ප්‍රදානයන් සිදු කෙරෙනු ඇති.\nරාජ්‍ය අමාත්‍ය රංජිත් සියඹලාපිටිය පැවසුවේ එම මුදල් ප්‍රමාණයන් පිළිවෙළින් අමෙරිකානු ඩොලර් දස ලක්ෂ පන්සීයයත් - එක්දහස් පන්සීයයත් අතර මුදලක් හිමිවීමට නියමිත බවයි.\nඑමෙන්ම ආසියානු සංවර්ධන බැංකුවෙන් ද ශ්‍රී ලංකාවට අමෙරිකානු ඩොලර් දස ලක්ෂ හයසීයක මුදල් ප්‍රදානයක් ලැබෙනු ඇති.\nකෙසේවෙතත් මේ දිනවල ශීඝ්‍රයෙන් ඩොලරයේ අගය මෙන් ම රුපියලේ ද අගය වෙනස් වීමේ සිදුවීම සම්බන්ධයෙන් සහ ඉදිරියේ දී ඩොලරයේ අගය රුපියල් 390ක් දක්වා ඉහළ යාමට ඇති ඉඩකඩ සම්බන්ධයෙන් හිටපු මහ බැංකු නියෝජ්‍ය අධිපතිවරයෙක් කළ ප්‍රකාශය ගැන ද රාජ්‍ය අමාත්‍යවරයා අදහස් පළ කළා.\nඔහු සඳහන් කළේ අයි.එම්.එෆ්. ණය ලැබීමෙන් හෝ ණය ප්‍රතිව්‍යූහගත කිරීමෙන් එවැනි තත්ත්වයක් ඇති නොවන බවයි.",
       "URL": "https://www.hirunews.lk/329705/imf-ණය-අපට-ලැබෙන්නෙ-මෙහෙමයි-තවත්-සංවිධාන-කිහිපයකින්-ලංකාවට-මුදල්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=481"
}