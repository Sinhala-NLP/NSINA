{
       "Source": "hirunews",
       "Timestamp": "Tuesday, 04 July 2017 - 9:25",
       "Headline": "රජයේ ප්‍රධාන තනතුරු හතරක් අද පෙරවරුවේ කොළඹදී වෙනස් වෙයි",
       "News Content": "නව ජනාධිපති ලේකම්වරයා ලෙස පත් කෙරුණු ජ්‍යෙෂ්ඨ පරිපාලන නිලධාරියෙකු වන ඔස්ටින් ප්‍රනාන්දු අද උදෑසන ජනාධිපති මෛත්‍රීපාල සිරිසේන අතින් සිය පත්වීම් ලිපිය ලබාගත්තා.\nඑසේම නව ආරක්ෂක ලේකම්වරයා ලෙස කපිල වෛද්‍යරත්න, නව යුද හමුදාපතිවරයා ලෙස ලුතිනන් ජෙනරාල් මහේෂ් සේනානායක සහ නැගෙනහිර පළාත් නව ආණ්ඩුකාරවරයා ලෙස හිටපු අමාත්‍ය රෝහිත බෝගොල්ලාගම ද ජනාධිපති කාර්යාලයේදී ජනාධිපතිවරයා අතින් පත්වීම් ලිපි ලබාගත් බවයි ජනාධිපති මාධ්‍ය අංශය සඳහන් කළේ.\nහිටපු ජනාධිපති ලේකම් පී. බී. අබේකෝන් ඉල්ලා අස්වීමෙන් පසු එම ධුරයට පත් කෙරුණු ඔස්ටින් ප්‍රනාන්දු මීට පෙර නැගෙනහිර පළාත් ආණ්ඩුකාරවරයා ලෙස සහ ජනාධිපති උපදේශකවරයෙකු ලෙස කටයුතු කළා.\nගාල්ල - රිච්මන්ඩ් විද්‍යාලයේ ආදි ශිෂ්‍යයෙකු වන ඔහු පේරාදෙණිය සරසවියෙන් මූලික උපාධිය හදාරා පසුව ශ්‍රී ජයවර්ධනපුර සරසවියෙන් රාජ්‍ය පරිපාලනය පිලිබඳ පශ්චාත් උපාධිය හිමිකරගත්තා.\nපොලොන්නරුව සහ නුවරඑළිය දිස්ත්‍රික් ලේකම් ධූරවල කටයුතු කර ඇති ඔස්ටින් ප්‍රනාන්දු, සමූපකාර සංවර්ධන කොමසාරිස් තනතුරද හෙබවූ අතර පුනරුත්ථාපන, රාජ්‍ය පරිපාලන, ස්වදේශ කටයුතු, පළාත් සභා මෙන්ම ආරක්ෂක ලේකම් තනතුරු වලද කටයුතු කර තිබෙනවා.\nහිටපු ආරක්ෂක ලේකම් කරුණාසේන හෙට්ටිආරච්චි වෙනුවට පත් කෙරුණු කපිල වෛද්‍යරත්න හිටපු අතිරේක සොලිසිටර් ජනරාල්වරයෙකු වනවා.\nගල්කිස්ස ශාන්ත තෝමස් විදුහලේ ආදි ශිෂ්‍යයෙකු වන ඔහු කොළඹ විශ්වවිද්‍යාලයෙන් සහ නීති විද්‍යාලයෙන් අධ්‍යාපනය ලබා එක්සත් රාජධානියේ අධි නීතිඥවරයෙකු ලෙස ද කටයුතු කළා.\nඑසේම ෆීජි දේශයේ අභියාචනාධිකරණ විනිසුරුවරයෙකු ලෙස සේවය කළ ඔහු පැරණි යුගෝස්ලාවියාව සඳහා 1998 වසරේදී ජගත් සංවිධානය විසින් පත් කෙරුණු යුද අපරාධ අධිකරණයේ නීතිඥවරයෙකු ලෙස ද කටයුතු කර තිබෙනවා.\nනව යුද හමුදාපතිවරයා ලෙස අද ජනාධිපතිවරයා අතින් පත්වීම් ලැබූ ලූතිනන් ජෙනරාල් මහේෂ් සේනානායක එම ධුරයට පත්වීමට පෙර කටයුතු කළේ යුද හමුදා මාණ්ඩලික ප්‍රධානියා ලෙසයි.\n1981 වසරේදී කැඩෙට් නිලධාරියෙකු ලෙස හමුදා සේවයට එක්වූ ඔහු අවසන් යුද සමයේ යුද හමුදා සැලසුම් අධ්‍යක්ෂවරයා ලෙසද කටයුතු කරනු ලැබුවා.\nලුතිනන් ජෙනරාල් මහේෂ් සේනානායක මේ වනවිට යුද හමුදා විශේෂ බලකායේ කර්නල් සේනා විධායක තනතුරද හොබවන අතර ඔහු කොළඹ ආනන්ද විද්‍යාලයේ ආදි ශිෂ්‍යයෙක්.",
       "URL": "https://www.hirunews.lk/165039/රජයේ-ප්‍රධාන-තනතුරු-හතරක්-අද-පෙරවරුවේ-කොළඹදී-වෙනස්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4439"
}