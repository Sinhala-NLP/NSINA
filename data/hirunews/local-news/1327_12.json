{
       "Source": "hirunews",
       "Timestamp": "Monday, 28 February 2022 - 13:35",
       "Headline": "ජර්මනියට පැන යාමට පැමිණි විදේශිකයෙකු මෙරටින් පිටුවහල් කෙරේ",
       "News Content": "මෙරට රැඳී සිටින යුක්රේන ජාතිකයන්ගේ වීසා කාලය දීර්ඝ කිරීම සම්බන්ධයෙන් වන යෝජනාව අද අමාත්‍ය මණ්ඩලයට ඉදිරිපත් කරන බව සංචාරක අමාත්‍ය ප්‍රසන්න රණතුංග ප්‍රකාශ කළා.\nඔහු කියා සිටියේ, ඊට අදාළ සියලු පාර්ශව සමඟ සාකච්ඡා කර එම යෝජනාව අමාත්‍ය මණ්ඩලයට ඉදිරිපත් කරන බවයි.\nමේ අතර යුක්රේනයේ උසස් අධ්‍යාපනය හදාරමින් සිටින ඉරාන ජාතික තරුණයෙකු ව්‍යාජ ගුවන් ගමන් බලපත්‍රයක් උපයෝගී කරගනිමින් ශ්‍රී ලංකාව හරහා ජර්මනියට පලායාමට තැත් කිරීමේදී කටුනායක ගුවන් තොටුපලේදී අත්අඩංගුවට ගෙන තිබෙනවා.\nතුර්කියේ ඉස්තාන්බූල් නුවර සිට පැමිණි 20 හැවිරිදි මෙම ඉරාන ජාතික තරුණයා කටුනායක ගුවන් තොටුපල ආගමන විගමන නිලධාරීන් විසින් යළි තුර්කිය වෙත පිටුවහල් කිරීමටයි පියවර ගෙන ඇත්තේ.\nඊයේ උදෑසන තුර්කි ගුවන් සේවයට අයත් යානයකින් කටුනායක ගුවන් තොටුපලට පැමිණි මොහු මෙරටට ඇතුලු වීම සඳහා තම වීසා බලපත්‍රය අනුමැතිය සඳහා පැමිණීමේ පර්යන්තයේ ආගමන කවුළුව වෙත ඉදිරිපත් කර තිබුණා.\nඑහිදී අනාවරණ වී ඇත්තේ, අදාළ ගුවන් ගමන් බලපත්‍රය ජාත්‍යන්තර පොලිසියේ අත්අඩංගුවට ගැනීමට නියමිත ලේඛනයේ සඳහන් ග්‍රීක ගුවන් ගමන් බලපත්‍රයක් බවයි.\nපසුව කළ විමර්ශනවලදී අනාවරණ වී ඇත්තේ, යුක්රේනයේ හටගෙන ඇති යුදමය වාතාවරණය හමුවේ මෙම ඉරාන ජාතිකයා තුර්කිය වෙත ගොස් එහි සිට ශ්‍රී ලංකාව හරහා ජර්මනිය වෙත පලා යාමට මෙම ව්‍යාජ ගුවන් බලපත්‍රය සකස් කරගෙන ඇති බවයි.\nමේ අතර යුක්රේනයේ රැඳී සිටි ශ්‍රී ලාංකිකයන් 65 දෙනා අතරින් සිසුන් අටදෙනෙකු මේ වනවිට දිවයිනට රැගෙන විත් ඇති බව කලාපීය සහයෝගීතා කටයුතු පිළිබඳ රාජ්‍ය අමාත්‍ය තාරක බාලසූරිය ප්‍රකාශ කළා.\nඒ, ඊයේ දෙහිඕවිට ප්‍රදේශයේදී මාධ්‍ය වෙත අදහස් දක්වමින්.\nමේ අතර රුසියානු අක්‍රමණයට එරෙහි ව යුක්රේන ජාතික සංචාරකයින් පිරිසක් අද, කොළඹ පිහිටි රුසියානු තානාපති කාර්යාලය ඉදිරිපිට දී විරෝධතාවක නිරත වුණා.",
       "URL": "https://www.hirunews.lk/298289/ජර්මනියට-පැන-යාමට-පැමිණි-විදේශිකයෙකු-මෙරටින්-පිටුවහල්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1327"
}