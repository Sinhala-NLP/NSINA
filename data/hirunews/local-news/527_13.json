{
       "Source": "hirunews",
       "Timestamp": "Saturday, 18 February 2023 - 21:00",
       "Headline": "ජීවිත 7ක් අහිමි කළ බෝම්බ ප්‍රහාරයේ වගකීම තලේබාන් සංවිධානය භාරගනී",
       "News Content": "පාකිස්ථානයේ කරච්චි නුවර පොලිස් මූලස්ථානය වෙත ඊයේ එල්ල වූ මරාගෙන මැරෙන බෝම්බ ප්‍රහාරයෙන් මියගිය පුද්ගලයින් සංඛ්‍යාව 7ක් දක්වා ඉහළ ගොස් තිබෙනවා.\nඒ අනුව මෙම ප්‍රහාරයේ වගකීම තලේබාන් සංවිධානය විසින් භාරගෙන ඇති බවයි වාර්තා වන්නේ.\nපාකිස්ථානයේ කරච්චි නුවර පොලිස් ස්ථානයකට එල්ලවූ මරාගෙන මැරෙන ප්‍රහාරයකින් පොලිස් නිලධාරීන් තුන්දෙනෙකු ඇතුලු හත්දෙනෙකු ජීවිතක්ෂයට පත්වී තිබෙනවා.\nමීට අමතරව පොලිස් නිලධාරීන් 18කට අධික සංඛ්‍යාවක් බරපතළ තුවාල ලබා රෝහල් ගත කර ඇති බවයි වාර්තාවන්නේ.\nපැය 3 කට ආසන්න කාලයක් පොලිස් ස්ථානය තුළින් වෙඩි හඬ ඇසුණු බවත් එරට පොලිසිය සහ හමුදාව සිදුකළ ඒකාබද්ධ මෙහෙයුමකින් පසුව අදාළ ප්‍රහාරය ව්‍යර්ථ කර ඇති බවටයි විදෙස් වාර්තා වැඩිදුරටත් සඳහන් කළේ.\nමෙම ප්‍රහාරයේ වගකීම මේ වනවිට ටෙහෙරික් ඊ තලේබාන් සංවිධානය විසින් භාරගෙන තිබෙනවා.\nප්‍රහාරයට ලක්වීමෙන් පසු පොලිස් මූලස්ථානය යළි අත්පත් කර ගැනීමටද කරච්චි පොලිසියට හැකියාව ලැබුණා.\nප්‍රහාරකයින් පොලිස් නිල ඇඳුමින් සැරසී සිට ඇති බවටද සඳහන්වන අතර ප්‍රහාරය එල්ල වන අවස්ථාවේ නිලධාරීන් 30 දෙනෙකු පමණ එතුළ සිට තිබෙනවා.",
       "URL": "https://www.hirunews.lk/327727/ජීවිත-7ක්-අහිමි-කළ-බෝම්බ-ප්‍රහාරයේ-වගකීම-තලේබාන්-සංවිධානය-භාරගනී",
       "Category": "Local News",
       "Parent URL": "https://www.hirunews.lk/local-news.php?pageID=527"
}