{
       "Source": "hirunews",
       "Timestamp": "Friday, 06 May 2022 - 6:29",
       "Headline": "'හොරු ගෝ ගම' නමින් නව ගම්මානයක් කලඑළි බසියි (වීඩියෝ හා ඡායාරූප)",
       "News Content": "පාර්ලිමේන්තුව අසල නව ගම්මානයක් ඉදි වී තිබෙනවා.\nඒ\n'හොරු ගෝ ගම'\nනමින්.\nඊයේ (05) දින අන්තර් විශ්වවිද්‍යාලයීය ශිෂ්‍ය බල මණ්ඩලය විසින් සංවිධානය කරන ලද දැවැන්ත පා ගමන කෙළවර වූයේ, පොල්දූව වටරවුමෙන් වසා තබා පාර්ලිමේන්තු මාර්ගයට ශිෂ්‍ය අරගලකරුවන් ඇතුල්වීමට උත්සාහ කිරීමත් සමගයි.\nවිජේරාම ශ්‍රී ජයවර්ධනපුර විශ්වවිද්‍යාලය අසලින් ඇරඹි දීර්ඝ පා ගමන හයිලෙවල් - නුගේගොඩ හරහා රාජගිරියෙන් පැමිණියේ බත්තරමුල්ල වෙතයි.\nඉන් අනතුරුව පාර්ලිමේන්තු කටයුතු සඳහා මාර්ග බාධක යොදා වසා දමා තිබූ පාර්ලිමේන්තු මාවතට උද්ඝෝෂකයින් ඇතුල්වීමත් සමග උණුසුම් තත්ත්වයක් ඇති වුණා.\nඒ පොලීසිය සහ අරගලකරුවන් අතරයි.\nයොදා තිබූ පොලිස් මාර්ග බාධක බිඳ හෙලමින් ඉදිරියට ගමන් කිරීමට අන්තර් විශ්වවිද්‍යාලයීය ශිෂ්‍ය බල මණ්ඩලය සහ විරෝධතාකරුවන් උත්සාහ කිරීමත් සමග විරෝධතාකරුවන් විසුරුවා හැරීමට පොලීසිය විසින් කඳුලු ගෑස් ප්‍රහාර එල්ල කළා.\nඉන් අනතුරුව විරෝධතාකරුවන් සිය අරගලය නොනැවතී රැගෙන යාමට ඊයේ රාත්‍රියේ දී බිඳ දැමූ පොලිස් මාර්ග බාධක උපයෝගී කරගනිමින් පාර්ලිමේන්තු මාවත අවට රැය පහන් කිරීමට අට්ටාල සැකසීම ආරම්භ කෙරුණා.\nඒ අනුව අරගලකරුවන්ට අවශ්‍ය ආහාරපාන ලබාදීමට ඒ වනවිටත් වැල නොකැඩී විව්ධ පාර්ශ්වයන් ඉදිරිපත් වූ අතර, අරගල භූමිය නම්කර තිබුණේ, ''හොරු ගෝ ගම '' නමින්.\nඊයේ රාත්‍රියේ දී දේශාභිමානී ගීත වාදනය කර තිබූ අතර, සංගීත ප්‍රසංගයක් ද පැවැත්වුණේ, අර්බුදකාරී ජන පීඩක රජයට වහාම ඉල්ලා අස්වෙන ලෙසට ද බලකරමින්.\nවත්මන් පාර්ලිමේන්තුවේ සිටින සියලුම මහජන නියෝජිතයින් 225 දෙනා සිය තනතුරුවලින් වහාම ඉවත් වී, ගෙදර යා යුතු බවත්, හොරා කෑ ජන මුදල් වහාම යළි ජන සතු කළ යුතු බවත් විරෝධතාකරුවන් අවධාරණය කරනවා.",
       "URL": "https://www.hirunews.lk/303606/හොරු-ගෝ-ගම-නමින්-නව-ගම්මානයක්-කලඑළි-බසියි-වීඩියෝ-හා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1189"
}