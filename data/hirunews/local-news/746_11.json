{
       "Source": "hirunews",
       "Timestamp": "Wednesday, 09 November 2022 - 19:26",
       "Headline": "ධනිෂ්කට එරෙහි නඩුව ගැන කියන්න මාධ්‍යයට අවසර (වීඩියෝ)",
       "News Content": "ස්ත්‍රී දුෂණ චෝදනාවක් සම්බන්ධයෙන් අත්අඩංගුවට ගෙන බන්ධනාගාර ගත කරනු ලැබූ ශ්‍රී ලංකා ක්‍රිකට් ක්‍රීඩක ධනිෂ්ක ගුණතිලකට ඇප ලබා ගැනීම සඳහා නැවත වරක් ඇප අයදුමක් අනිද්දා ඉදිරිපත් කරන බව ශ්‍රී ලංකා ක්‍රිකට් ආයතනයේ නීති අංශයේ හිටපු ප්‍රධානි නීතිඥ ආචාර්ය චානක සේනාරත්න පවසනවා.\nඒ අතරවාරයේදී මෙම නඩුවේ තොරතුරු වාර්තා කිරීම සම්බන්ධයෙන් එරට අධිකරණය විසින් මාධ්‍ය වෙත පනවා තිබූ වාරණය ඉවත්කිරීමටත් අද පියවර ගත්තා.\nලෝක කුසලාන පන්දුවාර 20 ක්‍රිකට් තරගාවලිය අතරතුර ශ්‍රී ලංකා ක්‍රිකට් ක්‍රීඩක ධනිෂ්ක ගුණතිලකට ස්ත්‍රී දුෂණ චෝදනාවක් සම්බන්ධයෙන් චෝදනා එල්ල වූ අතර ඒ අනුව ඔහු මේවන විට පසුවන්නේ ඔස්ට්‍රරෑලියාවේ නිව් සවුත් වේල්ස් බන්ධනාගාර ගතවයි.\nපසුගිය සඳුදා දිනයේදී ඩව්නිං සෙන්ටර් ප්‍රාදේශීය අධිකරණය හමුවට ධනිෂ්කව ඉදිරිපත් කෙරුණත් ඔහු විදේශිකයකු වීම සහ අධිකරණය වෙත ලබාදී තිබු ලිපිනයේ ස්ථිර වශයෙන්ම ඔහු රැඳී සිටින බවට තහවුරු කර ගන්නට නොහැකිවීම යන පදනම මත ධනිෂ්කගේ ඇප ඉල්ලීම අධිකරණය විසින් ප්‍රතික්ෂේප කරනු ලැබුවා.\nඒ අතරවාරයේදී මෙම නඩුව අද යළි කැඳවනු ලැබුවේ පැමිණිලිකාර පාර්ශවය විසින් ගොනුකර තිබු ලිපි ලේඛණවල තිබු පරස්පරතාවන් නිවැරදි කිරීමේ සඳහායි.\nඑහිදී මෙම නඩුවේ තොරතුරු වාර්තා කිරීම සම්බන්ධයෙන් මාධ්‍ය වෙත පනවා තිබූ වාරණය ඉවත් කිරීමටද අධිකරණය විසින් පියවර ගෙන තිබෙනවා.\nමීට පෙර මෙම නඩුව කැඳවූ අවස්ථාවේදී පැමිණිලිකාර පාර්ශවය විසින් සිදුකළ ඉල්ලීමකට අනුව මෙම මාධ්‍ය වරණය පනවා තිබුණා.\nඑවන් වටපිටාවක් තුළ අද කොළඹදී ප්‍රවෘත්ති සාකච්ඡාවක් කැඳවමින් ශ්‍රී ලංකා ක්‍රිකට් ආයතනයේ නීති අංශයේ හිටපු ප්‍රධානි නීතිඥ ආචාර්ය චානක සේනාරත්න පවසා සිටියේ මෙම නඩුවේ ඉදිරි කටයුතු සිදු කිරීම සඳහා සිඩ්නි නුවර පිහිටි නීති සමාගමක් වෙත භාර දී ඇති බවයි.\nඑසේම, ලබන සිකුරාදා ධනිෂ්කට ඇප ලබා ගැනීම සඳහා යළි ඇප අයදුමක් ඉදිරිපත් කරන බවද ඔහු සඳහන් කළා.\nමේ අතර, ලොව ප්‍රමුඛතම වෙබ් අඩවිය වන එංගලන්තයේ ෘ්සකහ ඵ්සක, මෙන්ම ඕස්ටේ්‍රලියාවේ ීහාබැහ ඵදරබසබට ්‍යැර්කා ධනිෂ්ක ගුණතිලකගේ මෙම සිදුවීම සම්බන්ධයෙන් අද වාර්තා කර තිබුණා.\nඅදාළ සිදුවීම සිදුවූ නොවැම්බර් දෙවැනි බදාදා ධනිෂ්ක සහ අදාළ 29 හැවිරිදි කාන්තාව සිඩ්නි හි ඔපෙරා බාර් හිදී මුණගැසී ඇති අතර, ඔවුන් පැය භාගයක් එම ස්ථානයේ නැවතී සිටියදී ධනිෂ්ක මත්පැන් පානය කර ඇති බව එම වාර්තාවල සඳහන්.\nඔවුන් එම ස්ථානයෙන් පිටව යෑමෙන් අනතුරුව රෝස් බේ ප්‍රදේශයේ නිවසේදී ධනිෂ්ක ගුණතිලක විසින් මෙම කාන්තාවගෙන් අධික කාමුක ආශාවන් සංසිදුවා ගැනීම සඳහා උත්සාහ ගෙන ඇති බවට එම වාර්තාවලින් අනාවරණය කර තිබෙනවා.\nඑහිදී අවස්ථා කිහිපයකදීම ඇය ඊට සිය විරෝධය පළ කල බවත් අදාළ වාර්තාවේ වැඩිදුරටත් සඳහන්.\nඒ අතරවාරයේදී ලෝක කුසලාන සමයේදී ශ්‍රී ලංකා ක්‍රිකට් කණ්ඩායමේ ක්‍රීඩකයින්ගේ විනය විරෝධි හැසිරීම් සම්බන්ධයෙන් එල්ලවන චෝදනා ගැන කරුණු විමසීම සඳහා ඊයේ ක්‍රීඩා අමාත්‍යවරයාගේ ප්‍රධානත්වයෙන් විශේෂ සාකච්ඡාවක් කොළඹ ක්‍රීඩා අමාත්‍යංශයේදී පැවැත්වුණා.\nඒ, ජාතික ක්‍රීඩා සභාවේ සභාපති, ශ්‍රී ලංකා එක්දින සහ පන්දුවාර 20 නායක, ශ්‍රී ලංකා කණ්ඩායමේ ප්‍රධාන පුහුණුකරු සහ කණ්ඩායම් කළමනාකරුගේ සහභාගිත්වයෙන්.",
       "URL": "https://www.hirunews.lk/320001/ධනිෂ්කට-එරෙහි-නඩුව-ගැන-කියන්න-මාධ්‍යයට-අවසර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=746"
}