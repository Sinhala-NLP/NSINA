{
       "Source": "hirunews",
       "Timestamp": "Thursday, 28 July 2022 - 17:49",
       "Headline": "ලක්ෂ දෙසිය විස්සක් අසරණයි - මැති ඇමැතිවරු දේශපාලන සූදුවක! (වීඩියෝ)",
       "News Content": "ලක්ෂ 250ක් ජනතාව අසරණව සිටින අවස්ථාවේ පාර්ලිමේන්තුවේ මැති ඇමතිවරු දේශපාලන සූදුවේ යෙදෙන අතර ලක්ෂ හතලිස් පහක් ජීවනෝපාය ලබාගන්නා, කුඩා හා මධ්‍යපරිමාණ කර්මාන්තකරුවන් ද අසරණ ව සිටින බව විපක්ෂ නායක සජිත් ප්‍රේමදාස පවසනවා.\nඔවුන් පීඩාවට පත්ව සිටින අතර ආණ්ඩුවේ කිසිවෙකුට ඒ පිළිබඳව වගේ වගක් නොමැති බවයි ඔහු පෙන්වා දෙන්නේ.\nසුළු හා මධ්‍ය පරිමාණ කර්මාන්තකරුවන් මුහුණදෙන ගැටලූව පිළිබඳව සාකච්ඡා කිරීමට නියෝජිත පිරිසක් අද (28) කොළඹ විපක්ෂ නායකයක කාර්යාලයට පැමිණි අතර එම අවස්ථාවේදී විපක්ෂ නායකවරයා මේ බව ප්‍රකාශ කළා.\nඇස් බැන්දුම් චක්‍රලේඛන හරහා පරාටේ නීතිය ක්‍රියාත්මක කිරීම නවත්වන ලෙස ආණ්ඩුවට අවධාරණය කළ විපක්ෂ නායකවරයා ජනතාව ජීවිතය සහ මරණය අතර අර්බුදයක සිටින බව ද සඳහන් කළා.\nදේශපාලකයින්ට, කෝටිපතියන්ට, වංචාකාරයින්ට නැති පරාටේ නීතිය රටේ ආර්ථික එන්ජිම හසුරුවන ජනතාවට එල්ල වී ඇති බව කී ඔහු මධ්‍යස්ථ සමාජ ප්‍රජාතන්ත්‍රවාදී සමාජ වෙළඳපොල රටේ ක්‍රියාත්මක විය යුතු බවත්, අන්ත ලිබරල්වාදය මේ වනවිට ලෝකයෙන්ම ප්‍රතිකේෂේප වන බවත් කියාසිටියා.",
       "URL": "https://www.hirunews.lk/311212/ලක්ෂ-දෙසිය-විස්සක්-අසරණයි-මැති-ඇමැතිවරු-දේශපාලන-සූදුවක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=985"
}