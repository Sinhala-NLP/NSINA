{
       "Source": "hirunews",
       "Timestamp": "Monday, 28 March 2022 - 20:08",
       "Headline": "මුල් මාස දෙකේ බිලියන 11ක සහල් ආනයනය කෙරේ",
       "News Content": "විදේශ විනිමය සපයා ගැනීමේ අර්බුදයකට මුහුණ දී සිටින අවස්ථාවක වසරේ මුල් මාස දෙක තුළ දී සහල් ආනයනය සඳහා රජය රුපියල් බිලියන 11කට අධික මුදලක් වැය කර තිබෙනවා.\nරේගු දෙපාර්තමේන්තුවේ දත්තවලට අනුව එලෙස ආනයනය කර ඇති සහල් ප්‍රමාණය මෙට්‍රික් ටොන් ටොන් 122,217ක්.\nපසුගිය වසරේදී රුපියල් බිලියන 7.5ක් සහල් ආනයනය සදහා වැය කර තිබූ අතර ඒ අනුව එම වසරටම ආනයනය කළ සහල් ප්‍රමාණයට වඩා වැඩි ප්‍රමාණයක් මෙම වසරේ මුල් මාස දෙක තුළ දී පමණක් මෙරටට ගෙන්වා ඇති බවයි වෙළදපළ දත්ත පිරික්සීමේදී තහවුරු වන්නේ.\nසහල් මෙලෙස ආනයනය කිරීමට රජය තීරණය කරනු ලැබුවේ රසායනික පොහොර තහනමත් සමග මහ කන්නයේ වී අස්වනු අඩුවීම හේතුවෙන්.\nඒ අනුව මෙම වසරේ මුල් මාස දෙක තුළ දී වැඩිම සහල් ප්‍රමාණයක් ආනයනය කර ඇත්තේ ඉන්දියාවෙන්.\nඑම ප්‍රමාණය මෙටි්‍රක් ටොන් 117,471ක් වනවා.\nඑමෙන්ම, පාකිස්තානයෙන් සහල් මෙට්‍රික් ටොන් 3490ක් ද, මියන්මාරයෙන් සහල් මෙටි්‍රක ටොන් 1125ක් ද ආනයනය කර තිබෙනවා.\nඊට අමතරව චීනය, ඉතාලිය, වියට්නාමය, තායිවානය, ජපානය සහ සිංගප්පූරුවෙන් ද මුල් මාස දෙක තුළදී සහල් ආනයනය කර ඇති බව රේගු දත්ත පරීක්ෂා කිරීමේදී තහවුරු වන කරුණක්.\nසහල් ආනයනය කළ ද මේ වන විට වෙළදපළේ දේශීය සහල්වලට අමතරව ආනයනික සහල් මිල පවතින්නේ ඉහළ අගයකයි.\nඅස්වනු අඩුවීමෙන් ගොවියාගේ ආදායම අඩු වුවද සහල් ආනයනයෙන් ඇතැම් කූඨ වෙළදුන් මේ අවස්ථාවේ විශාල ලාභයක් උපයමින් සිටින බවයි පේරාදෙණිය විශ්වවිද්‍යාලයේ කෘෂි විද්‍යාව පිළිබඳ ජ්‍යෙෂ්ඨ මහාචාර්ය බුද්ධි මාරඹේ ප්‍රකාශ කළේ.\nමෑතකදී අනුගමනය කළ වැරදි කෘෂිකාර්මික ප්‍රතිපත්තිය මෙම ගැටළුවලට හේතු වී ඇති බවයි රජරට විශ්වවිද්‍යාලයේ කෘෂි විද්‍යාව පිළිබද ජ්‍යෙෂ්ඨ කථිකාචාර්ය, ආචාර්ය එල්.පී. රූපසේන සදහන් කළේ.",
       "URL": "https://www.hirunews.lk/300632/මුල්-මාස-දෙකේ-බිලියන-11ක-සහල්-ආනයනය-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1264"
}