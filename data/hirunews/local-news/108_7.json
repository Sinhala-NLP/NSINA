{
       "Source": "hirunews",
       "Timestamp": "Thursday, 10 August 2023 - 19:53",
       "Headline": "\"පරිසරයේ සහ කාලගුණයේ සිදුවන වෙනස්වීම් දේශපාලනීකරණය කරන්න එපා\" - රාජ්‍ය ඇමති තෙන්නකෝන්",
       "News Content": "මේ වන විට රට තුළ පවතින වියළි කාලගුණික තත්වය සෘතුමය සංසිද්ධියක් බවත්, එයින් දේශපාලන වාසි ලබා ගැනීමට කිසිවකු උත්සාහ නොකළ යුතු බවත්, ආරක්ෂක රාජ්‍ය අමාත්‍ය ප්‍රමිත බණ්ඩාර තෙන්නකෝන් පවසනවා.\nඅමාත්‍යවරයා මේ බව සදහන් කළේ පසුගිය 08 දා කොළඹ පිහිටි ආරක්‍ෂක රාජ්‍ය අමාත්‍යාංශයේ ශ්‍රවණාගාරයේදී පැවති මාධ්‍ය හමුවකදීය.\nමේ දිනවල පවත්නා නියඟයෙන් දිස්ත්‍රික්ක 13ක පවුල් 50,535ක පුද්ගලයන් 166,904ක් පීඩාවට පත්ව සිටින බවත් ආපදා කළමනාකරණ මධ්‍යස්ථානය අදාළ දිස්ත්‍රික් සහ ප්‍රාදේශීය ලේකම් කාර්යාලවල සම්බන්ධීකරණයෙන් විපතට පත් ජනතාවට පානීය ජලය සැපයීමට පියවර ගෙන ඇති බව සදහන් කළා.\nරට ආර්ථික අර්බුදයකට මුහුණ දී සිටින මෙවන් අවස්ථාවක විපතට පත් ජනතාව වෙනුවෙන් අවශ්‍ය පහසුකම් සැපයීම සඳහා අවශ්‍ය ප්‍රතිපාදන වෙන්කිරීම පිළිබඳව මෙහිදී ඔහු ජනාධිපතිවරයා වෙත සිය ස්තුතිය පුද කළා.\nකාලගුණයේ සෘතුමය වෙනස්කම් හේතුවෙන් රට වියළි කාලගුණ තත්වයකට මුහුණ දෙමින් සිටින අතර ඉදිරි මාසවලදී අපේක්ෂා කල හැකි මෝසම් වැසි සමඟ මෙම තත්ත්වය යහපත් වනු ඇතැයි ද ඔහු පැවසුවා.\nරාජ්‍ය අමාත්‍යවරයා වැඩිදුරටත් පැවසුවේ, දේශීය හා ජාත්‍යන්තර කාලගුණ විද්‍යා මූලාශ්‍ර සහ කාලගුණ අනාවැකි වලින් රැස්කරගත් තොරතුරු හුවමාරු කරගැනීමටත් ඉදිරියේදී හදිසි කාලගුණික තත්වයන්ට මුහුණ දීමට බලධාරීන් සැලසුම් කරන ආකාරය පිළිබඳව දැනුවත් කිරීමටත් මාධ්‍යවේදීන් සමඟ මාසික රැස්වීම් පැවැත්වීමට බලාපොරොත්තු වන බවයි.",
       "URL": "https://www.hirunews.lk/344368/පරිසරයේ-සහ-කාලගුණයේ-සිදුවන-වෙනස්වීම්-දේශපාලනීකරණය-කරන්න-එපා-රාජ්‍ය-ඇමති-තෙන්නකෝන්",
       "Category": "Local News",
       "Parent URL": "https://www.hirunews.lk/local-news.php?pageID=108"
}