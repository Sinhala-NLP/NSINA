{
       "Source": "hirunews",
       "Timestamp": "Wednesday, 30 September 2020 - 19:26",
       "Headline": "20ට එරෙහි පෙත්සම් විභාගය සිකුරාදා (02) උදෑසන 9.30 දක්වා කල් යයි (වීඩියෝ)",
       "News Content": "20 වන ව්‍යවස්ථා සංශෝදන පනත් කෙටුම්පතට එරෙහිව ගොනුකර ඇති පෙත්සම් යළි විභාගයට ගැනීම ලබන සිකුරාදා උදෑසන 9.30 දක්වා කල් දමා තිබෙනවා.\nරජය විසින් පාර්ලිමේන්තුවට ඉදිරිපත් කර තිබෙන ආණ්ඩුක්‍රම ව්‍යවස්ථාවේ 20 වන සංශෝධන පනත් කෙටුම්පත අභියෝගයට ලක්කරමින් ගොනුකර තිබෙන පෙත්සම් පිළිබඳ විභාගය අද පෙරවරුවේ දෙවන දිනටත් ශේෂ්ඨාධිකරණය හමුවේ ආරම්භ වුණා.\nඅදාළ පනත් කෙටුම්පත් අභියෝගයට ලක් කරමින් ශේෂ්ඨාධිකරණය හමුවේ ගොනු කර තිබෙන පෙත්සම් සංඛ්‍යාව 39ක්.\nඅදාළ පෙත්සම් සඳහා මැදහත් වී කරුණු දැක්වීමට අවසර දෙන ලෙස ඉල්ලා පාර්ශ්ව 8ක් අතරමැදි පෙත්සම් ගොනු කර තිබුණා.\nපෙත්සම් විභාග කිරීම ඊයේ ආරම්භ කෙරුණු අතර ඊයේ දිනය අවසන් වන විට විභාග කර අවසන් කෙරුණු පෙත්සම් ගණන 7ක්.\nඅගවිනිසුරු ජයන්ත ජයසූරිය, බුවනෙක අලු‍විහාරේ,  සිසිර ද ආබෲ, ප්‍රියන්ත ජයවර්ධන සහ විජිත් මළල්ගොඩ යන විනිසුරුවරුන්ගෙන් සමන්විත පංච පුද්ගල ශේෂ්ඨාධිකරණ විනිසුරු මඬුල්ල ඉදිරියේ මෙම පෙත්සම් විභාගය පැවැත්වෙනවා.\nපෙත්සමක් ඉදිරිපත් කළ ට්‍රාන්ස්පේරන්සි ඉන්ටර්නැෂනල් ශ්‍රී ලංකා සංවිධානය වෙනුවෙන් පෙනී සිටි නීතිඥ පුලස්ති හේවාමාන්න අධිකරණය හමුවේ කරුණු දක්වමින් යෝජිත 20 වන සංශෝධන පනත් කෙටුම්පතේ අඩංගු ඇතැම් වගන්ති වලින් ආණ්ඩුක්‍රම ව්‍යවස්ථාව තුළින් සහතික කර තිබෙන ”‍සිතීමේ නිදහස”‍ නමැති මූලික අයිතිවාසිකමට සීමා පැනවීම් සිදුවන බව පෙන්වා දුන්නා.\nඑමෙන්ම පුරවැසියන් සතු තොරතුරු දැන ගැනීමේ අයිතියට ද අහිතකර ලෙස බලපෑම් එල්ල කරන තත්ත්වයක් පවතින බවයි ඔහු සඳහන් කළේ.\nඊට අමතරව යෝජිත පනත් කෙටුම්පත තුළින් ජනතාව සතු අධිකරණ බලයද අත්තනෝමතික ලෙස අත්පත් කර ගැනීමක් සිදුවන බව පෙන්වා දුන් නීතිඥවරයා ඒ තුළින් ජනතා පරමාධිපත්‍යය බරපතල ලෙස උල්ලංඝනය වන බවද සඳහන් කළා.\nමෙම පනත් කෙටුම්පත ඍජුවම ජනතා පරමාධිපත්‍යය සමග ගැටෙන හෙයින් එය සම්මත කිරීමට නම් අනිවාර්යයෙන්ම ජනමත විචාරණයක් සදහා යොමු කළ යුතු බවයි නීතිඥ පුලස්ති හේවාමාන්න තවදුරටත් පෙන්වා දුන්නේ.\nතරුණ නීතිඥ සංගමය වෙනුවෙන් පෙනී සිටි නීතිඥ නුවන් බෝපගේ අධිකරණය හමුවේ කරුණු දක්වමින් 19 වන ආණ්ඩුක්‍රම ව්‍යවස්ථා සංශෝධනය මගින් ස්ථාපිත කළ ආණ්ඩුක්‍රම ව්‍යවස්ථාවදායක මණ්ඩලය සහ ස්වාධීන කොමිෂන් සභා අහෝසි කර එම බලය යළි විධායකය වෙත පැවරීමට යෝජිත 20 වන සංශෝධන පනත් කෙටුම්පත තුළින් යෝජනා කර ඇතැයි සඳහන් කළා.\nමේ තුළින් ජනතා පරමාධිපත්‍යය ඍජුවම උල්ලංඝනය වන බවයි ඔහු අවධාරණය කළේ. මේ හේතුවෙන් අදාළ පනත් කෙටුම්පත සම්මත කිරීමට අවශ්‍ය නම් අනිවාර්යයෙන්ම ජනමත විචාරණයක් සදහා යොමු කිරීම අත්‍යවශ්‍ය බවද නීතිඥ නුවන් බෝපගේ සඳහන් කළා.\nශ්‍රී ලංකා පුවත්පත් ආයතනය වෙනුවෙන් පෙනී සිටි නීතිඥ ලක්ෂ්මනන් ජයකුමාර් කරුණු දක්වමින් මැතිවරණයක් හෝ ජනමත විචාරණයක් පැවැත්වෙන අවස්ථාවක පුද්ගලික මාධ්‍ය ආයතන වෙත විවිධ විධානයන් නිකුත් කිරීමේ බලතල මෙම පනත් කෙටුම්පත තුළින් මැතිවරණ කොමිසම වෙත පවරා ඇතැයි සඳහන් කළා. මේ තුළින් ”‍සිතීමේ නිදහස”‍ නමැති මූලික අයිතිවාසිකම ඍජූවම උල්ලංඝනය වන අතර එම වගන්ති සම්මත කිරීමට නම් ඒවා ජනමත විචාරනයකට යොමු කළයුතු බවත් නීතිඥවරයා අධිකරණයට පෙන්වා දුන්නා.\nඑක්සත් ජාතික පක්ෂයේ මහ ලේකම් අකිල විරාජ් කාරියවසම් සහ නියෝජ්‍ය නායක රුවන් විජේවර්ධන වෙනුවෙන් පෙනී සිටි ජනාධිපති නීතිඥ රොනල්ඩ් පෙරේරා කරුණු දක්වමින් 20 සංශෝධන පනත් කෙටුම්පතට පාර්ලිමේන්තු කාරක සභා අවස්ථාවේදී රජය විසින්  සංශෝධන කිහිපයක් හඳුන්වා දීමට රජය තීරණය කර ඇති බව නීතිපතිවරයා අධිකරණය හමුවේ ප්‍රකාශ කළද, එම සංශෝධන මේ දක්වා ගැසට් පත්‍රයේ පළ කර පාර්ලිමේන්තුවට ඉදිරිපත් කර නොමැති බව සඳහන් කළා.\nජනාධිපතිවරයාගේ නිල කාර්යයන් වලට එරෙහිව මූලික අයිතිවාසිකම් පෙත්සම් ගොනු කිරීමට තිබූ අවස්ථාව අහිමි කිරීමට 20 වන සංශෝධන පනත් කෙටුම්පත තුළින් පියවර ගෙන තිබීම මගින් ආණ්ඩුක්‍රම ව්‍යවස්ථාවේ 03 වන වගන්තිය මඟින් දක්වා තිබෙන ජනතා පරමාධිපත්‍යය උල්ලංඝනය වන බව පෙන්වා දුන්නා.\nමෙම පනත් කෙටුම්පත හරහා උපරිමාධිකරණ විනිසුරුවරු, නීතිපති, විගණකාධිපති වැනි උසස් නිලතල සඳහා තමා කැමති පුද්ගලයෙකු පත් කිරීමේ බලය ජනාධිපතිවරයා වෙත පවරා දී ඇති බව පෙන්වා දුන් ජනාධිපති නීතිඥවරයා ඒ තුළින් ආණ්ඩුක්‍රම ව්‍යවස්ථාවේ බරපතල අපගමනයක් සිදුවන බවටත් චෝදනා කළා.",
       "URL": "https://www.hirunews.lk/251495/20ට-එරෙහි-පෙත්සම්-විභාගය-සිකුරාදා-02-උදෑසන-9-30-දක්වා-කල්-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2419"
}