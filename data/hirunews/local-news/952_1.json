{
       "Source": "hirunews",
       "Timestamp": "Wednesday, 10 August 2022 - 9:00",
       "Headline": "ඝාතනයට ලක් වූ මන්ත්‍රී අමරකීර්ති අතුකෝරල පැළද සිටි රන් මුදු සොරාගත් දෙදෙනෙකු අත්අඩංගුවට",
       "News Content": "නිට්ටඹුව නගරයේ පසුගිය මැයි මස 09 වනදා ඝාතනයට ලක් වූ පාර්ලිමේන්තු මන්ත්‍රි අමරකීර්ති අතුකෝරලගේ පැළද සිටි රන් මුදුවක් සොරකම් කිරීමේ සිද්ධියට සම්බන්ධ සැකකරුවකු ගම්පහ, නිට්ටඹුව ප්‍රදේශයේදී ඊයේ (09) අත්අඩංගුවට ගනු ලැබුවා.\nඑමෙන්ම හිටපු මන්ත්‍රීවරයා පැළද සිටි තවත් රන් මුදු දෙකක් ගලවා ගැනීම සහ මීගහකිවුල ප්‍රාදේශීය සභා සභාපතිවරයාගේ ජංගම දුරකතනය සොරා ගැනීමේ සිද්ධිය සම්බන්ධයෙන් ද සැකකරුවකු පෙරේදා (08) අත්අඩංගුවට ගෙන තිබුණේ නිට්ටඹුව රන්පොකුණගම ප්‍රදේශයේදියි.\nකොල්ලකන ලද ජංගම දුරකතනයද සැකකරු සතුව තිබී සොයාගෙන තිබෙනවා.\nමොවුන් අවුරුදු 30 සහ 38 යන වයස්වල පසුවන නිට්ටඹුව සහ රන්පොකුණුගම ප්‍රදේශවල පදිංචිකරුවන්.\nසැකකරුවන් ඊයේ අත්තනගල්ල මහේස්ත්‍රාත් අධිකරණය වෙත ඉදිරිපත් කිරීමෙන් පසු මේ මස 22 වනදා දක්වා රක්ෂිත බන්ධනාගාරගත කෙරුණා.\nපසුගිය මැයි මස 09 වනදා නිට්ටඹුව නගරයේදී පාර්ලිමේන්තු මන්ත්‍රි අමරකීර්ති අතුකෝරල සහ ඔහුගේ ආරක්ෂකයා ඝාතනය කිරීමේ සිද්ධිය සම්බන්ධයෙන් මේ වනවිට 38 දෙනෙකු අත්අඩංගුවට ගෙන ඇති අතර ඉන් 37 දෙනෙකු රක්ෂිත බන්ධනාගාරගතවයි පසුවන්නේ.",
       "URL": "https://www.hirunews.lk/312375/ඝාතනයට-ලක්-වූ-මන්ත්‍රී-අමරකීර්ති-අතුකෝරල-පැළද-සිටි-රන්-මුදු-සොරාගත්-දෙදෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=952"
}