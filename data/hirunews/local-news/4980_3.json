{
       "Source": "hirunews",
       "Timestamp": "Monday, 04 July 2016 - 6:36",
       "Headline": "නව මහ බැංකු අධිපති අද වැඩ භාරගනී",
       "News Content": "නව මහ බැංකු අධිපතිවරයා ලෙස පත්වූ ආචාර්ය ඉන්ද්‍රජිත් කුමාරස්වාමිට, ඊට අදාළ පත්වීම් ලිපිය අද භාරදීමට නියමිතයි.\nඊට අමතරව ඔහු අද මහ බැංකුවේ වැඩ භාරගනු ඇති. ජනාධිපතිවරයා සහ අගමැතිවරයා අතර පැවති දීර්ඝ සාකච්ඡාවකින් අනතුරුව නව මහ බැංකු අධිපතිවරයා ලෙස ආචාර්ය ඉන්ද්‍රජිත් කුමාරස්වාමි පත් කෙරුණේ පසුගිය සෙනසුරාදායි.\nජනාධිපතිවරයා විසින් ආචාර්ය ඉන්ද්‍රජිත් කුමාරස්වාමි නව මහ බැංකු අධිපතිවරයා ලෙස නම් කිරීමෙන් පසුව ඔහු පෙරේදා ජනාධිපතිවරයා සහ අග්‍රාමාත්‍යවරයාද හමුවුණා.\nහිටපු මහ බැංකු අධිපති අර්ජුන මහේන්ද්‍රන්ගේ නිල කාලය පසුගිය 30 වනදා අවසන් වීමෙන් පසුව නව මහ බැංකු අධිපතිවරයා කවුරුන්ද යන්න පිළිබඳව සමාජය තුළ ආන්දෝලනාත්මක තත්ත්වයක් ඇතිවුණා.\nඒ සඳහා විවිධ නම්ද යෝජනා වී තිබුණා. කෙසේ වෙතත් ජනාධිපතිවරයා විසින් පසුගිය සෙනසුරාදා නව මහ බැංකු අධිපතිවරයා ලෙස ප්‍රකාශයට පත් කෙරුණු 66 හැවිරිදි ආචාර්ය ඉන්ද්‍රජිත් කුමාරස්වාමි කොළඹ රාජකීය විද්‍යාලයේ සහ එංගලන්තයේ හැරෝ පාසලේ ආදි ශිෂ්‍යයෙක්.\nඔහු කේම්බ්‍රිජ් විශ්වවිද්‍යාලයෙන් ප්‍රථම උපාධිය හිමි කර ගත් අතර සසෙක්ස් විශ්වවිද්‍යාලයෙන් ආචාර්ය උපාධිය ලැබුවා.\n1973 වසරේ ශ්‍රී ලංකා මහබැංකුවට සම්බන්ධ වූ ඔහු එහි ආර්ථික පර්යේෂණ, සංඛ්‍යාලේඛන සහ බැංකු සුපරීක්ෂණ අංශවල නිලධාරියෙකු ලෙස 1989 වසර දක්වා කටයුතු කළා.\n1981 සිට 1989 වසර දක්වා මුදල් හා ක්‍රම සම්පාදන අමාත්‍යාංශයට අනුයුක්ත කෙරුනු ආචාර්ය ඉන්ද්‍රජිත් කුමාරස්වාමි 1990 වසරේ සිට 2008 වසර දක්වා පොදුරාජ්‍ය මණ්ඩලීය ලේකම් කාර්යාලයට සම්බන්ධ වී එහි ආර්ථික කටයුතු අංශයේ අධ්‍යක්ෂවරයා ලෙස ද කටයුතු කළා.",
       "URL": "https://www.hirunews.lk/137116/නව-මහ-බැංකු-අධිපති-අද-වැඩ-භාරගනී",
       "Category": "Local News",
       "Parent URL": "https://www.hirunews.lk/local-news.php?pageID=4980"
}