{
       "Source": "hirunews",
       "Timestamp": "Monday, 05 April 2021 - 7:20",
       "Headline": "පාස්කු වාර්තාවේ නිර්දේශ සලකා බැලීම සඳහා පත් කළ ඇමති අනු කමිටුවේ වාර්තාව අද ජනපතිට",
       "News Content": "පාස්කු කොමිෂන් වාර්තාවේ නිර්දේශ සලකා බැලීම සඳහා පත් කළ අමාත්‍ය මණ්ඩල අනු කමිටුවේ වාර්තාව අද (05) ජනාධිපති ගෝඨාභය රාජපක්ෂ වෙත භාරදීමට නියමිතයි.\nපසුගිය 15 වැනිදා එය භාරදීමට නියමිතව තිබුණත්, වැඩිදුර විමර්ශන සඳහා කමිටුව සති දෙකක කාලයක් ලබාගත්තා.\nඒ අනුව කැබිනට් මණ්ඩලය රැස්වීමට පෙර අද (05) එය ජනාධිපතිවරයා වෙත භාරදීමට නියමිත බවයි කමිටුවේ සාමාජික, සංචාරක අමාත්‍ය ප්‍රසන්න රණතුංග ප්‍රකාශ කළේ.\nඑමෙන්ම, පාස්කු ප්‍රහාරය පිළිබඳව විමර්ශනය කළ ජනාධිපති කොමිසමේ වාර්තාව ගැන පාර්ලිමේන්තු කල් තැබීමේ විවාදය 04 වන දිනටත් අනිද්දා පැවැත්වීමට තීරණය කළ බව පාර්ලිමේන්තු මහ ලේකම්වරයා සඳහන් කළා.\nමේ අතර පාස්කු ප්‍රහාරයට අදාළ චෝදනා කඩිනමින් ගොනු කරන බවට පළවන වාර්තා ප්‍රතික්ෂ්ප කරන බව නීතිපති දෙපාර්තමේන්තුව පවසනවා.\nනීතිපතිවරයාගේ සම්බන්ධීකරණ නිලධාරිනී රජයේ අධිනීතිඥ නිශාරා ජයරත්න සඳහන් කළේ අදාළ සියලු තොරතුරු තවදුරටත් 12 දෙනෙකුගෙන් සමන්විත කණ්ඩායමක් විසින් විශ්ලේෂණය කරමින් සිටින බවයි.\nසිදුකළ විමර්ශන වාර්තා අධ්‍යයනය කරමින් සිටින බවත් ජනාධිපති කොමිෂන් සභාවෙන් නිකුත් කර ඇති නිර්දේශ පුළුල් අධ්‍යයනයකින් තොරව නඩු පැවරීමට නොහැකි බවත් නීතිපති දෙපාර්තමේන්තුව ප්‍රකාශ කරනවා.\nමේ අතර පාස්කු කොමිසමේ වාර්තාවෙන් වරදකරුවෙකු ලෙස සඳහන් කර සිටින හිටපු ජනාධිපති මෛත්‍රීපාල සිරිසේනට එරෙහිව නීතිය කඩිනමින් ක්‍රියාත්මක කළ යුතු බව අගරදගුරු අතිඋතුම් මැල්කම් කාදිනල් රංජිත් හිමිපාණන් පාස්කු ඉරිදා දේව මෙහෙයට එක්වෙමින් ප්‍රකාශ කළා.",
       "URL": "https://www.hirunews.lk/267524/පාස්කු-වාර්තාවේ-නිර්දේශ-සලකා-බැලීම-සඳහා-පත්-කළ-ඇමති-අනු-කමිටුවේ-වාර්තාව-අද-ජනපතිට",
       "Category": "Local News",
       "Parent URL": "https://www.hirunews.lk/local-news.php?pageID=2041"
}