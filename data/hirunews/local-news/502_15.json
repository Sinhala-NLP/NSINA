{
       "Source": "hirunews",
       "Timestamp": "Thursday, 02 March 2023 - 15:13",
       "Headline": "කුඹුරු ඉඩම් පනත ඇතුළු පනත් දෙකක් සංශෝධනයට ජනපතිගේ අවධානය",
       "News Content": "ගොවිජන සංවර්ධන පනත සහ කුඹුරු ඉඩම් පනත කාලයට ඔබින පරිදි සංශෝධනය කිරීම අවශ්‍ය බව ජනාධිපති රනිල් වික්‍රමසිංහ පවසනවා.\nආයෝජන තොරතුරු, අවශ්‍ය ඕනෑම පාර්ශ්වයක් වෙත පහසුවෙන් හා කඩිනමින් ලබාගැනීමට හැකි වන පරිදි ඩිජිටල්කරණය කිරීම සිදු කළ යුතු බවට උපදෙස් දෙමින් ජනාධිපතිවරයා මේ බව පවසා තිබෙනවා.\nආයෝජන ප්‍රවර්ධනය සඳහා ඉදිරිපත් කර ඇති 2023 අයවැය යෝජනා ක්‍රියාත්මක කිරීම සහ ඉඩම් කාර්යක්ෂමව භාවිතය පිළිබඳ යෝජනා ක්‍රියාත්මක කිරීමේ ප්‍රගති සමාලෝචන රැස්වීමක් ජනාධිපති ලේකම් කාර්යාලයේ දී ඊයේ (01) පැවැත්වුණේ ජනාධිපතිවරයාගේ ප්‍රධානත්වයෙන්.\nඑහි දී ජනාධිපතිවරා පැවසුවේ මෙරට ආයෝජන දිරි ගැන්වීම සහ ප්‍රවර්ධනය එහි අරමුණ වන අතර ඒ තුළින් නව ආයෝජන අවස්ථා පහසුවෙන් හඳුනා ගැනීමට ආයෝජකයින්ට අවස්ථාව උදාවන බවයි.\nරජයේ ආයතන හා දෙපාර්තමේන්තු සතුව භාවිතයට නොගෙන පවතින රජය සතු ඉඩම් ප්‍රමාණය කඩිනමින් හඳුනා ගැනීම සහ එම හඳුනාගත් ඉඩම් පිළිබඳ තොරතුරු ඇතුළත් දත්ත බැංකුවක් ස්ථාපිත කිරීමේ අවශ්‍යතාවද ජනාධිපතිවරයා පෙන්වා දී තිබෙනවා.\nහඳුනාගත් ඉඩම් කාර්යක්ෂමව භාවිත කිරීම සඳහා ආර්ථිකමය වශයෙන් ඵලදායි ක්‍රමවත් වැඩපිළිවෙළක් සකස් කිරීමටත්, ඒ සම්බන්ධව අවශ්‍ය තීරණ ගැනීමට කමිටුවක් පත් කිරීමටත් ජනාධිපති රනිල් වික්‍රමසිංහ උපදෙස් ලබා දුන්නා.\nගොවිජන සංවර්ධන පනත හා කුඹුරු ඉඩම් පනත කාලයට ඔබින පරිදි සංහෝධනය කිරීමේ අවශ්‍යතාව අවධාරණය කළ ජනාධිපතිවරයා ඒ අනුව වගා කළ හැකි කුඹුරු ඉඩම් නැවත වගා කිරීමටත් අනෙකුත් කුඹුරු ඉඩම්වල වෙනත් බෝග වගාකිරීමටත් හැකි වන පරිදි අදාළ අණපනත් සංශෝධනය කිරීමේ වැදගත්කමද පෙන්වා දුන් බව ජනාධිපති මාධ්‍ය අංශය නිකුත් කළ නිවේදනයේ සඳහන්.",
       "URL": "https://www.hirunews.lk/328787/කුඹුරු-ඉඩම්-පනත-ඇතුළු-පනත්-දෙකක්-සංශෝධනයට-ජනපතිගේ-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=502"
}