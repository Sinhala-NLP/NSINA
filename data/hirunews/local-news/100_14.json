{
       "Source": "hirunews",
       "Timestamp": "Monday, 14 August 2023 - 8:18",
       "Headline": "වැඩිම වගා හානි වන්දිය මෙවර ගෙවීමට සිදුවනු ඇති බවට ඇස්තමේන්තුවක්",
       "News Content": "දිවයිනට බලපා ඇති වියලි කාළගුණයෙන් තවදුරටත් දිස්ත්‍රික්ක 13 කට බලපෑම් එල්ල වී තිබෙනවා.\nඑමගින් පවුල් 51 දහසකට වැඩි පිරිසක් පීඩාවට පත්ව ඇති බවයි ආපදා කළමනාකරණ මධ්‍යස්ථානය සඳහන් කළේ.\nඋඩවළව ජලාශයේ සිට ගොවිබිම් වෙත ජලය නිකුත් කිරීමට ජලය රැස්කර තිබූ කිරිඉබ්බන් වැවේ දොරටු විවෘත කිරීමත් සමඟ වම් ඉවුරු ඇළ ඔස්සේ පැමිණි ජලය නැවැත්වීමට ගොවීන් පිරිසක් ඊයේ කටයුතු කිරීමත් සමඟ ගැටලු‍කාරී තත්ත්වයක් උද්ගතවුණා.\nමෙම තත්වය සමථයකට පත්වුයේ මහවැලි නිලධාරීන්ගේද මැදිහත්වීමෙන්.\nමේ අතර උග්‍ර ජල ගැටලු‍වත් සමඟ හානියට පත් කුඹුරු වෙනුවෙන් වන්දි ලබාදීම සඳහා අවශ්‍ය යෝජනා කඩිනමින් කැබිනට් මණ්ඩලයට ඉදිරිපත් කර විසඳුම් ලබාදෙන බව කෘෂිකර්ම අමාත්‍ය මහින්ද අමරවීර පවසනවා.\nවළව ගොවි සංවිධාන නායකයින් සමග පැවති සාකච්ඡාවේ දී අමාත්‍යවරයා මේ බව සඳහන් කළා.\nඑමෙන්ම උඩවලව ජල ගැටලු‍වට වගකිව යුතු නිලධාරීන්ට එරෙහිව නීතිය ක්‍රියාත්මක කළ යුතු බවයි කෘෂිකර්ම අමාත්‍ය මහින්ද අමරවීර එහිදී ප්‍රකාශ කළේ.",
       "URL": "https://www.hirunews.lk/344744/වැඩිම-වගා-හානි-වන්දිය-මෙවර-ගෙවීමට-සිදුවනු-ඇති-බවට-ඇස්තමේන්තුවක්",
       "Category": "Local News",
       "Parent URL": "https://www.hirunews.lk/local-news.php?pageID=100"
}