{
       "Source": "hirunews",
       "Timestamp": "Monday, 24 January 2022 - 10:10",
       "Headline": "පාට තොප්පි ගලවා රට නඟන්න එකතු වෙන්න - අකුදි",
       "News Content": "රටේ දේශපාලනයේ ප්‍රගතිශීලි හැරවුමක් සිදු කළ නො හැකි වී තිබෙන්නේ, වෙනසකට බියසුලු කොටසක් සමාජයේ සිටින නිසා බව ජාතික ජන බලවේගයේ නායක කොළඹ දිස්ත්‍රික් පාර්ලිමේන්තු මන්ත්‍රී අනුර කුමාර දිසානායක පවසනවා.\nඒ අනුව යම් කණ්ඩායමක් වෙනසට බියක් දක්වනවා සේම රටේ මිනිසුන් එයට ඇබ්බැහි වී ඇති බව ද මන්ත්‍රිවරයා සඳහන් කළා.\nජාතික ජන බලවේගය මිනිසුන්ගේ වෙනස් වීම අපේක්ෂා කරන, මිනිසුන්ගේ වෙනස් වීම පිළිගන්නා, මිනිසුන්ට වෙනස් විය හැකි ය යන සුබවාදී අරමුණින් සිටින දේශපාලන ව්‍යාපාරයක් ලෙසට යි අනුර දිසානායක හඳුන්වන්නේ.\n“මිනිසුන් වෙනස් වෙනවා. එසේ වූයේ නැතිනම් ජනතාව මෙතැනට එන්නේ නැහැ. නමුත් ටික දෙනෙක් වෙනසට බයයි. මිනිසුන් පුරුද්දට ඇබ්බැහි වෙනවා. වෙනස කුමනාකාරයේ වෙනසක්ද යන පණිවුඩය අප ජනතාව අතරට රැගෙන යා යුතුයි. ඒ සඳහා අද විශාල මහජන ව්‍යාපාරයක් අවශ්‍ය වී තිබෙනවා. එය තැන තැන කුඩා හතු වගේ පිපෙන මහජන ව්‍යාපාරයක් නොවේ. මෙරට සියලු ක්ෂේත්‍ර නියෝජනය කොට එකම වේදිකාවකට සැවොම ගෙනෙන්නට හැකි පාට, පක්ෂ අභිභවා යන පුළුල් මහජන ව්‍යාපාරයක් ගොඩනැඟිය යුතුයි. ජාතික ජන බලවේගය යනු එම මහජන ව්‍යාපාරයේ මූලය යි.\nකොළ තොප්පි, නිල් තොප්පි මෙන්ම රතු තොප්පියත් පැත්තකින් තියන්න. එලෙස පාට තොප්පි පැත්තකින් තියා එකතු විය හැකි පුළුල්තම මහජන ව්‍යාපාරය සමඟ එකතු වෙන්නැයි යන පණිවුඩය අප ලබාදෙනවා. ජාතික ජන බලවේගය යනු සියලු පක්ෂ සීමා මායිම් ඉක්මවා යන මහජන ව්‍යාපාරයක්.\nඅද අපේ රටට අලුත් නිදහස් සටනක් තිබෙනවා. එය ජයගත හැකි වන්නේ පක්ෂ කුටුම්බවල ජීවත්වෙමින් නොවේ. අලුත් නිදහස් අරගලයක් වෙනුවෙන් තමන්ගේ පක්ෂවලින් මිදී විශාලතම මහජන ව්‍යාපාරයක් ආරම්භ කළ යුතුයි. ඒ කුමක් වෙනුවෙන්ද? ආර්ථික නිදහස, නීතියේ ආධිපත්‍ය තහවුරු කිරීම, සාමූහික සමාජයක් ගොඩනැඟීම, අධ්‍යාපනය, සෞඛ්‍යය, ප්‍රවාහනය ක්ෂේත්‍රයන්හි විශාල පරිවර්තනයක් ඇති කර ගැනීම පමණක් නොව බලය අත්පත් කර ගැනීම සඳහා පුළුල්තම මහජන ව්‍යාපාරයක් අප ගොඩනැඟිය යුතුයි.\nජනතාව ඒ මහජන ව්‍යාපාරයේ කොටස්කරුවන්, මඟපෙන්වන්නන් මෙන්ම නායකයන් ද වනවා.\nසෑමදෙනෙක්ම තම වගකීම ඉටු කරන්නට උත්සාහ කරන මහජන ව්‍යාපාරයක් ගොඩනැඟීම අපේ බලාපොරොත්තුවයි.\nඔබ ඔබගේ ගමේ මේ මහජන ව්‍යාපාරයේ නායකයෙක්. එමෙන්ම සාමූහිකත්ව කොටස්කරුවෙක්.\nකොළ කොඩි, නිල් කොඩි, වෙනත් පාට පාට කොඩි ඔසවාගෙන තොප්පි දාගෙන මේ වැඩේ කරන්න බැහැ. මේ කාර්යය කළ හැකි වන්නේ මෙරට වෙනස් කිරීම පිළිබඳව උත්තුංග වුවමනාවක් තිබෙන අවංක සහ දූෂිත නොවූ රට ගැන හැබෑ ඇල්මක් තිබෙන පුරවැසියන්ට පමණයි”\nයනුවෙන් අනුර කුමාර දිසානායක වැඩිදුරටත් අවධාරණය කළා.",
       "URL": "https://www.hirunews.lk/294943/පාට-තොප්පි-ගලවා-රට-නඟන්න-එකතු-වෙන්න-අකුදි",
       "Category": "Local News",
       "Parent URL": "https://www.hirunews.lk/local-news.php?pageID=1403"
}