{
       "Source": "hirunews",
       "Timestamp": "Thursday, 09 January 2020 - 13:23",
       "Headline": "මැදපෙරදිග නොසන්සුන් තත්ත්වය ලංකාවට බලපායිද?",
       "News Content": "ඇමරිකාව සහ ඉරානය අතර උත්සන්න වෙමින් පවතින නොසන්සුන්කාරී තත්ත්වය හේතුවෙන් ඉදිරියේදී ශ්‍රී ලංකාවට බලපෑම් එල්ලවීමේ අවදානමක් මතුව තිබෙනවා.\nඉරානය විසින් ඊයේ එල්ල කෙරුණු මිසයිල ප්‍රහාරත් සමඟ ලෝක වෙළඳපොලේ බොරතෙල් බැරලයක මිලද මේ වනවිට ඉහළ ගොස් තිබෙනවා.\nමේ හේතුවෙන් මෙරට ඉන්ධන මිලද ඉදිරියේදී සංශෝධනය වීමේ හැකියාවක් පවතින බවයි ඛනිජ තෙල් නීතිගත සංස්ථාව ප්‍රකාශ කළේ.\nඉරාකයේ පිහිටි තම කඳවුරු වෙත ඉරානය මිසයිල ප්‍රහාර එල්ල කිරීමෙන් පසු ජාතිය ඇමතූ ඇමරිකානු ජනාධිපති ඩොනල්ඩ් ට්‍රම්ප් කියා සිටියේ මැදපෙරදිග ඉන්ධන තමන්ට අවශ්‍ය නොවන බවයි.\nඑසේම ප්‍රහාරයට ප්‍රතිචාර දැක්වීමක් ලෙස ඉරානයට පනවා ඇති සම්බාධක ඉදිරියේදී දැඩි කරන බව ඔහු සඳහන් කළා.\nදැනටමත් පනවා ඇති සම්බාධක හේතුවෙන් මෙරට තේ ඉරානයට යැවීමේදී ගැටළු මතුවී තිබෙනවා. මෙරට හතරවන තේ ගැනුම්කරුවා වන ඉරානයට වාර්ෂිකව අපනයනය කරන තේ ප්‍රමාණය කිලෝ මිලියන 25 ක්.\nදැනට පවතින නොසන්සුන්කාරී තත්ත්වය හා සම්බාධක තවදුරටත් දැඩි කළහොත් මෙරට තේ ඉරානයට යැවීමේදී උද්ගත විය හැකි ගැටළු මොනවාදැයි  හිරු ප්‍රවෘත්ති අංශය කරුණු විමසුවේ තේ මණ්ඩලයේ සභාපති ජයම්පති මොල්ලිගොඩගෙන්.\nඔහු කියා සිටියේ දැනට පවතින තත්ත්වය සමඟ තේ වෙළඳපොල සඳහා විශාල බලපෑමක් එල්ල නොවන බවයි.\nඇමරිකානු - ඉරාන උණුසුම දිගුකලක් පැවතියහොත් මැදපෙරදිග සේවයේ නියුතු ශ්‍රී ලාංකිකයන්ටද බලපෑම් එල්ලවිය හැකියි.\nඒ සම්බන්ධයෙන් දැනටමත් විදේශ සේවා නියුක්ති කාර්යාංශයේ අවධානය යොමුව ඇති අතර, පවතින තත්ත්වය සම්බන්ධයෙන් කරුණු දන්වන ලෙස ඉල්ලා අද දිනයේ මැදපෙරදිග කලාපයේ රටවල කටයුතු කරන තානාපතිවරුන්ට ලිපි යොමු කරන බව එම කාර්යාංශයේ සාමාන්‍යාධිකාරී ඩබ්ලිව්.එම්.වී. වන්සේකර සඳහන් කළා.",
       "URL": "https://www.hirunews.lk/231901/මැදපෙරදිග-නොසන්සුන්-තත්ත්වය-ලංකාවට-බලපායිද",
       "Category": "Local News",
       "Parent URL": "https://www.hirunews.lk/local-news.php?pageID=2962"
}