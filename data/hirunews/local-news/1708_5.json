{
       "Source": "hirunews",
       "Timestamp": "Monday, 06 September 2021 - 19:41",
       "Headline": "හිෂාලිනි පිලිස්සී මියගිය සිද්ධියට බදියුදීන්, බිරිඳ ඇතුලු 3 දෙනෙකු යළි රිමාන්ඩ් (වීඩියෝ)",
       "News Content": "මෙහෙකාර සේවයේ යෙදී සිටියදී හිෂාලිනී ජූඩ් දැරිය පිළිස්සී මියයාමේ සිද්ධිය සම්බන්ධයෙන් වන නඩුවට අදාළව පාර්ලිමේන්තු මන්ත්‍රී රිෂාඩ් බදියුදීන්, ඔහුගේ බිරිද සහ බිරිඳගේ පියා ලබන 17 වැනිදා දක්වා යළි රක්ෂිත බන්ධනාගාර ගත කරන ලෙස කොළඹ මහේස්ත්‍රාත් අධිකරණය අද නියෝග කළා.\nකෙසේ වෙතත්, දැරිය කොළඹට රැගෙන ආ තැරැව්කරුට සහ බදියුදීන් මන්ත්‍රීවරයාගේ මස්සිනාට ඇප නියම වුණා.\nමෙම නඩුවේ පස්වන සැකකරු ලෙස නම් කෙරුණු රිෂාඩ් බදියුදීන් මන්ත්‍රීවරයා කොළඹ අතිරේක මහේස්ත්‍රාත් රජීන්ද්‍රා ජයසූරිය කළ නියෝගයකට අනුව, බන්ධනාගාරය මගින් අද අධිකරණයට ඉදිරිපත් කළා.\nකෙසේ වෙතත් මෙම නඩුවට අදාළව රක්ෂිත බන්ධනාගාර ගත කර සිටින බදියුදීන් මන්ත්‍රීවරයාගේ බිරිද ඇතුළු සැකකරුවන් සිව්දෙනා අදත් අධිකරණයට ඉදිරිපත් කර තිබුණේ නැහැ.\nඑහිදී බී වාර්තාවක් ඉදිරිපත් කරමින් පැමිණිල්ල වෙනුවෙන් පෙනීසිටින නියෝජ්‍ය සොලිසිටර් ජනරාල් දිලීප පීරිස් මෙතෙක් සිදුකර ඇති විමර්ශනවල ප්‍රගතිය සම්බන්ධයෙන් අධිකරණය දැනුවත් කළා.\nඑහිදී නියෝජ්‍ය සොලිසිටර් ජනරාල් දිලීප පීරිස් සඳහන් කළේ දැරිය සම්බන්ධයෙන් 1990 ගිලන්රථයට තොරතුරු ලබා දී තිබූ මන්ත්‍රීවරයාගේ ආරක්ෂක අංශයේ සිටි පොලිස් කොස්තාපල්වරයා නිශ්චිත තොරතුරක් ලබාදී නොමැති බවයි.\nදැරියගේ නම ඉෂානී ලෙසත්, වයස අවුරුදු 18 ක් ලෙසත් තමාගේ නම රුවන්පතිරණ ලෙසත් සඳහන් කර ඇති ඔහු ගෑස් ටැංකිය පුපුරා සිද්ධිය සිදුවූ බව සඳහන් කර ඇතැයි නියෝජ්‍ය සොලිසිටර් ජනරාල්වරයා වැඩිදුරටත් ප්‍රකාශ කළා.\nබදියුදීන් මන්ත්‍රීවරයාගේ රියදුරු ප්‍රකාශ කර ඇති පරිදි දැරියගේ ඥාතීන් පැමිණි අවස්ථාවේ අදාළ නිවසේ නීතිඥවරයකු සිටි බවත් මෙහිදී සඳහන් වුණා.\nඑසේම, නියෝජ්‍ය සොලිසිටර් ජනරාල් දිලීප පීරිස් මන්ත්‍රීවරයා වෛද්‍යවරයෙකුට තර්ජනය කිරීමේ සිද්ධිය මෙන්ම ජංගම දුරකතනයක් ළඟ තබාගත් සිද්ධිය පිළිබඳවද අධිකරණයේ අවධානය යොමු කරමින් කියා සිටියේ එය අධිකරණයට අපහාස කිරීමක් බවයි.\nරාජ්‍ය බුද්ධි අංශය ඒ පිළිබඳව පරීක්ෂණ සිදුකරන බවද ඔහු එහිදී අවධාරණය කළා.\nඅනතුරුව අනෙකුත් සැකකරුවන් වෙනුවෙන් පෙනී සිටි නීතිඥවරුන් ඇප අයදුම් ඉදිරිපත් කළද රිෂාඩ් බදියුදීන් මන්ත්‍රීවරයා වෙනුවෙන් පෙනීසිටි නීතිඥවරයා සඳහන් කළේ තම සේවාදායකයා සම්බන්ධයෙන් අද ඇප ඉල්ලීමක් සිදු නොකරන බවයි.\nදෙපාර්ශවයේ කරුණු දැක්වීම් සලකා බැලූ කොළඹ අතිරේක මහේස්ත්‍රාත් රජීන්ද්‍රා ජයසූරිය , සැකකරුවන් වන රිෂාඩ් බදියුදීන්, ඔහුගේ බිරිද වන අයේෂා ආබ්දීන් සහ බිරිදගේ පියා වන මොහොමඩ් ෂියාබ්දීන් මේ මස 17 වැනිදා දක්වා යළි රක්ෂිත බන්ධනාගාර ගත කරන්නැයි නියෝග කළා.\nමහේස්ත්‍රාත්වරිය වැඩිදුරටත් නියෝග කළේ, හිෂාලිනී දැරිය ඩයගම සිට කොළඹට රැගෙන ආ පොන්නයියා පණ්ඩාරම් නොහොත් ශංකර් නමැති තැරැව්කරු රුපියල් ලක්ෂ තුන බැගින් වූ ශරීර ඇප දෙකක් මත සහ ෂියාබ්දීන් ඉස්මදීන් යන බදියුදීන් මන්ත්‍රීවරයාගේ මස්සිනා රුපියල් ලක්ෂ පහ බැගින් වූ ශරීර ඇප දෙකක් මත මුදාහරින ලෙසයි.\nඊට අමතරව ෂියාබ්දීන් ඉස්මදීන්ගේ විදෙස් ගමන්ද තහනම් කෙරුණා.",
       "URL": "https://www.hirunews.lk/281535/හිෂාලිනි-පිලිස්සී-මියගිය-සිද්ධියට-බදියුදීන්-බිරිඳ-ඇතුලු-3-දෙනෙකු-යළි-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1708"
}