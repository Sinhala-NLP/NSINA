{
       "Source": "hirunews",
       "Timestamp": "Tuesday, 22 November 2022 - 20:58",
       "Headline": "පඬුරුවලට කතරගම දේවාලයේ කපුවෝ ආවේෂ වෙති (වීඩියෝ)",
       "News Content": "බැතිමතුන්ගේ පඩුරුවලින් රුපියලක් හෝ කතරගම දේවාලයේ සංවර්ධන කටයුතු වෙනුවෙන් නොලැබෙන බව රුහුණු මහා කතරගම දේවාලයේ බස්නායක නිලමේ ඩිෂාන් ගුණසේකර පසුගියදා සඳහන් කළා.\nඊට ප්‍රතිචාර දක්වමින් කපු මහතුන් සඳහන් කළේ, තමන් මාස් පතා රුපියල් ලක්ෂ 20 බැගින් දේවාලයේ සංවර්ධන කටයුතු සඳහා ලබා දෙන බවයි.\nරුහුණු මහා කතරගම දේවාලයේ ඉල් මහ පෙරහැර ලබන දෙසැම්බර් 7 වැනිදා පැවැත්වීමට නියමිතයි.\nඊට අදාල සාකච්ඡාවක් පසුගියදා රුහුණු මහා කතරගම දේවාලයේ රැස්වීම් ශාලාවේ දී පැවැත්වුණා.\nඑම රැස්වීමෙන් අනතුරුව මාධ්‍ය වෙත අදහස් දක්වමින් බස්නායක නිලමේවරයා චෝදනා කළේ රුහුණු මහා කතරගම දේවාලයට බැතිමතුන්ගෙන් ලැබෙන පඩුරු කපු මහතුන්ගේ පෞද්ගලික පරිහණය සඳහා යොදා ගන්නා බවයි.\nඑම චෝදනාව ප්‍රතික්ෂේප කරමින් රුහුණු මහා කතරගම දේවාලයේ කපු මහතුන් හිරු ප්‍රවෘත්ති වෙත අදහස් දක්වමින් සඳහන් කළේ තමන් මාස් පතා රුපියල් ලක්ෂ 20 ක් බැගින් දේවාලය වැඩි දියුණු කිරීම සඳහා ලබා දෙන බවයි.\nඑහි දී අදහස් දැක් වූ රුහුණු මහා කතරගම දේවාලයේ ප්‍රධාන කපු මහතා වන සොමිපාල ටී. රත්නායක කියා සිටියේ,\n\"පූජා වට්ටියක් බැතිමතෙක් දෙනකොට ඒ බැතිමතා දෙනවා තුටු පඩුරක්. ඒ පඩුරේ අයිතිය අපිට. එතකොට අනිත් අය ගේන කිසිම දෙයක් අපිට ලැබෙන්නේ නැහැ. අපි මේ මුදල් වංචා කරන මිනිස්සු නෙවෙයි. බැතිමතුන් දෙන තුටු පඩුරක් විතරයි ගන්නේ.\"\nයනුවෙන්.\nමේ අතර රුහුණු මහා කතරගම දේවාලයේ කපු මහතෙකු වන ආනන්ද රත්නායක ප්‍රකාශ කළේ,\n\"කපු මහත්වරු මාස් පතා දෙනවා රුපියල් ලක්ෂ 20 බැගින්. ප්‍රධාන කපු මහත්තයා මාසෙකට ලක්ෂ 35ක් දෙනවා. ඒවා අරන් ගිහින් මොන මඟුලක් කරනවාද කියලා අපි දන්නේ නැහැ. සැප්තැම්බර් මාසේ ගෙවපු ලක්ෂ 20 තමයි මේ තියෙන්නේ. කවදාවත් නිලමේ කෙනෙකුට එකපාර ඇවිල්ලා මෙතන තියන වැඩ තේරුම් ගන්න බැහැ. අපිත් අවුරුදු හතලිස් ගානක් විතර මේක කරනවා. තවත් අපිට දැනගන්න දේවල් තියෙනවා. මෙහෙම පුද්ගලයෙක් ක්ෂණිකව ඇවිත් මෙහෙම තීරණ ගන්නේ කොහොමද ? ඒක නිසා අපි ඉල්ලන්නේ නිලමේතුමා ඔබතුමාගේ වැඩ ටික කරන්න. අපිට මේ පුද පූජා ටික නිදහසේ කරන්න දෙන්න.\"\nයනුවෙන්.",
       "URL": "https://www.hirunews.lk/321031/පඬුරුවලට-කතරගම-දේවාලයේ-කපුවෝ-ආවේෂ-වෙති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=716"
}