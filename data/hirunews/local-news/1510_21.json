{
       "Source": "hirunews",
       "Timestamp": "Tuesday, 07 December 2021 - 17:51",
       "Headline": "අභියාචනාධිකරණය පොඩි ලැසී ගැන ඉදිරි ක්‍රියාමාර්ග විමසයි",
       "News Content": "සංවිධානාත්මක අපරාධකරුවෙකු වන පොඩි ලැසීගේ රැඳවුම් නියෝගය අවසන් වීමෙන් පසු ගන්නා ඉදිරි ක්‍රියාමාර්ගය පිළිබඳව පොලිස්පතිවරයාගෙන් විමසා ලබන 13 වනදා අධිකරණය දැනුවත් කරන්නැයි අභියාචනාධිකරණය, නීතිපතිවරයාට දැනුම්දී තිබෙනවා.\nඒ තම ජීවිත ආරක්ෂාව සහතික කිරීමේ නියෝගයක් නිකුත් කරන්නැයි ඉල්ලා පොඩි ලැසී ගොනු කරන ලද රිට් පෙත්සමක් අභියාචනාධිකරණ විනිසුරු මොහොමඩ් ලෆාර් ඉදිරියේ අද(07)දින කැඳවනු ලැබූ අවස්ථාවේදීයි.\nතම සේවාදායකයාගේ රැඳවුම් නියෝගය ළඟදීම අවසන් වීමට නියමිතව ඇති බවත්, ඔහු පෑලියගොඩ විශේෂ විමර්ශන ඒකකයට මාරු කිරීමේ සූදානමක් පවතින බවත් පෙන්වා දුන් නීතිඥවරයා ඔහුගේ ජීවිතාරක්ෂාව තහවුරු කිරීම අවශ්‍ය බව ද සඳහන් කළා.\nඑම අවස්ථාවේදී නීතිපතිවරයා වෙනුවෙන් පෙනී සිටි ජ්‍යෙෂ්ඨ නියෝජ්‍ය සොලිසිටර් ජෙනරාල් දිලීප පිරිස් කියා සිටියේ, සැකකරුගේ ජීවිතාරක්ෂාව තහවුරු කරන බවට නීතිපතිවරයා ඉකුත් මැයි 21 වනදා අධිකරණයට ප්‍රතිඥාවක් ලබාදී ඇති බවයි.\nඑම ප්‍රතිඥාව මේ දක්වා උල්ලංඝනය නොවී ඇති බව ද ඔහු කියා සිටියා.",
       "URL": "https://www.hirunews.lk/290318/අභියාචනාධිකරණය-පොඩි-ලැසී-ගැන-ඉදිරි-ක්‍රියාමාර්ග-විමසයි",
       "Category": "Local News",
       "Parent URL": "https://www.hirunews.lk/local-news.php?pageID=1510"
}