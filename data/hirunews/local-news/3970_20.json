{
       "Source": "hirunews",
       "Timestamp": "Saturday, 28 April 2018 - 11:44",
       "Headline": "වියානි ඇළට පෙරලුණු ජීප් රථයේ සිට අතුරුදන්වූ උපකාරක පංති ගුරුවරයා හමුවෙයි",
       "News Content": "මහියංගනය - මාපාකඩවැව -  17 කණුව අසලදී වියානි ඇළට පෙරලුණු සුඛෝපභෝගී ජීප් රථයේ සිට අතුරුදන් වූ උපකාරක පන්ති ගුරුවරයා අද (28) උදෑසන මහියංගනය පොලීසියට භාර වී තිබෙනවා.\nමහියංගනය පොලීසියේ උසස් නිලධාරියෙකු හිරු ප්‍රවෘත්ති අංශයට සඳහන් කළේ මේ වන විට සිද්ධිය සම්බන්ධයෙන් ප්‍රකාශයක් සටහන් කර ගනිමින් සිටින බවයි.\nඅදාළ ගුරුවරයාගේ ජංගම දුරකථනය ක්‍රියාත්මක වී ඇති බවට ලද තොරතුරු සම්බන්ධයෙන් පොලීසිය ඊයේ (27) සිට විශේෂ විමර්ශනයක් ආරම්භ කර තිබුණා.\nඔලුවිල් නාවික හමුදා කදවුරේ නිළධාරීන් සහ පොලිස් ජීවිතාරක්ෂක ඒකකයේ නිලධාරීන් එක්ව ඔහු සොයා ඊයේ (27)  දිනයේදී ද මෙහෙයුම් දියත් කළා.\nඑහෙත් අද (28) අලුයම් කාලය වන තුරුම ඔහු පිළිබද හෝඩුවාවක් ලැබී තිබුණේ නැහැ.\nකෙසේ වෙතත්, ඔහු අද උදෑසන මහියංගනය පොලීසියට පැමිණ භාර වී තිබුණා.\nපෙරේදා අලුයම වියානි ඇළට පෙරළුණ මෙම සුඛෝපභෝගී රථයේ ගමන් ගෙන තිබුණේ හිඟුරක්ගොඩ ප්‍රදේශයේ පදිංචි ප්‍රභාත් විතානගේ නමැති උපකාරක පන්ති ගුරුවරයෙක්.\nඔහු නිවැසියන්ට පවසා තිබුණේ තමා කතරගම වන්දනා චාරිකාවක් සඳහා පිටත්ව යන බවයි.",
       "URL": "https://www.hirunews.lk/189465/වියානි-ඇළට-පෙරලුණු-ජීප්-රථයේ-සිට-අතුරුදන්වූ-උපකාරක-පංති-ගුරුවරයා-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=3970"
}