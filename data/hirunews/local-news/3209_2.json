{
       "Source": "hirunews",
       "Timestamp": "Thursday, 08 August 2019 - 18:47",
       "Headline": "හෙටත් සවස් වනතුරු කොළඹ කුණු එකතු කිරීමක් නැහැ",
       "News Content": "කොළඹ නගරයේ ස්ථාන රැසක ගොඩගැසී පවතින කැලි කසළ ඉවත් කිරීමේ කටයුතු හෙට පස්වරුව වනවිට සිදුකිරීමට අපේක්ෂා කරන බව කොළඹ මහ නගර සභාවේ නාගරික කොමසාරිස් පාලිත නානායක්කාර පවසනවා.\nහිරු ප්‍රවෘත්ති අංශයට අදහස් දක්වමින් ඔහු කියා සිටියේ අද රාත්‍රියේ සිට පුත්තලම - අරුවක්කාලූ කසල අංගනයට, කොළඹ මහ නගර සභාවේ කසළ එක්රැස් කරන රථවාහනවල ගොඩගැසී තිබෙන කසල ප්‍රවාහනය කරන බවයි.\nකොළඹ නගරයේ තැන තැන කසළ ගොඩගැසීම හේතුවෙන් මේ වනවිටත් ජනතාව දැඩි අපහසුතාවයකට පත්ව සිටිනවා.\nඊයේ ඇදහැළුණු වර්ෂාවත් සමඟ ජනතාවගේ සෞඛ්‍යය තත්ත්වයට ද එමගින් එල්ල වී ඇත්තේ දැඩි තර්ජනයක්.\nකොළඹ මහ නගර සභාවේ කසළ ඉවත් කිරීමේ කටයුතුවල නිරත සේවකයින් පවසන්නේ කසළ එකතු කිරීමට නිසි ස්ථානයක් නොමැති වීම හේතුවෙන් තමන්ද දැඩි අපහසුතාවයට පත්ව ඇති බවයි.\nකෙසේ වෙතත්, වර්ෂාවෙන් බාධා එල්ල වූවද අද රාත්‍රියේ සිට පුත්තලම - අරුවක්කාලූ කසල අංගනයට කසළ බැහැර කිරීම ආරම්භ කරන බවයි කොළඹ මහ නගර සභාවේ නාගරික කොමසාරිස් පාලිත නානායක්කාර කියා සිටියේ.\nමෙම කැලි කසළ ගැටළුව සම්බන්ධයෙන් මහානගර හා බස්නාහිර සංවර්ධන අමාත්‍ය පාඨලී චම්පික රණවක කොළඹදී අද මාධ්‍යවේදීන් නැගූ ප්‍රශ්න කිහිපයකට ප්‍රතිචාර දක්වා සිටියා.\nඅමාත්‍යවරයා කියා සිටියේ කොළඹ මහ නගර සභාව කසළ බැහැර කිරීම සඳහා මැදිහත්ව කටයුතු කළ යුතු බවයි.\nකෙසේ වෙතත්, දින ගණනාවක් තිස්සේ කසළ ඉවත් නොකිරීම හේතුවෙන් ජනතාව දැඩි ලෙස පීඩාවට පත්ව සිටිනවා.",
       "URL": "https://www.hirunews.lk/221829/හෙටත්-සවස්-වනතුරු-කොළඹ-කුණු-එකතු-කිරීමක්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=3209"
}