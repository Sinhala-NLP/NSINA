{
       "Source": "hirunews",
       "Timestamp": "Friday, 03 September 2021 - 9:21",
       "Headline": "පළාත් පාලන මැතිවරණ ක්‍රමය වෙනස් කිරීමට යෝජනා රැසක්",
       "News Content": "පළාත් පාලන ආයතනවල සභික සංඛ්‍යාව ස්ථාවර සංඛ්‍යාවක් දක්වා අඩු කළ යුතු බව පළාත් පාලන ආයතන මැතිවරණ ක්‍රමය සමාලෝචනය කිරීමේ කමිටුව නිර්දේශ කර තිබෙනවා.\nඑසේම, කිසියම් පක්ෂයක් හෝ ස්වාධීන කණ්ඩායමක් පළාත් පාලන ආයතනයක නියෝජනයක් ලබා ගැනීමට නම් එම කණ්ඩායම අදාළ බල ප්‍රදේශයේ වලංගු ඡන්ද සංඛ්‍යාවෙන් සියයට 25ක් හෝ ඊට වැඩියෙන් ලබා ගත යුතු යි.\nඊට අමතර ව තවත් නිර්දේශ 12ක් මෙම කමිටුව ඉදිරිපත් කර ඇති අතර, කාන්තා නියෝජනය දිරිමත් කිරීම පක්ෂවල වගකීමක් විය යුතු බව ද එමඟින් ඔවුන් යෝජනා කර තිබෙනවා.\nමැතිවරණ සහ ඡන්ද විමසීමේ ව්‍යුහය හා නීති රීතිවල ප්‍රතිසංස්කරණ හඳුනා ගැනීමටත් අවශ්‍ය සංශෝධන ඉදිරිපත් කිරීමටත් පත් කළ පාර්ලිමේන්තු විශේෂ කාරක සභාව එහි සභාපති අමාත්‍ය දිනේෂ් ගුණවර්ධනගේ ප්‍රධානත්වයෙන් ඊයේ පාර්ලිමේන්තු සංකීර්ණයේ දී රැස් වුණා.\nඑහි දී පළාත් පාලන ආයතන මැතිවරණ ක්‍රමය සංශෝධනය කිරීමේ කමිටුව ඉදිරිපත් කළ මෙම වාර්තාව පිළිබදව ද සාකච්ඡා කළ අතර, එහි දී අදාළ කමිටුවේ සාමාජිකයින් වන පළාත් පාලන අමාත්‍යාංශ ලේකම් ජේ.ජේ. රත්නසිරි, මහාචාර්ය සුදන්ත ලියනගේ සහ ආර්.ඒ.ඒ.කේ. රණවන කාරක සභාව හමුවේ කරුණු දක්වා තිබෙනවා.\nමෙම පාර්ලිමේන්තු විශේෂ කාරක සභාව ලබන 6 සහ 7 යන දිනවල යළි රැස්වීමට නියමිත යි.",
       "URL": "https://www.hirunews.lk/281265/පළාත්-පාලන-මැතිවරණ-ක්‍රමය-වෙනස්-කිරීමට-යෝජනා-රැසක්",
       "Category": "Local News",
       "Parent URL": "https://www.hirunews.lk/local-news.php?pageID=1714"
}