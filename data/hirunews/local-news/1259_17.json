{
       "Source": "hirunews",
       "Timestamp": "Thursday, 31 March 2022 - 13:46",
       "Headline": "විදුලි, තෙල්, ගෑස් නිසා රටපුරා විරෝධතා (වීඩියෝ)",
       "News Content": "විදුලි, ඉන්ධන, සහ ගෑස් අර්බුදවලට විසඳුම් ඉල්ලා අදත් ප්‍රදේශ රැසක ජනතාව විරෝධතාවල නිරත වුණා.\nහිරු වාර්තාකරුවන් සඳහන් කළේ විරෝධතා හේතුවෙන් ඇතැම් මාර්ගවල රථ වාහන ගමනාගමනයට ද බාධා එල්ල වූ බවයි.\nමේ අතර, ගෑස් නොමැතිවීම සහ විදුලි කප්පාදුව හේතුවෙන් මහනුවර ඇතුළු තවත් නගර රැසක කඩ සාප්පු වසා දමා තිබෙන ආකාරයක් දක්නට ලැබුණා.\nදීර්ඝ කාලයක් විදුලි කප්පාදු කිරීම, ඉන්ධන නොමැතිවීම සහ ගෑස් අර්බුදය හේතුවෙන් ජනතාවගේ දෛනික කටයුතුවලට බාධා එල්ල වීමත් සමග ඔවුන් සිටින්නේ දැඩි පීඩනයකයි.\nඑම පීඩනවලට විසඳුම් ඉල්ලමිනුයි ප්‍රදේශ රැසක ජනතාව මහමඟට බැස විරෝධතාවල නිරත වන්නේ.\nගාල්ල - කොළඹ ප්‍රධාන මාර්ගය බලපිටිය ප්‍රදේශයෙන් අවහිර කරමින් අද පෙරවරුවේ විරෝධතාවයක ජනතාව නිරත වූයේ දින කිහිපයක සිට ප්‍රදේශයට ගෑස් නොමැති බවට පවසමින්.\nඑමෙන්ම, තවත් ප්‍රදේශ කිහිපයක ඊයේ රාත්‍රියේ පන්දම් රැගෙන විරෝධතාවල නිරත වූයේ පවතින විදුලි අර්බුදයට විසඳුම් ලබාදෙන ලෙස ඉල්ලමින්.\nමහනුවර, අම්බලන්ගොඩ, උඩවලව, හොරණ, තඹුත්තේගම, කොල්ලුපිටිය, ආදී ප්‍රදේශ කිහිපයක ජනතාව විරෝධතා පැවැත්වූයේ විදුලි, ඉන්ධන සහ ගෑස් අර්බුදවලට විසඳුම් ඉල්ලමින්.\nරට තුල පවතින ඉන්ධන හිඟය හේතුවෙන් තවමත් ජනතාව දිගු පෝලිම්වල රැදී සිටින බවයි හිරු වාර්තාකරුවන් සඳහන් කළේ.\nබලශක්ති අමාත්‍යාංශය සඳහන් කළේ ඩීසල් මෙටි්‍රක් ටොන් 40,000 ක් රැගත් නෞකාවක් අද පස්වරුවේ මෙරටට ළගා වීමට නියමිත බවයි.\nකෙසේ වෙතත්, මෙවන් පසුබිමක මුතුරාජවෙල ඛනිජ තෙල් පර්යන්තයේ මේ වනවිට ඉන්ධන රැගෙන යාම සඳහා බවුසර් රථ පැමිණීම හේතුවෙන් එහි තදබදයක් හටගෙන ඇතැයි වාර්තා වනවා.\nමේ අතර, ඉන්ධන නොමැතිවීම නිසා පාසල් ළමයින් ප්‍රවාහනය කරන වෑන් රථ සහ බස් රථ රියදුරන් මෙන්ම, ඒවායේ ගමන් ගන්නා සිසුන් ද දැඩි අපහසුතාවයට පත්ව සිටිනවා.",
       "URL": "https://www.hirunews.lk/300849/විදුලි-තෙල්-ගෑස්-නිසා-රටපුරා-විරෝධතා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1259"
}