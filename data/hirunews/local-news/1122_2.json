{
       "Source": "hirunews",
       "Timestamp": "Friday, 03 June 2022 - 12:21",
       "Headline": "වෙදආරච්චිගේ පුත්‍රයා හා ලේලිය තවමත් නිදැල්ලේ",
       "News Content": "දක්ෂිණ අධිවේගී මාර්ගයේ බෙලිඅත්ත බැදිගම ප්‍රවේශයේ දී පොලිස් නිලධාරීන් කිහිප දෙනෙකු සමග ගැටුමකට මුල පිරූ,හම්බන්තොට දිස්ත්‍රික් පාර්ලිමේන්තු මන්ත්‍රී දිලිප් වෙදආරච්චිගේ පුත්‍රයා වන රවිඳු වෙදආරච්චි හා ඔහුගේ බිරිඳ තවමත් පොලිසිය විසින් අත් අඩංගුවට ගෙන නෑ.\nහම්බන්තොට දිස්ත්‍රික් පාර්ලිමේන්තු මන්ත්‍රී දිලිප් වෙදආරච්චිගේ පුත්‍රයා වන රවිඳු වෙදආරච්චි හා ඔහුගේ බිරිඳ, පොලිසිය සමඟ බහින්බස් වීමක් ඇතිකරගන්නා ආකාරයේ වීඩියෝ පටයක් සමාජ මාධ්‍යය තුළ හා මාධ්‍යය ඔස්සේ සංසරණය වුණේ, ඊයේ (02) දිනයේ යි.\nදක්ෂිණ අධිවේගී මාර්ගයේ බෙලිඅත්ත බැදිගම ප්‍රවේශයේ දී පොලිස් නිලධාරීන් කිහිප දෙනෙකු සමග ගැටුමකට මුලපුරමින්, මන්ත්‍රීවරයාගේ පුත්‍රයා හා ලේලිය පොලිස් නිලධාරින්ට ඉතා ම බරපතළ ලෙස තිත්ත කුණුහරපයෙන් බැණ වදින ආකාරයක් එම වීඩියෝ පටයේ අඩංගු වුණා.\nවාහනයේ ශීතකරණයක් පටවාගෙන මාරගයේ ධාවනයට පොලිසිය විසින් මන්ත්‍රී පුත්‍රයාට අවසර නො දීමත් සමඟ යි මෙම බහින්බස් වීම ඇති වී ඇත්තේ.\nකෙසේ වෙතත් අදාළ සිදුවීමෙන් පසු ව හම්බන්තොට දිස්ත්‍රික් පාර්ලිමේන්තු මන්ත්‍රී දිලිප් වෙදාරච්චිගේ පුත්‍රයා වන රවිඳූ වෙදාරච්චි සහ ඔහුගේ බිරිඳ අත් අඩංගුවට ගැනීම සඳහා වීරකැටිය පොලිසිය ඔහුගේ නිවසට ගිය බව වාර්තා වනවා.\nනමුත් පොලිසිය එම නිවසට යන අවස්ථාවේ දී රවිඳු වෙදාරච්චි සහ ඔහුගේ බිරිඳ නිවසේ සිට නොමැති බවට යි වාර්තා වන්නේ.\nමේ අතර බෙලිඅත්ත බැදිගම අධිවේගී ප්‍රවේශයේ දී පොලිස් නිලධාරීන්ගේ රාජකාරියට බාධා කළ අවස්ථාවේ දී ම ඔහු ව අත්අඩංගුවට නො ගැනීම සම්බන්ධයෙන් ඒ අවස්ථාවේ රාජකාරියේ නිරත ව සිටි නිලධාරීන් සම්බන්ධයෙන් ද පරීක්ෂණයක් සිදු කරන බව යි පොලිස් මාධ්‍ය ප්‍රකාශක කාර්යාලය සඳහන් කළේ.\nනිවසේ නො සිටි රවිඳු වෙදආරච්චි හා ඔහුගේ බිරිඳ සොයා ගැනීමට ඊයේ පොලිසිය මහජන සහාය ද අවශ්‍ය බව ඊයේ සඳහන් කර තිබුණා.\nවීරකැටිය අපරාධ පරීක්ෂණ අංශයේ ස්ථානාධිපතිතුමනි, පොලිසියේ ගරුත්වය ආරක්ෂා කරගැනීමට හා නීතිය ආරක්ෂා කිරීම පිණිස ඔබේ රාජකාරිය දෙස මහජනතාව අවදියෙන් බලා සිටි යි.\nවැරැදිකරුවන් අත් අඩංගුවට ගන්නේ කවදා ද?",
       "URL": "https://www.hirunews.lk/306104/වෙදආරච්චිගේ-පුත්‍රයා-හා-ලේලිය-තවමත්-නිදැල්ලේ",
       "Category": "Local News",
       "Parent URL": "https://www.hirunews.lk/local-news.php?pageID=1122"
}