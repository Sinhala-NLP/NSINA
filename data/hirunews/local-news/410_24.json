{
       "Source": "hirunews",
       "Timestamp": "Sunday, 16 April 2023 - 14:27",
       "Headline": "නායක දිමුත්ගෙන් හැඩකාර ශතකයක්",
       "News Content": "සංචාරක අයර්ලන්ත කණ්ඩායම සමග ගාල්ල ජාත්‍යන්තර ක්‍රිකට් ක්‍රීඩාංගණයේ දී අද (16) පෙරවරුවේ ආරම්භ වූ පළමු ටෙස්ට් තරගයේ පළමු ඉනිමේ දී ම නායක දිමුත් කරුණාරත්න සිය 15 වැනි ශතකය වාර්තා කිරීමට සමත් වුණා.\nපළමුව කාසියේ වාසිය දිනූ නායක දිමුත් තීරණය කළේ පළමුව පන්දුවට පහරදීමේ අවස්ථාව ශ්‍රී ලංකා කණ්ඩායමට ලබා ගැනීමටයි.\nඒ අනුව නිශාන් මධුෂ්ක සමග පිටියට පැමිණි දිමුත් ඉනිම සාර්ථකව ගොඩනගමින් සිටින විට දී Campher යොමු කළ පන්දුවකට නිශාන් දැවී යන්නේ ලකුණු 29ක් ලබා සිටියදියි.\nකෙසේවෙතත් ඉන් පසුව පිටියට එක් වූ කුසල් මෙන්ඩිස් හා එක් වූ දිමුත් සාර්ථකව සහ ඉතාමත් ප්‍රවේසම්කාරී අයුරින් ශ්‍රී ලංකා පළමු ඉනිමේ ලකුණු පුවරුව සකසමින් සිටිනවා.\nනායක දිමුත්ට අනගි සහායක් ලබාදෙමින් අනෙක් අන්තයේ සිට මෙන්ඩිස් ද සිය අර්ධ ශතකය ලබා ගැනීමට සමත් වූයේ පිතිකරණයේ වාසිය තවදුරටත් ශ්‍රී ලංකා කණ්ඩායමේ සවිමත් බවට පසක් කරමින්.\nමේ වනවිට ශ්‍රී ලංකා කණ්ඩායම එක් කඩුල්ලක් දැවී ලකුණු 228ක් ලබා සිටින්නේ පන්දුවාර 53කට මුහුණදෙමින්.\nවැඩි විස්තර -\nනායක දිමුත් කරුණාරත්න ලකුණු 150 සීමාව මීට ටික වේලාවකට පෙර පසුකර ගියා.\nඒ පන්දු 198කට මුහුණ දෙමින්.\nමෙම අගනා පිතිහරඹයට හතරේ පහර 13ක් ඇතුළත්.\nශ්‍රී ලංකා පළමු ඉනිම මේ වනවිට එක් කඩුල්ලක් පමණක් දැවී ලකුණු 325යි.",
       "URL": "https://www.hirunews.lk/332665/නායක-දිමුත්ගෙන්-හැඩකාර-ශතකයක්",
       "Category": "Local News",
       "Parent URL": "https://www.hirunews.lk/local-news.php?pageID=410"
}