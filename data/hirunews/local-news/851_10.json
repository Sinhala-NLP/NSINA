{
       "Source": "hirunews",
       "Timestamp": "Thursday, 22 September 2022 - 17:55",
       "Headline": "ශ්‍රි ලංකා රූපවාහිනි සංස්ථා (සංශෝධන) පනත් කෙටුම්පත විවාද කිරීමෙන් අනතුරුව සංශෝධන රහිතව සම්මතයි",
       "News Content": "ශ්‍රි ලංකා රූපවාහිනි සංස්ථා (සංශෝධන) පනත් කෙටුම්පත (දෙවනවර කියවීම) සහ සිවිල් ගුවන් සේවා පනත යටතේ නියෝග අද (22) පෙරවරු 10.30 සිට පස්වරු 12.30 දක්වා විවාදයට ගැනීමෙන් අනතුරුව සම්මත කර ගැනුණා.\n1982 අංක 6 දරන ශ්‍රී ලංකා රූපවාහිනි සංස්ථා පනත සංශෝධනය කිරීම සඳහා වූ මෙම පනත් කෙටුම්පත මගින් පනතේ තුන්වන වගන්තිය සංශෝධනය කර ඇති අතර එමගින් රූපවාහිනී සංස්ථාවේ සංයුතිය (අධ්‍යක්ෂ මණ්ඩල සංයුතිය) වෙනස් කිරීම සිදුවනු ඇති.\nඒ අනුව සංස්ථාවේ සාමාජිකයන් සංඛ්‍යාව (අධ්‍යක්ෂ මණ්ඩල සාමාජිකයන්) හතේ (07) සිට නවය (09) දක්වා වැඩි කිරීමටයි යෝජනා කර ඇත්තේ.\nඑහිදී අමාත්‍යවරයාගේ අමාත්‍යාංශයේ ලේකම්වරයා හෝ ඔහු විසින් නම්කරන තම අමාත්‍යාංශයේ අතිරේක ලේකම් තනතුරට අඩු නොවන තනතුරක එක් නිලධාරියෙක් සංස්ථාවේ සාමාජිකයෙකු ලෙස නිල බලයෙන් පත් කිරීමට යෝජනා කර තිබෙනවා.\nතවද මුදල් විෂය භාර අමාත්‍යවරයා විසින් එම අමාත්‍යාංශයේ නියෝජිතයෙකු, සංස්ථාවේ සාමාජිකයෙක් ලෙස නම් කිරීමටයි යෝජනා කර ඇත්තේ.\nඑම විශේෂ වෙනස්කම් දෙක සිදු කිරීමට යෝජනා කර ඇති අතර අනෙකුත් සාමාජිකයන් පෙර පැවති පරිදි නම් කිරීමට හැකියාව පවතිනවා.\nමේ අතර 2010 අංක 14 දරන සිවිල් ගුවන් සේවා පනත යටතේ 2283/05 අංක දරන ගැසට් පත්‍රයේ පළකළ නියෝගය සදහාද පාර්ලිමේන්තුවේ අනුමතිය හිමිවුණා. 2018 වසරේ ජූලි 3 වැනි දින අංක 2078/22 දරන අතිවිශේෂ ගැසට් පත්‍රය මගින් ප්‍රකාශිත සිවිල් ගුවන් සේවා ( සේවක පිරිස් සහ පුහුණු කිරීමේ ආයතන සදහා බලපත්‍ර නිකුත් කිරීමේ) නියෝගයන් හි මුද්‍රණ දෝෂයක් නිවැරදි කිරීම මෙහි අරමුණයි.\nඅද පාර්ලිමේන්තුව පෙරවරු 9.30ට රැස්වූ අතර පෙරවරු 10.30 දක්වා කාලය වාචික පිළිතුරු අපේක්ෂා කරන ප්‍රශ්න සදහා වෙන් කර තිබුණා. අනතුරු ස්ථාවර නියෝග 27(2) යටතේ විරුද්ධ පාර්ශ්වයේ නායක සජිත් ප්‍රේමදාස විසින් පිළිකා රෝගීන්ගේ ප්‍රතිකාර සඳහා අත්‍යවශ්‍ය වන විකිරණ උපකරණවල හිඟය හා නඩත්තු ගැටලු නිසා රෝගී ජීවිතවලට මුහුණදීමට සිදුව ඇති අවදානම පිළිබද අවධානය යොමු කරනු ලැබුවා.\nඅනතුරුව පෙරවරු 10.30 සිට දහවල් 12.30 දක්වා ලංකා රූපවාහිනි සංස්ථා (සංශෝධන) පනත් කෙටුම්පත (දෙවනවර කියවීම) සහ සිවිල් ගුවන් සේවා පනත යටතේ නියෝග විවාදයට ගැනීමෙන් අනතුරුව සම්මත කර ගැනුණා.\nපස්වරු 01.00 සිට 4.30 දක්වා පාර්ලිමේන්තුවේ ස්ථාවර නියෝග සංශෝධනය කිරීමට අදාළ නිර්දේශ විවාදයට ගැනීම සිදුවූ අතර විවාදය තවත් දිනකට කල් තැබීම සිදු වුණා.\nඉන්පසු පස්වරු 4.30 සිට 4.50 දක්වා කාලය සභාව කල්තබන අවස්ථාවේ ප්‍රශ්න සදහා වෙන්කර තිබූ අතර ඒ අනුව, ශ්‍රී ලංකාවේ ක්‍රීඩා ආර්ථිකයක් ගොඩනැගීමේ අවශ්‍යතාව පිළිබද පාර්ලිමේන්තු මන්ත්‍රී මංජු ලලිත් වර්ණකුමාර ක්‍රීඩා හා යෞවන කටයුතු අමාත්‍යවරයාගෙන් විමසීමක් කළා.\nපස්වරු 4.50 සිට 5.30 දක්වා එස් ශ්‍රීදරන් මහතා විසින් ත්‍රිකුණාමලය තිරුකෝනේෂ්වරම් කෝවිලේ පාර්ශුද්ධත්වය ආරක්ෂා කිරීම සම්බන්ධයෙන් ගෙනආ සභාව කල්තබන අවස්ථාවේ යෝජනාවට අනුව විවාදය පැවැත් වුණා. අනතුරුවයි පාර්ලිමේන්තුව හෙට (23) පෙරවරු 9.30 දක්වා කල් තැබුණේ.",
       "URL": "https://www.hirunews.lk/316051/ශ්‍රි-ලංකා-රූපවාහිනි-සංස්ථා-සංශෝධන-පනත්-කෙටුම්පත-විවාද-කිරීමෙන්-අනතුරුව-සංශෝධන-රහිතව-සම්මතයි",
       "Category": "Local News",
       "Parent URL": "https://www.hirunews.lk/local-news.php?pageID=851"
}