{
       "Source": "hirunews",
       "Timestamp": "Sunday, 20 January 2019 - 12:58",
       "Headline": "වෙන්නප්පුවේදී අනතුරට ලක්වූ මෝටර් රථයෙන් පිස්තෝලයක් හමුවෙයි",
       "News Content": "හයදෙනෙකුට මරු කැඳවූ වෙන්නප්පුවේ රිය අනතුරෙන් තුවාල ලැබූ අනෙක් පුද්ගලයින් තුන්දෙනාගේ තත්ත්වය බරපතල බව රෝහල් ආරංචි මාර්ග පවසනවා.\nඉන් දෙදෙනෙකු මීගමුව රෝහලේ ප්‍රතිකාර ලබන අතර, අනෙක් පුද්ගලයා වැඩිදුර ප්‍රතිකාර සඳහා කොළඹ ජාතික රෝහලට මාරුකර යවනු ලැබුවා.\nඔහු මේ වනවිට එහි එහි දැඩි සත්කාර ඒකකයේ ප්‍රතිකාර ලබනවා.\nඅද අලූයම 3.15 ට පමණ මෙම අනතුර සිදුවූයේ වෙන්නප්පුව - නයිනමඩම පාලම අසළදියි.\nහලාවත දෙසට ධාවනය වූ මෝටර් රථයක් එම දිශාවටම ධාවනයවූ මාළු ලොරියක පිටුපස ගැටීමෙන් මෙම අනතුර සිදුවුණා.\nඉන් මෝටර් රථයේ ගමන් ගත් පුද්ගලයන් හයදෙනෙකු එම ස්ථානයේදීම මියගිය අතර, තුන්දෙනෙකු බරපතල තුවාල ලැබුවා.\nමෝටර් රථයේ පැමිණි එක් අයෙකු ගාල්ල ප්‍රදේශයේ පදිංචිකරුවෙකු වන අතර, අනෙකුත් සියලූම පුද්ගලයන් වෙන්නප්පුව ප්‍රදේශයේම පදිංචිකරුවන්.\nඔවුන් වයස අවුරුදු 18ත් 36 ත් අතර වයස් සීමාවල අය බවයි පොලීසිය සඳහන් කළේ.\nඊයේ රාත්‍රියේ මොවුන් සිය නිවෙස්වලින් පිටතට ගොස් ඇත්තේ වයික්කාල ප්‍රදේශයේ පැවති මංගල උත්සවයක් සඳහා සහභාගිවීමටයි.\nඑය අවසන් වී අද අලූයම මෙලෙස යලි පැමිණෙමින් සිටියදී අනතුරට ලක්ව ඇති බව සඳහන්.\nමෝටර් රථය පැදවූ පුද්ගලයා බීමතින් සිටියේද යන්න පිළිබඳව සැක මතුව ඇති අතර, පොලීසිය ප්‍රකාශ කළේ මෝටර් රථයට සිදුව ඇති හානිය පිළිබඳ විමසා බැලීමේදී අනතුර සිදුවන අවස්ථාවේ එය පැයට කිලෝමීටර 100 කට අධික වේගයකින් ධාවනය කර ඇති බවට අනුමාන කෙරෙන බවයි.\nඅනතුරට ලක්වූ මෝටර්  රථය පරීක්ෂා කිරීමේදී ඒ තුළ තිබී ස්වයංක්‍රීය ගිනි අවියක් සහ උණ්ඩ කිහිපයක් ද සොයාගෙන තිබෙනවා.\nපොලීසිය පවසන්නේ අනතුරට ලක්වූ මෝටර් රථයේ පිටුපස එක් දොරක් ආසන්නයේ සඟවා තිබූ මෙම ගිනි අවියට මිලිමීටර අටේ උණ්ඩ භාවිත කළ හැකියි.\nඑමෙන්ම එය ඉතාලියේ නිෂ්පාදිත ගිනි අවියක් බවට තහවුරු වී තිබෙනවා.\nඑහි හිමිකාරිත්වය සහ ගිනි අවිය ළඟ තබාගැනීමට හේතුව පිළිබඳව විමර්ශනයක් සිදුකරන බව වෙන්නප්පුව පොලීසියේ උසස් නිලධාරියෙකු අප කළ විමසීමකදී කියා සිටියා.\nමේ අතර ගාල්ල - අක්මීමන ප්‍රදේශයේදී ත්‍රිරෝද රථයක් සහ ලොරියක් එකිනෙක ගැටීමෙන් අද සිදුවූ අනතුරකින් එක් අයෙකු මියගොස් තිබෙනවා.",
       "URL": "https://www.hirunews.lk/208619/වෙන්නප්පුවේදී-අනතුරට-ලක්වූ-මෝටර්-රථයෙන්-පිස්තෝලයක්-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=3545"
}