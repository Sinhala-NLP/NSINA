{
       "Source": "hirunews",
       "Timestamp": "Wednesday, 12 July 2023 - 13:08",
       "Headline": "කෲඩියා සෙලෙනිකා ශාකය ඉවත් කිරීමට ප්‍රධාන හේතුව මාර්ග සංවර්ධන අධිකාරිය හෙළි කරයි (වීඩියෝ)",
       "News Content": "කොළඹ - මහනුවර අධිවේගී මාර්ගයේ ඉදිකිරීම් භාරව සිටින චීන කොන්ත්‍රාත් සමාගම ප්‍රමාද ගාස්තු ලෙස රුපියල් බිලියන 05 වන්දි මුදලක් ඉල්ලා සිටීම කෲඩියා සෙලනිකා ශාඛය ඉවත් කිරීමට ප්‍රධාන හේතුව වූ බව මාර්ග සංවර්ධන අධිකාරියේ අධ්‍යක්ෂ ජනරාල් එල්.වී.එස් වීරකෝන් ප්‍රකාශ කළා.\nකොළඹ දී අද (12) මාධ්‍ය හමුවක් කැඳවමින් ඔහු කියා සිටියේ මාර්ගයේ ඉදිකිරීම්වලට බාධාවක්ව පවතින මෙම ශාඛය එම ස්ථානයේදී තබා මාර්ගය වෙනස් කරන්නේ නම් තවත් රුපියල් බිලියන 8.05ක මුදලක් වැයවන බවයි.\nකෙසේ වෙතත්, පසුගිය 10 වැනිදා රාත්‍රියේ ගලවා ඉවත් කෙරුණු මෙම ශාඛය සම්බන්ධයෙන් තවමත් කිසිදු තොරතුරක් අනාවරණ වී නැහැ.\nවන සත්ත්ව හා වෘක්ෂලතා පනත යටතේ පඩු කරඳ හෙවත් කෲඩියා සෙලනිකා නමින් හදුන්වන මෙම ශාඛය ආරක්ෂිත ශාකයක් ලෙස නම්කර ඇත්තේ එය ලෝකයෙන් වඳවීයාමේ තර්ජනයට මුහුණ දී ඇති බවට හදුනාගැනීම හේතුවෙන්.\nරතු දත්ත පොතේ පවා නම සඳහන් කෲඩියා සෙලනිකා ශාඛය ඉවත්කිරීමට සම්බන්ධ සියලු පාර්ශවයන්ට එරෙහිව නීතිය ක්‍රියාත්මක කර, ඔවුන්ව අත්අඩංගුවට ගන්නා ලෙස ඉල්ලමින් පරිසර යුක්ති කේන්ද්‍රයෙන් පොලිසියට සහ වනජීවි අධ්‍යක්ෂවරයාට පැමිණිලි ඉදිරිපත් කර තිබෙනවා.\nඑමෙන්ම, පරිසරවේදින් චෝදනා කරන්නේ කෲඩියා සෙලනිකා කපා ඉවත්කිරීම සම්බන්ධයෙන් නීතියමය ක්‍රියාමාර්ග ගන්නා බවත් එය දැඩිලෙස හෙළා දකින බවයි.",
       "URL": "https://www.hirunews.lk/340946/කෲඩියා-සෙලෙනිකා-ශාකය-ඉවත්-කිරීමට-ප්‍රධාන-හේතුව-මාර්ග-සංවර්ධන-අධිකාරිය-හෙළි-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=191"
}