{
       "Source": "hirunews",
       "Timestamp": "Friday, 08 September 2023 - 21:30",
       "Headline": "වගකිව යුත්තන් වරද පිළිගන්නේ නම් සමාව දීමට සූදානම්  - කොළඹ අගරදගුරු අතිඋතුම් මැල්කම් කාදිනල් රංජිත් හිමිපාණන් කියයි",
       "News Content": "පාස්කු ප්‍රහාරයට වගකිව යුත්තන් තම වරද පිළිගන්නේ නම් කිතුණු භක්තිකයින් ලෙස ඔවුන්ට සමාව දීමට සූදානම් බව කොළඹ අගරදගුරු අතිඋතුම් මැල්කම් කාදිනල් රංජිත් හිමිපාණන් පැවසුවා.\nඋන්වහන්සේ මේ බව පැවසුවේ, කොච්චිකඩේ දේවස්ථානයේ අද පැවති දිව්‍ය පූජාවට එක්වෙමින්.\nජේසුස් වහන්සේගේ මෑණියන් වූ කන්‍යා මරිය මව්තුමියගේ පාරිශුද්ධ උත්පත්ති මංගල්‍ය සමරමින් අද පස්වරුවේ දිවයිනේ කතෝලික දේවස්ථානවල දිව්‍ය පූජාවන්, ශුද්ධ වූ ජපමාලය උච්චාරණය කිරීම සහ දිව්‍ය සත්ප්‍රසාද ආශිර්වාදය ලබාදෙමින් ජනතාව ආසිරි ගැන්වීම සිදු කෙරුණා.\nඑහිදී පාස්කු ප්‍රහාරයේ යුක්තිය ඉටුකරගැනීම වෙනුවෙන් ද දෙව් මවුන්ගේ පිහිට පැතීමේ විශේෂ කන්නලව්වක් ද සිදුකෙරුණා.\nමෙම කන්නලව්ව සිදු කෙරුණේ පාස්කු ප්‍රහාරය අළලා බ්‍රිතාන්‍යයේ චැනල් 4 නාලිකාව ආන්දෝලනාත්මක වාර්තාමය වීඩියෝවක් නිකුත් කර ඇති පසුබිමක වීමත් විශේෂත්වයක්.\nකොළඹ අගරදගුරු පදවියේ සහයක රදගුරු අති උතුම් ජේ.ඩී. ඇන්තනී හිමිපාණන්ගේ ප්‍රධානත්වයෙන් මීගමුව කටුවාපිටිය සාන්ත සෙබස්තියන් දේවස්ථානයේ ද මෙම විශේෂ දේව මෙහෙය පවත්වනු ලැබුවා\nඑහි ප්‍රධාන දේව මෙහෙය කොළඹ කොච්චිකඩේ සාන්ත අන්තෝනි මුනිදුන්ගේ දේවස්ථානයේදී පැවැත්වුණේ කොළඹ අගරදගුරු අති උතුම් මැල්කම් කාදිනල් රංජිත් හිමිපාණන්ගේ ප්‍රධානත්වයෙන්\nඑහිදී දේව මාතාවන්ගේ උපන්දිනය සමරමින් කේක් කැපීම ද සිදු කෙරුණා.",
       "URL": "https://www.hirunews.lk/347636/වගකිව-යුත්තන්-වරද-පිළිගන්නේ-නම්-සමාව-දීමට-සූදානම්-කොළඹ-අගරදගුරු-අතිඋතුම්-මැල්කම්-කාදිනල්-රංජිත්-හිමිපාණන්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=42"
}