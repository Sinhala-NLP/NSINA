{
       "Source": "hirunews",
       "Timestamp": "Friday, 11 March 2022 - 8:24",
       "Headline": "අන්තරෙන් චෝදනාවක්",
       "News Content": "රටේ සියලු අංශ සාමාන්‍ය පරිදි ක්‍රියාත්මක වද්දී මෙරට විශ්වවිද්‍යාල පද්ධතිය පමණක් තවදුරටත් අක්‍රියව පවතින බවට අන්තර් විශ්වවිද්‍යාලයීය ශිෂ්‍ය බලමණ්ඩලය චෝදනා කරනවා.\nඑහි කැඳවුම්කරු වසන්ත මුදලිගේ හිරු ප්‍රවෘත්ති අංශයට කියා සිටියේ, 2020 අධ්‍යයන වර්ෂයට අදාළ ව සිසුන් බඳවාගැනීම සම්බන්ධයෙන් මෙතෙක් කිසිදු පියවරක් ප්‍රකාශයට පත්කර නොමැති බවයි.\nමේ සම්බන්ධයෙන් අප විශ්වවිද්‍යාල ප්‍රතිපාදන කොමිෂන් සභාවේ සභාපති මහාචාර්ය සම්පත් අමරතුංගගෙන් විමසීමක් කළා.\nඑහි දී ඔහු කියා සිටියේ 2020 අධ්‍යයන වර්ෂයට අදාළ උසස් පෙළ විභාගය 2021 වසරේ පැවැත්වීමත් එහි ප්‍රතිඵල පසුගිය වසර අවසානයේ නිකුත් වීමත් හේතුවෙන් මෙම තත්වය හටගෙන ඇති බවයි.\nකෙසේ වෙතත් එම අධ්‍යයන වර්ෂයට අදාලව උසස් පෙළ විභාගය සමත් සිසුන්ව වෛද්‍ය පීඨ සහ ඉංජිනේරු පීඨ රැසක් ලියාපදිංචි කර බඳවා ගැනීමේ කටයුතු මේ වනවිට සිදුකර ඇති බව ඔහු ප්‍රකාශ කළා.\nසභාපතිවරයා පෙන්වා දුන්නේ 2018 සහ 2019 උසස් පෙළ විභාගයට පෙනී සිටි ඇතැම් සිසුන්ව මෙතෙක් විශ්වවිද්‍යාල වෙත කැඳවා නොමැති වුවද ඔන්ලයින් හෙවත් මාර්ගගත ක්‍රමයට ඔවුන්ගේ අධ්‍යාපන කටයුතු අඛණ්ඩව සිදු කෙරෙන බවයි.\nකොරෝනා පාලනයට පනවා ඇති සීමා හේතුවෙන් ඉහළ ශ්‍රේණිවල සිසු කණ්ඩායම්වල විශ්වවිද්‍යාල කටයුතු අවසන් කිරීමට කල් ගතවීම හේතුවෙන් නව ශ්‍රේණී කැඳවීමට ගැටලු සහගත තත්වයක් හටගෙන ඇති බව විශ්වවිද්‍යාල ප්‍රතිපාදන කොමිෂන් සභාවේ සභාපතිවරයා වැඩිදුරටත් කියා සිටියේ.\nමේ අතර 2020 සාමාන්‍ය පෙළ විභාගයේ ප්‍රායෝගික පරීක්ෂණ සහිත විෂයන් සඳහා ප්‍රතිඵල නැවත සමීක්ෂණය වෙනුවෙන් අයදුම්පත් කැඳවීම මේ මස 18 වනදා දක්වා ඔන්ලයින් ක්‍රමවේදය යටතේ පමණක් සිදු කෙරෙන බව විභාග දෙපාර්තමේන්තුව සඳහන් කළා.",
       "URL": "https://www.hirunews.lk/299199/අන්තරෙන්-චෝදනාවක්",
       "Category": "Local News",
       "Parent URL": "https://www.hirunews.lk/local-news.php?pageID=1301"
}