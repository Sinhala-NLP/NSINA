{
       "Source": "hirunews",
       "Timestamp": "Wednesday, 29 September 2021 - 8:27",
       "Headline": "යුද හමුදා කර්නල්වරයෙකු අත්අඩංගුවට (වීඩියෝ)",
       "News Content": "කැස්බෑව - හල්පිට ප්‍රදේශයේ දී තරුණයෙකුට පහරදීමේ සිද්ධියක් සම්බන්ධයෙන් යුද හමුදා කර්නල්වරයෙකු අත්අඩංගුවට ගෙන ඇප මත මුදා හැර තිබෙනවා.\nයුද හමුදා කර්නල්වරයා ගමන් ගත් මෝටර් රථයෙහි පැති කණ්ණාඩියෙහි තරුණයා ගමන් ගත් යතුරුපැදිය ගැටීමේ සිද්ධියක් සම්බන්ධයෙන් ඇති වූ ආරවුලක් පදනම් කර ගනිමිනුයි මෙම පහරදීම සිදු ව ඇත්තේ.\nඊයේ හල්පිට ප්‍රදේශයේ දී සිද්ධියට අදාළ ව චෝදනා එල්ල වී ඇති යුද හමුදා කර්නල්වරයා තරුණයා ගමන් ගත් යතුරුපැදිය පසුපස ගොස් නවතා මහමඟ ඔහුට පහර දී ඇති බවටයි වාර්තා වන්නේ.\nඑම අවස්ථාවේ දී යුද හමුදා කර්නල්වරයා විසින් තරුණයාට දැඩි ලෙස පහර දුන් බවට ප්‍රදේශවාසීන් විසින් එම ස්ථානයට පැමිණි පොලිස් නිලධාරීන්ට ප්‍රකාශ කර තිබෙනවා.\nපසු ව කැස්බෑව පොලීසිය විසින් අදාළ යුද හමුදා කර්නල්වරයා අත්අඩංගුවට ගෙන ඇප මත මුදා හැර ඇත්තේ තරුණයා සමග ඇති කර ගත් එකඟතාවක් හේතුවෙන්.\nතරුණයාට ප්‍රතිකාර කිරීමට අවශ්‍ය පහසුකම් ලබාදීමට ද කටයුතු කරන බවට යුද හමුදා කර්නල්වරයා විසින් පොලිස් නිලධාරීන්ට දැනුම් දී තිබෙනවා.\nපොලීසිය සඳහන් කළේ පසු ව සිදුකරන ලද පරීක්ෂණවල දී අනාවරණ වී ඇත්තේ පහර කෑ යතුරුපැදිය පැද වූ තරුණයාට රියදුරු බලපත්‍රයක් ද නො මැති බවට යි.",
       "URL": "https://www.hirunews.lk/283518/යුද-හමුදා-කර්නල්වරයෙකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1662"
}