{
       "Source": "hirunews",
       "Timestamp": "Tuesday, 04 January 2022 - 7:55",
       "Headline": "වාරියපොළ සභාපති ඉවතට",
       "News Content": "ශ්‍රී ලංකා පොදුජන පෙරමුණට බලය හිමි වාරියපොල ප්‍රාදේශීය සභාවේ සභාපති තිලකරත්න බණ්ඩාර එම ධුරයෙන් ඉවත් කර තිබෙනවා.\nඊට අදාළ අතිවිශේෂ ගැසට් නිවේදනය වයඹ පළාත් ආණ්ඩුකාර අද්මිරාල් ඔෆ් ද ෆ්ලීට් වසන්ත කරන්නාගොඩ විසින් මේ වන විට නිකුත් කර ඇති අතර, සභාපතිවරයාට එල්ල වි තිබූ චෝදනා විමර්ශනය කිරීම සඳහා පත් කළ විශ්‍රාම ලත් මහාධිකරණ විනිසුරුවරයාගේ වාර්තාවට අනුව මෙම ඉවත් කිරීම සිදුකළ බවයි එහි දැක්වෙන්නේ.\nවාරියපොල ප්‍රාදේශීය සභාවට අයත් කනෝටුව දිවුල්ගස්පිටිය ප්‍රදේශයේ ඉඩමක සභා සම්මුතියකින් තොරව බොරළු කපා ඉවත් කිරීම, සභාව සතු දේපලවලට හානි සිදුකිරීම, අවස්ථා කිහිපයකදී සභාව සතු ස්ථාවර තැන්පත් ගිණුම්වලින් රුපියල් 83,992,288යි.79ක මුදලක් නිදහස් කර ගැනීම යන චෝදනාවලට වාරියපොල ප්‍රාදේශීය සභාවේ සභාපති තිලකරත්න බණ්ඩාර වැරදිකරු කර තිබෙනවා.\nපුරප්පාඩු වූ සභාපති ධූරය සඳහා එම ප්‍රාදේශීය සභාවේ උපසභාපති අනුර ප්‍රියදර්ශන පත් කර ඇති බවයි වාර්තා වන්නේ.\nඅප මේ සම්බන්ධයෙන් කළ විමසීමට ප්‍රතිචාර දක්වමින් වාරියපොල ප්‍රාදේශීය සභාවේ හිටපු සභාපති තිලකරත්න බණ්ඩාර ප්‍රකාශ කළේ අසත්‍ය චෝදනා එල්ල කරමින් තමන් ධුරයෙන් ඉවත් කිරීමට එරෙහිව නීතිමය පියවර ගන්නා බවයි.\nමේ අතර, ඌව පළාත් ආණ්ඩුකාර ඒ.ජේ.එම්. මුසම්මිල්ගේ නියෝගය මත පසුගිය දා බදුල්ල මහ නගර සභාවේ නගරාධිපති ප්‍රියන්ත අමරසිංහ ද ධුරයෙන් ඉවත් කෙරුණා.",
       "URL": "https://www.hirunews.lk/292959/වාරියපොළ-සභාපති-ඉවතට",
       "Category": "Local News",
       "Parent URL": "https://www.hirunews.lk/local-news.php?pageID=1451"
}