{
       "Source": "hirunews",
       "Timestamp": "Sunday, 04 October 2020 - 19:39",
       "Headline": "දිවුලපිටිය කාන්තාවට වෛසරය වැළඳුණු ආකාරය තවමත් අභිරහසක් (වීඩියෝ)",
       "News Content": "දිවුලපිටිය ප්‍රදේශයේ පදිංචි කොරෝනා ආසාදිත ඇඟලුම් සේවිකාවගේ 16 හැවිරිදි දියණියට ද කොරෝනා වෛරසය ආසාදනය වී ඇති බවට තහවුරු වී තිබෙනවා.\nඒ, කරාපිටිය ශික්ෂණ රෝහලේ අද සිදුකළ පී.සී.ආර්. පරීක්ෂණයේදීයි.\nඒ අනුව මේ වන විට හඹරාදූව නිරෝධායනය මධ්‍යස්ථානයේ රදවා සිටින ඇයව කොළඹ අයි.ඩී.එච්. රෝහල වෙත රැගෙන එන බවයි අප වාර්තාකරු සඳහන් කළේ.\nදිවුලපිටිය - බෝඹුගම්මන ප්‍රදේශයේ පදිංචි 39 හැවිරිදි අදාළ ඇඟලුම් සේවිකාවට කොරෝනා වෛරසය ආසාදනය වී ඇති බවට තහවුරු වූයේ ඊයේ දිනයේදියි.\nමෙලෙස සමාජය තුළින් කොරෝනා රෝගියෙකු වාර්තා වූයේ මාස දෙකකට පමණ පසුව වීම විශේෂත්වයක්.\nවසංගත රෝග විද්‍යා අංශයේ ප්‍රධානී විශේෂඥ වෛද්‍ය සුදත් සමරවීර ප්‍රකාශ කළේ ඇය පසුගිය 28 වන දා රෝගී තත්ත්වයකට ප්‍රදේශයේ පෞද්ගලික වෛද්‍ය මධ්‍යස්ථානයකින් ප්‍රතිකාර ලබාගෙන ඇති බවයි.\nපසුව ඉකුත් 30 වන දා ශ්වසන අපහසුතාවක් හේතුවෙන් ගම්පහ දිස්ත්‍රික් මහරෝහලට ඇතුළත් වී තිබෙනවා.\nදින එක හමාරකට පමණ පසුව ඇගේ රෝගී තත්ත්වය අඩු වීම හේතුවෙන් නිවසට යන අවස්ථාවේදී අහඹු පී.සී.ආර්. පරීක්ෂණයක් ඇයට සිදුකෙරුණා.\nඑම කාන්තාව කොරෝනා ආසාදිතයෙකු බවට තහවුරු වී ඇත්තේ නිවසට පැමිණීමෙන් අනතුරුවයි.\nකෙසේ වෙතත්, කොළඹ අද(4) පැවති මාධ්‍ය හමුවට එක්වෙමින් අදාළ කාන්තාවට කොරෝනා ආසාදනය වූ මූලාශ්‍රය මෙතෙක් හඳුනා ගැනීමට නොහැකි වී ඇති බව කොවිඩ්19 වැළැක්වීමේ ජාතික මෙහෙයුම් මධ්‍යස්ථානයේ ප්‍රධානී යුද හමුදාපති ලුතිනන් ජෙනරාල් ශවේන්ද්‍ර සිල්වා ප්‍රකාශ කළා.\nකොරෝනා ආසාදිත බවට හඳුනා ගත් මෙම කාන්තාවගේ සැමියා කුලී ත්‍රිරෝද රථ රියදුරෙකු ලෙස කටයුතු කරන අතර, දරුවන් සිව් දෙනාගෙන් දියණියක සහ පිරිමි දරුවෙකු දිවුලපිටිය ප්‍රදේශයේ පාසල් දෙකක අධ්‍යාපනය ලබනවා.\nඔවුන්ගෙන් 8 ශ්‍රේණියේ ඉගෙනුම ලබන පිරිමි දරුවා කොරෝනා ව්‍යාප්තියත් සමඟ වසා දැමුණු පාසල් යළි විවෘත කළ ද පාසල වෙත ගොස් නොමැති බවයි සෞඛ්‍ය අංශ සඳහන් කළේ.\nඅද කොරෝනා වැළදී ඇති බවට තහවුරු වූ 11 ශ්‍රේණියේ ඉගෙනුම ලබන දියණිය පසුගිය සිකුරාදා දිනයේ ද පාසල් ගොස් ඇති අතර, සෙනසුරාදා දිනයේ උණ, සෙම්ප්‍රතිශ්‍යා රෝග පෙන්නුම් කිරීම හේතුවෙන් ප්‍රතිකාර ලබාගෙන ඇති බව ද සඳහන්.\nඑමෙන්ම, අනෙක් පිරිමි දරුවන් දෙදෙනාගෙන් එක් අයෙකු රැකියාවක් අපේක්ෂාවෙන් නිවසේ සිටින අතර අනෙක් දරුවා ප්‍රදේශයේ වාහන අලුත්වැඩියා ආයතනයක රැකියාව කරන බවයි වාර්තා වන්නේ.\nමොවුන් සමඟ කොරෝනා ආසාදිත කාන්තාවගේ පියා ද නිවසේ ජීවත්ව ඇති බව සඳහන්.\nකොරෝනා ආසාදනය වූ කාන්තාව බ්‍රැන්ඩික්ස් සමූහ ව්‍යාපාරයට අයත් ඇඟලුම් කම්හලක වැඩ පරීක්ෂකවරියක් ලෙස සේවය කරන අතර එහි 800 පමණ සේවක පිරිසක් සිටින බවයි සෞඛ්‍ය අංශ සඳහන් කළේ.\nකෙසේ වෙතත්, එම කාන්තාව ආයතනය මගින් ලබාදෙන ප්‍රවාහන සේවයෙන් දෛනිකව සේවයට පැමිණ ඇති අතර, එම බස් රථයේ සියළු පිරිස් ද මේ වන විට නිරෝධායනය සඳහා යොමු කර තිබෙනවා.\nඑසේම, අදාළ කාන්තාව රෝහල්ගත වූ පසුගිය 30 වන දා දක්වාම රැකියා ස්ථානයට ගොස් ඇති අතර, ඇය සමීපව ඇසුරු කළ පිරිසක් මේ වන විට නිවාඩු ලබා දිවයිනේ විවිධ ප්‍රදේශ වෙත ගොස් ඇති බවයි වාර්තා වන්නේ.\nඑම කාන්තාවගේ ආශ්‍රිතයන් 600කට වැඩි පිරිසක් මේ වන විට හඳුනාගෙන ඇති අතර, රෝගය හඳුනා ගත් මුල් අවස්ථාවේ එම කාන්තාව නිශ්චිත තොරතුරු අනාවරණ නොකිරීම හේතුවෙන් ආශ්‍රිතයන් හඳුනා ගැනීම අසීරු වූ බව ශ්‍රී ලංකා මහජන පරීක්ෂකවරුන්ගේ සංගමයේ සභාපති උපුල් රෝහණ කියා සිටියා.\nමේ අතර, කාන්තාව ප්‍රතිකාර ලැබූ ගම්පහ දිස්ත්‍රික් රෝහලේ  කාර්ය මණ්ඩලයේ 15 දෙනෙකු ස්වයං නිරෝධායනය සඳහා යොමු කෙරුණා.\nකොරෝනා ආසාදිත කාන්තාව හඳුනා ගැනීමත් සමඟ දිවුලපිටිය සහ මිනුවන්ගොඩ ප්‍රාදේශීය ලේකම් කොට්ඨාශවල පදිංචි පුද්ගලයින් 430කට වැඩි පිරිසක් මේ වන විට ස්වයං නිරෝධායනයට ලක් කර තිබෙනවා.\nඑමෙන්ම, හෙට දිනයේදී අදාළ කාන්තාව සේවය කළ ඇඟලුම් කර්මාන්තශාලාවේ සේවක සේවිකාවන් 1600කට ද පී.සී.ආර්. පරීක්ෂණ සිදුකිරීමට තීරණය කර තිබෙනවා.\nමේ අතර, මීගමුව දිස්ත්‍රික් මහ රෝහලේ නියෝජ්‍ය අධ්‍යක්ෂ ඇන්ටන් ප්‍රනාන්දු සඳහන් කළේ අද පස්වරුව වන විට කොරෝනා රෝගී ලක්ෂණ පෙන්නුම් කළ විසි දෙදෙනෙකු රෝහල් ගත කළ බවයි.\nඉන් 6 දෙනෙකුම දිවුලපිටියේ කොරෝනා ආසාදිත කාන්තාව සේවය කරන ඇඟලුම් කර්මාන්තශාලාවේ සේවක සේවිකාවන් බවයි නියෝජ්‍ය අධ්‍යක්ෂවරයා කියා සිටියේ.\nමේ අතර, වැඩබලන සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය එස්. ශ්‍රීධරන් උපුටා දක්වමින් රජයේ ප්‍රවෘත්ති දෙපාර්තමේන්තුව ඉල්ලා සිටියේ ගම්පහ දිස්ත්‍රික්කයේ පදිංචි පුද්ගලයෙකු උණ රෝගයෙන් පෙළෙන්නේ නම් වහාම ළඟම පිහිටි රෝහල වෙත ගොස් පී.සී.ආර්. පරීක්ෂණයකට යොමු වන ලෙසයි.\nමේ අතර, අද දිනයේ මෙරට කොරෝනා ආසාදිත සංඛ්‍යාව 3400 දක්වා ඉහළ ගිය අතර, රෝහල්ගතව ප්‍රතිකාර ලබන්නේ 125 දෙනෙකු පමණක් බව වසංගත රෝග විද්‍යා අංශය සඳහන් කළා.\nඑමෙන්ම, තවත් කොරෝනා ආසාදිතයින් 04 දෙනෙකු අද දිනයේත් සුවය ලබා පිටව යාමත් සමග සුවය ලැබු සමස්ත ආසාදිතයින්ගේ සංඛ්‍යාව 3258 දක්වා ඉහල ගියා.",
       "URL": "https://www.hirunews.lk/251799/දිවුලපිටිය-කාන්තාවට-වෛසරය-වැළඳුණු-ආකාරය-තවමත්-අභිරහසක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2411"
}