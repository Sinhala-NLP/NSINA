{
       "Source": "hirunews",
       "Timestamp": "Wednesday, 11 May 2022 - 17:20",
       "Headline": "සාමාන්‍ය පෙළ ප්‍රශ්න පත්‍ර සහ ප්‍රවේශ පත්‍ර බෙදාහැරීම ඉදිරි දින කිහිපයේ",
       "News Content": "සාමාන්‍ය පෙළ විභාගය නියමිත පරිදි පැවැත්වීම මෙන්ම එහි ප්‍රවේශ පත්‍ර සහ ප්‍රශ්න පත්‍ර බෙදා හැරීමේ ක්‍රියාවලිය සම්බන්ධයෙන් අදාළ අංශ සමග සාකච්ඡා කර ඇති බව විභාග කොමසාරිස් ජනරාල් එල්.එම්.ඩී ධර්මසේන පවසනවා.\nතැපැල් සේවකයන් වර්ජනයක නිරත වන මේ අවස්ථාවේ විභාග කොමසාරිස් ජනරාල්වරයා ප්‍රකාශ කළේ විභාග ප්‍රවේශපත්‍ර අයඳුම්කරුවන් වෙත නිසි පරිදි බෙදා හරින ලෙස තැපැල්පතිවරයාගෙන් ඉල්ලීමක් කර ඇති බවයි.\nඑමෙන්ම ප්‍රශ්න පත්‍ර විභාග මධ්‍යස්ථාන වෙත බෙදාහැරීම සඳහා කලාප අධ්‍යාපන අධ්‍යක්ෂකවරුන් සහ ප්‍රවාහන අංශ සමග සාකච්ඡා පවත්වා තිබෙනවා.\nඑම කටයුතු සඳහා ආරක්ෂාව ලබා ගැනීම සම්බන්ධයෙන් පොලීසිය ඇතුලු ආරක්ෂක අංශ සමග සාකච්ඡා කර ඇති බවද ඔහු ප්‍රකාශ කළා.\nවිභාග කොමසාරිස් ජනරාල්වරයා වැඩිදුරටත් කියා සිටියේ ඒ අනුව ඉදිරි දින කිහිපය තුල විභාග ප්‍රවේශ පත්‍ර අයදුම්කරුවන් වෙත ලබා දීමටත් විභාග ප්‍රශ්න පත්‍ර විභාග මධ්‍යස්ථාන වෙත ප්‍රවාහනය කිරීමටත් කටයුතු යොදා ඇති බවයි.\nපැවති කොරෝනා වසංගතය හේතුවෙන් කල් දැමුණු පසුගිය 2021 වසරට අදාළ සාමාන්‍ය පෙළ විභාගය නියමිත පරිදි එළඹෙන 23 වනදා පැවැත්වෙන බව විභාග දෙපාර්තමේන්තුව මීට පෙර නිවේදනය කළා.",
       "URL": "https://www.hirunews.lk/304087/සාමාන්‍ය-පෙළ-ප්‍රශ්න-පත්‍ර-සහ-ප්‍රවේශ-පත්‍ර-බෙදාහැරීම-ඉදිරි-දින-කිහිපයේ",
       "Category": "Local News",
       "Parent URL": "https://www.hirunews.lk/local-news.php?pageID=1176"
}