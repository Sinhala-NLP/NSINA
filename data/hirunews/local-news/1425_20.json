{
       "Source": "hirunews",
       "Timestamp": "Friday, 14 January 2022 - 8:31",
       "Headline": "මුතුරාජවෙල පෙත්සම යළි කැඳවීම මාර්තු හතරවනදා",
       "News Content": "මුතුරාජවෙල අභය භූමියේ මායිම් ලකුණු කිරීමේ කටයුතු වල ප්‍රගතිය දැක්වෙන වාර්තාවක් අධිකරණයට ඉදිරිපත් කරන ලෙස වනජීවී අධ්‍යක්ෂ ජනරාල්වරයාට අභියාචනාධිකරණය නියම කළා.\nඑම කටයුතු කිරීමේදී ඇතිවන අපහසුතා හෝ බාධා තිබේ නම් ඒ පිළිබඳවද එම වාර්තාව මගින් දැනුම් දෙන ලෙස ද එහිදී නියෝග කර තිබෙනවා.\nමීට අදාළව කාදිනල් හිමිපාණන් සහ පරිසර යුක්ති කේන්ද්‍රය විසින් ඉදිරිපත් කළ පෙත්සමක් ඊයේ (13) සෝභිත රාජකරුණා සහ ධම්මික ගනේපොල යන විනිසුරු මඩුල්ල ඉදිරියේ කැඳවනු ලැබූ අවස්ථාවේදී එම නියෝග නිකුත් කෙරුණා.\nඅනතුරුව පෙත්සම ලබන මාර්තු මස 04 වැනිදා නැවත කැඳවීමට නියම වුණා.\nපෙත්සම්කරුවන් කියා සිටින්නේ මෑතකදී පෞද්ගලික සමාගමක් මෙම තෙත්බිමේ අක්කර 50ක් නීතිවිරෝධී ලෙස පස් පිරවීම සඳහා ලබාගෙන ඇතැයි දැනගන්නට ලැබී ඇති අතර මෙම තත්ත්වය දිගටම පැවතුණහොත් මෙම පරිසර පද්ධතිය සම්පූර්ණයෙන්ම විනාශ වීමේ තත්ත්වයක් උද්ගත වන බවයි.\nඑබැවින් මුතුරාජවෙළ වගුරු ආශ්‍රිත බිම් පිරවීම සඳහා සහ අපද්‍රව්‍ය දැමීම වළකාලන තහනම් නියෝගයක් වගඋත්තරකරුවන්ට නිකුත් කරන ලෙසත් පෙත්සමෙන් ඉල්ලා තිබෙනවා.\nමෙම පෙත්සමේ වගඋත්තරකරුවන් ලෙස මධ්‍යම පරිසර අධිකාරිය, පරිසර අමාත්‍ය මහින්ද අමරවීර, වනජීවී සහ වන සංරක්ෂණ අමාත්‍ය සී.බී.රත්නායක, වන සංරක්ෂණ දෙපාර්තමේන්තු අධ්‍යක්ෂක ජනරාල් චන්දන සූරියබණ්බාර, වනජීවී අධ්‍යක්ෂක ඩබ්ලිව්.ඒ.සී වේරගොඩ, ගොවිජන සේවා දෙපාර්තමේන්තු අධ්‍යක්ෂක රෝහණ රාජපක්ෂ, පොලිස්පති සී.ඩී වික්‍රමරත්න, වත්තල, මීගමුව සහ ජා-ඇල ප්‍රාදේශීය ලේකම්වරුන්, නීතිපති ඇතුළු 12 දෙනෙකු නම් කර තිබෙනවා.",
       "URL": "https://www.hirunews.lk/293964/මුතුරාජවෙල-පෙත්සම-යළි-කැඳවීම-මාර්තු-හතරවනදා",
       "Category": "Local News",
       "Parent URL": "https://www.hirunews.lk/local-news.php?pageID=1425"
}