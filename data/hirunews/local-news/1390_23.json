{
       "Source": "hirunews",
       "Timestamp": "Friday, 28 January 2022 - 19:37",
       "Headline": "තවත් ණයක් ගන්න බැසිල් සැරසෙයි  (වීඩියෝ)",
       "News Content": "පවතින ආර්ථික ගැටලුවලට විසඳුම් සෙවීම සඳහා ජාත්‍යන්තර මූල්‍ය අරමුදල සමග වැඩපිළිවෙලකට යාමට රජය සාකච්ඡා කරමින් සිටින බව මුදල් අමාත්‍ය බැසිල් රාජපක්ෂ පවසනවා.\nඔහු මේ බව සඳහන් කර ඇත්තේ ලන්ඩන්හි ෆයිනෑන්ෂල් ටයිම්ස් සඟරාව සමග පැවති සම්මුඛ සාකච්ඡාවකදීයි.\nශ්‍රී ලංකාවේ වත්මන් ආර්ථික තත්ත්වය සම්බන්ධයෙන් ෆයිනෑන්ෂල් ටයිම්ස් පුවත්පත මුදල් අමාත්‍ය බැසිල් රාපපක්ෂ සමග සම්මුඛ සාකච්ඡාවක් පවත්වා තිබුණා.\nශ්‍රී ලංකාවට මේ වසරේ ඩොලර් බිලියන 6.9ක ණය ගෙවීම ඉතා දුෂ්කර බවත් ඖෂධ, අමුද්‍රව්‍ය, ඉන්ධන ඇතුළු සියල්ල සඳහා මුදල් සොයාගැනීමට සිදුවන බවයි මුදල් අමාත්‍යවරයා එහිදී ප්‍රකාශ කර තිබුණේ.\nජාත්‍යන්තර ස්වෛරීත්ව බැඳුම්කර ප්‍රතිව්‍යුහගත කිරීමට යළි සාකච්ඡා කරන බව ද මුදල් අමාත්‍යවරයා ප්‍රකාශකර තිබෙනවා.\nඑහිදී අමාත්‍යවරයා පෙන්වාදී ඇත්තේ ශ්‍රී ලංකාව මේ වසරේ ගෙවීමට නියමිත ජාත්‍යන්තර ස්වෛරී බැඳුම්කරවලට අදාළ ණය සම්බන්ධයෙන් සහනයක් ලබාගැනීම සඳහා එම බැඳුම්කරහිමියන් සමග සාකච්ඡා කරමින් සිටින බවයි.\nසියලු පාර්ශ්ව සමඟ සියලු විකල්ප සඳහා උත්සාහ දරන බව සඳහන් කර ඇති මුදල් අමාත්‍යවරයා, ණය පැහැරහැරීමෙන් වැළකී ආර්ථික අර්බුදය සමනය කිරීමට වෑයම් කරන බවද පෙන්වා දී තිබෙනවා.\nජාත්‍යන්තර මූල්‍ය අරමුදල සමග වැඩපිළිවෙලකට යාමට ද රජය අදහස් කරන බවත් එම සාකච්ඡා ඉදිරියට යමින් පවතින බවත් අමාත්‍යවරයා සඳහන් කර තිබූ තවත් විශේෂ කරුණක්.\nබැඳුම්කර හිමියන් සමග ණය ප්‍රතිව්‍යුහගත කිරීමක් ගැන සාකච්ඡා කරන්නේදැයි නැඟූ පැනයට බැසිල් රාජපක්ෂ සඳහන් කර ඇත්තේ, එවැනි දෙයක් සම්බන්ධයෙන් සාකච්ඡා සිදුවන බවයි.\nෆයිනෑන්ෂල් ටයිම්ස් පුවත්පත සඳහන් කරන්නේ බෙලීස්, සැම්බියාව සහ ඉක්වදෝරය වැනි රටවලට පසු ශ්‍රී ලංකාව ද වසංගත තත්ත්වයෙන් පසු සිය ස්වෛරී බැඳුම්කර ණය පැහැර හරින රටක් බවට පත්වනු ඇතැයි බොහෝ ආයෝජකයින් මත පළ කරන බවයි.\nචීනයෙන් සහ ඉන්දියාවෙන් අමතර ආධාර ලබාගෙන සංචාරක හා අපනයන ක්ෂේත්‍ර හරහා විදේශ මුදල් සංචිත ඉහළ නැංවීමෙන් රටට මෙම ඉරණම වළක්වා ගත හැකි යැයි ශ්‍රී ලංකා බලධාරීන් ද අවධාරණය කරන බව එම පුවත්පත පවසනවා.\nශ්‍රී ලංකාවට මේ වසරේ අමෙරිකානු ඩොලර් බිලියන 6.9ක ණය ගෙවීම ඉතා දුෂ්කර තත්ත්වයක් බව තමන් දන්නේ යැයි සඳහන් කරන මුදල් අමාත්‍යවරයා ඖෂධ, අමුද්‍රව්‍ය, ඉන්ධන ඇතුළු සියල්ල සඳහා මුදල් සොයා ගැනීමට සිදුවන බවත් සඳහන් කර තිබුණා.",
       "URL": "https://www.hirunews.lk/295498/තවත්-ණයක්-ගන්න-බැසිල්-සැරසෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1390"
}