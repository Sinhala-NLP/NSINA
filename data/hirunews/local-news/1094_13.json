{
       "Source": "hirunews",
       "Timestamp": "Wednesday, 15 June 2022 - 13:36",
       "Headline": "ඉදිරි මාස හය තුළ සංචාරකයන් ලක්ෂ අටක් ගේන්න සැලසුම් (වීඩියෝ)",
       "News Content": "ඉදිරි මාස හය සඳහා සංචාරකයින් ලක්ෂ 8ක් පමණ මෙරටට ගෙන්වා ගැනීමට අපේක්ෂා කරන බව ශ්‍රී ලංකා සංචාරක සංවර්ධන අධිකාරිය (SLTDA) පවසනවා.\nශ්‍රී ලංකා සංචාරක සංවර්ධන අධිකාරිය (SLTDA) ඒ බව කියා සිටියේ ඊයේ (14) අග්‍රාමාත්‍යවරයා හා සංචාරක ක්ෂේත්‍රයේ පාර්ශවකරුවන් සමග අග්‍රාමාත්‍ය කාර්යාලයේ දී පැවැත් වූ සාකච්ඡාවක් අතරතුර දී යි.\nඑලෙස ම අදාළ කාල සීමාව තුළ අපේක්ෂිත සංචාරකයන් ලක්ෂ අට මෙරටට ගෙන්වා ගැනීමෙන් ඩොලර් මිලියන 800ක ආදායමක් උපයා ගැනීමට ශ්‍රී ලංකා සංචාරක සංවර්ධන අධිකාරිය සැලසුම් කරන බව ද එහි දී කියා සිටියා.\nඑහි දී අදාළ නිලධාරීන්ට අග්‍රාමාත්‍යවරයා උපදෙස් දී ඇත්තේ, ඉදිරි මාස 6 සඳහා ඉන්දියාවෙන් මෙරටට සංචාරකයින් වැඩි වශයෙන් ගෙන්වා ගැනීම සඳහා සැලැස්මක් සකස් කරන ලෙසයි.\nඑසේ ම, පලාලි ගුවන් තොටුපලේ මෙහෙයුම් කටයුතු යළි ආරම්භ කිරීමට අවශ්‍ය කටයුතු සම්පාදනය කරන ලෙස අදාළ බලධාරීන්ට අග්‍රාමාත්‍යවරයා උපදෙස් දී තිබුණා.\nතව ද, 2025 වන විට සංචාරකයින් මිලියන 2.5 ක් පමණ මෙරටට ආකර්ෂණය කර ගෙන ඩොලර් බිලියන 3.5 ක ආදායමක් උපයා ගැනීමට ශ්‍රී ලංකාව බලාපොරොත්තු වන බැවින්, ඉහළ වියදම් සහිත සංචාරකයින් මිලියන 1.5 ක් පමණ මෙරටට ආකර්ෂණය කර ගැනීමට දිගුකාලීන සැලසුම් සකස් කරන ලෙස අග්‍රාමාත්‍යවරයා සියලු පාර්ශ්වකරුවන්ගෙන් ඉල්ලා සිටියා.\nඑම සැලසුම් සඳහා රැස්වීම්, ප්‍රවර්ධන ,සම්මන්ත්‍රණ සහ ප්‍රදර්ශන ආදී අංශ ද ඇතුළත් කිරීම සඳහා අවධානය යොමු කරන ලෙස අග්‍රාමාත්‍යවරයා පාර්ශවකරුවන් දැනුවත් කළා.\nතව ද, ආගන්තුක සත්කාර ක්‍ෂේත්‍රයේ බොහෝ සේවකයන් මේ වන විටත් වෙනත් ක්ෂේත්‍ර වෙත යොමු ව ඇති බවත්, මෙරට හෝටල් පාසල්වලට නවක සිසුන් බඳවා ගැනීම් ද විශාල ලෙස අඩුවීමක් දක්නට ලැබෙන බවත්, එම තත්ත්වය කෙරෙහි විශේෂ අවධානයක් යොමු විය යුතු බව ද සාකච්ඡාවේ දී අවධරණය වුණා.\nඑලෙස ම සංචාරක කර්මාන්තයට ඇතුළු වී නව රැකියා අවස්ථා ලබා ගැනීමටත්, දේශීය සංස්කෘතිය කෙරෙහි උනන්දුව දක්වන සංචාරකයින්ට ඒ සඳහා යොමු විය හැකි සංස්කෘතික උත්සව සංවිධානය කරන ලෙස ද අග්‍රාමාත්‍යවරයා නිලධාරීන්ට උපදෙස් දෙනු ලැබුවා.\nතව ද, ලොව පුරා කතුවරුන් සහ සාහිත්‍ය ලෝලීන් වැඩි වැඩියෙන් ආකර්ෂණය කර ගැනීම සඳහා ගාලු සාහිත්‍ය උළෙල වැඩිදියුණු කිරීමට කටයුතු කරන ලෙස ද ඔහු නිලධාරීන්ගෙන් ඉල්ලා සිටියා.\nමේ අතර සංචාරක අමාත්‍ය හරීන් ප්‍රනාන්දු පැවසුවේ ශ්‍රී ලංකාවට දැනට පනවා ඇති සංචාරක සීමා ඉවත් කරන ලෙස අදාළ රටවලට බල කිරීම සඳහා තමන් දැනටමත් රාජ්‍යතාන්ත්‍රික ප්‍රජාව සමඟ සාකච්ඡා කර ඇති බවයි.\nකෙසේ නමුත් පසුගිය 10 වැනි දා ජනාධිපතිවරයා ද සංචාරක අමාත්‍යංශයේ ප්‍රගති සමාලෝචන රැස්වීමක් කැඳවා තිබුණා.\nජනාධිපතිවරයා කැඳවා තිබූ එම රැස්වීමට සහභාගි නොවූ සංචාරක අමාත්‍ය හරීන් ප්‍රනාන්දු, අග්‍රාමාත්‍යවරයා විසින් ඊයේ (14) අග්‍රාමාත්‍ය කාර්‍යාලයේ දී කැඳවා තැබූ සංචාරක ක්ෂේත්‍රයේ පාර්ශවකරුවන්ගේ සාකච්ඡාවට සහභාහි වී සිටීම විශේෂත්වයක්.",
       "URL": "https://www.hirunews.lk/307182/ඉදිරි-මාස-හය-තුළ-සංචාරකයන්-ලක්ෂ-අටක්-ගේන්න-සැලසුම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1094"
}