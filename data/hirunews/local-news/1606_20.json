{
       "Source": "hirunews",
       "Timestamp": "Monday, 25 October 2021 - 13:56",
       "Headline": "ප්‍රාථමික ශ්‍රේණිවල සිසුන්ගේ පැමිණීම සැළකිය යුතු මට්ටමක (වීඩියෝ)",
       "News Content": "ප්‍රාථමික අංශවල අධ්‍යාපන කටයුතු අද (25) යළි ආරම්භ කළ සියලු පාසල්වල සිසුන්ගේ සහ ගුරුවරුන්ගේ පැමිණීම ප්‍රශස්ථ මට්ටමක පවතින බව අධ්‍යාපන අමාත්‍යාංශය පවසනවා.\nමේ වනවිට ලැබී ඇති වාර්තාවලට අනුව බොහෝ පාසල්වල ප්‍රාථමික අංශයේ සමස්ත සිසුන්ගෙන් සියයට 60 හෝ ඊට ඉක්ම වූ ප්‍රතිශතයක් පාසල් වෙත පැමිණ ඇති බවයි වාර්තා වන්නේ.\nඅප ප්‍රාදේශීය වාර්තාකරුවන් ද සඳහන් කළේ සිසුන් සහ ළමයින් ද සෞඛ්‍ය මාර්ගෝපදේශවලට අනුව පාසල් වෙත පැමිණි අයුරු නිරීක්ෂණය කළ බවයි.\nඅනුරාධපුර දිස්ත්‍රික්කයේ නොච්චියාගම අල් හික්මා විද්‍යාලයේ ළමුන් පාසල් පැමිණිය ද එහි ගුරුවරුන් විසින් ඔවුන් යළි නිවෙස් වෙත හරවා යවා තිබෙනවා.\nපාසල් ආරම්භ කිරීමට සුදුසු පරිදි පවිත්‍රා කටයුතු සිදු නොකර තිබීම ඊට හේතුවයි.\nකෙසේ වෙතත් අනුරාධපුර දිස්ත්‍රික්කයේ සෙසු පාසල්වල සිසුන්ගේ පැමිණීම සාධනීය මට්ටමක පැවති බව හිරු අනුරාධපුර වාර්තාකරු තම්සීර් හමීඩ් කියා සිටියා.\nමේ අතර උතුරේ පාසල්වල ප්‍රාථමික අංශ ද අද නියමිත පරිදි ආරම්භ වුණා.\nඅප වාර්තාකරු මාධව කුලසූරිය කියා සිටියේ ඇතැම් පාසල් දරුවන් සැහැල්ලු ඇදුම්වලින් සැරසී පැමිණෙන අයුරු නිරීක්ෂණය කළ බවයි.\nඅධ්‍යාපන අමාත්‍යාංශ ලේකම් මහාචාර්ය කපිල පෙරේරා ඊයේ ප්‍රකාශ කළේ නිල ඇඳුම නොමැති නම් වෙනත් සුදුසු ඇඳුමකින් පාසලට පැමිණිය හැකි බවයි.\nකොළඹ පාසල්වල ප්‍රාථමික අංශ ද අද සාමාන්‍ය පරිදි ආරම්භ කෙරුණා.\nඅප වාර්තාකරුවන් සඳහන් කළේ සිසුන්ගේ සහ ගුරුවරුන්ගේ පැමිණීම අද ඉහල මට්ටමක පැවති බවයි.\nකෙසේ වෙතත් ගුරු වෘත්තීය සමිති පෙන්වා දෙන්නේ නියමිත වේලාවෙන් බැහැරව ස්වෙච්ඡාවෙන් සිදු කරන කිසිදු කටයුත්තකට ගුරුවරුන් සහය ලබා නොදෙන බවයි.\nඑමෙන්ම අද පස්වරුවේ පාසල් අසල විරෝධතා පැවැත්වීමට සැලසුම් කර ඇති බවද කොළඹ අද පැවැති මාධ්‍ය හමුවකට එක්වෙමින් ලංකා ගුරු සංගමයේ ප්‍රධාන ලේකම් ජෝෂප් ස්ටාලින් ප්‍රකාශ කළා.\nඅද පෙරවරුවේ පැවති මාධ්‍ය හමුවකට එක්වෙමින් නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් කියා සිටියේ පාසල් කටයුතු පවත්වාගෙන යාමේදී සෞඛ්‍ය නිර්දේශවලට අනුව කටයුතු කිරීම ඉතා වැදගත් බවයි.",
       "URL": "https://www.hirunews.lk/286005/ප්‍රාථමික-ශ්‍රේණිවල-සිසුන්ගේ-පැමිණීම-සැළකිය-යුතු-මට්ටමක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1606"
}