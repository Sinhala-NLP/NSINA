{
       "Source": "hirunews",
       "Timestamp": "Monday, 29 May 2017 - 12:58",
       "Headline": "මධ්‍යම කදුකරයටත් තද වැසි එන ලකුණු",
       "News Content": "මධ්‍යම බෙංගාල බොක්ක මුහුදු ප්‍රදේශයට නැගෙනහිර දෙසින් පවතින සුළි කුණාටුව \"මෝරා- MORA\" තවදුරටත් දිවයිනෙන් ඈතට ගමන් කරමින් පවතින අතර හෙට දිනයේ දී බංග්ලාදේශය වෙරළ හරහා ගොඩබිමට ඇතුල් වේ යැයි බලාපොරොත්තු වන බව අද(29) දහවල් 12.00ට කාලගුණ විද්‍යා දෙපාර්තමේන්තුව නිකුත් කළ නිවේදනයෙන් කියා සිටිනවා.\nඑහි බලපෑම හේතුවෙන් දිවයිනේ අහස වළාකුලින් බරව පවතින අතර වැසි හා  සුලං තත්ත්වයන් අපේක්ෂා කෙරෙනවා.\nදිවයිනේ විශේෂයෙන් මධ්‍යම කදුකරයේ  බටහිර බෑවුම්වල සහ දිවයින වටා වන මුහුදු ප්‍රදේශවල විටින් විට හමන පැයට කිලෝ මීටර් 80 දක්වා ඉතා තද සුළං ඇති විය හැකියි.\nබස්නාහිර, සබරගමුව, දකුණු, මධ්‍යම සහ වයඹ පළාත්වල විටින් විට වැසි හෝ ගිගුරුම් සහිත වැසි ඇති වනවා.\nසමහර ස්ථානවල විශේෂයෙන් මධ්‍යම කදුකරයේ බටහිර බෑවුම්ව  මිලිමීටර 100 වැඩි තද වැසි බලාපොරොත්තු විය හැකයි.\nඋතුර සහ උතුරුමැද පළාත්වලත් ත්‍රිකුණාමලය දිස්ත්‍රික්කයේත් තැනින් තැන වැසි හෝ ගිගුරුම් සහිත වැසි ඇති වනවා.",
       "URL": "https://www.hirunews.lk/162377/මධ්‍යම-කදුකරයටත්-තද-වැසි-එන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=4494"
}