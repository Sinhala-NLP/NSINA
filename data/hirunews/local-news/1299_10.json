{
       "Source": "hirunews",
       "Timestamp": "Saturday, 12 March 2022 - 8:37",
       "Headline": "තෙළිඟු ජනතාව ගැන අගමැතිගේ අවධානය (වීඩියෝ)",
       "News Content": "ශ්‍රී ලංකාවේ වෙසෙන තෙළිඟු‍ ජනතාවගේ සංස්කෘතික අනන්‍යතාව රැකෙන පරිදි ඔවුන්ගේ ජීවනෝපායට පවතින බාධාවන් ඉවත් කරමින් නිවාස, පානීය ජලය ඇතුළු අනෙකුත් අවශ්‍යතා ඉටුකරන ලෙස අග්‍රාමාත්‍ය මහින්ද රාජපක්ෂ අදාල අංශ වෙත උපදෙස් ලබා දී තිබෙනවා.\nඒ සමස්ත ලංකා තෙළිඟු‍ ශිල්පීන්ගේ සංස්කෘතික සංගමය සමඟ අරලියගහ මන්දිරයේ දී ඊයේ (11) පැවැති සාකච්ඡාවකදීයි.\nශ්‍රී ලංකා තෙළිඟු‍ ජනතාවගේ නායක කේ.ආර් අනවත්තු ඇතුළු දිවයින පුරා තෙළිඟු‍ ජනතාව නියෝජනය කරමින් පැමිණි නියෝජිතයන් එහිදී කියා සිටියේ සිය පදිංචි ස්ථාන සඳහා ඉඩම් ඔප්පු නොමැතිවීම විශාල ගැටලු‍වක් වී ඇති බවයි.\nඒ අනුව මාස තුනක පමණ කාලයක් තුළ මෙම ගැටලු‍ විසඳීමට අවශ්‍ය ක්‍රියාමාර්ග ගන්නා ලෙස අග්‍රාමාත්‍යවරයා අග්‍රාමාත්‍ය ලේකම් අනුර දිසානායකට උපදෙස් ලබා දුන්නා.\nඑහිදී අග්‍රාමාත්‍ය ලේකම්වරයා සඳහන් කළේ වන ජීවී සංරක්ෂණ දෙපාර්තමේන්තුවේ නියමානුකූල කිරීමේ එකඟතාව මත ප්‍රාදේශිය ලේකම් සම්බන්ධකර ගනිමින් මොවුන්ගේ දෙවැනි පරම්පරාවට අවශ්‍ය ඉඩම් නිදහස් කිරීමට අදාළ පියවර ගන්නා බවයි\nතෙළිඟු‍ ජනතාව මුහුණ පා සිටින නිවාස ගැටලු‍ව සම්බන්ධයෙන් අදාළ ප්‍රදේශවලට ගොස් සොයා බලා නිසි ක්‍රියාමාර්ග ගන්නා ලෙස අග්‍රාමාත්‍යවරයා එහිදී නිවාස සංවර්ධන අධිකාරියේ සභාපති දුමින්ද සිල්වාට උපදෙස් දුන්නා.\nඊට අමතරව ප්‍රාදේශීය ලේකම්වරුන් මාර්ගයෙන් නිවාස ආධාර මුදල් ලබා දීමට කටයුතු කරන බව අග්‍රාමාත්‍යවරයා සඳහන් කළා.\nතෙළිඟු‍ ගම්මානවල මං මාවත් ඉදිකිරීම, අඩු ආදායම් ලාභීන්ට සමෘද්ධි සහන පිරිනැමීම මෙන්ම විදේශ සංචාරකයන් වෙනුවෙන් තෙළිඟු‍ සංස්කෘතික අංග ඉදිරිපත් කරන්නන් සඳහා හැඳුනුම්පතක් නිකුත් කිරීම සම්බන්ධයෙන් ද එහිදී අවධානය යොමු වු බවයි අග්‍රාමාත්‍ය කාර්යාලය සඳහන් කළේ.",
       "URL": "https://www.hirunews.lk/299281/තෙළිඟු-ජනතාව-ගැන-අගමැතිගේ-අවධානය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1299"
}