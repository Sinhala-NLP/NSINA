{
       "Source": "hirunews",
       "Timestamp": "Sunday, 15 November 2020 - 19:19",
       "Headline": "මෙරටින් වාර්තා වන කොරෝනා ආසාදිතයන් 17,000 ඉක්මවයි - 437ක් බන්ධනාගාරවලින් (වීඩියෝ)",
       "News Content": "බන්ධනාගාර ආශ්‍රිතව වාර්තා වන කොරෝනා ආසාදිතයින් සංඛ්‍යාව මේ වනවිට 437 දක්වා ඉහළ ගොස් තිබෙනවා.\nඒ, නව ආසාදිතයින් 152ක් හඳුනා ගැනීමත් සමඟයි.\nඒ අතර වැලිකඩ සහ බූස්ස බන්ධනාගාරවල රැඳවියන් 147 දෙනෙකු වන අතර, නිලධාරීන් 05 දෙනෙකු ද වනවා.\nඑසේම, පවතින තත්ත්වය හමුවේ සියලුම බන්ධනාගාර නිලධාරීන්ගේ නිවාඩු අවලංගු කර ඇති බව බන්ධනාගාර දෙපාර්තමේන්තුව ප්‍රකාශ කළා.\nඑහි පාලන කොමසාරිස් ජනරාල් චන්දන ඒකනායක සඳහන් කළේ හෙට පෙරවරු 8 වනවිට සියලුම නිලධාරින් අදාළ බන්ධනාගාරවලට සේවය සඳහා වාර්තා කළ යුතු බවයි.\nමේ අතර කොරෝනා ආසාදිතයින් හඳුනා ගැනීම සඳහා පී.සී.ආර්. පරීක්ෂණ සිදුකිරීමට මුල්ලේරියාවේ පිහිටි නැගෙනහිර කොළඹ මූලික රෝහලේ ස්ථාපිත රසායනාගාරයේ නව යන්ත්‍රයක් ස්ථාපිත කිරීම හේතුවෙන් ඊට සාම්පල ලබා ගැනීම තාවකාලිකව අත්හිටුවා තිබෙනවා.\nකෙසේ වෙතත්, සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අසේල ගුණවර්ධන හිරු ටී.වී. පත්තරේ විස්තරේ වැඩසටහනට එක්වෙමින් ප්‍රකාශ කළේ පී.සී.ආර් යන්ත්‍රයට අවශ්‍ය රසායනික ද්‍රව්‍යවල හිඟයක් මතුව ඇති බවයි.\nමේ අතර, කොරෝනා වෛරස වසංගත තත්ත්වය හමුවේ වූවද කොළඹ වරායේ මෙහෙයුම් කටයුතු අඛණ්ඩව සිදුකරන බව ශ්‍රී ලංකා වරාය අධිකාරිය නිවේදනයක් නිකුත් කරමින් ප්‍රකාශ කළා.\nපවතින තත්ත්වය මත ජය බහළුම් පර්යන්තයේ සේවකයින් 30% ක් පමණ නිවෙස්වල නිරෝධායනයට ලක්කර තිබෙනවා.\nඒ හේතුවෙන් මානව සම්පත් සැපයුම් සමාගම් හරහා අතිරේක කාර්ය මණ්ඩල බඳවා ගැනීමට පියවර ගෙන ඇති බවයි එම අධිකාරිය නිකුත් කළ නිවේදනයේ වැඩිදුරටත් දැක්වෙන්නේ.\nඅද (15) දිනයේදී කොරෝනා ආසාදිතයින් 171 දෙනෙකු සුවය ලබා රෝහල්වලින් පිටව යෑමත් සමඟ, සුවය ලැබූ සමස්ත කොරෝනා ආසාදිතයින්ගේ සංඛ්‍යාව 11,495 දක්වා ඉහළ ගියා.\nඒ අනුව සමස්ත ආසාදිතයින් සංඛ්‍යාවෙන් තුනෙන් දෙකකට වැඩි පිරිසක් මේ වනවිට සුවය ලබා තිබෙනවා.\nඅද දිනයේදී තවත් කොරෝනා ආසාදිතයින් 544 දෙනෙකු අලුතින් හදුනාගෙන ඇති අතර, ඔවුන් සියලුදෙනා මීට පෙර හඳුනාගත් ආසාදිතයින්ගෙන් ආශ්‍රිතයින් බවයි යුද හමුදාපති ලුතිනන් ජෙනරාල් ශවේන්ද්‍ර සිල්වා ප්‍රකාශ කළේ.\nඒ අනුව, තවදුරටත් ආසාදිතයින් 5,579 දෙනෙකු රෝහල්ගතව ප්‍රතිකාර ලබනවා. මේ වනවිට මෙරටින් කොරෝනා ආසාදිතයින් 17,127ක් වාර්තා වන අතර, මිනුවන්ගොඩ බ්‍රැන්ඩික්ස් සහ පෑලියගොඩ කොරෝනා පොකුරු ආශ්‍රිතව වාර්තා වන ආසාදිතයින්ගේ සංඛ්‍යාව 13,628 ක්.\nමේ වනවිට කොරෝනා වෛරසය ආසාදනය වී ඇති පොලිස් නිලධාරීන් සංඛ්‍යාව 700 ක් බවයි පොලිසිය සඳහන් කළේ.\nමේ අතර, තවත් කොරෝනා ආසාදිත මරණ 5 ක් අද වාර්තා වූ බව රජයේ ප්‍රවෘත්ති දෙපාර්තමේන්තුව නිවේදනය කළා.\nඔවුන් පස්දෙනාම පිරිමි පුද්ගලයන් වන අතර ඉන් දෙදෙනෙකු 88 වන වියේ පසුවනවා.\nඅනෙක් පුද්ගලයන් 3 දෙනා, 39, 54 සහ 79 යන වයස්වල පසුවන්නන් බවයි රජයේ ප්‍රවෘත්ති දෙපාර්තමේන්තුව කියා සිටියේ.\nඒ අනුව, මෙරටින් වාර්තා වන කොරෝනා මරණ සංඛ්‍යාව 58 දක්වා ඉහළ යනවා.",
       "URL": "https://www.hirunews.lk/254788/මෙරටින්-වාර්තා-වන-කොරෝනා-ආසාදිතයන්-17000-ඉක්මවයි-437ක්-බන්ධනාගාරවලින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2331"
}