{
       "Source": "hirunews",
       "Timestamp": "Tuesday, 22 May 2018 - 16:51",
       "Headline": "සියයට 12.5 කින් වැඩිවූ බස් ගාස්තු අද මධ්‍යම රාත්‍රියේ සිට ක්‍රියාත්මකයි",
       "News Content": "සියයට 12.5 කින් බස් ගාස්තු ඉහළ දැමීම සඳහා අද අමාත්‍ය මණ්ඩල අනුමැතිය හිමිවුණා.\nඒ අනුව රුපියල් 10 ක්ව පැවති අවම ගාස්තුව රුපියල් 12 දක්වාත්, රුපියල් 13 ක්ව පැවති ගාස්තුව 15 දක්වාත්, රුපියල් 17 ක්ව පැවති ගාස්තුව රුපියල් 19 දක්වාත් අද මධ්‍යම රාත්‍රියේ සිට ඉහළ යනු ඇති.\nඑමෙන්ම රුපියල් 842 ක්ව පැවති සාමාන්‍ය සේවාවේ උපරිම ගාස්තුව රුපියල් 947 ක් දක්වා ඉහළ යනවා.\nඅධිවේගී මාර්ගවල ධාවනය වන බස් රථ ගාස්තුද නව සංශෝධන යටතේ ඉහළ යන බවයි ජාතික ගමනාගමන කොමිෂන් සභාව සඳහන් කළේ.\nඒ අනුව මහරගම සිට මාතර දක්වා අය කෙරෙන බස් ගාස්තුව රුපියල් 500 සිට 560 දක්වා ඉහළ නැංවෙන අතර, මහරගම සිට ගාල්ල දක්වා රුපියල් 410 ක්ව පැවති බස් ගාස්තුව රුපියල් 450 ක් වනු ඇති.\nකඩවත සිට ගාල්ලට වන නව බස් ගාස්තුව රුපියල් 490 ක් වන අතර, කඩවත සිට මාතරට බස් ගාස්තුව රුපියල් 600 ක්.\nඉන්ධන මිල ඉහළ දැමීමට රජය තීරණය කිරීමත් සමඟ බස් ගාස්තු සංශෝධනය විය යුතු බවට බස් සංගම් කළ ඉල්ලීමකට රජය විසින් පසුගිය සතියේ සියයට 6.56 කින් බස් ගාස්තු සංශෝධනය කිරීමට අවසර ලබාදුන්නා.\nකෙසේ වෙතත් ඊට විරෝධය පළ කරමින්  බස් සංගම් වර්ජන ක්‍රියාමාර්ගයකට එළඹීමට තීරණය කිරීමත් සමඟයි රජය සියයට 12.5 කින් ගාස්තු වැඩි කිරීමට එකඟ වී තිබුණේ.\nඒ අනුව ප්‍රවාහන අමාත්‍ය නිමල් සිරිපාල ද සිල්වා ඉදිරිපත් කළ සංශෝධිත කැබිනට් පත්‍රිකාවට අද අමාත්‍ය මණ්ඩල අනුමැතිය හිමිවුණා.\nප්‍රවාහන නියෝජ්‍ය අමාත්‍ය අශෝක් අබේසිංහ එම අමාත්‍යාංශයේ අද පැවති මාධ්‍ය හමුවකට එක්වෙමින් කියා සිටියේ වසර දෙකක් යනතුරු යළි බස් ගාස්තු සංශෝධනයක් සිදු නොවන බවයි.\nකෙසේවෙතත් සමස්ත ලංකා පෞද්ගලික බස් සමාගම් සමිති සම්මේලනයේ සභාපති ස්ටැන්ලි ප්‍රනාන්දු කියා සිටියේ වසර 2 කට බල පැවැත්වෙන පරිදි ගාස්තු සංශෝධනය වන්නේ නම් අදාළ කාලය තුළ ඉන්ධන මිල වැඩි නොකළ යුතු බවයි.\nබස් ගාස්තු ඉහළ යන ආකාරය මෙතනින්",
       "URL": "https://www.hirunews.lk/191320/සියයට-12-5-කින්-වැඩිවූ-බස්-ගාස්තු-අද-මධ්‍යම-රාත්‍රියේ-සිට-ක්‍රියාත්මකයි",
       "Category": "Local News",
       "Parent URL": "https://www.hirunews.lk/local-news.php?pageID=3932"
}