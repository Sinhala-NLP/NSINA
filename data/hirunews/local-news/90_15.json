{
       "Source": "hirunews",
       "Timestamp": "Thursday, 17 August 2023 - 20:00",
       "Headline": "බැංකුවෙන් මුදල් රැගෙන යද්දී කොළොන්නේ ව්‍යාපාරිකයෙකු අතුරුදන් - වෑන් රථය සොහොන් බිමක (වීඩියෝ)",
       "News Content": "දෙනියාය නගරයේ පෞද්ගලික බැංකුවකින් රුපියල් ලක්ෂ 10 ක මුදලක් රැගෙන කොළොන්නේ පිහිටි සිය නිවස වෙත යමින් සිටි තේ දළු ව්‍යාපාරිකයෙකු අතුරුදන්ව තිබෙනවා.\nඅදාල ව්‍යාපාරිකයාගේ බිරිඳ විසින් මේ සම්බන්ධයෙන් කොළොන්න පොලිසියට පැමිණිල්ලක්ද සිදුකර ඇති අතර ඉන් අනතුරුවයි විමර්ශන ආරම්භ කර ඇත්තේ.\nඔහු ගමන් ගත් වෑන් රථය කොළොන්න - පනින්කන්ද, නාන්පීල්ල අසළ මාර්ගයේ සුසාන භූමියක් අසළ තිබී සොයාගෙන ඇති අතර රියදුරු අසුන අසළ මිරිස් කුඩු විසිරී ඇති අයුරු පොලිසිය නිරීක්ෂණය කර තිබෙනවා.\nඑමෙන්ම ව්‍යාපාරිකයා නිවසට පැමිණෙන අතරතුර දෙණියාය නගරයේ වෙළඳසැලකට ගොස් ඉන් පිටව යන අයුරු සී.සී.ටී.වී කැමරාවක සටහන්ව ඇති අයුරුද පොලිසිය විසින් නිරීක්ෂණය කර ඇති බව සඳහන්.\nකෙසේ වෙතත් අදාළ ව්‍යාපාරිකයා පිළිබඳ තවමත් තොරතුරක් අනාවරණ වී නොමැති බවයි පොලිසිය සඳහන් කළේ.\nඅදාළ ව්‍යාපාරිකයා වසර 20 ක පමණ කාලයක සිට ප්‍රදේශයේ අමු තේ දළු එකතු කර තේ කර්මාන්තශාලාවලට ලබාදෙන අතර බැංකුවෙන් රුපියල් ලක්ෂ 10 ක මුදල ලබාගෙන ඇත්තේ තේදළු නෙළන පිරිසට වැටුප් ගෙවීම සඳහායි.\nඑමෙන්ම සිද්ධිය වූ ඊයේ ඔහුගේ නිවසේ දානමය පිංකමක්ද පවත්වා ඇති අතර කෑම පාර්සලයක්ද රැගෙනයි ඔහු නගරයට ගොස් ඇත්තේ.",
       "URL": "https://www.hirunews.lk/345193/බැංකුවෙන්-මුදල්-රැගෙන-යද්දී-කොළොන්නේ-ව්‍යාපාරිකයෙකු-අතුරුදන්-වෑන්-රථය-සොහොන්-බිමක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=90"
}