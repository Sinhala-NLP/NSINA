{
       "Source": "hirunews",
       "Timestamp": "Sunday, 24 June 2018 - 9:12",
       "Headline": "අනුරාධපුර පාසල් 6 ක් වැසේ",
       "News Content": "පොසොන් උත්සවයේ ආරක්ෂක රාජකාරි කටයුතු සඳහා අනුරාධපුරයට පැමිණෙන පොලිස් නිලධාරීන්ට නවාතැන් පහසුකම් සැපයීමට අනුරාධපුරය - මිහින්තලේ සහ තන්තිරිමලේ යන පූජා භූමි ආශ්‍රිත ප්‍රදේශවල පිහිටි පාසල් හයක් හෙට සිට ලබන 29 වනදා දක්වා වසා දැමීමට උතුරුමැද පලාත් අධ්‍යාපන දෙපාර්තමේන්තුව තීරණය කර තිබෙනවා.\nඒ අනුව අනුරාධපුර මධ්‍ය විද්‍යාලය, වලිසිංහ හරිස්චන්ද්‍ර මහා විද්‍යාලය, සහිරා මුස්ලිම් මහා විද්‍යාලය, මහාබෝධිය විද්‍යාලය, මිහින්තලේ මහා විද්‍යාලය සහ තන්තිරිමලේ විමලඥාණ යන පාසල් තාවකාලිකව වසා දැමෙනු ඇති.\nඑමෙන්ම පොසොන් උත්සව සමයේ ඇතිවිය හැකි ප්‍රවාහන දුෂ්කරතා හේතුවෙන් ලබන 28 සහ 29 යන දෙදින තුළ එම පූජා භූමිය ආශ්‍රිතව පිහිටි තවත් පාසල් 7 ක් වසා දැමීමට ද පළාත් අධ්‍යාපන දෙපාර්තමේන්තුව පියවර ගෙන තිබෙනවා.\nමෙලෙස වසා තැබෙන පාසල්වලට ලබාදෙන නිවාඩු දින ගණන වෙනුවෙන් සෙනසුරාදා දිනවල පන්ති පැවැත්වීමට එම පාසල්වල විදුහල්පතිවරුන්ට උපදෙස් ලබාදී ඇති බව සඳහන්.",
       "URL": "https://www.hirunews.lk/193769/අනුරාධපුර-පාසල්-6-ක්-වැසේ",
       "Category": "Local News",
       "Parent URL": "https://www.hirunews.lk/local-news.php?pageID=3881"
}