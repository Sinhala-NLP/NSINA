{
       "Source": "hirunews",
       "Timestamp": "Tuesday, 31 December 2019 - 7:32",
       "Headline": "පානදුර රෝහලේ පොලිස් ආරක්ෂාව යටතේ සිටි සැකකරුවන් දෙදෙනෙකු මාංචුත් සමඟ පලා යයි",
       "News Content": "පොලිස් ආරක්ෂාව මධ්‍යයේ පානදුර මූලික රෝහලේ ප්‍රතිකාර ලබමින් සිටි සැකකරුවන් දෙදෙනෙකු පොලිස් අත්අඩංගුවෙන් මිදී පලාගොස් තිබෙනවා.\nඊයේ (30) මෙලෙස පලාගිය සැකකරුවන් දෙදෙනා ගම්පහ සහ මාතර යන ප්‍රදේශවල පදිංචිකරුවන්.\nමොවුන්ගෙන් එක් අයෙකු වාහන අමතර කොටස් සොරා ගැනීම සම්බන්ධයෙන් චෝදනා එල්ල වී අධිකරණයට ඉදිරිපත් කිරීමෙන් පසු රක්ෂිත බන්ධනාගාර ගත කර තිබෙනවා.\nකෙසේ වෙතත්, ඔහු බන්ධනාගාර නිලධාරින් පැමිණෙන තුරු සිරමැදිරියෙහි රඳවා සිටි අවස්ථාවේදී හදිසියේ ඇති වූ අසනීප තත්ත්වයක් හේතුවෙන් පානදුර මූලික රෝහලට ඇතුළත් කර පොලිස් නිලධාරින් දෙදෙනෙකුගේ ආරක්ෂාවද යොදවා තිබූ බවයි වාර්තා වන්නේ.\nඑම අවස්ථාවේදී එම සැකකරු පලාගොස් ඇත්තේ එක් අතකට දමා තිබූ මාංචුවක් ඉවත් කර එහි අනෙක් කොටස ප්‍රතිකාර ලැබූ රෝහල් ඇදෙහි තිබියදීයි.\nමේ අතර, වාද්දුව පොලිසිය මගින් මත්කුඩු ජාවාරම සම්බන්ධයෙන් අත්අඩංගුවට ගත් සැකකරුවෙකු ද හදිසියේ ඇති වූ රෝගී තත්ත්වයක් හේතුවෙන් පානදුර මූලික රෝහලට ඇතුළත් කර තිබෙනවා.\nඑම සැකකරු ද රෝහල් වෛද්‍යවරයාට පෙන්වන අවස්ථාවේදී පොලීසියෙන් මිදී පලාගොස් ඇති බවයි වාර්තා වන්නේ.",
       "URL": "https://www.hirunews.lk/231288/පානදුර-රෝහලේ-පොලිස්-ආරක්ෂාව-යටතේ-සිටි-සැකකරුවන්-දෙදෙනෙකු-මාංචුත්-සමඟ-පලා-යයි",
       "Category": "Local News",
       "Parent URL": "https://www.hirunews.lk/local-news.php?pageID=2977"
}