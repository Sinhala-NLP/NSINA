{
       "Source": "hirunews",
       "Timestamp": "Friday, 19 November 2021 - 18:54",
       "Headline": "ඉන්ධන මිල සූත්‍රයක් එයි ද ? - මුදල් අමාත්‍යාංශ ලේකම්ගෙන් ප්‍රකාශයක් (වීඩියෝ)",
       "News Content": "ඉන්ධන සඳහා මිල සූත්‍රයක් ගෙන ඒමට මෙතෙක් කිසිදු ප්‍රතිපත්තිමය තීරණයක් ගෙන නොමැති බව මුදල් අමාත්‍යාංශ ලේකම් එස්.ආර්. ආටිගල ප්‍රකාශ කළා.\nඒ හිරු ප්‍රවෘත්ති අංශය සමග විශේෂ සාකච්ඡාවකට එක්වෙමින්.\nවෙළෙඳපොළේ මේ වන විටත් පෙට්‍රල් ලීටරයක් සඳහා රුපියල් 20 ක්, ඩීසල් ලීටරයකට රුපියල් 36ක් සහ භූමිතෙල් ලීටරයක් සඳහා රුපියල් 60ක පමණ පාඩුවක් දැරීමට ඛනිජ තෙල් නීතිගත සංස්ථාවට සිදුව ඇති බව මුදල් අමාත්‍යාංශ ලේකම් එස්. ආර්. ආටිගල පවසනවා.\nඑවන් අවස්ථාවකදී ඉන්ධන මිල සූත්‍රයක් ගෙන එමෙන් සිදු වන්නේ, මිල වැඩිවීමේ ප්‍රවණතාවක් නිසා එය ජනතාවට දරාගත නොහැකි වනු ඇති බවයි ඔහු පෙන්වා දෙන්නේ.\nකොවිඩ් මර්දනය වෙනුවෙන් මෙම වසරේ දැනට රුපියල් බිලියන 210ක් වැය කර අතර, ඉන් රුපියල් බිලියන 65ක් වෙන් කර ඇත්තේ, කොවිඩ් එන්නත් මිලදි ගැනීම වෙනුවෙන් බව ද හෙතෙම වැඩිදුරටත් අවධාරණය කළා.\nඑමෙන්ම ඉදිරියේදී ෆයිසර් එන්නත මිලදී ගැනීම සඳහා ඇමෙරිකානු ඩොලර් මිලියන 94ක් මේ වනවිටත් වෙනම ගිණුමකට බැර කර ඇති බවයි මුදල් අමාත්‍යංශ ලේකම්වරයා කියා සිටියේ.\nඑම මුදල ලෝක බැංකු ණයක් යටතේ හිමිවූ මුදලක් බව ද හෙතෙම ප්‍රකාශ කළා.\nමේ අතර, අයවැයෙන් හඳුන්වා දුන්, ලබන ජනවාරි මාසයේ සිට ක්‍රියාත්මක වීමට නියමිත භාණ්ඩ හා සේවා බද්දේ ප්‍රතිශතය තවමත් තීරණය කර නොමැති අතර,මීට පෙර පනවා තිබු, වැට් බද්දට එය ආදේශනයක් බවයි හෙතෙම වැඩිදුරටත් සඳහන් කළේ.",
       "URL": "https://www.hirunews.lk/288570/ඉන්ධන-මිල-සූත්‍රයක්-එයි-ද-මුදල්-අමාත්‍යාංශ-ලේකම්ගෙන්-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1550"
}