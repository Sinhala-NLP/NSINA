{
       "Source": "hirunews",
       "Timestamp": "Friday, 30 June 2017 - 7:51",
       "Headline": "දෑලතුරට ජංගම පොලිස් මුර සංචාර",
       "News Content": "ජා ඇල - දෑලතුර ප්‍රදේශයට විශේෂ පොලිස් ආරක්ෂාවක් යොදවා තිබෙනවා.\nපමුණුගම පොලිසිය සඳහන් කළේ පොලිස් විශේෂ කාර්ය බලකාය සහ පොලිස් නිලධාරීන් ආරක්ෂාව සඳහා යොදවා ඇති බවයි.\nඑමෙන්ම, රාත්‍රි කාලයේ විශේෂ ජංගම පොලිස් මුර සංචාරද යොදවා තිබෙනවා.\nකොළඹ මහ නගර සභාවේ කැලි කසල දෑලතුර ප්‍රදේශයේ  මුතුරාජවෙල වගුරු බිමේ පිහිටි පෞද්ගලික ඉඩමකට බැහැර කිරීමට එරෙහිව ඊයේ දෙවන දිනටත් ප්‍රදේශයේ ජනතාව විරෝධතාවයක නිරත වුණා.\nඑහිදී විරෝධතාකරුවන් සහ කසල රැගෙන පැමිණි ලොරි රථ රියදුරන් අතර ඇති වුයේ දැඩි උණුසුම් තත්ත්වයක්.\nකෙසේ වෙතත්, අවසානයේ ජනතාවගේ විරෝධය හේතුවෙන් ප්‍රදේශයට කසල බැහැර කිරීම පැය 04 ක පමණ කාලයක් තාවකාලිකව නතර කෙරුණද යළි අදාළ ඉඩමට කසල බැහැර කිරීමට කොළඹ මහ නගර සභාව කටයුතු කළා.\nඅද දිනයේදීත් පොලිස් ආරක්ෂාව මධ්‍යයේ කසල බැහැර කිරීමට පියවර ගන්නා බවයි පොලිසියේ ජ්‍යෙෂ්ඨ ප්‍රකාශකයෙකු හිරු ප්‍රවෘත්ති අංශයට සඳහන් කළේ.\nමේ අතර බස්නාහිර පළාත තුළ අනවසරයෙන් කසල බැහැර කළ තවත් පුද්ගලයින් 144 දෙනෙකු අත්අඩංගුවට ගෙන තිබෙනවා.\nඔවුන්ට එරෙහිව අදාළ පොලිස් ස්ථාන මගින් නඩු පැවරීමටද කටයුතු කර ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේ. පොලිස් නිලධාරීන් සහ ශ්‍රී ලංකා යුද හමුදා නිලධාරීන් සමඟ එක්ව බස්නාහිර පළාත තුළ අනවසරයෙන් කසල බැහැර කරන පුද්ගලයින් සොයා මෙහෙයුමක් ආරම්භ කර තිබෙනවා.\nමීට පෙරද බස්නාහිර පළාතේ අනවසරයෙන් කසල බැහැර කළ පුද්ගලයින් 454 දෙනෙකු අත්අඩංගුවට ගනු ලැබුවා.",
       "URL": "https://www.hirunews.lk/164735/දෑලතුරට-ජංගම-පොලිස්-මුර-සංචාර",
       "Category": "Local News",
       "Parent URL": "https://www.hirunews.lk/local-news.php?pageID=4445"
}