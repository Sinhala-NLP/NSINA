{
       "Source": "hirunews",
       "Timestamp": "Monday, 04 October 2021 - 19:17",
       "Headline": "පාස්කු ප්‍රහාර නඩුවේ නවුෆර් මවුලවි ඇතුළු 10 කට නීතිඥවරු නැහැ  (වීඩියෝ)",
       "News Content": "පාස්කු ඉරිදා ත්‍රස්ත ප්‍රහාරය සම්බන්ධයෙන් ඊබ්‍රහිම් මොහොමදු නවුෆර් හෙවත් නවුෆර් මවුලවි ඇතුලු‍ විත්තිකරුවන් 24 දෙනෙකුට කොළඹ මහාධිකරණය හමුවේ අද චෝදනා පත්‍ර භාර දුන්නා.\nඒ අදාල නඩුව ත්‍රිපුද්ගල මහාධිකරණ විනිසුරු මඩුල්ල හමුවේ කැඳවූ අවස්ථාවේදීයි.\nපාස්කු ඉරිදා ත්‍රස්ත ප්‍රහාරය සම්බන්ධයෙන් විත්තිකරුවන් 25 දෙනෙකුට එරෙහිව නීතිපතිවරයා ගොනු කර ඇති නඩුව දමිත් තොටවත්ත, අමල් රණරාජා සහ නවරත්න මාරසිංහ යන ත්‍රිපුද්ගල මහාධිකරණ විනිසුරු මඩුල්ල ඉදිරියේ අද කැඳවනු ලැබුවා.\nකොරෝනා ආසාදිතව සිටින නඩුවේ 15  වන විත්තිකරු වන මොහොමදු හනීෆා සෙයිනූල් ආබ්දීන් නමැත්තා අද අධිකරණයට ඉදිරිපත් කෙරුණේ නැහැ.\nඅධිකරණයට ඉදිරිපත් කර සිටි විත්තිකරුවන් 24 දෙනාට නීතිපතිවරයා විසින් ගොනු කරන ලද චෝදනා පත්‍ර එහිදී භාර දෙනු ලැබුවා.\nමෙම නඩුවේ  ප්‍රධාන විත්තිකරු වන නවුෆර් මවුලවි ඇතුළු දස දෙනෙකු සඳහා නීතීඥවරුන් අධිකරණය හමුවේ පෙනී සිටියේ නැහැ.\nඑම විත්තිකරුවන් අධිකරණයෙන් ඉල්ලා සිටියේ තමන් වෙනුවෙන් පෙනී සිටීම සඳහා රජයේ වියදමින් දෙමළ භාෂාව දන්නා නීතිඥවරයෙකු පත් කරන ලෙසයි.\nඒ අනුව, විත්තිකරුවන් වෙනුවෙන් පෙනී සිටීම සඳහා දෙමළ භාෂාව දන්නා නීතිඥවරුන්ගේ නාමලේඛනයක් ඉදිරිපත් කරන ලෙස ත්‍රිපුද්ගල විනිසුරු මඩුල්ල ශ්‍රී ලංකා නීතිඥ සංගමයේ සභාපතිවරයාට නියම කළා.\nසිංහල භාෂාවෙන් ඉදිරිපත් කර ඇති චෝදනා පත්‍රවල දෙමළ පරිවර්තනයක් ලබාදෙන ලෙස නඩුවේ ප්‍රධාන විත්තිකරු වන නවුෆර් මවුලවි ඇතුළු විත්තිකරුවන් 17 දෙනෙකු අධිකරණයෙන් ඉල්ලා සිටියා.\nමොහොමඩ් අක්‍රම් අහක්කම් නමැති විත්තිකරු ඉල්ලා සිටියේ තමන්ට චෝදනා පත්‍රයේ ඉංග්‍රීසි භාෂා පරිවර්තනයක් ලබා දෙන ලෙසයි.\nඅදාළ පරිවර්තන ලබාදීමට අවශ්‍ය පියවර ගන්නා ලෙස ත්‍රිපුද්ගල විනිසුරු මඩුල්ල පැමිණිල්ලට නියම කළා.\nඅනතුරුව, පැමිණිල්ල වෙනුවෙන් පෙනී සිටි අතිරේක සොලිස්ටර් ජනරාල් හරිප්‍රියා ජයසුන්දර මෙම නඩුවට පාදක වන සිද්ධීන් හා කරුණු ඉතා සංවේදී ආකාරයෙන් අධිකරණයට ඉදිරිපත් කළා.\nක්‍රිස්තුස් වහන්සේගේ උත්ථානය සිහිපත් කරන පාස්කු ඉරුදින කිතුනු දේවස්ථාන හා සංචාරක හෝටල් ඉලක්ක කරගනිමින් එක්තරා ආගමික අන්තවාදී කණ්ඩායමක් එල්ල කළ ත්‍රස්ත ප්‍රහාරයෙන් පුද්ගලයින් 275 කට ආසන්න පිරිසක් මියගොස් තවත් 586 ක පිරිසක් තුවාල ලැබූ බව අතිරේක සොලිසිටර් ජනරාල්වරිය පැවසුවා.\nඑදින අලු‍ත් ඇදුම් ඇඳගෙන තම මව්පියන්ගේ අත්වල එල්ලී දේවස්ථාන කරා ගිය දරුවන් තමන් මේ යන්නේ අවසන් ගමන්  බව නොදැන සිටින්නට ඇතැයි ඇය සංවේදීව අධිකරණය හමුවේ සඳහන් කළා.\nඅතිරේක සොලිස්ටර් ජනරාල් හරිප්‍රියා ජයසුන්දර වැඩිදුරටත් පැවසුවේ මෙම අවාසනාවන්ත ප්‍රහාරය නිසා මිනිස් ජීවිත පමණක් නොව සාමය, සංහිඳියාව සහ සහෝදරත්වය ද අපගෙන් ගිලිහී ගිය බවයි.\nක්‍රිස්තුන් වහන්සේ මළවුන්ගෙන් උත්ථාන වූ පාස්කු ඉරිදා මෙම ප්‍රහාරය එල්ල කිරීම සඳහා අන්තවාදීන් තෝරාගෙන ඇත්තේ තම මතවාදය ලොව පුරා ප්‍රචලිත කිරීමේ අරමුණෙන් බව සඳහන් කළ ඇය ඉතා සුළු පිරිසක් මෙවැනි අන්තවාදී කටයුතුවලට ඇබ්බැහි වී ඇති බව ද කියා සිටියා.\nඔවුන් විසින් ආගමික මතවාද විකෘති කරමින් සිදු කරනු ලබන ත්‍රස්තවාදී ක්‍රියා පිටුදැකිය යුතු බවයි අතිරේක සොලිස්ටර් ජනරාල් හරිප්‍රියා ජයසුන්දර අවධාරණය කළේ.\nමෙම නඩුවට පාදක වන චෝදනා පත්‍රය ලංකා ඉතිහාසයේ මෙතෙක් අසා නොතිබුණු ආකාරයේ චෝදනා පත්‍රයක් යැයි සඳහන් කළ අතිරේක සොලිස්ටර් ජනරාල්වරිය එහි චෝදනා 23,270 ක් අන්තර්ගත වන බව සඳහන් කළා.\nමෙම සිද්ධියේ ඇතැම් විමර්ශන සඳහා ඇමරිකානු හා ඕස්ටේ්‍රලියානු පරීක්ෂණ ආයතනවල සහාය ලබාගත් බවද ඇය පැවසුවා.\nත්‍රිපුද්ගල විනිසුරු මඩුල්ලේ සභාපති විනිසුරු දමිත් තොටවත්ත මෙහිදී සඳහන් කළේ මෙම නඩුවේ 23000කට අධික චෝදනා විවෘත අධිකරණයේ එක් එක් විත්තිකරුවෙකු වෙනුවෙන් කියවා දීමට ගිය හොත් අවම වශයෙන් මාස 6 කට වැඩි කාලයක් ගතවනු ඇති බවයි.\nඒ අනුව එක් එක් විත්තිකරුට අදාළ වන චෝදනා වෙන් වෙන්ව තෝරාගෙන ඒවා විවෘත අධිකරණයේ කියවීම තුලින් කාලය ඉතිරි කර ගැනීමට හැකි වනු ඇතැයි යෝජනා කළ සභාපති විනිසුරුවරයා, ඒ පිළිබඳව අවධානය යොමු කරන ලෙසද අතිරේක සොලිසිටර් ජනරාල්වරියට දැනුම් දුන්නා.\nමේ වනවිට රක්ෂිත බන්ධනාගාරගත කර සිටින විත්තිකරුවන් 24 දෙනාම නඩු විභාගය පවතින සෑම දිනකම අධිකරණයට ඉදිරිපත් කිරීමට වග බලා ගන්නා ලෙසත්, එසේ ඉදිරිපත් කිරීමට අපහසු නම් විද්‍යුත් තාක්ෂණ ක්‍රමවේදය ඔස්සේ හෝ ඔවුන්ගේ පෙනී සිටීම අධිකරණය හමුවේ තහවුරු කිරීමට අවශ්‍ය පියවර ගන්නා ලෙසත්, ත්‍රිපුද්ගල විනිසුරු මඩුල්ල බන්ධනාගාර කොමසාරිස් ජනරාල්වරයාට නියෝග කළා.\nනඩුව නොවැම්බර් මස 23 වන දා යළි කැඳවීමට නියමිතයි.",
       "URL": "https://www.hirunews.lk/284060/පාස්කු-ප්‍රහාර-නඩුවේ-නවුෆර්-මවුලවි-ඇතුළු-10-කට-නීතිඥවරු-නැහැ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1650"
}