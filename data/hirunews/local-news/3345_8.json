{
       "Source": "hirunews",
       "Timestamp": "Sunday, 19 May 2019 - 13:02",
       "Headline": "දසවාර්ෂාභිශේකය ජනපති ප්‍රධානත්වයෙන්",
       "News Content": "යුද්ධයේදී දිවි පිදූ, ආබාධිත තත්ත්වයට පත්වූ සහ ඒ වෙනුවෙන් කැප වූ අභීත රණවිරුවන් සිහිපත් කෙරෙන දසවාර්ෂාභිශේක ජාතික රණවිරු සැමරුම් උත්සවය අද පස්වරුවේ ජනාධිපති මෛත්‍රීපාල සිරිසේනගේ ප්‍රධානත්වයෙන් පැවැත්වීමට නියමිතයි.\nඒ, ශ්‍රී ජයවර්ධනපුර කෝට්ටේ පාර්ලිමේන්තු ක්‍රීඩාංගණයේදියි. ත්‍රිවිධ හමුදාවේ මියගිය සහ ආබාධිත රණවිරුවන්ගේ ඥාතීන් ඇතුළු විශාල පිරිසක් මේ සඳහා සහභාගි වනු ඇති.\nදිිවි පිදු රණවිරුවන් ජාතික වීරයන් ලෙස පරම වීර විභූෂණ පදක්කම් පිරිනැමීම මෙන්ම පරම වීර විභූෂණ හිමියන් වෙනුවෙන් උත්තමාචාර පොත එළිදැක්වීමද එහිදී සිදුකිරීමට නියමිතයි.\nමේ අතර, ජීවිත කැප කළ ත්‍රිවිධ හමුදාවේ, පොලීසියේ සහ සිවිල් ආරක්ෂක බලකායේ වීරෝධාර රණවිරුවන් සිහිපත් කරමින් අද පස්වරුවේ දිවයින පුරා සාමයේ පහනක් දල්වා ඔවුන් ස්මරණය කරන ලෙස ආරක්ෂක අමාත්‍යාංශය සියළු ජනතාව වෙතින් ඉල්ලීමක් ද කරනවා.\nමේ අනුව ආගමික ස්ථාන, රජයේ හා පෞද්ගලික ආයතන, සියළු නිවෙස් මෙන්ම ත්‍රිවිධ හමුදා කදවුරු හා පොලිස් ස්ථාන තුළ අද රාත්‍රී 7ට මෙලෙස පහනක් දල්වන ලෙසටයි ආරක්ෂක අමාත්‍යාංශය ඉල්ලා සිටින්නේ.",
       "URL": "https://www.hirunews.lk/216663/දසවාර්ෂාභිශේකය-ජනපති-ප්‍රධානත්වයෙන්",
       "Category": "Local News",
       "Parent URL": "https://www.hirunews.lk/local-news.php?pageID=3345"
}