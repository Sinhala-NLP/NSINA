{
       "Source": "hirunews",
       "Timestamp": "Tuesday, 20 November 2018 - 18:36",
       "Headline": "පාර්ලිමේන්තුව තේරීම් කාරක සභාවට නාමයෝජනා අපේක්ෂාවෙන් - ගැටළුවක් මතුවුවහොත් යළි කල් තැබෙන ලකුණු",
       "News Content": "පාර්ලිමේන්තුවේ ඉදිරි කටයුතු සඳහා වූ තේරීම් කාරක සභාවට නියෝජිතයින් පත් කිරීමේදී බහුතරය සම්බන්ධයෙන් ප්‍රශ්නයක් මතුවුවහොත් එම තේරීම් කාරක සභාව පත් කිරීම ගැටළු සහගත වන බව පාර්ලිමේන්තුවේ ජ්‍යෙෂ්ඨ ප්‍රකාශකයෙකු සඳහන් කළා.\nආණ්ඩු පක්ෂය සහ විපක්ෂය තේරීම් කාරක සභාව තුළ තම තමන්ට බහුතර සාමාජිකත්වයක් අවශ්‍ය බව ප්‍රකාශ කිරීම ඊට හේතුවයි.\nකෙසේ වෙතත් සිකුරාදා පාර්ලිමේන්තුව රැස්වීමට නියමිත අතර, බ්‍රහස්පතින්දාට ඉල්පුර පසළොස්වක පොහොය යෙදීම නිසා හෙට දිනයේ ඊට අදාළ සාමාජිකයන් නම් කිරීම අනිවාර්ය වනවා.\nඑහෙත් සාමාජික සංඛ්‍යාව පිළිබඳ එකඟතාවකට පැමිණීමට නොහැකිවුවහොත් තේරීම් කාරක සභාව පත් කිරීමට නොහැකි වනු ඇතැයි පාර්ලිමේන්තු ප්‍රකාශකයා හිරු ප්‍රවෘත්ති අංශයට ප්‍රකාශ කළා.\nඔහු කියා සිටියේ පාර්ලිමේන්තුව එම නම් ලැබෙන තුරු අපේක්ෂාවෙන් සිටින බවයි.\nමෙම තේරීම් කාරක සභාව කථානායකවරයා ඇතුළු සාමාජිකයන් 12 දෙනෙකුගෙන් සැදුම් ලබනවා.\nහෙට දිනයේදී පාර්ලිමේන්තුව නියෝජනය කරන සියලූම පක්ෂ තේරීම් කාරක සභාව සඳහා කථානායකවරයාට නාම යෝජනා භාරදිය යුතු අතර, සිකුරාදා දිනයේදී පාර්ලිමේන්තුව රැස්වූ අවස්ථාවේදී පාර්ලිමේන්තු මහ ලේකම්වරයා විසිනුයි එම නම් ප්‍රකාශයට පත් කරනු ලබන්නේ.\nමෙම තේරීම් කාරක සභාව තුළින් අනෙකුත් සියලූම කාරක සභා වල ක්‍රීයාකාරීත්වය සහ මන්ත්‍රීවරුන් පත් කිරීමද සිදු කෙරෙනු ඇති.\nකෙසේ වෙතත් තේරීම් කාරක සභාවේ බහුතරය සම්බන්ධයෙන් ගැටළුවක් මතුවුවහොත් එළඹෙන සිකුරාදාද පාර්ලිමේන්තුව කල් තැබීමට සිදුවන බව පාර්ලිමේන්තු ප්‍රකාශකයා කියා සිටියේ.\nමේ වනවිට ප්‍රධාන දේශපාලන පක්ෂ සියල්ලම හෙට දිනයේදී තේරීම් කාරක සභාවට නම් යෝජනා කිරීම සිදුකිරීමට තීරණය කර තිබෙනවා.",
       "URL": "https://www.hirunews.lk/204594/පාර්ලිමේන්තුව-තේරීම්-කාරක-සභාවට-නාමයෝජනා-අපේක්ෂාවෙන්-ගැටළුවක්-මතුවුවහොත්-යළි-කල්-තැබෙන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=3642"
}