{
       "Source": "hirunews",
       "Timestamp": "Tuesday, 22 October 2019 - 9:57",
       "Headline": "කැළණි සහ අත්තනගලුඔයේ ජල මට්ටම් ඉහළට - අවදානයෙන් සිටින්නැයි දැනුම් දීමක්",
       "News Content": "දිවයිනට බලපා ඇති වැසි තත්ත්වය ඉදිරි සතිය තුළ ද අපේක්ෂා කරන බව කාලගුණ විද්‍යා දෙපාර්තමේන්තුව පවසනවා.\nඅද උදෑසන 8.30න් අවසන් වූ පැය 24 තුළ මිලිමීටර් 135.5ක් වන වැඩිම වර්ෂාපතනය ලැබී ඇත්තේ කෑගල්ල දිස්ත්‍රික්කයේ දෙහිඕවිට ප්‍රදේශයටයි.\nමේ අතර, වැසි සමඟ කැළණි ගඟේ සහ අත්තනගලුඔයේ ජල මට්ටම් ඉහළ ගොස් තිබෙනවා.\nවාරිමාර්ග දෙපාර්තමේන්තුව සදහන් කළේ කැළණි ගඟ නාගලගම්වීදිය, හංවැල්ල සහ ග්ලේන්කෝස් යන ජල මිනුම් ස්ථානවල ජල මට්ටම විමසිලිමත් විය යුතු මට්ටම කරා ළඟා වී ඇති බවයි.\nඑසේම අත්තනගලුඔය, දූනමලේ ප්‍රදේශයෙන් සුළු ගං වතුර මට්ටමක් දක්වා ඉහළ ගොස් ඇති බැවින් මීගමුව, ජාඇල, කටාන, මිනුවන්ගොඩ, ගම්පහ සහ අත්තනගල්ල යන ප්‍රාදේශීය ලේකම් කොට්ඨාශවල පහත්බිම්වල වෙසෙන ජනතාව අවදානයෙන් සිටිය යුතු බවයි වාරිමාර්ග දෙපාර්තමේන්තුව දැනුම් දෙන්නේ.\nමීට අමතරව තම්බෝව, රාජාංගණය, දැදුරුඔය, අංගමුව සහ කුකුළේ ගඟ යන ජලාශවල වාන් දොරටු තවදුරටත් විවෘත කර තිබෙනවා.\nකලාඔයේ ජල මට්ටම ඉහළ යාම නිසා වසා දැමුණු පුත්තලම - පරණ මන්නාරම මාර්ගයේ තවදුරටත් ගමනාගමනයට බාධා එල්ල වී ඇති බවයි හිරු වාර්තාකරු සදහන් කළේ.\nවැසි ජලය පිරී පැවතීම නිසා පුත්තලම දිස්ත්‍රික්කයේ පහත් බිම්වල වෙසෙන පුද්ගලයින් 7000කට වැඩි ප්‍රමාණයක් පීඩාවට පත්ව සිටිනවා.\nඑමෙන්ම, රත්නපුර, කෑගල්ල, කළුතර සහ බදුල්ල යන දිස්ත්‍රික්කවලට පැනවූ නාය යාමේ අවදානම තවදුරටත් ක්‍රියාත්මක බවයි ජාතික ගොඩනැගිලි පර්යේෂණ සංවිධානය සඳහන් කළේ.\nමේ අතර, පවතින වැසි තත්ත්වයත් සමඟ ජල විදුලි නිෂ්පාදනය සියයට 55 දක්වා ඉහළ ගොස් තිබෙනවා.\nවිදුලිබල අමාත්‍යාංශයේ මාධ්‍ය ප්‍රකාශක සුලක්ෂණ ජයවර්ධන කියා සිටියේ කාසල්රී ජලාශයේ ජල මට්ටම සියයට 93.6 දක්වා ද, මාවුස්සාකැළේ ජල මට්ටම සියයට 95.2 දක්වා ද, සමනළ වැවේ ජල මට්ටම සියයට 90.8 දක්වා ද ඉහළ ගොස් ඇති බවයි.\nඑසේම කොත්මලේ ජලාශයේ ජල මට්ටම සියයට 86.1 දක්වා සහ වික්ටෝරියා ජලාශයේ ජල මට්ටම සියයට 74.7 දක්වා ඉහළ ගොස් තිබෙනවා.\nමේ හේතුවෙන් දෛනික විදුලි අවශ්‍යතාව ගිගාවොට් පැය 48 සිට 38 දක්වා පහළ බැස ඇති බව විදුලිබල අමාත්‍යාංශය සදහන් කළා.",
       "URL": "https://www.hirunews.lk/226738/කැළණි-සහ-අත්තනගලුඔයේ-ජල-මට්ටම්-ඉහළට-අවදානයෙන්-සිටින්නැයි-දැනුම්-දීමක්",
       "Category": "Local News",
       "Parent URL": "https://www.hirunews.lk/local-news.php?pageID=3085"
}