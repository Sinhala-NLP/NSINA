{
       "Source": "hirunews",
       "Timestamp": "Sunday, 20 November 2022 - 13:28",
       "Headline": "ලෝක කුසලාන පාපන්දු තරගාවලියේ පළමු තරගය කටාර් හා ඉක්වදෝරය අතර",
       "News Content": "කාණ්ඩ අටක් යටතේ කණ්ඩායම් 32 ක සහභාගීත්වයෙන් දින 28 ක් පුරා පැවැත්වෙන ලෝක කුසලාන පාපන්දු තරගාවලියේ පළමු තරගය සත්කාරක කටාර් රාජ්‍යය සහ ඉක්වදෝරය අතර, අද (20) පැවැත්වෙනවා.\nඒ ශ්‍රී ලංකා වේලාවෙන් රාත්‍රී 9.30 ටයි. පළමු තරගය පැවැත්වෙන අල් කෝර් හි අල් බයිට් ක්‍රීඩාංගණයේ ප්‍රේක්ෂක ධාරිතාව 60,000 ක්.\nක්‍රීඩාංගණ අටක තරග 64 ක් මෙවර පාපන්දු ලෝක කුසලාන තරගාවලියේදී පැවැත්වෙන අතර, එහිදී සත්කාරක කටාර් රාජ්‍යය හා ඉක්වදෝරය, නෙදර්ලන්තය, එංගලන්තය, ඇමරිකාව, ආජන්ටිනාව, ප්‍රංශය, ඔස්ට්‍රෙලියාව, බ්‍රසීලය, දකුණු කොරියාව සහ රුසියාව ඇතුලු කණ්ඩායම් 32 ක් තරග වැදීමට නියමිතයි.\nමෙවර තරගාවලියේ ශූරතාව දිනාගන්නා කණ්ඩායමට ඩොලර් මිලියන 44 ක මුදලක් ලබාදීමට නියමිත අතර, එය ශ්‍රී ලංකා මුදලින් රුපියල් මිලියන 16 කට ආසන්න මුදලක් වනවා.\nමෙවර තරගාවලියේදී ක්‍රීඩාංගණ තුළ මත්පැන් පානය කිරීම තහනම් කර තිබෙනවා.\nඑමෙන්ම කාන්තාවන් තුන්දෙනෙකු පළමු වරට තරග තීරකවරියන් ලෙස පාපන්දු ලෝක කුසලාන තරගාවලියට සහභාගිවීම ද විශේෂත්වයක්.\nඅද පැවැත්වෙන සමාරම්භක උත්සවය මෙරට වේලාවෙන් 7.00ට පමණ පැවැත්වීමට නියමිත අතර, එහි නිල ගීතයට සුප්‍රසිද්ධ දකුණු කොරියානු පොප් තරුවක් ජුන්ග් කුක් සහ කටාර් ගායක ෆහාඩ් අල් කුබෙයිෂි ගායනා කිරීමට නියමිතයි.\nඅවසන් වරට 2018 වසරේ රුසියාවේ පැවති පාපන්දු ලෝක කුසලාන ශූරතාව ප්‍රංශය දිනාගනු ලැබුවේ ක්‍රොඒෂියාව පරාජයට පත් කරමින්.",
       "URL": "https://www.hirunews.lk/320849/ලෝක-කුසලාන-පාපන්දු-තරගාවලියේ-පළමු-තරගය-කටාර්-හා-ඉක්වදෝරය-අතර",
       "Category": "Local News",
       "Parent URL": "https://www.hirunews.lk/local-news.php?pageID=721"
}