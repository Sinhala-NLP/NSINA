{
       "Source": "hirunews",
       "Timestamp": "Wednesday, 30 October 2019 - 19:01",
       "Headline": "තැපැල් ඡන්දය හෙට - හයලක්ෂ පනස් නවදහසක් සූදානම්",
       "News Content": "නොවැම්බර් 16 වනදා පැවැත්වීමට නියමිත ජනාධිපතිවරණයේ තැපැල් ඡන්ද සළකුණු කිරීම හෙට ආරම්භ වනවා.\nඒ අනුව හෙට සහ අනිද්දා දිනයේදී සුදුසුකම් ලබා ඇති සියලූම රාජ්‍ය සේවකයින්ට තැපැල් ඡුන්දය සළකුනු කිරීමට අවස්ථාව හිමිවන බවයි මැතිවරණ කොමිසම සඳහන් කළේ.\nමීට අමතරව පොලීසිය, දිස්ත්‍රික් සහ මැතිවරණ ලේකම් කාර්යාලවල සේවයේ නියුතු රාජ්‍ය නිලධාරීන් හට නොවැම්බර් 4 සහ 5 යන දිනවල සිය සේවා ස්ථානවලදී තැපැල් ඡන්දය සළකුණු කිරීමට අවස්ථාව හිමිව තිබෙනවා.\nනොවැලැක්විය හැකි හේතුවක් නිසා ඡුන්දය භාවිත කිරීමට නොහැකි වූ තැපැල් ඡන්ද දායකයන්ට ලබන 7 වනදා අදාළ සහතික කිරීමේ නිලධාරියාගේ කාර්යාලය පිහිටි දිස්ත්‍රික්කයේ මැතිවරණ කාර්යාලයේදී තැපැල් ඡන්දය ප්‍රකාශ කළ හැකියි.\nමැතිවරණ කොමිෂන් සභාවේ නිලධාරීන්ටද තැපැල් ඡුන්දය සළකුණු කිරීම සඳහා වෙන් කර ඇත්තේ නොවැම්බර් 7 වනදායි.\nහෙට පැවැත්වීමට නියමිත තැපැල් ඡන්ද විමසීම සඳහා මේ වනවිට සියලූ කටයුතු සූදානම් කර අවසන්. මෙවර තැපෑලෙන් ඡන්දය සළකුණු කිරීමට හයලක්ෂ පනස් නවදහස් පන්සිය පහළොවක රාජ්‍ය නිලධාරීන් පිරිසක් සුදුසුකම් ලබා සිටිනවා.\nමැතිවරණ කොමිසම ප්‍රකාශ කළේ තැපැල් ඡුන්ද සළකුණු කරන අවස්ථාවන් නිරීක්ෂණය සඳහා එක් සහතික කිරීමේ නිලධාරී කාර්යාලයක් වෙත අපේක්ෂකයෙකු වෙනුවෙන් එක් නියෝජිතයෙකු සහ නිරීක්ෂණ සංවිධානයක් වෙනුවෙන් එක් නිරීක්ෂකයෙකු පත් කළ හැකි බවයි.\nඅදාළ සහතික කිරීමේ නිලධාරී කාර්යාලයේ සේවයේ නියුතු කිසිවෙකුටත් නිරීක්ෂණ කටයුතුවල නිරතවිය නොහැකි බවද කොමිසම ප්‍රකාශ කළා.\nයම් තැපැල් ඡන්ද සළකුණු කිරීමේ ස්ථානයක ඡන්දය දීමට බාධාවන හෝ බලපෑම් සිදුවන තත්ත්වයක් මතුවුවහොත් එම ස්ථානයේ ඡන්ද විමසීම අවලංගු කිරීමට සිදුවන බවද මැතිවරණ කොමිෂන් සභාව කියා සිටියා.\nමේ අතර ලේක් හවුස් ආයතනයට එරෙහිව සිදුකළ පැමිණිල්ලක් අනුව මැතිවරණ කොමිසමේ නිලධාරීන් අද එහි පැමිණ තිබුණා.\nනව ප්‍රජාතන්ත්‍රවාදි පෙරමුණේ ජනාධිපති අපේක්ෂක සජිත් ප්‍රේමදාසගේ මැතිවරණ ප්‍රචාරක කටයුතු සඳහා එම ආයතනයේ මුද්‍රණ යන්ත්‍රවලින් අත්පත්‍රිකා මුද්‍රණය කරන බවටයි පැමිණිල්ල ලැබී ඇත්තේ.",
       "URL": "https://www.hirunews.lk/227295/තැපැල්-ඡන්දය-හෙට-හයලක්ෂ-පනස්-නවදහසක්-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=3072"
}