{
       "Source": "hirunews",
       "Timestamp": "Thursday, 17 May 2018 - 7:35",
       "Headline": "රජයේ වෛද්‍යවරුන් අද වර්ජනයේ",
       "News Content": "ශ්‍රී ලංකාව සහ සිංගප්පූරුව අතර අත්සන් කර ඇති නිදහස් වෙළඳ ගිවිසුමට විරෝධය පළ කරමින් දිවයින පුරා රජයේ රෝහල්වල වෛද්‍යවරුන් අද සංකේත වර්ජනයක නිරතවනවා.\nරජයේ වෛද්‍ය නිලධාරීන්ගේ සංගමයේ මාධ්‍ය ප්‍රකාශක වෛද්‍ය සමන්ත ආනන්ද කියා සිටියේ උදෑසන අටට ආරම්භ කරන මෙම වර්ජනය මාතෘ සහ ළමා රෝහල්, පිළිකා ආයතනය සහ වකුගඩු සායනවල ක්‍රියාත්මක නොවන බවයි.\nමේ අතර නව සේවා ව්‍යවස්ථාවක් සකස් කිරීම ඇතුලූ ඉල්ලීම් කිහිපයක් මුල් කරගනිමින් ශ්‍රී ලංකා ආගමන හා විගමන නිලධාරීන්ගේ සංගමය අද මධ්‍යම රාත්‍රියේ සිට අකුරට වැඩ කිරීමේ වෘත්තිය ක්‍රියාමාර්ගයක් ආරම්භ කිරීමට නියමිතයි.\nඑහි සභාපති අරුණ කණුගල කියා සිටියේ මීට සමගාමීව කටුනායක ජාත්‍යන්තර ගුවන් තොටුපල ඉදිරිපිට අද රාත්‍රියේ නිහඩ විරෝධතාවක් පැවැත්වීමට සූදානම් කර ඇති බවයි.\nගුවන් තොටුපල සහ වරාය ආගමන - විගමන නිලධාරීන් මෙම වෘත්තිය ක්‍රියාමාර්ගයට එක්වන බවද ඔහු කියා සිටියා.\nඑමෙන්ම දිගුකාලීන විදුලි ජනන සැලැස්මට මහජන උපයෝගී කොමිසම මෙතෙක් අනුමැතිය ලබානොදීමට විරෝධය පළ කරමින් ලංකා විදුලිබල මණ්ඩලයේ ඉංජිනේරු සංගමය ආරම්භ කළ අකුරට වැඩ කිරීමේ වෘත්තිය ක්‍රියාමාර්ගය තවදුරටත් ක්‍රියාත්මකයි.",
       "URL": "https://www.hirunews.lk/190921/රජයේ-වෛද්‍යවරුන්-අද-වර්ජනයේ",
       "Category": "Local News",
       "Parent URL": "https://www.hirunews.lk/local-news.php?pageID=3941"
}