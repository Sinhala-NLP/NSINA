{
       "Source": "hirunews",
       "Timestamp": "Wednesday, 29 June 2022 - 13:56",
       "Headline": "කන්දකාඩු පුනරුත්ථාපන මධ්‍යස්ථානයෙන් පැන ගිය පිරිස පන්සියය පනී - පිරිස සොයා පොලීසිය හා හමුදාව ඒකබද්ධ මෙහෙයුමක",
       "News Content": "ඊයේ (28) රාත්‍රියේ කන්දකාඩු පුනරුත්ථාපන මධ්‍යස්ථානයේ ඇති වූ ගැටුමක් අතරතුර එහි සිටි නේවාසික රැඳවියන් හයසියයකට ආසන්න පිරිසක් ඉන් පළා ගොස් තිබෙනවා.\nඅදාළ පුනරුත්ථාපන මධ්‍යස්ථානයේ නේවාසිකව පුනරුත්ථාපනය ලබමින් සිටි රැඳවියෙකුගේ සැකකටයුතු මිය යාමේ සිද්ධියක් සම්බන්ධයෙන් පරීක්ෂණයක් පැවැත්වීමට වැලිකන්ද පොලිස් ස්ථානයේ නිලධාරින් පිරිසක් අදාළ පුනරුත්ථාපන මධ්‍යස්ථානය වෙත වාර්තා කිරීමෙන් අනතුරුවයි මෙම රැඳවියන් පිරිස පළා ගොස් ඇත්තේ.\nඑම අවස්ථාවේ කළහකාරී අයුරින් හැසිරී ඇති නේවාසික රැඳවියන් පුනරුත්ථාපන මධ්‍යස්ථානයේ කම්බි වැටවල් කඩා පැන ගොස් තිබෙනවා.\nමෙලෙස පැන ගොස් ඇති රැඳවියන් පිරිස හයසියයකට ආසන්න වන අතර අදාළ සිද්ධිය සිදු වන අවස්ථාවේ රැඳවියන් දහසක පමණ පිරිසක් පුනරුත්ථාපන මධ්‍යස්ථානයේ නේවාසිකව පුනරුත්ථාපනය වෙමින් සිට තිබෙනවා.\nපැනගිය පිරිස සොයා මේ වන විට හමුදාව සහ පොලීසිය ඒකාබද්ධ මෙහෙයුමක් දියත් කොට තිබෙන බව පුනරුත්ථාපන කොමසාරිස් ජනරාල්වරයා කියා සිටිනවා.",
       "URL": "https://www.hirunews.lk/308506/කන්දකාඩු-පුනරුත්ථාපන-මධ්‍යස්ථානයෙන්-පැන-ගිය-පිරිස-පන්සියය-පනී-පිරිස-සොයා-පොලීසිය-හා-හමුදාව-ඒකබද්ධ-මෙහෙයුමක",
       "Category": "Local News",
       "Parent URL": "https://www.hirunews.lk/local-news.php?pageID=1060"
}