{
       "Source": "hirunews",
       "Timestamp": "Wednesday, 14 June 2017 - 20:13",
       "Headline": "අවධානම් සෙල්ෆි උන්මාදයට හේතුව හෙළිවෙයි",
       "News Content": "ජංගම දුරකතනය අද වනවිට ලෝකයේ ඇති සියලු විද්‍යුත් පහසුකම් එකට එකතු කළ අපූරු මෙවලමක්.\nනමුත් මිනිසුන්ගේ වරදින් මේ අපූරු මෙවළම ජීවිත බිළිගන්නා මාරයෙක් බවට පත්වු සිදුවීම් කිහිපයක් පසුගිය දිනවලදී අපට අසන්නට ලැබුණා.\nලොව පුරා සීග්‍රයෙන් පැතිර ඇති සෙල්ෆි උන්මාදයේ ඛේදනීය සිදුවීම් කිහිපයක්ම පසුගියදා එක පෙළට වාර්තා වුණේ ශ්‍රී ලංකාවම කළඹවමින්.\nමෙහි ආසන්නතම සිදුවීම ලෙස වාර්තා වුණේ පසුගිය ඉරිදා පස්වරුවේ කහව දුම්රිය ස්ථානය ආසන්නයේදී අලුත විවාහ වූ යුවළක් අනතුරට පත්වීමයි.\nඅනතුර සිදුවීමට මොහොතකට පෙර ලබාගත් සෙල්ෆි ඡායාරූපය මේ වනවිට සමාජ මාධ්‍යයේ කාගේත් කතාබහට ලක්වනවා.\nදුම්රිය මාර්ගය අසල දුම්රියට අඩි කිහිපයක් පිටුපා ඔවුන් සෙල්ෆි ඡායාරූපය සදහා පෙනී සිටින අයුරු එහි දැක්වෙනවා.\nඅනතුරින් 26 හැවිරිදි තරුණයා ජීවිතක්ෂයට පත් වූ අතර 20 හැවිරිදි තරුණිය තුවාල ලබා බලපිටිය රෝහලට ඇතුළත් කෙරුණා.\nමේ අතර සිංගප්පුරුවේ සිට දිවයිනට පැමිණි අනුරාධපුරයේ පදිංචි 24 හැවිරිදි ශෂී මධුෂංක රණවීර තම බාල සොහොයුරා සමග කොල්ලුපිටිය ප්‍රදේශයේ දුම්රිය මාර්ගයේදී ජීවිතක්ෂයට පත්වුණේ ද සෙල්ෆි ඡායාරූපයක් ලබා ගැනීමට උත්සාහ කිරීමේදී.",
       "URL": "https://www.hirunews.lk/163586/අවධානම්-සෙල්ෆි-උන්මාදයට-හේතුව-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4469"
}