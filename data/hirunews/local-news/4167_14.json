{
       "Source": "hirunews",
       "Timestamp": "Monday, 18 December 2017 - 11:43",
       "Headline": "පුංචි ඡන්දේ පෙබරවාරි 10",
       "News Content": "එළඹෙන පළාත් පාලන ඡන්ද විමසීම පෙබරවාරි මස 10 වනදා පැවැත්වීමට මැතිවරණ කොමිසම් සභාව තීරණය කර තිබෙනවා.\nකොළඹ අද පැවති මාධ්‍ය හමුවකට එක්වෙමින් එහි සභාපති මහින්ද දේශප්‍රිය කියා සිටියේ ඊට අදාල ගැසට් නිවේදනය දෙසැම්බර් මස 26 වනදා නිකුත් කරන බවයි.\nමැතිවරණ නීති උල්ලංඝනය කරමින් දේශපාලන පක්ෂ සහ පුද්ගලයන් සිදුකරන භාණ්ඩ බෙදා හැරීම් සම්බන්ධයෙන් මැතිවරණ කොමිසමේ සභාපතිවරයා කියා සිටියේ එම භාණ්ඩවල ඇලවීමට මැතිවරණ කොමිසමෙන් විශේෂ ස්ටිකරයක් නිකුත් කරන බවයි.\nබෙදාහරින එම ද්‍රව්‍ය හෝ උපකරණ දේශපාලනඥයෙකුගේ හෝ දේශපාලන කණ්ඩායමක අවශ්‍යතාව මත බෙදාහරින ලද්දක් නොවන බවත් එය දේශපාලන අපේක්ෂකයෙකු සඳහා ඡන්දය ලබාදීමට හේතුවක් නොවන බව එම ස්ටිකරයේ සඳහන් බවයි කොමිසමේ සභාපතිවරයා එහිදී වැඩිදුරටත් අදහස් දක්වමින් සඳහන් කළේ.\nඑමෙන්ම දිවයින පුරාම නාම යෝජනා කාල සීමාව ප්‍රකාශයට පත්වීමත් සමග තවදුරටත් පෙළපාලි තහනම් බවයි මැතිවරණ කොමිසමේ සභාපති මහින්ද දේශප්‍රිය කියා සිටියේ.",
       "URL": "https://www.hirunews.lk/178667/පුංචි-ඡන්දේ-පෙබරවාරි-10",
       "Category": "Local News",
       "Parent URL": "https://www.hirunews.lk/local-news.php?pageID=4167"
}