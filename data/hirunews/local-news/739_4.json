{
       "Source": "hirunews",
       "Timestamp": "Saturday, 12 November 2022 - 16:25",
       "Headline": "මිනුවන්ගොඩ ත්‍රිපුද්ගල ඝාතනයේ වෙඩික්කරු සහ තවත් අයෙක් රිමාන්ඩ්",
       "News Content": "මිනුවන්ගොඩ ගමන්ගෙදර ප්‍රදේශයේ සිදුවූ ත්‍රිපුද්ගල ඝාතනයට සම්බන්ධ සැකකරුවන් දෙදෙනා ලබන 23 වනදා දක්වා රක්ෂිත බන්ධනාගාර ගතකර තිබෙනවා.\nසැකකරුවන් අද මිනුවන්ගොඩ වැඩබලන මහේස්ත්‍රාත් හමුවට ඉදිරිපත් කිරීමෙන් අනතුරුවයි මෙම නියෝගය ලබාදුන්නේ.\nසරුංගල් ගැටලුවක් මුල්කර ගනිමින් මිනුවන්ගොඩ ප්‍රදේශයේදී මෙලෙස ඝාතනයට ලක්ව තිබුණේ පියෙක් සහ ඔහුගේ පුත්‍රයන් දෙදෙනායි.\nඑම සිද්ධියේ වෙඩික්කරු සහ එම සැකකරුට පළායාමට ආධාර අනුබල දුන් පුද්ගලයා අද මෙලෙස රක්ෂිත බන්ධනාගාර ගත කෙරුණා.\nගුවන් හමුදාවේ හිටපු කෝප්‍රල්වරයෙකු වන 38 හැවිරිදි සැකකරු හඳුනාගැනීමේ පෙරෙට්ටුවක් සඳහා ආවරණය කර අධිකරණය හමුවට ඉදිරිපත් කර තිබූ බව අප වාර්තාකරුවන් සඳහන් කළා.\nඑම සැකකරු ලබන 23 වනදාට හඳුනාගැනීමේ පෙරෙට්ටුවකට ඉදිරිපත් කිරීම සඳහා ආවරණය කර අධිකරණයට යළිත් ඉදිරිපත් කරන ලෙසටයි බන්ධනාගාර නිලධාරීන්ට නියෝග කෙරුණේ.\nඝාතන සිද්ධියේ සැකකරු අනුරාධපුර පදවිය ප්‍රදේශයේ නිවසක සැගව සිටියදී අත්අඩංගුවට ගෙන මිනුවන්ගොඩ පොලිසියට භාරදී තිබුණා.\nඑම පුද්ගලයා අධිකරණ නියෝග උනුව පැය 48ක් මිනුවන්ගොඩ පොලිසියේ රඳවා තබාගෙන විමර්ශන සිදු කිරීමෙන් අනතුරුවයි අද අධිනරණයට ඉරිපත් කර ඇත්තේ.\nපසුගිය ඔක්තෝම්බර් මස 6 වනදා ගමන්ගෙදර ප්‍රදේශයේදි පියෙකු සහ ඔහුගේ පුතුන් දෙදෙනාට වෙඩි තබා ඝාතනය කිරීමේ චෝදනාව සම්බන්ධයෙන් මේවන විට සැකකරුවන් 7 දෙනෙකු සහ සැකකාරියක් රක්ෂිත බන්ධනාගාර ගතව පසුවනවා.",
       "URL": "https://www.hirunews.lk/320240/මිනුවන්ගොඩ-ත්‍රිපුද්ගල-ඝාතනයේ-වෙඩික්කරු-සහ-තවත්-අයෙක්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=739"
}