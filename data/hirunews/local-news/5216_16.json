{
       "Source": "hirunews",
       "Timestamp": "Saturday, 09 January 2016 - 12:43",
       "Headline": "බිරිඳ ඝාතනය කළ පුද්ගලයෙකු වස බී මරුට",
       "News Content": "අවිස්සාවේල්ල  පුවක්පිටිය දුම්රිය ස්ථානය ආසන්නයේදී සිය බිරිඳගේ ගෙල කපා ඝාතනය කළ පුද්ගලයෙකු වස බී සියදිවි හානි කරගෙන තිබෙනවා.\nඅවිස්සාවේල්ල පොලිසිය කියා සිටියේ අද (09)  අලූයම 2ට පමණ මෙම ඝාතනය සිදුව ඇති බවයි.\nඅදාළ කාන්තාව මීට දින 4 කට පෙර පුවක්පිටිය ප්‍රදේශයේ නවාතැන් ගෙන ඇත්තේ රැකියාවකට යාම සදහායි.\nඇය පෞද්ගලික ඇගලූම් කම්හලක සේවය කර ඇති අතර සැමියා පෞද්ගලික බස් රථයක රියදුරෙකු වශයෙන් සේවය කර තිබෙනවා.\nඔවුන්ගේ පදිංචිය බලංගොඩ ප්‍රදේශයේ බවයි පොලිසිය සදහන් කළේ.\nමියගිය මෙම යුවලට දරුවන් දෙදෙනෙකු ද සිටිනවා.\nඊයේ රාත්‍රියේදී මෙම පුද්ගලයා සිය බිරිඳ රැගෙන යාමට ඇය නවාතැන් ගෙන සිටි ස්ථානයට පැමිණ ඇති අතර එහිදී ඇති වූ බහින් බස්වීමක් හේතුවෙන් මෙම ඝාතනය සිදුවී ඇති බවටයි තොරතුරු වාර්තා වන්නේ.\nමෙලෙස ඝාතනයට ලක්වූ කාන්තාවගේ වයස අවුරුදු 29 ක් වන අතර, ඝාතනය සිදුකළ සැමියාගේ වයස අවුරුදු 33 ක්.\nසිද්ධිය සම්බන්ධයෙන් අවිස්සාවේල්ල පොලිසිය විශේෂ විමර්ශනයක් ආරම්භ කර තිබෙනවා.",
       "URL": "https://www.hirunews.lk/123678/බිරිඳ-ඝාතනය-කළ-පුද්ගලයෙකු-වස-බී-මරුට",
       "Category": "Local News",
       "Parent URL": "https://www.hirunews.lk/local-news.php?pageID=5216"
}