{
       "Source": "hirunews",
       "Timestamp": "Sunday, 07 January 2018 - 7:23",
       "Headline": "මත්ද්‍රව්‍ය රැගෙන ශ්‍රී පාද වන්දනාවේ ගිය 13 ක් දැලේ (ඡායාරූප)",
       "News Content": "කේරළ ගංජා, දුම්වැටි සහ විවිධ මත්ද්‍රව්‍ය රැගෙන ශ්‍රී පාද වන්දනාවේ පැමිණි තරුණයන් 13 දෙනෙකු පොලිස් අත්අඩංගුවට ගෙන තිබෙනවා.\nමත්ද්‍රව්‍ය රැගෙන එන පිරිස් අත්අඩංගුවට ගැනීම සඳහා හැටන් පොලිස් කොට්ඨාශ දුෂණ මර්දන ඒකකයේ නිලධාරීන් ඊයේ වැටලීම සිදුකර ඇත්තේ නිල සුනඛයෙකුගේ ද සහය ඇතිවයි.\nඒ අනුව වටවල දියගල ප්‍රදේශයේ කළ සෝදිසියකදී වාහනවලින් ශ්‍රී පාද වන්දනාවේ පැමිණි තරුණයන් සතුව තිබී මත්ද්‍රව්‍ය සොයාගෙන තිබෙනවා.\nඅවුරුදු 20 සහ 25 අතර වයස්වල පසුවන මෙම තරුණයන් හෝකන්දර, මඩකලපුව, කුරුණෑගල සහ මහනුවර ප්‍රදේශවල පදිංචිකරුවන්.\nඔවුන් අද හැටන් මහේස්ත්‍රාත් හමුවට ඉදිරිපත් කිරීමට නියමිතයි.\nශ්‍රී පාද වන්දනාවේ පැමිණීමේදී මත්ද්‍රව්‍ය රැගෙන නොයන ලෙසට වන්දනාකරුවන්ට උපදෙස් ලබාදී තිබෙනවා.\nඊට පටහැනිව ක්‍රියාකරන පුද්ගලයන් අත්අඩංගුවට ගැනීම සඳහා සිවිල් ඇඳුමින් සැරසුනු පොලිස් නිලධාරීන් මෙන්ම මත්ද්‍රව්‍ය වැටලීම් සඳහා විශේෂයෙන් පුහුණු කරනු ලැබු නිලධාරීන් ද දිවා රාත්‍රී දෙකෙහිම රාජකාරියේ නිරත වනවා.\nඡායාරූප - හැටන් රංජිත් රාජපක්ෂ",
       "URL": "https://www.hirunews.lk/180375/මත්ද්‍රව්‍ය-රැගෙන-ශ්‍රී-පාද-වන්දනාවේ-ගිය-13-ක්-දැලේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4138"
}