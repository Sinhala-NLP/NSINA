{
       "Source": "hirunews",
       "Timestamp": "Thursday, 03 February 2022 - 20:17",
       "Headline": "උතුරේ ධීවරයන් අදත් විරෝධයේ - ඇමති ගිය සාකච්ඡාවත් උණුසුම්",
       "News Content": "මෙරට මුහුදු සීමාව උල්ලංඝනය කරමින් ධිවර කටයුතුවල නිරත වන ඉන්දිය ධීවරයින් අත්අඩංගුවට ගන්නා ලෙස ඉල්ලමින් අදත් උතුරේ ධීවරයින් විරෝධතාවල නිරත වුණා.\nයාපනය පේදුරුතුඩුව - සුපර්මඩම් ප්‍රදේශයේදී එක් විරෝධතාවයක් පැවති අතර තවත් විරෝධතාවයක් පැවත්වුනේ යාපනය දිස්ත්‍රික් ලේකම් කාර්යාලය ඉදිරිපිටදීයි.\nදිස්ත්‍රික් ලේකම්කාර්යාලය ඉදිරිපිට පැවති විරෝධතාවය හේතුවෙන් යාපනය නුවර ප්‍රධාන මාර්ගයේ ගමනාගමනය ද අවහිර වු බවයි හිරු වාර්තාකරු සදහන් කළේ.\nඑමෙන්ම, යාපනය පේදුරුතුඩුව සුපර්මඩම් ප්‍රදේශයේ පැවති විරෝධතාවයේ නිරතවු පිරිස් සහ ධිවර කටයුතු අමාත්‍ය ඩග්ලස් දෙවානන්දා අතර සාකච්ජාවක් ද පැවත්වුණා. ඒ, ධීවර අමාත්‍යවරයා එම ස්ථානයට පැමිණීමත් සමඟයි.\nඑහිදි විරෝධතාවයේ නිරත වු උතුරේ ධීවරයින් අමාත්‍යවරයාගෙන් ඉල්ලා සිටියේ රජය මැදිහත් වී ඉන්දීය ධීවරයින් සිදුකරන අනවසර ධීවර කටයුතු වහා අත්හිටුවන ලෙසයි.\nඑම අවස්ථාවේ ධීවරයින් අමාත්‍යවරයාගෙන් ඒ සදහා ලිඛිත පොරොන්දුවක් ලබා දෙන ලෙස ඉල්ලීමත් සමග උණුසුම් තත්ත්වයක් මතුවුණේ අමාත්‍යවරයා ඊට නිසි ප්‍රතිචාරයක් ලබා නොදීම හේතුවෙන්.\nඑමෙන්ම, යාපනය - පොලිකන්ඩි නැගෙනහිර ප්‍රදේශයේදි ධීවර සංගම්වල නියෝජිතයින් විසින් ධීවර යාත්‍රාවක් ගිනිතබා තිබුණේ ද ඉන්දීය ධීවරයින්ට විරෝධය පල කිරීම සදහායි.\nපසුගිය සදුදා රාත්‍රීයේ පේදුරුතුඩුව මුහුදේදී ඉන්දු ලංකා ධීවරයින් අතර ඇති වූ ගැටුම්කාරි තත්ත්වයක් මෙම විරෝධතාවලට හේතුවුණා.\nමේ අතර, උතුරේ ධීවරයින් සිදුකරන විරෝධතාවලට අදාළව අධිකරණය විසින් තහනම් නියෝගයක් ද නිකුත් කර තිබෙනවා. ඒ පොලීසිය විසින් පේදුරුතුඩුව මහේස්ත්‍රාත් අධිකරණයට කළ කරුණු දැක්වීමකින් අනතුරුවයි.",
       "URL": "https://www.hirunews.lk/296096/උතුරේ-ධීවරයන්-අදත්-විරෝධයේ-ඇමති-ගිය-සාකච්ඡාවත්-උණුසුම්",
       "Category": "Local News",
       "Parent URL": "https://www.hirunews.lk/local-news.php?pageID=1377"
}