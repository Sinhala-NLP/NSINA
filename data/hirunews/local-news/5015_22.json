{
       "Source": "hirunews",
       "Timestamp": "Tuesday, 07 June 2016 - 19:08",
       "Headline": "ගෝඨාභය එනවාට චන්ද්‍රිකා අකමැතියි",
       "News Content": "හිටපු ආරක්ෂක ලේකම් ගෝඨාභය රාජපක්ෂට ශ්‍රී ලංකා නිදහස් පක්ෂයේ දෙවන නායකත්වය ලබාදෙන්නේ නම් තමා යහපාලන රජයට සම්බන්ධ සියලූ කටයුතුවලින් ඉවත්වන බව හිටපු ජනාධිපතිනී චන්ද්‍රිකා බණ්ඩාරනායක කුමාරණතුංග ප්‍රකාශ කළා.\nසාලාව යුද හමුදා කඳවුරේ සිදුවු පිපිරීමෙන් ආපදාවට ලක්වූවන් පිළිබඳව සොයාබැලීම සඳහා ඊයේ අත්තනගල්ල රජමහා විහාරයට පැමිණි අවස්ථාවේදී මාධ්‍යවේදීන් නැගූ ප්‍රශ්නවලට පිළිතුරු  දෙමින් ඇය මේ බව කියා සිටියා.\nමේ අතර අද පැවති මාධ්‍ය හමු කිහිපයකදීද හිටපු ආරක්ෂක ලේකම්වරයාට ශ්‍රී ලංකා නිදහස් පක්ෂයේ තනතුරක් ලබාදීම සම්බන්ධයෙන් වන යෝජනාව ගැන අදහස් පළවුණා.\nවමේ කේන්ද්‍රයේ කැඳවුම්කරු චමීර  පෙරේරා කොළඹ පැවති මාධ්‍ය හමුවකදී කියා සිටියේ අදාළ තත්ත්වය පිළිබඳව ජනාධිපතිවරයා ප්‍රකාශයක් කළ යුතු බවයි.\nකුමන පදනමකින් හිටපු ආරක්ෂක ලේකම්වරයාව එලෙස කැඳවන්නේදැයි  පාර්ලිමේන්තු මන්ත්‍රී කෙහෙළිය රඹුක්වැල්ල අද පැවති මාධ්‍ය හමුවකදී ප්‍රශ්න කර සිටියා.",
       "URL": "https://www.hirunews.lk/135001/ගෝඨාභය-එනවාට-චන්ද්‍රිකා-අකමැතියි",
       "Category": "Local News",
       "Parent URL": "https://www.hirunews.lk/local-news.php?pageID=5015"
}