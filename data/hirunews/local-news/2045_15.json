{
       "Source": "hirunews",
       "Timestamp": "Friday, 02 April 2021 - 19:51",
       "Headline": "සත් පත්තිනි සෙත් ශාන්තිය වෙනුවෙන් සහල් එක්රැස් කිරීම සාර්ථකව 3 වන දිනටත් (වීඩියෝ)",
       "News Content": "සිංහල දෙමළ අලු‍ත් අවුරුද්ද වෙනුවෙන් හිරු ටී.වී. හිරු එෆ්.එම්. එක්ව ගෙන එන සුර්ය සිංහලේ හිරුත් එක්ක තුන්හෙළයේ අවුරුදු වැඩසටහනට සමගාමීව පවත්වන සත් පත්තිනි සෙත් ශාන්තිය අප්‍රේල් 14 වෙනිදා මධ්‍යම රාත්‍රියේ පැවැත්වීමට නියමිතයි.\nරටටත් ලෝකයටත් සෙත් පතා සිදු කෙරෙන මෙම ශාන්තිකර්මය අවසානයේ දෙවි දේවතාවුන් උදෙසා පූජාකෙරෙන දේව දානය වෙනුවෙන් මුළු රටෙන්ම අලු‍ත් සහල් සම්මාදම් කරගැනීමේ වැඩසටහන අද ක්‍රියාත්මක වුණේ තුන්වැනි දිනටයි.\nහිරු මාධ්‍ය ජාලයේ සභාපති රේනෝ සිල්වා මහතාගේ සංකල්පයක් මත ක්‍රියාත්මක වන මෙම පුණ්‍ය කටයුත්ත, දෙදිනකට පෙර ඇරඹුණේ සුභ මොහොතින් කප් සිටුවීමෙන් අනතුරුවයි.\nපත්තිනි මෑණියන් ප්‍රමුඛ දෙවි දේවතාවුන් උදෙසා දේව දානය සකස් කිරීමට අවශ්‍ය අලු‍ත් සහල් මුළු රටෙන්ම සම්මාදම් කිරීමේ වැඩකටයුත්තද, රුවන්වැලි මහා සෑය, මහිංයංගනය රජමහා විහාරය සහ කතරගම කිරිවෙහෙර යන සිද්ධස්ථාන කේන්ද්‍රකර ගනිමින් එදින ආරම්භ වුණා.\nදිවයින පුරා විහිදී යන මාර්ග 3ක් ඔස්සේ අප්‍රේල් මස 09 වැනිදා දක්වා දින 10 ක් පුරා සිදු කෙරෙන මෙම සම්මාදම් කටයුත්ත, අද තුන්වන දිනටත් සාර්ථකව සිදුකෙරුණා.\nඅනුරාධපුරයෙන් ගමන් ආරම්භ කළ නැවුම් සහල් සම්මාදම් කරන ශාන්තියේ යාත්‍රාව නිකවැරටිය බෞද්ධ මධ්‍යස්ථානය, මහව ගලයාය පුරාණ විහාරස්ථානය සහ අඹන්පොල බෝධිරුක්ඛාරාමයේදී අද සහල් සම්මාදම් කටයුතු සිදුකළා.\nඑම මාර්ගයේ අලු‍ත් සහල් සම්මාදම් කටයුතු සිදුකෙරෙන ශාන්තියේ යාත්‍රාව තලාව, දඹුල්ල, කුරුණෑගල, ගිරිඋල්ල, දිවුලපිටිය හරහා ගම්පහ තෙක් පැමිණෙනු ඇති.\nමහියංගනයෙන් ඇරඹි මාර්ගයේ සහල් සම්මාදම් කිරීමේ කටයුතු අද සිදුකෙරුණේ සේවාගම ශ්‍රී ගෞතම බෝධිරුක්ඛාරාමය, හිඟු‍රක්ගොඩ ඩී.ඇස්. සේනානායක මහා විහාරය සහ මැදිරිගිරිය ශ්‍රී විවේකාරාම පුරාණ රජමහා විහාරයේදීයි.\nහිඟුරක්ගොඩදී පොලොන්නරුව - තමන්කඩුව දෙපලාතේ ප්‍රධාන අධිකරණ සංඝනායක පූජ්‍ය කටුගම්පල පියරතන හිමියන් සහ උතුරු මැද පළාත් ප්‍රධාන සංඝනායක පූජ්‍ය සිරිකෙත සිරි සීවලි හිමියන් එහිදී අනුශාසනාවක් සිදුකළා.\nගිරිතලේ, මාතලේ, ගම්පොළ, හංවැල්ල, යක්කල, හෝමාගම හරහා මහ ඉංගිරියට පැමිණ මෙම මාර්ගයේ සහල් සම්මාදම් කටයුතු අවසන් කිරීමට නියමිතයි.\nකතරගමින් ඇරඹූණු තුන්වන ගමන් මාර්ගයේ අලු‍ත් සහල් සම්මාදම් කිරීමේ කටයුතු අද සිදුකෙරුණේ ලු‍ණුගම්වෙහෙර පුරාණ රජමහා විහාරය, පන්නෙගමුව මහාවාසී රජමහා විහාරය සහ තිස්සමහාරාම තිස්ස මහා විහාරය කේන්ද්‍රකරගනිමින්.\nඑහි සම්මාදම් කටයුතු හම්බන්තොට, වීරකැටිය, අකුරැස්ස, දෙණියාය, නෙළුව, මතුගම හරහා හොරණට පැමිණීමය නියමිතයි.\nඔබේ ගමටත් නගරයටත් පැමිණෙන ශාන්තියේ යාත්‍රාවට සුපිරිසිදුව සකස් කරගත් නොඉඳුල් සහල් මිටක් පූජා කර සත් පත්තිනි දේව මෑණියන්ගේ ආශිර්වාද ලබාගන්නා ලෙස හිරු ටි.වී. සහ හිරු එෆ්. එම්. බැතිබරව ඇරයුම් කරනවා.",
       "URL": "https://www.hirunews.lk/267327/සත්-පත්තිනි-සෙත්-ශාන්තිය-වෙනුවෙන්-සහල්-එක්රැස්-කිරීම-සාර්ථකව-3-වන-දිනටත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2045"
}