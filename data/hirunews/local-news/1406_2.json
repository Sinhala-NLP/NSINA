{
       "Source": "hirunews",
       "Timestamp": "Sunday, 23 January 2022 - 9:25",
       "Headline": "මෙවර අයි.පී.එල්. මාර්තු වේ - ශ්‍රී ලංකා ක්‍රීඩකයන් 36කුත් වෙන්දේසියට",
       "News Content": "2022 අයි.පී.එල්. තරඟාවලිය මාර්තු 27 වැනිදා ආරම්භ කිරීමට හැකිවනු ඇතැයි අපේක්ෂා කරනවා.\nමෙවර තරගාවලියට සහභාගි වන කණ්ඩායම් දහයේ රැස්වීමක් ඊයේ (22) පැවති අතර, එහිදී තීරණය වී ඇත්තේ තරඟාවලිය මාර්තු මාසයේ අග භාගයේ පැවැත්වීමටයි.\nතරගාවලිය ඉන්දියාවේ පවත්වන්නේ නම්, මුම්බායි නුවරට ප්‍රමුඛත්වයක් ලබාදිය යුතු බවට එහිදී යෝජනා වී ඇති අතර, දෙවන විකල්පය වන්නේ අහමදාබාද් නුවරයි.\nකොරෝනා වසංගත තත්ත්වය මාර්තු මාසය වනවිට පාලනය නොවුනහොත් දකුණු අප්‍රිකාවේ හෝ එක්සත් අරාබි එමීර් රාජ්‍යයේ මෙවර අයි.පී.එල්. තරඟාවලිය පැවැත්වීමටයි සැලසුම් කර ඇත්තේ.\nකෙසේ නමුත්, ඒ පිළිබඳ අවසන් තීරණය පෙබරවාරි 20 වැනිදා ප්‍රකාශයට පත් කෙරෙනු ඇති.\nමේ අතර, මෙවර අයි.පී.එල්. තරගාවලියේ ක්‍රීඩක වෙන්දේසිය පෙබරවාරි 12 වැනිදා සහ 13 වැනිදා බෙංගලූරු හිදී පැවැත්වීමට නියමිතයි.\nඒ සඳහා විදේශීය ක්‍ර්‍රීඩකයින් 318 ක් ඇතුළු ක්‍රීඩකයින් 1214 ක් ලියාපදිංචි වී ඇති අතර, ශ්‍රී ලාංකික ක්‍රීඩකයින් 36 දෙනෙකුද ඊට ඇතුළත්.\nපසුගිය අයි.පී.එල්. තරගාවලියේ දෙවන අදියර සඳහා දුෂ්මන්ත චමීර සහ වනිඳු හසරංග බැංගලෝර් පිල නියෝජනය කිරීම සඳහා තෝරා ගැනුණා.\nමෙවර ක්‍රීඩක වෙන්දේසියේදී ඉන්දීය රුපියල් කෝටියේ ලන්සුව සහිත ක්‍රීඩකයින් අතරට වනිඳු හසරංග ද ඇතුළත්.",
       "URL": "https://www.hirunews.lk/294841/මෙවර-අයි-පී-එල්-මාර්තු-වේ-ශ්‍රී-ලංකා-ක්‍රීඩකයන්-36කුත්-වෙන්දේසියට",
       "Category": "Local News",
       "Parent URL": "https://www.hirunews.lk/local-news.php?pageID=1406"
}