{
       "Source": "hirunews",
       "Timestamp": "Sunday, 27 March 2022 - 10:26",
       "Headline": "විශ්වාසභංගයට පෙර අගමැති ඉම්රාන් ඛාන්ගෙන් පාකිස්ථාන අගනුවර දැවැන්ත රැළියක්",
       "News Content": "රට තුළ ඇති වී තිබෙන ආර්ථික අර්බුදයට වගකිවයුතු බව පවසමින් තමාට එරෙහිව ඇති විශ්වාසභංගය හමුවේ පාකිස්ථාන අගමැති ඉම්රාන් ඛාන්, ඉස්ලාමාබාද් අගනුවර අද (27) දැවැන්ත රැළියක් සංවිධාන කර තිබෙනවා.\nපාකිස්ථාන අග්‍රාමාත්‍යවරයා අද පස්වරු හතරට එම රැළිය අමතන බවයි ඔහුගේ පාකිස්ථාන තෙහෙරික් ඊ ඉන්සාෆ් පක්ෂයේ ප්‍රකාශකයෙකු සඳහන් කළේ. රැළිය ආරම්භ වන්නේ ඊට පෙර පැවැත්වෙන පෙළපාලියකින් අනතුරුවයි.\nකෙසේ නමුත් පාකිස්ථාන පාලක පක්ෂයට මෙන්ම විපක්ෂයටද අගනුවර අද සහ හෙට (28) ජන රැළි පැවැත්වීමට නගර පරිපාලනය අවසර ලබා දී තිබෙනවා.\nපාකිස්ථාන අග්‍රාමාත්‍ය ඉම්රාන් ඛාන්ට එරෙහි විශ්වාසභංගය පසුගිය මාර්තු අටවනදා ජාතික සභාව හෙවත් පාකිස්ථාන පාර්ලිමේන්තුව වෙත ඉදිරිපත් කෙරුණු අතර, එය මුල්වරට සැළකිල්ලට ගැනුනේ පසුගිය සිකුරාදා දිනයේදියි.\nඑහෙත් එය, සාකච්ඡාවට නොගෙන හෙට දිනය දක්වා කල් දැමීමට පාකිස්ථාන පාර්ලිමේන්තුවේ කථානායකවරයා තීරණය කළා.\nඅගමැති ඉම්රාන් ඛාන්ට එරෙහි විශ්වාසභංගයක් මෙලෙස ඉදිරිපත්ව ඇත්තේ ජාත්‍යන්තර මූල්‍ය අරමුදල මගින් පාකිස්ථානයට ලබාදෙන ඩොලර් බිලියන 6 ක මූල්‍යාධාරයේ මීළඟ වාරිකය ලබාදීම පිළිබඳ ඇගයීම් සිදු කරද්දියි.\nපාකිස්ථාන රුපියල ද මේ වනවිට දැඩි පීඩනයකට ලක්වන අතර, එරට විදෙස් සංචිතය ඩොලර් බිලියන 14.9 දක්වා පහත වැටී තිබෙනවා.",
       "URL": "https://www.hirunews.lk/300496/විශ්වාසභංගයට-පෙර-අගමැති-ඉම්රාන්-ඛාන්ගෙන්-පාකිස්ථාන-අගනුවර-දැවැන්ත-රැළියක්",
       "Category": "Local News",
       "Parent URL": "https://www.hirunews.lk/local-news.php?pageID=1268"
}