{
       "Source": "hirunews",
       "Timestamp": "Monday, 28 November 2022 - 15:03",
       "Headline": "මෝටර් රථ ධාවන ශූර ඩිලන්ත මාලගමුව නිදහස්",
       "News Content": "ජපන් ජාතිකයෙකුගෙන් ඇමරිකානු ඩොලර් ලක්ෂ 06 ක මුදලක් වංචා කර බවට චෝදනා කරමින් පවරා තිබූ නඩුවෙන් මෝටර් රථ ධාවන ශූර ඩිලන්ත මාලගමුව ඇතුළු විත්තිකරුවන් 03 දෙනා නිදහස් කර තිබෙනවා.\nඒ ඊට අදාළ නඩුව කොළඹ මහාධිකරණ විනිසුරු නාමල් බලල්ලේ හමුවේ අද කැඳවූ අවස්ථාවේදීයි.\n2015 වසරේදී පවරා තිබූ මෙම නඩුවට අදාළ පැමිණිල්ලේ පළමු සාක්ෂිකරු වන ජොසුක්සි හයාසි නමැත්තා නඩු පවරා වසර 07 ක කාලයක් ගතවී ඇතත් පැමිණිල්ල වෙනුවෙන් සාක්ෂි ලබාදීම සඳහා අධිකරණය හමුවේ පෙනී සිට නැහැ.\nඒ සම්බන්ධයෙන් අවදානය යොමුකල විනිසුරුවරයා, විත්තියේ නීතිඥ ජීවන්ත ජයතිලක කළ ඉල්ලීම පිළිගනිමිනුයි එම නියෝගය නිකුත් කර ඇත්තේ.\nඒ අනුව ඩිලන්ත මාලගමුව, ඥානදීපන් ශිවජෝති සහ සංජුල බණ්ඩාර යන විත්තිකරුවන් තුන්දෙනා මෙම නඩුවෙන් නිදහස් කර තිබෙනවා.",
       "URL": "https://www.hirunews.lk/321499/මෝටර්-රථ-ධාවන-ශූර-ඩිලන්ත-මාලගමුව-නිදහස්",
       "Category": "Local News",
       "Parent URL": "https://www.hirunews.lk/local-news.php?pageID=702"
}