{
       "Source": "hirunews",
       "Timestamp": "Saturday, 12 August 2023 - 16:02",
       "Headline": "ඉන්දු - ලංකා ජාල සබඳතාව නිතර බිඳවැටෙන නොරෝච්චෝලේට විකල්පයක් ද?",
       "News Content": "ඉන්දියාව සහ ශ්‍රී ලංකාව විදුලිය වෙළඳාම සඳහා දෙරට අතර දිගුකාලීනව පවතින විදුලි ජාල සම්බන්ධතාවය පිළිබඳ යළි කතා බහක් කරලියට පැමිණ තිබෙනවා.\nපසුගිය මාසයේ මෙම යෝජනාවට අදාළව පැවති රැස්වීමකින් අනතුරුව, සම්බන්ධතාවයේ මුහුද හරහා යන කොටසේ ඉහළ රැහැන් පද්ධතියකින් හෝ මුහුද යටින් කේබලයක් හරහා සම්බන්ධ කිරීම සඳහා සවිස්තරාත්මක ව්‍යාපෘති වාර්තාවක් යාවත්කාලීන කිරීමේ කටයුතු ආරම්භ කර ඇති බව මෙම ව්‍යාපෘතියට සම්බන්ධ පාර්ශ්ව උපුටා දක්වමින් ඉන්දීය මාධ්‍ය වාර්තා කර තිබුණා.\nඑම වාර්තාවට අනුව සවිස්තරාත්මක ව්‍යාපෘති වාර්තාවක් කෙටුම්පත් කිරීමේ කාලසීමාව සැප්තැම්බර් 15 වන දිනෙන් අවසන් වන අතර, ඉන්පසුව අවසන් එකඟතාවකට එළැඹීම සඳහා අදාල කෙටුම්පත පිළිබඳ දෙපාර්ශවය අතර සාකච්ඡා සිදු කරන බව අදාළ ප්‍රවෘත්ති වාර්තාවල දැක්වුනා.\nයෝජිත සබැඳිය හරහා ඉන්දියාවෙන් මෙගාවොට් 500 ක හුවමාරුවක් සැලකිල්ලට ගනිමින් ශ්‍රී ලංකාව සිය ජාලයේ 2027-28 කාල රාමුව සඳහා අවශ්‍ය බර ප්‍රවාහ අධ්‍යයනය සිදු කරනු ඇත.\nශ්‍රී ලංකා පාර්ශ්වයෙන් ලැබෙන ආදාන මත පදනම්ව ඒකාබද්ධ ජාල දත්ත මත අවශ්‍ය බර ප්‍රවාහ අධ්‍යයනයන් ඉන්දියාව විසින් අධ්‍යයනය කරනු ඇත. මෙය අගෝස්තු 21 වන විට අවසන් කිරීමට ඉඩ ඇත.\nමෙම වාර්තා ලැබුණු පසු, මධ්‍යම විදුලි අධිකාරිය, සීමාසහිත පවර් ග්‍රිඩ් කෝපරේෂන් ඔෆ් ඉන්දියා සහ ලංකා විදුලි බල මණ්ඩලයේ (CEB) සාමාජිකයින්ගෙන් සමන්විත 2016 දී පිහිටුවන ලද ඒකාබද්ධ තාක්ෂණික කණ්ඩායමේ නිලධාරීන්ගේ සාකච්ඡාවට ලක් වීමට නියමිතයි.\nදේශසීමා අන්තර් සම්බන්ධතා සැලැස්ම දශක දෙකකට ආසන්න කාලයක් තිස්සේ සාකච්ඡා වෙමින් පවතින්නක්. පසුගියදා ජනාධිපති රනිල් වික්‍රමසිංහ ඉන්දියාවේ සිදුකළ සංචාරයත් සමග මෙම ව්‍යාපෘතිය අවධානයට ලක් වුණා.\nමේ වන විට ශ්‍රී ලංකාවේ ජල විදුලිබල උත්පාදනය උපරිම මට්ටමට පැමිණ තිබෙනවා.\nවිදුලිබල අවශ්‍යතාවයේ වැඩි කොටසක් රැඳී තිබෙන්නේ නොරොච්චෝලේ ගල් අඟුරු ජනන යන්ත්‍ර මත සහ ඩීසල් තාප බලාගාර මතයි. නමුත් යථාර්තය නම් වසරේ වැඩි කාලයක් නොරොච්චෝලේ ගල් අඟුරු බලාගාරය දෝෂ හේතුවෙන් බිඳ වැටී තිබීමයි.\nමීට දෙදිනකට පෙරද නොරොච්චෝල ජනන යන්ත්‍රයක් තාක්ෂණික දෝෂයක් හේතුවෙන් අක්‍රියවූ අතර ඒ වන විටත් අත්‍යවශ්‍ය නඩත්තු කටයුත්තක් සඳහා තවත් ජනන යන්ත්‍රයක් නතර කර තිබුණා.\nඒ අනුව නොරොච්චෝල බලාගාරයෙන් මේ වන විට ජාතික පද්ධතියට එකතු වන්නේ මෙගා වොට් 270ක් පමණයි.\nසමනල වැව ජල විදුලි උත්පාදනය තවත් දින 5කින් පමණ නතර වනු ඇති අතර පවතින වියලි කාලගුණය හේතුවෙන් සෙසු ජලාශ ආශ්‍රිත විදුලිබලාගාරවලද ජනන ධාරිතාව ක්‍රමයෙන් පහළ යමිනුයි ඇත්තේ. ඒ අනුව තෝරා ගැනීමට ඇත්තේ විකල්ප දෙකක් පමණයි.\nඑක් විකල්පයක් නම් දවසේ පැය කිහිපයක් අඳුරේ සිටීමයි.\nදිනකට මිලියන 150ක් පමණ දළ වශයෙන් වැය කර හදිසි මිලදී ගැනීම් වෙත යොමු වීම දෙවැනි විකල්පය වනවා. නමුත් නොරොච්චෝල බලාගාරය දෝෂ නොමැතිව උපරිම ධාරිතාවකින් ක්‍රියාත්මක වූයේ නම් අර්බුදය මෙතරම් දරුණු වන්නේ නැහැ.\nචයිනා මැෂිනරි ඇන්ඩ් ඉංජිනියරින් කෝපරේෂන් (සීඑම්ඊසී) විසින් 2014 දී ඉදිකිරීම් අවසන් කරන ලද බලාගාරය 20 වතාවකට වඩා බිඳවැටීම්වලට ලක්ව තිබෙනවා. ඒ සෑම අවස්ථාවකදීම විදුලි බල මණ්ඩලයට සිදු වූයේ පාඩුව විඳ දරා ගැනීමටයි.\nඑය හදිසි මිලදී ගැනීමක් හෝ වියළි කාලයේ විදුලිය උත්පාදනය සඳහා ඉතිරි කර ගත් ජලයෙන් විදුලි උත්පාදනය හෝ විදුලි කප්පාදුවක් හෝ මේ සියල්ලම විය හැකියි.\nනිසි කලට සාම්පූර් බලාගාරය සැලසුම් කළ පරිදි අවසන් කර තිබුණේ නම් අද පවතින අර්බුදයට මුහුණ දීමට පහසු වන නොඅනුමානයි.\nනමුත් එක් එක් පුද්ගලයන්ගේ පෞද්ගලික ඕනෑ එපාකම් හා හිතලු මත නිසි කලට තීන්දු නොගැනීම මත රටම අඳුරේ පවතිනු ඇත්දැයි සැකයෙන් ජීවත්වීමටයි සිදුව තිබෙන්නේ.\nමෙවන් තත්ත්වයක් තුළ අනාගත ශ්‍රී ලංකාවේ බලශක්ති සුරක්ෂිතතාව තහවුරු කර ගැනීමට නම් ශ්‍රී ලංකාව කඩිනමින් විකල්ප බලශක්ති ප්‍රභව වෙත යොමු විය යුතු අතර එහිදී තිරසාර හා ලාබදායි ප්‍රභව තෝරා ගැනීම අනිවාර්ය අවශ්‍යතාවක්.\nලොව පුරා මේ වන විට සූර්ය හා සුළං මත පදනම් වූ බලශක්ති ප්‍රභවයන් කෙරෙහි විශාල බලාපොරොත්තු තබා තිබෙනවා.\nවිශේෂයෙන්ම හිරු රශ්මියෙන් හා ඉතා ඉහළ සුළං විභවයකින් ආශීර්වාද ලත් රටක, ඒකක පිරිවැය ශීඝ්‍රයෙන් අඩුවෙමින් පවතින මෙම බල ප්‍රභවයන් බලමුලු ගැන්වීමට ඉහළම ප්‍රමුඛත්වය නොදීම ඉතිහාසය පුරා සිදු වූ වැරැද්දකි.\nකෙසේ වෙතත්, මේවා වරින් වර පමණක් පවතින ස්ථීර නොවන මූලාශ්‍ර වනවා.\nසුළඟ හමන්නේ අවශ්‍ය විටය. දිවා කාලයේ වුවද හිරු එළිය ලැබෙන්නේ වලාකුලු නොමැතිනම් පමණයි.\nඒ තුළ සම්පූර්ණයෙන් විසඳා ගත නොහැකි ගැටළු කිහිපයක් ඇති කරනවා. පළමුවැන්න නම් සුළඟ හමා නොයන විට හෝ හිරු එළිය නොවැටෙන විට භාවිත කිරීමට විදුලිය ගබඩා කිරීමේ ලාභ මාධ්‍යයක් අවශ්‍ය වීමයි.\nදෙවැන්න විදුලිය නිපදවන දුරස්ථ ස්ථානවල සිට ජනාකීර්ණ මධ්‍යස්ථාන වෙත ගෙනයාම සඳහා සම්ප්‍රේෂණ ජාලය වැඩිදියුණු කිරීමේ අවශ්‍යතාවයයි.\nනව සම්ප්‍රේෂණ සම්බන්ධතා ගොඩනැගීමේ ගැටලුවෙන් ඔබ්බට ජාලය සමතුලිත කිරීමේ ගැටලුවට ද මුහුණ දීමට සිදුවනවා. පුනර්ජනනීය ප්‍රභවයන්ගෙන් ලැබෙන විදුලි බලය කඩින් කඩ ජාලයට ගලා එන බැවින්, පද්ධති පාලකයන්ට තත්‍ය කාලීන සැපයුම සහ ඉල්ලුමට ගැලපීමට හැකි විය යුතුයි.\nඅතරමැදි බලය කුඩා කොටසක් වන විශාල පද්ධතියක මෙය පහසු වනවා.\nවත්මන් තාක්‍ෂණය සමඟින්, ශ්‍රී ලංකාවේ කුඩා පද්ධතියට සුළං සහ සූර්ය බලයෙන් නිපදවන විදුලිය විශාල ප්‍රමාණයක් අවශෝෂණය කර ගැනීම අපහසු බව බලශක්ති විශේෂඥයින් පෙන්වා දෙනවා.\nඑක් පහසු විසඳුමක් වන්නේ ශ්‍රී ලංකා විදුලිබල පද්ධතියට වඩා විශාල දකුණු ඉන්දියානු ජාලය සමඟ අන්තර් සම්බන්ධ කිරීමයි.\nදෙරට අතර ජාල සම්බන්ධතාවක් සඳහා ඇති එකම සාධාරණීකරණය මෙය නොවෙයි.\nදකුණු ඉන්දියාවට මේ මොහොතේ අතිරික්ත බලයක් තිබෙනවා. මිල අධික ඩීසල්, ගල් අඟුරු හෝ LNG නැව්ගත කිරීම වෙනුවට, දකුණු ඉන්දියාවෙන් විදුලිය මිලදී ගැනීම ආර්ථික වශයෙන් අර්ථවත් විය හැකියි.\nඑය සිදු නොකළත්, නඩත්තු කටයුතු සඳහා රට තුළ විදුලි ජනක යන්ත්‍ර වසා දැමීමට සිදු වූ විට හෝ ඒ හා සමාන තත්ත්වයන් යටතේ බලශක්ති උත්පාදනයේ ගැටලු ඇති වූ අවස්ථාවල, කේබලයේ පැවැත්ම තාවකාලික විදුලිය මිලදී ගැනීමට අවස්ථාව උදා කරනු ඇති.",
       "URL": "https://www.hirunews.lk/344585/ඉන්දු-ලංකා-ජාල-සබඳතාව-නිතර-බිඳවැටෙන-නොරෝච්චෝලේට-විකල්පයක්-ද",
       "Category": "Local News",
       "Parent URL": "https://www.hirunews.lk/local-news.php?pageID=103"
}