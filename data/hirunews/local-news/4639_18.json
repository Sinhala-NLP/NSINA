{
       "Source": "hirunews",
       "Timestamp": "Monday, 27 February 2017 - 21:44",
       "Headline": "මහියංගනය වේරගංතොට පාලමට මතුව ඇති අවදානම රටට කියූ මාධ්‍යවේදියාට ප්‍රහාරයක්",
       "News Content": "මහවැලි ගඟේ නීති විරෝධීව සිදු කරන වැලි ජාවාරම් හේතුවෙන් මහියංගනය වේරගංතොට පාලම අවදානමට ලක්ව ඇති බව වාර්තා කළ හිරු ප්‍රදේශීය මාධ්‍යවේදියාට වැලි ව්‍යාපාරිකයෙකු අද පස්වරුවේ යළිත් ප්‍රහාරයක් එල්ල කර තිබෙනවා.\nඒ, ඔහුගේ හෙළිදරව් කිරීම් හේතුවෙන් තමන්ට වැලි ගොඩදැමීමේ බලපත්‍ර ලබාදීම ප්‍රතික්ෂේප කළ බවට චෝදනා කරමින්.\nසිද්ධියෙන් තුවාල ලැබූ ඔහු ප්‍රතිකාර සඳහා මහියංගනය රෝහලට ඇතුළත් කෙරුණා.\nබලපත්‍ර කොන්දේසි උල්ලංඝනය කරමින් දිගින් දිගටම සීමාව ඉක්මවා වැලි ගොඩ දැමීම හේතුවෙන් මහියංගනය වේරගංතොට පාලමට මතුව ඇති අවදානම පිළිබඳ හිරු ප්‍රවෘත්ති ඔස්සේ අප හෙළි කළේ පසුගිය වසරේ සැප්තැම්බර් 21 වෙනිදායි.\nමෙම අනාවරණයට එරෙහිව වැලි ජාවාරම්කරුවන් ඉන් දින කිහිපයකට පසු හසලක පොලීසියට පෙත්සමක් ඉදිරිපත් කර තිබූ අතර එය විභාග වූ දිනයේ පොලීසිය තුළදීම අප වාර්තාකරුට ජාවාරම්කරුවන් මෙලෙස තර්ජනය කළා.\nවේරගංතොට පාලම ආරක්ෂා කර ගැනීම වෙනුවෙන් නිරන්තර අවධානයෙන් සිටි අප ප්‍රාදේශීය මාධ්‍යවේදි රංජිත් කරුණාජීව මහතාට අද යළිත් ප්‍රහාරයක් එල්ල වන්නේ හිරු අනාවරණයත් සමග තමන්ට වැලි ගොඩදැමීම සඳහා අවසර නොලැබුණු බවට ප්‍රකාශ කරමින්.\nමෙලෙස වේරගංතොට පාලම අසළ වෙළදසැලකදී අප මාධ්‍යවේදියාට ප්‍රහාර එල්ල කරන ලද්දේ තිලක් විදානගමගේ නැමැති පුද්ගලයෙක්.\nඔහු ප්‍රදේශයේ මහා පරිමාන වැලි ගොඩදැමීම් සිදුකරන ව්‍යාපාරිකයෙක් බවයි වාර්තා වුණේ.",
       "URL": "https://www.hirunews.lk/155620/මහියංගනය-වේරගංතොට-පාලමට-මතුව-ඇති-අවදානම-රටට-කියූ-මාධ්‍යවේදියාට-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=4639"
}