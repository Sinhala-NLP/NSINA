{
       "Source": "hirunews",
       "Timestamp": "Wednesday, 22 March 2023 - 8:23",
       "Headline": "වාර ප්‍රවේශ පත්‍ර නොගත් පාසල් සිසුවෙකුට රිය සහයකයා පහරදෙයි",
       "News Content": "බස් රථයකට ගොඩ වූ, වාර ප්‍රවේශ පත්‍ර ලබාගත් පාසල් සිසුවෙකුට රිය සහයකයෙකු විසින් පහරදීමේ සිද්ධියක් දඹුල්ල ප්‍රදේශයෙන් වාර්තා වනවා.\nපහර කෑමට ලක්වූ සිසුවා පසුව දඹුල්ල මූලික රෝහලට ඇතුළත් කර තිබුණා.\nමෙසේ පහරකෑමට ලක්ව රෝහල් ගත කර ඇත්තේ හබරණ ප්‍රදේශයේ පදිංචි කැකිරාව - කොටාගල පිරිවෙණේ අධ්‍යාපනය ලබන නිපුන් කවීෂ නැමති දාසය හැවිරිදි පාසල් සිසුවෙක්.\nමෙම පහරදීම් සිදු කර ඇත්තේ යාපනය ඩිපෝවට අයත් ලංගම බස් රථයක සිටි රිය සහයකයෙකු බව සඳහන්.\nමේ දිනවල වාර විභාග පවතින නිසා ‍ප්‍රමාදයකින් තොරව පාසලට යෑමට අවශ්‍ය බව ඉල්ලා බස් රථයට ගොඩ වනවාත් සමඟ කොන්දොස්තරවරයා තමන්ව බස් රථයෙන් එළියට ඇද දමා පහරදුන් බව මෙම සිසුවා ප්‍රකාශ කළා.\nවෙනත් දිනවල එම බස් රථයේ සේවය කරන කොන්දොස්තරවරයා පාසල් සිසුන්ට කිසිවක් නොකියා ප්‍රවේශ පත් ලකුණු කර සිසුන් රැගෙන යන බව ද පහරකෑමට ලක්වූ සිසුවා කියා සිටියා.\nමේ අතර පානදුර - පින්වත්ත ප්‍රදේශයේ ජාත්‍යන්තර පාසලක පාපන්දු ක්‍රීඩාවේ යෙදී සිටි සිසුවෙකු හදිසියේ ඇද වැටී මියගොස් තිබෙනවා.\nමෙලෙස මියගොස් ඇත්තේ මෙවර සාමාන්‍ය පෙළ විභාගයට පෙනී සිටීමට නියමිත 16 හැවිරිදි සිසුවෙක්.\nමොහුගේ පශ්චාත් මරණ පරීක්ෂණය මෙතෙක් සිදුකර නොමැති අතර, එය අද (22) දිනයේ දී පානදුර රෝහලේදී සිදුකිරිමටයි කටයුතු යොදා ඇත්තේ.",
       "URL": "https://www.hirunews.lk/330598/වාර-ප්‍රවේශ-පත්‍ර-නොගත්-පාසල්-සිසුවෙකුට-රිය-සහයකයා-පහරදෙයි",
       "Category": "Local News",
       "Parent URL": "https://www.hirunews.lk/local-news.php?pageID=461"
}