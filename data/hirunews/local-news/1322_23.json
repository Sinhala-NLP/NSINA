{
       "Source": "hirunews",
       "Timestamp": "Wednesday, 02 March 2022 - 15:58",
       "Headline": "කෙලින්කන්ද සලිත කළ වෙඩි තැබීම - තුවක්කුකරු ප්‍රදේශයෙන් අතුරුදන්",
       "News Content": "බදුරලිය කෙලින්කන්ද නිවසක් ඉදිරිපිට දී අද (2) අලුයම සිදුවූ වෙඩි තැබීමකින් කාන්තාවක් බරපතළ තුවාල ලබා රෝහල් ගතකර ඇති බව බදුරලිය පොලිසිය පවසනවා.\nමෙම වෙඩි ප්‍රහාරය හේතුවෙන් තුවාල ලබා ඇත්තේ චන්ද්‍රලතා පත්මිණී නමැති 53 හැවිරිදි කාන්තාවක්.\nතුවාල ලද කාන්තාව විවාහක කාන්තාවක් වන අතර ඇය සමග කලක් එකම නිවසේ වාසය කළ පුද්ගලයකු මෙම වෙඩි තැබීම සිදුකර ඇතැයි පොලිසිය කියයි.\nවෙඩි ප්‍රහාරය ඇයගේ අතකට සහ පපු පෙදෙසට වැදී ඇතැයි විමර්ශනවලදී අනාවරණ වී ඇති අතර මෙරට නිෂ්පාදිත ගිනි අවියකින් මෙම වෙඩි පහර එල්ල කර ඇති බවටයි පොලීසිය සැක කරන්නේ.\nසිද්ධියෙන් පසුව වෙඩි ලැබූ පුද්ගලයා ප්‍රදේශයෙන් පලාගොස් ඇති බවයි පොලීසිය සඳහන් කළා.\nවෙඩි තැබීමට නිශ්චිත හේතුවක් තවමත් අනාවරණය වී නොමැති අතර දෙදෙනා අතර කලක සිට පැවති ආරවුලක් මෙම සිද්ධියට හේතු වන්නට ඇති බවට බදුරලිය පොලිසිය සැක කරනවා.",
       "URL": "https://www.hirunews.lk/298490/කෙලින්කන්ද-සලිත-කළ-වෙඩි-තැබීම-තුවක්කුකරු-ප්‍රදේශයෙන්-අතුරුදන්",
       "Category": "Local News",
       "Parent URL": "https://www.hirunews.lk/local-news.php?pageID=1322"
}