{
       "Source": "hirunews",
       "Timestamp": "Wednesday, 15 March 2017 - 14:34",
       "Headline": "නාගරික සංවර්ධන අධිකාරියට එරෙහිව හිටපු කථානායක චමල්ගෙන් පෙත්සමක්",
       "News Content": "ඩී.ඒ. රාජපක්ෂ පදනමට වසර 30 ක බදු පදනම මත ලබාදුන් බත්තරමුල්ලේ පිහිටි ගොඩනැගිල්ලක් නාගරික සංවර්ධන අධිකාරිය නැවත පවරා ගැනීම වළක්වාලන ලෙස ඉල්ලා හිටපු කථානායක, පාර්ලිමේන්තු මන්ත්‍රී චමල් රාජපක්ෂ අභියාචනාධිකරණයේ පෙත්සමක් ගොනුකර තිබෙනවා.\nමෙම පෙත්සම අද කැඳවනු ලැබුවේ අභියාචනාධිකරණ සභාපති විනිසුරු විජිත් මළල්ගොඩ සහ එස්. තුරෙයිරාජා හමුවේයි.\nනාගරික සංවර්ධන අධිකාරියේ අධ්‍යක්‍ෂ ජනරාල්වරයා ඇතුලූ මෙම පෙත්සමේ වගඋත්තරකරුවන්ට මැයි මස 5 වනදා අධිකරණයේ පෙනී සිටින ලෙසටයි අභියාචනාධිකරණය මෙහිදී නොතීසි නිකුත් කළේ.\nවසර 30 ක බදු පදනමක් මත නාගරික සංවර්ධන අධිකාරිය ලබාදුන් මෙම ගොඩනැගිල්ල කාලය ඉක්ම යාමට පෙර බදු ගිවිසුම අවලංගු කර පවරාගැනීමට යන බවට පාර්ලිමේන්තු මන්ත්‍රී චමල් රාජපක්ෂ ගොනුකළ පෙත්සමේ තවදුරටත් සඳහන්.",
       "URL": "https://www.hirunews.lk/156927/නාගරික-සංවර්ධන-අධිකාරියට-එරෙහිව-හිටපු-කථානායක-චමල්ගෙන්-පෙත්සමක්",
       "Category": "Local News",
       "Parent URL": "https://www.hirunews.lk/local-news.php?pageID=4613"
}