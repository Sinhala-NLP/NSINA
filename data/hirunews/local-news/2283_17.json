{
       "Source": "hirunews",
       "Timestamp": "Thursday, 10 December 2020 - 16:06",
       "Headline": "බන්ධනාගාර ගැටළු විසදන්න ජනාධිපති කාර්ය සාධක බලකායක්",
       "News Content": "සිරකරුවන් දෙස මානුෂීයව අවධානය යොමු කරමින් අඩුපාඩු විසඳා අවශ්‍ය පහසුකම් සැළසීමට කඩිනම් පියවර ගන්නා ලෙස ජනාධිපති ගෝඨාභය රාජපක්ෂ බලධාරීන්ට උපදෙස් ලබාදී තිබෙනවා.\nඒ සඳහා රේගුව, පොලීසිය, බන්ධනාගාරය, පුනරුත්ථාපන ඇතුළු අදාළ ආයතන එකතුව ජනාධිපති කාර්ය සාධක බලකායක් ස්ථාපනය කර ගැටළු නිරාකරණය පියවර ගන්නා ලෙසයි ජනාධිපති කාර්යාලයේ අද (10) පැවති සාකච්ඡාවකදී ජනාධිපතිවරයා දැනුම් දී ඇත්තේ.\nබන්ධනාගාර තුළ පවතින අඩුපාඩු සහ ගැටළු විමර්ශනය කර විසඳුම් නිර්දේශ කිරීම සඳහා මෙම සාකච්ඡාව පවත්වා තිබෙනවා.\nමත්ද්‍රව්‍ය භාවිතයට ඇබ්බැහිවීම නිසා 12,000කට අධික පිරිසක් සිරගතව සිටින බවත්, ඔවුන් කෙරෙහි විශේෂ අවදානයක් යොමු කර පුනරුත්ථාපන වැඩසහනක් සකස් කිරීමේ අවශ්‍යතාව පිළිබඳව ද ජනාධිපතිවරයා මෙහිදී අවධාරණය කළා.\nබන්ධනාගාරය ඇතුළත පවතින දැඩි තදබදය පිටුදැකීම සඳහා දැනට හඳුනාගෙන ඇති ස්ථානවල පෙර සවි ක්‍රමයට සිරගෙවල් ඉදිකිරීමට ඇති හැකියාව සොයා බලන ලෙසට උපදෙස් ලබාදුන් ජනාධිපතිවරයා විදෙස් රටවල සිර මැදිරිවල ආකෘති අධ්‍යයනය කර පහසුකම් සැලසීමට කටයුතු කරන ලෙසයි දැනුම් දී ඇත්තේ.",
       "URL": "https://www.hirunews.lk/256724/බන්ධනාගාර-ගැටළු-විසදන්න-ජනාධිපති-කාර්ය-සාධක-බලකායක්",
       "Category": "Local News",
       "Parent URL": "https://www.hirunews.lk/local-news.php?pageID=2283"
}