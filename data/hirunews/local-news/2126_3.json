{
       "Source": "hirunews",
       "Timestamp": "Thursday, 25 February 2021 - 7:39",
       "Headline": "කොරෝනා එන්නත් ලක්ෂ 5 ක් අද දිවයිනට.",
       "News Content": "ඊයේ ආසාදිතයින් 458 දෙනෙකු හඳුනා ගැනීමත් සමඟ මෙරට සමස්ත කොරෝනා ආසාදිතයින් සංඛ්‍යාව 81,467 දක්වා ඉහළ ගියා.\nඒ අනුව, මිනුවන්ගොඩ බ්‍රැන්ඩික්ස්, පෑලියගොඩ මත්ස්‍ය වෙළඳපොල සහ බන්ධනාගාර ආශ්‍රිත කොරෝනා පොකුරෙන් වාර්තා වන ආසාදිතයින් සංඛ්‍යාව 77,363 ක්.\nදිවයිනේ රෝහල් කිහිපයක ආසාදිතයින් 4,496 දෙනෙකු තවදුරටත් ප්‍රතිකාර ලබන බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඊයේ දිනයේදී තවත් ආසාදිතයින් හයසිය හැත්තෑ දෙදෙනෙකු සුවය ලබා රෝහල්වලින් පිටත්ව යෑමත් සමඟ මෙරට සුවය ලැබූ සමස්ත කොරෝනා ආසාදිතයින්ගේ සංඛ්‍යාව 76,514 ක් වනවා.\nඑමෙන්ම, තවත් කොරෝනා මරණ 04 ක් වාර්තාවීමත් සමඟ මෙරට සමස්ත කොරෝනා මරණ සංඛ්‍යාවද 457 දක්වා ඉහළ ගියා.\nරජයේ ප්‍රවෘත්ති දෙපාර්තමේන්තුව සඳහන් කළේ බොරලැස්ගමුව, ගල්කිස්ස, කොටුගොඩ සහ වත්තල ප්‍රදේශවලින් එම මරණ වාර්තා වූ බවයි.\nඔවුන් අවුරුදු 68, 69, 55 සහ 60 යන වයස්වල පසුවනවා.\nමේ අතර, ඉන්දියාවෙන් ඇණවුම් කළ ඔක්ස්ෆර්ඩ් ඇස්ට්‍රාසෙනෙකා කොරෝනා එන්නත් මාත්‍රා පන් ලක්ෂයක් අද දිවයිනට රැගෙන ඒමට නියමිතයි.\nඑසේම, කොළඹ මහ නගර සභා සීමාවේ පුද්ගලයින් 7,000 කට වැඩි පිරිසකට ඊයේ කොරෝනා මර්දන එන්නත් ලබා දුන්නා.",
       "URL": "https://www.hirunews.lk/263602/කොරෝනා-එන්නත්-ලක්ෂ-5-ක්-අද-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=2126"
}