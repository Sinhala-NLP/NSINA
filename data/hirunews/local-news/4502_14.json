{
       "Source": "hirunews",
       "Timestamp": "Tuesday, 23 May 2017 - 19:47",
       "Headline": "ඇමති වෙනස ගැන එජාපයේ ඇමතිවරයෙක් කළ බරපතල ප්‍රකාශය",
       "News Content": "පසුගියදා සිදු වූ කැබිනට් සංශෝධනය එක්සත් ජාතික පක්ෂයටත් නව රජය බලයට පත් කිරීමට කැපවූ එක්සත් ජාතික පක්ෂයේ බිම් මට්ටමේ නායකයින්ටත් සිදු වූ බලවත් අසාධාරණයක් බව නිපුණතා සංවර්ධන හා වෘත්තීය පුහුණු රාජ්‍ය අමාත්‍ය පාලිත රංගේ බණ්ඩාර මහතා පවසනවා.\nඅලුතින් පත්කළ අමාත්‍යංශ විෂය පථයන් දෙස බැලීමේ දී මෙය ඉදිරි පළාත් සභා මැතිවරණ ඉලක්ක කරමින් ශ්‍රී ලංකා නිදහස් පක්ෂය සිය අවශ්‍යතා ඉටුකර ගැනීමට සමත් වූ සංශෝධනයක් බවද ඔහු පෙන්වා දෙනවා.\nකදුරට උරුමය, සබරගමු උරුමය ලෙස නව විෂය පථයන් දෙකක් ඇති කිරීමත් මහවැලි සංවර්ධන විෂයට අදාලව රාජ්‍ය අමාත්‍යංශක් පත් කිරීම හා එකී සියලු  අමාත්‍යංශ ශ්‍රී ලංකා නිදහස් පක්ෂ අමාත්‍යවරුන් වෙත පැවැරීම තුළ රටේ සැබෑ අවශ්‍යතා ඉටු කිරීමේ ක්‍රියාවලියක් වෙනුවට බලය වර්ධනය කර ගැනීමේ ක්‍රියාවලියක් ශ්‍රී ලංකා නිදහස් පක්ෂය විසින් සැලසුම් කර ඇති බවයි ඔහු පෙන්වා දෙන්නේ.\nමාධ්‍ය වෙත ප්‍රකාශයක් ලබා දෙමින් ඔහු මේ බව සඳහන් කළ බව අමාත්‍යවරයාගේ මාධ්‍ය ඒකකය කියා සිටිනවා.",
       "URL": "https://www.hirunews.lk/162002/ඇමති-වෙනස-ගැන-එජාපයේ-ඇමතිවරයෙක්-කළ-බරපතල-ප්‍රකාශය",
       "Category": "Local News",
       "Parent URL": "https://www.hirunews.lk/local-news.php?pageID=4502"
}