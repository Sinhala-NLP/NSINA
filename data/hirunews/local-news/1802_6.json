{
       "Source": "hirunews",
       "Timestamp": "Friday, 23 July 2021 - 6:10",
       "Headline": "දැරියක් පිලිස්සී මියයාමේ සිද්ධියට බදියුදීන්ගේ බිරිඳ ඇතුළු තිදෙනෙක් අත්අඩංගුවට (වීඩියෝ)",
       "News Content": "මෙහෙකාර සේවයේ යෙදී සිටියදී 16 හැවිරිදි දැරියක පිළිස්සී මියයෑමේ සිද්ධිය සම්බන්ධයෙන් හිටපු අමාත්‍ය පාර්ලිමේන්තු මන්ත්‍රී රිෂාඩ් බදියුදීන්ගේ බිරිඳ, ඇයගේ පියා සහ මෙම දැරිය අදාළ නිවසට රැගෙන ආ තැරැව්කරු අත්අඩංගුවට ගෙන තිබෙනවා.\nපොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ සඳහන් කළේ මොවුන්ගෙන් ප්‍රශ්න කිරීම සඳහා පැය 72 ක රැඳවුම් නියෝග ලබාගැනීමට අද (230 කටයුතු කරන බවයි.\nහිටපු අමාත්‍ය රිෂාඩ් බදියුදීන්ගේ කොළඹ පිහිටි නිවසේ මෙහෙකාර සේවයට පැමිණ සිටි අවුරුදු 16ක් වයසැති ඉෂාලිනී ජූඩ් නැමති බාල වයස්කාර දැරිය බරපතල පිළිස්සුම් තුවාල ලබා රෝහල්ගත කිරීමෙන් පසු පසුගිය 15 වනදා ජීවිතක්ෂයට පත්වුණා.\nපසුව අනාවරණ වූයේ ඇය කලක සිට ලිංගික අතවරවලට ද ලක්ව ඇති බවටයි.\nමෙම සිද්ධිය සම්බන්ධයෙන් විමර්ශන සඳහා බොරැල්ල පොලිසියට අමතරව තවත් පොලිස් කණ්ඩායම් දෙකක් පත් කෙරෙනු අතර, ඔවුන් සිද්ධිය සම්බන්ධයෙන් ප්‍රකාශ විස්සක් පමණ ලබාගත් බවයි පොලිස් මාධ්‍ය ප්‍රකාශකවරයා සඳහන් කළේ.\nදැරිය මියයාමේ සිද්ධිය සම්බන්ධයෙන් හිටපු අමාත්‍ය පාර්ලිමේන්තු මන්ත්‍රී රිෂාඩ් බදියුදීන්ගේ බිරිඳගෙන්, ඇයගේ පියාගෙන් සහ තැරැව්කරුගෙන් බොරැල්ල පොලීසිය ඊයේ ප්‍රකාශ සටහන් කරගෙන තිබුණා.",
       "URL": "https://www.hirunews.lk/277745/දැරියක්-පිලිස්සී-මියයාමේ-සිද්ධියට-බදියුදීන්ගේ-බිරිඳ-ඇතුළු-තිදෙනෙක්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1802"
}