{
       "Source": "hirunews",
       "Timestamp": "Friday, 16 April 2021 - 9:29",
       "Headline": "නිෂ්පාදන ක්‍රියාකාරකම් ඉහළ යයි",
       "News Content": "දිවයිනේ නිෂ්පාදන ක්‍රියාකාරකම් යථා තත්වයට පත්වීම පිළිබිඹු කරමින් පසුගිය මාර්තු මාසයේ නිෂ්පාදන අංශයේ ගැනුම් කළමනාකරුවන්ගේ දර්ශකය 67 ක් ලෙස මාස 9 කින් ඉහළම අගය වාර්තා කර තිබෙනවා.\nමහ බැංකුව ප්‍රකාශ කළේ නිෂ්පාදනය, නව ඇණවුම් සහ තොග මිලදී ගැනුම් ඉහළ යාම මේ සඳහා ප්‍රධාන වශයෙන් හේතුවී ඇති බවයි. විශේෂයෙන් ආහාරපාන වර්ග නිෂ්පාදනය සහ රෙදිපිළි සහ ඇඟළුම් නිෂ්පාදන අංශවල නව ඇණවුම් සහ නිෂ්පාදනය ඉහළ ගොස් තිබෙනවා.\nඅලුත් අවුරුදු උත්සව සමය ආසන්න වීම හේතුවෙන් ආහාරපාන නිෂ්පාදන අංශයේ විකිණුම් මෙන්ම නිෂ්පාදනය ඉහළ ගිය බවයි මහ බැංකුව පෙන්වා දෙන්නේ.\nඑමෙන්ම උත්සව සමය වෙනුවෙන් ලබාදෙන නිවාඩු දින ආවරණය කිරීම සඳහා නිෂ්පාදනය ඉහළ නැංවීම ඇඟළුම් අංශයේ එම වර්ධනයට හේතුවක්.",
       "URL": "https://www.hirunews.lk/268574/නිෂ්පාදන-ක්‍රියාකාරකම්-ඉහළ-යයි",
       "Category": "Local News",
       "Parent URL": "https://www.hirunews.lk/local-news.php?pageID=2017"
}