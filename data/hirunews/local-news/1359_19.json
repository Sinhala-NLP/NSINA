{
       "Source": "hirunews",
       "Timestamp": "Sunday, 13 February 2022 - 8:05",
       "Headline": "සංස්ථා ඉන්ධන මිල වැඩි කරන්නෙ නෑ - ගම්මන්පිල (වීඩියෝ)",
       "News Content": "ඉන්ධන මිල ඉහළ දැමීම සම්බන්ධයෙන් මෙතෙක් කිසිදු තීරණයක් ගෙන නොමැති අතර, ඒ සම්බන්ධ සාකච්ඡාවක් පැවැත්වීමේ සූදානමක් නොමැති බවයි බලශක්ති අමාත්‍ය උදය ගම්මන්පිල ප්‍රකාශ කළේ.\nපවතින තත්ත්වය යටතේ මේ වනවිට ලංකා ඛනිජ තෙල් නීතිගත සංස්ථාව අලෙවි කරන සෑම ඩීසල් ලීටරයකින් රුපියල් 50 ක පාඩුවක් සහ පෙට්රල් ලීටරයකින් රුපියල් 16 ක පාඩුවක් ලබනවා.\nඒ හේතුවෙන් යළිත් ලබන සඳුඳා (20) ඉන්ධන මිල ඉහළ නැංවීමට අදාළ යෝජනාවක් විෂය භාර අමාත්‍ය උදය ගම්මන්පිලට ලබාදීමට කටයුතු කරන බව ලංකා ඛනිජ තෙල් නීතිගත සංස්ථාවේ සභාපති සුමිත් විජේසිංහ සඳහන් කළා.\nඒ සම්බන්ධයෙන් වන යෝජනාවක් පසුගිය 07 වැනිදාද ඔහු විසින් අමාත්‍යවරයාට ලබා දී තිබුණා.\nමේ අතර රුසියාව සහ යුක්රේනය අතර යුද උණුසුමක් පැන නැගීම සහ ඇමරිකානු මධ්‍යම සංචිතය මගින් පොලී අනුපාත ඉහළ නැංවීමේ ප්‍රවණතාව හේතුවෙන් ලෝක වෙළඳපොලේ ඛනිජ තෙල් මිල තවදුරටත් ඉහළ ගොස් තිබෙනවා.\nඒ අනුව බ්‍රෙන්ට් වර්ගයේ බොරතෙල් බැරලයක මිල සියයට 3.3 කින් පමණ ඉහළ ගිය අතර, එම මිල සටහන් වූයේ ඩොලර් 94.44 ක් ලෙසයි.\nඇමරිකානු ඩබ්ලිව්.ටී.අයි. තෙල් බැරලයක මිලද සියයට 3.6 කින් පමණ ඉහළ ගොස් ඩොලර් 93.10 ක් ලෙස සටහන් වුණා.\nඛනිජ තෙල් මිල මේ වසරේ දී මේ වනවිට සියයට විස්සට වැඩි ප්‍රමාණයකින් ඉහළ ගොස් තිබෙනවා.",
       "URL": "https://www.hirunews.lk/296872/සංස්ථා-ඉන්ධන-මිල-වැඩි-කරන්නෙ-නෑ-ගම්මන්පිල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1359"
}