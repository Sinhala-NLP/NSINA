{
       "Source": "hirunews",
       "Timestamp": "Tuesday, 27 August 2019 - 19:12",
       "Headline": "නිදහස් පක්ෂ - පොදුජන පෙරමුණු සාකච්ඡා සාර්ථකයි, නුදුරේදීම ජනපති - විපක්ෂ නායක හමුවක්",
       "News Content": "ශ්‍රී ලංකා නිදහස් පක්ෂය සහ ශ්‍රී ලංකා පොදුජන පෙරමුණ අතර පැවති 07 වන වටයේ සාකච්ඡා අද සාර්ථකව අවසන් වු බව ඊට එක්වු පක්ෂ නියෝජිතයින් ප්‍රකාශ කළා.\nඒ අනුව වැඩිදුර සාකච්ඡා සඳහා ජනාධිපති මෛත්‍රිපාල සිරිසේන සහ විපක්ෂ නායක මහින්ද රාජපක්ෂ නුදුරේදිම හමුවනු ඇති බවයි ඔවුන් කියා සිටියේ.\nඅද පෙරවරු 10.30 ට පමණ විපක්ෂනායක කාර්යාලයේදි ආරම්භ වූ සාකච්ඡාවට  නිදහස් පක්ෂය වෙනුවෙන් එහි මහලේකම් පාර්ලිමේන්තු මන්ත්‍රී දයාසිරි ජයසේකර, එක්සත් ජනතා නිදහස් සන්ධාන මහලේකම් පාර්ලිමේන්තු මහින්ද අමරවීර සහ නිදහස් පක්ෂයේ නව භාණ්ඩාගාරික ධුරයට පත්වු පාර්ලිමේන්තු මන්ත්‍රී ලසන්න අලගියවන්න ද එක්ව සිටියා.\nඑමෙන්ම ශ්‍රී ලංකා පොදුජන පෙරමුණ වෙනුවෙන් එහි සභාපති හිටපු අමාත්‍ය මහාචාර්ය ජී.එල්. පීරිස් සහ ජාතික සංවිධායක බැසිල් රාජපක්ෂ එක්වුණා.\nපැය 2කට ආසන්න කාලයක් සාකච්ජා වලින් අනතුරුව ශ්‍රී ලංකා පොදුජන පෙරමුණේ ජාතික සංවිධායක හිටපු අමාත්‍ය බැසිල් රාජපක්ෂ කියා සිටියේ ජනාධිපතිවරයා සහ විපක්ෂ නායක මහින්ද රාජපක්ෂ අද රාත්‍රියේ වුවද හමුවී සාකච්ඡා පැවැත්විය හැකි බවයි.",
       "URL": "https://www.hirunews.lk/223090/නිදහස්-පක්ෂ-පොදුජන-පෙරමුණු-සාකච්ඡා-සාර්ථකයි-නුදුරේදීම-ජනපති-විපක්ෂ-නායක-හමුවක්",
       "Category": "Local News",
       "Parent URL": "https://www.hirunews.lk/local-news.php?pageID=3176"
}