{
       "Source": "hirunews",
       "Timestamp": "Tuesday, 28 September 2021 - 13:08",
       "Headline": "යාල ජාතික වනෝද්‍යානයට යාබද අක්කර 30ක පමණ භූමි ප්‍රදේශයක් හෙළි කිරීම සම්බන්ධ විමර්ශන",
       "News Content": "යාල ජාතික වනෝද්‍යානයට යාබද වන සංරක්ෂණ ප්‍රේරක කලාපයේ අක්කර 30ක පමණ භූමි ප්‍රදේශයක් හෙළි පෙහෙළි කරමින් ව්‍යාපාරිකයෙකු හෝටලයක් ඉදිකිරීම සම්බන්ධයෙන් විමර්ශනයක් ආරම්භ කර තිබෙනවා.\nප්‍රදේශවාසීන් හිරු ප්‍රවෘත්ති අංශයට සඳහන් කළේ දැනට මාසයක පමණ කාලයක සිට මෙම ප්‍රදේශය හෙළි පෙහෙළි කිරීම් සිදු කෙරෙන බවයි.\nඅදාළ වන සංරක්ෂණ ප්‍රේරක කලාපයේ කපා දමන ලද ගස් යොදාගනිමින් හෝටලයේ ඉදිකිරිම් සිදුකර ඇති ආකාරය ද එහි ගිය හිරු වාර්තාකරුට  නිරීක්ෂණය වුණා.\nකෙසේ වෙතත් ප්‍රදේශවාසීන් පෙන්වා දෙන්නේ වසරකට මාස 3ක කාලයක් මෙම භූමි ප්‍රදේශවල හේන් ගොවිතැනේ යෙදෙන පුද්ගලයින්ට වන සංරක්ෂණ නිලධාරීන් දැඩි නීති පනවා ඇති බවයි.\nඒ අනුව අඩි පහකට වඩා උස කිසිදු ගසක් කැපීමට බලධාරීන්ගෙන් අවසර හිමි නො වන බවයි ඔවුන් කියා සිටියේ.\nඑවන් පසුබිමක අදාළ වන සංරක්ෂණ ප්‍රේරක කලාපයේ දැවැන්ත ගස් කපා දමා ඇති අතර, කුඹුරු අක්කර 50 කට ආසන්න ප්‍රමාණයකට ජලය සැපයෙන සියඹලාගස් වැවට ජලය සැපයෙන ඇළ මාර්ගය ද හරස් කරමින් නීති විරෝධී ලෙස වැවක් ඉදි කිරීමට ද කටයුතු කර ඇති බවට ප්‍රදේශවාසීන් චෝදනා කරනවා.",
       "URL": "https://www.hirunews.lk/283454/යාල-ජාතික-වනෝද්‍යානයට-යාබද-අක්කර-30ක-පමණ-භූමි-ප්‍රදේශයක්-හෙළි-කිරීම-සම්බන්ධ-විමර්ශන",
       "Category": "Local News",
       "Parent URL": "https://www.hirunews.lk/local-news.php?pageID=1664"
}