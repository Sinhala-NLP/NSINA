{
       "Source": "hirunews",
       "Timestamp": "Monday, 27 September 2021 - 9:45",
       "Headline": "හර්ෂාල් පටෙල්ගේ කඩුලු ත්‍රිත්වයෙන් අසරණ වූ  මුම්බායි පිල නොසිතූ තැනකට ඇද වැටෙයි",
       "News Content": "2021 ඉන්දීය ප්‍රිමිය ලීග් තරගාවලිය මේ වන විට ඉතා තියුණු මුහුණුවරක් ගෙන තිබෙනවා.\nකොවිඩ් වසංගත තත්ත්වය හේතුවෙන් ඉන්දියාවෙන් වැලිකතරට ගෙන ගිය මෙවර ඉන්දීය ප්‍රිමිය ලීග් තරඟාවලියේ 39 වන තරගය ඊයේ පැවැත් වුණේ රෝයල් චැලෙන්ජස් බැංගලෝර් කණ්ඩායම සහ මුම්බායි ඉන්දියන්ස් කණ්ඩායම අතරයි.\nමෙම තරගය ලකුණු 54කින් ජය ගන්නට මුම්බායි පිල පරාජය කළ බැංගලෝරයට හැකියාව ලැබුණා.\nමෙම පරාජයත් සමඟ ප්‍රසාද ලකුණු සටහනේ 07 වන ස්ථානය දක්වා පසු බසින්නට මහේල ජයවර්ධන පුහුණුකාරීත්වය දරණ මුම්බායි ඉන්දියන්ස් කණ්ඩායමට සිදු වුණා.\nමේ අතර මෙවර තරගාවලියේ පළමු කඩුලු ත්‍රිත්වය ද මෙම තරගයේ දී වාර්තා වීමද විශේෂත්වයක්.\nරෝයල් චැලෙන්ජස් බැංගලෝර් කණ්ඩායමේ හර්ෂාල් පටෙල් මෙම දස්කම දැක්වීමට සමත් වූ අතර හර්දික් පන්ඩයා, කිරන් පොලාඩ් සහ රාහුල් චාහර් ඔහුගේ කඩුලු ත්‍රිත්වයේ ගොදුරු බවට පත් වුණා.\nතරගාවලියේ මේ දක්වා කඩුලු 23ක් බිද දමමින් වැඩිම කඩුලු ලාභීන් අතර මුල් තැන පසුවන්නේ ද හර්ෂාල් පටෙල් වීම විශේෂත්වයක්.",
       "URL": "https://www.hirunews.lk/283346/හර්ෂාල්-පටෙල්ගේ-කඩුලු-ත්‍රිත්වයෙන්-අසරණ-වූ-මුම්බායි-පිල-නොසිතූ-තැනකට-ඇද-වැටෙයි",
       "Category": "Local News",
       "Parent URL": "https://www.hirunews.lk/local-news.php?pageID=1666"
}