{
       "Source": "hirunews",
       "Timestamp": "Wednesday, 25 January 2023 - 13:21",
       "Headline": "ආණ්ඩුක්‍රම ව්‍යවස්ථා සභාව පළමු වරට රැස්වෙයි (වීඩියෝ)",
       "News Content": "21 වන ආණ්ඩුක්‍රම ව්‍යවස්ථා සංශෝධනයට අනුව, ස්ථාපිත කළ ආණ්ඩුක්‍රම ව්‍යවස්ථා සභාවේ මංගල රැස්වීම කතානායක මහින්ද යාපා අබේවර්ධනගේ ප්‍රධානත්වයෙන් අද (25) උදෑසන පැවැත්වුණා.\nකතානායකවරයාගේ රැස්වීමේ කාමරයේ පැවැත්වුණු මෙම හමුවට දස දෙනෙකුගෙන් සමන්විත ව්‍යවස්ථා සභාවේ සාමාජිකයන් වන කතානායකවරයා, අග්‍රාමාත්‍යවරයා, විපක්ෂනායකවරයා, මෙන්ම ජනාධිපතිවරයාගේ නියෝජිතයා ලෙස අමාත්‍ය නිමල් සිරිපාල ද සිල්වා, අග්‍රාමාත්‍යවරයාගේ නියෝජිතයා ලෙස සාගර කාරියවසම්, සහ විපක්ෂ නායකවරයාගේ නියෝජිතයා ලෙස කබීර් හෂීම් යන පාර්ලිමේන්තු මන්ත්‍රීවරුන් එක්වුණා.\nඑමෙන්ම, සිවිල් සාමාජිකයින් ලෙස පසුගියදා පත් කෙරුණු ආචාර්ය ප්‍රභාත් රාමනුජන්, වෛද්‍ය අනුලා විජේසුන්දර සහ ආචාර්ය දිනේෂ් සමරරත්න ද ඊට සහභාගි වූ බවයි වාර්තා වන්නේ.\nකෙසේ වෙතත්, ව්‍යවස්ථා සභාවේ සෙසු පක්ෂ නියෝජිතයා මේ වනතුරුත් නම් කර නැහැ.\nමෙම සාකච්ඡාවේ දී මැතිවරණ, සීමානිර්ණ, රාජ්‍ය සේවා, පොලිස් විගණන සේවා, මුදල්, ප්‍රසම්පාදන, මානව හිමිකම්, අල්ලස් හෝ දූෂණ යන කොමිෂන් සභා සඳහා නව සාමාජිකයින් පත් කිරීමට නියමිත බවයි වාර්තා වුණේ.\nකෙසේ වෙතත්, ඒ සඳහා අද සාමාජිකයින් පත් නොකෙරුණු බව ව්‍යවස්ථා සභාව නියෝජනය කරන මන්ත්‍රීවරයෙකු සඳහන් කළා.\nමෙහිදී ව්‍යවස්ථා සභාවේ ඝණ පූර්ණය, ඉදිරි කටයුතු පවත්වාගෙන යාම සහ එය රැස්වන දින වකවානු පිළිබඳ සාකච්ඡා වී තිබෙනවා.\nඡන්දයට සූදානම් වන්නැයි ජනාධිපති රනිල් වික්‍රමසිංහ එක්සත් ජාතික පක්ෂයට ඊයේ (24) දැනුම් දී තිබෙනවා.\nපක්ෂයේ මහ ලේකම් හිටපු පාර්ලිමේන්තු මන්ත්‍රී පාලිත රංගේ බණ්ඩාර කියා සිටියේ ඡන්ද විමසීමට අදාළ කටයුතු කරගෙන යන ලෙස ජනාධිපතිවරයා විසින් පක්ෂ නිලධාරීන්ට උපදෙස් දුන් බවයි.\nමේ අතර, පොදුජන පෙරමුණ සහ සමගි ජනබලවේගය ඉදිරි මැතිවරණය සම්බන්ධයෙන් සාකච්ඡා කිරීමට හෙට (26) දිනයේ සිය මන්ත්‍රී කණ්ඩායම සමග සාකච්ඡා කැඳවා ඇති බවයි වාර්තා වන්නේ.\nඑමෙන්ම, මැතිවරණ කොමිෂන් සභාව සහ නිරීක්ෂණ සංවිධාන අතර සාකච්ඡාවක් ද හෙට දිනයේ පැවැත්වීමට නියමිතයි.\nපළාත් පාලන මැතිවරණයේ මූලික වියදම් සඳහා ඇස්තමේන්තු කල බිලියන 3ක මුදල ලබා දිය හැකිදැයි මේ වනතුරුත් මහා භාණ්ඩාගාරය මැතිවරණ කොමිසමට දැනුම්දී නැහැ.\nමැතිවරණ කොමිෂන් සභාව මෙවර පළාත් පාලන මැතිවරණයේ වියදම් ඇස්තමේන්තුව බිලියන 9 ක් පමණ වන බවට ප්‍රකාශ කළ අතර පසුව ඔවුන් ඉන් බිලියන 5 ක් පමණක් නිදහස් කරන ලෙස ඉල්ලා සිටියා.\nකෙසේ වෙතත් පසුව ඔවුන් භාණ්ඩාගාරය වෙත දන්වා යවනු ලැබුවේ මූලික වියදම් සඳහා බිලියන 3 ක පමණ මුදලක් ප්‍රමාණවත් වන බවයි.",
       "URL": "https://www.hirunews.lk/325847/ආණ්ඩුක්‍රම-ව්‍යවස්ථා-සභාව-පළමු-වරට-රැස්වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=580"
}