{
       "Source": "hirunews",
       "Timestamp": "Thursday, 02 June 2022 - 17:25",
       "Headline": "වසර තුළදී ඩොලර් බිලියන 6ක් රැස් කිරීමට අවශ්‍ය බව අගමැති කියයි",
       "News Content": "මේ වසරේ ණය ගෙවීමට ඩොලර් බිලියන 5ක් සහ විදේශ සංචිත ශක්තිමත් කිරීම සඳහා ඩොලර් බිලියනයක් ඇතුළුව වසර තුළදී ශ්‍රී ලංකාවට ඩොලර් බිලියන 6ක් රැස් කිරීමට අවශ්‍ය බව අග්‍රාමාත්‍ය රනිල් වික්‍රමසිංහ වෙළෙඳ මණ්ඩල නිලධාරීන් හමුවේ ප්‍රකාශ කර තිබෙනවා.\nරජය මේ වසරේ ආපසු ගෙවීම සඳහා ඇමරිකානු ඩොලර් බිලියන 5ක් ඉලක්ක කරන අතර රටේ සංචිත ඉහළ නැංවීම සඳහා තවත් ඇමරිකානු ඩොලර් බිලියන 1ක් ඉලක්ක කර ගන්නා බවයි අගමැතිවරයා ප්‍රකාශ කළේ.\nඒකාබද්ධ වාණිජ මණ්ඩල සහා ඖෂධ නිෂ්පාදකයන් ගේ සංගමය , සුළු හා මධ්‍ය පරිමාණ ⁣ව්‍යාපාරිකයන්ගේ සංගමය ඇතුළු වෙලඳ සංගම් නියෝජිතයන් සමඟ අද (02)පැවති සාකච්ඡාවකදී ඔහු මේ බව පැහැදිලි කළා.\nජාත්‍යන්තර මූල්‍ය අරමුදල සමඟ සාකච්ඡා සිදුවෙමින් පවතින බවත් මෙම මාසය අවසන් වන විට සාකච්ඡා අවසන් වනු ඇතැයි තමන් බලාපොරොත්තු වන බවත් අග්‍රාමාත්‍යවරයා මෙහිදී ප්‍රකාශ කර තිබෙනවා.\nමූල්‍ය හා නීති උපදේශකයින් පත් කිරීමෙන් පසු ණය ප්‍රතිව්‍යුහගත කිරීම ආරම්භ කර ඇති බවයි අග්‍රාමාත්‍යවරයා කියාසිටියේ.\nඅර්බුදය සමනය කිරීමට උපකාර වන ඕනෑම මුල්‍යමය පාලමක් රඳා පවතින්නේ IMF සමඟ එළඹෙන ගිවිසුමක් මත බව අග්‍රාමාත්‍ය රනිල් වික්‍රමසිංහ ප්‍රකාශ කළා.\nඑහිදී වැඩිදුරටත් අදහස් දක්වමින් ඔහු පෙන්වා දුන්නේ පරිත්‍යාගශීලී රටවල් සමඟ තවදුරටත් සාකච්ඡා සිදුකරන බවයි.\nජපානය සමඟ සබඳතා බිඳ වැටී ඇති බවත් එම සබඳතා යථා තත්ත්වයට පත් කර ඔවුන්ගේ විශ්වාසය යළි ඇති කර ගැනීමට යම් කාලයක් ගතවනු ඇති බවත් මෙහිදී අගමැතිවරයා සඳහන් කළා.\nඖෂධ හිඟය සම්බන්ධයෙන් අදහස් දක්වමින් අග්‍රාමාත්‍යවරයා පැහැදිලි කළේ හදිසි අවශ්‍ය ඖෂධ සැපයීම සඳහා වන ජාත්‍යන්තර අයාචනය සඳහා මාලදිවයින හිටපු ජනාධිපති මොහොමඩ් නෂීඩ් නායකත්වය දෙන බවයි.\nආහාර හිඟය පිළිබඳ ප්‍රශ්නය සම්බන්ධයෙන් අවධානය යොමු කළ අග්‍රාමාත්‍යවරයා පොහොර සුරක්ෂිත කිරීම සහ ආහාර සුරක්ෂිතතා වැඩපිළිවෙළක් සැකසීමට එක හා සමාන ප්‍රමුඛත්වයක් ලබා දෙන බව පැහැදිලි කර තිබෙනවා.\nකිසියම් අතිරික්ත බෝගයක් සිදුවුවහොත්, අවදානමට ලක්විය හැකි කණ්ඩායම් සඳහා සහනදායී මිලකට ඒවා ලබා දෙන බවයි ඔහු කියසිටියේ.\nමේ අතර, ජාත්‍යන්තර මුල්‍ය අරමුදල් පහසුකම යටතේ අවම වශයෙන් ඇමරිකානු ඩොලර් බිලියන 3ක ණය මුදලක් ලබා ගැනිමට ශ්‍රි ලංකාව මේ මස මුල් සතියේ තාක්ෂණික සාකච්ඡා වටයක් ආරම්භ කර ඇති බව රොයිටර් පුවත් සේවය වාර්තා කළා.\nඑම ඇමරිකානු ඩොලර් බිලියන 03 ක ණය මුදල අවස්ථා 4කදී ලබා දිමට නියමිත අතර, මෙම වැඩසටහන වසර 03ක කාලයක් ක්‍රියාත්මක බවයි රොයිටර් පුවත් සේවය සඳහන් කළේ.\nඑමෙන්ම චීනයෙන් ශ්‍රි ලංකාවට ලබා දිමට නියමිත යුවාන් මිලියන 500 ප්‍රධානය පළමු කොටස ලෙස ජිවිතාරක්ෂක එන්නත් සිලින්ජර දෙලක්ෂ 56,320ක තොගයක් හෙට මධ්‍යම රාත්‍රියේ මෙරටට ලැබිමට නියමිතයි.\nමේ අතර, විදේශ කටයුතු අමාත්‍ය මහාචාර්ය ජී.එල්.පීරිස් මෙරට සිටින තානාපති නිලධාරින් අද හමුවූ අතර, මෙරටට උපරිම සහය ලබාදෙන ලෙස ඔවුන්ගෙන් ඉල්ලීමක් කර තිබෙනවා.",
       "URL": "https://www.hirunews.lk/306036/වසර-තුළදී-ඩොලර්-බිලියන-6ක්-රැස්-කිරීමට-අවශ්‍ය-බව-අගමැති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1124"
}