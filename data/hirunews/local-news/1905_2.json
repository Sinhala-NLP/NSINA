{
       "Source": "hirunews",
       "Timestamp": "Saturday, 05 June 2021 - 12:45",
       "Headline": "කැළණි ගඟ අවට ප්‍රදේශ කිහිපයකට පවතින සුළු ගංවතුර තත්ත්වය තවදුරටත් ඉහළයාමේ අවදානමක් (වීඩියෝ)",
       "News Content": "කැළණි ගඟේ ජල මට්ටම ඉහළ යාම නිසා, ඉදිරි පැය 6ත් 18ත් අතර කාලය තුල සීතාවක, කඩුවෙල, බියගම, කොළොන්නාව, කොළඹ යන ප්‍රදේශවල පවතින සුළු ගංවතුර තත්ත්වය තවදුරටත් ඉහළයාමේ අවදානමක් පවතින බව වාරිමාර්ග දෙපාර්තමේන්තුව පවසනවා.\nමේ අතර, වාරිමාර්ග දෙපාර්තමේන්තුව කියා සිටියේ කැළණි, කළු, ගිං, නිල්වලා සහ මහවැලි මෙන්ම මහඔය සහ අත්තනගලු ඔයේ ජල මට්ටම් ඉහළ ගොස් ඇති බවයි.\nඇතැම් ස්ථානවලින් ගංගා කිහිපයක් පිටාර ගලන බව ද ආපදා කළමනාකරණ මධ්‍යස්ථානය සඳහන් කළා.\nකැළණිමුල්ල ප්‍රදේශයේ පහත් බිම් කිහිපයක් යටවී ඇති අතර කොළඹ තවත් ප්‍රදේශ රැසක් වැසි ජලය හේතුවෙන් යටව ඇති බවයි ආපදා කළමනාකරණ මධ්‍යස්ථානය සඳහන් කළේ.\nඑමෙන්ම, හොරණ, අගලවත්ත, ඉංගිරිය, පාලින්දනුවර, බුලත්සිංහල, දොඩංගොඩ, මිල්ලනිය, මධුරාවල සහ කළුතර ප්‍රාදේශීය ලේකම් කොට්ඨාසවලට අයත් කළුගං නිම්නයේ පහත් බිම්වල දැනට පවතින ගංවතුර තත්ත්වය ඉදිරි පැය 24 තුළ ද පවතිනු ඇති.\nඅත්තනගලු ඔය ද්‍රෝනියේ මීරිගම, අත්තනගල්ල, මහර, ගම්පහ, මිනුවන්ගොඩ, ජාඇළ සහ කටාන ප්‍රාදේශීය ලේකම් කොට්ඨාසවලට අයත් පහත් බිම්වල ගංවතුර තත්ත්වය සුළු වශයෙන් වැඩිවිය හැකි බව ද වාරිමාර්ග දෙපාර්තමේන්තුව සඳහන් කළා.\nමහඔය ද්‍රෝණියේ ජල ධාරා ප්‍රදේශවලට අධික වර්ෂාපතනයක් ලැබීමත් සමඟ අලව්ව, දිවුලපිටිය, මීරිගම, පන්නල, වෙන්නප්පුව, මීගමුව, කටාන සහ දංකොටුව ප්‍රාදේශීය ලේකම් කොට්ඨාශවලට අයත් පහත් බිම් ප්‍රදේශවල සුළු ගංවතුර තත්ත්වයක් ඇතිවිය හැකි බව වාරිමාර්ග දෙපාර්තමේන්තුව ප්‍රකාශ කළා.\nඑමෙන්ම, විශේෂයෙන් ගිරිවුල්ල - කුරුණෑගල ප්‍රධාන මාර්ගයේ ගිරිවුල්ල පොලීසිය අසලින් ජලයෙන් යටවිය හැකි බව එමගින් සඳහන් කළේ.\nමේ අතර, හලාවත - කොළඹ ප්‍රධාන මාර්ගයේ මයික්කුලම ප්‍රදේශයේදී විශාල ගසක් කඩා වැටීමෙන් රථ වාහන ගමනාගමනයට බාධා එල්ල වී තිබෙනවා.\nමේ අතර, මාවනැල්ල - දෙවනගල ප්‍රදේශයේ පස්කන්දක් කඩා වැටීමෙන් එකම පවුලේ පුද්ගලයින් 4 දෙනෙකු අතුරුදන් වී ඇති අතර, ඉන් දියණියගේ සිරුර සොයා ගෙන ඇති බවයි වාර්තා වන්නේ.\nදැඩි වර්ෂාපතනයත් සමඟ කෑගල්ල දිස්ත්‍රික්කයට නායයාමේ අවදානමක් පවතින බවට ජාතික ගොඩනැගිලි පර්යේෂණ ආයතනය අනතුරු අඟවා තිබුණා.\nමේ අතර, කෑගල්ල දිස්ත්‍රික්කයේ අල්ගම ප්‍රදේශයේ වැසි ආපදා හේතුවෙන් පුද්ගලයෙකු ජීවිතක්ෂයට පත්වී ඇති බව දිස්ත්‍රික් ආපදා කළමනාකරණ මධ්‍යස්ථානය සඳහන් කළා.\nඑමෙන්ම, කොළඹ, ගාල්ල, කෑගල්ල, මාතර, කළුතර සහ රත්නපුර දිස්ත්‍රික්කවලට පනවා ඇති නායයාමේ අවදානම තවදුරටත් ක්‍රියාත්මකයි.\nජාතික ගොඩනැගිලි පර්යේෂණ සංවිධානය ප්‍රකාශ කළේ කොළඹ දිස්ත්‍රික්කයේ සීතාවක දිසා ලේකම් ප්‍රදේශය මෙන්ම, ගාල්ල දිස්ත්‍රික්කයේ නෙලුව ප්‍රදේශය, කළුතර දිස්ත්‍රික්කයේ වලල්ලාවිට සහ හොරණ දිසා ලේකම් ප්‍රදේශ වල මෙලෙස නායයාමේ අවදානම් පවතින බවයි.\nඑමෙන්ම, මහනුවර දිස්ත්‍රික්කයේ තුම්පනේ, උඩුනුවර සහ යටිනුවර නායයාමේ අවදානමක් පවතිනවා.\nමාතලේ, මාතර, නුවරඑළිය සහ රත්නපුර දිස්ත්‍රික්කවල මෙන්ම කෑගල්ල දිස්ත්‍රික්කයේ ගලිගමුව, මාවනැල්ල, කෑගල්ල, යටියන්තොට, රුවන්වැල්ල, දැරණියගල, බුලත්කොහුපිටිය, දෙහිඕවිට, රඹුක්කන, අරණායක සහ වරකාපොල ප්‍රදේශවල ද නායයාමේ අවදානමක් හෙට අලුයම 5.30 දක්වා ප්‍රකාශයට පත් කර තිබෙනවා.\nමේ අතර, මධ්‍යම කඳුකර ප්‍රදේශයට ඇදහැලෙන අධික වැසි සමඟ ඉහළ කොත්මලේ ජලාශයේ එක් වාන්දොරටුවක් විවෘත කර තිබෙනවා.\nජලාශයේ ඉහළ ජල පෝෂක ප්‍රදේශයට ඇද හැලුණු අධික වර්ෂාව හේතුවෙන් එක් වාන්දොරටුවක් ස්වයංක්‍රීයව විවෘත වී ඇති බවයි නුවරඑළිය ආපදා කළමනාකරණ ඒකකය ප්‍රකාශ කළේ.\nඒ හේතුවෙන් ජලාශ වේල්ල පහලින් කොත්මලාඔයේ දෙපස පහත්බිම්වල සිටින ජනතාව සැලකිලිමත් වන ලෙසට නුවරඑළිය ආපදා කළමනාකරණ ඒකකයේ සහකාර අධ්‍යක්ෂ රංජිත් අහලකෝන් ඉල්ලීමක් කරනවා.\nමේ අතර, විමලසුරේන්ද්‍ර ජලාශය ද වාන් දැමීමට පටන් ගෙන ඇති අතර, ලක්ෂපාන ජලාශයේ ද එක් වාන්දොරටුවක් විවෘත කරනු ලැබුවා.\nඑමෙන්ම, මධ්‍යම කඳුකරයට ඇදහැලෙන අධික වර්ෂාව හේතුවෙන් පොල්ගොල්ල ජලාශයේ වාන්දොරටු 4 ක් විවෘත කළ බව මහවැලි අධිකාරිය ප්‍රකාශ කළා. මේ නිසා පොල්ගොල්ල ජලාශයේ පහළ කොටස භාවිත කරන ජනතාව අවධානයෙන් කටයුතු කළ යුතු බවයි එමගින් දැනුම් දෙන්නේ.\nමේ අතර අයහපත් කාලගුණයෙන් දිස්ත්‍රික්ක 07 ක පුද්ගලයන් එක්ලක්ෂ 70,022 කට වැඩි සංඛ්‍යාවක් පීඩාවට ලක්ව ඇති බව ආපදා කළමනාකරණ මධ්‍යස්ථානය ප්‍රකාශ කළා.\nඑමෙන්ම, පුද්ගල මරණ 04 ක් වාර්තා වී ඇති අතර, තවත් 7 දෙනෙකු අතුරුදන් වී තිබෙනවා.\nසිදුව ඇති පූර්ණ නිවාස හානි සංඛ්‍යාව 10 ක් වන අතර, අර්ධහානි 569 ක් ද වාර්තා වන බවයි ආපදා කළමනාකරණ මධ්‍යස්ථානය සඳහන් කළේ.",
       "URL": "https://www.hirunews.lk/273447/කැළණි-ගඟ-අවට-ප්‍රදේශ-කිහිපයකට-පවතින-සුළු-ගංවතුර-තත්ත්වය-තවදුරටත්-ඉහළයාමේ-අවදානමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1905"
}