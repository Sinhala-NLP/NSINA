{
       "Source": "hirunews",
       "Timestamp": "Tuesday, 25 April 2023 - 11:26",
       "Headline": "සතුන්ට ලබාදෙන ප්‍රතිජීවක ඖෂධ නිසා මිනිසුන් රෝග වලට ගොදුරු වීමේ අවදානමක්",
       "News Content": "මෙරට පශු පාලනයේදී සතුන්ට අසීමිතව ලබාදෙන ප්‍රතිජීවක ඖෂධ හේතුවෙන් මිනිසුන් රෝගවලට ගොදුරු වීමේ ඉඩකඩ ඉහළ යා හැකි බව පශු ඖෂධ නියාමන අධිකාරිය පවසනවා.\nගව, කුකුළු සහ ඌරන් ඇතුළු සතුන්ට ප්‍රතිජීවක ඖෂධ ලබාදීම මේ වනවිට ඉතා ඉහළ මට්ටමක පවතින බවයි එම අධිකාරිය පෙන්වා දෙන්නේ.\nඑම සතුන්ගේ කිරි හා මස් අනුභව කිරීමෙන් එම ප්‍රතිජීවක ඖෂධ මිනිස් සිරුරට ඇතුළු වීම නිසා මිනිසුන් රෝගවලට ගොදුරු වීමේ ඉඩකඩ ඉහළ යා හැකි බැවින් එම ඖෂධ ලබාදීම පාලනය කළ යුතු බව එම අධිකාරිය අවධාරණය කර තිබෙනවා.\nඊයේ කෘෂිකර්ම අමාත්‍යාංශයේ පැවති සාකච්ඡාවකදී මේ පිළිබඳ අවධානය යොමුවී ඇති අතර, එහිදී අමාත්‍ය මහින්ද අමරවීර උපදෙස් ලබාදී ඇත්තේ වෙළඳපලේ පවතින පශු ඖෂධ සහ සත්ත්ව සනීපාරක්ෂක ද්‍රව්‍යවල ප්‍රමිතිය සොයා බලන ලෙසයි.",
       "URL": "https://www.hirunews.lk/333398/සතුන්ට-ලබාදෙන-ප්‍රතිජීවක-ඖෂධ-නිසා-මිනිසුන්-රෝග-වලට-ගොදුරු-වීමේ-අවදානමක්",
       "Category": "Local News",
       "Parent URL": "https://www.hirunews.lk/local-news.php?pageID=392"
}