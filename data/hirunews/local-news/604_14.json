{
       "Source": "hirunews",
       "Timestamp": "Friday, 13 January 2023 - 20:31",
       "Headline": "කැලණිතිස්සට ඩිංග ඩිංග පොවන ඛනිජ තෙල් සංස්ථා නැප්තා (වීඩියෝ)",
       "News Content": "ඛනිජ තෙල් නීතිගත සංස්ථාව සතුව ඇති නැප්තා තොගයෙන් තවත් කොටසක් කැලණිතිස්ස චක්‍රීය විදුලි බලාගාරය වෙත ලබා දීමට ඛනිජ තෙල් නීතිගත සංස්ථාව කැමැත්ත පළකර ඇති බව වාර්තා වනවා.\nඒ ලංකා විදුලිබල මණ්ඩලයේ ඉංජිනේරු සංගමය විසින් නැප්තා නොලැබීමේ ප්‍රතිවිපාක මතුකරමින් ඛනිජ තෙල් නීතිගත සංස්ථාවට සිදුකළ කරුණු පැහැදිලි කිරීමකින් අනතුරුවයි.\nඒ අනුව විදුලි ඉංජිනේරු සංගමය පවසන්නේ තවත් දිනක් කලණිතිස්ස චක්‍රීය විදුලි බලාගාරය ක්‍රියාත්මක කරවීමේ හැකියාවක් ඇති බවයි.\nඊයේ සවස ඛනිජ තෙල් නීතිගත සංස්ථාව විසින් කැලණිතිස්ස විදුලි බලාගාරය වෙත නැප්තා ලීටර මිලියන 1.15 ක් ලබා දුන් අතර එම ඉන්ධන තොගය භාවිත කරමින් අද (13) රාත්‍රී කාලය දක්වා කැලණිතිස්ස විදුලි බලාගාරය අඛණ්ඩව ක්‍රියාත්මක කරවනු ලැබුවා.\nකෙසේ වෙතත් මේ වන විටත් ලංකා ඛනිජ තෙල් නීතිගත සංස්ථාව සතුව නැප්තා ඉන්ධන ලීටර මිලියන හතරකට ආසන්න සංඛ්‍යාවක් තොග පවතින බැවින් එම ඉන්ධන විදුලිය නිෂ්පාදනය සඳහා නිකුත් කිරීම හරහා රටට විශාල මුදල් ප්‍රමාණයක් ඉතුරු කර ගත හැකි බව විදුලි ඉංජිනේරු සංගමය පෙන්වා දී තිබෙනවා.\nමේ වන විට එකඟ වූ ඉන්ධන තොග ගොඩබෑම් ආරම්භ කර ඇති අතර ඒ අනුව තවත් පැය 24ක කාලයක් කැලණිතිස්ස චක්‍රිය විදුලිබලාගාරය ක්‍රියාත්මක වනු ඇති.\nමෙම විදුලි බලාගාරය හරහා ජාතික විදුලිබල පද්ධතියට මෙගා වොට් 165 ක ධාරිතාවක් එක් කෙරෙනවා.",
       "URL": "https://www.hirunews.lk/324967/කැලණිතිස්සට-ඩිංග-ඩිංග-පොවන-ඛනිජ-තෙල්-සංස්ථා-නැප්තා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=604"
}