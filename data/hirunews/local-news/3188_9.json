{
       "Source": "hirunews",
       "Timestamp": "Wednesday, 21 August 2019 - 7:28",
       "Headline": "ජේලර් ඝාතනයට අත්අඩංගුවට ගත් දෙදෙනා රිමාන්ඩ්",
       "News Content": "කොළඹ - වැලිකඩ බන්ධනාගාර පුහුණු පාසලේ ප්‍රධාන ජේලර්වරයා ඝාතනයට අනුබලදීම සම්බන්ධයෙන් අත්අඩංගුවට ගත් දෙදෙනෙකු සැප්තැම්බර් මස 2 වනදා දක්වා රක්ෂිත බන්ධනාගාර ගත කර තිබෙනවා.\nඒ, සැකකරුවන් බලපිටිය මහේස්ත්‍රාත් සම්පත් ගමගේ හමුවට ඊයේ ඉදිරිපත් පත් කිරීමෙන් අනතුරුවයි.\nමෙලෙස රක්ෂිත බන්ධනාගාර ගත කරනු ලැබුවේ හික්කඩුව ප්‍රදේශයේ පදිංචි අවුරුදු 25 සහ 26 යන වයස්වල පසුවන්නන්.\nහෙරොයින් ළඟ තබාගැනීම සම්බන්ධයෙන් මොවුන් දෙදෙනා පසුගිය 13 වන දා අම්බලන්ගොඩ  පොලීසිය අත්අඩංගුවට ගෙන තිබුණා.\nඑදිනම මොවුන් බලපිටිය මහේස්ත්‍රාත් අධිකරණයට ඉදිරිපත් කිරීමෙන් අනතුරුව ඊයේ දක්වා රක්ෂිත බන්ධනාගාර ගත කෙරුණා.\nමොවුන්ගෙන් සිදුකළ ප්‍රශ්න කිරීම්වලදී ජේලර්වරයාගේ ඝාතනයට අදාළව තොරතුරු රැසක් අනාවරණ කරගෙන තිබෙනවා.\nඔවුන් මෙම ඝාතනය සඳහා අනුබල දී ඇති අතර, පළමු සැකකරුවෙකුගේ නිවසේ තිබී ටී 56 සජීවී පතොරම් 63 ක් සහ විවිධ වර්ගයේ සිම් කාඞ් 14ක්ද අම්බලන්ගොඩ පොලීසිය සොයාගෙන තිබුණා.\nඅම්බලන්ගොඩ - කුලීගොඩ මංසන්ධියේදී ටී 56 ගිනි අවියකින් වෙඩි තබා රුවන් තිහාර ජයරත්න නැමති වැලිකඩ බන්ධනාගාර පුහුණු පාසලේ ප්‍රධාන ජේලර්වරයා ඝාතනය කර තිබුණේ අගෝස්තු මස 3 වන දායි.",
       "URL": "https://www.hirunews.lk/222636/ජේලර්-ඝාතනයට-අත්අඩංගුවට-ගත්-දෙදෙනා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=3188"
}