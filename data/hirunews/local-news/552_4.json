{
       "Source": "hirunews",
       "Timestamp": "Tuesday, 07 February 2023 - 13:09",
       "Headline": "ව්‍යාපෘති කළමනාකරණ ඒකක 55ක් වසාදැමීමේ තීරණයක",
       "News Content": "දැනට පවත්වාගෙන යනු ලබන ව්‍යාපෘති කළමනාකරණ ඒකක 55ක් වසා දැමීමටත්, තවත් ව්‍යාපෘති කළමණාකරන ඒකක 32ක් අත්හිටුවීමටත් අමාත්‍ය මණ්ඩලයේ අනුමැතිය හිමි ව තිබෙනවා.\nඑමෙන්ම ව්‍යාපෘති කළමනාකරණ ඒකක 46ක් අවම කාර්‍ය මණ්ඩල සහිත ව පවත්වා ගෙන යාම යෝග්‍ය බවට මෙම ව්‍යාපෘති කළමනාකරණ ඒකක සමාලෝචනය කිරීම සඳහා පත්කළ කමිටුව නිර්දේශ කර ඇති බව කැබිනට් ප්‍රකාශක අමාත්‍ය බන්දුල ගුණවර්ධන ප්‍රකාශ කළා.\nඒ කොළඹ අද (07) පැවති කැබිනට් තීරණ දැනුම් දීමේ මාධ්‍ය හමුවට එක්වෙමින්.\nඑමෙන්ම අග්‍රහාර සෞඛ්‍ය රක්ෂණයට සමාන රක්ෂණාවරණයක් පෞද්ගලික අංශයේ සේවකයින්ට ද ලබාදීම සඳහා වන යෝජනාව ක්‍රියාත්මක කළ හැකි වන පරිදි සේවක භාර අරමුදල් පනත සංශෝධනය කිරීමට තීරණය කර තිබෙනවා.\nඒ සඳහා නීති කෙටුම්පත් සම්පාදකට උපදෙස් දීම සඳහා කැබිනට් මණ්ඩලයේ අනුමැතිය හිමි ව තිබෙනවා.\nමේ අතර, රාජ්‍ය ආයතන සතු අරමුදල් විධිමත් ලෙස කළමනාකරණය කිරීමේ අරමුණින් නව පනත් කෙටුම්පතක් හදුන්වා දීම සම්බන්ධයෙන් අමාත්‍ය මණ්ඩලයේ අනුමැතිය හිමි වූ බවයි කැබිනට් ප්‍රකාශක අමාත්‍ය ආචාර්ය බන්දුල ගුණවර්ධන තවදුරටත් කියා සිටියේ.",
       "URL": "https://www.hirunews.lk/326882/ව්‍යාපෘති-කළමනාකරණ-ඒකක-55ක්-වසාදැමීමේ-තීරණයක",
       "Category": "Local News",
       "Parent URL": "https://www.hirunews.lk/local-news.php?pageID=552"
}