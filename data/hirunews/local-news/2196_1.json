{
       "Source": "hirunews",
       "Timestamp": "Friday, 22 January 2021 - 13:15",
       "Headline": "සුන්දර විල්පත්තුවේ වැසුණු එළුවන්කුලම පාලම නිසා රැකියා අවධානමක් (වීඩියෝ)",
       "News Content": "කාලයක් පුරා ත්‍රස්තවාදීන්ගේ අඳුරු සෙවනැල්ලට යටව තිබූ මෙරට පිහිටි විශාලතම ජාතික වනෝද්‍යානයක් ලෙස විල්පත්තුව සැලකෙනවා.\nදිවියන්ගේත් වලසුන්ගේත් තෝතැන්නක් ලෙස සැළකෙන මෙහි විල්ලු 60ක් පමණ පිහිටා තිබීම විශේෂත්වයක්.\nදෙස් විදෙස් සංචාරක ආකර්ශනය නොමදව දිනාගත් විල්පත්තුවට බලපා ඇති ගැටලුවක් පිළිබඳවයි මේ අනාවරණය.\nහෙක්ටයාර 13,1000කට වැඩි වපසරියකට උරුමකම් කියන විල්පත්තුව ජාතික වනෝද්‍යානය පිවිසුම් මාර්ග 2කින් සමන්විතයි.\nඑක් පිවිසුමක් එළුවන්කුලම කලාඔය සපත්තු පාලම මතින් පිහිටා ඇති අතර අනෙක් පිවිසුම් දොරටුව පිහිටා ඇත්තේ නොච්චියාගම ප්‍රදේශයෙන්.\nමෙරටට පැමිණෙන බහුතර සංචාරකයින් කල්පිටිය අර්ධද්වීපයේ සංචාරයකට එක්වීමෙන් පසු විල්පත්තු ජාතික වනෝද්‍යානය නැරඹීමට නිරන්තරයෙන් තෝරාගනු ලබන්නේ ඊට ආසන්නයේ ඇති එළුවන්කුලම පිවිසුමයි.\nඊට අමතරව එම මාර්ගයෙන් පිවිසීමට තවත් ප්‍රධානතම හේතුවක් බවට පත්ව ඇත්තේ මෙවන් දුර්ලභ වන සතුන් එම මාර්ගයේ දක්නට ලැබීම හේතුවෙන්.\nනමුත් දැනට වසරකට ආසන්න කාලයක සිට දෙස්විදෙස් සංචාරකයින්ට එම පිවිසුම ඔස්සේ විල්පත්තුව වනෝද්‍යානයට පිවිසීමට නොහැකි තත්ත්වයක් උදා වී ඇත්තේ කලා ඔය සපත්තු පාලම දැඩි ලෙස අබලන්වීම හේතුවෙන්.\nඅධික බර පැටවූ ලොරි සහ දෛනිකව ගමනාගමනයේ යෙදෙන බස් ඇතුළු රථවාහන හේතුවෙන් පාලම ගිලා බැසීමේ අවදානමකටද ලක්ව තිබෙනවා.\nමේ හේතුවෙන් සංචාරක කර්මාන්තයෙන් සෘජු හා වක්‍රව යැපෙන 1500කගේ පමණ රැකියාවලට එල්ල වී ඇත්තේ දැඩි බලපෑමක්.\nඑළුවන්කුලම පිවිසුමින් වනෝද්‍යානයට ප්‍රවිෂ්ටවීමට සංචාරකයින්ගෙන් රුපියල් 5000ක පමණ මුදලක් අය කලද නොච්චියාම පිවිසුමින් පිවිසීමට එමෙන් තුන් ගුණයක පමන මුදලක් දැරීමට සිදුවීමෙන් සංචාරකයින්ගේ පැමිණීම ශීඝ්‍ර ලෙස පහළ බැස තිබෙනවා.\nදැනට වසරක පමණ කාලයක සිට එළුවන්කුලම මාර්ගය භාවිතයෙන් අතහැර දැමීම නිසා ගව රංචු  වනෝද්‍යානයේ අයාලේ සැරිසැරීමට පටන් ගෙන ඇති අතර මේ හේතුවෙන් වන සතුන් වෙනත් භූමි වෙත සංක්‍රමණයවීමේ තත්ත්වයක්ද මෙන්ම මුවන්, ගෝනුන්, මීමින්නන් වැනි සතුන්ට කුර රෝග  පැතිරීමේ අවදානමක් මතුව තිබෙනවා.\nවන සතුන් දඩයමේ යෙදෙන්නන්ටද එළුවන්කුලම මාර්ගය වැසී යාම හේතුවෙන් කිසිදු බියකින් තොරව එම කටයුතු ඉටු කර ගැනීමේ අවස්ථාන ලැබී ඇති බවටයි චෝදනා එල්ල වන්නේ.\nරටට විදේශ විනිමය ලැබෙන ප්‍රධානතම කේන්ද්‍රස්යානයක් වූ විල්පත්තු ජාතික වනෝද්‍යානයේ එළුවන්කුලම පිවිසුම් මාර්ගය කඩිනමින් පිළිසකර කර සංචාරකයින් සඳහා පහසුකම් සැලසීමට බලධාරීන්ගේ අවධානය යොමුවීමට කාලයයි මේ.",
       "URL": "https://www.hirunews.lk/260409/සුන්දර-විල්පත්තුවේ-වැසුණු-එළුවන්කුලම-පාලම-නිසා-රැකියා-අවධානමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2196"
}