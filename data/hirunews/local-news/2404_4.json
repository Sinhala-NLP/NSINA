{
       "Source": "hirunews",
       "Timestamp": "Wednesday, 07 October 2020 - 22:45",
       "Headline": "කොවිඩ් 19 වෛරසය සඳහා එන්නතක් මේ වසර අවසානයේ (වීඩියෝ)",
       "News Content": "කොවිඩ් 19 වෛරසය සඳහා එන්නතක් මේ වසර අවසානය වන විට හඳුන්වාදිය හැකි බව ලෝක සෞඛ්‍ය සංවිධානය පවසනවා.\nමේ අතර ලොවපුරා වාර්තා වන සමස්ත කොවිඩ් 19 ආසාදිතයින් සංඛ්‍යාව තුන්කෝටි හැටලක්ෂය ඉක්මවා ගියා.\nඅද වන විට ලොව රටවල් වලින් වාර්තා වන කොවිඩ් 19  සමස්ථ මරණ සංඛ්‍යාව 1,054,604ක් වන අතර ගත වූ පැය 24 තුළ වාර්තා වූ දෛනික මරණ සංඛ්‍යාව 8,782 ක්.\nලොවපුරා වාර්තා වන සමස්ත ආසාදිතයින් සංඛ්‍යාව 36,041,782 ක් ලෙසයි දැක්වෙන්නේ.\nතවමත් ලොව වැඩිම කොවිඩ් 19 ආසාදිතයින් සංඛ්‍යාවක් වාර්තා වන්නේ අමෙරිකාවෙන්.\nගෙවුණු දිනය තුළදී එරටින් වාර්තා වූ නව ආසාදිතයින් සංඛ්‍යාව 43,660ක් වූ අතර එරටින් වාර්තා වන සමස්ත ආසාදිතයින් සංඛ්‍යාව 7,722,746ක්.\nලොව සුපිරි බලවතා වන අමෙරිකානු ජනපති ඩොනල්ඩ් ට්‍රම්ප් පවසන්නේ කොවිඩ් 19 වෛරසය මැඩපැවැත්වීම සම්බන්ධව නව ක්‍රියාමාර්ගයක් ගනු ලබන්නේ ජනාධිපතිවරණයෙන් පසුව බවයි.\nමේ අතර අමෙරිකානු ජනාධිපතිවරයා කොවිඩ් 19 වෛසරය නොසලකා හරිමින් තැබූ ට්විටර් සටහනක් වසා දැමීමට ට්විටර් ආයතනය පියවර ගත්තා.\nඒ කොවිඩ් සම්බන්ධයෙන් ජනතාව නොමග යවන සුළු තොරතුරු එහි අඩංගු බව පවසමින්.\nමේ අතර ජනපති  ට්‍රම්ප්ගේ සමීපතමයන් අතර තවදුරටත් වෛරසය ව්‍යාප්ත වෙමින් පවතින අතර ධවල මන්දිර උපදේශක ස්ටීවන් මිලර් සහ ජ්‍යෙෂ්ඨ හමුදා නිලධාරියෙකුටද මේ වන විට වෛරසය ආසාදනය වී තිබෙනවා.\nඒ අනුව මේ වන විට ධවල මන්දිර ක්‍රියාකාරී සාමාජිකයින්  14 දෙනෙකුට වෛරසය වැළදී තිබෙනවා.\nමේ අතර කොවිඩ් 19 වෛරසය මැඩපැවැත්වීම සඳහා එන්නතක් මේ වසර අවසානය වන විට හඳුන්වාදිය හැකි බව ලෝක සෞඛ්‍ය සංවිධානයේ ප්‍රධානී ටෙඩ්රෝස් ඇඩනම් ග්‍රෙබියේසස් පවසනවා.\nඔහු කියා සිටියේ එන්නතක් සොයා ගැනීමේ ක්‍රියාවලිය සඳහා සියලු රටවල් සහයෝගය ලබාදිය යුතු බවයි.\nමේ වන විට කොවිඩ් වෛරසයට එරෙහිව නිර්මාණය කළ එන්නත් 9ක් පර්යේෂණ මට්ටමේ පවතිනවා.\nකොවිඩ් වෛරසයෙන් ලොව දෙවනියට වැඩිම බලපෑමක් පවතින්නේ අසල්වැසි ඉන්දියාවටයි.\nගෙවුණු දිනය තුළදී ඉන්දියාවෙන් වාර්තා වූ නව ආසාදිතයින් සංඛ්‍යාව 72,106ක්.\nඒ අනුව එරට සමස්ත ආසාදිතයන් සංඛ්‍යාව හැටහත් ලක්ෂය ඉක්මවා ගියා.\nලොව තෙවැනියට වැඩිම බලපෑමක් පවතින බ්‍රසීලයේද සමස්ත ආසාදිතයින් සංඛ්‍යාව 4,970,952 දක්වා ඉහළගියේ දෛනික ආසාදිතයින් 30,000 ඉක්මවා යෑමත් සමඟයි.\nපවතින කොවිඩ් 19 වෛරස අවධානම ඉහළ යෑමත් සමඟ සංචරණ සීමා දැඩි කරමින් ඉරානය සහ නේපාලය යන රටවල් නැවත වසා දැමීමේ තීරණයකට එළඹ ඇති බවයි එරට මාධ්‍ය වාර්තා කළා.",
       "URL": "https://www.hirunews.lk/252047/කොවිඩ්-19-වෛරසය-සඳහා-එන්නතක්-මේ-වසර-අවසානයේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2404"
}