{
       "Source": "hirunews",
       "Timestamp": "Monday, 21 May 2018 - 14:59",
       "Headline": "විපතට පත් ජනතාවට කඩිනමින් සහන සළසන්නැයි ජනපතිගෙන් උපදෙස්",
       "News Content": "අයහපත් කාලගුණයෙන් විපතට පත් සියලු ජනතාවට කඩිනමින් සහන සැළසීමට පියවර ගන්නා ලෙස ජනාධිපති මෛත්‍රිපාල සිරිසේන අදාළ අංශවලට උපදෙස් ලබාදී තිබෙනවා.\nඒ අනුව මූල්‍ය ප්‍රතිපාදන ගැටළුවක් කර නොගන්නා ලෙසත්, රජයෙන් ලබාදිය යුතු සියලූ සහන කඩිනමින් ලබාදෙන ලෙසටයි ජනාධිපතිවරයා සියලූම දිස්ත්‍රික් ලේකම්වරුන්ට සහ ප්‍රාදේශීය ලේකම්වරුන්ට උපදෙස් ලබාදී ඇත්තේ.\nමේ අතර දැනට පවතින වර්ෂාපතනය හේතුවෙන් දිස්ත්‍රික්ක 12 කට බලපෑම්  එල්ලවී තිබෙනවා.\nගාල්ල, මාතර, කළුතර සහ රත්නපුර සහ යන දිස්ත්‍රික්කවලට එමඟින් දැඩි බලපෑම් එල්ලවී ඇති බවටයි වාර්තාවන්නේ.\nපවුල් 3438 කට අයත්, පුද්ගලයින් 13,314 ක් මේ වනවිට අයහපත් කාලගුණයෙන් පීඩාවට පත්ව සිටින බවයි ආපදා කළමනාකරණ මධ්‍යස්ථානය සඳහන් කළේ.\nඑමෙන්ම අයහපත් කාලගුණයෙන් මියගිය සංඛ්‍යාවද 7 දක්වා ඉහළ ගොස් තිබෙනවා.\nවර්ෂාව පවතින අවස්ථාවේදී මසුන් ඇල්ලීමට ගොස් ගිං ගඟේ  දිය පහරට හසුව අතුරුදන් වූ පුද්ගලයාගේ සිරුර අද දහවල් සොයාගැනුනේ නාවික හමුදාව සහ ආපදා කළමනාකරණ මධ්‍යස්ථානයේ නිලධාරීන් එක්ව සිදුකළ මෙහෙයුමකදියි.\nපසුගිය දින දෙක තුළ අකුණු අනතුරු හේතුවෙන් පුද්ගලයන් 4 දෙනෙකුත්, පස් කඳු සහ ගස් කඩාවැටීම හේතුවෙන් පුද්ගලයන් දෙදෙනෙකුත් මියගොස් තිබුණා.\nඕනෑම අවස්ථාවක විපතට පත් ජනතාවට සහන සැළසීම සඳහා යුද, ගුවන් සහ නාවික හමුදා සූදානමින් සිටින බවයි හමුදා මාධ්‍ය ප්‍රකාශක, බ්‍රිගේඩිර් සුමිත් අතපත්තු ප්‍රකාශ කළේ.",
       "URL": "https://www.hirunews.lk/191240/විපතට-පත්-ජනතාවට-කඩිනමින්-සහන-සළසන්නැයි-ජනපතිගෙන්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=3934"
}