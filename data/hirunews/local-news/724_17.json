{
       "Source": "hirunews",
       "Timestamp": "Friday, 18 November 2022 - 19:46",
       "Headline": "ඉන්දියන් සාගරයේ භූ චලනයක් - ශ්‍රී ලංකාවට බලපෑමක් නැහැ",
       "News Content": "ඉන්දුනීසියාවේ බෙන්කුලු ආසන්න ඉන්දියන් සාගර ප්‍රදේශයේ ප්‍රබල භූ චලනයක් සිදුව තිබෙනවා.\nඑය රිච්ටර් මාපකයේ සටහන් වී ඇත්තේ ඒකක 6.8ක් ලෙසටයි.\nමෙම භූමිකම්පාව කිලෝමීටර් 10 ක් (සැතපුම් 6.21 ක්) පමණ ගැඹුරේ සිදු වූ බවටයි හෙළිවී ඇත්තේ.\nමෙමගින් ඉන්දුනීසියාවේ සිදුවූ හානියක් හෝ අනතුරු ඇඟවීමක් පිළිබඳ මෙතෙක් තොරතුරු අනාවරණ වී නැහැ.\nකාලගුණ විද්‍යා දෙපාර්තමේන්තුව නිවේදනය කළේ මෙම භූ චලනයෙන් ශ්‍රී ලංකාවට අවදානමක් නොමැති බවයි.\nමේ අනුව මුහුදු බඩ ප්‍රදේශවල සාමාන්‍ය ජන ජීවිතය ආරක්ෂා සහිත බවයි ඔවුන් නිකුත් කළ නිවේදනයේ දැක්වෙන්නේ.\nමෙම නිවේදනය අදාළ ජාතික සහ අන්තර්ජාතික ආයතන සමග එකගත්වයෙන් නිකුත් කළ බව ද කාලගුණ විද්‍යා දෙපාර්තමේන්තුව ප්‍රකාශ කළා.\nමේ අතර පසුගිය බදාදා ද ඉන්දුනීසියාවේ සුමාත්‍රා දූපතේ නිරිත දෙසින් රික්ටර් පරිමාණයේ ඒකක 6 ක භූමිකම්පාවක් ඇති වූ බව යුරෝපීය-මධ්‍යධරණි භූ කම්පන මධ්‍යස්ථානය ප්‍රකාශ කළා.\nඉන්දුනීසියාව සැලකෙන්නේ නිරන්තරයෙන් භූ කම්පනවලට ලක්වන රටක් ලෙසටයි. ඒ පැසිෆික් ගිනි වළල්ල (Pacific Ring of Fire),මත ඉන්දුනීසියාව පිහිටා තිබීම හේතුවෙන්.\n2004 වසරේ දෙසැම්බර් මාසයේදී සුමාත්‍රා හි බටහිර වෙරළට ඔබ්බෙන් වූ පැසිෆික් සාගරය හරහා ශ්‍රී ලංකාව ද ඇතුළුව රටවල් රැසකට බලපෑම් එල්ල කළ මෙතෙක් ලොව වාර්තා වූ බලවත්ම භූමිකම්පාවලින් එකක් වන රික්ටර් පරිමාණ 9.1 ක භූමිකම්පාවක් ඇති වුණා.\nඑම භූ කම්පන තත්වයෙන් අවම වශයෙන් පුද්ගලයින් 227,898ක් මිය ගිය බවයි විදෙස් වාර්තා පෙන්වා දෙන්නේ.",
       "URL": "https://www.hirunews.lk/320739/ඉන්දියන්-සාගරයේ-භූ-චලනයක්-ශ්‍රී-ලංකාවට-බලපෑමක්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=724"
}