{
       "Source": "hirunews",
       "Timestamp": "Tuesday, 07 July 2020 - 13:08",
       "Headline": "නාකොටික් IP සමන් වසන්ත කුමාර අපරාධ පරීක්ෂණ දෙපාර්තමේන්තුවට (වීඩියෝ)",
       "News Content": "පොලිස් මත්ද්‍රව්‍ය නාශක කාර්යාංශයේ ඇතැම් නිලධාරීන් සිදුකර ඇති මත්ද්‍රව්‍ය ජාවාරම සම්බන්ධයෙන් චෝදනා එල්ලවී සැඟව සිට, කඩවත පොලීසියට භාරවූ පොලිස් පරීක්ෂක සමන් වසන්ත කුමාර වැඩිදුර විමර්ශන සඳහා අපරාධ පරීක්ෂණ දෙපාර්තමේන්තුව වෙත යොමුකර තිබෙනවා.\nකෙසේ වෙතත්, අද උදෑසන පොලිස් මාධ්‍ය කොට්ඨාශය නිවේදනය කළේ එම පොලිස් පරීක්ෂකවරයා අත්අඩංගුවට ගැනීම සඳහා පොලීසියට මහජන සහය ලබා දෙන ලෙසයි.\nඒ සඳහා එමගින් ඔහුගේ ඡායාරූපය සහිත නිවේදනයක් ද නිකුත් කර තිබුණා.\n49 හැවිරිදි සමන් වසන්ත කුමාර නැමති වැලිවේරිය - කිරිකත්ත ප්‍රදේශයේ පදිංචි මෙම පොලිස් පරීක්ෂකවරයා අපරාධ පරීක්ෂණ දෙපාර්තමේන්තුව විසින් අත්අඩංගුවට ගැනීම සඳහා පසුගිය දිනවල පරීක්ෂණ ආරම්භ කරනු ලැබුවා.\nමීට පෙර සිද්ධියට අදාලව පොලිස් මත්ද්‍රව්‍ය නාශක කාර්යාංශයේ මත්ද්‍රව්‍ය ජාවාරම සම්බන්ධයෙන් නිලධාරීන් 12 දෙනෙකු අත්අඩංගුවට ගෙන හෙට දිනය දක්වා රදවාගෙන ප්‍රශ්න කිරීමට අධිකරණය අවසර ලබා දී තිබෙනවා.",
       "URL": "https://www.hirunews.lk/244903/නාකොටික්-ip-සමන්-වසන්ත-කුමාර-අපරාධ-පරීක්ෂණ-දෙපාර්තමේන්තුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2604"
}