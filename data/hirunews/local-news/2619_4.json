{
       "Source": "hirunews",
       "Timestamp": "Wednesday, 01 July 2020 - 11:50",
       "Headline": "අළුතින් ඇරෙන පාසල් වලට එන දරුවන් ඉලක්ක කර විකිණීමට මත්වන පැණි පුවක් විශේෂයක් මාතලේ කඩ රැසක - මව්පියන්ගෙන් චෝදනා",
       "News Content": "පසුගිය සමයේ මාතලේ දිස්ත්‍රික්කයේ පාසල් දරුවන් අතර ඉතා වේගයෙන් පැතිර ගිය පැණි පුවක් විශේෂයක් නැවත පාසල් ආරම්භ කිරිමෙන් පසු පාසල් දරුවන්ට විකිණීමේ අරමුණින් කඩ රැසක ගබඩා කර ඇති බවට දෙමව්පියන් චෝදනා කරනවා.\nනිසි අනුමැතියක් යටතේ යැයි සඳහන් කරමින් අළෙවි වන මෙම පැණි පුවක් විශේෂයේ එක් පැකැට්ටුවක් රුපියල් දහයක් වන බවත් දරුවන් මුදල් වැයකරමින් මේවා රැගෙන යන බවයි දෙමාපියන් වැඩිදුරටත් පවසන්නේ.\nපාසල් දරුවන් ඇබ්බැහි වී ඇති මෙම පැණි පුවක් වි‍ශේෂය නාඋල නගරයේ පමණක් දිනකට පැකට් පන්දහසක් (5000) පමණ අළෙවි වන බව අනාවරණයවී  තිබෙනවා.\nමේ සම්බන්ධයෙන් අදහස් දැක්වු පැණි පුවක් අළෙවි කරන නාඋල වෙළඳසැල් හිමියෙකු කියා සිටියේ සතියකට මෙම පැණි පුවක් පැකට් තමන්ගේ වෙළඳසැලේ  පමණක් 3000-3500 පමණ අළෙවි වන බවයි.\nකුමන ආකාරයේ ලියාපදිංචියකට යටත් වුවද වසංගතයක් බවට පත්වෙමින් යන මෙම පැණි පුවක් සම්බන්ධයෙන් නිසි පරිදි නීතියක් ක්‍රියාත්මක වන්නේ නම් ඕනෑම මොහොතක පැණි පුවක් පැකට් අළෙවියෙන් ඉවත්වීමට තමන් සූදානම් බවද එම ව්‍යාපාරිකයා පවසනවා.\nමාතලේ දිස්ත්‍රික්කයේ පාසල් රැසක් ආසන්නයේ පිහිටි වෙළඳසැල් තුළ පවතින මෙම පැණි පුවක් විශේෂ සොයා එන පාසල් දරැවන්ගේ සංඛ්‍යාව පසුගිය සමයේ දිනෙන් දින ඉහළ ගිය බවයි  නාඋල සෙසු ව්‍යාපාරිකයන්ද පවසන්නේ.\nමේ සම්බන්ධයෙන් රජය මැදිහත් වී කඩිනමින් පාසල් දරුවන් සඳහා ලබාදීමට සුදානම් කර ඇති පැණි පුවක් විශේෂය සම්බන්ධයෙන් අවශ්‍ය ඉදිරි පියවර ගන්නා ලෙස මාතලේ දිස්ත්‍රික්කයේ පාසල් දරුවන්ගේ දෙමව්පියන් වග කිවයුත්තන්ගෙන් ඉල්ලා සිටිනවා.",
       "URL": "https://www.hirunews.lk/244390/අළුතින්-ඇරෙන-පාසල්-වලට-එන-දරුවන්-ඉලක්ක-කර-විකිණීමට-මත්වන-පැණි-පුවක්-විශේෂයක්-මාතලේ-කඩ-රැසක-මව්පියන්ගෙන්-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=2619"
}