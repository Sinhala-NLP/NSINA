{
       "Source": "hirunews",
       "Timestamp": "Friday, 26 August 2022 - 11:42",
       "Headline": "ශ්‍රී ලංකා ණය ප්‍රතිව්‍යුහගතකරණයේ දී චීනය විශේෂ සැලකිලි අපේක්ෂා කරනවා - ඉන්දීය මාධ්‍ය අනතුරු අඟවයි",
       "News Content": "ශ්‍රී ලංකාවේ ණය හිමියන්ගේ ලැයිස්තුව ඩොලර් බිලියන 14ක විශාලතම පංගුව හිමි බටහිර ස්වෛරී බැඳුම්කරහිමියන්ගේ සිට චීනය, ජපානය සහ ඉන්දියාව වැනි ද්විපාර්ශ්වික රටවල් දක්වා විහිදෙන අතර ආසියානු සංවර්ධන බැංකුව සහ ලෝක බැංකුව වැනි බහුපාර්ශ්වික ආයතනද එම ලැයිස්තුවට ඇතුළත්.\nඉතිහාසයේ පළමුවරට ශ්‍රී ලංකාව 2022 වසරේ දී ගෙවිය යුතු ඩොලර් බිලියන 6.9ක ණය සේවාකරණය විදේශ සංචිත හිඟය හේතුවෙන් පැහැර හැර තිබෙනවා.\nශ්‍රී ලංකාව ගෙවීමට ඇති මුලු ණය ප්‍රමාණය ඩොලර් බිලියන 51 තරම් විශාල වෙද්දී 2001 සිට 2021 දක්වා චීනය ශ්‍රී ලංකාවට ලබා දුන් ණය ප්‍රමාණය ඩොලර් බිලියන 9.95කට ආසන්න බව ඇතැම් ස්වාධීන ආර්ථික විද්‍යාඥයන් ඇස්තමේන්තු කරනවා.\nරාජපක්ෂ පරිපාලනය, කලෙක පටන් චීනයට ගැති ලෙස සලකනු ලැබූව ද, බහුවිධ ගැටුම් මත චීන - ශ්‍රී ලංකා රාජ්‍ය තාන්ත්‍රික සබඳතා පළුදු වුණා.\nචීන පොහොර නැවක් ප්‍රතික්ෂේප කිරීම සහ අධිවේගී මාර්ග ව්‍යාපෘතියකදී චීන සමාගමක් නොතකා හැරීම ඊට හේතු වූ බවට සැලකෙනවා.\nපුනර්ජනනීය බලශක්ති ව්‍යාපෘතියක් සඳහා මුලින් චීනයට ලබා දී තිබූ උතුරු මුහුදේ දූපත් පසුව ඉන්දියාවට ලබා දීමේ විපාකයට මුහුණ දීමට ද ශ්‍රී ලංකාවට සිදු වුණා.\nඑසේ තිබිය දී චීන පර්යේෂණ නෞකාවේ හම්බන්තොට සංචාරය පමා කරලීම ද ණය ප්‍රතිව්‍යුහගත කිරීමේ සාකච්ඡාවට බලපෑම් කරන බවට සැක මතු කෙරුණා.\nඉන්දියන් සාගරයේ උණුසුම් වෙමින් පවතින භූ දේශපාලනික තත්ත්වය වලක්වා ගැනීම ශ්‍රී ලංකාව මත පැටවී ඇති අතර චීනය සහ ඉන්දියාව ශ්‍රී ලංකාවේ ණය ප්‍රශ්නය දෙස හුදු ආර්ථික කෝණයකින් පමණක් බලනු ඇත්දැයි ගැටලු සහගත යි.\nඑවැනි පසුබිමක ශ්‍රී ලංකාවේ ණය ප්‍රතිව්‍යුහගත කිරීමේ දී චීනය ස්වාර්ථයන් සපුරාලන ආකාරයේ විශේෂ සැලකිල්ලක් බලාපොරොත්තු විය හැකි බව ඉන්දීය මාධ්‍ය වාර්තා කරනවා.\nANI ප්‍රවෘත්ති සේවය වාර්තා කළේ, ශ්‍රී ලංකාව මෙවැනි උත්සාහයන් කවර ආකාරයකින් හෝ වලක්වාගත යුතු බවයි.\nශ්‍රී ලංකාව ප්‍රධාන ණය දෙන්නන් සමඟ සාකච්ඡා ආරම්භ කරන බැවින් ශ්‍රී ලංකාවේ ණය ප්‍රතිව්‍යුහගත කිරීමේ ප්‍රයත්නයන්හි දී චීනයේ භූමිකාව ඉතා ප්‍රවේශමෙන් නිරීක්ෂණය කළ යුතුව ඇතැයි ANI පවසන්නේ චීනයේ ණය සහන වෙනත් රටවලට වඩා බොහෝ සෙයින් වෙනස් බැවිනු යි.\nචීනයේ පූර්ව අත්දැකීම් සැලකීමේ දී ශ්‍රී ලංකාවේ ණය ප්‍රතිව්‍යුහගත කිරීමේ සාකච්ඡා තමන්ට වුවමනා ආකාරයෙන් මෙහෙය වීමට සහ ශ්‍රී ලංකාවෙන් විශේෂ සැලකිල්ලක් බලාපොරොත්තු වීමට ඉඩ නො දිය යුතු බව ඉන්දීය මාධ්‍ය අවධාරණය කරනවා.\nචීනය ශ්‍රී ලංකාව සමඟ සම්බන්ධ වන ආකාරය රටේ ණය ප්‍රතිව්‍යුහගත කිරීමේ දිශානථිය සහ කාලසීමාව කෙරෙහි සැලකිය යුතු බලපෑමක් ඇති කරන බව සැලකිල්ලට ගැනීම ඉතා වැදගත් වනවා.\nණය තිරසාරභාවය සහ ආර්ථික ප්‍රකෘතිය සඳහා වන ශ්‍රී ලංකාවේ මාවත තීරණය වන්නේ චීනයේ ක්‍රියාපිළිවෙත මත යි.\nශ්‍රී ලංකාවේ පවතින තත්ත්වය පිළිබඳ අදහස් දක්වමින් ජාත්‍යන්තර මූල්‍ය අරමුදලේ නිලධාරියෙකු පවසා සිටියේ, ණය ප්‍රතිව්‍යුහගත කිරීම පිළිබඳ ශ්‍රී ලංකාව ආක්‍රමණශීලී ලෙස චීනය සමඟ කටයුතු කළ යුතු බවයි.\nජාත්‍යන්තර මූල්‍ය අරමුදල සමග ශ්‍රී ලංකාව මේ වන විට සාකච්ඡා සිදු කරගෙන යන අතර, කාර්ය මණ්ඩල එකඟතාවකට එළැඹීමට මෙතෙක් හැකි වී නැහැ.\nඑම එකඟතාවට එළැඹීමෙන් පසු විස්තීර්ණ ණය පහසුකමක් සඳහා ජාත්‍යන්තර මූල්‍ය අරමුදලේ විධායක මණ්ඩල අනුමැතිය ලබා දීම, අරමුදල් පිළිබඳ ප්‍රමාණවත් සහතිකයක් සහ එහි පාර්ශ්වකරුවන් ශ්‍රී ලංකාව තමන්ට ණය ලබා දුන් රටවලට සමාන ව සලකනු ඇති බවට ලැබෙන විශ්වාසය මත මුලුමනින්ම පදනම්ව තිබෙනවා.\nනමුත් ණය සහන සම්බන්ධයෙන් චීනය සමග ගනුදෙනුවකට එලැඹීම සරල කාර්යයක් නොවන බව ජනාධිපති රනිල් වික්‍රමසිංහ ජපානයේ ප්‍රමුඛතම වෙබ් අඩවියක් වන Nikkei Asia සමග පැවැත්වූ සම්මුඛ සාකච්ඡාවක දී පවසා සිටියා.\nඒ ණය සහන සම්බන්ධයෙන් සිය ස්ථාවරය කැපී පෙනන ලෙස වෙනස් කරන්නැ යි චීනයෙන් ඉල්ලීමක්ද කරමින්.\nශ්‍රී ලංකාවේ විශාලතම ද්විපාර්ශ්වික ණය දෙන්නා වන චීනය වෙත කරන මෙම ආයාචනය, විදේශ සංචිත හිඟයෙන් මිරිකුණු ආර්ථිකයක් යළි ගොඩනැගීමට උත්සාහ කරන රටේ මූල්‍ය කණ්ඩායමට නායකත්වය දෙන ජනාධිපතිවරයාට ඇති බලවත්ම අභියෝගය බව ඔවුන් වාර්තා කරනවා.\nජූනි මස මුල දී චීනයේ විදේශ අමාත්‍යාංශයේ ප්‍රකාශක Zhao Lijian ප්‍රකාශ කළේ, වත්මන් දුෂ්කරතාවලට සහ ණය බර ලිහිල් කිරීමට සහ තිරසාර සංවර්ධනයක් සාක්ෂාත් කර ගැනීමට ශ්‍රී ලංකාවේ ප්‍රතිචාරයට සහාය දැක්වීම සඳහා අඛණ්ඩ ව ධනාත්මක කාර්යභාරයක් ඉටු කිරීම සඳහා අදාළ රටවල් සහ ජාත්‍යන්තර මූල්‍ය ආයතන සමඟ කටයුතු කිරීමට චීනය සූදානම් බව යි.\nනමුත් එය වචනයට පමණක් සීමා වී තිබෙනවා.\nඅදාල කොන්දේසි සපුරාලීමට අසමත්ව ඇති බැවින්, ශ්‍රී ලංකාව විසින් ඉල්ලා තිබෙන ඩොලර් බිලියන 1.5ක ස්වැප් ණය පහසුකම ලබා දීමට නොහැකි බව, චීන රජය පසුගියදා ශ්‍රී ලංකා තානාපති පාලිත කොහොන මහතා හරහා දැනුම් දුන්නා.\nචීන මූල්‍ය ආයතන විසින් පනවා තිබෙන කොන්දේසි සහ නියමයන් සම්පූර්ණ කිරීමට ශ්‍රී ලංකාව අසමත්ව තිබීම ශ්‍රී ලංකාව ඉල්ලා ඇති ස්වැප් ණය පහසුකම ලබා දීමට නොහැකි වීමේ ප්‍රධාන හේතුව වී ඇති අතර, ඊට අමතරව ඇමරිකාව විසින් පනවා ඇති සම්බාධක හේතුවෙන් චීනයද මේ මොහොතේ මූල්‍ය අර්බුදයකට මුහුණ දී සිටින බව චීන රජය ශ්‍රී ලංකා තානාපතිවරයාට දැනුම් දී තිබෙනවා.\nණය ප්‍රතිව්‍යුහගත කිරීම වෙනුවට චීනයේ ණය ප්‍රතිමූල්‍යකරණය කිරීමේ හෝ චීන බැංකුවලට ණය වී සිටින රටවල් සඳහා ආපසු ගෙවීමේ දිනයන් කල් දැමීමේ චීනය යෝජනා කරන ක්‍රමවේදය තරමක් සංකීර්ණ සහ ශ්‍රී ලංකාව පාර්ශ්වයෙන් දරාගත නොහැකි තත්ත්වයක් බව ජනාධිපතිවරයාගේ අදහසයි.\nජාත්‍යන්තර මූල්‍ය අරමුදල වුව ද පසුගිය දිනෙක වක්‍රාකාර ව පවසා සිටියේ, ශ්‍රී ලංකාවේ ආර්ථිකය හැඩගස්වනු ලබන්නේ චීන සාධකය බවයි.\nශ්‍රී ලංකාවේ ණය දරාගත නොහැකි තත්ත්වයක ඇති බව තක්සේරු කර ඇති බැවින් විස්තීර්ණ ණය පහසුකම ලබා ගැනීමට නම් ශ්‍රී ලංකාවේ ණය හිමියන්ගෙන් ප්‍රමාණවත් සහතිකයක් ජාත්‍යන්තර මූල්‍ය අරමුදල අපේක්ෂා කරනවා.\nපළපුරුදු නිරීක්ෂකයින් දකින්නේ එය ජාත්‍යන්තර මූල්‍ය අරමුදල සමඟ ඇති කරගනු ලබන ඕනෑ ම කාර්ය මණ්ඩල මට්ටමේ ගිවිසුමකට පෙර චීනය එකඟකරවා ගැනීමට වික්‍රමසිංහ පරිපාලනය තල්ලු කරන්නක් බව යි.\nශ්‍රී ලංකාවේ මුළු මධ්‍යම රාජ්‍ය ණයවලින් සියයට 6.2ක් පමණ චීනය සතු වන අතර, ඉන් ආසන්න වශයෙන් ඩොලර් මිලියන 670ක් මධ්‍යම රජයේ ණය ලෙස ද ඩොලර් බිලියන 7කට ආසන්න බහුතරය චීනයේ එක්සිම් බැංකුව සහ චීන සංවර්ධන බැංකුව (CDB) වැනි රාජ්‍ය ආයතන හරහා ලබා ගෙන තිබෙනවා.\nමෙම ණය මහාමාර්ග (දකුණු සහ මධ්‍යම අධිවේගී මාර්ගවල කොටස් ඇතුළුව), වැරදි ලෙස සැලසුම් කර ඇති වරාය සහ ගුවන් තොටුපල, සම්මේලන මධ්‍යස්ථාන සහ නෙලුම් කුළුණු ඇතුළු පුළුල් පරාසයක ව්‍යාපෘති සඳහා යොදා ගෙන තිබෙනවා.\nඑහි ප්‍රතිඵලයක් වශයෙන්, පසුගිය දශකය පුරාවටම චීන ණයවල වටිනාකම පිළිබඳ ගැටලු ද ඇති වුණා.\nහම්බන්තොට වරාය මේ වන විට චීනය විසින් උපක්‍රමශීලිව නැවත සිය පාලනය යටතට ගෙන ඇති අතර, අවම තරමින් එය චීනයට බදු දීමෙන් ලබාගත් මුදල් පවා, අදාළ චීන ණය ආපසු ගෙවීම වෙනුවෙන් වැය නොකර, වෙනත් රජයේ වියදම් වෙනුවෙන් වැයකර ඇති බව අනාවරණය වුයේ පාර්ලිමේන්තුවේ කෝප් කමිටුවේදීයි.\nශ්‍රී ලංකාවට මේ වසරේ ආපසු ගෙවීම සඳහා ඩොලර් බිලියන 7කට ආසන්න විදේශ ණය ප්‍රමාණයක් ඇති අතර, ඉදිරි වසර පහ තුළ ඩොලර් බිලියන 25ක් ණය ආපසු ගෙවීමට අවශ්‍ය වනු ඇත.\nනමුත් එම ණය ආපසු ගෙවීමේ තිරසර මාර්ග සිතියමක් තවමත් සකස් කරගැනීමට ශ්‍රී ලංකාව අපොහොසත් වී ඇති අතර, දිනෙන් දින ආර්ථික අර්බුදයේ පතුළට ම ගමන් කරමින් සිටිනවා.",
       "URL": "https://www.hirunews.lk/313768/ශ්‍රී-ලංකා-ණය-ප්‍රතිව්‍යුහගතකරණයේ-දී-චීනය-විශේෂ-සැලකිලි-අපේක්ෂා-කරනවා-ඉන්දීය-මාධ්‍ය-අනතුරු-අඟවයි",
       "Category": "Local News",
       "Parent URL": "https://www.hirunews.lk/local-news.php?pageID=913"
}