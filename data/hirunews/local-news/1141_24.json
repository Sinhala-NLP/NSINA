{
       "Source": "hirunews",
       "Timestamp": "Thursday, 26 May 2022 - 17:07",
       "Headline": "බංගලාදේශය අසීරු අඩියක",
       "News Content": "සංචාරක ශ්‍රී ලංකා කණ්ඩායම සහ බංග්ලාදේශ කණ්ඩායම අතර බංගලාදේශයේ මීර්පූර් හිදී පැවැත්වෙන දෙවැනි ටෙස්ට් තරගයේ සිව් වැනි දිදිනය නිමා වන විට ශ්‍රී ලංකා කණ්ඩායමට වැඩි ගෞරව හිමිව තිබෙනවා.\nපළමු ඉනිම ක්‍රීඩා කළ ශ්‍රී ලංකා කණ්ඩායම සියලු දෙනා දැවී ලකුණු 506ක් ලබා ගත්තා.\nඑම ඉනිමේ අගනා පිතිකරණයක නිරත වූ ඇන්ජලෝ මැතිව්ස් හා දිනේෂ් චන්දිමාල් ලකුණු 199ක ශක්තිමත් සබඳතාවක් ගොඩ නගමින් ශ්‍රී ලංකා ලකුණු පුවරුව කලකට පසු ලකුණු 500 කඩයිම ඉක්මවා යාමට පසුබිම සකසා දුන්නා.\nඑහි දී ඇන්ජලෝ මැතිව්ස් නොදැවී ලකුණු 145 ලබා ගත්තේ පන්දු 342ක් තුළ හතරේ පහර 12ක් සහ හයේ පහර 2ක් සිය පිත්තෙන් වාර්තා කරමින්.\nදිනේෂ් චන්දිමාල් ද අගනා ඉනිමක් ක්‍රීඩා කළේ පන්දු 213ක් තුළ හතරේ පහර 11ක් සහ එක් හයේ පහරක් එල්ල කරමින් ශ්‍රී ලංකා ලකුණු පුවරුවට ලකුණු 124ක් එක් කරමින්.\nමීට අමතරව ආරම්භක පිතිකරු දිමුත් කරුණාරත්න ද ශ්‍රී ලංකා ඉනිමට ලකුණු 80ක් එක් කිරීමට සමත් වුණා.\nබංග්ලාදේශ කණ්ඩායම වෙනුවෙන් විශිෂ්ට පන්දු යැවීමක නිරත වූ ශකීබ් අල් හසන් ලකුණු 96කට කඩුළු 5ක් බිඳ හෙලීමට සමත් වුණා.\nශ්‍රී ලංකා පළමු ඉනිම නිමා වීමෙන් අනතුරුව දෙවන ඉනිම සඳහා පන්දුවට පහර දීමට පිටියට පිවිසි බංග්ලාදේශ් කණ්ඩායමේ ආරම්භය අසීරු තැනකට තල්ලු කිරීමට ශ්‍රී ලංකා වේග පන්දු බල ඇණිය සමත් වුණා.\nඑහි දී බංග්ලාදේශ් කණ්ඩායමේ මුල් පෙළ පිතිකරුවන් සිව් දෙනා ම ලකුණු 24ක් තුළ ආපසු ක්‍රීඩාගාරයට හරවා යැවුණා.\nබංග්ලාදේශ කණ්ඩායමේ ආරම්භක පිතිකරු යුගලය වූ ටමිම් ඉක්බාල්ට සහ මහමුදුල් ජෝයිට ලකුණු නොලබා ම ක්‍රීඩාගාරය වෙත යාමට සිදු වුණා.\nදිනය නිමා වන විට කඩුල්ලේ රැඳී සිටින්නේ බංග්ලාදේශ් පළමු ඉනිමට ස්ථාවර මැදපෙළක් ගොඩ නැගූ මුශ්ෆිකර් රහීම් හා ලිටන් දාස්.\nතරගය නිමා වන විට බංග්ලාදේශ ලකුණු පුවරුව සටහන් වුනේ ලකුණු 34ට කඩුලු 4ක් වශයෙනි.\nහෙට (27) තරගයේ තීරණාත්මක අවසන් දිනයයි.",
       "URL": "https://www.hirunews.lk/305360/බංගලාදේශය-අසීරු-අඩියක",
       "Category": "Local News",
       "Parent URL": "https://www.hirunews.lk/local-news.php?pageID=1141"
}