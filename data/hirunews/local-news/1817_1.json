{
       "Source": "hirunews",
       "Timestamp": "Friday, 16 July 2021 - 14:22",
       "Headline": "දුමින්ද නාගමුවගේ බිරිඳ ඉදිරිපත් කල පෙත්සම සලකා බැලීමට දින නියම වෙයි",
       "News Content": "අධිකරණය මගින් ඇප මත මුදාහැරීමෙන් පසු නිරෝධායනයේ රඳවා සිටින පෙරටුගාමී සමාජවාදී පක්ෂයේ ප්‍රචාරක ලේකම් දුමින්ද නාගමුව නිදහස් කරන ලෙස නියෝගයක් නිකුත් කරන්නැයි ඉල්ලා ඔහුගේ බිරිඳ වන දුලානි ප්‍රියන්තා ඉදිරිපත් කල හබයාස් කෝපුස් පෙත්සම සලකා බැලීම සඳහා ලබන 19 වනදා කැඳවන ලෙස අභියාචනාධිකරණය අද නියෝග කළා.\nඒ එම පෙත්සම සෝබිත රාජකරුණා සහ ධම්මික ගනේපොල යන විනිසරුවරුන් හමුවේ අද කැඳවූ අවස්ථාවේදීයි.\nඑහිදී නීතිපතිවරයා වෙනුවෙන් පෙනී සිටි රජයේ ජේ්‍යෂ්ඨ අධි නීතීඥඥවරයා කියා සිටියේ අදාල පෙත්සම ඇතුලු ලේඛන පිලිබඳ තොරතුරු තමන්ට ඊයේ පස්වරුවේ ලැබුණු බවයි.\nඑබැවින් ඒවා අධ්‍යයනය කර කරුණු දැක්වීමට දින ලබා දෙන ලෙසට ඔහු අභියාචනාධිකරණයෙන් ඉල්ලා සිටියා. නීතිපතිවරයා, පොලිස්පතිවරයා, කොස්වත්ත පොලිස් ස්ථානාධිපතිවරයා සහ සෞඛ්‍ය සේවා අධ්‍යක්ෂ ජනරාල්වරයා ඇතුලු පිරිසක් මෙම පෙත්සමේ වගඋත්තරකරුවන් ලෙස නම් කර තිබෙනවා.",
       "URL": "https://www.hirunews.lk/277128/දුමින්ද-නාගමුවගේ-බිරිඳ-ඉදිරිපත්-කල-පෙත්සම-සලකා-බැලීමට-දින-නියම-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1817"
}