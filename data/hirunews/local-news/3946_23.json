{
       "Source": "hirunews",
       "Timestamp": "Monday, 14 May 2018 - 7:45",
       "Headline": "බස් ගාස්තු නැංවීමේ යෝජනාව හෙට අමාත්‍ය මණ්ඩලයට",
       "News Content": "ඉන්ධන මිල ඉහළ යාමට සාපේක්ෂව බස් ගාස්තු කොපමණ ප්‍රමාණයකින් ඉහළ දැමිය යුතු ද යන්න පිළිබද යෝජනාව හෙට පැවැත්වෙන අමාත්‍ය මණ්ඩල රැස්වීමට ඉදිරිපත් කිරීමට බලාපොරොත්තු වන බව ජාතික ගමනාගමන කොමිෂන් සභාවේ සභාපති එම්.ඒ.පී. හේමචන්ද්‍ර පවසනවා.\nඔහු කියා සිටියේ මේ සම්බන්ධයෙන් විශේෂ සාකච්ඡාවක් අද ජාතික ගමනාගමන කොමිෂන් සභාවේදී පැවැත්වෙන බවයි.\nඉන්ධන මිල ඉහළ යෑමට සාපේක්ෂව සියයට 20 ක බස් ගාස්තු සංශෝධනයක් අවශ්‍ය බව සමස්ත ලංකා පෞද්ගලික බස් සමිති සම්මේලනයේ ලේකම් අංජන ප්‍රියන්ජිත් ප්‍රකාශ කළා.\nඑසේ නොමැති වුවහොත් ලබන 17 වනදා සිට වර්ජනයකට අවතීර්ණ වන බවයි ඔහු කියා සිටියේ.\nකෙසේ වෙතත් ජාතික ගමනාගමන කොමිෂන් සභාවේ සභාපති එම්.ඒ.පී. හේමචන්ද්‍ර කියා සිටියේ ජූලි 1 වනදාට සිදු කෙරෙන වාර්ෂික බස් ගාස්තු සංශෝධනයද මෙම නව ගාස්තු සංශෝධනයට ඇතුළත් කරන බවයි.",
       "URL": "https://www.hirunews.lk/190677/බස්-ගාස්තු-නැංවීමේ-යෝජනාව-හෙට-අමාත්‍ය-මණ්ඩලයට",
       "Category": "Local News",
       "Parent URL": "https://www.hirunews.lk/local-news.php?pageID=3946"
}