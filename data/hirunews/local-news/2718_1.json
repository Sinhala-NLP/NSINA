{
       "Source": "hirunews",
       "Timestamp": "Thursday, 21 May 2020 - 18:28",
       "Headline": "කොත්මලේ ජලාශයට පැන්න තරුණියකගේ ජීවිතය තලවකැලේ පොලිස් ස්ථානාධිපති බේරා ගනී - තරුණිය බේරගන්න ගිය දෙදරු පියෙකුට  දිවි අහිමි වෙයි (ඡායාරූප)",
       "News Content": "ඉහළ කොත්මලේ ජලාශයට පැන දිවි නසා ගැනීමට උත්සාහ කළ තරුණියකගේ දිවි බේරා ගැනීමට තලවකැලේ පොලිසියේ ස්ථානාධිපතිවරයා සමත්වී තිබෙනවා.\nතරුණිය බේරා ගැනීමට උත්සාහ කළ 28 හැවිරිදි දෙදරු පියෙකු ද දියේ ගිලී ජීවිතක්ෂයට පත්ව ඇති බවයි අප වාර්තාකරු කියාසිටියේ.\nඅද උදෑසන 10ට පමණ ඉහළ කොත්මලේ ජලාශය හරහා ඉදිකර ඇති දුම්රිය පාලම අසලිනුයි තරුණිය ජලාශයට පැන තිබුනේ.\nඑය දුටු පාලම ආසන්නයේම සිටි පුද්ගලයෙකු තරුණිය බේරා ගැනීම සඳහා ජලාශයට පැන ඇති බවයි අප වාර්තාකරු සඳහන් කළේ.\nජලාශය මධ්‍යයේ ගිලෙමින් සිටි තරුණිය වෙතට පිහිනා ගිය එම තරුණයා තරුණිය සමග ජලාශය තුළ ගිලී ගොස් අතුරුදන්වී තිබුනා.\nකෙසේවෙතත් පසුව තරුණිය යළිත් ජලාශයෙන් මතුවීමත් සමග තලවකැලේ පොලිසියේ ස්ථානාධිපතිවරයා ජලාශයට පැන අනෙක් නිලධාරීන්ගේ ද සහයෙන් කඹයක් සහ ටියුබයක් යොදාගෙන  ඇය බේරාගෙන ළිඳුල රෝහලට ඇතුලත් කර තිබෙනවා.\nවිනාඩි 10ක් වැනි කාලයක් ඇතුලත තරුණිය බේරා ගැනීමට පොලිස් ස්ථානාධිපතිවරයා සමත්ව ඇතැයි සඳහන්.\nමේ අතර තරුණිය බේරා ගැනීමට උත්සාහ කර දියේ ගිලී අතුරුදන්වූ දෙදරු පියාගේ සිරුර අද පස්වරුවේ පොලිස් ජීවිතාරක්ෂක භටයින් සහ ප්‍රදේශවාසීන් එක්ව සොයාගෙන තිබෙනවා.\nඔහු තලවකැලේ රත්නිල්ලකැලේ ප්‍රදේශයේ පදිංචිකරුවෙක්.\nවෘත්තියෙන් වඩු කාර්මිකයෙක් වන ඔහු සේවය කරමින් සිටි ස්ථානයට ආසන්නව තරුණිය ජලාශයට පැන තිබූ සඳහන්.\nඔහුගේ සිරුර පශ්චාත් මරණ පරීක්ෂණය සඳහා නුවරඑළිය මූලික රෝහලට යොමු කිරීමට නියමිතයි.\nඉහළ කොත්මලේ ජල පෝෂක ප්‍රදේශවලට ඇද හැලුනු අධික වර්ෂාවත් සමග ජලාශයේ ජල මට්ටම ද ඉහළ ගොස් ඇති බවයි අප වාර්තාකරු කියාසිටියේ.",
       "URL": "https://www.hirunews.lk/241201/කොත්මලේ-ජලාශයට-පැන්න-තරුණියකගේ-ජීවිතය-තලවකැලේ-පොලිස්-ස්ථානාධිපති-බේරා-ගනී-තරුණිය-බේරගන්න-ගිය-දෙදරු-පියෙකුට-දිවි-අහිමි-වෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2718"
}