{
       "Source": "hirunews",
       "Timestamp": "Wednesday, 23 March 2016 - 12:41",
       "Headline": "තාජුඩීන්ගේ පරීක්ෂණය ඉක්මන් කරන්නැයි අධිකරණයෙන් නියෝග",
       "News Content": "රග්බි ක්‍රීඩක වසීම් තාජුඞීන්ගේ ඝාතනය සම්බන්ධයෙන් සිදු කෙරෙන පරීක්ෂණවල ප්‍රගතිය වාර්තා කිරීමට මාස 2 ක කාලයක් ලබාදෙන ලෙස රජයේ නීතීඥවරයා කළ ඉල්ලීමට අධිකරණය අද අවසර ලබාදුන්නා.\nකෙසේ වෙතත් අදාළ පරීක්ෂණ කඩිනමින් අවසන් කරන ලෙසයි නඩුව විභාගයට ගත් අවස්ථාවේදී කොළඹ අතිරේක මහේස්ත්‍රාත් නිශාන්ත පීරිස් අපරාධ පරීක්ෂණ දෙපාර්තමේන්තුවට නියෝග කළේ.\nඑම නඩුව කොළඹ මහේස්ත්‍රාත් අධිකරණයේදී අද කැදවූ අවස්ථාවේදී නීතිපති දෙපාර්තමේන්තුව වෙනුවෙන් පෙනී සිටි රජයේ ජ්‍යෙෂ්ඨ නීතිඥවරයා කියා සිටියේ මෙම පරීක්ෂණ සඳහා යම් කාලයක් මෙන්ම අධික මුදලක් ද වැයවන බවයි.\nඊට අමතරව තාජුඞීන්ගේ පළමු පශ්චාත් මරණ පරීක්ෂණය සිදු කළ කොළඹ හිටපු ප්‍රධාන අධිකරණ වෛද්‍ය නිලධාරී වෛද්‍ය ආනන්ද සමරසේකර ඇතුළු පිරිසට එරෙහිව වෛද්‍ය සභාව ආරම්භ කර ඇති පරීක්ෂණ තවදුරටත් අවසන්වී නොමැති බව ඔහු අධිකරණයට දැනුම් දුන්නා.\n2012 වසරේ මැයි මස 17 වැනිදා නාරාහේන්පිට ශාලිකා ක්‍රීඩාංගනය අසල මාර්ගයේදී මෝටර් රථයක් තුල පිලිස්සී මියගොස් සිටි වසීම් තාජුඞීන්ගේ මළ සිරුර හමුවුණා.\nපළමු පශ්චාත් මරණ පරීක්ෂණයේදී මෙම මරණය රිය අනතුරකින් සිදු වූ බවට ප්‍රකාශ කළත් පසුව අනාවරණය වූයේ මෙය මිනීමැරුමක් බවටයි.\nඑමෙන්ම සිද්ධිය වන අවස්ථාවේදී එම ප්‍රදේශය අවට පිහිටි  සීසීටීවී කැමරාවල දර්ශණ හදුනා ගැනීමේ ක්‍රියාවලිය සඳහා කැනඩාවේ පිහිටි බ්‍රිටිෂ් කොලොම්බියා ආයතනයේ සේවය ලබා ගැනීමට හැකියාව ලැබී ඇති බව රහස් පොලිසිය අධිකරණයට මීට පෙර දැනුම් දුන්නා.\nමෙම නඩුව මැයි මස 12 වනදා යළි කැදවනු ඇති.",
       "URL": "https://www.hirunews.lk/129174/තාජුඩීන්ගේ-පරීක්ෂණය-ඉක්මන්-කරන්නැයි-අධිකරණයෙන්-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=5119"
}