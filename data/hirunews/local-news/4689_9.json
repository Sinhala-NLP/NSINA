{
       "Source": "hirunews",
       "Timestamp": "Saturday, 28 January 2017 - 7:22",
       "Headline": "පළාත් පාලන ඇමති යළි අශෝකට ලියයි",
       "News Content": "පළාත් පාලන සීමානිර්ණ අභියාචනා කමිටු වාර්තාවේ අඩුපාඩු පිළිබඳ කරුණු දක්වමින් විෂය භාර අමාත්‍ය ෆයිසර් මුස්තාෆා විමර්ශන කමිටු සභාපති අශෝක පීරිස් වෙත ලිපියක් යොමු කර තිබෙනවා.\nපළාත් සභා සහ පළාත් පාලන අමාත්‍යාංශය ප්‍රකාශ කළේ වාර්තාවේ පවතින දෝෂ පිළිබඳව ජනාධිපතිවරයා සහ අග්‍රාමාත්‍යවරයා දැනුවත් කළ යුතු බැවින් ඒ පිළිබඳ විමර්ශන කමිටුවේ තීරණ දැනුම් දෙන ලෙස එම ලිපියේ සදහන් වී ඇති බවයි.\nඒ අනුව කමිටුව සකස් කළ ගැසට් නිවේදනයේ, සංශෝධනය කළ සීමා මායිම් පිළිබඳ විශේෂ සදහනක් නොමැතිවීම, කමිටු නාමය, සිංහල, දෙමළ සහ ඉංග්‍රීසි පිටපත්වල දක්නට නොමැතිවීම, සීමා මායිම් පිළිබඳ අඩුපාඩු වැනි කරුණු පවතින බව අමාත්‍යවරයා අදාළ ලිපියේ දක්වා තිබෙනවා.\nඑවැනි තත්ත්වයක් තුළ එය ගැසට් කිරීම සඳහා අමාත්‍යාංශයට විශාල ආයාසයක් දැරීමට සිදුවන අතර, මෙවැනි අඩුපාඩු පැවතීම අභියාචනා කමිටුවෙන් බලාපොරොත්තු නොවූවක් බව ද අමාත්‍ය ෆයිසර් මුස්තාෆා ප්‍රකාශ කර තිබීම විශේෂත්වයක්.\nමේ මස 31 වන දාට පෙර පළාත් පාලන සීමානිර්ණ අභියාචනා වාර්තාව ගැසට් කරන බව අමාත්‍ය ෆයිසර් මුස්තාෆා මීට පෙර ප්‍රකාශ කළ අතර, මෙම දෝෂ සම්බන්ධයෙන් කමිටුවේ තීරණ විමසා යළි ඔහු ලිපියක් යොමු කර ඇත්තේ එවැනි තත්ත්වයක් තුළයි.",
       "URL": "https://www.hirunews.lk/153084/පළාත්-පාලන-ඇමති-යළි-අශෝකට-ලියයි",
       "Category": "Local News",
       "Parent URL": "https://www.hirunews.lk/local-news.php?pageID=4689"
}