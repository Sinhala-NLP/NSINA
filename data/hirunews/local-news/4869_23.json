{
       "Source": "hirunews",
       "Timestamp": "Wednesday, 21 September 2016 - 13:39",
       "Headline": "ගොවි සංවිධාන නියෝජිතයන්ට පහරදුන් සැකකරුවෙකු අත්අඩංගුවට",
       "News Content": "ආනමඩුව - මුදලක්කුලිය වැවේ සිදුවන නීතිවිරෝධී වැලි ජාවාරම් හෙලි කළ ගොවි සංවිධාන නියෝජිතයන් දෙදෙනෙකුට මැර ප්‍රහාරයක් එල්ල වී තිබෙනවා.\nඊයේ (20) දහවල් මුදලක්කුලිය ප්‍රජා මූලයේ පොම්පාගාරය වෙත යමින් සිටියදී මොවුන් දෙදෙනාගෙන් එක් අයෙකුට ත්‍රීරෝද රථයකින් සහ යතුරුපැදියකින් පැමිණි 06 දෙනෙකුගෙන් සමන්විත කණ්ඩායමක් පහර දී පලාගොස් තිබුණා.\nඅනෙත් ගොවි සංවිධාන නියෝජිතයාට මෙම පිරිස පහර දීම සිදුකළ ඇත්තේ එම ප්‍රදේශයේම අතුරු මාර්ගයකදීයි.\nසිද්ධියෙන් තුවාල ලැබූ ගොවි සංවිධාන නියෝජිතයන් දෙදෙනා ඊයේ දහවල් ආනමඩුව දිසා රෝහලට ඇතුලත් කෙරුණු අතර තවමත් ඔවුන් එහි නේවාසිකව ප්‍රතිකාර ලබනවා.\nපහර කෑමට ලක්වූ මුදලක්කුලිය ගොවි සංවිධානයේ භාණ්ඩාගාරික ලෙස කටයුතු කරන ජෙරාඞ් ප්‍රනාන්දු කියා සිටියේ තමන්ට පහර දෙනු ලැබුවේ වැලි ගොඩ දැමීම සිදුකරන ජාවාරමේ නිරත ප්‍රධාන තැනැත්තා බවයි.\nකෙසේ වෙතත්, මුදලක්කුලිය වැව ප්‍රතිසංස්කරණය කිරීම සඳහා වයඹ පළාත් වාරිමාර්ග දෙපාර්තමේන්තුව විසින් කොන්ත්‍රාත්තුව ලබාදී තිබුණේ මුදලක්කුලිය ගොවි සංවිධානයට වුවත් එම කොන්ත්‍රාත්තුව දේශපාලන බලපෑම් මත දැනට වැලි ජාවාරම සිදු කරන පුද්ගලයාට ලබාදී ඇති බවටයි ගොවි සංවිධාන චෝදනා කරන්නේ.\nමේ පිළිබඳව හිරු ප්‍රවෘත්ති අංශය ආණමඩුව පොලිසියෙන් ද විමසීමක් කළා.\nඑහිදී ඔවුන් කියා සිටියේ පහර දීමට සම්බන්ධ ප්‍රධාන සැකකරු මේ වනවිට අත්අඩංගුවට ගෙන ඇති අතර ඔහු අද ආණමඩු මහෙස්ත්‍රාත් අධිකරණයට ඉදිරිපත් කිරීමට නියමිත බවයි.",
       "URL": "https://www.hirunews.lk/143482/ගොවි-සංවිධාන-නියෝජිතයන්ට-පහරදුන්-සැකකරුවෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4869"
}