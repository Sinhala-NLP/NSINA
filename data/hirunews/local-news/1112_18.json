{
       "Source": "hirunews",
       "Timestamp": "Tuesday, 07 June 2022 - 16:36",
       "Headline": "එක් ඖෂධ පැකට්ටුවකට ඩොලර් 5ක් ගෙවීමට කටයුතු කිරීම ගැන රවී කුමුදේශ්ගෙන් මහාචාර්‍ය චන්න ජයසුමනට චෝදනා",
       "News Content": "ඉන්දියානු ණය ආධාර යටතේ, රුධිරයේ කොලෙස්ටරෝල් අඩු කරන අටෝවාස්ටැටින් නම් ඖෂධය අමෙරිකානු ඩොලර් 6.33ක් වැනි මුදලකට, මිල දී ගැනීමේ සිද්ධියක් සම්බන්ධයෙන් පාර්ලිමේන්තු මන්ත්‍රී මහාචාර්‍ය චන්න ජයසුමන සිය ෆේස්බුක් ගිණුමේ තැබූ සටහනක් සම්බන්ධයෙන් සෞඛ්‍ය වෘත්තීයවේදීන්ගේ විද්වත් සංගමයේ සභාපති රවී කුමුදේශ් සිය විරෝධය පළ කරනවා.\nඔහු කියා සිටින්නේ ඩොලර් 1.33ක් වැනි මුදලකට මිලට ගත හැකි ඖෂධයක් මිල දී ගැනීම සඳහා ඩොලර් 6.33ක් වැය කිරීමේ සිද්ධිය සාධාරණීකරණයට මන්ත්‍රීවරයා කටයුතු කරන්නේ කබරගොයා, තලගොයා කර කෑමට ගන්නට තැත් කරන්නාක් ලෙස බවයි.\nතව ද එම ඖෂධය ආනයය කිරීමේ දී අති විශාල ලාබාංශයක් තබා ගැනීමට කටයුතු කිරීම මන්ත්‍රීවරයාගේ ෆේස්බුක් සටහන මගින් සාධාරණීකරණය කිරීමට උත්සහ දරණ බව සෞඛ්‍ය වෘත්තීයවේදීන්ගේ විද්වත් සංගමයේ සභාපතිවරයා චෝදනා කරනවා.\nශ්‍රී ලංකාවේ සමස්ත අටෝවාස්ටැටින් අවශ්‍යතාවයෙන් 10% පමණ පරිභෝජනය කරන අතර ඉතිරිය පෞද්ගලික අංශ විසින් රැස් කිරීම ගැටලුවක් නැති බව කියන්නට මන්ත්‍රීවරයා උත්සහ දරණ බව ද ඔහු චෝදනා කරනවා.\nතව ද, මේ වන විට රෝහල් වලට පැමිණෙන බොහෝ රෝගීන් ඖෂධ සඳහා පෞද්ගලික ෆාමසි වෙත හරවා යැවෙන බැවින්, මන්ත්‍රීවරයා සඳහන් කරන 10% පිළිබදව නැවත සමීක්ෂණයක් කරන ලෙස සෞඛ්‍ය වෘත්තීයවේදීන්ගේ විද්වත් සංගමය ඉල්ලා සිටිනවා.\nවෛද්‍ය සැපයුම් අංශයේ ඖෂධයක් නොමැති විටක දී රෝහල් මගින් බාහිර මිලදී ගැනීම් සිදු කිරීම මේ වනවිට විලාසිතාවක් වී ඇති බවත් සෞඛ්‍ය වෘත්තීයවේදීන්ගේ විද්වත් සංගමයේ පවසනවා.\nනමුත් රජය වැඩි මිලට ඖෂධ මිලට ගැනීමට කටයුතු කරන බව ද ඔහු චෝදනා කරනවා.\nරාජ්‍ය ඖෂධ නිෂ්පාදන සංස්ථාව සහ තවත් දේශීය නිෂ්පාදකයන් තිදෙනෙකු මෙම ඖෂධය නිපදවන බව ඇමතිවරයාම පිළිගෙන ඇති තත්වයක් හමුවේ, එක් පැකට්ටුවකට ඩොලර් 5ක් වැඩිපුර ගෙවීමට ‍රටේ අසරණ බව සලකා ලබා දී ඇති ඉන්දියානු ණය මුදල් කාබාසිනියා කරන්නට හිටපු ඇමතිවරයාට වරමක් ලබා දී ඇත්තේ කවුද? යන්න ඔහු එහි දී ප්‍රශ්න කළා.\nරට තුළ ඖෂධ නිෂ්පාදනය කර, අපනයනය කිරීම සදහා කටයුතු කිරීමේ පූර්ණ වගකීම දැරූ ඇමති වරයා විසින් ම, ඖෂධ නිෂ්පාදන සංස්ථාවට සහ දේශීය නිෂ්පාදකයන්ට, රජයට ලැබෙන ණය මුදල් නාස්ති කරමින් කටයුතු කිරීම ඖෂධ මාෆියාවේ මතුපිටට පෙනෙන කොටසක් පමණක් බව ඔහු චෝදනා කළා.",
       "URL": "https://www.hirunews.lk/306485/එක්-ඖෂධ-පැකට්ටුවකට-ඩොලර්-5ක්-ගෙවීමට-කටයුතු-කිරීම-ගැන-රවී-කුමුදේශ්ගෙන්-මහාචාර්‍ය-චන්න-ජයසුමනට-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=1112"
}