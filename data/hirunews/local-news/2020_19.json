{
       "Source": "hirunews",
       "Timestamp": "Wednesday, 14 April 2021 - 14:49",
       "Headline": "අවුරුදු සමයේ හදිසි අනතුරු ඉහළට",
       "News Content": "දිවයින පුරා විශේෂ රථ වාහන මෙහෙයුමක් පොලීසිය විසින් මේ වනවිට ක්‍රියාවට නංවා තිබෙනවා.\nඅද උදෑසන 9 ට එය ආරම්භ කෙරුණු අතර, හෙට උදෑසන 6 දක්වා එය ක්‍රියාත්මක කරන බවයි පොලීසිය සඳහන් කළේ.\nබීමත් රියදුරන් සහ රථ වාහන නීති කඩකරන පුද්ගලයින් අත්අඩංගුවට ගැනීම මෙම මෙහෙයුමේ අරමුණ බව පොලිස් මාධ්‍ය ප්‍රකාශක, නියෝජ්‍ය පොලිස්පති අජිත් රෝහණ කියා සිටියා.\nමේ අතර, පසුගිය වසරට සාපේක්ෂව මෙවර අලුත් අවුරුදු සමය තුල හදිසි අනතුරු සියයට 47 කින් වැඩිවී ඇති බව කොළඹ ජාතික රෝහල පවසනවා.\nඑහි නියෝජ්‍ය අධ්‍යක්ෂ වෛද්‍ය ප්‍රදීප් රත්නසේකර සඳහන් කළේ මේ දක්වා අනතුරු 132 ක් වාර්තා වී ඇති අතර, ඉන් 40 ක් මහා මාර්ගයේ සිදුවූ අනතුරු බවයි.\nඑමෙන්ම, වැටීම් අනතුරු 49 ක් ද වාර්තා වී තිබෙනවා.\nනිවසේ සිදුවූ අනතුරු 21 ක්, පහරකෑම් 19 ක් සහ ගිනිකෙලි වලින් සිදුවූ අනතුරු 3 ක් ද වාර්තා වී ඇති බවයි ඔහු කියා සිටියේ.\nපසුගිය දෙදින තුල සිදුවූ මාරක රිය අනතුරු වලින් පුද්ගලයින් 11 දෙනෙකු මියගොස් තිබෙනවා.\nඑබැවින් අලුත් අවුරුදු සමයේ මාර්ග භාවිත කිරීමේදී සැලකිලිමත් වන ලෙසයි පොලිස් මාධ්‍ය ප්‍රකාශකවරයා, රියදුරන්ගෙන් ඉල්ලා සිටියේ.",
       "URL": "https://www.hirunews.lk/268422/අවුරුදු-සමයේ-හදිසි-අනතුරු-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=2020"
}