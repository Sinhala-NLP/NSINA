{
       "Source": "hirunews",
       "Timestamp": "Friday, 06 May 2022 - 11:28",
       "Headline": "රාජ්‍ය නිලධාරීන්ට දේශපාලන අධිකාරිය හා අත්වැල් බැඳගන්න රාජ්‍ය ඇමතිගෙන් ආරාධනා !",
       "News Content": "රට මුහුණ දී ඇති ආර්ථික අර්බුදයෙන් ගොඩ ඒම සඳහා සෑම ක්ෂේත්‍රයකම සහාය අවශ්‍ය බව වෙළඳ රාජ්‍ය අමාත්‍ය අශෝක ප්‍රියන්ත මහතා පවසනවා.\nඑපමණක් නොව, විදේශ විනිමය අර්බුදය හමුවේ රට තව තවත් ප්‍රපාතයට යාමට ඉඩ නොදීමට සෑම ක්ෂේත්‍රයකම වගකීමක් ඇති බව ද ඔහු සඳහන් කළා.\nඒ වෙළඳ රාජ්‍ය අමාත්‍යංශයට අයත් ආයතන ප්‍රධානීන් සමග ඊයේ (5) පස්වරුවේ පැවැති විශේෂ සාකච්ඡාවක දී යි.\nඑහි දී, වැඩිදුරටත් අදහස් දැක්වූ අමාත්‍යවරයා කියා සිටියේ, අනුකූලතා තක්සේරු පිළිබඳ ශ්‍රී ලංකා ප්‍රනීතන මණ්ඩලය විගමණිකයින් සඳහා සේවා සැපයීමේ දී කරනු ලබන ගෙවීම් විදෙස් මුදල් හරහා ලබා ගැනීමට ඇති හැකියාව වහාම සොයා බලන ලෙසයි.\nඑමෙන් ම, ආහාර සුරක්ෂිතතාව පිළිබඳව සුවිශේෂී අවධානයක් යොමු කිරීමේ වැදගත් කම ද පෙන්වා දුන් අමාත්‍යවරයා, ආහාර කොමසාරිස් දෙපාර්තමේන්තුව යටතේ ඇති සියලුම ගබඩා ඒ සඳහා අවශ්‍ය වන ආකාරයට සැලසුම් කරන ලෙස ද උපදෙස් දී තිබුණා..\nතව ද අපනයන සංවර්ධන මණ්ඩලයට මේ මොහොතේ තීරණාත්මක කාර්යභාරයකට ඉඩ සැලසෙන බවත්, අපනයන ආර්ථිකය ශක්තිමත් කර ආර්ථිකය සවිබල ගැන්වීම තුළින් බොහෝ ගැටලුවලට දීර්ඝ කාලීන සහ කෙටි කාලීන විසඳුම් ළඟා කරගත හැකි බවත් ඔහු ප්‍රකාශ කළා.\nඑකී කාඅර්යයේ දී දේශපාලන අධිකාරිය සමඟ රාජ්‍ය නිලධාරියා ශක්තිමත්ව අත්වැල් බැඳ ගැනීමෙන් පවතින අර්බුදය ජය ගැනීමට සැලසුම් සකස් කළ හැකි බවද අමාත්‍යවරයා පෙන්වා දුන්නා.\nමෙම අවස්ථාව සඳහා, වෙළඳ රාජ්‍ය අමාත්‍යාංශ ලේකම් J.M තිලකරත්න බංඩා මහතා සහ ශ්‍රී ලංකා අපනයන සංවර්ධන මණ්ඩලය, මිනුම් ඒකක ප්‍රමිති සහ සේවා දෙපාර්තමේන්තුව, අනුකූලතා තක්සේරු පිළිබඳ ශ්‍රී ලංකා ප්‍රතීතන මණ්ඩලය, ආහාර කොමසාරිස් දෙපාර්තමේන්තුව, ලංකා ජාතික බුද්ධිමය දේපල කාර්යාලය යන ආයතනවල ප්‍රධානීන් සහ නිලධාරීන් එක්ව සිටියා.",
       "URL": "https://www.hirunews.lk/303633/රාජ්‍ය-නිලධාරීන්ට-දේශපාලන-අධිකාරිය-හා-අත්වැල්-බැඳගන්න-රාජ්‍ය-ඇමතිගෙන්-ආරාධනා",
       "Category": "Local News",
       "Parent URL": "https://www.hirunews.lk/local-news.php?pageID=1189"
}