{
       "Source": "hirunews",
       "Timestamp": "Saturday, 14 May 2022 - 16:25",
       "Headline": "සජිත්ගෙන් අගමැති රනිල්ට පිළිතුරු ලිපියක් (වීඩියෝ)",
       "News Content": "පක්ෂ භේද අමත කර ආර්ථික ගැටලු විසඳීම වෙනුවෙන් එක්වන ලෙසට අග්‍රාමාත්‍ය රනිල් වික්‍රමසිංහ විසින් යොමු කළ ලිපියට විපක්ෂ නායක සජිත් ප්‍රේමදාස පිළිතුරු ලිපියක් යොමුකර තිබෙනවා.\nසම්ප්‍රදායික පාර්ලිමේන්තු දේශපාලනයෙන් ඔබ්බට ගිය නිර්පාක්ෂික ආණ්ඩුවක් පිහිටුවීම සම්බන්ධයෙන් වන කරුණු ඇතුළත් කරමිනුයි විපක්ෂ නායක සජිත් ප්‍රේමදාස වෙත අග්‍රාමාත්‍ය රනිල් වික්‍රමසිංහ විසින් මෙම ලිපිය යොමුකර තිබුණේ.\nශ්‍රී ලංකාව මේ මොහොතේ මුහුණ පා ඇති ආර්ථික ගැටලු විසඳීම වෙනුවෙන්, මේ මොහොතේ සියලුම දෙනා එකාවන් ව එකතු විය යුතු බවත්, ඒ සඳහා පක්ෂ භේද අමතක කර, සමගි ජන බලවේගයේ කණ්ඩායමට එක් වන ලෙසත් අග්‍රාමාත්‍යවරයා එම ලිපියෙන් විපක්ෂ නායකවරයා වෙත ආරාධනාවක් සිදු කර තිබෙනවා.\nමෙම කරුණු සම්බන්ධයෙන් විපක්ෂ නායක සජිත් ප්‍රේමදාසගෙන් තමා ධනාත්මක පිලිතුරක් අපේක්ෂා කරන බව ද අග්‍රාමාත්‍යවරයා සිය ලිපිය මගින් දන්වා තිබෙනවා.\nඊට පිළිතුරු දෙමින් විපක්ෂ නායකවරයා කියාසිටියේ තම ස්ථාවරයෙහි කිසිදු වෙනසක් නොමැති බවයි.\nඑමෙන්ම ජන ජීවිතයේ ජනතාව මුහුණ දෙන ආර්ථික ගැටලු සඳහා විසඳුම් සෙවීමේදී ගනු ලබන නිවැරදි තීරණවලට වගකිව යුතු විපක්ෂයක් ලෙස සහයෝගය ලබාදෙන බව දැනුම්දෙන බවයි එම ලිපියෙන් දක්වා ඇත්තේ.\nඑමෙන්ම ආර්ථික හා දේශපාලන අර්බුදයට විසඳුම් සෙවීමේදී මහ පොළොවේ ජනතා මතයට අනුව විසඳුම් සෙවිය යුතු බව සමගි ජන බලවේගයෙත් සමගි ජනබල සන්ධානයේත් මතය බව සජිත් ප්‍රේමදාස මහතා යොමු කළ ලිපියේ සඳහන්.\nරට හමුවේ ඇති බරපතල අභියෝගයන් ජය ගැනීම සඳහා සර්වපාක්ෂික වැඩපිළිවෙලක් සකස් කිරීම සඳහා සමගි ජන බලවේගය ඇතුලු සියලු දේශපාලන පක්ෂ සමග පසුගිය සති කිහිපයේ සාකච්ඡා කළ බව ද එම ලිපිය මගින් සිහිපත් කර තිබෙනවා.\nඒ අනුව තම පක්ෂයේ නියෝජිතයන් ජනාධිපතිවරයා සමග ජනතාවගේ ඉල්ලීම්වලට අනුව විවිධ කරුණු සාකච්ඡා කරන අතරවාරයේ කිසිදු දේශපාලන පක්ෂයක් සමග සාකච්ඡාවකින් හෝ එකගතාවකින් තොරව රනිල් වික්‍රමසිංහ මහතා අගමැති ධුරය භාරගෙන ඇතැයි ඔහු සිය ලිපිය මගින් සඳහන් කර තිබෙනවා.\nනව අග්‍රාමාත්‍ය රනිල් වික්‍රමසිංහ විසින් විපක්ෂ නායක සජිත් ප්‍රේමදාස වෙත යොමුකර තිබූ ලිපිය පහතින්.",
       "URL": "https://www.hirunews.lk/304345/සජිත්ගෙන්-අගමැති-රනිල්ට-පිළිතුරු-ලිපියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1169"
}