{
       "Source": "hirunews",
       "Timestamp": "Thursday, 27 January 2022 - 11:27",
       "Headline": "ජනපති දානමය පිංකමකට එක්වෙයි (වීඩියෝ)",
       "News Content": "රටට සහ ජනතාවට සෙත් පතා ආරක්ෂක අමාත්‍යාංශය වාර්ෂිකව සංවිධාන කරන “ජය පිරිත් සඡ්ඣායනය බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලා පරිශ්‍රයේ දී පැවත්වුණා.\nඒ ජනාධිපති ගෝඨාභය රාජපක්ෂගේ ප්‍රධානත්වයෙන්.\nමහානායක හා අනුනායක හිමිවරු ඇතුළු දිවයිනේ නන් දෙසින් වැඩම කළ භික්ෂූන් වහන්සේ දහස් නමකගේ සහභාගීත්වයෙන් මෙම ජය පිරිත් සඡ්ඣායනය ඊයේ (26) පස්වරුවේ ආරම්භ කෙරුණා.\nමියගිය රණවිරුවන්ගේ පවුල්වල සාමාජිකයන්ටත් ආබාධිත රණවිරුවන්ට සහ ත්‍රිවිධ හමුදාවට ආශිර්වාද කිරීම ජය පිරිත් සඡ්ඣායනයේ තවත් අරමුණක්.\nපිරිත් සඡ්ඣායනය ආරමභ කරමින් සධාතුක කරඩුව තැන්පත් කිරීම සිදු කළේ ජනධිපති ගෝඨාභය රාජපක්ෂ විසින්.\nරාමඤ්ඤ මහා නිකායේ මහානායක අතිපූජ්‍ය මකුලෑවේ විමල නාහිමි, අමරපුර මහා නිකායේ උත්තරීතර මහානායක අතිපූජ්‍ය දොඩම්පහල චන්දසිරි නාහිමි, මල්වතු පාර්ශ්වයේ අනුනායක පූජ්‍ය නියංගොඩ විජිතසිරි, අස්ගිරි පාර්ශ්වයේ අනුනායක පූජ්‍ය වෙඬරුවේ උපාලි හිමි හා මහාචාර්ය පූජ්‍ය මැදගොඩ අභයතිස්ස යන ස්වාමීන් වහන්සේ අනුශාසනා සිදු කිරීමෙන් අනතුරුව ජය පිරිත් සඡ්ඣායනය ආරම්භ වුණා.\nමේ අතර අද (27) පෙරවරුවේ පැවති හීල් දානමය පිංකමට ද ජනාධිපති ගෝඨාභය රාජපක්ෂ එක්වුණා.",
       "URL": "https://www.hirunews.lk/295322/ජනපති-දානමය-පිංකමකට-එක්වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1394"
}