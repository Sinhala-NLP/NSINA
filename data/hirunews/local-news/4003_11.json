{
       "Source": "hirunews",
       "Timestamp": "Thursday, 05 April 2018 - 16:27",
       "Headline": "එජාපයෙන් විශ්වාසභංගයක්",
       "News Content": "අග්‍රාමාත්‍යවරයාට එරෙහි විශ්වාසභංග යෝජනාවට පක්ෂව ඡන්දය ලබාදුන් නිදහස් පක්ෂ මැති ඇමතිවරුන්ට එරෙහි විශ්වාසභංගයක් හෙට (06) කතානායකවරයාට භාර දෙන බව එක්සත් ජාතික පක්ෂය පවසනවා.\nඊට අත්සන් ලබාගැනීම මේ වනවිටත් ආරම්භ කර ඇති බවයි පාර්ලිමේන්තු මන්ත්‍රී මුජිබර් රහුමාන් හිරු ප්‍රවෘත්ති අංශයට සදහන් කළේ.\nමේ අතර, විශ්වාසභංග යෝජනාවට පක්ෂව ඡන්දය භාවිත කළ නිදහස් පක්ෂයේ අමාත්‍යවරු හයදෙනෙකු අමාත්‍ය මණ්ඩලයෙන් ඉවත් කරන ලෙස ඉල්ලා එක්සත් ජාතික පක්ෂ මන්ත්‍රීවරු පිරිසක් අග්‍රාමාත්‍යවරයා වෙත ලිපියක් ද භාරදී තිබුණා.\nඊට මන්ත්‍රීවරුන් 33 දෙනෙකු අත්සන් තබා ඇති අතර, මෙලෙස ඉවත් කරන ලෙස ඉල්ලා ඇත්තේ එස්.බී. දිසානායක, ඩබ්ලිව්.ඩී.ජේ.සෙනෙවිරත්න, අනුර ප්‍රියදර්ශන යාපා, සුසිල් ප්‍රේමජයන්ත, චන්දිම වීරක්කොඩි සහ දයාසිරි ජයසේකර අමාත්‍යවරුන්.\nආණ්ඩුව විවේචනය කළ මෙම පිරිස තවදුරටත් ආණ්ඩුව තුළ සිටීම, 2015 වසරේ පැවති මැතිවරණවලදී ලබාගත් ජනමතයට පිටුපෑමක් බවද අදාළ ලිපියෙන් එක්සත් ජාතික පක්ෂ මන්ත්‍රීවරුන් පෙන්වා දී තිබෙනවා.\nමේ අතර, විශ්වාසභංගයෙන් අග්‍රාමාත්‍යවරයා ජයග්‍රහණය කිරීමෙන් අනතුරුව ඔහු පිලිගැනීමේ උත්සවයක් අද සිරිකොත එක්සත් ජාතික පක්ෂ මූලස්ථානයේදී පැවැත්වුණා.\nඒ සදහා මැති ඇමතිවරුන් ඇතුළු පාක්ෂිකයන් රැසක් ද එක්ව සිටියා.\nඑහිදී අදහස් දැක්වූ අග්‍රාමාත්‍ය රනිල් වික්‍රමසිංහ අලූත් ගමනකට සූදානම්ව සිටින බවයි.\nඑක්සත් ජාතික පක්ෂ ප්‍රතිසංවිධාන වැඩපිළිවෙලට සහය දක්වමින් තමා මහ ලේකම් ධුරයෙන් ඉල්ලා අස්වූ බව අමාත්‍ය කබීර් හෂීම් මෙහිදී කියා සිටියා.\nමේ අතර, රාජ්‍ය අමාත්‍ය පාලිත රංගේ බණ්ඩාර පුත්තලමේදී අද මාධ්‍ය වෙත අදහස් දක්වමින් කියා සිටියේ ඉදිරි කැබිනට් සංශෝධනයකදී තම දිස්ත්‍රික්කයට වාරිමාර්ග සහ කෘෂිකර්මය සම්බන්ධ අමාත්‍ය ධුරයක් හිමිවිය යුතු බවයි.",
       "URL": "https://www.hirunews.lk/187727/එජාපයෙන්-විශ්වාසභංගයක්",
       "Category": "Local News",
       "Parent URL": "https://www.hirunews.lk/local-news.php?pageID=4003"
}