{
       "Source": "hirunews",
       "Timestamp": "Friday, 01 July 2022 - 13:46",
       "Headline": "විද්‍යුත් යතුරුපැදි මිලත් ඉහළට - ගාස්තු වැඩි කළත් බස් ධාවනය සීමා වේ (වීඩියෝ)",
       "News Content": "නව බස් ගාස්තුව අද (01) සිට ක්‍රියාත්මක වුව ද බස් රථ ධාවනයේ අඩුවක් දක්නට ලැබෙනවා.\nඊයේ (30) මධ්‍යම රාත්‍රියේ සිට බස් ගාස්තුව සියයට 22 කින් ඉහළ දැමූ අතර, බොහෝ පිරිසක් බස් රථවලින් ගමන් කිරිම සඳහා මාර්ගවල රැඳී සිටින අයුරු අද දිනයේ දක්නට ලැබුණා.\nඇතැම් මාර්ගවල බස් රථධාවනය නොවූ අතර දිවයින පුරා අද දිනයේදි පෞද්ගලික බස් රථ ධාවනය සියයට 10 කටත් වඩා අඩු ප්‍රමාණයකින් සිදුවන බවයි ලංකා පෞද්ගලික බස් හිමියන්ගේ සංගමය සඳහන් කළේ.\nබස් ගාස්තු ඉහළ දැමුව ද ඉන්ධන මිළ සහ අමතර කොටස් මිල ඉහල යාම නිසා එය බස් කර්මාන්තයට එතරම් ප්‍රමාණවත් නොවන බවයි බස් රථ රියදුරන් කියා සිටියේ.\nමේ අතර, පවතින ආර්ථික අර්බුදය හමුවේ බස් ගාස්තු ඉහළ යාම ජනතාවට දරාගැනිමට නොහැකි තත්ත්වයක් මතුව තිබෙනවා.\nඑසේම, ඉන්ධන ගැටළුව හේතුවෙන් දුම්රිය සේවකයින් සිය රාජකාරියට වාර්තා නොකිරීම නිසා අද දිනයේදී කාර්යාල සේවා ඇතුලු දුම්රිය ගමන් වාර 22 ක් අවලංගු කර ඇති අතර, ඇතැම් දුම්රිය ප්‍රමාදවී ධාවනය වන බවයි දුම්රිය දෙපාර්තමේන්තුව සඳහන් කළා.\nමේ අතර විද්‍යුත් පාපැදි මිළ ඉහළ යාම නිසා ඊට ලිසිං සහන ලබා දිමට රජය කටයුතු කළ යුතු බව විද්‍යුත් පාපැදි අලෙවිකරුවන් පවසනවා.\n2017 වසරේ සිට මහරගම පමුණුව ප්‍රදේශයේ විද්‍යුත් යතුරු පැදි අලෙවිකරන කරන ව්‍යාපාරයෙකු වු චෙෂාන්ත ප්‍රනාන්දු කියා සිටියේ ඉන්ධන අර්බුදය හේතුවෙන් ජනතාව වැඩි පිරිසක් විද්‍යුත් පාපැදි භාවිතය සඳහා යොමුවී ඇති බවයි.\nරුපියල් පනස්දහසක්ව පැවැති විද්්‍යුත් පාපැදිය මේ වනවිට රුපියල් ලක්ෂ එකහමාරක් දක්වා ඉහළ ගොස් තිබෙනවා.",
       "URL": "https://www.hirunews.lk/308717/විද්‍යුත්-යතුරුපැදි-මිලත්-ඉහළට-ගාස්තු-වැඩි-කළත්-බස්-ධාවනය-සීමා-වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1054"
}