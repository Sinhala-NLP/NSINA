{
       "Source": "hirunews",
       "Timestamp": "Monday, 13 June 2016 - 18:43",
       "Headline": "තිලිණ ගමගේට ඇප ලබාදීමේ නියෝගය කොළඹ මහාධිකරණය අත්හිටුවයි",
       "News Content": "අලි ජාවාරම් කිරීම සම්බන්ධයෙන් අධිකරණයට භාර වූ කොළඹ හිටපු අතිරේක මහේස්ත්‍රාත් තිළිණ ගමගේට ඇප ලබාදෙමින් නුගේගොඩ ප්‍රධාන මහේස්ත්‍රාත් කණිෂ්ක විජේරත්න දුන් නියෝගය කොළඹ මහාධිකරණය අද තාවකාලිකව අත්හිටුවනු ලැබුවා.\nමහාධිකරණ විනිසුරු මනිලාල් වෛද්‍යතිලක මෙම නියෝගය නිකුත් කළේ නුගේගොඩ මහේස්ත්‍රාත්වරයා ලබාදුන් නියෝගය ප්‍රතිශෝධනය කරන්නැයි ඉල්ලා නීතිපතිවරයා ගොනු කළ අයදුම්පත අද සලකා බැලූ අවස්ථාවේදියි.\nඇප ලබාදීමේ නඩු ගොනුව මහාධිකරණයට යොමු කරන ලෙස නුගේගොඩ අධිකරණයේ රෙජිස්ට්‍රාර්වරයාට නියෝග කළ මහාධිකරණ විනිසුරුවරයා, ලබන 21 වන දාට අධිකරණයේ පෙනී සිටින ලෙසට සැකකාර තිළිණ ගමගේට සිතාසි නිකුත් කළා.\nහිටපු අතිරේක මහේස්ත්‍රාත් තිළිණ ගමගේට ඇප නියම කිරීමේදී නුගේගොඩ මහේස්ත්‍රාත් කණිෂ්ක විජේරත්න නීතිය අවභාවිතයට ලක් කර ඇති බවයි නීතිපතිවරයා ගොනු කළ ප්‍රතිශෝධිත අයදුම්පතේ දැක්වෙන්නේ.\nඑමෙන්ම ඇප ලබාදීමේදී මහජනයා තුළ සැකයක් මතුවන ආකාරයෙන් මහේස්ත්‍රාත් කණිෂ්ක විජේරත්න කටයුතු කර ඇති බව ද එහි සදහන්.\nබලපත්‍රයක් නොමැතිව අලි පැටවෙකු ළඟ තබා ගැනීමේ සිද්ධිය සම්බන්ධයෙන් පසුගිය 02 වැනිදා අධිකරණය වෙත භාර වූ හිටපු අතිරේක මහෙස්ත්‍රාත් තිලිණ ගමගේ රුපියල් ලක්ෂ 05ක මුදල් ඇපයක් සහ රුපියල් ලක්ෂ 25 බැගින් වූ ශරීර ඇප 04 ක් මත මුදා හැරීමටයි  නුගේගොඩ මහේස්ත්‍රාත් කණිෂ්ක විජේරත්න නියෝග කළේ.\nනීතිපතිවරයාගේ අයදුම්පත අද සැලකිල්ලට ගත් අවස්ථාවේදී රජයේ නීතිඥවරයා ප්‍රකාශ කළේ ඇප කොන්දේසි සපුරාලීමට පෙර සැකකාර අතිරේක මහේස්ත්‍රාත්වරයාට අධිකරණයෙන් බැහැරවීමට නුගේගොඩ මහේස්ත්‍රාත් කණිෂ්ක විජේරත්න අවසර ලබාදීම දැඩි ලෙස හෙළා දකින බවයි.\nනීතිවිරෝධී ලෙස අලි පැටවෙකු ළඟ තබා ගැනීම, පොදු දේපළ පනත යටතේ ගැනෙන වරදක් බැවින් අතිරේක මහේස්ත්‍රාත්වරයාට ඇප නියම කිරීමට නුගේගොඩ මහේස්ත්‍රාත්වරයාට බලයක් නොමැති බව ද රජයේ නීතිඥවරයා සදහන් කළා.\nනීතිපතිවරයා කොළඹ මහාධිකරණයට ගොනු කළ ප්‍රතිශෝධිත අයදුම්පත මගින් කොළඹ හිටපු අතිරේක මහේස්ත්‍රාත් තිළිණ ගමගේ රක්ෂිත බන්ධනාගාර ගත කරන ලෙස ද ඉල්ලීමක් කර තිබුණා.\nඑම ඉල්ලීම මීළඟ නඩු දිනයේදී සලකා බැලීමට නියමිත අතර, නීතිඥයින් සදහන් කළේ එදින දක්වා සැකකාර තිළිණ ගමගේ අත්අඩංගුවට ගැනීමේ නීතිමය ප්‍රතිපාදන නොමැති බවයි.",
       "URL": "https://www.hirunews.lk/135452/තිලිණ-ගමගේට-ඇප-ලබාදීමේ-නියෝගය-කොළඹ-මහාධිකරණය-අත්හිටුවයි",
       "Category": "Local News",
       "Parent URL": "https://www.hirunews.lk/local-news.php?pageID=5007"
}