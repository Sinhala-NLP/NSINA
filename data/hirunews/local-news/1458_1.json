{
       "Source": "hirunews",
       "Timestamp": "Friday, 31 December 2021 - 15:28",
       "Headline": "ලාහොරයේ ශ්‍රී ලංකා ගරු කොන්සල් ජනරාල්වරයාට පාකිස්තානයේ ශ්‍රී ලංකා මහකොමසාරිස්ගෙන් පැසසුම්",
       "News Content": "පාකිස්ථානයේ සියල්කොට් නුවර දී සිදු වූ ප්‍රියන්ත කුමාර දියවඩනගේ ඝාතනය සම්බන්ධ සිදුවීමේදී ලාහොර් ප්‍රාන්තයේ ශ්‍රී ලංකා ගරු කොන්සල් ජනරාල්වරයා වශයෙන් කටයුතු කරන යාසීන් ජායියාගේ සේවය අගයමින් පාකිස්තානයේ ශ්‍රී ලංකා මහකොමසාරිස් වයිස් අද්මිරාල් මොහාන් විජේවික්‍රම ලිපියක් යොමු කර තිබෙනවා.\nඑම ලිපියෙන් මෙම කනගාටුදායක අවස්ථාවේදී ලාහොර් ගරු කොන්සල් ජනරාල්වරයා කටයුතු කළ ආකාරය පැසසුමට ලක් කරන බවත් ඔහුගේ ක්‍රියා කලාපය හරහා ප්‍රියන්ත කුමාරගේ දේහය වහා දිවයිනට ගෙන ඒමට හැකි වූ බවත් පෙන්වා දී තිබෙනවා.\nඑම අවස්ථාවේදී ලාහෝර් ප්‍රදේශයේ සිටි අනෙකුත් ශ්‍රී ලාංකිකයින්ගේ විශේෂයෙන් ශ්‍රී ලාංකික සිසු දරුවන්ගේ බිය සැක දුරු කිරීමට ඔහු කටයුතු කළ ආකාරය සම්බන්ධයෙනුත් මෙම ලිපියෙන් ප්‍රශංසාව පිරිනමා තිබෙනවා.\nඑමෙන්ම ප්‍රියන්ත කුමාර ඝාතනයට ලක්වූ සියල්කොට් ප්‍රදේශය සහ ශ්‍රී ලංකා මහාකොමසාරිස් කාර්යාලය පවතින ඉස්ලාමාබාද් නුවර අතර පවතින භූමියේ දුරස්ථභාවය කොන්සල් ජනරාල්වරයාගේ ක්‍රියාකලාපය හේතුවෙන් සමීප වූ බවයි මෙම ලිපියෙන් දැක්වෙන්නේ.\nඑමෙන්ම ගරු කොන්සල් ජනරාල් යාසීන් ජායියා මෙම සිදුවීමේදී ක්‍රියාත්මක වූ ආකාරය එම තනතුරට උපරිම සාධාරණත්වය ඉටු කර දී තිබෙන බවත් ශ්‍රී ලංකා මහ කොමසාරිස් වයිස් අද්මිරාල් මොහාන් විජේවික්‍රම එම ලිපියෙන් අවධාරණය කරනවා.",
       "URL": "https://www.hirunews.lk/292656/ලාහොරයේ-ශ්‍රී-ලංකා-ගරු-කොන්සල්-ජනරාල්වරයාට-පාකිස්තානයේ-ශ්‍රී-ලංකා-මහකොමසාරිස්ගෙන්-පැසසුම්",
       "Category": "Local News",
       "Parent URL": "https://www.hirunews.lk/local-news.php?pageID=1458"
}