{
       "Source": "hirunews",
       "Timestamp": "Sunday, 12 March 2017 - 16:26",
       "Headline": "කොළඹ නගරයේ වාහන තදබදයට විසඳුමක් ලබාදීමේ අරමුණින් අද සිට නව ක්‍රමයක්",
       "News Content": "රාජගිරියේ සිට ආයුර්වේද මංසන්ධිය දක්වාත් ආයුර්වේද මංසන්ධියේ සිට රාජගිරිය දක්වාත්, ප්‍රමුඛතා මංතීරු ක්‍රමය ක්‍රියාත්මක කිරීමේ නියමු ව්‍යාපෘතිය අද උදෑසන ආරම්භ වුණා.\nමෙම ක්‍රමය අද සිට මාර්තු 19 වන ඉරිදා දක්වා දින 07ක කාලයක් ක්‍රියාත්මක කිරීමට සැලසුම්කර තිබෙනවා.\nකොළඹ නගරයේ පවතින වාහන තදබදයට විසඳුමක් ලබාදීමේ අරමුණින් මෙම අධ්‍යනය ක්‍රියාත්මක කරන බවයි වාර්තා වන්නේ.\nදින 07ක කාලයක් ක්‍රියාත්මක මෙම ප්‍රමුඛතා මංතීරු නියමු වැඩසටහනේදී ඇතිවන ගැටළු මෙහිදී අධ්‍යනය කරන අතර රියදුරන්ට සහ මහජනතාවට අපහසුවක් හෝ ගැටළුකාරී තත්වයක් මතුවන්නේ නම් ඊට ඍජු පිළියම් ලබාදෙමින්, බත්තරමුල්ලේ සිට කොටුව දක්වා කිලෝ මීටර්  10ක දුර ප්‍රමාණයක් ප්‍රමුඛතා මංතීරුව විධිමත්ව ක්‍රියාත්මක කිරීමට අපේක්‍ෂිතයි.\nමෙම වැඩ සටහනට කොරියානු රජයේ දායකත්වය සහ විශේෂඥ දැනුම ලබාදෙන අතර මහානගර සහ බස්නාහිර සංවර්ධන අමාත්‍යාංශය, මාර්ග සංවර්ධන අධිකාරිය, ගමනා ගමන මණ්ඩලය, ශ්‍රී ලංකා පොලීසිය, මොරටුව විශ්ව විද්‍යාලය, සහ බස්නාහිර පළාත් මාර්ගස්ථ මගී ප්‍රවාහන අධිකාරිය මගින් මෙය මෙහෙවීමේ කටයුතු සිදු කරනවා.\nඅද ආරම්භ කළ මෙම නියමු ව්‍යාපෘතියේ කටයුතු නිරීක්‍ෂණය සඳහා මහානගර සහ බස්නාහිර සංවර්ධන අමාත්‍ය පාඨලී චම්පික රණවක, ප්‍රවාහන හා සිවිල් ගුවන් සේවා අමාත්‍ය නිමල් සිරිපාල ද සිල්වා, නියෝජ්‍ය අමාත්‍ය ලසන්ත අලගියවන්න සහ මහාචාර්ය අමල් කුමාරගේ  ඇතුළු පිරිසක් එක්ව සිටියා.",
       "URL": "https://www.hirunews.lk/156678/කොළඹ-නගරයේ-වාහන-තදබදයට-විසඳුමක්-ලබාදීමේ-අරමුණින්-අද-සිට-නව-ක්‍රමයක්",
       "Category": "Local News",
       "Parent URL": "https://www.hirunews.lk/local-news.php?pageID=4618"
}