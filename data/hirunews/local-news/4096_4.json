{
       "Source": "hirunews",
       "Timestamp": "Friday, 02 February 2018 - 17:25",
       "Headline": "පර්පෙචුවෙල් ටෙ‍්‍රෂරීස් සමාගමට තහනම් නියෝගයක්",
       "News Content": "හිටපු මහබැංකු අධිපති අර්ජුන් මහේන්ද්‍රන්, පර්පෙචුවල් ටෙ‍්‍රෂරීස් සමාගමේ හිමිකරු අර්ජුන් ඇලෝසියස් සහ එහි ප්‍රධාන විධායක නිලධාරි කසුන් පලිසේන මහබැංකු බැඳුම්කර වංචාවේ සැකකරුවන් ලෙස නම් කර තිබෙනවා.\nඅපරාධ පරීක්ෂණ දෙපාර්තමේන්තුව ඒ පිළිබඳව අද කොළඹ කොටුව මහේස්ත්‍රාත් ලංකා ජයරත්න වෙත කරුණු දැක්වූ අතර, නීතිපතිවරයා වෙනුවෙන් පෙනී සිටි අතිරේක සොලිසිටර් ජනරාල් යසන්ත කෝදාගොඩ එහිදී බැඳුම්කර ජනාධිපති කොමිෂන් වාර්තාවද අධිකරණයට ඉදිරිපත් කළා.\nඔහු අධිකරණයෙන් ඉල්ලා සිටියේ බැඳුම්කර සිද්ධියට අදාළව හිටපු මහ බැංකු අධිපති අර්ජුන් මහේන්ද්‍රන්ගෙන් ප්‍රකාශයක් ලබාගත යුතු බවයි.\nඒ අනුව මේ වනවිට සිංගප්පූරුවේ සිටින හිටපු මහබැංකු අධිපතිවරයාට පෙබරවාරි 15 වනදාට පෙර මෙරටට පැමිණ අපරාධ පරීක්ෂණ දෙපාර්තමේන්තුවට ප්‍රකාශයක් ලබාදෙන ලෙස මහේස්ත්‍රාත්වරිය නොතිසී නිකුත් කළා.\nඑමෙන්ම, පර්පෙචුවල් ටෙ‍්‍රෂරීස් සමාගමට අයත් නිශ්චල සහ චංචල දේපල වෙනත් පාර්ශවයකට පැවරීම වළක්වාලමින්ද මෙහිදී නියෝගයක් නිකුත් කෙරුණා.\nඑම සමාගම සතු බැඳුම්කර ගණුදෙනුවට අදාළ සියලූම මුල් ලේඛණ මෙන්ම 2015 වසරේ පෙබරවාරි 27 වැනිදා සිට 2016 වසරේ මාර්තු දක්වා පර්පෙචුවල් ටෙ‍්‍රෂරීස් සමාගම බැඳුම්කර ගණුදෙනුවලින් ලබාගත් වත්කම්වල පූර්ණ වාර්තාවක් අපරාධ පරීක්ෂණ දෙපාර්තමේන්තුවට ලබාදෙන ලෙසත් මෙහිදී නියෝග කර තිබෙනවා.\nඑහිදී මහේස්ත්‍රාත් ලංකා ජයරත්න, අර්ජුන් ඇලෝසියස්ට සහ කසුන් පලිසේනට රටින් පිටවීම තහනම් කළ අතර, හිටපු මහ බැංකු අධිපති අර්ජුන් මහේන්ද්‍රන් මෙරටට පැමිණියහොත් රහස් පොලිසියට දැනුම් දෙන ලෙසයි ආගමන විගමන පාලකවරයාට නියෝග කළේ.\nඑසේම, මහ බැංකුවේ මූල්‍ය මණ්ඩලය පර්පෙචුවෙල් ටෙ‍්‍රෂරීස් සමාගමේ ගිණුම් අත්හිටුවීමට ගෙන ඇති තීරණයේ වෙනසක් සිදු නොකරන ලෙසටද නියෝග කළ අධිකරණය නඩුව ලබන 16 වනදා යළි කැදවීමට තීන්දු කළා.",
       "URL": "https://www.hirunews.lk/182724/පර්පෙචුවෙල්-ටෙ‍්‍රෂරීස්-සමාගමට-තහනම්-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=4096"
}