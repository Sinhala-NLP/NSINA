{
       "Source": "hirunews",
       "Timestamp": "Friday, 16 June 2017 - 11:35",
       "Headline": "ගම්මන්පිලගේ කොටස් නඩුව විභාගයට ගැනීමට දින නියම කෙරේ",
       "News Content": "ඕස්ට්‍රේලියානු ජාතික යුවලකට අයත් සමාගමක කොටස් විකුණා රුපියල් මිලියන 21 ක මුදලක් වංචා කළ  බවට පිවිතුරු හෙළ උරුමයේ ප්‍රධාන ලේකම් පාර්ලිමේන්තු මන්ත්‍රී උදය ගම්මන්පිලට එරෙහිව පවරා ඇති නඩුව ඔක්තෝම්බර් 03 වන දින විභාගයට ගැනීමට කොළඹ මහාධිකරණ විනිසුරු ඒ.ඒ.ආර්. හෙයියන්තුඩුව අද නියෝග කළා.\nඑමෙන්ම එදිනට අදාල  ඕස්ට්‍රේලියානු යුවල ද අධිකරණයට ඉදිරිපත් කිිරිම සදහා අවශ්‍ය කටයුතු සකස් කරන ලෙසයි විනිසුරුවරයා නීතිපතිවරයාට දැනුම් දුන්නේ.\nමේ අතර නීතිවිරෝධි අන්දමින් අලි පැටවෙකු ලග තබාගැනීම සම්බන්ධයෙන් පවරා ඇති නඩුවේ විත්තිකාර පුජ්‍ය උඩුවේ ධම්මාලෝක හිමියන් වෙනුවෙන් ඇප බැදුම්කරයකට අත්සන් කළ කාන්තාවකට එම ඇපකරය ඉල්ලා අස්කරගැනීමට කොළඹ මහාධිකරණය අද අවසර ලබා දුන්නා.\nපෞද්ගලික හේතුවක් මත ඇය එම ඇපකරය ඉල්ලා අස්කර ගත් අතර ඇය වෙනුවෙන් වෙනත් ඇපකරුවෙකු අද දිනයේ ඉදිරිපත් වු බවයි හිරු අධිකරණ වාර්තාකරු කියා සිටියේ.\nනීතිවිරෝධි අන්දමින් අලි පැටවෙකු ලග තබා ගැනීම සම්බන්ධයෙන් පුජ්‍ය උඩුවේ ධම්මාලෝක හිමියන්ට එරෙහි නඩුව ලබන ජුලි මස 12 වනදා කොළඹ මහාධිකරණය හමුවේ විභාගයට ගැනීමට නියමිතයි.",
       "URL": "https://www.hirunews.lk/163685/ගම්මන්පිලගේ-කොටස්-නඩුව-විභාගයට-ගැනීමට-දින-නියම-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4467"
}