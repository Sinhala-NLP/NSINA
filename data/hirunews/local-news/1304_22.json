{
       "Source": "hirunews",
       "Timestamp": "Wednesday, 09 March 2022 - 13:05",
       "Headline": "ආයතන 7කින් කෝටි 13,000ක් ඛනිජ තෙල් සංස්ථාවට ණයයි",
       "News Content": "ශ්‍රී ලංකන් ගුවන් සමාගම සහ ලංකා විදුලිබල මණ්ඩලය ඇතුළු ආයතන 7ක් ඉන්ධන වෙනුවෙන් ලංකා ඛනිජ තෙල් නීතිගත සංස්ථාවට රුපියල් කෝටි 13,000කට වැඩි මුදලක් ගෙවීම පැහැර හැර ඇති බව පොදු ව්‍යාපාර පිළිබද පාර්ලිමේන්තු කාරක සභාව හෙවත් කෝප් කමිටු හෙළි කරගෙන තිබෙනවා.\nඊයේ පාර්ලිමේන්තුවට ඉදිරිපත් කළ එම වාර්තාවේ දක්වා ඇත්තේ දුම්රිය දෙපාර්තමේන්තුව, ශ්‍රී ලංකා යුද හමුදාව, ගුවන් හමුදාව, සහ පොලීසිය මෙලෙස මුදල් ගෙවීම් පැහැර හැර ඇති බවයි.\nවැඩිම මුදල් ගෙවීම පැහැර හැර ඇත්තේ විදුලිබල මණ්ඩලය වන අතර ඔවුන් විසින් පැහැර හැර ඇති මුදල රුපියල් කෝටි 7300ක්.\nශ්‍රී ලන්කන් ගුවන් සමාගම කෝටි 5600ක මුදල් ගෙවීමක් පැහැර හැර ඇති බව වාර්තාවේ සදහන්.\nඑමෙන්ම ලෝක වෙළදපොලේ ඛනිජ තෙල් මිල 2019 වසරේ පහළ ගිය පසු 2020 වසරේ දී ඒ සදහා විශේෂ බද්දක් පනවනු තුරු ඛනිජ තෙල් නීතිගත සංස්ථාව සහ ඉන්දීය ඔයිල් සමාගම අතිරේක ලාභයක් උපයාගෙන ඇති බව ද කෝප් වාර්තාවේ සදහන්.\nමිල අඩු වීමේ වාසියෙන් ඛණිජ තෙල් නීතිගත සංස්ථාව උපයා ඇති ලාභය කොපමණ දැ යි කෝප් කමිටුවට දැනුම් දෙන ලෙස දැනුම් දී ඇතත්, බලශක්ති අමාත්‍යාංශය හෝ ඛනිජ තෙල් නීතිගත සංස්ථාව එම වාර්තාව ඉදිරිපත් කිරීම මඟ හැර තිබෙනවා.",
       "URL": "https://www.hirunews.lk/299049/ආයතන-7කින්-කෝටි-13000ක්-ඛනිජ-තෙල්-සංස්ථාවට-ණයයි",
       "Category": "Local News",
       "Parent URL": "https://www.hirunews.lk/local-news.php?pageID=1304"
}