{
       "Source": "hirunews",
       "Timestamp": "Thursday, 30 September 2021 - 19:27",
       "Headline": "කොළඹ වරායේ බටහිර පර්යන්තයේ බහුතරය ඉන්දියාවේ අදානිට (වීඩියෝ)",
       "News Content": "කොළඹ වරායේ බටහිර බහාලුම් පර්යන්තය ඒකාබද්ධව සංවර්ධනය කිරීම සඳහා අත්සන් තැබුණු ගිවිසුමට අනුව එහි සියයට 51ක කොටස් හිමිකාරීත්වයක් ඉන්දියාවේ අදානි සමාගමට හිමිව තිබෙනවා.\nඑමෙන්ම එහි දේශීය හවුල්කරු වන ජෝන් කීල්ස් හෝල්ඩින්ග්ස් වෙත සියයට 34ක සහ වරාය අධිකාරියට සියයට 15ක කොටස් හිමි වනු ඇති.\nඇමරිකානු ඩොලර් මිලියන 700ක ආයෝජනයක් වන මෙහි බටහිර බහාලුම් පර්යන්තය ඒකාබද්ධව සංවර්ධනය කිරීම සඳහා අදානි සමාගම, ජෝන් කීල්ස් සහ වරාය අධිකාරිය සමඟ ඉදිකිරීම්, මෙහෙයුම් ක්‍රියාත්මක කිරීම සහ අයිතිය පැවරීමේ ගිවිසුමට අද පෙරවරුවේ අත්සන් තැබුණා.\nඑහිදී අදානි සමාගම මෙම කටයුත්තට සම්බන්ධ වූයේ මාර්ගගත ක්‍රමයටයි. ඒ, වසර 35 ක ගිවිසුම් කාලයකටයි.\nමීටර 1,400 ක් දිග නැංගුරම් ස්ථානයක් සමඟ මීටර 20 ක ගැඹුරක් පවතින බටහිර පර්යන්තය, ප්‍රතිනැව්ගත කිරීම්, භාණ්ඩ මෙහෙයුම් සඳහා සුදුසු පර්යන්තයක් වන අතර, අති විශාල බහලුම් නෞකා හැසිරවීමේ හැකියාවක් පවතිනවා.\nදැනටමත් ඉන්දියාවේ බහාලුම් නෞකා වලින් සියයට 40කට වැඩි ප්‍රමාණයක මෙහෙයුම් කටයුතු සිදු කෙරෙන්නේ බටහිර පර්යන්තයේයි.",
       "URL": "https://www.hirunews.lk/283686/කොළඹ-වරායේ-බටහිර-පර්යන්තයේ-බහුතරය-ඉන්දියාවේ-අදානිට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1658"
}