{
       "Source": "hirunews",
       "Timestamp": "Tuesday, 28 July 2020 - 7:26",
       "Headline": "ඊයේ හමුවූ කොරෝනා ආසාදිතයින්ගේ තොරතුරු මෙන්න",
       "News Content": "රාජාංගණයේ - යාය 1 සහ 2 සංචරණ සීමා ලිහිල් කෙරේ\nඊයේ දිනයේදීත් තවත් කොරෝනා ආසාදිතයින් 23 දෙනෙකු වාර්තා වීමත් සමඟ මෙරට සමස්ත කොරෝනා ආසාදිතයින් සංඛ්‍යාව 2805 දක්වා ඉහළ ගියා.\nඉන් 17 දෙනෙකු සේනපුර පුනරුත්ථාපන මධ්‍යස්ථානයේ රැදවියන් වන අතර, අනෙක් 5 දෙනා කටාර් රාජ්‍යයෙන් සහ සෞදි අරාබියේ සිට මෙරටට පැමිණ නිරෝධායනයට ලක්වෙමින් සිටින පුද්ගලයෙකු බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඒ අනුව තවදුරටත් වෛද්‍ය අධීක්ෂණය යටතේ පසුවන සංඛ්‍යාව 673ක් වන අතර සුවය ලැබූ සංඛ්‍යාව 2,121ක්.\nඑමෙන්ම, කොරෝනා වෛරසය පැතිර යාමත් සමඟ සංචරණයට සීමා පැනවූ රාජාංගණයේ යාය 1 සහ 2 යන ප්‍රදේශවල සීමාවන් ලිහිල් කළ බව එම ප්‍රදේශය භාර වැඩබලන සෞඛ්‍ය වෛද්‍ය නිලධාරීනී වෛද්‍ය එච්.කේ. අබේරත්න සඳහන් කළා. කෙසේ වෙතත්, සංචරණයට සීමා පැනවූ යාය 3, 4, 5 සහ 6 යන ප්‍රදේශවල සීමාවන් තවදුරටත් ක්‍රියාත්මක වන බව ද ඇය කියා සිටියා.\nමේ අතර, කොරෝනා මර්දන කටයුතු ඇතුළු බෝවන රෝග මර්දනය කිරිමේ කටයුතුවලින් ඉවත් වූ මහජන සෞඛ්‍ය පරීක්ෂකවරුන් අග්‍රාමාත්‍ය මහින්ද රාජපක්ෂ සමඟ අද විශේෂ සාකච්ඡාවක් පවත්වනවා.\nශ්‍රී ලංකා මහජන සෞඛ්‍ය පරීක්ෂකරුවන්ගේ සංගමයේ ලේකම් මහේන්ද්‍ර බාලසූරිය කියා සිටියේ පෙරවරු 10.30ට අරලියගහ මන්දිරයේදී මෙම සාකච්ඡාව පැවැත්වෙන බවයි.",
       "URL": "https://www.hirunews.lk/246560/ඊයේ-හමුවූ-කොරෝනා-ආසාදිතයින්ගේ-තොරතුරු-මෙන්න",
       "Category": "Local News",
       "Parent URL": "https://www.hirunews.lk/local-news.php?pageID=2556"
}