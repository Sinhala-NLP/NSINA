{
       "Source": "hirunews",
       "Timestamp": "Saturday, 19 September 2020 - 7:15",
       "Headline": "කෝප් සහ කෝපා මංගල රැස්වීම් ලබන සතියේ",
       "News Content": "නව පාර්ලිමේන්තුවේ පොදු ව්‍යාපාර පිලිබද කාරක සභාව හෙවත්, කෝප් කමිටුවේ පළමු රැස්වීම ලබන අගහරුවාදා පාර්ලිමේන්තු සංකීර්ණයේදී පැවැත්වීමට නියමිතයි.\nඑදින පස්වරු 2.30 ට පැවැත්වෙන එම රැස්වීමේදී අදාළ කාරක සභාවේ සාමාජික මන්ත්‍රීවරුන් අතරින් සභාපතිවරයා තෝරා පත් කර ගැනීමට නියමිත බවයි පාර්ලිමේන්තුවේ සන්නිවේදන දෙපාර්තමේන්තුව සදහන් කළේ.\nඑසේම, රාජ්‍ය ගිණුම්කාරක සභාව හෙවත් කෝපා කමිටුවේ පළමු රැස්වීම ද එළඹෙන බදාදා පැවැත්වීමට සැලසුම් කර තිබෙනවා.\nඑම කාරක සභාවේ ද සභාපතිවරයා එදිනට තෝරා ගැනීමට නියමිතයි.\nපාර්ලිමේන්තුවේ කෝප් සහ කෝපා කමිටු සාමාජික මන්ත්‍රීවරුන් 22 දෙනෙකුගෙන් සමන්විතයි. රාජ්‍ය සංස්ථා වල සහ රජය යටතේ ඇති වෙනත් ව්‍යාපාරවල මූල්‍ය ක්‍රියාකාරිත්වය අධීක්ෂණය කිරීමේ බලය කෝප් සභාව වෙත හිමිව ඇති අතර, කෝපා සභාවේ කාර්ය භාරය වන්නේ රජයේ අමාත්‍යාංශ, දෙපාර්තමේන්තු, පළාත් සභා හා පළාත් පාලන ආයතනවල කළමනාකරණ කාර්යක්ෂමතාව හා මූල්‍ය විනය පිලිබද සොයා බැලීමයි.",
       "URL": "https://www.hirunews.lk/250572/කෝප්-සහ-කෝපා-මංගල-රැස්වීම්-ලබන-සතියේ",
       "Category": "Local News",
       "Parent URL": "https://www.hirunews.lk/local-news.php?pageID=2445"
}