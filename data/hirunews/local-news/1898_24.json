{
       "Source": "hirunews",
       "Timestamp": "Tuesday, 08 June 2021 - 13:46",
       "Headline": "එකම ආරක්ෂිත ඇඳුම් කට්ටලය භාවිත කර අවමංගල්‍ය කටයුතු සිදුකළ මල් ශාලාවක 07ට කොරෝනා",
       "News Content": "හෝමාගම විවිධ සේවා සමුපකාර සමිතියට අයත්, දියගම මල්ශාලාවේ කළමනාකරු ඇතුළු 07 දෙනෙකුට කොරෝනා වෛරසය ආසාදනය වීම නිසා එම මල් ශාලාව තාවකාලිකව වසා දැමීමට ඊයේ පියවර ගත් බව කහතුඩුව සෞඛ්‍ය වෛද්‍ය නිලධාරී කාර්යාලය පවසනවා.\nමේ හේතුවෙන් එම මල් ශාලාවේ සේවය කළ තවත් පුද්ගලයින් දසදෙනෙකු මල් ශාලාව තුලම නිරෝධායනය කිරීමටත් කහතුඩුව සෞඛ්‍ය වෛද්‍ය නිලධාරී කාර්යාලය කටයුතු කර තිබෙනවා.\nමීට දින කීපයකට පෙර එම මල්ශාලාවේ කළමනාකාරවරයාට සහ රියදුරුට කොරෝනා ආසාදනය වී තිබූ අතර පසුව සිදුකළ  පී.සී.ආර් පරීක්ෂණයේදී එහි තවත් සේවකයින් පස්දෙනකුට වෛරසය ආසාදනය වී ඇති බවට ඊයේ හඳුනාගැනුනා.\nඒ අනුව එම මල් ශාලාවේ සේවය කළ සෙසු සේවකයින් දස දෙනෙකු ස්වයං නිරෝධායනය කොට ආසාදිතයින් රෝහල්ගත කිරීමට පියවර ගත්තා.\nමෙම මල්ශාලාවේ සේවකයින් සියලු දෙනා එකම ආරක්ෂිත ඇඳුම් කට්ටලය භාවිත කරමින් දෛනිකව අවමංගල්‍ය කටයුතු සිදු කර ඇති බවට තොරතුරු අනාවරණය වී ඇති බව සෞඛ්‍ය අංශ පවසනවා.",
       "URL": "https://www.hirunews.lk/273720/එකම-ආරක්ෂිත-ඇඳුම්-කට්ටලය-භාවිත-කර-අවමංගල්‍ය-කටයුතු-සිදුකළ-මල්-ශාලාවක-07ට-කොරෝනා",
       "Category": "Local News",
       "Parent URL": "https://www.hirunews.lk/local-news.php?pageID=1898"
}