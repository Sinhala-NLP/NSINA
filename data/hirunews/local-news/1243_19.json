{
       "Source": "hirunews",
       "Timestamp": "Friday, 08 April 2022 - 7:39",
       "Headline": "සීනි බද්ද අඩු කිරීමේ වාසිය ගැන විගණනයේ දී හෙළිවෙයි",
       "News Content": "සීනි කිලෝග්‍රෑමයක් සදහා පනවා තිබු විශේෂ භාණ්ඩ බද්ද රුපියල් 50 සිට ශත 25 දක්වා අඩුකිරීමෙන් ජනතාවට ප්‍රමාණවත් සහනයක් ලැබී නොමැති බව විගණාධිපතිවරයා සිදුකළ විශේෂ විගණනයෙන් හෙලි වි තිබෙනවා.\nරාජ්‍ය ගිණුම් කාරක සභාව කල දැනුම්දීමකට අනුව මෙම විගණනය සිදු කළ අතර අද එහි වාර්තාව පාර්ලිමේන්තුවට ඉදිරිපත් කෙරුනා.\n2020 වසරේ ඔක්තොම්බර් මාසයේදී මුදල් අමත්‍යාංශය බදු මෙලෙස පහල දැමු අතර පාරිභෝගිකයින්ට සහන සැලසීමේ අරමුණ යටපත් වී ආනයනකරුවන් සහ වෙළදුන් වැඩි ආර්ථික වාසියක් උපයාගෙන ඇති බවයි එම විගණනයෙන් අනාවරණ වී ඇත්තේ.\nආනයනකරුවන් අතරින් පිරමිඩ් විල්මා ආයතනයේ සීනි ආනයනය 2020 ඔක්තෝම්බර් සිට 2021 පෙබරවාරි දක්වා කාල පරිච්ජේදයේදි පමණක් සියයට 1222කින් ඉහල ගොස් ඇති බව ද එහි දැක්වෙනවා.\nඑය අසාමාන්‍ය වර්ධනයක් වන අතර සෙසු ආනයනකරුවන් 07 දෙනාගේ ආනයනයන් අඩු වී ඇති බවද එහි සදහන්.\nජනතාවට සහනයක් ලබාදීමේ අරමුණින් බද්ද අඩුකළ බව රජය පැවසුවද පෞද්ගලික ආනයනකරුවන්ගෙන් සීනි මිලදිගෙන අලෙවි කරනු ලබන ලංකා සතොස ආයතනයට රුපියල් මිලියන 102ක පාඩුවක් සිදුව තිබෙනවා.\nඑසේම, සීනි ආනයනය සීමා කිරීමේ අරමුණින් ආනයන අපනයන පාලන දෙපාර්තමේන්තුව හදුන්වා දී තිබු බලපත්‍ර ක්‍රමයද නිසිපරිදි ක්‍රියාත්මක වී නැහැ.\nවිගණනයෙන් තවදුරටත් අනාවරණ වී ඇත්තේ පාරිභෝගික අධිකාරිය වරින් වර සීනි සදහා පාලන මිල නියම කල ද එමගින් සීනි මිලෙහි පාලනයක්ද සිදුව නොමැති බවයි.\nමෙලෙස බදු අඩුකිරීමෙන් රජයට රුපියල් මිලියන 16,708 පමණ ආදායමක් අහිමි වී තිබෙනවා.\nඒ අනුව, විගණාකාධිපතිවරයා නිර්දේශ කර ඇත්තේ එම බදු ආදායම රදවාගත් පාර්ශවයන් නිවැරදිව හදුනාගෙන එහි වාසිය ජනතාවට විතැන් කිරීම හෝ එය නැවත රජයට ලබාගැනීම පිළිබදව අවධානය යොමුකළ යුතු බවයි.",
       "URL": "https://www.hirunews.lk/301458/සීනි-බද්ද-අඩු-කිරීමේ-වාසිය-ගැන-විගණනයේ-දී-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1243"
}