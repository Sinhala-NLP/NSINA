{
       "Source": "hirunews",
       "Timestamp": "Tuesday, 01 March 2022 - 19:29",
       "Headline": "ෆෝමලීන් හිඟයක් නැහැ. - රාජ්‍ය වාණිජ නීතීගත සංස්ථාව",
       "News Content": "රට තුළ ෆෝමලීන් හිඟයන් පවතින බවට පලවන වාර්තා සම්පූර්ණයෙන්ම අසත්‍ය බව රාජ්‍ය වාණිජ නීතීගත සංස්ථාව පවසනවා.\nඑහි සාමාන්‍යාධිකාරී චමිලා ඉද්දමල්ගොඩ හිරු ප්‍රවෘත්තී අංශයට කියා සිටියේ අවශ්‍ය ෆෝමලීන් තොග රට තුළ පවතින බවයි.\nකෙසේ වෙතත් රට තුළ ෆෝමලිීන් හිඟයක් පවතින බව සමගි ජන බලවේගය කොළඹ අද කැඳවා තිබූ මාධ්‍ය හමුවේදී පාර්ලිමේන්තු මන්ත්‍රී ගයන්ත කරුණාතිලක ප්‍රකාශ කළා.\nමේ සම්බන්ධයෙන් අප රාජ්‍ය වාණිජ නීතීගත සංස්ථාවෙන් විමසීමක් කල අතර එහි සාමාන්‍යාධිකාරී චමිලා ඉද්දමල්ගොඩ කියා සිටියේ දිවයින පුරා සියලු මල්ශාලා වෙත ප්‍රමාණවත් ෆෝමලීන් තොග නිකුත් කර ඇති බවයි.\nඒ අනුව ඉදිරි මාස එකහමාරකට ප්‍රමාණවත් ෆෝමලීන් තොග රට තුළ පවතින බව ඇය කියා සිටියා.\nතවත් ෆෝමලීන් මෙට්‍රික් ටොන් 80ක් මෙම මාසයේදී ඉන්දියාවේ සිට මෙරටට ආනයනය කිරීමට නියමිත බව ඇය සඳහන් කළා.\nමෙරට සියලු මල්ශාලා ඇතුලු පෞද්ගලික අංශ සඳහා අවශ්‍ය ෆෝමලීන් තොග රාජ්‍ය වාණිජ නීතීගත සංස්ථාව මගින් ආනයනය කරන අතර එම සංස්ථාව මගින් වාර්ෂිකව ඉන්දියාවේ සිට මෙරටට ආනයනය කෙරෙන ෆෝමලීන් ප්‍රමාණය මෙට්‍රික් ටොන් 200 ක්.\nඑම ප්‍රමාණය වාර්ෂිකව කොටස් 4ක් ලෙස ආනයනය කෙරෙනවා.\nඑලෙස ආනයනය කෙරෙන ෆෝමලීන් තොග බලපත්‍ර ලත් මල්ශාලා හිමිකරුවන් වෙත පමණක් නිකුත් කෙරෙන බවයි රාජ්‍ය වාණිජ නීතීගත සංස්ථාව වැඩිදුරටත් සඳහන් කළේ.",
       "URL": "https://www.hirunews.lk/298413/ෆෝමලීන්-හිඟයක්-නැහැ-රාජ්‍ය-වාණිජ-නීතීගත-සංස්ථාව",
       "Category": "Local News",
       "Parent URL": "https://www.hirunews.lk/local-news.php?pageID=1324"
}