{
       "Source": "hirunews",
       "Timestamp": "Wednesday, 10 August 2016 - 8:19",
       "Headline": "උසස් පෙළ විභාග වංචා හොයන්න විශේෂ කණ්ඩායමක්",
       "News Content": "පසුගිය රජය සමයේ සිදුවූ විභාග වංචා සහ අක්‍රමිකතා නැවත සිදුනොවිය යුතු බවත් ඒ සඳහා විශේෂ වැඩසටහන් රැසක් ක්‍රියාත්මක කර ඇති බවත් අධ්‍යාපන අමාත්‍ය අකිල විරාජ් කාරියවසම් පවසනවා.\nමෙවර උසස් පෙළ විභාගය සම්බන්ධයෙන් විභාග නීතිය දැඩිව ක්‍රියාත්මක කරන ලෙසයි අධ්‍යාපන අමාත්‍යවරයා නිලධාරීන්ට උපදෙස් ලබාදී ඇත්තේ.\nඋසස් පෙළ විභාගය සම්බන්ධයෙන් පසුගිය දින කිහිපයේ වාර්තාවූ සිද්ධි සැලකිල්ලට ගනිමින් මෙම තීරණය ගෙන ඇති බවද  ඔහු කියා සිටියා.\nනවීන තාක්ෂණය උපයෝගී කරගනිමින් සිදුකරන විභාග සහ වංචා පිළිබඳව මෙන්ම වෙනත් නම්වලින් විභාගයට පෙනී සිටින පුද්ගලයන් පිළිබඳවද විභාග නීතිය අනුව ක්‍රියාකරන ලෙසයි අධ්‍යාපන අමාත්‍යවරයා උපදෙස් ලබාදී ඇත්තේ.\nපිට පළාත්වලින් පැමිණි විභාග අපේක්ෂකයන් 30 දෙනෙකු නුවරඑළිය - ශාන්ත සේවියර් විද්‍යාලයේදී උසස් පෙළ විභාගයට පෙනී සිටීම සහ අපේක්ෂකයන් 21 දෙනෙකු නාත්තණ්ඩිය, කොට්ටාරමුල්ල අල් හිරා විද්‍යාලයේදී විභාගයට පෙනී සිටි බවට පසුගිය දිනවල වාර්තා වුණා.\nකෙසේ වෙතත් මීට සම්බන්ධ විදුහල්පතිවරුන්ගේ වැඩ තහනම් කර ඇති අතර ඒ සම්බන්ධයෙන් විශේෂ පරීක්ෂණයක් ද ක්‍රියාත්මකයි.\nමීට අමතරව සියලුම පළාත් ආවරණය වන පරිදි විභාග අක්‍රමිකතා පිළිබඳව සෙවීමට විභාග දෙපාර්තමේන්තුවේ විශේෂ කණ්ඩායමක්ද පිටත් කර යවා තිබෙනවා.",
       "URL": "https://www.hirunews.lk/140239/උසස්-පෙළ-විභාග-වංචා-හොයන්න-විශේෂ-කණ්ඩායමක්",
       "Category": "Local News",
       "Parent URL": "https://www.hirunews.lk/local-news.php?pageID=4929"
}