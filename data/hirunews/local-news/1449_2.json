{
       "Source": "hirunews",
       "Timestamp": "Tuesday, 04 January 2022 - 20:34",
       "Headline": "දුරදිග ගිය ටික්ටොක් මරණයකින් කෙළවර වේ (වීඩියෝ)",
       "News Content": "ග්‍රෑන්ඩ්පාස් - මාදම්පිටිය ප්‍රදේශයේදී ත්‍රිරෝද රථයකින් පැමිණි පිරිසක් සිදුකළ පිහි ඇනුමකින් 17 හැවිරිදි තරුණයෙකු මියගොස් තිබෙනවා.\nපොලිසිය පැවසූවේ ටික් ටොක් වීඩියෝවක් සම්බන්ධයෙන් ඇතිවූ බහින්බස් වීමක් මෙම පිහි ඇනුමට හේතුවක් වන්නට ඇති බවට සැක කරන බවයි.\nමෙලෙස මියගොස් ඇත්තේ වැල්ලම්පිටිය සේදවත්ත ප්‍රදේශයේ පදිංචි අබ්දුල් ලතීෆ් නම් තරුණයෙක්.\nඔහු ටික් ටොක් සමාජ මාධ්‍ය ඔස්සේ විවිධ වීඩියෝ දර්ශන නිතර මුදාහැරීමට කැමැත්තක් දක්වා තිබුණා.\nදරුවන් සිව්දෙනෙකුගෙන් යුතු පවුලේ දෙවැනි දරුවා වූ ලතීෆ්, තවත් තරුණයින් දෙදෙනෙකු සමඟ ග්‍රෑන්ඩ්පාස් මාදම්පිටිය ප්‍රදේශයට ඊයේ (03) ගොස් තිබුණේ සිය වැඩිමහල් සොයුරාට දහවල් ආහාරය ලබාදීම සඳහායි.\nසිය සොයුරාට ආහාර පාර්සලය ලබා දී ආපසු එමින් සිටින අතරතුරදී මාදම්පිටිය පටුමගේදී පිරිසක් සමඟ බහින්බස් වීමක් සිදුව තිබෙනවා.\nපිහි ඇනුමින් බරපතළ තුවාල ලැබූ ලතීෆ් කොළඹ ජාතික රෝහළට ඇතුළත් කරන අවස්ථාවේදීත් මියගොස් සිට ඇති බව පොලිසිය ප්‍රකාශ කළා.\nපොලිසිය පැවසූවේ ටික් ටොක් සමාජ මාධ්‍ය ඔස්සේ ඔහු පළ කළ වීඩියෝවක් සම්බන්ධයෙන් ඇතිවූ බහින්බස් වීමක් මෙම ඝාතනයට හේතුව බවට සැක කරන බවයි.\nකෙසේවෙතත්, ලතීෆ්ගේ මවට මෙම ඝාතනය සම්බන්ධයෙන් වෙනත් සැකයක් ද මතුව තිබෙනවා.\nඝාතකයින් මේ වනවිට ප්‍රදේශයෙන් පලා ගොස් ඇති අතර ඔවුන් සොයා පොලිස් මෙහෙයුම් ක්‍රියාත්මකයි.",
       "URL": "https://www.hirunews.lk/293038/දුරදිග-ගිය-ටික්ටොක්-මරණයකින්-කෙළවර-වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1449"
}