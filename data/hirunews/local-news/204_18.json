{
       "Source": "hirunews",
       "Timestamp": "Friday, 07 July 2023 - 22:06",
       "Headline": "කුරුණෑගල තරුණ අඹුසැමියන් යට කළ ලොරි රියැදුරා රිමාන්ඩ්",
       "News Content": "ලොරි රථ රියැදුරකුගේ නොසැලකිල්ල හේතුවෙන් තරුණ අඹුසැමි යුවලකට දිවි අහිමි වූ ඛේදනීය පුවතක් කුරුණෑගල ප්‍රදේශයෙන් වාර්තා වුණා.\nඔවුන් මේ ඉරණමට මුහුණ පෑවේ, සිය එකම දියණිය පාසලේ සිට නිවසට රැගෙන ඒම සඳහා යතුරුපැදියෙන් පැමිණ තිබූ අවස්ථාවේදීයී.\nසිය දරුවා පාසලේ සිට රැගෙන ඒම සඳහා කුරුණෑගල දෙසට යතුරුපැදියෙන් ගමන්ගත් අඹුසැමියන් බඩගමුව රක්ෂිත ප්‍රදේශයේදී මෙම අනතුරට මුහුණ පෑවේ පසුගිය බදාදායි.\nවර්ෂාව ද පැවති එම අවස්ථාවේ කුරුණෑගල දඹුල්ල ප්‍රධාන මාර්ගයේ අධික වේගයෙන් ධාවනය කළ ලොරියක් අඹුසැමි යුවළ ගමන් ගත් යතුරුපැදියේ ගැටී මෙම අනතුර සිදුව තිබුණා.\nඅනතුරින් බරපතළ තුවාල ලැබූ එම අඹුසැමි‍යන් කුරුණෑගල ශික්ෂණ රෝහලට ඇතුළත් කිරීමෙන් පසු ජීවිතක්ෂයට පත්ව තිබෙනවා.\nමෙලෙස මිය ගියේ දොරටියාව - තෝරයාය ලෙච්චමීවත්ත ප්‍රදේශයේ පදිංචිව සිටි 34 හැවිරිදි සී.පී.අමිල පුෂ්පසිරිගේ සහ 33 හැවිරිදි ඩබ්ලිව්. චතුරානී නිසංසලා කුමාරි යන දෙදෙනායි.\nමිය ගිය අමිල පුෂ්පසිරිගේ වෘත්තීයෙන් ශ්‍රී ලංකා නාවික හමුදාවට අයත් අවන්හලක සූපවේදියකු ලෙස සේවය කළ අයෙක් වන අතර ඔහුගේ බිරිඳ ස්වයං රැකියාවක් ලෙස කේක් සැකසීම කළ කාන්තාවක්.\nඅඹුසැමියන් පෙරේදා පස්වරු 3.00 ට පමණ කුරුණෑගල ගැට්ටුවාන මහින්ද විදුහලේ ⁣හයවන වසරේ අධ්‍යාපනය ලබන තම එකම දියණිය රැගෙන ඒම සඳහා යමින් සිටියදී මෙම අනතුරට මුහුණපා තිබුණා.\nලොරිය පැමිණෙන අනතුරුදායක තත්ත්වය වටහාගෙන ආරක්ෂාව සඳහා මාර්ගයේ අයිනටම වී සිටිය ද මෙම යුවළ ගමන්ගත් යතුරු පැදියේ ලොරියේ පිටුපස කොටස ගැටීමෙන් ඔවුන් දෙදෙනා අනතුරට පත්වූ බවයි ප්‍රදේශවාසීන් පවසන්නේ.\nඅනතුර සිදු වන අවස්ථාවේදී ලොරිය අයත් කොහුබත් නිෂ්පාදන කර්මාන්ත ශාලාවක හිමිකරු ද ලොරියෙහි ගමන් කරමින් සිට ඇති අතර තම ලොරියෙන් අනතුරට පත් වූවන් බේරා ගැනීම පසෙක තැබූ ලොරියේ හිමිකරු තම ජංගම දුරකථනයෙන් එම අනතුර වීඩියෝගත කරමින් සිටීම හේතුවෙන් කෝපයට පත් පිරිසක් ඔහුට පහර දී ඇති බව ද වාර්තා වනවා.\nපොලිසිය ප්‍රකාශ කළේ ලොරි රථ රියැදුරුගේ අපරික්ෂාකාරී ධාවනය නිසා මෙම අනතුර සිදුවූ බවයි.\nසිද්ධිය සම්බන්ධයෙන් අත්අඩංගුවට ගත් එම රියැදුරු කුරුණෑගල අධිකරණයට ඉදිරිපත් කිරීමෙන් අනතුරුව මේ මස 13 වැනිදා දක්වා රක්ෂිත බන්ධනාගාරගත කර තිබෙනවා",
       "URL": "https://www.hirunews.lk/340405/කුරුණෑගල-තරුණ-අඹුසැමියන්-යට-කළ-ලොරි-රියැදුරා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=204"
}