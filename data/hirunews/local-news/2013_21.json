{
       "Source": "hirunews",
       "Timestamp": "Sunday, 18 April 2021 - 6:20",
       "Headline": "දින 5කදී බීමත් රියරදුන් 1834ක් අත්අඩංගුවට - අද දහවල් 12 සිට විශේෂ මෙහෙයුමක්",
       "News Content": "ගතවූ දින 5ක කාලය තුල බීමත් රියදුරන් 1834 දෙනෙකු අත්අඩංගුවට ගෙන ඇතැයි පොලිසිය පවසනවා.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියාසිටියේ පසුගිය 13 වනදා සිට අද (18) උදෑසන 6 දක්වා කාලය තුල සිදුකළ මෙහෙයුම්වලදී මෙම පුද්ගලයන් අත්අඩංගුවට ගෙන ඇති බවයි.\nඑමෙන්ම අද දිනයේදී බීමත් රියදුරන් අත්අඩංගුවට ගැනීම සඳහා විශේෂ මෙහෙයුමක් ක්‍රියාත්මක කරන ලෙසට පොලිස් මූලස්ථානය විසින් සියලුම ප්‍රාදේශීය කොට්ඨාශ භාර නිලධාරීන්ට සහ අධිවේගී මාර්ග ආරක්ෂණ කොට්ඨාශයේ අධ්‍යක්ෂවරයා වෙත උපදෙස් ලබාදී තිබෙනවා.\nපොලිස් මාධ්‍ය ප්‍රකාශකවරයා කියාසිටියේ අද දහවල් 12 සිට හෙට උදෑසන 6 දක්වා මෙම මෙහෙයුම ක්‍රියාත්මක බවයි.\nමෙම මෙහෙයුමේදී අධිවේගී මාර්ගයට ඇතුලුවන පිවිසුම් ස්ථානවලදී මෙන්ම පිටවන ස්ථානවලදී බීමත් බව පරීක්ෂා කෙරෙන ශ්වසන වායු පරීක්ෂණයක් අහඹු ලෙස තෝරාගත් වාහනවල රියදුරන්ට සිදු කෙරෙනු ඇති.\nමීට අමතරව අනෙක් මාර්ගවල ගමන් කරන වාහනවල රියදුරන්ට ද මෙම පරීක්ෂණ සිදු කෙරෙන බවයි අජිත් රෝහණ මහතා කියාසිටියේ.\nමේ අතර අධිවේගී මාර්ගයේ ගමන් කිරීමේදී නියමිත වේග සීමාව තුල පමණක් ධාවනය කිරීමට කටයුතු කරන ලෙසට සහ නියමිත දුර ප්‍රමාණය පවත්වාගෙන යන ලෙසට ද නියෝජ්‍ය පොලිස්පති අජිත් රෝහණ මහතා දැනුම්දෙනවා.",
       "URL": "https://www.hirunews.lk/268736/දින-5කදී-බීමත්-රියරදුන්-1834ක්-අත්අඩංගුවට-අද-දහවල්-12-සිට-විශේෂ-මෙහෙයුමක්",
       "Category": "Local News",
       "Parent URL": "https://www.hirunews.lk/local-news.php?pageID=2013"
}