{
       "Source": "hirunews",
       "Timestamp": "Thursday, 04 August 2016 - 10:06",
       "Headline": "විමල් වීරවංශ බරපතල වංචා විමර්ශන කොමිසමට",
       "News Content": "ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ අද පළමුවරට බරපතල වංචා සොයන ජනාධිපති කොමිසම හමුවේ පෙනී සිටියා.\nඒ, නිවාස හා පොදු පහසුකම් අමාත්‍යාංශයේ සිදුවූ බව කියන මුදල් අවභාවිත කිරීමේ සිද්ධීන් සම්බන්ධයෙන් ප්‍රකාශයක් ලබාදීම සඳහායි.\nමීට පෙර අවස්ථා දෙකකදී මන්ත්‍රීවරයා කොමිසම වෙත කැඳවා තිබුණද ඔහු නොපැමිණි බවයි එම කොමිසමේ උසස් නිලධාරියෙකු හිරු ප්‍රවෘත්ති අංශයට සඳහන් කළේ.\nනිවාස හා පොදු පහසුකම් අමාත්‍යාංශය යටතේ පැවති රාජ්‍ය ඉංජිනේරු සංස්ථාවේ වාහන සහ ඉන්ධන පෞද්ගලික කාර්ය මණ්ඩලයට ලබාදීම සහ නිවාස සංවර්ධන අධිකාරියට අයත් නිවාස සහ කඩකාමර ඥාති හිතවතුන්ට ලබාදීම සම්බන්ධයෙන් මන්ත්‍රිවරයාට චෝදනා එල්ලවී තිබෙනවා.\nමෙලෙස මුදල් අවභාවිත කිරීම හේතුවෙන් රජයට රුපියල් ලක්ෂ 1000 ක පමණ පාඩුවක් සිදුවී ඇති බවයි ජනාධිපති කොමිසමේ උසස් නිලධාරියා සඳහන් කළේ.",
       "URL": "https://www.hirunews.lk/139788/විමල්-වීරවංශ-බරපතල-වංචා-විමර්ශන-කොමිසමට",
       "Category": "Local News",
       "Parent URL": "https://www.hirunews.lk/local-news.php?pageID=4937"
}