{
       "Source": "hirunews",
       "Timestamp": "Wednesday, 15 May 2019 - 18:53",
       "Headline": "ත්‍රස්ත ප්‍රහාරයට කිහිපදෙනෙකු ඉන්දියාවේ ? යුද හමුදාපති",
       "News Content": "පාස්කු ඉරිදා ප්‍රහාරයට පැමිණි ත්‍රස්තවාදීන්ට සැපයුම් සහ තාක්ෂණික සහය ලබා දුන් බව කියන ශ්‍රී ලංකික මෘදුකාංග ඉංජිනේරුවරයෙක් සම්බන්ධයෙන් රොයිටර් පුවත් සේවය අද අනාවරණය කළා.\nආදිල් අමීස් නම් ඔහු අයි එස් සැකකරුවන් සමග පැවැත්වූ සම්බන්ධතා පිළිබඳ වසර 3 කට පෙර ඉන්දීය බුද්ධි අංශද විමර්ශන සිදුකර ඇති බව වාර්තා වනවා.\nමෙම සැකකරු පසුගිය 25 වැනිදා දෙහිවල ප්‍රදේශයේදී අත්අඩංගුවට ගැනුණු අතර, ඔහු වර්චුසා ආයතනයේ සේවයේ නිරතව සිටි අයෙක්.\nපාස්කු ඉරිදා දිවයිනේ ස්ථාන 7 කට එල්ල වූ ත්‍රස්ත ප්‍රහාර මාලාව සඳහා මරාගෙන මැරෙන බෝම්බකරුවන් 8 දෙනෙක් පැමිණ තිබුණා.\nෂැංග්‍රි - ලා හෝටලයට බෝම්බ ප්‍රහාර එල්ල කළ මොහොමඩ් හෂීම් මොහොමඩ් සහරාන් නියෝජනය කළේ ජාතික තවුහිද් ජමාත් සංවිධානයයි.\nඔහු සමග හෝටලයේ අනෙක් පිපිරවීම සිදුකල ඉල්හම් ඊබ්‍රහිම් සහ සිනමන් ග්‍රෑන්ඩ් ප්‍රහාරය සිදුකළ ඉන්ෂාෆ් ඊබ්‍රහිම් සහෝදරයන් දෙපල ජමාතෛ මිල්ලතු ඊබ්‍රහිම් සංවිධානයේ සාමාජිකයන්.\nපාස්කු ඉරිදා බෝම්බ ප්‍රහාරයට සම්බන්ධ වූ ජාතික තවුහිද් ජමාත් සහ ජමාතෛ මිල්ලතු ඊබ්‍රහිම් සංවිධාන අතර සම්බන්ධතාව පවත්වාගෙන ගොස් ඇත්තේ දැනට අත්අඩංගුවේ පසුවන වෘත්තියෙන් මෘදුකාංග ඉංජිනේරුවරයෙක් වන ආදිල් අමීස් බව රොයිටර් පුවත් සේවය පවසනවා.\nවිසි හතරවන වියේ පසුවන ඔහු දේශපාලන විද්‍යාව පිළිබඳ ප්‍රථම උපාධිය සහ පරිගණක විද්‍යාව පිළිබඳ ශාස්ත්‍රපති උපාධිය ලබා ගෙන ඇත්තේ එක්සත් රාජධානියේ විශ්ව විද්‍යාල වලින්.\nරොයිටර් පුවත් සේවය වාර්තා කළේ 2016 වසරේදී ඉන්දීය ආරක්ෂක අංශ සැකකටයුතු අයි එස් ක්‍රියාකාරකම් පිලිබඳ අධිකරණයට වාර්තා කළ අවස්ථා දෙකකදී ආදිල් අමීස්ටද චෝදනා එල්ල කර ඇති බවයි.\nඑක් චෝදනා පත්‍රයක දැක්වුණේ අහමදාබාද්හි ප්‍රහාරයක් සඳහා සැලසුම් කල සැකකරුවන් දෙදෙනෙක් සමග ෆේස්බුක්, වට්ස්ඇප් හා ටෙලිග්‍රෑම් චැට් ඔස්සේ ආදිල් අමීස් සබඳතා පවත්වා ඇති බවයි.\nමේ අතර පාස්කු ඉරිදා ප්‍රහාරයට සම්බන්ධ වූ සහරාන් හෂීම් සහ තවත් සැකකරුවන් කිහිපදෙනෙක් කේරලයේ කොචි සහ තමිල්නාඩුවේ කොයිම්බතූර් හි සංචාරය කර ඇති බවද හමුදා ආරංචි මාර්ග උපුටා දක්වමින් රොයිටර් පුවත් සේවය වාර්තා කර තිබෙනවා.\nමේ අතර යුද හමුදාපති ලුතිනන් ජෙනරාල් මහේෂ් සේනානායක මහතා ඉන්දියා ටුඩේ පුවත්පත සමග සම්මුඛ සාකච්ඡාවකට එක්වෙමින් පාස්කු ඉරිදා ප්‍රහාරයට සම්බන්ධ සැකකරුවන් ඉන්දියාව සමග පවත්වා ඇති සම්බන්ධතා පිළිබඳ තොරතුරු අනාවරණය කළා.\nඅන්තවාදීන් සමඟ සබඳතා පවත්වා ගැනීමේ අරමුණින්, පාස්කු ඉරිදා ත්‍රස්ත ප්‍රහාරයට සම්බන්ධ කිහිප දෙනෙකු ඉන්දියාවට යන්නට ඇති බවයි ඔහු එහිදී කියාසිටියේ.",
       "URL": "https://www.hirunews.lk/216446/ත්‍රස්ත-ප්‍රහාරයට-කිහිපදෙනෙකු-ඉන්දියාවේ-යුද-හමුදාපති",
       "Category": "Local News",
       "Parent URL": "https://www.hirunews.lk/local-news.php?pageID=3350"
}