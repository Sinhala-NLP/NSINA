{
       "Source": "hirunews",
       "Timestamp": "Saturday, 20 March 2021 - 7:14",
       "Headline": "දැවිතෙල් ප්‍රවාහනය නියාමනයට ජී.පී.එස්",
       "News Content": "බවුසර් මගින් දැවිතෙල් ප්‍රවාහනය කිරීම, ජී.පී.එස් තාක්ෂණය ඔස්සේ නියාමනය කිරීමට මධ්‍යම පරිසර අධිකාරිය පියවර ගෙන තිබෙනවා.\nඒ නැව් මගින් බැහැර කරන දැවි තෙල් මෙරටට රැගෙනවිත් බවුසර් මගින් ප්‍රවාහනය කිරීමේදී ඇතැම් පුද්ගලයින් ඒවා ජලාශවලට මුදා හැරීම නිසා පරිසර හානියක් වන බවට තොරතුරු අනාවරණ වීම හේතුවෙන්.\nමේ හේතුවෙන් දැවි තෙල් ප්‍රවාහනය විධිමත් පරිදි නියාමනය කරන්නැයි පරිසර අමාත්‍ය මහින්ද අමරවීර මධ්‍යම පරිසර අධිකාරියට උපදෙස් ලබාදී තිබෙනවා.\nඒ අනුව, මධ්‍යම පරිසර අධිකාරියේ නිලධාරියෙකුගේ පූර්ණ අධීක්ෂණය යටතේ, දැවි තෙල් ප්‍රවාහනය ජී පී එස් තාක්ෂණය ඔස්සේ නියාමනය කෙරෙනු ඇති.\nමේ වනවිට දැවි තෙල් ප්‍රවාහනය කිරීම සඳහා ආයතන 23 කට බලපත්‍ර ලබාදී ඇති අතර, ආයතන දෙකක් මගින් ගබඩා කර තබා ගැනීම සිදුකරනු ලබනවා.\nසාමාන්‍යයෙන් වාර්ෂිකව නෞකා මගින් මෙරටට ගෙන එනු ලබන දැවි තෙල් ප්‍රමාණය කිලෝ ලීටර් 64,000 කට අධිකයි. කිසියම් බලපත්‍රලාභියෙක් ඒවා පරිසරයට මුදා හරින්නේ නම් ඔවුන්ට එරෙහිව නඩු පැවරීමටත්, බලපත්‍ර අහෝසි කිරීමටත් අමාත්‍යවරයා මධ්‍යම පරිසර අධිකාරියට උපදෙස් ලබා තිබෙනවා.\nදැවි තෙල් පරිසරයට මුදා හැරීම නිසා පිළිකා, චර්ම රෝග, ස්වශන රෝග වලට ජනතාව මුහුණදීමේ අවදානමක් පවතින බවට තොරතුරු අනාවරණ වී ඇති අතර, මෙමගින් විශාල ජාවාරමක් දක්වා වර්ධනය වී ඇති බවට තොරතුරු හෙළි වී තිබෙනවා.\nඒ හේතුවෙනුයි ජී පී එස් තාක්ෂණය ඔස්සේ නියාමනය කිරීමට මධ්‍යම පරිසර අධිකාරියට උපදෙස් ලබාදී ඇත්තේ.\nඑමෙන්ම, දැවි තෙල් පිළිබඳ පැහැදිලි තොරතුරු සහිත වාර්තාවක් තමන්ට වාර්තාවක් ලබා දෙන ලෙසට අමාත්‍යවරයා, මධ්‍යම පරිසර අධිකාරියට දැනුම්දී තිබෙනවා.",
       "URL": "https://www.hirunews.lk/265931/දැවිතෙල්-ප්‍රවාහනය-නියාමනයට-ජී-පී-එස්",
       "Category": "Local News",
       "Parent URL": "https://www.hirunews.lk/local-news.php?pageID=2076"
}