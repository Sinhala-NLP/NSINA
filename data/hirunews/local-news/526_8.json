{
       "Source": "hirunews",
       "Timestamp": "Sunday, 19 February 2023 - 13:48",
       "Headline": "පිටරට සමාගම් මෙරට හැරයාමේ අවදානම රාජතාන්ත්‍රික අර්බුදයක් නොවේ (වීඩියෝ)",
       "News Content": "ඇතැම් විදේශීය සමාගම් මෙරට ආයෝජන ඉවත්කරගැනීමේ සූදානමක් පිළිබඳ ඇතිව තිබෙන කථාබහ රාජතාන්ත්‍රික ගැටළුවක් නොවන බව විදේශ අමාත්‍යාංශය ප්‍රකාශ කළා.\nමේ හේතුවෙන් තානාපති අංශ සමඟ සාකච්ඡා කර විසඳා ගැනීමේ තත්ත්වයක් නොමැති බවයි එම අමාත්‍යාංශය සඳහන් කළේ.\nසුප්‍රසිද්ධ ජපාන සමාගමක් වන මිට්සුබිෂී ආයතනය වසර 60 කට පසු මෙරට ආයෝජන ඉවත් කරගන්නා බවට පසුගිය දිනවල නිවේදනය කර තිබුණා.\nඑමෙන්ම ඇතැම් වෙබ් අඩවි වාර්තා කර ඇත්තේ ජර්මානු ව්‍යාපාර කිහිපයක් ද රටින් ඉවත්ව යාමේ සූදානමක් පවතින බවයි.\nමුදල් අමාත්‍යාංශය පවසන්නේ පවතින ආර්ථික අර්බුදය හමුවේ දේශීය මෙන්ම විදේශීය සමාගම් ද නිෂ්පාදන පිරිවැය ඉහළ යාම වැනි ගැටළුකාරී තත්ත්වයන්ට මුහුණදෙන බවයි.\nඑමෙන්ම ආර්ථික අර්බුදය කළමනාකරණය සඳහා මහ බැංකුව ආනයන සීමා පැනවීම ද ඇතැම් නිෂ්පාදන ක්‍රියාවලීන්ට බලපා තිබෙනවා.\nඒ, අමුද්‍රව්‍ය ආනයනය කිරීමේ දී මතුව ඇති දුෂ්කරතා හේතුවෙන්.\nකෙසේ වෙතත් මෙම තත්වයන් කෙටිකාලීන බවයි මුදල් අමාත්‍යාංශය පෙන්වා දෙන්නේ.\nආර්ථිකය සාමාන්‍ය තත්වයට පත්වූ වහාම පවතින සීමා ලිහිල් කිරීමට නියමිතයි.\nඑහිදී යළි ආයෝජකයන්ට වඩාත් හිතකර වටපිටාවක් ගොඩනැගෙනු ඇති බවටයි එම අමාත්‍යාංශය විශ්වාසය පළ කළේ.\nමේ වසරේ අවසන් කාලසීමාව වනවිට එම ඉලක්කය ප්‍රශස්ථ මට්ටමකට ළඟා කරගත හැකිවනු ඇති බවටයි ඇස්තමේන්තු කර ඇත්තේ.\nකෙසේ වෙතත් වත්මන් තත්වය කළමනාකරණය කරගැනීම සඳහා දේශීය සහ විදේශීය ව්‍යාපාරිකයන් සමඟ සාකච්ඡා කර පවතින වපසරිය තුළ ඔවුන්ට අවශ්‍ය උපරිම පහසුකම් ලබාදීමට කටයුතු කරන බවද මුදල් අමාත්‍යාංශය වැඩිදුරටත් සඳහන් කළා.",
       "URL": "https://www.hirunews.lk/327779/පිටරට-සමාගම්-මෙරට-හැරයාමේ-අවදානම-රාජතාන්ත්‍රික-අර්බුදයක්-නොවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=526"
}