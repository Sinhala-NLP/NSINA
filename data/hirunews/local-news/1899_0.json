{
       "Source": "hirunews",
       "Timestamp": "Tuesday, 08 June 2021 - 13:28",
       "Headline": "රට අරින්නේ බරපතල තත්ත්වයක් ඇති නොවන බවට තහවුරු වුවහොත් විතරයි - හමුදාපති (වීඩියෝ)",
       "News Content": "පවතින බරපතල කොවිඩ් 19 වසංගත තත්ත්වයේ ව්‍යාප්තියත් සමඟ පැනවූ සංචරණ සීමා ලිහිල් කිරීම විශ්ලේෂණය කර විශේෂඥ කණ්ඩායම් සමඟ සාකච්ඡා කිරීමෙන් අනතුරුව බරපතල තත්ත්වයක් ඇති නොවන බවට තහවුරු වුවහොත් පමණක් සිදුකරන බව යුද හමුදාපති ජෙනරාල් ශවේන්ද්‍ර සිල්වා පවසනවා.\nදැනට පවතින නිර්දේශයන්ට අනුව  සංචරණ සීමා ලිහිල් කිරීමට නියමිතව ඇත්තේ ලබන 14 වැනිදායි.\nමෙතෙක් හුදෙකලා කළ ග්‍රාමසේවා වසම්වලින් ග්‍රාම සේවා වසම් 77ක හුදෙකලාභාවය ඉවත් කළද එම ප්‍රදේශවල ජනතාවට තවදුරටත් සංචරණය සඳහා අවසර හිමිනොවන බව හමුදාපතිවරයා පවසා සිටියා.\nඊට හේතුව ලෙස දැක්වෙන්නේ එම ප්‍රදේශවල තවදුරටත් කොවිඩ් වෛරසය පැතිරීමේ අවදානමක් පැවතීමයි.\nමේ අතර ජුනි මස 10 සහ 11 වැනිදා විශ්‍රාම වැටුප් ලබාදීමේ ක්‍රියාවලිය සඳහා යුද හමුදාව ඇතුළු ත්‍රිවිධ හමුදාව පහසුකම් සැපයීම සඳහා වැඩ පිළිවෙලක් සකස්කර ඇති බව වාර්තා වනවා.\nඒ අනුව  ත්‍රිවිධ හමුදාවට අයත් බස්රථ සහ ශ්‍රීලංකා ගමනා ගමන මණ්ඩලයේ බස් රථ යොදාගනිමින් විශ්‍රාම වැටුප් ලාභීන්ට ප්‍රවාහන පහසුකම් සැපයීමට  මේ අනුව කටයුතු යොදා ඇති බවයි යුද හමුදාපතිවරයා වැඩිදුරටත් පවසා සිටියේ.",
       "URL": "https://www.hirunews.lk/273716/රට-අරින්නේ-බරපතල-තත්ත්වයක්-ඇති-නොවන-බවට-තහවුරු-වුවහොත්-විතරයි-හමුදාපති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1899"
}