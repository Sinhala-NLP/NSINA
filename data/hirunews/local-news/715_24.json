{
       "Source": "hirunews",
       "Timestamp": "Tuesday, 22 November 2022 - 23:28",
       "Headline": "ආර්ථික දේශපාලන අර්බුදයෙන් මිදීමේ මූලික පදනම ජනතා කැමැත්තෙන් පාලනයක් පිහිටුවා ගැනීමයි - අනුර",
       "News Content": "මේ වන විට රට ආර්ථික ව්‍යසනයකින් සහ සමාජ දේශපාලන අර්බුදයකින් පෙළෙන බව ප්‍රකාශ කළ පාර්ලිමේන්තු මන්ත්‍රී අනුර දිසානායක, මෙම තත්වයෙන් රට ගොඩගැනීම සඳහා යථාර්ථවාදී වැඩපිළිවෙළකට යා යුතුව ඇති බවත් එම වැඩපිළිවෙලේ මූලික පදනම ජනතාවගේ කැමැත්තෙන් පාලනයක් පිහිටුවා ගැනීම බවත් අවධාරණය කළා.\nඔහු මෙම අදහස් පළ කළේ අද (22) පාර්ලිමේන්තුවේ අයවැය විවාදයට එක් වෙමින්.\nමෙහිදී වැඩිදුරටත් අදහස් දැක්වමින් ඔහු පැවසුවේ,\n\"මේ අයවැය ඉදිරිපත් කර තිබෙන්නේ දීර්ඝ කාලයක් අනුගමනය කරන ලද ආර්ථික ක්‍රියාවලියේ ගැඹුරුම ප්‍රතිවිපාකවලට අපේ රටත් ජනතාවත් මුහුණ දී තිබෙන වෙලාවක. මේ පිළිබඳව පාර්ලිමේන්තුවේත් ඉන් පිටතත් විවිධ අර්ථකථන දී තිබුණා. පොදුජන පෙරමුණේ මහා ලේකම්වරයා ප්‍රකාශ කර තිබුණා ජනතා විමුක්ති පෙරමුණ කියලා පක්ෂයක් නැත්නම් මේ අර්බුදය ඇතිවන්නේ නැහැ කියලා. ඔහුගේ අර්ථකථනය අප විසින් මේ ප්‍රශ්නය නිර්මාණය කළා කියලා. මහින්දානන්ද අලුත්ගමගේ හිටපු අමාත්‍යවරයා පාර්ලිමේන්තුවෙන් පිටත එළියේදී කියා තිබුණා මේ අර්බුදයට ජනතා විමුක්ති පෙරමුණ වගකියන්න ඕනෑ කියලා. තව මන්ත්‍රීවරයෙක් 3%ට බිය නොවන්න, දැඩි තීරණ ගන්න කියා කියලා තිබුණා. වංචා දූෂණවලින් තොර රාජ්‍යයක් යනු ප්‍රවාදයක් විතරයි, යථාර්ථයක් නොවන බව අයවැය ලේඛනයෙන් ඉදිරිපත් කර තිබුණා. ඒ ගැන ගාමිණී වියන්ගොඩගෙන් අහන්න කියලා දැන් කියනවා. හැබැයි අපි කෙනෙකුගේ දෙයක් උපුටා ගන්නවා නම්, එකඟ වන දෙයක් විතරයි උපුටා දක්වන්නේ. එකඟ නොවෙන දෙයක් උපුටා දක්වන්නේ නැහැ.\nඅයවැය ලේඛනය ඉදිරිපත් කරමින් 1977ට පෙර තිබුණු ආර්ථික ගමනත් අසාර්ථකයි, යනුවෙන් කියලා තිබුණා. ඒක අපි කවුරුත් දන්නවා. ආර්ථික විද්‍යාවේදී සංවෘත ආර්ථිකයක් කියලා හැඳින්වුයේ රජය මැදිහත් වී සියලු භාණ්ඩ හා සේවා වෙළඳපොළ හසුරුවමින් රාජ්‍ය ඒකාධිකාරී ධනවාදයක් පවත්වාගෙන ගියා. 1977 දී එය වෙනස් කිරීමකට භාජනය කළ බව ඔවුන් කියනවා. මේ අයවැය ලේඛනයේදී ඉතා වැදගත් දෙයක් ප්‍රකාශ කර තිබෙනවා. “1977 වසරේදී නිර්මාණය කෙරුණු ආර්ථික පදනම දැන් වලංගු නැහැ. වර්තමානයට ගැලපෙන්නේ නැහැ. ඒක දැන් කඩා වැටිලා. අපේ රටේ කලක් ක්‍රියාත්මක වූ සංවෘතික ආර්ථිකය සේම 1977 නිර්මාණය කළ ආර්ථිකය අසාර්ථක වී තිබෙනවා.” මේ ප්‍රකාශයට බොහොම ස්තුතියි. මේ රටේ විකල්ප ආර්ථික ක්‍රමවේදයක් ගැන කල්පනා කළ කණ්ඩායම් දීර්ඝ කාලයක් පුරා 1977 ආරම්භ කළ ආර්ථික ප්‍රතිපත්තිය රටට හානිකර බව ප්‍රකාශ කර තිබෙනවා. එය ජනාධිපතිවරයාටම පිළිගන්න සිදුවී තිබෙනවා. “කොට්ට උරයක් මෙන් කනපිට හරවා අලුත් ඇහැකින් ලෝකය දෙස බලන්න ඕනෑ.” කියලා මරාසාද් නාට්‍යයේ උපුටා ගැනීමක් කරනවා.\nහැබැයි මේ අයවැය ලේඛනය දෙස බැලුවාම කොට්ට උරයක් අනෙක් පස හරවා බලන බවක් පේන්නේ නැහැ. අනික් අය හැසිර වූ කිලිටි වූ කොට්ටය ජනාධිපතිවරයා විසින් සුවඳ යැයි කියා පැරණි කොට්ටයේ ඒ පසම ඒ උරයේම නිදාගෙන ඉන්න බවක් පෙන්නුම් කරනවා. මේ ආර්ථික ගමන පැමිණීමේදී දීර්ඝකාලීන අර්බුද දෙකකට මුහුණ දුන්නා. පළමුවෙන්ම රජයේ වියදම සඳහා ආදායම් උපයා ගැනීමට රුපියල් ලබා ගැනීමේ නොහැකි තත්වයක් නිර්මාණය වුණා. දෙවනුව ඩොලර් උපයා ගැනීමත් නොහැකි වුණා. අනුගමනය කරන ආර්ථික ප්‍රතිපත්තිවලින් රජයේ වියදම් පියවා ගැනීම සඳහා අවශ්‍ය රුපියල් සහ රටක් හැටියට රටට අවශ්‍ය ඩොලර් ප්‍රමාණය උපයා ගන්නත් අසමත් වී තිබෙනවා. මේ අයවැය ලේඛනය කරුණු දෙකකින් සමන්විතයි.\nපළමු වැනි කරුණ අයවැය ලේඛනය තුළ අඩංගු සංඛ්‍යා දත්ත ගතහොත් නිවැරදි නැහැ. සැබෑ යථාර්ථය වසන් කරන ටූල් එකක් හැටියට අපේ රටේ දත්ත පාවිච්චි කරනවා. උද්ධමනය පිළිබඳව අපේ රටේ ඉදිරිපත් කරන දත්ත නිවැරදි නැහැ. සැබෑ යථාර්ථය වසං කර ගැනීම සඳහා දත්ත උපයෝගී කර ගන්නවා. අයවැය ලේඛනයෙන් ඉදිරිපත් කර තිබෙන සංඛ්‍යා දත්ත අනුව 2021 වසරේ රජයේ සමස්ත ආදායම රුපියල් බිලියන1464යි. 2023දී අපේක්ෂා කරනවා රුපියල් බිලියන 3415ක්. ආසන්න වශයෙන් ගතහොත් රුපියල් බිලියන 2000ක වැඩිවීමක් අපේක්ෂා කිරීම යථාර්ථවාදී කියලා කාටහරි කියන්න පුළුවන්ද? මේ අවුරුද්දේ ආර්ථිකය 8% - 9%ත් අතර ඍණ තත්වයක් ගනීවි කියලා පුරෝකථනය කර තිබෙනවා. ලබන අවුරුද්දෙත් 3%කින් හැකිලෙන බවට පුරෝකථනය කර තිබෙනවා. එවැනි හැකිළෙන ආර්ථිකයක් තුළ 2023දී රජයේ ආදායම 2021 මෙන් දෙගුණයකටත් වඩා වැඩි ප්‍රමාණයක් උපයන බව සඳහන් කිරීම බොරුවක්. මෙතන සංඛ්‍යා දත්ත මුළුමනින්ම විකෘති කිරීමක් සහ සැබෑ ස්වරූපය වසං කිරීමක්. 2022 ගතහොත් පළවෙනි මාස හයේ උපයා තිබෙන්නේ බිලිය 900ක් වගේ මුදලක්. ඉතිරි මාස 06යට බිලියන 1000ක් දැම්මත් ඇත්ත යථාර්ථය පිළිබිඹු වෙන්නේ නැහැ.\"\nයනුවෙන්.",
       "URL": "https://www.hirunews.lk/321038/ආර්ථික-දේශපාලන-අර්බුදයෙන්-මිදීමේ-මූලික-පදනම-ජනතා-කැමැත්තෙන්-පාලනයක්-පිහිටුවා-ගැනීමයි-අනුර",
       "Category": "Local News",
       "Parent URL": "https://www.hirunews.lk/local-news.php?pageID=715"
}