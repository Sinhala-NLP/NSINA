{
       "Source": "hirunews",
       "Timestamp": "Saturday, 21 May 2022 - 8:02",
       "Headline": "ඔස්ට්‍රේලියානු මහ මැතිවරණය අදයි - ශ්‍රී ලාංකිකයන් දෙදෙනෙකුත් තරග බිමේ",
       "News Content": "2019 වසරෙන් පසු ප්‍රථමවරට මිලියන සංඛ්‍යාත ඔස්ට්‍රේලියානුවන් අද (20) ඡන්ද පොලට පිවිසෙන්නේ එරට නව අග්‍රාමාත්‍යවරයා තෝරා පත් කරගැනීමේ අරමුණින්.\nමෙවර මහ මැතිවරණයේදී අග්‍රාමාත්‍ය ස්කොට් මොරිසන්ගේ ලිබරල් පක්ෂයට එරට ප්‍රවීණතම දේශපාලනඥයෙකු වන කම්කරු පක්ෂයේ නායක ඇන්තනී ඇල්බනීස්ගෙන් තියුණු තරගයක් එල්ලවනු ඇතැයි අපේක්ෂිතයි.\nඉහළ යන ජීවන වියදම සහ ලෝක කාලගුණ වෙනසට ප්‍රතිචාර දැක්වීම මෙවර ඔස්ට්‍රෙලියානු මහ මැතිවරණයේ ප්‍රධාන තේමාවන්.\nජනමත සමීක්ෂණවලින් ප්‍රකාශ වූයේ කම්කරු පක්ෂය, පාලක ලිබරල් පක්ෂයට වඩා සුළු වශයෙන් ඉදිරියෙන් සිටින බවයි.\nඑහෙත් ඔස්ට්‍රේලියානු මහ මැතිවරණයේ ප්‍රකාශිත ජනමත සමීක්ෂණවලින් නිවැරදි ප්‍රතිඵලයක් හෙළිදරව් වී නැහැ.\nමෙවර ඔස්ට්‍රේලියානු මහ මැතිවරණය සඳහා ශ්‍රී ලාංකිකයන් දෙදෙනෙකුද ඉදිරිපත් වීම විශේෂත්වයක්.\nඉන් එක් අයෙකු වන්නේ වික්ටෝරියා ප්‍රාන්තයේ අසුනට තරග වදින විරෝෂ් පෙරේරායි.\nතවත් ශ්‍රී ලාංකිකයෙකු වන රංජීව පෙරේරා හෙවත් රාන්ජ් පෙරේරා තරග වදින්නේ අගමැති ස්කොට් මොරිසන්ගේ ලිබරල් පක්ෂයෙන්.\nඔහු තරග වදින වික්ටෝරියා ප්‍රාන්තයේ හෝල්ට් අසුන නම් කර ඇත්තේ මුහුදේ දිය නෑමට ගොස් අතුරුදන් වූ ඔස්ට්‍රේලියානු අග්‍රාමාත්‍යවරයෙකුගේ නමින්.",
       "URL": "https://www.hirunews.lk/304879/ඔස්ට්‍රේලියානු-මහ-මැතිවරණය-අදයි-ශ්‍රී-ලාංකිකයන්-දෙදෙනෙකුත්-තරග-බිමේ",
       "Category": "Local News",
       "Parent URL": "https://www.hirunews.lk/local-news.php?pageID=1154"
}