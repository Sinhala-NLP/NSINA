{
       "Source": "hirunews",
       "Timestamp": "Monday, 12 September 2022 - 19:36",
       "Headline": "බිත්තර සහ කුකුලු මස් හිගවන ලකුණු (වීඩියෝ)",
       "News Content": "පසුගිය වසරට සාපේක්ෂව මේ වසරේදි මව්කිකිලියන් ආනයනය කරන ප්‍රමාණය අඩුවීම හේතුවෙන් ඉදිරියේදී බිත්තර හා කුකුළු මස් හිඟයක් මතුවනු ඇති බව සමස්ත ලංකා බිත්තර නිෂ්පාදකයින්ගේ සංගමය ප්‍රකාශ කළා.\nඒ, කෘෂීකර්ම අමාත්‍ය මහින්ද අමරවීර සහ රාජ්‍ය අමාත්‍ය ඩි.බී හේරත් සමග එම අමාත්‍යංශයේ අද පෙරවරුවේ පැවති සාකච්ජාවේදියි.\nසත්ත්ව ආහාර හිඟය, ඒවායේ මිල ගණන් ඉහළ යාම, සතුන්ට ලබාදෙන ඖෂධ හා විටමින් වල මිල ඉහල යාම වැනි හේතු හමුවේ බිත්තර හා කුකුළු මස් කර්මාන්තය අනතුරට පත්ව ඇති බව ඔවුන් එහිදී පෙන්වා දී තිබෙනවා.\nමේ වසරේ ජුලි මාසය වන විට මෙරට බිත්තර නිෂ්පාදනය මිලියන 164ක් හා කුකුළු මස් නිෂ්පාදනය මෙට්‍රික් ටොන් 18ක් දක්වා අවම වී තිබෙනවා.\n2021 මහ කන්නයේදි රසායනික පොහොර තහනම හේතුවෙන් මෙරට බඩ ඉරිගු නිෂ්පාදනය මෙට්‍රික් ටොන් 90,000ක් දක්වා පහත වැටීම ඊට හේතුවී ඇති බව සදහන්.\nඑම නිසා සත්ව ආහාර සැකසීමට යොදාගන්නා බඩඉරිගු වෙනුවට ආදේශකයක් වශයෙන් දැනට ආනයනය කර ඇති සහල් වලින් කොටසක් ලබාදෙන ලෙස සත්ව නිෂ්පාදන කර්මාන්තකරුවන් කෘෂිකර්ම අමාත්‍යවරයාගෙන් ඉල්ලා තිබෙනවා.\nඑහිදි අමාත්‍ය මහින්ද අමරවීර අමාත්‍යාංශ ලේකම් රෝහණ පුෂ්පකුමාරට උපදෙස් ලබා දි ඇත්තේ සත්ත්ව නිෂ්පාදන හා සෞඛ්‍ය දෙපාර්තමේන්තුව හා පාරිභෝගික ආරක්ෂණ අධිකාරිය යන ආයතන එක්ව මෙරට කුකුළු මස් හා බිත්තර නිෂ්පාදන කර්මාන්තය ආරක්ෂා කරගැනීම සදහා එකාබද්ධ වැඩපිලිවෙලක් සකස් කරන ලෙසයි.\nමේ අතර, රජය සදහන් කළ මිලට වී මිලදි නොගැනීම සහ මිලදි ගත් වී සදහා ගෙවිම නිසියාකාරව සිදු නොවන බවට ගොවීන් චෝදනා කරනවා.\nමේ පිලිබද කෘෂිකර්ම අමාත්‍යාංශයේදී සමස්ත ලංකා බිත්තර නිෂ්පාදකයින්ගේ සංගමය සමග අද පැවති සාකච්ජාවෙන් අනතුරුව විෂය භාර අමාත්‍ය මහින්ද අමරවීර ප්‍රකාශ කළේ පස්වරුවේ රැස්වන අමාත්‍ය මණ්ඩල හමුවේදි සහ ජනාධිපතිවරයා සමඟ හෙට පැවත්වෙන සාකච්ජාවේදී වී මිලදි ගැනීම සම්බන්ධයෙන් පවතින ගැටලුවට සුභවාදි පිලිතුරක් ලබා ගන්නා බවයි.\nමේ අතර, ඉන්දියාවන් ආනයනය කළ රුපියල් හයකෝටි අනුහත් ලක්ෂයක් වටිනා සහල් තොගයක් අනුරාධපුර සතොස ගබඩාවේ තිබියදී වංචා කිරීමේ සිද්ධිය සම්බන්ධයෙන් සිදුකරන විමර්ශනවල ප්‍රගතිය අධිකරණයට වාර්තා කරන ලෙස අපරාධ පරීක්ෂණ දෙපාර්තමේන්තුවට අධිකරණය අද නියෝග කර තිබෙනවා.\nඒ, ඊට අදාල නඩුව අනුරාධපුර මහේස්ත්‍රාත් සහ අතිරේක දිසා විනිසුරු මහේස්ත්‍රාත් නාලක ජයසුරිය හමුවේ කැදවු අවස්ථාවේදීයි.\nඅදාල සහල් වංචාව සම්බන්ධයෙන් චෝදනා ලැබ සිටින අනුරාධපුර සතොස ගබඩාවේ කළමනාකාරිණියට විදේශ ගත වීම වලක්වාලමින් අනුරාධපුර ප්‍රධාන මහේස්ත්‍රාත්වරයා මේ වන විට තහනම් නියෝග දෙකක් නිකුත් කර තිබෙනවා.",
       "URL": "https://www.hirunews.lk/315250/බිත්තර-සහ-කුකුලු-මස්-හිගවන-ලකුණු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=873"
}