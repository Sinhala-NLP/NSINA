{
       "Source": "hirunews",
       "Timestamp": "Saturday, 14 November 2020 - 13:28",
       "Headline": "දීපවාලී සමරන්න සෞඛ්‍ය මාර්ගෝපදේශ (වීඩියෝ)",
       "News Content": "ලොව පුරා හින්දු බැතිමතුන් මහත් බැතියෙන් සමරන දීපාවලී උත්සවය අදට යෙදී තිබෙනවා.\nකෙසේ වෙතත්, මෙවර දීපාවලී උත්සවය උත්සවය සැමරීමට සිදුව ඇත්තේ දැඩි සෞඛ්‍යාරක්ෂක නීති යටතේයි.\nදීපාවලී උත්සවයේදී සමරනු ලබන්නේ හින්දු ජනතාවට හිරිහැර කළ නරගාසුරන් නමැති අසුරයා, මහා විෂ්ණු දෙවිඳු විසින් පරාජය කොට මරා දැමීමයි ඉන් ලැබුණු ආලෝකය සංකේතවත් කරමින් හින්දු ජනතාව පහන් දල්වා එම උත්සවය සමරනවා.\nකෙසේ වෙතත්, පවතින කොවිඩ් 19 වසංගත තත්ත්වය හමුවේ මෙවර දීපවාලී උත්සවය සැමරීමට සිදුව ඇත්තේ සෞඛ්‍ය මාර්ගෝපදේශ වලට අනුකූලවයි.\nඒ අනුව,\nජනතාව එක්රැස් නොවී දැනට රැඳී සිටින ස්ථානයේම රැඳී සිටිය යුතුයි.\nදුර ගමන් නොගොස් නිවසේ රැඳී සිටිමින් දීපාවලී සැමරිය යුතුයි.\nකෝවිල් හෝ වතු ආශ්‍රිතව ආගමික උත්සව නොපැවැත්විය යුතුයි.\nවහා ගිනි ඇවිලෙන සුළු ඇල්කොහොල් සහිත සනීපාරක්ෂක දියර භාවිත කර දෑත් සෝදා ආලෝක පහන් දැල්වීම නොකළ යුතුයි.\nආගමික කටයුතුවලට පෙර සහ පසු සබන් දමා දෑත් සේදිය යුතුයි.\nඅතට අත දීමෙන් සහ වැළඳගැනීමෙන් තොරව ආයුබෝවන් හෝ වනක්කම් කියමින් සුබ පැතිය යුතුයි.\nමේ අතර, කොළඹ මෙන්ම පිට පළාත්වල හින්දු බැතිමතුන් සෞඛ්‍ය නිර්දේශවලට මුල්තැන දෙමින් දීපාවලී උත්සවය සමරන ආකාරය අප වාර්තා කරුවන්ගේ කැමරාවල සටහන් වුණා.\nමේ අතර, අදට යෙදෙන දීපාවලී උත්සවය නිමිත්තෙන් සුබපැතුම් පණිවුඩයක් නිකුත් කරන ජනාධිපති ගෝඨාභය රාජපක්ෂ මහතා පෙන්වා දෙන්නේ, සමස්ත ලෝකම කොවිඩ් වසංගතය නිසා අර්බුද රැසකට මුහුණ දී සිටින මොහොතේ ආගමික වතාවත්වල නිරත වීම හදවත්වලට සැනසිල්ලක් බවයි.\nඑම සැනසීම වෙනුවෙන් මෙරට සහ ලෝකවාසී සියලු හින්දු බැතිමතුන් ඒකාත්මිකව දෙවියන් වෙනුවෙන් කැපවනු ඇතැයි තමා විශ්වාස කරන බවද ජනාධිපතිවරයා නිකුත් කළ නිවේදනයේ සඳහන්.\nදීපාවලී උත්සවය ලෙසින් හඳුන්වන්නේ කරුණාවේ පහන හෙවත් අධ්‍යාත්මික ප්‍රඥාවේ ආලෝකය ලබාගන්නා දිනයක් බව අග්‍රාමාත්‍ය මහින්ද රාජපක්ෂ මහතා පවසනවා.\nසිය සුබපැතුම් පණිවුඩය මගින් අග්‍රාමාත්‍යවරයා පෙන්වා දෙන්නේ, එය ජාතික සමගියේද විශිෂ්ඨ දිනයක් බවයි.\nමේ අතර, වර්තමානයේ ලොව පුරා ව්‍යාප්ත වී ඇති කොවිඩ් උවදුර නමැති නපුර පරාජය කිරීම උදෙසා මේ උතුම් දිනයේ ප්‍රාර්ථනා කළ යුතු බව විපක්ෂ නායක සජිත් ප්‍රේමදාස මහතා පවසනවා.\nසංහිඳියාවේ අපේක්ෂා පෙරදැරිව වාර්ගික සංහිඳියාවත්, අන්‍යෝන්‍ය අවබෝධයත් ඇති කිරීමෙහිලා මෙම උත්සවය ඉමහත් පිටිවහලක් වන බවත් විපක්ෂ නායකවරයා නිකුත් කළ නිවේදනයේ සඳහන්.",
       "URL": "https://www.hirunews.lk/254703/දීපවාලී-සමරන්න-සෞඛ්‍ය-මාර්ගෝපදේශ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2333"
}