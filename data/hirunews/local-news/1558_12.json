{
       "Source": "hirunews",
       "Timestamp": "Tuesday, 16 November 2021 - 10:44",
       "Headline": "සංචාරක ප්‍රවර්ධන වැඩසටහන් ක්‍රියාත්මක කිරීමට කැබිනට් අනුමැතිය",
       "News Content": "එළැඹෙන නිවාඩු සමය ඉලක්ක කරගනිමින් සංචාරක ප්‍රවර්ධන වැඩසටහන් ක්‍රියාත්මක කිරීමට කැබිනට් මණ්ඩලයේ අවධානය යොමුව තිබෙනවා.\nඒ අනුව, කොවිඩ් 19 වසංගතය හේතුවෙන් බලපෑමට ලක් වූ මෙරට සංචාරක ව්‍යාපාරය නැවත වරක් 2021/2022 සංචාරක සමයේදී යථා තත්ත්වයට පත් කර ගැනීමේ සහ සංචාරකයින් ආකර්ෂණය කර ගැනීමේ අරමුණින් ගුවන් සමාගම් ඇතුළු සියලුම සංචාරක ක්ෂේත්‍රය හා සම්බන්ධ පාර්ශ්වයන් සාමූහික ප්‍රයත්නයක් මේ වනවිටත් දරමින් සිටින බව ප්‍රසිද්ධ රහසක්.\nශ්‍රී ලංකා සංචාරක ප්‍රවර්ධන කාර්‍යාංශය විසින් ක්‍රියාත්මක කිරීමට නියමිත ගෝලීය සන්නිවේදන වැඩසටහන්වල කොටසක් වශයෙන් ප්‍රධාන සංචාරක වෙළෙඳපොළවල් තුළ වසර 05ක කාලයක් සඳහා ගමනාන්ත නියෝජිත සමාගම් සහ මහජන සම්බන්ධතා සමාගම පත් කිරීමට මීට පෙර අමාත්‍ය මණ්ඩල අනුමැතිය ලබා දී තිබුණා.\nඑකී ගෝලීය සංචාරක ප්‍රවර්ධන වැඩසටහන් අතුරු ක්‍රියාමාර්ගයක් වශයෙන් විශේෂ අවධානයක් යොමු කළ යුතු සංචාරක වෙළෙඳපොළවල් වශයෙන් එක්සත් රාජධානිය, ජර්මනිය, ප්‍රංශය සහ ආසියානු කලාපයේ ප්‍රධාන මූලාශ්‍ර වෙළෙඳපොළ වන ඉන්දියාව ඉලක්ක කරගනිමින් සංචාරක ප්‍රවර්ධන වැඩසටහනක් ක්‍රියාත්මක කිරීම පිණිස සංචාරක අමාත්‍ය ප්‍රසන්න රණතුංග ඉදිරිපත් කළ යෝජනාව අමාත්‍ය මණ්ඩලය විසින් ඊයේ (15) දින අනුමත කරනු ලැබුවා.",
       "URL": "https://www.hirunews.lk/288165/සංචාරක-ප්‍රවර්ධන-වැඩසටහන්-ක්‍රියාත්මක-කිරීමට-කැබිනට්-අනුමැතිය",
       "Category": "Local News",
       "Parent URL": "https://www.hirunews.lk/local-news.php?pageID=1558"
}