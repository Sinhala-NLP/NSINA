{
       "Source": "hirunews",
       "Timestamp": "Tuesday, 13 June 2017 - 20:13",
       "Headline": "තැපැල් වර්ජනය හෙටත් - ලිපි ලක්ෂ ගණනක් ගොඩ ගැසේ",
       "News Content": "ඓතිහාසික වටිනාකමකින් යුත් තැපැල් කාර්යාල ගොඩනැගිලි සහ එහි ඉඩම් කිහිපයක් විදෙස් හෝටල් ව්‍යාපෘතියකට ලබාදීමට විරෝධය පළ කිරීම ඇතුලූ කරුණු කිහිපයක් මුල් කරගනිමින් තැපැල් සේවකයින් ආරම්භ කළ වර්ජනය මේ වනවිටත් ක්‍රියාත්මක වනවා.\nඒකාබද්ධ තැපැල් වෘත්තිය සමිති පෙරමුණේ සම කැඳවුම්කරු එච්.කේ. කාරියවසම් හිරු ප්‍රවෘත්ති අංශයට කියා සිටියේ හෙට මධ්‍යම රාත්‍රිය දක්වා එය ක්‍රියාත්මක කරන බවයි.\nප්‍රධාන තැපැල් කාර්යාල 653 ක් සහ උප තැපැල් කාර්යාල 410 ක් ඊට එක්ව සිටින බවයි ඔහු සඳහන් කළේ.\nමධ්‍යම තැපැල් හුවමාරුවේ පමණක් ලිපි ලක්ෂ 3 කට ආසන්න ප්‍රමාණයක් ගොඩගැසී ඇති බවද ඒකාබද්ධ තැපැල් වෘත්තිය සමිති පෙරමුණේ සම කැඳවුම්කරු එච්.කේ. කාරියවසම් හිරු ප්‍රවෘත්ති අංශයට ප්‍රකාශ කළා.\nකොළඹ ප්‍රධාන තැපැල් කාර්යාලය, ගාලූ කොටුව, මහනුවර සහ නුවරඑළිය යන තැපැල් කාර්යාල සහ ඉඩම් විකුණන බව පවසමින් සේවකයන් ආරම්භ කළ වර්ජනය පිළිබඳව තැපැල්, තැපැල් සේවා හා මුස්ලිම් ආගමික කටයුතු අමාත්‍ය එම්.එච්.ඒ. හලීම් අදහස් පළ කළා.\nඔහු කියා සිටියේ රජයක් ලෙස ප්‍රධාන නගර කිහිපයක තැපැල් කාර්යාල දියුණු කිරීමට බලාපොරොත්තුවෙන් සිටින බවයි.\nඒ අනුව වටිනාකමක් සහිත පැරණි ගොඩනැගිලි ආර්ථිකමය වටිනාකමක් සහිත ආකාරයෙන් වෙනස් කිරීමට අදහස් කරන බවයි. එමඟින් තැපෑලට හානියක් සිදු නොවන බවද අමාත්‍යවරයා ප්‍රකාශ කළා.\nමේ අතර තැපැල් වෘත්තිය සමිති පෙරමුණේ සම කැඳවුම්කරුවෙකු වන චින්තක බණ්ඩාර කියා සිටියේ අග්‍රමාත්‍යවරයා සමග සාකච්ඡා කර විසඳුමක් ලබාදෙන බව පවසමින් වර්ජනය නතර කරන ලෙස විෂයභාර අමාත්‍යවරයා වෘත්තිය සමිතිවලින් ඉල්ලා සිටි බවයි. එහෙත් ඔහුගේ් ප්‍රකාශ සම්බන්ධයෙන් විශ්වාස කළ නොහැකි බව ඔහු සඳහන් කළා.",
       "URL": "https://www.hirunews.lk/163497/තැපැල්-වර්ජනය-හෙටත්-ලිපි-ලක්ෂ-ගණනක්-ගොඩ-ගැසේ",
       "Category": "Local News",
       "Parent URL": "https://www.hirunews.lk/local-news.php?pageID=4471"
}