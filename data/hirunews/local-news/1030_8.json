{
       "Source": "hirunews",
       "Timestamp": "Monday, 11 July 2022 - 8:23",
       "Headline": "ජනාධිපති මන්දිරයෙන් හමු වූ කෝටි දෙකකට ආසන්න මුදල අධිකරණයට",
       "News Content": "ජනාධිපති මන්දිරය තුළ තිබී සිවිල් ජනතාව විසින් භාර දුන් රුපියල් එක්කෝටි හැත්තෑ අට ලක්ෂ පනස් දහසක මුදල් සම්බන්ධයෙන් අද (11) අධිකරණය දැනුවත් කිරීමට නියමිතයි.\nපොලිස් මාධ්‍ය ප්‍රකාශක කාර්යාලය නිවේදනයක් නිකුත් කරමින් සදහන් කළේ අදාළ මුදල් මේ වනවිට කොටුව පොලිසිය භාරයේ තබා ඇති බවයි.\nපෙරේදා (09) සවස කොටුව ජනාධිපති මන්දිරයේ තිබී මෙම මුදල් හමු වී ඇති බවත් මන්දිරයට ගොස් එය භාර ගන්නා ලෙසත් කොළඹ මධ්‍යම කොට්ඨාසය භාර ජ්‍යෙෂ්ඨ පොලිස් අධිකාරිවරයා විසින් කොටුව පොලිස් ස්ථානාධිපතිවරයාට උපදෙස් දී තිබුණා.\nඒ අනුව ස්ථානාධිපතිවරයා විසින් නිලධාරීන් කණ්ඩායමක් සමග ගොස් එම මුදල් නිසි පරිදි භාර ගැනීමට කටයුතු කර ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nජනාධිපති මන්දිරය තුළ තිබී මුදල් ප්‍රමාණයක් සිවිල් පුද්ගලයන් අතට පත් වූ පසු පොලිස් විශේෂ කාර්ය බලකායේ නිළධාරියෙකුට දැනුම් දී ඇති බවත් පසුව ඒ පිළිබඳව කොළඹ මධ්‍යම කොට්ඨාසය භාර ජ්‍යෙෂ්ඨ පොලිස් අධිකාරිවරයා දැනුවත් කර ඇති බවත් සදහන්.",
       "URL": "https://www.hirunews.lk/309664/ජනාධිපති-මන්දිරයෙන්-හමු-වූ-කෝටි-දෙකකට-ආසන්න-මුදල-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=1030"
}