{
       "Source": "hirunews",
       "Timestamp": "Saturday, 30 October 2021 - 15:04",
       "Headline": "කාසියේ වාසිය දිනු දකුණු අප්‍රිකාව පන්දු රැකීමට තීරණය කරයි",
       "News Content": "පන්දුවාර 20 ලෝක කුසලාන තරගාවලියේ ශ්‍රී ලංකාව සහ දකුණු අප්‍රිකාව අතර තරගය අද සාජාහිදී පැවැත්වෙනවා.\nතරගයේ කාසියේ වාසිය දිනූ දකුණු අප්‍රිකානු කණ්ඩායම තීරණය කළේ පළමුවෙන් පන්දුවට පහරදීමේ අවස්ථාව ශ්‍රී ලංකාවට ලබාදීමටයි.\nඅද තරගයේදී දකුණු අප්‍රිකා කණ්ඩායමේ හෙන්රි ක්ලාසෙන් වෙනුවට ක්වින්ටන් ඩි කොක් කණ්ඩායමට එක්කර තිබෙනවා.\nශ්‍රී ලංකා කණ්ඩායමේ කිසිදු වෙනසක් සිදුව නැහැ. ඒ අනුව ඔස්ට්‍රේලියාව සමග පැවති තරගයට එක්වූ කණ්ඩායම අද තරගයේදීත් ක්‍රීඩා කරනු ඇති.\nශ්‍රී ලංකාවට අවසන් පූර්ව වටයට පිවිසීමේ බලාපොරොත්තු තබා ගන්නට නම් මෙම තරගය ඇතුළුව ඉතිරි තරග දෙකේ ද ජය තීරණාත්මක වනවා.\nලෝක කුසලාන පන්දුවාර 20 ක්‍රිකට් තරගාවලියේ සුපිරි 12 වටයේ බංග්ලාදේශය සමග පැවැති තරගය ජය ගත්ත ද ඔස්ට්‍රේලියාව සමග තරගයෙන් ශ්‍රී ලංකා කණ්ඩායම හිමි වුණේ කඩුලු 7ක පරාජයක්.\nඒ අනුව ශ්‍රී ලංකා කණ්ඩායම මේවන විට පළමු කාණ්ඩයේ ප්‍රසාද ලකුණු සටහනේ 4 වැනි ස්ථානයේ පසුවනවා.\nඑවැනි පසුබිමක් තුළ දකුණු අප්‍රිකානුවන් සමගින් ශ්‍රී ලංකා කණ්ඩායම තරගබිමට පිවිසෙනු ඇති.\nමෙම තරගයේ ජය ශ්‍රී ලංකාව මෙන්ම දකුණු අප්‍රිකාවටත් තීරණාත්මක වෙද්දී, දකුණු අප්‍රිකාවට එරෙහිව වසර 3කින් ශ්‍රී ලංකා කණ්ඩායම පන්දුවාර 20 තරගයක් ද ජය ගෙන නැහැ.\nඔවුන් හමුවේ අඛණ්ඩව තරග 6ක් පරාජය වී තිබෙන ශ්‍රී ලංකා කණ්ඩායම අවසන් වරට දකුණු අප්‍රිකාවට එරෙහිව පන්දුවාර 20 තරගයක් ජයගෙන ඇත්තේ 2018 වසරේදීයි.\nනමුත් මෙම තරගයට පෙර පැවැති ප්‍රවෘත්ති සාකච්ඡාවකට එක්වමින් ශ්‍රී ලංකා කණ්ඩායමේ නායක දසුන් ශානක පවසන්නේ තම දකුණු අප්‍රිකා සටනට තමන් සූදානම් බවයි.\nශ්‍රී ලංකාව සහ දකුණු අප්‍රිකාව පන්දුවාර 20 තරග 16කදී එකිනෙකා මුණ ගැසී තිබෙන අතර ඉන් තරග 11ක් දකුණු අප්‍රිකාව ජය ගනිද්දී ශ්‍රී ලංකාව ජය ගෙන ඇත්තේ තරග 5ක් පමණයි.\nසාජාහිදී දිවා තරගයක් ලෙසින් පැවැත්වෙන ශ්‍රී ලංකා - දකුණු අප්‍රිකා තරගය අද ආරම්භ වන්නේ පස්වරු 3යි 30ටයි.\nමේ අතර පලමු කාණ්ඩයෙන්ම තරග බිමට පිවිසෙන ඔස්ට්‍රේලියාව සහ එංගලන්තය අතර තරගයත් අද රාත්‍රී 7.30ට පැවැත්වීමට නියමිතයි.\nමේ අතර මෙවර ලෝක කුසලාන පන්දුවාර 20 ක්‍රිකට් තරගාවලියේ අපරාජිත වාර්තාව තවදුරටත් රැකගන්නට පාකිස්තාන කණ්ඩායමට ඊයේ රාත්‍රීයේ හැකියාව ලැබුණා.\nඒ ඇෆ්ගනිස්ථානය සමඟ පැවති තරගයෙන් කඩුලු 5ක සුපිරි ජයක් වාර්තා කරමින්.\nකෙසේ වෙතත් ඩුබායිහිදී පැවති මෙම තරගය නරඹන්න ප්‍රේක්ෂක ප්‍රවේශපත් 16,000ක් ජගත් ක්‍රිකට් කවුන්සලය විසින් අලෙවි කර තිබුණත්, විශාල ප්‍රේක්ෂක පිරිසක් ඩුබායි ක්‍රීඩාංගණයේ දොරටු අසලට එක් ව සිටියා.\nපිරිස පාලනය කිරීම සදහා පොලිසියට ද මැදිහත් වන්නට සිදු වෙද්දී, සංවිධායකයන් විසින් පියවර ගත්තේ සියළුම දොරටු වසා දමන්නටයි.\nමෙම තරගයේ කාසියේ වාසිය දිනා පළමුව පන්දුවට පහරදුන් ඇෆ්ගනිස්ථාන කණ්ඩායම පන්දුවාර 20 අවසානයේ කඩුලු 6ක් දැවී ලකුණු 147ක් රැස්කළා.\nනායක මොහොමඩ් නබි සහ ගුල්බඩින් නයිබ් ලකුණු 35 බැඟින් රැස් කළා. පන්දු යැවීමේදී ඉමාඩ් වසීම් කඩුලු 2ක් බිඳ හෙලුවා.\nපිළිතුරු ඉනිම ක්‍රීඩා කළ පාකිස්ථානය පන්දුවාර 19කදී කඩුලු 5ක් පමණක් දැවී ලකුණු 148ක් ලබා තරගය ජය ගත්තේ සුපිරි සටනකින් අනතුරුවයි.\nනායකත්ව ඉනිමක් ක්‍රීඩා කළ බාබර් අසාම් ලකුණු 51ක් රැස් කළා. ඔහුගේ ඉනිම හතරේ පහර 4කින් වර්ණවත් වුණා. ෆකර් සමාන් ලකුණු 30යි.\nපාකිස්තානයට අවසන් පන්දුවාර දෙකේදී ජයග්‍රහණය සඳහා ලකුණු 24ක ඉලක්කයක් හිමි වෙද්දී 19 වැනි පන්දුවාරයේදීම පාකිස්තානයේ ජය තහවුරු කරන්නට අසීෆ් අලි හැකියාව ලැබුණා.\nඒ ඇෆ්ගනිස්තාන බලාපොරොත්තු සුණු විසුණු කරමින් එම පන්දුවාරයේදී හයේ පහර 4ක් එල්ල කරමින්.\nඅසීෆ් අලි පන්දු 7කින් නොදැවී ලකුණු 25ක් රැස්කරමින් තරගයේ වීරයා ලෙසින් ද සම්මාන දිනා ගත්තා.\nමේ ජයත් සමඟ සුපිරි 12 වටයේ 2වැනි කාණ්ඩයෙන් තවදුරටත් පෙරමුණ රැකගන්නට පාකිස්ථාන කණ්ඩායමට හැකියාව ලැබුණා.\nඒ ඔවුන් සහභාගි වූ තරග තුනම ජයගනිමින් හිමිකර ගෙන ඇති ප්‍රසාද ලකුණු සංඛ්‍යාව 6ක්.",
       "URL": "https://www.hirunews.lk/286506/කාසියේ-වාසිය-දිනු-දකුණු-අප්‍රිකාව-පන්දු-රැකීමට-තීරණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1595"
}