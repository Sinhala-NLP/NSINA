{
       "Source": "hirunews",
       "Timestamp": "Friday, 17 November 2017 - 17:44",
       "Headline": "ජාතික කොඩිය එසවීමට බෑ කියූ කන්දයියා සර්වේෂ්වරන් දැන් කියන කතාව",
       "News Content": "ජාතික ධජය එසවීම ප්‍රතික්ෂේප කිරීමට තමන්ට හේතුවක් ඇතැයි උතුර පළාත් අධ්‍යාපන අමාත්‍ය කන්දයියා සර්වේෂ්වරන් කියා සිටිනවා.\nකෙසේ වෙතත් ඔහු මෙසේ ජාතික කොඩිය එසවීම ප්‍රතික්ෂේප කළේ නම් ඔහු එම අමාත්‍ය තනතුරේ රැඳී සිටීමෙන් ඵලක් නොවන බව අධ්‍යාපන රාජ්‍ය අමාත්‍ය වී.රාධක්‍රිෂ්ණන් සඳහන් කළා.\nවව්නියාව ප්‍රදේශයේ සිංහල පාසලක 15 වන දා පැවති උත්සවයක් සඳහා ප්‍රධාන ආරාධිත අමුත්තා වශයෙන් සහභාගි වූ උතුර පළාත් අධ්‍යාපන අමාත්‍යවරයා එම අවස්ථාවේදී ජාතික ධජය එසවීම ප්‍රතික්ෂේප කර ඇති බව සඳහන්.\nකෙසේ වෙතත්, එම අවස්ථාවේදී පැමිණි සෙසු ආරාධිතයින් හා විදුහල්පතිවරයා විසින් ජාතික ධජය ඔසවා උත්සවය ආරම්භ කළ බවයි අප වාර්තාකරුවන් සඳහන් කළේ.\nමේ ප්‍රතික්ෂේප කිරීම ගැන හිරු ඔහුගෙන් විමසීමක් කළා.\nමේ ඔහු ඊට දුන් පිළිතුරයි.\n\"1950 ගණන්වල ඉඳලා , චෙල්වනායගම් කාලේ ඉඳලා අපි මේ ජාතික කොඩිය ප්‍රතික්ෂේප කළා.1987 ඉන්දු ලංකා ගිවිසුමේ දී පිළිගත්තා, මේ රටේ ජාතින් 3ක් ජීවත් වෙනවා කියලා. එහෙම වුනාට ජාතික කොඩිය තුළින් වැඩි ප්‍රමාණයක් බහුතරය වන සිංහල ජනතාව නියෝජනය කරනවා. ඒකට අපි විරුද්ධයි. චන්ද්‍රිකා ජනපති සමයේ අලුත් ව්‍යවස්ථාවක් ගේන වෙලාවේ මේ ප්‍රශ්නේ අපි ඉදිරිපත් කළා. ඒත් ගණන් ගත්තේ නෑ. දැන් හදන නව ව්‍යවස්ථාවෙනුත් මේ ප්‍රශ්නයට උත්තර නෑ. ඒ නිසා චෙල්වනායගම්ගේ මග පෙන්වීම යටතේ අපි තාමමේ ජාතික කොඩිය ඔසවන්න අකැමැතියි. ඒ කොඩියේ ලංකාවේ ඉන්න ජාතින් 03ම සමාන නියෝජනයක් වෙනවා නම් අපි කැමති වෙනවා.\"\nඋතුර පළාත් අධ්‍යාපන අමාත්‍ය කන්දයියා සර්වේෂ්වරන්, දෙමළ ජාතික සන්ධානයෙන් උතුර පළාත් සභාවට පත් වූ අතර ඊ.පී.ආර්.එල්.එෆ් සංවිධානය නියෝජනය කරනවා.",
       "URL": "https://www.hirunews.lk/176287/ජාතික-කොඩිය-එසවීමට-බෑ-කියූ-කන්දයියා-සර්වේෂ්වරන්-දැන්-කියන-කතාව",
       "Category": "Local News",
       "Parent URL": "https://www.hirunews.lk/local-news.php?pageID=4213"
}