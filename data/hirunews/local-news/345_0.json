{
       "Source": "hirunews",
       "Timestamp": "Sunday, 14 May 2023 - 13:30",
       "Headline": "උතුරේ දැරියක් පැහැර ගැනීමට උත්සාහ කළ පුද්ගලයෙකු අත්ඩංගුවට",
       "News Content": "මුලතිව් - පුදුකුඩිඉරිප්පු - කයිවෙලි ප්‍රදේශයේ දී දස හැවිරිදි පාසල් දැරියක් පැහැර ගැනීමට උත්සාහ කළ කණ්ඩායමක එක් පුද්ගලයෙකු පොලීසිය විසින් අත්අඩංගුවට ගෙන තිබෙනවා.\nඅදාළ දැරිය සිය මව සමග උපකාරක පන්තියකට පැමිණ ඇති අවස්ථාවේ දී පිරිසක් විසින් පැමිණ ඇයගේ මුහුණට යම් දියරයක් ඉස ඇති බවයි පොලීසිය සඳහන් කළේ.\nඑම අවස්ථාවේ දී දැරිය සිහිසුන්ව ඇද වැටී ඇති අතර එය දුටු ප්‍රදේශවාසීන් විසින් අදාළ පිරිසෙන් එක් සැකකරුවෙකු අල්ලා පොලීසියට භාර දී තිබෙනවා.\nඅත්අඩංගුවට ගත් සැකකරු 23 හැවිරිදි මුලතිව් ප්‍රදේශයේ පදිංචිකරුවෙක්.\nදැරිය පැහැර ගැනීමට උත්සාහ කළ අනෙක් පිරිස සොයා මේ වනවිට විමර්ශන ආරම්භ කර තිබෙනවා.\nමේ අතර, නෙලුව - දෙල්ලව ප්‍රදේශයේ සහෝදරයන් 4 දෙනෙකු සිය මව සමග ඇති වූ අමනාපයක් හේතුවෙන් නිවසින් පිටවී ප්‍රදේශයේ වෙනත් නිවසකට ගොස් සිටීමේ පුවතක් වාර්තා වෙනවා.\nඅදාළ දරුවන්ගේ මව විසින් ඔවුන් නිවසේ සිට නොමැති බවට 119 දුරකථන අංකයට ඇමතුමක් ලබාදී ඇති අතර ඒ අනුවයි, නෙලුව පොලීසිය විසින් දරුවන් සොයා මෙහෙයුම් ආරම්භ කර තිබුණේ.\nඑමෙන්ම, දරුවන් පිරිස අතර වයස අවුරුදු එකහමාරක කුඩා දරුවෙකු ද සිටින බව පොලීසිය සඳහන් කළා. සිය මව සමග ඇති වූ අමනාපකමක් හේතුවෙන් එම ප්‍රදේශයේම අසල නිවසකට ගොස් රැදී සිටිය දී එම දරුවන් හතර දෙනා පොලීසිය විසින් සොයා ගෙන ඇති අතර නැවත ඔවුන් මව්පියන් වෙත භාරදී තිබෙනවා.",
       "URL": "https://www.hirunews.lk/335152/උතුරේ-දැරියක්-පැහැර-ගැනීමට-උත්සාහ-කළ-පුද්ගලයෙකු-අත්ඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=345"
}