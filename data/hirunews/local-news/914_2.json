{
       "Source": "hirunews",
       "Timestamp": "Thursday, 25 August 2022 - 21:23",
       "Headline": "පොලිස් ඉතිරි කිරීමේ සංගමයේ ප්‍රධාන තනතරු දෙකකට පළමු වරට කාන්තා නිලධාරිනියන්",
       "News Content": "ශ්‍රී ලංකා පොලිස් ඉතිරි කිරීමේ සංගමයේ පාලන කමිටු සභාපතීත්වයට හා කමිටු ලේකම් තනතුරුවලට කාන්තා නියෝජ්‍ය පොලිස්පතිවරියන් දෙදෙනෙකු පත්වී තිබෙනවා.\nඑම සංගමයේ 95 වන මහා සභා රැස්වීම අද පොලිස්පති ඇතුලු උසස් පොලිස් නිලධාරීන්ගේ සහභාගීත්වයෙන් පැවති අතර එහිදීයි මෙම පත් කිරීම් සිදුකර ඇත්තේ.\nමෙම සංගමය 1924 වර්ෂයේ ආඥා පනතකින් ශ්‍රී ලංකා පොලිස් ඉති කිරීමේ සංගමය නමින් ආරම්භ කර ඇති අතර මේවන විට මෙහි පොලිස්පති තනතුරේ සිට පොලිස් කොස්තාපල් තනතුර දක්වා පොලිස් නිලධාරීන් 77000කට ආසන්න ප්‍රමාණයක් සාමාජිකයන් වී සිටිනවා.\nසංගමය ආරම්භ කළ දා සිට පාලන කමිටු සභාපති තනතුරට ජ්‍යෙෂ්ඨ නියෝජ්‍ය පොලිස්පතිවරු හා නියෝජ්‍ය පොලිස්පතිවරු පත්වී ඇති අතර පළමු වරට පොලිස් ඉතිරි කිරීමේ සංගමයේ පාලන කමිටු සභාපති කාන්තා නියෝජනයක් ලෙස නියෝජ්‍ය පොලිස්පති පද්මිණී වීරසූරියයි අද පත්වී ඇති ඇත්තේ.\nඑමෙන්ම මෙම සංගමයේ කමිටු ලේකම් ලෙස කාන්තා නියෝජ්‍ය පොලිස්පති රේණුකා ජයසුන්දර පත්ව තිබෙනවා.\nදැනට මෙම සංගමයේ පාලන ලේකම් ලෙස කටයුතු කරන ප්‍රධාන පොලිස් පරීක්ෂක ඩි. ඒ. එන්. ප්‍රියදර්ශන මහතා මෙම සංගමයේ පාලන ලේකම් තනතුරට පත්වූ පළමු පොලිස් නිලධාරියායි.\nපොලිස් ඉතිරි කිරීමේ සංගමය ආරම්භ කිරීමේ මුඛ්‍ය පරමාර්ථය පොලිස් නිලධාරීන් විශ්‍රාම ගිය පසු සුව දිවියක් ගත කිරීම සඳහා මුදල් ඉතිරි කිරීම හා සකසුරුවම් ලෙස පරිහරණය කිරීමට හුරු කිරීමයි.\nමෙම සංගමය මගින් දැනට පොලිස් නිලධාරීන් විසින් ඉතිරි කරන ලද මුදලින් 3/4ක මුදලක් ණයක් ලෙස එක් දිනකදී අඩු පොලී ප්‍රතිශතයක් යටතේ ලබාදීමට කටයුතු කරන අතර විශේෂ ණය යටතේ නිලධාරියෙකුට ලක්ෂ 10කට අධික මුදලක් ලබාගත හැකියි.\nඑසේම ලක්ෂ 15ක පමණ දේපළ ණයක් ද අඩු පොලියක් යටතේ ලබා ගැනීමට හැකියාව පවතින අතර මෙහි සාමාජිකත්වය ලබන නිලධාරීන්ගේ ගිණුම් වසර 15ක් සම්පූර්ණ වූ පසු එම මුදල්වලට වැල් පොලියක් එකතු කරන බවයි පොලිසිය සඳහන් කළේ.",
       "URL": "https://www.hirunews.lk/313733/පොලිස්-ඉතිරි-කිරීමේ-සංගමයේ-ප්‍රධාන-තනතරු-දෙකකට-පළමු-වරට-කාන්තා-නිලධාරිනියන්",
       "Category": "Local News",
       "Parent URL": "https://www.hirunews.lk/local-news.php?pageID=914"
}