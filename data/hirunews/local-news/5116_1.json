{
       "Source": "hirunews",
       "Timestamp": "Friday, 25 March 2016 - 13:40",
       "Headline": "තොරතුරු පනතේ  සංශෝධන පාර්ලිමේන්තුවට ඉදිරිපත් කරන්න",
       "News Content": "පාර්ලිමේන්තුවට ඊයේ ඉදිරිපත් කළ තොරතුරු දැන ගැනීමේ පනත් කෙටුම්පත සම්බන්ධයෙන් හිරු ප්‍රවෘත්ති අංශය පක්ෂ කිහිපයකින් විමසීමක් කළා.\nඒකාබද්ධ විපක්ෂය නියෝජනය කරන, මහජන එක්සත් පෙරමුණේ නායක පාර්ලිමේන්තු මන්ත්‍රී දිනේෂ් ගුණවර්ධන ප්‍රකාශ කළේ මෙම පනත් කෙටුම්පතට පළාත් සභා එක්කර ඇති සංශෝධන පිළිබද කඩිනමින් පාර්ලිමේන්තුව දැනුවත් කළ යුතු බවයි.\nතොරතුරු දැනගැනීමේ අයිතිවාසිකම් පිළිබද පනතට අනුව අමාත්‍යාංශයක, දෙපාර්තමේන්තුවක , මාණ්ඩලික හෝ  ඕනෑම රාජ්‍ය ආයතනයක සන්තකය භාරකාර හෝ පාලනයේ ඇති තොරතුරුවලට ප්‍රවේශවීම සදහා සෑම පුරවැසියෙකුටම අයිතිවාසිකම් ඇති බව සදහන්.\nඑහෙත් තොරතුරු හෙළිකිරිම වරදක් ලෙසට ගැනෙන කරුණු රැසක් ද අදාළ පනතෙහි සදහන් කර තිබෙනවා.\nඒ අනුව අන්තර්ජාතික ගිවිසුම් සම්බන්ධ රහසිගත තොරතුරු හෙළි කිරීම, ආණ්ඩුවේ ආර්ථික හෝ මුල්‍යමය ප්‍රතිපත්තිවලට අදාළ තොරතුරු තීරණ ගැනීමට පෙර හෙළි කිිරීම,  යම් පුද්ගලයෙකුගේ වෛද්‍ය වාර්තාවක් සම්බන්ධ තොරතුරු හෙළි කිරීම ඇතුළු කරුණු රැසක් දඬුවම් ලැබිය හැකි වැරදි ලෙස දක්වා තිබෙනවා.\nතොරතුරු දැන ගැනීමේ පනත පාර්ලිමේන්තුවේදී සම්මත වුවත්, එය ක්‍රියාත්මක කරන ආකාරය වඩා වැදගත් වන බවයි ජනතා විමුක්ති පෙරමුණේ පාර්ලිමේන්තු මන්ත්‍රී බිමල් රත්නායක ප්‍රකාශ කළේ.\nමේ අතර, ජාත්‍යන්තර වශයෙන් පිළිගත් ප්‍රජාතන්ත්‍රවාදී මුලධර්මවලට අනුව පනත සංශෝධනය වියයුතු බවයි පෙරටුගාමී සමාජවාදී පක්ෂයේ ප්‍රචාරක ලේකම් පුබුදු ජාගොඩ මේ සම්බන්ධයෙන් අදහස් දක්වමින් කියා සිටියේ.",
       "URL": "https://www.hirunews.lk/129345/තොරතුරු-පනතේ-සංශෝධන-පාර්ලිමේන්තුවට-ඉදිරිපත්-කරන්න",
       "Category": "Local News",
       "Parent URL": "https://www.hirunews.lk/local-news.php?pageID=5116"
}