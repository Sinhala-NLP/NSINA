{
       "Source": "hirunews",
       "Timestamp": "Wednesday, 29 December 2021 - 16:20",
       "Headline": "බුද්ධංගල ආනන්ද හිමියන්ගේ දේහයට ජනපති අවසන් ගෞරව දක්වයි",
       "News Content": "අපවත්වී වදාළ පූජ්‍ය බුද්ධංගල ආනන්ද හිමියන්ගේ දේහයට ජනාධිපති ගෝඨාභය රාජපක්ෂ අද පස්වරුවේ අවසන් ගෞරව දක්වනු ලැබුවා.\nකොළඹ 7 සමස්ත ලංකා බෞද්ධ මහා සම්මේලන ශාලාවේ තැන්පත් කර තිබූ දේහයට අවසන් ගෞරව දැක්වූ ජනාධිපතිවරයා උන්වහන්සේගේ පවුලේ ඥාතීන්ට ද සිය සංවේගය පළ කළ බවයි ජනාධිපති මාධ්‍ය අංශය කියාසිටියේ.\nප්‍රසිද්ධ ධර්ම දේශකයෙකු ද වූ පූජ්‍ය බුද්ධංගල ආනන්න හිමියන් ඊයේ 28 උදෑසන අපවත් වුණා.\nඒ වන විට උන්වහන්සේගේ වයස අවුරුදු 78ක්. ගිහි ජීවිතයේදී යුද හමුදා මේජර් ජෙනරාල්වරයෙකු සහ පුනරුත්තාපන කොමසාරිස් ජනරාල්වරයෙකු ලෙස කටයුතු කළ ඔහු නමින් ආනන්ද වීරසේකට නමින් හැඳින් වුණා.\nපූජ්‍ය බුද්ධංගල ආනන්ද හිමියන් මහජන ආරක්ෂක අමාත්‍ය රියර් අද්මිරාල් සරත් වීරසේකරගේ වැඩිමහල් සොහොයුරා ද වනවා.\n2007 වසරේ මැයි මාසයේ බුද්ධංගල ආනන්ද නමින් පැවිදි වූ උන්වහන්සේ ධර්ම ග්‍රන්ථ රැසක් රචනා කර ඇති අතර පරිවර්තන කෘති කිහිපයක් ද එළි දක්වා තිබෙනවා.\nමේ අතර අපවත් වී වදාළ පූජ්‍ය බුද්ධංගල ආනන්ද හිමිපාණන්ගේ දේහය බොරැල්ල පෞද්ගලික මල් ශාලාවක තැන්පත් කර තිබූ අතර අද පෙරවරුවේයි සමස්ත ලංකා බෞද්ධ  මහා සම්මේලන ශාලාව වෙත රැගෙන එනු ලැබුවේ.\nඑය හෙට ගුවනින් අම්පාර - බුද්ධංගල ආරණ්‍ය සේනාසනය වෙත වැඩම කරවීමට නියමිතයි.\nදේහය පිළිබද ආදාහන පූජෝත්සවය අනිද්දා පස්වරුවේ බුද්ධංගල ආරණ්‍ය සේනාසන භූමියේ සිදුකිරීමට සැලසුම් කර තිබෙනවා.",
       "URL": "https://www.hirunews.lk/292486/බුද්ධංගල-ආනන්ද-හිමියන්ගේ-දේහයට-ජනපති-අවසන්-ගෞරව-දක්වයි",
       "Category": "Local News",
       "Parent URL": "https://www.hirunews.lk/local-news.php?pageID=1462"
}