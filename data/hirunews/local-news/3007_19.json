{
       "Source": "hirunews",
       "Timestamp": "Wednesday, 11 December 2019 - 7:36",
       "Headline": "මිරිහානේ රඳවා සිටි නයිජීරියානුවන් පිටුවහල් කෙරේ",
       "News Content": "මිරිහාන රැඳවුම් කඳවුරේ රඳවා සිටින නයිජීරියානු ජාතිකයින් 55 දෙනෙකු මෙරටින් පිටුවහල් කිරීම සඳහා ප්‍රතිපාදන ඉල්ලා කැබිනට් පත්‍රිකාවක් යොමුකර තිබෙනවා.\nආගමන විගමන දෙපාර්තමේන්තුවේ මාධ්‍ය ප්‍රකාශක ගයාන් මිලින්ද කියා සිටියේ ඔවුන් වෙනම ගුවන් යානයකින් පිටුවහල් කිරීම සඳහා මෙලෙස ප්‍රතිපාදන මහ භාණ්ඩාගාරයෙන් ඉල්ලා එම කැබිනට් පත්‍රිකාව ඉදිරිපත් කර ඇති බවයි.\nමිරිහාන රැඳවුම් කඳවුරේ සිටි නයිජීරියානු ජාතිකයින් 9 දෙනෙකු මේ වනවිට පලාගොස් ඇති බවත්, ඒ සම්බන්ධයෙන් පරීක්ෂණ සිදුකිරීම සඳහා පොලීසියට දැනුම්දී ඇති බවත් ඔහු ප්‍රකාශ කළා.\nමේ වනවිට මිරිහාන රැඳවුම් කඳවුරේ විදේශිකයින් 111 දෙනෙකු රඳවා සිටින අතර, ඔවුන් නඩත්තු කිරීම සඳහා මාසිකව රුපියල් ලක්ෂ 10 ක පමණ මුදලක් වැයවන බවද වාර්තාවනවා.",
       "URL": "https://www.hirunews.lk/229992/මිරිහානේ-රඳවා-සිටි-නයිජීරියානුවන්-පිටුවහල්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=3007"
}