{
       "Source": "hirunews",
       "Timestamp": "Friday, 13 October 2017 - 19:29",
       "Headline": "කුඹුක්කන් ඔයේ නීති විරෝධී මැණික් ගැරීම් තවමත්",
       "News Content": "ඔක්කම්පිටිය, මාලිගාවිල, මොණරාගල ආදී ප්‍රදේශවල පවුල් 30000 කට වැඩි පිරිසක් පානීය ජලය සපයා ගන්නේ කුඹුක්කන් ඔය හරහායි.\nකෙසේ වෙතත් කුඹුක්කන් ඔයේ ජලය පානයට ගැනීමට ජනතාවට නොහැකි ලෙස මඩ මිශ්‍ර වී ඇත්තේ දිගින් දිගටම නීති විරෝධීව ඔය ආශ්‍රිතව සිදුකරන\nමැණික් ගැරීම හේතුවෙන්.\nඅවස්ථා ගණනාවකදී හිරු සී.අයි.ඒ හරහා කුඹුක්කන් ඔය මැණික් ජාවාරම්කරුවන්ගේ ග්‍රහණයට නතුව ඇති බව අප හෙළි කළා.\nමේ වන විට කුඹුක්කන් ඔයේ ඉවුර ස්ථාන රැසකින් විනාශකර දැමීමට මැණික් ජාවාරම්කරුවන් කටයුතු කර තිබෙනවා.\nගං ඉවුර වනසා දමා ඉන් නොනැවතුණු මැණික් ජාවාරම්කරුවන් මේ වන විට කුඹුක්කන් ඔයේ ගමන් මාර්ගයටද බාධා එල්ල කර තිබෙනවා.\nහිරු සී.අයි.ඒ වෙත ලැබුණු නවතම තොරතුරකින් හෙළි කෙරුණේ මැණික් ජාවාරම්කරුවන් මේ වන විටත් ඔක්කම්පිටිය මාර්ගයේ තුනේ කණුව\nප්‍රදේශයෙන් කුඹුක්කන් ඔයේ කොටසක් අවහිර කර ඇති බවයි.\nඒ අනුව දුෂ්කර ගමන් මාර්ගයක් පසුකර අදාළ ස්ථානය සොයා හිරු සී.අයි.ඒ කන්ඩායම අදාළ ස්ථානයට ළඟා වුණා.\nහිරු සී.අයි.ඒ කළ ගවේෂණයේදී හෙළි වූයේ දිනපතා මෙම ප්‍රදේශයෙන් කුඹුක්කන් ඔය ආක්‍රමණය කරන ජාවාරම්කරුවන් ඔය තුළදීම මැණික් ගැරීම\nසිදුකරන බවයි.\nකුඹුක්කන් ඔය ආශ්‍රිතව දිගින් දිගටම සිදුකරන මෙම නීති විරෝධී ක්‍රියාකාරකම්වලට නීතියේ වැට බැදෙන්නේ කවදාද?\nහිරු සී.අයි.ඒ ඉදිරියේදීත් අවධානයෙන්.",
       "URL": "https://www.hirunews.lk/173428/කුඹුක්කන්-ඔයේ-නීති-විරෝධී-මැණික්-ගැරීම්-තවමත්",
       "Category": "Local News",
       "Parent URL": "https://www.hirunews.lk/local-news.php?pageID=4273"
}