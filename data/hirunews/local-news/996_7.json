{
       "Source": "hirunews",
       "Timestamp": "Sunday, 24 July 2022 - 15:44",
       "Headline": "මිලියන 4 කට අධික වටිනාකමින් යුත් කේරළ ගංජා තොගයක් සමඟ සැකකරුවෙකු අත්අඩංගුවට",
       "News Content": "මන්නාරම, පේසාලේ ප්‍රදේශයේ ඊයේ රාත්‍රීයේ සිදුකල විශේෂ සෝදිසි මෙහෙයුමකදී, කේරළ ගංජා කිලෝ 14 ග්‍රෑම් 980 ක පමණ තොගයක් සමඟ සැකකරුවකු අත්අඩංගුවට ගෙන තිබෙනවා.\nඋතුරු මැද නාවික විධානයට අයත් නාවික නෞකා ගජබා ආයතනය විසින් මන්නාරම පොලිසීය හා එක්වයි, මන්නාරම පේසාලේ ප්‍රදේශයේ මෙම වැටලීම සිදුකර ඇත්තේ.\nඑහිදී, සිදුකරන ලද පරීක්‍ෂාවකදී පාර්සල් හතක් ලෙස අසුරා තිබූ කේරළ ගංජා කිලෝ 14 ග්‍රෑම් 980 ක පමණ තොගයක් සන්තකයේ තබාගෙන සිටි සැකකරුවෙකු මෙලෙස අත්අඩංගුවට ගෙන තිබෙනවා.\nමෙම මෙහෙයුම මඟින් අත්අඩංගුවට ගත් කේරළ ගංජා තොගයේ දළ වීථි වටිනාකම රුපියල් මිලියන 4 කට අධික වෙතැයි විශ්වාස කෙරෙනවා.\nඅත්අඩංගුවට ගත් සැකකරු වයස අවුරුදු 34 ක් වන පේසාලේ ප්‍රදේශයේ පදිංචිකරුවකු බවට හඳුනාගන්නා ලද අතර, එම සැකකරු සහ අත්අඩංගුවට ගත් කේරළ ගංජා තොගය ඉදිරි නීතිමය කටයුතු සඳහා මන්නාරම පොලිස් ස්ථානය වෙත භාරදී තිබෙනවා.",
       "URL": "https://www.hirunews.lk/310843/මිලියන-4-කට-අධික-වටිනාකමින්-යුත්-කේරළ-ගංජා-තොගයක්-සමඟ-සැකකරුවෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=996"
}