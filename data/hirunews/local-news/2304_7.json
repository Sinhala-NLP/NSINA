{
       "Source": "hirunews",
       "Timestamp": "Sunday, 29 November 2020 - 19:12",
       "Headline": "මෙරට කොරෝනා ආසාදිතයන් 23,000 ඉක්මවයි - එන්නත ගැන තීන්දුවක් ගන්න කමිටු 03ක් (වීඩියෝ)",
       "News Content": "මෙරටින් වාර්තා වන කොරෝනා ආසාදිතයින්ගේ සංඛ්‍යාව අද (29) පස්වරුවේ 23,000 සීමාව ඉක්මවා ගියා.\nඒ, නව ආසාදිතයින් 323 දෙනෙකු වාර්තා වීමත් සමඟයි.\nයුද හමුදාපති ලුතිනන් ජෙනරාල් ශවේන්ද්‍ර සිල්වා කියා සිටියේ ඔවුන් සියලු දෙනා මීට පෙර හඳුනාගත් ආසාදිතයින්ගේ ආශ්‍රිතයින් බවයි.\nඒ අනුව මෙරටින් වාර්තා වන කොරෝනා ආසාදිතයින්ගේ සංඛ්‍යාව 23,311 ක්.\nඑසේම, කොරෝනා වෛරසය ආසාදනය වී සුවය ලැබූ සමස්ත පුද්ගලයින්ගේ සංඛ්‍යාවද අද (29) දිනයේදී 17,000 සීමාව ඉක්මවා ගියා.\nඅද දිනයේ ආසාදිතයින් 346 දෙනෙකු සුවය ලබා රෝහල්වලින් පිටව ගිය අතර, ඒ අනුව සුවය ලැබූ සමස්ත ආසාදිතයින් සංඛ්‍යාව 17,002 ක්.\nමේ අතර, බන්ධනාගාර ආශ්‍රිතව අද දිනයේදීත් කොරෝනා ආසාදිතයින් 183 දෙනෙකු වාර්තා වීමත් සමඟ බන්ධනාගාර ආශ්‍රිතව වාර්තා වන ආසාදිතයින් සංඛ්‍යාව 1,091 දක්වා ඉහළ යනවා.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කොළඹ අද (29) පැවති මාධ්‍ය හමුවකට එක්වෙමින් කියා සිටියේ පොලීසිය ආශ්‍රිතව කොරෝනා ආසාදිතයින් වාර්තා වීමේ අඩුවක් මේ වනවිට දක්නට ලැබෙන බවයි.\nමේ අතර, සෞඛ්‍ය අමාත්‍යාංශයේ රසායනාගාර සේවා, නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය සමන් රත්නායක මහනුවර පැවති මාධ්‍ය හමුවකට එක්වෙමින් කියා සිටියේ කොරෝනා එන්නතක් භාවිත කිරීම සඳහා වන නිර්දේශ ලබාදීමට කමිටු 3 ක් පත් කර ඇති බවයි.\nමහනුවර ජාතික රෝහලේ කාර්ය මණ්ඩලයේ පිරිසකට කොරෝනා වෛරසය ආසාදනය වී ඇති බව හඳුනාගැනීමත් සමඟ එම රෝහල් සිදුකරන ශල්‍යකර්ම සීමා කර තිබෙනවා.\nමේ අතර, සෞඛ්‍ය සේවකයින් සඳහා ලබාදී ඇති පහසුකම් ප්‍රමාණවත් නොවන බව සමස්ත ලංකා හෙද සංගමය මහනුවරදී මාධ්‍ය හමුවක් පවත්වමින් චෝදනා කළා.\nබණ්ඩාරවෙල එළවළු තොග වෙළඳ මධ්‍යස්ථානයට අක්කරෙයිපත්තුව ප්‍රදේශයේ සිට පැමිණි පුද්ගලයෙකුට කොරෝනා වෛරසය ආසාදනය වී ඇති බව තහවුරු වී තිබෙනවා.\nඒ සමඟ එම පුද්ගලයා සැරිසැරූ වෙළඳසැල් 05ක් තාවකාලිකව වසා දැමීමට පියවර ගත්තා.\nමේ අතර, ගාල්ල - හබරාදූව ප්‍රදේශයේ පදිංචි අඹුසැමි යුවලකට කොරෝනා ආසාදනය වී ඇති බවට හදුනා ගත් අතර, අදාළ කාන්තාව කොග්ගල අපනයන සැකසුම් කලාපයේ පිහිටි ඇඟළුම් කර්මාන්ත ශාලාවක සේවිකාවක්.\nඇය පසුගිය 23 වැනිදා සේවයට වාර්තා කර ඇති බවටයි තොරතුරු වාර්තා වී ඇත්තේ.\nමේ අතර, ස්වයං නිරෝධායනයට යොමුකර සිටි පිරිසකගේ ආශ්‍රිතයෙකු බගවන්තලාව - කැම්පියන් වතු යායේ පහල කොටසේදී ජීවිතක්ෂයට පත්ව තිබෙනවා.\n69 හැවිරිදි එම කාන්තාවගේ දියණිය සහ මිණිපිරිය බත්තරමුල්ල ප්‍රදේශයේ සිට පැමිණි ඇති අතර, ඒ හේතුවෙන් ඔවුන් ස්වයං නිරෝධායනයට යොමුකර ඇති බව සඳහන්. ඔවුන් මෙම කාන්තාවගේ නිවසට ද පැමිණ ඇති බවටයි වාර්තා වන්නේ.\nකෙසේ වෙතත්, ජීවිතක්ෂයට පත්වූ කාන්තාවගේ පී.සී.ආර්. පරීක්ෂණයක් සිදුකර ඇති අතර, එහි ප්‍රතිඵල මෙතෙක් ලැබී නැහැ.\nමේ අතර, කොරෝනා වෛරස ව්‍යාප්තිය සේම, සෞඛ්‍ය අමාත්‍යාංශයද පාලනයෙන් ගිලිහී ඇති බව වෛද්‍ය රසායනාගාර වෘත්තීයවේදීන්ගේ විද්වත් ආයතනයේ සභාපති රවී කුමුදේශ් කොළඹ පැවති මාධ්‍ය හමුවකදී ප්‍රකාශ කළා.",
       "URL": "https://www.hirunews.lk/255903/මෙරට-කොරෝනා-ආසාදිතයන්-23000-ඉක්මවයි-එන්නත-ගැන-තීන්දුවක්-ගන්න-කමිටු-03ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2304"
}