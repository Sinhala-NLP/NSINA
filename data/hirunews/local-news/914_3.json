{
       "Source": "hirunews",
       "Timestamp": "Thursday, 25 August 2022 - 20:39",
       "Headline": "අත්‍යවශ්‍ය ඖෂධ වර්ග 91ක තොග ශුන්‍ය වී ඇතැයි GMOA කියයි (වීඩියෝ)",
       "News Content": "සෞඛ්‍ය අමාත්‍යාංශය සතුවිය යුතු අත්‍යවශ්‍ය ඖෂධ වර්ග 91ක තොග මේ වනවිට ශුන්‍ය වී ඇති බව රජයේ වෛද්‍ය නිලධාරීන්ගේ සංගමය පෙන්වා දෙනවා.\nඑම සංගමයේ ලේකම් වෛද්‍ය හරිත අලුත්ගේ මහතා සඳහන් කළේ මෙම ඖෂධ අතර පිළිකා නාශක ඖෂධ ද පවතින බවයි.\nමේ අතර, මෙරට ජනතාවගේ හදිසි සෞඛ්‍ය අවශ්‍යතා සපුරාලීමට අමෙරිකානු ඩොලර් මිලියන 4ක් වටිනා අත්‍යවශ්‍ය වෛද්‍ය සැපයුම් ලබාදෙන බව ලෝක සෞඛ්‍ය'සංවිධානයේ අධ්‍යක්ෂ ජනරාල් ටෙඩ්රෝස් ඇඩනෝම් ගෙබ්‍රියේසිස් ප්‍රකාශ කර තිබෙනවා.\nජනාධිපති රනිල් වික්‍රමසිංහ මහතා වෙත සුබ පැතුම් යොමු කරමින් ඔහු ප්‍රකාශ කර ඇත්තේ ලබාදීමට නියමිත අත්‍යවශ්‍ය වෛද්‍ය සැපයුම් සම්බන්ධ ප්‍රසම්පාදන කටයුතු දැනටමත් ආරම්භ කර ඇති බවයි.\nඒවා ලබාදෙන දිනය සහ ඒ පිළිබඳ විස්තර ලෝක සෞඛ්‍ය සංවිධානයේ ශ්‍රී ලංකා කාර්යාලය මගින් ප්‍රකාශයට පත් කිරීමට නියමිත බව ද ගෙබ්‍රියේෂිස් මහතා නිකුත් කළ නිවේදනයේ සඳහන්.\nශ්‍රී ලංකාවේ සෞඛ්‍ය පද්ධතියේ ක්‍රියාකාරීත්වය සහ ඔරොත්තුදීමේ හැකියාව මෙන්ම ජනතාවට ඇති සෞඛ්‍ය අවදානම පිළිබඳ ලෝක සෞඛ්‍ය සංවිධානය සමීපව නිරීක්ෂණය කරන බවත් ශ්‍රී ලංකාවේ පළාත් සෞඛ්‍ය සේවා ශක්තිමත් කිරීම සඳහා අවශ්‍ය තාක්ෂණික සහයෝගය ලබාදෙන බවත් ලෝක සෞඛ්‍ය සංවිධානයේ අධ්‍යක්ෂ ජනරාල්වරයා සිය සුබ පැතුම් පණිවුඩය මගින් දන්වා ඇති බවයි ජනාධිපති මාධ්‍ය අංශය නිවේදනය කළේ.",
       "URL": "https://www.hirunews.lk/313732/අත්‍යවශ්‍ය-ඖෂධ-වර්ග-91ක-තොග-ශුන්‍ය-වී-ඇතැයි-gmoa-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=914"
}