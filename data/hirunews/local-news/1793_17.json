{
       "Source": "hirunews",
       "Timestamp": "Tuesday, 27 July 2021 - 7:54",
       "Headline": "ශ්‍රී ලංකාව අමෙරිකානු ඩොලර් බිලියනයක ණය පියවයි - ඉදිරි මාස 03 තුළ සංචිතය ඩොලර් බිලියන 07 දක්වා ඉහළ නැංවීමට සැලසුම් (වීඩියෝ)",
       "News Content": "ශ්‍රී ලංකාව අමෙරිකානු ඩොලර් බිලියනයක විදේශ ණය නියමිත පරිදි ඊයේ දිනයේ ගෙවා අවසන් කළ බව මුදල් රාජ්‍ය අමාත්‍ය අජිත් නිවාඩ් කබ්රාල් පවසනවා. අදාළ ණය පියවීමට නියමිතව තිබුණේ අද දිනයේදීයි.\nඑම ණය පියවීමෙන් පසු මෙරට විදේශ සංචිතය ඩොලර් බිලියන 03 දක්වා පහත වැටුණද එය අස්ථාවරත්වයක් පිළිඹිඹු නොකරන බවයි ඔහු සඳහන් කළේ.\nවඩාත් වැදගත් වන්නේ මුදල් ප්‍රවාහය මිස නිශ්චිත වේලාවක සංචිත මට්ටම නොවන බව අවධාරණය කරන රාජ්‍ය අමාත්‍යවරයා වැඩිදුරටත් කියා සිටියේ සංචිතයේ තාවකාලික උච්චාවචනයන් සිදුවිය හැකි බව පළපුරුදු මූල්‍ය කළමනාකරුවන් දැන සිටින කරුණක් බවයි.\nඑහෙත් විපක්ෂ කණ්ඩායම් කිහිපයක් මෙරට විදේශ විනිමය සංචිත මට්ටම පිළිබඳව සමපේක්ෂණය කරමින් අස්ථාවරත්වයක් පවතින බව ප්‍රකාශ කිරීමට උත්සාහ කරන්නේ යැයි රාජ්‍ය අමාත්‍යවරයා කියා සිටියා.\nඑමෙන්ම, ඉදිරි මාස කිහිපය තුළ අපේක්ෂිත විදේශ විනිමය ප්‍රවාහය සැලකිල්ලට ගත් විට විදේශ සංචිතය ඩොලර් බිලියන 07 දක්වා ඉහළ නැංවීමට හැකියාවක් පවතින බවද මුදල් රාජ්‍ය අමාත්‍ය අජිත් නිවාඩ් කබ්රාල් පෙන්වා දෙනවා.",
       "URL": "https://www.hirunews.lk/278106/ශ්‍රී-ලංකාව-අමෙරිකානු-ඩොලර්-බිලියනයක-ණය-පියවයි-ඉදිරි-මාස-03-තුළ-සංචිතය-ඩොලර්-බිලියන-07-දක්වා-ඉහළ-නැංවීමට-සැලසුම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1793"
}