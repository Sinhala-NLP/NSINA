{
       "Source": "hirunews",
       "Timestamp": "Monday, 05 June 2023 - 8:57",
       "Headline": "දඩ මුදල් නොගෙවූ ප්‍රංශ ජාතිකයා රිමාන්ඩ්",
       "News Content": "නීතිවිරෝධී ලෙස රුපියල් මිලියන 80ක වටිනාකමකින් යුත් රත්‍රං මෙරටට ගෙන ඒමට තැත්කළ ප්‍රංශ ජාතිකයෙකුට රේගුව විසින් නියම කළ දඩ මුදල ගෙවා ගැනීමට නොහැකිව මේ මස 8 වැනිදා දක්වා රක්ෂිත බන්ධනාගාර ගත කර තිබෙනවා.\nඒ, මීගමුව වැඩබලන මහේස්ත්‍රාත් ඉන්දික ද සිල්වා හමුවට ඊයේ (04) ඉදිරිපත් කිරීමෙන් පසුවයි.\nමෙලෙස රුපියල් මිලියන 70ක දඩ මුදලක් නොගෙවීම නිසා රක්ෂිත බන්ධනාගාර ගත කරනු ලැබුවේ 35 හැවිරිදි ප්‍රංශ ජාතිකයෙක්.\nපසුගිය 3 වැනිදා අලුයම මොහු කටුනායක ගුවන් තොටුපලට පැමිණ ඇති අතර, සැකකරුගේ ගමන් මළු තුළ තිබී කිලෝග්‍රෑම් 4ක් බරැති රන් පොලු තොගයක් රේගු නිලධාරීන් සොයාගෙන තිබුණා.\nකළු පැහැති තීන්ත වර්ගයක් ආලේප කර ඇළුමිනියම් ෆොයිල්වල ඔතා ගමන් මලු සඟවාගෙනයි මෙම රන් පොලු මෙරටට රැගෙන විත් ඇත්තේ.\nසිදුකළ විමර්ශනවලින් අනතුරුව රන් තොගය රාජසන්තක කළ රේගුව මෙම ප්‍රංශ ජාතිකයාට රුපියල් මිලියන 70ක දඩ මුදලක් නියම කරනු ලැබුවා.\nදඩ මුදල නොගෙවීම නිසා සැකකරු අධිකරණය හමුවට පැමිණවීමෙන් අනතුරුවයි මෙලෙස රක්ෂිත බන්ධනාාගර ගත කරනු ලැබුවේ.",
       "URL": "https://www.hirunews.lk/337067/දඩ-මුදල්-නොගෙවූ-ප්‍රංශ-ජාතිකයා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=294"
}