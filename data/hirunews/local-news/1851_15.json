{
       "Source": "hirunews",
       "Timestamp": "Wednesday, 30 June 2021 - 7:26",
       "Headline": "ඔන්ලයින් අධ්‍යාපනයේදී දරුවන් ගැටළු රැසක",
       "News Content": "කොරෝනා ව්‍යාප්තිය හමුවේ නිවසට සීමා වුණු දරුවන් ඔන්ලයින් ක්‍රමයට අධ්‍යාපනය ලබා ගැනීමේදී ගැටලු රැසකට මුහුණ දීමට සිදුව තිබෙනවා.\nස්මාර්ට් දුරකථන නොමැති වීම ඒ අතර ප්‍රධානයි.\nභාවිත කළ ස්මාර්ට් දුරකථනයක් හෝ තම පාසලේ ආර්ථික අපහසුතා දරුවන් වෙනුවෙන් දිය හැකි නම් එය වටිනා කටයුත්තක් බව හිරු ප්‍රවෘත්ති අංශය ඇමතූ විදුහල්පතිනියක් සඳහන් කළේ දරුවන් වෙනුවෙන් කැපවන මිනිසුන් නියත වශයෙන්ම ඒ පිළිබද අවධානය යොමු කරන බව දන්නා නිසාවෙන්මයි.\nකොලොන්නාව ශාන්ත ජෝශප් විද්‍යාලයේ විදුහල්පතිනී දීප්ති මොල්ලිගොඩ ප්‍රකාශ කළේ ආර්ථික අපහසුතා සහිත දරුවන් 350 දෙනෙකු පමණ අධ්‍යාපන කටයුතු වෙනුවෙන් නිසි දුරකථනයක් නොමැති බවයි.\nඒ අනුවයි ඇය මෙම ඉල්ලීම සිදු කරන්නේ.\nස්මාර්ට් දුරකථනයක් ලබා ගැනීමට මව සමග වැලි ගොඩ දමන හිඟුරක්ගොඩ දැරිය ගැන අප කළ හෙලිදරව්වට මේ වන විටත් මහා මිනිස්කමින් හෙබි බොහෝ දෙනෙකු ප්‍රතිචාර දක්වා අවසන්.\nපාසල් වසා දැමීමත් සමඟ දරුවන්ට ඔන්ලයින් අධ්‍යාපනය ලබාදීම කෙරෙහි සමාජයේ වැඩි අවධානයක් යොමුවුණා.\nගුරු සංගම් ඇතුළු විවිධ පාර්ශව චෝදනා කළේ තාක්ෂණික ගැටලු හේතුවෙන් ඇතැම් දරුවන්ට අධ්‍යාපනය ලබා ගැනීමට නොහැකි තත්ත්වයක් මතුවී ඇති බවයි.\nදරුවන් සහ ගුරුවරුන්ද තමන් මුහුණදෙන අපහසුතා පිළිබඳව නිරන්තරයෙන් කරුණු හෙළි කළා.\nඔන්ලයින් තාක්ෂණය සමග අප ඉදිරියට ගමන් කිරීම අත්‍යාවශ්‍ය කරුණක් වුවත් රට පුරා විසිරුණු දරුවන්ට ඒ සඳහා සමාන අවස්ථා තවමත් ලැබී නැහැ.\nබොහෝ පාසල්වල පන්තියක සිටින දරුවන්ගෙන් කිහිපදෙනෙකු හෝ ඔන්ලයින් පාඩම් වෙත නොපැමිණෙන්නේ ඒ හේතුවෙන්.\nතාක්ෂණික දුර්වලතා මෙන්ම, ආර්ථික දුෂ්කරතා වලට ද ඔවුන් මුහුණදෙනවා.\nඑවන් තත්ත්වයක් තුල දරුවන්ගේ අනාගතය පිටුපසට නොයවා කටයුතු කිරීමට නම් වැඩිහිටියන් සෞඛ්‍ය මාර්ගෝපදේශ රකිමින් හැකි ඉක්මනින් පාසල් යළි විවෘත කර ගැනීමට කටයුතු කිරීම අතිශය වැදගත් කරුණක්.",
       "URL": "https://www.hirunews.lk/275663/ඔන්ලයින්-අධ්‍යාපනයේදී-දරුවන්-ගැටළු-රැසක",
       "Category": "Local News",
       "Parent URL": "https://www.hirunews.lk/local-news.php?pageID=1851"
}