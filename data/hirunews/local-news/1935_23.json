{
       "Source": "hirunews",
       "Timestamp": "Saturday, 22 May 2021 - 19:10",
       "Headline": "වරාය නගරය පනත් කෙටුම්පත ගැන යළි ඡන්දයක් නැහැ - කතානායක කියයි (වීඩියෝ)",
       "News Content": "කොළඹ වරාය නගර ආර්ථික කොමිෂන් සභා පනත් කෙටුම්පතේ දෙවන වර ඡන්ද විමසීමේදී සිදුවූ බව කියන දෝෂය නිවැරදි කිරීමට යළි ඡන්ද විමසීමක් සිදු නොවන බව කතානායක මහින්ද යාපා අබේවර්ධන පවසනවා.\nකතානායකවරයා හිරු ප්‍රවෘත්ති අංශයට කියා සිටියේ එවැන්නක් සිදුකිරීමට පාර්ලිමේන්තු සම්ප්‍රදාය තුල ඉඩක් නොමැති බවයි.\nකෙසේ වෙතත්, පනත් කෙටුම්පතක් සම්බන්ධ ඡන්ද විමසීමට සිය ඡන්දය ප්‍රකාශ කිරීමට කිසියම් මන්ත්‍රීවරයෙකුට නොහැකි වූ බව පවසන්නේ නම් ඒ පිළිබඳව අභ්‍යන්තර පරීක්ෂණයක් සිදුකරන බව කතානායකවරයා වැඩිදුරටත් සඳහන් කළා.\nපාර්ලිමේන්තු ආරංචි මාර්ග සඳහන් කළේ එවැනි පරීක්ෂණයක් සිදුකරන්නේ නම් ඒ සඳහා පාර්ලිමේන්තුවේ තාක්ෂණික අංශයේ සහභාගිත්වයෙන් එය සිදුකෙරෙනු ඇති බවයි.\nඑදින පැවති වරාය නගර ආර්ථික කොමිෂන් සභා පනත සම්බන්ධ දෙවන වර කියවීමේ ඡන්ද විමසීමේදී පක්ෂව ඡන්ද 147 ක් ලැබුණු අතර, විපක්ෂව ලැබුණු ඡන්ද සංඛ්‍යාව 59 ක්.\nමෙම ඡන්ද විමසීමෙන් පසු ආණ්ඩු පක්ෂය කතානායකවරයාට පැමිණිලි කර ඇත්තේ අධිකරණ අමාත්‍ය අලි සබ්රිගේ සහ පාර්ලිමේන්තු මන්ත්‍රී ජයරත්න හේරත්ගේ ඡන්දය මෙලෙස ගණනය නොවූ බවයි.\nමේ අතර, කොළඹ වරාය නගරය ආර්ථික කොමිෂන් සභා පනත් කෙටුම්පතට පක්ෂව ඡන්දය ලබා දුන් සමස්ත ලංකා මහජන කොංග්‍රසය නියෝජනය කරන පාර්ලිමේන්තු මන්ත්‍රීවරුන් වන අලි සබ්රි රහීම් සහ ඉෂාක් රහුමාන්ගේ පක්ෂ සාමාජිකත්වය තාවකාලිකව අත්හිටුවීමට එම පක්ෂය තීරණය කර ඇති බවත් අද වාර්තා වුණා.",
       "URL": "https://www.hirunews.lk/272148/වරාය-නගරය-පනත්-කෙටුම්පත-ගැන-යළි-ඡන්දයක්-නැහැ-කතානායක-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1935"
}