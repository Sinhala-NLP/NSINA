{
       "Source": "hirunews",
       "Timestamp": "Saturday, 20 June 2020 - 12:22",
       "Headline": "ආගමික වතාවත්වලට සීමා වූ ජනපති ඡන්ම දින සැමරුම  (වීඩියෝ - ඡායාරූප)",
       "News Content": "ජනාධිපති ගෝඨාභය රාජපක්ෂ ආගමික වතාවත්වලට සීමා වෙමින් අද සිය ජන්ම දිනය සැමරුවා.\nඒ අනුව ජනාධිපතිවරයා අද (20) උදෑසන අනුරාධපුර ඓතිහාසික රුවන්වැලි සෑ රඳුන් අභියස පහන් දල්වා, කිරි ආහාර පූජාව පැවැත්වූ අතර පූජ්‍ය උඩුවේ ධම්මාලෝක හිමියන විසින් ආගමික වතාවත් සිදු කරනු ලැබුවා.\nඅනතුරුව චෛත්‍ය රාජයාණන් වහන්සේ උදෙසා කප්රුක් පූජාව සිදු කළ අතර, චෛත්‍ය මළුවේ කිරි ඉතිරවීමේ චාරිත්‍රය ද ඉටු කළා.\nරුවන්වැලි සෑය පරිශ්‍රයේ ඇති දුටුගැමුණු මහරජුගේ සහ විහාරමහා දේවියගේ පිළිරුවට මල්දම් පැළඳවීම ජනාධිපතිතුමා අතින් සිදු කර අතර චෛත්‍ය මළුවේ ඇති බුද්ධ මන්දිරය සහ දේවාල වෙත ද ගිය ජනාධිපතිතුමා ආගමික වතාවත්හි නිරත වුණා.\n‍මහා සංඝරත්නය උදෙසා උදෑසන දානමය පුණ්‍යකර්මය ද ජනාධිපතිතුමාගේ ප්‍රධානත්වයෙන් සංවිධාන කර තිබීම ද විශේෂත්වයක්.\nරුවන්වැලි චෛත්‍යාධිකාරී පූජ්‍ය පල්ලේගේම හේමරතන, අනුරාධපුර සම්බුද්ධ ජයන්ති විහාරාධිපති පූජ්‍ය නුගතැන්නේ පඤ්ඤානන්ද, මිහින්තලේ රජමහා විහරාධිපති වළවාහැංගුණවැවේ ධම්මරතන, අනුරාධපුර ලංකා විහාරාධිකාරී පූජ්‍ය රළපනාවේ ධම්මජෝති, නෙල්ලිකුලම පංචසතික විහාරාධිපති පුජ්‍ය අලුත්ගම බෝගමුවේ සද්ධාරංසි හිමිවරු ඇතුළු මහා සංඝරත්නය ඊට වැඩම කරනු ලැබුවා.\nඅග්‍රාමාත්‍ය මහින්ද රාජපක්ෂ, අමාත්‍ය චමල් රාජපක්ෂ, බැසිල් රාජපක්ෂ ඇතුළු මැති ඇමතිවරු සහ හිතවතුන් ද මේ අවස්ථාවට එක්ව සිටියා.",
       "URL": "https://www.hirunews.lk/243514/ආගමික-වතාවත්වලට-සීමා-වූ-ජනපති-ඡන්ම-දින-සැමරුම-වීඩියෝ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2645"
}