{
       "Source": "hirunews",
       "Timestamp": "Sunday, 18 September 2022 - 16:26",
       "Headline": "හත් හැවිරිදි දැරියගේ ඝාතකයා පොලිසියට කොටු වෙයි",
       "News Content": "නිවිතිගල දෙල්වල ප්‍රදේශයේ හත් හැවිරිදි දැරියක් ඝාතනය කර සිරුර පතල් වලකට දැමීමේ සිද්ධියට සම්බන්ධ ප්‍රධාන සැකකරු පොලිස් අත්අඩංගුවට ගෙන තිබෙනවා.\nඒ කලවාන නගරයේදීයි.\nසැකකරු අද (18) කරුංකා තොගයක් අලෙවි කිරීම සඳහා කලවාන නගරයට පැමිණ සිටියදී අත්අඩංගුවට ගෙන ඇති බවයි අප වාර්තානකරු සඳහන් කළේ.\nමෙම පුද්ගලයා අත්අඩංගුවට ගැනීම සඳහා විශේෂ පොලිස් කණ්ඩායම් කිහිපයක් මෙන්ම පොලිස් විශේෂ කාර්ය බලකාය ද සෝදිසි මෙහෙයුම් සිදු කළා.\nසැකකරු දැරියට අමානුෂික ලෙස පහරදීමෙන් පසුව මියගොස් ඇති බවට සිතා සිරුර පතල් වලකට දමා ඇතැයි සඳහන්.\nඊට සහයෝගය ලබාදුන් ඔහුගේ බිරිඳ මෙන්ම අනියම් බිරිඳ ඇතුලුව සැකකාරියන් තුන්දෙනෙකු මීට පෙර පොලිස් අත්අඩංගුවට පත්වුණා.\nඉන් එක් සැකකාරියක් ඔත්තු බලා ඇති අතර පසුව මෙම අපරාධය වසන් කිරීමට ද සැකකරුට උපකාර සිදුකර ඇති බවටයි පොලිසිය අනාවරණ කරගෙන ඇත්තේ.\nඒ අතර ඝාතනයට ලක්වූ දැරියගේ මව ද වනවා. මෙම සැකකරුගේ නිත්‍යානුකූල බිරිඳ සහ අනියම් බිරිඳ එකම නිවසක ජීවත්වී ඇති අතර ඔහු තවත් අනියම් සබඳතා කිහිපයක්ම පවත්වාගෙන ගොස් ඇතැයි ද පොලිස් විමර්ශණවලදී හෙළිවී තිබෙනවා.\nහොරණ පොලිස් විශේෂ කාර්ය බලකා කඳවුරුවල නිලධාරීන් කණඩායම් දෙකක් පසුගිය 15 වනදා සිට එම ප්‍රදේශයේ සෝදිසි මෙහෙයුම් සිදු කළා.\nපනාපොළ නුගේගොඩ වත්ත නම් ප්‍රදේශයේ සිදු කෙරෙන සෝදිසි මෙහයුමදි ප්‍රධාන සැකකරුගේ නිත්‍යානුකුල බිරිඳ අත් අඩංගුවට ගැනිමට හැකිවුයේ කලවාන පොලිසියටයි.\nමෙම ප්‍රධාන සැකකරුගේ අනියම් බිරිඳගේ හත් හැවිරිදි දියණියට අමානුෂික ලෙස පහරදී මීට මාස හයකට පමණ පෙර ඝාතනය කර දෙල්වල ප්‍රදේශයේ පැරණි මැණික් පතල් වළකට සිරුර දමා තිබූ බව අණාවරණය වීමෙන් අනතුරුව පසුගිය 11 වනදා සිරුර ගොඩගනු ලැබුවා .\nහත් හැවිරිදි දැරිය අතුරුදහන් බවට ඇයගේ මව මැල්සිරිපුර පොලිසිය වෙත අසත්‍ය පැමිණිල්ලක් ද ඉදිරිපත් කර තිබූ බව සඳහන්.\nදැරිය ඝාතනය වී ඇති බවට හෙළි වීමෙන් පසු ගම්වාසීන් කිහිප දෙනෙකු ඒ සම්බන්ධයෙන් පොලිසියට කරුණු දන්වා තිබුණා.\nහත් හැවිරිදි දියණිය විසින් මැණික් ගලක් අතුරුදහන් කළ බවට වන සැකයක් මත සැකකරු ඇයට අමානුෂික ලෙස පහරදිමෙන් පසු ඇය මියගිය බව සිතා පතල් වලකට දමා ඇතැයි පොලිස් පරික්ෂණ වලදී හෙළි වී තිබෙනවා.\nසැකකරු කාලයක සිට ප්‍රදේශයේ නීති විරෝධී මත්පැන් ජාවාරමක් ද සිදු කරගෙන ගොස් ඇති අතර පාසල් සිසුවියක් පැහැරගෙන යෑම ඇතුළු අපරාධ රැසක් සම්බන්ධයෙන් චෝදනා ලැබුවෙක් ද වනවා.\nමෙම ඝාතන සිද්ධිය සම්බන්ධයෙන් කලවාන සහ දෙල්වල පොලිස් ස්ථාන විසින් පරික්ෂණ සිදු කරනවා.",
       "URL": "https://www.hirunews.lk/315732/හත්-හැවිරිදි-දැරියගේ-ඝාතකයා-පොලිසියට-කොටු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=859"
}