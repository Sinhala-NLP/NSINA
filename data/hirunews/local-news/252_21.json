{
       "Source": "hirunews",
       "Timestamp": "Tuesday, 20 June 2023 - 13:59",
       "Headline": "ෂාෆ්ටර්ගේ මරණයේ රස පරීක්ෂක වාර්තා කඩිනමින් කැඳවන්නැයි අධිකරණයෙන් සී.අයි.ඩී යට නියෝග",
       "News Content": "ජනශක්ති සමූහ ව්‍යාපාරියේ අධ්‍යක්ෂ දිනේෂ් ෂාෆ්ටර්ගේ මරණයට අදාළ පරීක්ෂණවලදී රජයේ රස පරීක්ෂකවරයා වෙත යොමු කරන ලද භාණ්ඩවලට අදාළ පරීක්ෂණ වාර්තා මෙතෙක් ලැබී නොමැති බැවින් එම වාර්තා කඩිනමින් කැඳවීමට පියවර ගන්නා ලෙස කොළඹ මහේස්ත්‍රාත් අධිකරණය අද අපරාධ පරීක්ෂණ දෙපාර්තමේන්තුවට නියෝග කර තිබෙනවා.\nඒ, මෙම පැමිණිල්ල කොළඹ අතිරේක මහේස්ත්‍රාත් රජින්ද්‍රා ජයසූරිය ඉදිරියේ කැදවනු ලැබූ අවස්ථාවේදීයි.\nඑහිදී මහේස්ත්‍රාත්වරිය අපරාධ පරීක්ෂණ දෙපාර්තමේන්තුවට පෙන්වා දුන්නේ මෙම පරීක්ෂණයට අදාළව රජයේ රස පරීක්ෂකවරයා වෙත යොමු කරන ලද ලේ සාම්පල ඇතුළු ද්‍රව්‍යවලට අදාළ රජයේ රස පරීක්ෂක වාර්තා මෙතෙක් ලැබී නොමැති බවයි.\nඑම වාර්තා ලැබීමේ ප්‍රමාදයක් තිබෙන බව සඳහන් කළ මහේස්ත්‍රාත්වරිය ඒවා කඩිනමින් කැඳවීමට පියවර ගන්නා ලෙසත් අවශ්‍ය නම් රජයේ රස පරීක්ෂකවරයා වෙත සිහි කැඳවීම් යොමු කිරීමට හැකියාව තිබෙන බවත් විවෘත අධිකරණයේ ප්‍රකාශ කළා.\nඉන් අනතුරුව පැමිණිල්ල ලබන 28 වනදා කැදවීමටයි කොළඹ අතිරේක මහේස්ත්‍රාත් රජින්ද්‍රා ජයසූරිය නියෝග කළේ.",
       "URL": "https://www.hirunews.lk/338498/ෂාෆ්ටර්ගේ-මරණයේ-රස-පරීක්ෂක-වාර්තා-කඩිනමින්-කැඳවන්නැයි-අධිකරණයෙන්-සී-අයි-ඩී-යට-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=252"
}