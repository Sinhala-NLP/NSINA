{
       "Source": "hirunews",
       "Timestamp": "Friday, 10 March 2023 - 16:16",
       "Headline": "ලබන සදුදා සිට රජයේ වෛද්‍යවරුන් වර්ජනයක",
       "News Content": "ලබන සදුදා සිට රජයේ වෛද්‍ය නිලධාරින්ගේ සංගමය වැඩවර්ජන ක්‍රියාමාර්ගයක් ආරම්භ කිරීමට තීරණය කර තිබෙනවා.\nඅද (10) රැස්වූ එම සංගමයේ මධ්‍යම කාරක සභාව මෙම තීරණය ගෙන තිබුණා.\nලබන 15 වනදා ක්‍රියාත්මක කිරීමට සැළසුම් කර ඇති ඒකාබද්ධ වෘත්තීය සමිති වැඩවර්ජන ක්‍රියාමාර්ගයට සහය පළකරමින් එය සිදු කරන බවයි එහි මාධ්‍ය ප්‍රකාශක වෛද්‍ය චමිල් විජේසිංහ අද කැඳවා තිබූ මාධ්‍ය හමුවකට එක්වෙමින් කියා සිටියේ.\nමේ අතර අද පස්වරු 01 ට මුදල් අමාත්‍යංශ ලේකම්වරයා සමඟ රජයේ වෛද්‍ය නිලධාරින්ගේ සංගමය සාකච්ඡාවක් පැවැත්වූ අතර ජනාධිපති වෘත්තීය සමිති අධ්‍යක්ෂ ජනරාල් සමන් රත්නප්‍රිය ඒ සම්බන්ධයෙන් හිරු ප්‍රවෘත්ති අංශයට මෙලෙස අදහස් පළ කළා.\nඑමෙන්ම සමස්ත ලංකා වෛද්‍ය නිලධාරින්ගේ සංගමයේ ප්‍රධාන ලේකම් වෛද්‍ය ජයන්ත බණ්ඩාරද අද පැවති මාධ්‍ය හමුවක දී සඳහන් කළේ ඉල්ලීම් 07 ක් මුල්කරගනිමින් තම සංගමය ද 15 වනදා වර්ජනයට එක්වන බවයි.\nකෙසේ වෙතත් රජයේ වෛද්‍ය නිලධාරින්ගේ සංසදයේ සභාපති වෛද්‍ය රුක්ෂාන් බෙල්ලන අද පැවති මාධ්‍ය හමුවකදී කියා සිටියේ වර්ජනවලට තම සංගමය සහය ලබානොදෙන බවයි.\nමේ අතර ලබන 15 වනදා වෘත්තිය සමිති රැසක් එක්ව ආරම්භ කිරීමට නියමිත වර්ජනයට විශ්වවිද්‍යාල අනධ්‍යයන කාර්ය මණ්ඩලය ද සහාය පළකරන බවයි විශ්වවිද්‍යාල වෘත්තිය සමිති ඒකාබද්ධ කමිටුවේ මාධ්‍ය ලේකම් සමන් කාරියවසම් සඳහන් කළේ.\nඑසේම විශ්වවිද්‍යාල ආචාර්යවරුන් ඊයේ ආරම්භ කළ වර්ජන ක්‍රියාමාර්ගය අද දෙවන දිනටත් ක්‍රියාත්මකයි.\nඑමෙන්ම ලංකා ගුරු සංගමය ද 15 වනදා එක්දින වර්ජනයක නිරත වන බවයි ප්‍රකාශ කරන්නේ.\nකෙසේ වෙතත් ප්‍රගති බැංකු සේවක සංගමය නිවේදනයක් නිකුත්කරමින් කියා සිටියේ වර්ජන ක්‍රියාමාර්ග හරහා රටේ ආර්ථිකයට සහ බැංකු පද්ධතියට සිදුවිය හැකි ප්‍රතිවිපාක සැලකිල්ලට ගනිමින් මෙම වර්ජන ක්‍රියාමාර්ගයට සහභාගි වීම සම්බන්ධයෙන් තම ස්ථාවරය ලබන 13 වනදා ප්‍රකාශයට පත්කරන බවයි.\nමේ අතර වරාය, නාවික හා ගුවන්සේවා අමාත්‍ය නිමල් සිරිපාල ද සිල්වා වරාය සේවකයන්ගේ වැටුප් සම්බන්ධයෙන් ඊයේ පාර්ලිමේන්තුවේ දී සිදුකළ ප්‍රකාශය පිළිබඳ සාකච්ඡා කිරීම සඳහා වරාය වෘත්තීය සමිති අමාත්‍යවරයා සමඟ සාකච්ඡාවකට එක්වුණා.\nමේ එම සාකච්ඡාවෙන් අනතුරුව මාධ්‍ය වෙත අදහස් දැක්වූ වරාය අධිකාරියේ වාණිජ කර්මාන්ත හා සේවා ප්‍රගතිශීලි සේවක සංගමයේ ප්‍රධාන ලේකම් ශාමල් සුමනරත්න.\nමේ අතර සිසු විරෝධතාවක් අතරතුර කඳුළු ගෑස් ප්‍රහාරය එල්ල කළ අවස්ථාවේ කොළඹ විශ්වවිද්‍යාලයේ නාන කාමරයක් තුළ ඇදවැටී සිටියදී රෝහල්ගත කිරීමෙන් පසු මියගිය එහි ආරක්ෂක නිලධාරියාගේ පශ්චාත් මරණ පරීක්ෂණය අද සිදු කෙරුණා.\nපොලිස් මෘත ශරීරාගාරයේදී එම පශ්චාත් මරණ පරීක්ෂණය සිදු කිරීමෙන් පසු දේහය ඔහුගේ බිරිඳට භාරදුන් බවයි අප වාර්තාකරු සඳහන් කළේ.\nමේ අතර සමාජවාදි තරුණ සංගමයේ ජාතික සංවිධායක එරංග ගුණසේකර අද පොලිස් මූලස්ථානයට පැමිණිල්ලක් ඉදිරිපත් කළා.\nඒ විරෝධතා විසුරුවා හැරීමේදී විෂ සහිත කදුළු ගෑස් යොදාගන්නා බව පවසමින්.\nකෙසේ වෙතත් පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව කදුළු ගෑස් සම්බන්ධයෙන් මෙවැනි පැහැදිලි කිරීමක් සිදුකළා.\nමේ අතර ආණ්ඩුවේ මර්දනයට එරෙහිව යන මැයෙන් කොළඹ එක්සත් ජාතින්ගේ කාර්යාලය ඉදිරිපිට අද දහවල් ඒකාබද්ධ විරෝධතාවක් පැවැත්වුණා.\nඊට අන්තර් විශ්වවිද්‍යාලයීය ශිෂ්‍ය බලමණ්ඩලයේ කැඳවුම්කරු වසන්ත මුදලිගේ, පෙරටුගාමි සමාජවාදි පක්ෂයේ අධ්‍යාපන ලේකම් පුබුදු ජයගොඩ, සමාජ ක්‍රියාකාරි ලහිරු වීරසේකර සහ ලංකා ගුරු සංගමයේ ප්‍රධාන ලේකම් ජෝෂප් ස්ටාලින් ද එක්ව සිටියා.",
       "URL": "https://www.hirunews.lk/329562/ලබන-සදුදා-සිට-රජයේ-වෛද්‍යවරුන්-වර්ජනයක",
       "Category": "Local News",
       "Parent URL": "https://www.hirunews.lk/local-news.php?pageID=485"
}