{
       "Source": "hirunews",
       "Timestamp": "Monday, 20 June 2022 - 16:25",
       "Headline": "මුදල් අමාත්‍යාංශ සහ ජනාධිපති කාර්යාල දොරටු අවහිර කල පුද්ගලයින් 21ට ඇප (වීඩියෝ)",
       "News Content": "කොළඹ - කොටුව - ලෝටස් මාර්ගයෙන් මුදල් අමාත්‍යාංශයට සහ ජනාධිපති කාර්යාලයට පිවිසෙන දොරටු අවහිර කිරීම සම්බන්ධයෙන් අත්අඩංගුවට ගත් පුද්ගලයින් 21 දෙනා ඇප මත මුදාහැරීමට අධිකරණය අද නියෝග කළා.\nඑම පිරිසට හිමි නමක්, කාන්තාවන් හතරදෙනෙකු සහ පිරිමි පුද්ගලයන් 16 දෙනෙකු ඇතුලත්.\nගාලු මුවදොර විරෝධතාකරුවන් පිරිසක් ඊයේ රාත්‍රියේ මෙම පිවිසුම් දොරටු අවහිර කරමින් කූඩාරම් ඉදිකළ අතර අනතුරුව ඔවුන් එහි සිට විරෝධතාවල ද නිරත වුණා.\nමේ හේතුවෙන් එම කාර්යාලවල අත්‍යවශ්‍ය සේවා සඳහා වාර්තා කරන නිලධාරීන්ට මෙන්ම විවිධ අවශ්‍යතා සඳහා පැමිණි ජනතාවට බාධා එල්ලවූ අතර ජාත්‍යන්තර මූල්‍ය අරමුදලේ දූත මණ්ඩල පිරිස සමඟ සාකච්ඡාවට යාමට සිටි මුදල් අමාත්‍යාංශ ලේකම්වරයාට ද බාධා එල්ලවූ බවයි පොලිස් මාධ්‍ය කොට්ඨාසය සඳහන් කළේ.\nකෙසේ වෙතත් අද පෙරවරුවේ පොලිසිය මෙම අට්ටාල ගළවා ඉවත් කළ අතර, ඊට විරෝධය පෑ පිරිසක්ද අත්අඩංගුවට ගනු ලැබුවා. එහිදී ඇතිවූ උණුසුම් තත්වයක් ද ඇති වුණා. තත්වය පාලනය කිරීම සඳහා පොලිසිය, පොලිස් විශේෂ කාර්ය බලකාය මෙන්ම යුද හමුදාවද කැඳවීමට පියවර ගැණුනා.\nඅත්අඩංගුවට ගත් විසි එක්දෙනා අද පස්වරුවේ කොටුව මහේස්ත්‍රාත් අධිකරණයට ඉදිරිපත් කළ අතර මහේස්ත්‍රාත් තිළින ගමගේ එහිදි නියෝග කළේ රුපියල් ලක්ෂ 5 බැගින් වු ශරීර ඇප මත මුදාහැරීමටයි.\nමේ අතර, ආණ්ඩුවට විරෝධය පලකරමින් අන්තර් විශ්ව විද්‍යාලයීය ශිෂ්‍ය බල මණ්ඩලය අද කොළඹ දි විරෝධතා පා ගමනක නිරත වුනා. කොළඹ ලිප්ටන් වටරවුම අසලින් ඇරඹි එම පා ගමන අවසන් වුණේ, කොළඹ කොටුව දුම්රිය පල ඉදිරිපිටින්. ඔවුන් එහිදි විරෝධතා රැලියක් ද පැවත්වීමටයි පියවර ගනු ලැබුවේ.",
       "URL": "https://www.hirunews.lk/307688/මුදල්-අමාත්‍යාංශ-සහ-ජනාධිපති-කාර්යාල-දොරටු-අවහිර-කල-පුද්ගලයින්-21ට-ඇප-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1081"
}