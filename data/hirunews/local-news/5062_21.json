{
       "Source": "hirunews",
       "Timestamp": "Tuesday, 03 May 2016 - 8:00",
       "Headline": "ජිනිවා මානව හිමිකම් මණ්ඩලයට ශ්‍රී ලංකාව ගැන වාර්තා දෙකක්",
       "News Content": "දැනට ශ්‍රී ලංකාවේ සංචාරයක නිරත වන එක්සත් ජාතීන්ගේ සංවිධානයේ විශේෂ නියෝජිතයන් දෙදෙනා ජිනිවා නුවර ජගත් මානව හිමිකම් මණ්ඩලය වෙත විශේෂ වාර්තා දෙකක් ඉදිරිපත් කිරීමට සැලසුම් කර තිබෙනවා.\nඅධිකරණයේ සහ නීතිඥයන්ගේ ස්වාධීනත්වය පිළිබඳ ජගත් සංවිධාන විශේෂ නියෝජිත මොනිකා පින්ටෝ සහ පහරදීම් සහ අමානුෂික වද බන්ධන පිළිබඳ විශේෂ නියෝජිත හුවාන් මෙන්ඩෙස් මෙලෙස ශ්‍රී ලංකාවේ සංචාරය කරන අතර ඊයේ ඔවුන් කැබිනට් අමාත්‍යවරුන් කිහිප දෙනෙකු ද මුණ ගැසුණා.\nඅධිකරණ අමාත්‍ය විජේදාස රාජපක්ෂ - නීතිය- සාමය හා දක්ෂිණ සංවර්ධන කටයුතු පිළිබද අමාත්‍ය සාගල රත්නායක ඇතුළු අමාත්‍යවරුන් හමුවූ ඔවුන් අද නැගෙනහිර පළාතේ සංචාරයක නිරතවීමට නියමිතයි.\nජගත් සංවිධාන විශේෂ නියෝජිතයන් ජිනිවා මානව හිමිකම් මණ්ඩලය වෙත ඉදිරිපත් කරනු ඇත්තේ ශ්‍රී ලංකාව පිළිබඳ මානව හිමිකම් මණ්ඩල යෝජනාව ක්‍රියාත්මක කරලීමේ ප්‍රගතිය පිළිබඳවයි.\nලබන වසරේ මාර්තු මාසයේදී සහ ජුනි මාසයේදී පැවැත්වෙන මානව හිමිකම් මණ්ඩලය සැසි වාරයන් සඳහා ශ්‍රී ලංකාව පිළිබඳ මෙම වාර්තා දෙක ඉදිරිපත් කරනු ඇති.\nශ්‍රී ලංකාවට පැමිණීමට පෙර ජගත් සංවිධාන විශේෂ නියෝජිතයන් සඳහන් කළේ ජාත්‍යන්තර මානව හිමිකම් වගකීම් ඉටුකරලීම සඳහා ශ්‍රී ලංකාව වැදගත් සන්ධිස්ථානයක පසුවන බවයි.\nරටේ මානව හිමිකම් තත්ත්වය වැඩි දියුණු කරලීම සඳහා ලක් රජය ගෙන ඇති පියවර දිරිගන්වන බව ද ඔවුන් සදහන් කළා.",
       "URL": "https://www.hirunews.lk/132272/ජිනිවා-මානව-හිමිකම්-මණ්ඩලයට-ශ්‍රී-ලංකාව-ගැන-වාර්තා-දෙකක්",
       "Category": "Local News",
       "Parent URL": "https://www.hirunews.lk/local-news.php?pageID=5062"
}