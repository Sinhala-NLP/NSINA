{
       "Source": "hirunews",
       "Timestamp": "Saturday, 23 January 2016 - 11:08",
       "Headline": "ඩොලර් පෙන්වා කල මහා පරිමාණ වංචාව",
       "News Content": "එල් ටී ටී ඊ පාලන සමයේදී එම ප්‍රදේශවලින් හමුවු බව පැවසෙන අමරිකානු ඩොලර් තොගයක් ලබාදෙන බව පවසා මුදල් වංචා කිරීමේ සිද්ධියක ප්‍රධාන සැකකරුවන් දෙදෙනෙකු කොළඹ අපරාධ කොට්ඨාශය විසින් අත්අඩංගුවට ගෙන තිබෙනවා.\nපෙරේදා අත්අඩංගුවට ගත් මෙම පුද්ගලයන් දෙදෙනා පැය 72 ක රැඳවුම් නියෝග මත විමර්ශණ සිදු කෙරෙන බවයි පොලිසිය සඳහන් කලේ.\nමෙම පුද්ගලයන් බණ්ඩාරවෙල / නුවරඑළිය / පෑලියගොඩ සහ මරදාන පොලිස් වසම්වල රුපියල් එක්කෝටි අසු ලක්ෂයකට අධික මුදලක් මේවන විට වංචාකර ඇතැයි තොරතුරු අනාවරණ වී තිබෙනවා.\nජාවාරම සම්බන්ධයෙන් තොරතුරු අනාවරණ වී ඇත්තේ කොළඹ ප්‍රදේශයේ පදිංචිකරුවකු කොළඹ අපරාධ කොට්ඨාශයට කල පැමිණිල්ලකට අනුවයි.\nඑල් ටී ටී ඊ පාලන සමයේදී සොයාගත් අමරිකානු ඩොලර් තොගයක් යම් පුද්ගලයකු සතුව ඇතැයි ලැබුනු තොරතුරකට අනුව කොළඹ ප්‍රදේශයේ පුද්ගලයකු රුපියල් ලක්ෂ 50 ක මුදල් රැගෙන බණ්ඩාරවෙල ප්‍රදේශයට ගොස් තිබෙනවා.\nබණ්ඩාරවෙල නගරයේදී පැමිණි පුද්ගලයන් දෙදෙනෙකු රුපියල් ලක්ෂ 50 තමන් භාරයට ගෙන ඩොලර් නෝට්ටු මාරු කිරීම සඳහා කොළඹට පැමිණීමට සුදානම් වී ඇතැයි සඳහන්.\nඑහිදී වෑන් රථයක් එම ස්ථානයට පැමිණ ඇති අතර එහි සිටි පොලිස් ඇඳුමින් සැරසුනු පිරිසක් රුපියල් ලක්ෂ 50 සහ වංචනිකව සකස් කරන ලද ඩොලර් අතැතිව සිටි පුද්ගලයා වැටලීමක් කරන මුවාවෙන් අත්අඩංගුවට ගෙන තිබෙනවා.\nසිද්ධියට මුහුණ දුන් රුපියල් ලක්ෂ 50 හිමිකරු මෙය වංචාවක් බවට හෙළිවීමෙන් පසුවයි පසුගිය දෙසැම්බර් 2 වනදා කොළඹ අපරාධ කොට්ඨාශයට පැමිණිලි කර ඇත්තේ.\nඒ අනුව ඊට සම්බන්ධ දෙදෙනෙකු මීට පෙර අත්අඩංගුවට ගෙන අධිකරණයට ඉදිරිපත් කර ඇප මත නිදහස් කර තිබෙනවා.\nසිද්ධියට අදාළව පෙරේදා අත්අඩංගුවට ගත් දෙදෙනා මෙම ජාවාරම මෙහෙයවන්නන් බවයි හෙළිවී ඇත්තේ.\nකොළඹ අපරාධ කොට්ඨාශය තවදුරටත් විමර්ශණ මෙහෙයවනවා.",
       "URL": "https://www.hirunews.lk/124581/ඩොලර්-පෙන්වා-කල-මහා-පරිමාණ-වංචාව",
       "Category": "Local News",
       "Parent URL": "https://www.hirunews.lk/local-news.php?pageID=5199"
}