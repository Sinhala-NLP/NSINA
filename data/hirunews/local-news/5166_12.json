{
       "Source": "hirunews",
       "Timestamp": "Tuesday, 16 February 2016 - 12:08",
       "Headline": "බලපිටිය අධිකරණය අසළ  වෙඩි තැබීමක්",
       "News Content": "බලපිටිය මහේස්ත්‍රාත් අධිකරණය ඉදිරිපිට දී අද උදෑසන සිදුවූ වෙඩි තැබීමකින් තුවාල ලබා බලපිටිය මූලික රෝහලට ඇතුළත් කළ පුද්ගලයා කරාපිටිය ශික්ෂණ රෝහල වෙත මාරු කර යවා තිබෙනවා.\nඅද උදෑසන සිදුවූ මෙම වෙඩි තැබීමෙන් එක් පුද්ගලයෙකු මිය ගියා.\nඔවුන් දෙදෙනාට පුද්ගල ඝාතන සිද්ධියක් සහ තවත් වැරදි කිහිපයක් සම්බන්ධයෙන් චෝදනා එල්ලවී ඇති අතර, ඊට අදාළ නඩුවකට පෙනී සිටීම සඳහායි අද අධිකරණයට පැමිණ තිබුණේ.\nඑම කටයුතු අවසන් වී පිටව යාමට යතුරුපැදියට ගොඩවුණු අවස්ථාවේ යතුරුපැදියකින් පැමිණි තවත් පුද්ගලයන් දෙදෙනෙකු ඔවුන්ට වෙඩි තබා පලාගොස් තිබුණා.\nඑම ස්ථානයේ තිබී මිලිමීටර 9 වර්ගයේ පිස්තෝලයක පතොරාම්  කොපු තුනක්ද පොලීසිය සොයාගෙන තිබෙනවා.\nමියගිය පුද්ගලයාගේ මරණය සම්බන්ධයෙන් වන මහේස්ත්‍රාත් පරීක්ෂණයද අද පස්වරුවේ බලපිටිය මහේස්ත්‍රාත් රජින්දා ජයසුන්දර විසින් සිදුකරනු ලැබුවා.\nඑසේම මෙහිදී තුවාල ලැබූ පුද්ගලයා මීට පෙර ගිනි අවියක් ළඟ තබාගැනීම සම්බන්ධයෙන් චෝදනා එල්ලවී සිටි බෙන්තොට ප්‍රදේශයේ විහාරස්ථානයක වැඩවිසූ මිගෙට්ටුවත්තේ සුමිත්ත හිමියන්ගේ රියදුරු බව සඳහන්. ඔහු ඉඳුරුව ප්‍රදේශයේ පදිංචිකරුවෙක්.",
       "URL": "https://www.hirunews.lk/126390/බලපිටිය-අධිකරණය-අසළ-වෙඩි-තැබීමක්",
       "Category": "Local News",
       "Parent URL": "https://www.hirunews.lk/local-news.php?pageID=5166"
}