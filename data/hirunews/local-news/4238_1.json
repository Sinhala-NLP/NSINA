{
       "Source": "hirunews",
       "Timestamp": "Friday, 03 November 2017 - 8:04",
       "Headline": "පුද්ගලයෙකුගේ මුහුණ පසාරු කළ කෝටුවක් සැත්කමකින් ඉවත් කෙරේ",
       "News Content": "පුද්ගලයෙකුගේ උගුරට ඉහළින් කිදා බැස ඇසට ඉහලින් මතුවූ ගිනිසීරියා ගසක කෝටුවක් පැය එකහමාරක සැත්කමකින් පසු සාර්ථකව ඉවත් කිරීමට හලාවත මහා රෝහලේ වෛද්‍යවරුන් සමත් වී තිබෙනවා.\nමේ අනතුරට මුහුණ දී ඇත්තේ කාක්කපල්ලිය තඹගල්ල ප්‍රදේශයේ පදිංචි 50 හැවිරිදි දෙදරු පියෙක්.\nමෙලෙස කිඳා බැස තිබූ කෝටුව අඩි තුනහාමාරක් පමණ දිගැති බවයි අප වාර්තාකරු සඳහන් කළේ.\nඒ හේතුවෙන් ශල්‍යාගාරයේ දොරටුවෙන් රෝගියා සහ කෝටුව ඇතුළු කර ගැනීමට නොහැකි වී ඇති අතර කෝටුව  දෙපැත්තෙන් කැපීමට රෝහලේ ප්‍රාථමික සත්කාර ඒකකයේ  නිළධාරීන්ට සිදුව තිබුණා.\nඊයේ (02) පෙරවරුවේ තඹගල්ල ප්‍රදේශයේ වත්තක ගස් කපමින් සිටියදී ඔහු මෙම අනතුරට ලක්ව තිබෙනවා.\nඅනතුර සිදු වූ වහාම වතු හිමියා විසින් හලාවත මහා රෝහලට දුරකථන ඇමතුමක් දී ගිලන් රථයක් ගෙන්වාගෙන තිබුණා.\nපෙර දැනුම්දීම හේතුවෙන් සැත්කම සඳහා අවශ්‍ය සියලු කටයුතු රෝහල විසින් සුදානම් කර තිබු බව සඳහන්.\nසැත්කමෙන් පසු තුවාලකරු දැඩි සත්කාර ඒකකයට ඇතුළත් කර තිබුණා.\nඅප කළ විමසීමේදී හලාවත රෝහලේ නියෝජ්‍ය අධ්‍යක්ෂවරයා පැවසුවේ රෝගියා කොළඹ ජාතික රෝහලට මාරු කිරීමට කටයුතු කරන බවයි.",
       "URL": "https://www.hirunews.lk/175144/පුද්ගලයෙකුගේ-මුහුණ-පසාරු-කළ-කෝටුවක්-සැත්කමකින්-ඉවත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4238"
}