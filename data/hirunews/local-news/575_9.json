{
       "Source": "hirunews",
       "Timestamp": "Friday, 27 January 2023 - 20:48",
       "Headline": "'ඔබතුමාට ව්‍යවස්ථාව ගැන දැනුමක් නැහැ' - ජනපතිගෙන් ගෙවිඳුට සැර පිළිතුරක් (වීඩියෝ)",
       "News Content": "13 වැනි ආණ්ඩුක්‍රම ව්‍යවස්ථා සංශෝධනය බලාත්මක කිරීම සම්බන්ධයෙන් ඊයේ (26) සර්ව පාක්ෂික සමුළුවේ දී ජනාධිපති රනිල් වික්‍රමසිංහ සහ මන්ත්‍රී ගෙවිඳු කුමාරතුංග අතර උණුසුම් වචන හුවමාරුවක් ඇති වුණා.\nඑහිදී ගෙවිඳු කුමාරතුංග ජනාධිපතිවරයාට පවසනුයේ , හිටපු ජනාධිපති ගෝඨාභය රාජපක්ෂ පත්වූයේ 69 ලක්ෂයක ජන වරමකින් බවත්, ඔහුව ජනතාව පත් කළේ 13 වැනි ව්‍යවස්ථාවේ රහිත ඇතැම් කරුණු අඩංගු නොවන නව ව්‍යවස්ථාවක් සැකසීමට බවයි.\nඑමෙන්ම හිටපු ජනපතිවරයාගේ ධුරයේ ඉතිරි වූ කාලය සඳහා පමණක් ජනපති ධුරය රනිල් වික්‍රමසිංහ ජනාධිපතිවරයාට හිමිවී ඇති බවයි මන්ත්‍රී කුමාරතුංග වැඩිදුරටත් අවධාරණය කළේ.\nඑවන් තත්ත්වයක් තුළ 13 ව්‍යවස්ථාව බලාත්මක කිරීමට මේ වනවිට ජන වරමක් පාර්ලිමේන්තුවේ නොමැති බව ද ජනාධිපතිවරයා වෙත ගෙවිඳු කුමාරතුංග විසින් පහදා දීමට උත්සාහ කරනු ලැබුවා.\nජනාධිපතිවරයා එහිදී මන්ත්‍රී ගෙවිඳුට පැවසුවේ, ඔහුට ව්‍යවස්ථාව සම්බන්ධයෙන් නිසි දැනුමක් නොමැති බවයි.\nතමන් විධායකය මිසක් ව්‍යවස්ථාදායකය නොවන බවත්, තමන්ව පත් කිරීමේ දී සජිත්ට ඡන්දය දුන් පිරිස සේ ම ගෝඨාභයට ඡන්දය දුන් අය ද මනාපය දුන් බැවින් දෙපාර්ශ්වයේ ම වරම තමන් වෙත තිබෙන බවයි ජනාධිපතිවරයා මන්ත්‍රී ගෙවිඳුට මතක් කර සිටියේ.\nජනාධිපති වුව ද, කිසිදු නීතියක් සම්මත කිරීමේ බලය තමන් වෙත නොමැති බවත්, එය ක්‍රියාත්මක කිරීමේ බලයක් පමණක් ඇති බවත් හෙතෙම වැඩිදුරටත් අවධාරණය කර සිටියා.\nඑහිදී ජනාධිපතිවරයා මන්ත්‍රීවරයාට පැවසුවේ මෙවැන්නක්..\n''නෑ නෑ ඕන එකක් කියන්න..ව්‍යවස්ථාව ගැන නොව විධායක බලය විතරයි මට තියෙන්නෙ..ඔබතුමත් මං වගේ..ඔබතුමත් ආවෙ ලිස්ට් එකෙන්. මමත් ආවේ ලිස්ට් එකෙන්.අපි දෙන්නම එකයි. මොකක්ද වෙනස...?\"\nයනුවෙන් යැයි ජනාධිපතිවරයා සර්ව පාක්ෂික සමුළුව මධ්‍යයේ ගෙවිඳු මන්ත්‍රීවරයාගෙන් සිනහවෙමින් විමසා සිටියා.",
       "URL": "https://www.hirunews.lk/326046/ඔබතුමාට-ව්‍යවස්ථාව-ගැන-දැනුමක්-නැහැ-ජනපතිගෙන්-ගෙවිඳුට-සැර-පිළිතුරක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=575"
}