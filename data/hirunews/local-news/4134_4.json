{
       "Source": "hirunews",
       "Timestamp": "Tuesday, 09 January 2018 - 18:45",
       "Headline": "ආණ්ඩුව පැමිණි ගමන ගැන සතුටුවිය හැකි බව අගමැති කියයි",
       "News Content": "වත්මන් ආණ්ඩුව මේ දක්වා පැමිණි ගමනේදී හමුවූ බාධක සහ එම අභියෝගවලට සාර්ථකව මුහුණදුන් ආකාරය පිළිබඳව සතුටු විය හැකි බව අග්‍රාමාත්‍ය රනිල් වික්‍රමසිංහ පවසනවා.\nඅදින් වසර 3 කට පෙර ජනවාරි 8 ජයග්‍රහණය වෙනුවෙන් එක්සත් වූ සියලූදෙනා අදාළ අරමුණු වෙනුවෙන් කැපවී සිටින බවයි නිවේදනයක් නිකුත් කරමින් අග්‍රාමාත්‍යවරයා සඳහන් කළේ.\nආණ්ඩු බලය හිමිකරගෙන වසර 3 ක් ඇතුළත රාජ්‍ය සේවය පුළුල් කර හෘද සාක්ෂිය මත කටයුතු කර තීරණ ගැනීමේ නිදහස ලබාදුන් බවද එහි දැක්වෙනවා.\nඑසේම තොරතුරු දැනගැනීමේ අයිතිය සුරක්ෂිත කිරීම, රාජ්‍යයට එරෙහි මූල්‍ය අපරාධ විමර්ශනය කිරීම, සහ විධායකය සතු අසීමිත බලතල සීමා කිරීම වැනි කටයුතු රැසක්ද වත්මන් රජය ඉටුකළ බවයි අග්‍රාමාත්‍ය රනිල් වික්‍රමසිංහ පවසන්නේ.\nකෙසේ වෙතත් රට සුවපත් කිරීමට තවත් බොහෝ දෑ කළ යුතු බව අග්‍රාමාත්‍යවරයා නිකුත්  නිවේදනයේ වැඩිදුරටත් දැක්වෙනවා.\nමේ අතර අග්‍රාමාත්‍ය රනිල් වික්‍රමසිංහ සහ යොවුන් පාර්ලිමේන්තුවේ මන්ත්‍රීවරුන් අතර හමුවක් අද අරලියගහ මන්දිරයේදී සිදුවුණා.",
       "URL": "https://www.hirunews.lk/180620/ආණ්ඩුව-පැමිණි-ගමන-ගැන-සතුටුවිය-හැකි-බව-අගමැති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4134"
}