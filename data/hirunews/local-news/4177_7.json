{
       "Source": "hirunews",
       "Timestamp": "Monday, 11 December 2017 - 13:46",
       "Headline": "බිරිඳ හා නැන්දම්මා කපා සැමියා එල්ලෙයි",
       "News Content": "කඩුවෙල- නවගමුව- ඉහළ බෝමිරිය ප්‍රදේශයේ පුද්ගලයෙකු සිය බිරිඳ හා නැන්දම්මා තියුණු අවියකින් කපාකොටා ඔහු ගෙල වැළලාගෙන මියගොස් තිබෙනවා.\nඅද(11) පෙරවරුවේ නිවසේ දී බිරිඳ හා නැන්දම්මා සමග ඇතිවූ ආරවුලක් නිසා එය දුරදිග යාමෙන් 40 හැවිරිදි මෙම පුද්ගලයා තියුණු අවියකින් බිරිඳ හා නැන්දම්මා බරපතල ලෙස කපාකොටා තුවාල කර තිබෙනවා.\nතුවාලකරුවන්ගේ සිරුරුවල සෑම ස්ථානයකම පාහේ කැපුම් තුවාල ඇති බවයි වාර්තා වන්නේ.\nසැකකරු රියදුරු රැකියාව කරන අතර සිද්ධිය වනවිට 7 හැවිරිදි ඔහුගේ දරුවාද නිවසේ සිට තිබෙනවා.\nදරුවාගේ කෑ ගැසීම ඇසී අසල්වාසීන් එනවිටත් මෙම පුද්ගලයා ගෙල වැළලාගෙන මියගොස් සිටි බව සඳහන්.\nබේරාගැනීමට ආ අසල්වාසියෙකුගේ කකුලක්ද තුවාල වී ඇතැයි වාර්තා වනවා.\nබිරිඳ හා ඇයගේ මව රෝහල්ගත කර තිබෙන අතර නිවසට පොලිස් ආරක්ෂාව දී ඇති බවයි හිරු වාර්තාකරු කියා සිටියේ.\nබණ්ඩාරගම - බිමල් ශ්‍යාමන්",
       "URL": "https://www.hirunews.lk/178123/බිරිඳ-හා-නැන්දම්මා-කපා-සැමියා-එල්ලෙයි",
       "Category": "Local News",
       "Parent URL": "https://www.hirunews.lk/local-news.php?pageID=4177"
}