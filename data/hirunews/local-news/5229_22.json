{
       "Source": "hirunews",
       "Timestamp": "Tuesday, 29 December 2015 - 20:33",
       "Headline": "මීතොටමුල්ලේ කුණු ප්‍රශ්නය අත්හල මන්ත්‍රීවරුන්ට  සිවිල් සංවිධානවලින් චෝදනා",
       "News Content": "ආණ්ඩුව මීතොටමුල්ල කුණු ප්‍රශ්නය මග හරිමින් සිටින බවට සිවිල් සංවිධාන කිහිපයක් අද (29) චෝදනා කළා. එමෙන්ම කුණු කන්දට එරෙහිව පැවැත්වූ සත්‍යග්‍රහයට සිදුකළ පහරදීම තරයේ හෙළා දකින බවයි එම සංවිධාන කොළඹ අද පැවති මාධ්‍ය හමුවට එක්වෙමින් සඳහන් කළේ.\nමාධ්‍ය හමුවේදී අදහස් දැක්වූ මීතොටමුල්ල කුණු කන්දට එරෙහි ජනතා ව්‍යාපාරයේ කැඳවුම්කරු කේ.කීර්තිරත්න පෙරේරා සඳහන් කළේ හුස්ම ගැනීමේ අයිතිය වෙනුවෙන් සටන් කිරීමේදී ඊට කොළොන්නාව නගර සභාවේ සභාපති රවීන්ද්‍ර උදයශාන්ත ඇතුලූ පිරිස මෙම පහරදීම සිදුකළ බවයි.\nඑම මාධ්‍ය හමුවට අන්තර් විශ්වවිද්‍යාලයීය ශිෂ්‍ය බල මණ්ඩලය ද එක්ව සිටියා. එහි කැඳවුම්කරු ළහිරු වීරසේකර කියා සිටියේ කුණු කන්ද ඉවත් කරන්න යැයි ඉල්ලීම් සිදුකරන්නේ පිටරටින් ගායකයන් ගෙනවිත් සංගීත සංදර්ශන පැවැත්වීමේ අරමුණින් නොවන බවයි.\nමාධ්‍ය  සේවක වෘත්තීය සමිති සම්මේලනයද මෙම මාධ්‍ය හමුවට එක්වුණා. එහිදී අදහස් දැක්වූ එහි ප්‍රධාන ලේකම් ධර්මසිරි ලංකාපේලි සඳහන් කළේ ප්‍රදේශයේ මන්ත්‍රීවරුන් ජනතා ගැටළු විසඳීම පසෙක තබා වෙනත් කටයුතුවල යෙදී සිටින බවයි.",
       "URL": "https://www.hirunews.lk/123035/මීතොටමුල්ලේ-කුණු-ප්‍රශ්නය-අත්හල-මන්ත්‍රීවරුන්ට-සිවිල්-සංවිධානවලින්-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=5229"
}