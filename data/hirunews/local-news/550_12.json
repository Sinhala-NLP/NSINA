{
       "Source": "hirunews",
       "Timestamp": "Wednesday, 08 February 2023 - 8:01",
       "Headline": "පැරිස් සමාජයෙන් ණය පිළිබඳ මූල්‍ය සහතිකයක්",
       "News Content": "පැරිස් සමාජයට අයත් ණයහිමි රටවල් විසින් ශ්‍රී ලංකාව ඉල්ලා සිටි මූල්‍ය සහතිකය ලබාදී තිබෙනවා.\nඒ අනුව ජාත්‍යන්තර මූල්‍ය අරමුදලෙන් විස්තීරණ ණය පහසුකමක් ලබාගැනීමට එහි විධායක මණ්ඩලයේ අනුමැතිය ලබාගැනීම සඳහා එය ඉවහල් වනු ඇති බවයි ජනාධිපති මාධ්‍ය අංශය සඳහන් කළේ.\nශ්‍රී ලංකාවේ ණය ප්‍රතිව්‍යුහගතකරණය සඳහා පැරිස් සමාජය විසින් ඔවුන්ගේ දායකත්වය, ණය තිරසරභාවය සහතික කරමින් ලබාදීමට එකඟත්වය පළ කර තිබෙනවා.\nමීට පෙර ශ්‍රී ලංකාවේ ප්‍රධාන ණය හිමියෙකු වන ඉන්දියාව මෙරට ණය ප්‍රතිව්‍යුහගතකරණය සඳහා සිය කැමැත්ත පළ කළා.\nඊට අමතර ව සෞදි අරාබිය සහ පැරිස් සමාජය ද මේ වන විට ඊට අදාළ කැමැත්ත පළ කර තිබෙනවා.\nජපානය, ප්‍රංශය, කොරියාව, ජර්මනිය, ඇමරිකා එක්සත් ජනපදය, ස්පාඤ්ඤය, නෙදර්ලන්තය, රුසියාව, ස්වීඩනය, ඔස්ටි්‍රයාව, කැනඩාව, මහා බි්‍රතාන්‍යය, ඩෙන්මාර්කය, බෙල්ජියම සහ ඕස්ටේ්‍රලියාව පැරිස් සමාජයේ සාමාජික රටවල්.\nඑසේම මෙරට ප්‍රධාන ණය හිමියෙකු වන චීනය සමඟ ද ණය ප්‍රතිව්‍යුහගතකරණය සම්බන්ධයෙන් මේ වන විට සාකච්ඡා සිදු කෙරෙනවා.\nජාත්‍යන්තර මූල්‍ය අරමුදල සමඟ විස්තීරණ ණය පහසුකමක් ලබාගැනීම සඳහා කාර්ය මණ්ඩල මට්ටමේ එකඟතාවක් පසුගිය වසරේ සැප්තැම්බර් මාසයේදී ඇති කරගත් අතර, එහි විධායක මට්ටමේ අනුමැතිය ලබාගැනීම සඳහායි මෙරට ණය ප්‍රතිව්‍යුහගතකරණය කිරීම අවශ්‍යතාවක් වී ඇත්තේ.\nමේ අතර ශ්‍රී ලංකාවේ නිල සංචිත පසුගිය දෙසැම්බරයට සාපේක්ෂව ජනවාරි මාසයේදී ඉහළ ගොස් තිබෙනවා.\nපසුගිය දෙසැම්බරයේ ඇමරිකානු ඩොලර් මිලියන 1,898ක් ලෙස පැවති නිල සංචිතය ජනවාරි මාසයේ දී ඇමරිකානු ඩොලර් මිලියන 2,120ක් ලෙස සටහන් වන බවයි ශ්‍රී ලංකා මහ බැංකුව සඳහන් කළේ.",
       "URL": "https://www.hirunews.lk/326938/පැරිස්-සමාජයෙන්-ණය-පිළිබඳ-මූල්‍ය-සහතිකයක්",
       "Category": "Local News",
       "Parent URL": "https://www.hirunews.lk/local-news.php?pageID=550"
}