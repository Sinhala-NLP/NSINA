{
       "Source": "hirunews",
       "Timestamp": "Wednesday, 31 March 2021 - 18:36",
       "Headline": "පොලිසියේ පහරදීමකින් සැමියා මියගිය බවට කාන්තාවකගෙන් චෝදනා (වීඩියෝ)",
       "News Content": "ගල්කිස්ස පොලිසිය සිදුකළ පහරදීමකින් තම සැමියා මියගිය බවට කළුබෝවිල ප්‍රදේශයේ කාන්තාවක් චෝදනා කරනවා.\nමෙලෙස මියගොස් ඇත්තේ 49 හැවිරිදි දෙදරු පියෙක්.\nකළුබෝවිල - පාසල් මාවතේ පදිංචි පුද්ගලයෙක් පසුගිය 18 වැනිදා ගල්කිස්ස පොලිසිය විසින් රත්මලාන ප්‍රදේශයේදී අත්අඩංගුවට ගෙන තිබුණේ ගංජා ළඟ තබා ගැනීමේ චෝදනාවකටයි.\nඔහු පසුදින අධිකරණයට ඉදිරිපත් කිරීමෙන් පසු ඇප මත මුදාහැරි අතර ඉන් පසු පොලීසිය විසින් පහර දුන් බව පවසමින් කලුබෝවිල රෝහලේ නේවාසිකව ප්‍රතිකාර ලබාගෙන තිබෙනවා.\nඉන් සුවය ලබා නිවසට පැමිණි ඔහු හදිසියේ ඇති වූ රෝගී තත්ත්වයක් හේතුවෙන් ඊයේ (30) අලුයම් කාලයේදී නැවත රෝහල් ගත කළා.\nපසුව අද(31) දා උදෑසන දකුණු කොළඹ ශික්ෂණ රෝහලේ ප්‍රතිකාර ලබමින් සිටි එම පුද්ගලයා ජීවිතක්ෂයට පත්වුණා.\nගල්කිස්ස වැඩබලන මහේස්ත්‍රාත් රත්නා ගමගේ මහත්මිය අද සවස රෝහලට පැමිණ මෘතදේහය පරීක්ෂා කිරීමෙන් අනතුරුව පශ්චාත් මරණ පරීක්ෂණයක්\nසිදුකරන ලෙස අධිකරණ වෛද්‍ය නිලධාරීවරයාට නියෝග කළා.\nපශ්චාත් මරණ  පරීක්ෂණය හෙට සිදු කිරීමට නියමිතයි.\nමේ සම්බන්ධයෙන් හිරු ප්‍රවෘත්ති කළ විමසීමකදී පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ මහතා පැවසුවේ පශ්චාත් මරණ පරීක්ෂණයේ තීරණය අනුව ඉදිරි විමර්ශන සිදු කෙරෙන බවයි.",
       "URL": "https://www.hirunews.lk/267138/පොලිසියේ-පහරදීමකින්-සැමියා-මියගිය-බවට-කාන්තාවකගෙන්-චෝදනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2049"
}