{
       "Source": "hirunews",
       "Timestamp": "Wednesday, 02 August 2023 - 14:53",
       "Headline": "උමාරාගේ ජාතික ගී ගායනය ගැන සොයන්න ස්වදේශ කටයුතු අමාත්‍යංශයේ කණ්ඩායමක් ක්‍රිකට් ආයතනයට  (වීඩියෝ)",
       "News Content": "ලංකා ප්‍රිමියර් ලීග් ක්‍රිකට් තරඟාවලියේ සමාරම්භක උත්සවයේදී ජාතික ගීය වෙනස් කර ගායනය කිරීම සම්බන්ධයෙන් විමර්ශනය කිරීම සඳහා රාජ්‍ය පරිපාලන, ස්වදේශ කටයුතු අමාත්‍යාංශයේ විමර්ශන ඒකකයේ නිලධාරින් කණ්ඩායමක් අද (02) ශ්‍රී ලංකා ක්‍රිකට් ආයතනයට ගොස් තිබෙනවා.\nඑම අමාත්‍යංශයේ ජ්‍යෙෂ්ඨ ප්‍රකාශකයකු සඳහන් කළේ විමර්ශන අංශය, ගායන ශිල්පිනි උමාරා සිංහවංශ ජාතික ගීය ගායනා කළ ආකාරය සහ ඊට පෙර ඇය පෙර පුහුණුවීම් සිදු කළ ආකාරය සම්බන්ධයෙන් මෙහිදී විමර්ශනය කරන බවයි.\nඑමෙන්ම, අද දිනයේදී අධ්‍යාපන අමාත්‍යංශයට ද ගොස් ජාතික ගීයේ තනුව පිළිබඳ අධ්‍යයනයක් සිදු කරන බව එම නිලධාරියා සඳහන් කළා.\nමීට අමතරව මේ සම්බන්ධයෙන් වන විමර්ශනයට අදාළව අද හෝ හෙට දිනයේදී ඇයව අමාත්‍යංශයට කැඳවීමට බලාපොරොත්තු වන බවයි රාජ්‍ය පරිපාලන, ස්වදේශ කටයුතු අමාත්‍යංශයේ අදාළ නිලධාරියා කියා සිටියේ.\nලංකා ප්‍රිමියර් ලීග් පන්දු වාර 20 ක්‍රිකට් තරගාවලියේ සිව්වැනි අදියරේ සමාරම්භක උත්සවය කොළඹ ආර්. ප්‍රේමදාස ක්‍රිඩාංගණයේදී පසුගිය ඉරිදා පස්වරුවේ පැවැත්වූ අතර මෙහිදී උමාරා සිංහවංශ ඔපෙරා ශෛලියෙන් නව ආරක් එක් කරමින් ඇය ජාතික ගීය ගායනා කළ අතර ඉන් අනතුරුවයි මතභේදාත්මක තත්ත්වය හටගත්තේ.",
       "URL": "https://www.hirunews.lk/343391/උමාරාගේ-ජාතික-ගී-ගායනය-ගැන-සොයන්න-ස්වදේශ-කටයුතු-අමාත්‍යංශයේ-කණ්ඩායමක්-ක්‍රිකට්-ආයතනයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=130"
}