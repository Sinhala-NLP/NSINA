{
       "Source": "hirunews",
       "Timestamp": "Saturday, 25 February 2023 - 19:45",
       "Headline": "මුදල් කාරක සභාවෙන් මයන්ත ඉවත් වන බවට කතානායක දැනුවත් කර නැහැ (වීඩියෝ)",
       "News Content": "රාජ්‍ය මුදල් කාරක සභාවේ සභාපතිවරයා ලෙස පත් වූ සමගි ජන බලවේගයේ පාර්ලිමේන්තු මන්ත්‍රී මයන්ත දිසානායක එම ධුරයෙන් ඉල්ලා අස් වන බවට දැනුම්දී ඇතැයි සමගි ජනබලවේගය ප්‍රකාශ කළා.\nකෙසේ වෙතත්, කතානායක මහින්ද යාපා අබේවර්ධන ප්‍රකාශ කළේ තමන්ට මෙතෙක් එවැනි දැනුම්දීමක් සිදුකර නොමැති බවයි.\nපාර්ලිමේන්තුවේ වාර අවසාන කිරීම හේතුවෙන් රාජ්‍ය මුදල් කාරක සභාවේ සභාපති තනතුර සඳහා නව සභාපතිවරයෙකු පත් කර ගැනීම ද සිදුවුණා.\nඑම ධුරයට විපක්ෂය විසින් ආචාර්ය හර්ෂ ද සිල්වා නම්කර තිබියදී, ආණ්ඩු පක්ෂය විසින් මයන්ත දිසානායකගේ නම යෝජනා කිරීමත් සමග ඒ සම්බන්ධයෙන් පාර්ලිමේන්තුව තුලද වාද විවාද ඇතිවුණා.\nපාර්ලිමේන්තුව ඊයේ රැස්වූ අවස්ථාවේදී කථානායක මහින්ද යාපා අබේවර්ධන කියා සිටියේ රාජ්‍ය මුදල් කාරක සභාවේ සභාපති ධුරයට මෙතෙක් කිසිවෙකුත් පත් කර නොමැති බවයි.\nඒ පිළිබඳව සළකා බැලීම පමණක් සිදුකර ඇති බවයි කථානායකවරයා සඳහන් කළේ.\nකෙසේ වෙතත්, සභාපති ධුරයෙන් ඉවත්වීමට බලපෑම් පැමිණියහොත් මයන්ත දිසානායක විපක්ෂයේ ස්වාධීන මන්ත්‍රීවරයෙකු ලෙස පාර්ලිමේන්තුවේ කටයුතු කිරීමට ඉඩ ප්‍රස්ථාව පවතින බවද දේශපාලන ආරංචි මාර්ග ඊයේ සඳහන් කළා.\nඑසේම, තමන් ඉල්ලා අස් නොවන බව මයන්ත දිසානායක මන්ත්‍රීවරයා ප්‍රකාශ කළේයැයි විපක්ෂයේ ප්‍රධාන සංවිධායක පාර්ලිමේන්තු මන්ත්‍රි ලක්ෂ්මන් කිරිඇල්ල ද ඊයේ හිරු ප්‍රවෘත්ති අංශය කළ විමසීමකදී කියා සිටියා.\nමෙවැනි තත්ත්වයක් තුලයි ඔහු එමගින් ඉල්ලා අස්වන බව සමගි ජනබලවේගයේ මහලේකම් පාර්ලිමේන්තු මන්ත්‍රී රංජිත් මද්දුම බණ්ඩාර ප්‍රකාශ කළේ.\nකෙසේ වෙතත්, කතානායක මහින්ද යාපා අබේවර්ධන අද මාතර දී මාධ්‍යවේදීන් විමසූ පැනයකට පිළිතුරු දෙමින් කියා සිටියේ මයන්ත දිසානායක මන්ත්‍රීවරයා එලෙස ඉවත් වන බව තමන්ට දැනුම්දීමක් සිදුකර නොමැති බවයි.",
       "URL": "https://www.hirunews.lk/328311/මුදල්-කාරක-සභාවෙන්-මයන්ත-ඉවත්-වන-බවට-කතානායක-දැනුවත්-කර-නැහැ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=513"
}