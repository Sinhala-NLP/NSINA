{
       "Source": "hirunews",
       "Timestamp": "Wednesday, 23 March 2022 - 7:49",
       "Headline": "ඇමරිකානු නියෝජිතවරිය අද ජනපති හමුවෙයි",
       "News Content": "ඇමරිකානු රාජ්‍ය දෙපාර්තමේන්තුවේ දේශපාලන කටයුතු පිළිබද උපලේකම් වික්ටෝරියා නුලන්ඩ් ඊයේ දිවයිනට පැමිණියා.\nපසුගිය දා ඇය දකුණු ආසියාතික කලාපයේ නිල සංචාරයක් ආරම්භ කළ අතර බංග්ලාදේශ සංචාරය නිමවා ඉන්දියාවේ සංචාරය කිරීමෙන් අනතුරුව යි ශ්‍රී ලංකාවට පැමිණියේ.\nනවදිල්ලි අගනුවර සිට ඉන්දීය ගුවන් සේවයට අයත් ඒ.අයි 281 දරන යානයෙන් ඇයත් සමඟ ඇමරිකානු රජයේ තවත් උසස් නිලධාරීන් පස් දෙනෙකු ද පැමිණි බවයි හිරු ගුවන් තොටුපළ වාර්තාකරු සඳහන් කළේ.\nඔවුන් පිළිගැනීම සඳහා ශ්‍රී ලංකාවේ ඇමරිකානු තානාපතිවරිය ගුවන් තොටුපළට පැමිණ සිටියා.\nමෙම සංචාරයේ දී ඇමරිකානු දෙපාර්තමේන්තුවේ දේශපාලන කටයුතු පිළිබද උපලේකම් වික්ටෝරියා නුලන්ඩ් ජනාධිපති ගෝඨාභය රාජපක්ෂ මෙන්ම විදේශ කටයුතු අමාත්‍ය මහාචාර්ය ජී.එල්. පීරිස් සහ එම අමාත්‍යාංශයේ ලේකම් මහාචාර්ය ජයනාත් කොළඹගේ හමුවීමට නියමිත යි.\nඑමෙන්ම ඇය කොළඹ වරායේ සංචාරයක යෙදී ව්‍යාපාරික ප්‍රජාව හමුවීමට ද නියමිත බවයි විදේශ අමාත්‍යාංශය සඳහන් කළේ.\nමේ අතර ඇයගේ සංචාරය පිළිබඳව මෙරට ඇමරිකානු තානාපති කාර්යාලයද නිවේදනයක් නිකුත් කර තිබුණා.\nඑහි සඳහන් වුණේ ඇමරිකානු උපලේකම්වරිය, රජය මෙන්ම ව්‍යාපාරික සහ සිවිල් සමාජ ප්‍රජාව හමුවීම සඳහා ශ්‍රී ලංකාවට පැමිණි බවයි.",
       "URL": "https://www.hirunews.lk/300151/ඇමරිකානු-නියෝජිතවරිය-අද-ජනපති-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1277"
}