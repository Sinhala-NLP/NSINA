{
       "Source": "hirunews",
       "Timestamp": "Tuesday, 25 January 2022 - 7:47",
       "Headline": "යතුරුපැදි සොරකමක සුලමුල හෙළි වෙයි",
       "News Content": "බඩල්ගම ප්‍රදේශයේ දී ඊයේ (24) සිදු කළ පොලිස් මෙහෙයුමකින් යතුරු පැදිවල එන්ජින් හා චැසි අංක වෙනස් කර ව්‍යාජ අංක තහඩු සවි කර අලෙවි කිරීමේ ජාවාරමකට සම්බන්ධ සැකකරුවෙකු අත් අඩංගුවට ගෙන තිබෙනවා.\nදිවයිනේ විවිධ ප්‍රදේශවල මාර්ග අසල නවතා ඇති යතුරුපැදි සූක්ෂ්ම ලෙස සොරාගෙන මෙම ජාවාරම සිදු කර ඇති බව යි වාර්තා වෙන්නේ.\nඅත් අඩංගුවට ගන්න විට සැකකරු සතු ව මාරවිල පොලිස් වසමේ ලුණුවිල ප්‍රදේශයේ දී සොරාගන්නා ලද ව්‍යාජ අංක තහඩු සවිකළ යතුරුපැදියක් ද තිබුණු බව පොලිසිය වාර්තා කරනවා.\nසැකකරු සම්බන්ධයෙන් වැඩිදුර විමර්ශන සිදු කිරීමේ දී සමාජ ජාලා වෙබ් අඩවිවල හා මුහුණු පොතේ දැන්වීම් පළ කර එමඟින් හඳුනා ගන්නා පුද්ගලයින්ට මෙම යතුරුපැදි අලෙවි කර ඇති බව යි වාර්තා වන්නේ.\nමෙලෙස අලෙවි කිරීමට සූදානම් කොට පොලිසිය විසින් සොයාගන්නා ලද යතුරුපැදි ගණන 06ක්.\nසැකකරු වයස අවුරුදු 26ක ගොඩිගමුව - බඩල්ගම ප්‍රදේසහ්‍යේ පදිංචිකරුවෙකු වන අතර, වැඩිදුර පරීක්ෂණ මනුෂ්‍ය ඝාතන හා සංවිධානාත්මක අපරාධ විමර්ශන කොට්ඨාසය විසින් සිදු කෙරෙනු ඇති.\nමේ අතර, ත්‍රීරෝද රථ, යතුරු පැදි හා පා පැදි යොදාගෙන රන්මාල කොල්ල කන පුද්ගලයෙජු ද ඊයේ (24) ගල්කිස්ස පොලිසිය විසින් අත් අඩංගුවට ගෙන තිබෙනවා.\nතෙලවල හංදිය බුදු පිළිමය අසලදි යි ඔහු මෙම සොරකම් සිදු කර ඇත්තේ.\nමොහුගේ මෙම කොල්ලකෑම්වලට තවත් පුද්ගලයෙකු ද සහාය වී ඇති අතර, ප්‍රධාන සැකකරුට මොරටුව මහේස්ත්‍රාත් අධිකරණය මඟින් නිකුත් කළ වරෙන්තු 03ක් ද ඇති බව වාර්තා වෙනවා.\nසැකකරු අද (25) මොරටුව මහේස්ත්‍රාත් අධිකරණයට ඉදිරිපත් කිරීමට නියමිත අතර ගල්කිස්ස පොලිසිය මඟින් වැඩිදුර පරීක්ෂණ සිදු කෙරෙනු ඇති.",
       "URL": "https://www.hirunews.lk/295058/යතුරුපැදි-සොරකමක-සුලමුල-හෙළි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1401"
}