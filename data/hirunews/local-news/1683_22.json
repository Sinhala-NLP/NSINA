{
       "Source": "hirunews",
       "Timestamp": "Saturday, 18 September 2021 - 13:08",
       "Headline": "සුරාසැල් විවෘත කිරීම ගැන වෛද්‍යවරුන්ගේ විරෝධය (වීඩියෝ)",
       "News Content": "ඊයේ (17) පස්වරුවේ මෙන් අද (18) පෙරවරුවේත් දිවයිනේ ප්‍රදේශ රැසක මත්පැන් අලෙවිසැල් විවෘත කර තිබූ ආකාරයක් දක්නට ලැබුණා.\nකෙසේ වෙතත් මෙලෙස මත්පැන් අලෙවිසැල් විවෘත කිරීමට විරෝධය පළ කරන බවයි වෛද්‍යවරු කියා සිටියේ.\nඊයේ දිනයේ මත්පැන් අලෙවිසැල් විවෘත කිරීමත් සමඟ රාත්‍රිය වනතුරුම එම අලෙවිසැල් ඉදිරිපිට නිරෝධායන නීති කිසිදු ගණනකට නොගනිමින් දිගු පෝලිම් දක්නට ලැබුණා.\nසුපිරි වෙළඳසැල්වලද මත්පැන් අලෙවිසැල් විවෘත කර තිබූ අතර, ඒවායේද දක්නට ලැබුණේ දිගු පෝලිම්.\nවවුනියාව ප්‍රදේශයේ මත්පැන් අලෙවිසැල් විවෘත කිරීමත් සමඟ මහජන සෞඛ්‍ය පරීක්ෂකවරුන් පැමිණ ඒවා වසා දැමීමට පියවර ගත්තා.\nඑහිදී මත්පැන් මිලදී ගැනීමට පැමිණි පුද්ගලයින් කිහිපදෙනෙකුද පොලිසිය අත්අඩංගුවට ගනු ලැබූ බවයි වාර්තා වුණේ.\nමත්පැන් මිලදී ගැනීමට පැමිණි පුද්ගලයින් අත්අඩංගුවට ගත් බවට වාර්තා වුව ද මත්පැන් අලෙවිසැල් විවෘත කළ පුද්ගලයින් හෝ ඊට අවසර ලබාදුන් පුද්ගලයින්ට නීතිය ක්‍රියාත්මක වූ බවට මෙතෙක් තොරතුරු වාර්තා වී නැහැ.\nඑසේම අද දිනයේත් ප්‍රදේශ කිහිපයක මත්පැන් අලෙවිසැල්වලට මත්පැන් ගබඩා කිරීම සඳහා ලොරි රථ පැමිණ තිබූ ආකාරයක්ද දක්නට ලැබුණා.\nකෙසේ වෙතත් මත්පැන් අලෙවිසැල් විවෘත කිරීමට අවසර ලබාදුන්නේ කවුරුන්ද යන්න පිළිබඳව මෙතෙක් අනාවරණ වී නැහැ.\nමේ සම්බන්ධයෙන් සුරාබදු දෙපාර්තමේන්තුවෙන් විමසීමට අප කිහිපවිටක් උත්සාහ කළ අතර, එහි වගකිවයුතු නිලධාරීන් දුරකථනයට ප්‍රතිචාර දැක්වූයේ නැහැ.\nකෙසේ වෙතත් ඊයේ සුරා බදු දෙපාර්තමේන්තුව කියා සිටියේ අලෙවිසැල් විවෘත කිරීමට තම දෙපාර්තමේන්තුව අවසර ලබාදී නොතිබුණු බවයි.\nනියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් කියා සිටියේ මෙලෙස මත්පැන් අලෙවිසැල් විවෘත කිරීම හරහා යළි කොරෝනා වෛරසය ව්‍යාප්තවීමේ අවදානමක් පවතින බවයි.\nරජයේ වෛද්‍ය නිලධාරීන්ගේ සංගමයේ මාධ්‍ය කමිටු සාමාජික වෛද්‍ය ප්‍රසාද් කොළඹගේද කොළඹ අද (18) පැවති මාධ්‍ය හමුවකදී ඒ සම්බන්ධයෙන් සිය විරෝධතාව පළ කළා.\nමේ අතර නිරෝධායන ඇඳිරි නීතිය යළි දීර්ඝ කිරීමත් සමඟ ආර්ථික මධ්‍යස්ථාන පෙර පැවති ආකාරයටම පවත්වාගෙන යෑමට තීරණය කර තිබෙනවා.\nකෘෂිකර්ම රාජ්‍ය අමාත්‍යාංශය සඳහන් කළේ දිවයිනේ සියලු ආර්ථික මධ්‍යස්ථාන ඒ අනුව පොහොය දිනයේ හැර සෙසු  සෑම දිනකම විවෘතව පවතින බවයි.",
       "URL": "https://www.hirunews.lk/282562/සුරාසැල්-විවෘත-කිරීම-ගැන-වෛද්‍යවරුන්ගේ-විරෝධය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1683"
}