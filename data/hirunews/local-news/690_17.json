{
       "Source": "hirunews",
       "Timestamp": "Saturday, 03 December 2022 - 19:53",
       "Headline": "ඩුබායි සුද්දාගෙන් ඕමාන තානාපති කාර්යාලයේ කුෂාන් ගැන පැය 9 ක සාක්ෂියක් (වීඩියෝ)",
       "News Content": "අත්අඩංගුවට ගෙන රක්ෂිත බන්ධනාගාර ගත කර සිටින ඕමානයේ ශ්‍රී ලංකා තානාපති කාර්යාලයේ තුන්වන ලේකම් ලෙස කටයුතු ඊ.කුෂාන් සම්බන්ධයෙන් නිශ්ශංක ප්‍රියදර්ශන හෙවත් ඩුබායි සුද්දා අපරාධ පරීක්ෂණ දෙපාර්තමේන්තුවට පැය 9 ක ප්‍රකාශයක් ලබා දී තිබෙනවා.\nඑම දෙපාර්තමේන්තුවේ තැනැත්තන් වෙළඳාම, ජාවාරම් විමර්ශන සහ සමුද්‍රීය අපරාධ විමර්ශන කොට්ඨාසයට ඩුබායි සුද්දා පසුගිය දිනෙක මෙම ප්‍රකාශය ලබා දී ඇත්තේ ඊ.කුෂාන් සම්බන්ධයෙන් සිදු කරන විමර්ශනට අදාළව සාක්ෂියක් ලෙසයි.\nඩුබායි සුද්දා මැදපෙරදිග වසර 3 ක කාලයක් රැකියාවක නිරත වී ඇති අතර, එම කාලය තුළ ඔහු දැන ගත් තොරතුරු ද ඇතුළත්ව අදාළ සාක්ෂි ලබා දී ඇති බව සඳහන්.\nඕමානයේ මිනිස් ජාවාරම් සම්බන්ධයෙන් ඩුබායි සුද්දා නමැත්තා පසුගිය කාලය තුල මාධ්‍ය ඔස්සේ තොරතුරු රැසක් අනාවරණ කළ අතර, පසුගිය නොවැම්බර් 29 වනදා තැනැත්තන් වෙළඳාම, ජාවාරම් විමර්ශන සහ සමුද්‍රීය අපරාධ විමර්ශන කොට්ඨාශය වෙත කැඳවනු ලැබුවේ එම අනාවරණයන් සම්බන්ධයෙන් ඔහුගෙන් ප්‍රකාශ ලබා ගැනීම සඳහායි.\nමේ අතර, මොහු විදේශ ගතවීමට පෙර මෙරට පැවිදිව සිට පසුව උපැවදි වූ අයෙකු බවට ද තොරතුරු වාර්තා වනවා.\nමේ අතර, විදේශ රැකියා නියෝජිත ආයතන 400ක් තහනම් කර ඇති බව විදේශ රැකියා අමාත්‍ය මනූෂ නානායක්කාර ප්‍රකාශ කළා.\nකම්කරු අමාත්‍යාංශ වැයශීර්ෂය පිළිබඳ කාරක සභා අවස්ථා විවාදයට එක්වෙමිනුයි අමාත්‍යවරයා මේ බව කියා සිටියේ.\nසංචාරක වීසා හරහා පුද්ගලයන් විදේශගත කිරීම සම්බන්ධයෙන් තොරතුරු ලබාදීමට අපොහෝසත් වීම හේතුවෙන් මෙම රැකියා නියෝජිතායතන තහනම් කළ බවයි ඔහු එහිදී කියා සිටියේ.\nමේ අතර මෙරට ඉතිහාසයේ වසරක් තුළ රැකියා සඳහා වැඩිම පිරිසක් විදෙස් ගත වූ වසර මෙය බවට පුරෝකතනය කළ හැකි බව විදේශ සේවා නියුක්ති කාර්යාංශය පවසනවා.\nඑහි නියෝජ්‍ය සාමාන්‍යාධිකාරි සෙනරත් යාපා හිරු ප්‍රවෘත්ති අංශය සමඟ අදහස් දක්වමින් කියා සිටියේ මෙම වසර අවසානය වනවිට ලක්ෂ 3 ඉක්මවූ පිරිසක් මෙරටින් පිටව යනු ඇති බවයි.",
       "URL": "https://www.hirunews.lk/321880/ඩුබායි-සුද්දාගෙන්-ඕමාන-තානාපති-කාර්යාලයේ-කුෂාන්-ගැන-පැය-9-ක-සාක්ෂියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=690"
}