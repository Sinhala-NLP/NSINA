{
       "Source": "hirunews",
       "Timestamp": "Thursday, 21 January 2016 - 14:18",
       "Headline": "විදේශිකයන්ට මෙරට රෝහල්වල වකුගඩු සැත්කම් නවතයි",
       "News Content": "මෙරට රජයේ රෝහල්වල සහ පෞද්ගලික රෝහල්වල විදේශිකයන්ට සිදුකෙරෙන වකුගඩු සැත්කම් තාවකාලිකව අත්හිටුවීමට සෞඛ්‍ය අමාත්‍යාංශය තීරණය කර තිබෙනවා.\nසෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහීපාල මේ බව කියා සිටියේ මෙරට වෛද්‍යවරුන් 6 දෙනෙකු වකුගඩු ජාවාරමට සම්බන්ධ බවට අනාවරණ වූ කරුණු සම්බන්ධයෙන් හිරු ප්‍රවෘත්ති අංශය කළ විමසීමකදියි.\nඉන්දීය මාධ්‍ය ඊයේ වාර්තා කළේ වකුගඩු ජාවාරමකට සම්බන්ධ මෙරට වෛද්‍යවරුන් 6 දෙනෙකුට එරෙහිව නඩු පැවරීමට කටයුතු කරන බවයි.\nකෙසේ වෙතත් මේ සම්බන්ධයෙන් පරීක්ෂණයක් සිදුකිරීම සඳහා කමිටුවක් පත් කර ඇති බව ද සෞඛ්‍ය සේවා අධ්‍යක්ෂ ජනරාල්වරයා සදහන් කළා.\nඉන්දියාව සහ ශ්‍රී ලංකාව අතර සිදුවන වකුගඩු ජාවාරමක් පිළිබදව 2012 වසරේදී මුල් වරට තොරතුරු වාර්තා වුණා.\nවකුගඩු බද්ද කිරීමට අවශ්‍ය ඉන්දීය රෝගීන් සඳහා තැරැව්කරුවන් මගින් ඉතා අධික මුදලකට ඉන්දීය ජාතිකයින්ගෙන්ම වකුගඩු ලබාගෙන එම සැත්කම් මෙරට පෞද්ගලික රෝහල්වලදී සිදුකර තිබෙනවා.\nමෙහි ප්‍රධාන තැරැව්කරුවා වන ඉන්දීය ජාතිකයා සහ ඔහුගේ සහයකයින් දෙදෙනෙකු හයිද්‍රාබාද් පොලීසිය මගින් අත්අඩංගුවට ගත් අතර ඔහු හෙළි කර ඇත්තේ මෙරට ප්‍රධාන පෙළේ පෞද්ගලික රෝහල් 4කදී ශ්‍රී ලාංකික වෛද්‍යවරුන් 6 දෙනා මෙම වකුගඩු බද්ද කිරීම සිදුකර ඇති බවයි.\nමෙම වකුගඩු ජාවාරමට මෙරට වෛද්‍ය සංගමයක ප්‍රධානියෙකු ද සම්බන්ධ බවට චෝදනා කරන්නේ බහුවිධ අංශයන්හි නිපුණතා පූර්ණ වෛද්‍ය නිලධාරීන්ගේ සංගමයයි.\nමේ අතර මෙම සිද්ධිය සම්බන්ධයෙන් අද පැවැත්වෙන සිය විධායක කමිටු රැස්වීමේදී අවදානය යොමු කරන බව රජයේ වෛද්‍ය නිලධාරීන්ගේ සංගමය ප්‍රකාශ කළා.",
       "URL": "https://www.hirunews.lk/124446/විදේශිකයන්ට-මෙරට-රෝහල්වල-වකුගඩු-සැත්කම්-නවතයි",
       "Category": "Local News",
       "Parent URL": "https://www.hirunews.lk/local-news.php?pageID=5202"
}