{
       "Source": "hirunews",
       "Timestamp": "Tuesday, 21 July 2020 - 7:39",
       "Headline": "මහනුවර ඇසල මංගල්‍යයේ කප් සිටුවීම අද - කතරගම දේවාලයේ පෙරහැරත් ඇරඹේ (වීඩියෝ)",
       "News Content": "ඓතිහාසික මහනුවර ශ්‍රී දළදා මාළිගාවේ මෙවර ඇසළ මංගල්‍යයේ කප් සිටුවීම අද අලුයම යෙදුණු සුබ මොහොතින් සිදුකෙරුණා.\nසිව් මහා දේවාලවල කප් සිටුවීම සඳහා මහනුවර විෂ්ණු දේවාලය කරා කප සහිත පෙරහර වැඩම කරවීම සිදු කෙරුණේ ඊයේ පස්වරුවේයි.\nඒ අනුව මහනුවර ඇසළ මංගල්‍යයට අදාළව දේවාල අභ්‍යන්තර පෙරහැර 5ක් අද සිට පැවැත්වීමට නියමිතයි.\nඑසේම ඇසළ පෙරහැර මංගල්‍යයේ පළමු කුඹල් පෙරහැර මේ මස 25 වන දා ආරම්භ වන අතර එය මේ මස 29 අවසන් වනවා.\nපළමු රන්දෝලි පෙරහර වීථි සංචාරය කෙරෙන්නේ මේ මස 30 වන දායි.\nඅගෝස්තු 3 වන දා මහනුවර ඓතිහාසික ශ්‍රී දළදා මාළිගාවේ අවසන් රන්දෝලි පෙරහර වීථි සංචාරය කෙරෙනු ඇති.\nමෙවර පෙරහැර කටයුතු සියල්ල ජනතා සහභාගීත්වයකින් තොරව සිදුකෙරෙන බව මහනුවර ශ්‍රී දළදා මාළිගාවේ දියවඩන නිලමේ ප්‍රදීප් නිලංග දෑල මීට පෙර ප්‍රකාශ කර සිටියා.\nමේ අතර, ඓතිහාසික රුහුණු කතරගම මහා දේවාලයේ වාර්ෂික ඇසළ පෙරහර මංගල්‍යය ද සෞඛ්‍ය මාර්ගෝපදේශවලට අනුකූලව අද සිට ආරම්භ කෙරෙනවා.\nඒ අනුව අද කතරගම දේවාලයේ පළමු පෙරහැර පැවැත්වෙන අතර, අගෝස්තු මස 4 වනදා මැණික් ගෙඟ් දිය කැපීමෙන් මෙවර කතරගම ඇසළ මංගල්‍යය අවසන් වනු ඇති.\nකතරගම පෙරහැර පැවැත්වෙන කාලසීමාව පූර්ණ වශයෙන් මහජනතාවට ආගමික කටයුතු සඳහා සහභාගිවීමට හෝ නැරඹීමට අවස්ථාව හිමි නොවන බවයි රජයේ ප්‍රවෘත්ති දෙපාර්තමේන්තුව සඳහන් කළේ.",
       "URL": "https://www.hirunews.lk/246031/මහනුවර-ඇසල-මංගල්‍යයේ-කප්-සිටුවීම-අද-කතරගම-දේවාලයේ-පෙරහැරත්-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2570"
}