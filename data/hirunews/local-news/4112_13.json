{
       "Source": "hirunews",
       "Timestamp": "Tuesday, 23 January 2018 - 13:15",
       "Headline": "නිළ ඇඳුම් වවුචර්පත් චෝදනාවට ඇමති පිළිතුරු බඳී",
       "News Content": "2016 වසර සඳහා මුද්‍රණය කළ පාසල් නිළ ඇඳුම් වවුචර්පත්වලින් රුපියල් තිස් හතර කෝටි අනූ නව ලක්ෂ 60,756ක වටිනාකමකින් යුත් ප්‍රමාණයක් බෙදා හැර නොමැති බව විගනකාධිපති වාර්තාවකින් අනාවරණ වුණා.\n2016 වර්ෂයේ පාසල් ළමයින් හතලිස් තුන්ලක්ෂ 42,381 දෙනෙකුට රුපියල් දෙසිය 29 කෝටි අසූලක්ෂ 59,382ක පාසල් නිළ ඇඳුම් වවුචර් පත් මුද්‍රණය කර ඇති බවයි විගනකාධිපති දෙපාර්තමේන්තුවේ ප්‍රකාශකයෙකු සඳහන් කළේ.\nමෙම වවුචර්පත් සඳහා බැංකු මගින් රුපියල් විසි දෙකෝටියකට අධික මුදලක් නිදහස් කර තිබෙනවා.\nකෙසේ වෙතත්, මෙලෙස මුද්‍රණය කළ පාසල් නිළ ඇඳුම් වවුචර්පත්වලින් රුපියල් තිස් හතර කෝටි අනූ නව ලක්ෂ 60,756ක වටිනාකමකින් යුත් ප්‍රමාණයක් කලාප කාර්යාල සහ අමාත්‍යාංශයේ ඉතිරි වී තිබූ බවයි එම විගණන වාර්තාවේ සදහන්ව ඇත්තේ.\n2015 වර්ෂයේදී එක් ශිෂ්‍යයෙකු වෙනුවෙන් වැය කළ පාසල් නිළ ඇඳුම් වියදමට සාපේක්ෂව 2016 වසරේ පාසල් නිළ ඇඳුම් වවුචර් පත් ලබාදීමේදී එක් ශිෂ්‍යයෙකු වෙනුවෙන් වියදම සියයට 16.51කින් ඉහළ ගොස් තිබූ බව ද එම වාර්තාවේ දැක්වෙනවා.\nඅප මේ සම්බන්ධයෙන් අධ්‍යාපන අමාත්‍ය අකිල විරාජ් කාරියවසම්ගෙන් කළ විමසීමකදී ඔහු කියා සිටියේ පාසල් නිළ ඇඳුම් වවුචර්පත් ලැබී නොමැති බවට කිසිදු පැමිණිල්ලක් අධ්‍යාපන අමාත්‍යාංශය වෙත ලැබී නොමැති බවයි.",
       "URL": "https://www.hirunews.lk/181806/නිළ-ඇඳුම්-වවුචර්පත්-චෝදනාවට-ඇමති-පිළිතුරු-බඳී",
       "Category": "Local News",
       "Parent URL": "https://www.hirunews.lk/local-news.php?pageID=4112"
}