{
       "Source": "hirunews",
       "Timestamp": "Tuesday, 04 October 2022 - 8:00",
       "Headline": "රාජ්‍ය ඇමති සනත් නිශාන්තට එරෙහි ව විනිසුරු සංගමය නඩු මඟට",
       "News Content": "රාජ්‍ය අමාත්‍ය සනත් නිශාන්ත අධිකරණයට අපහාසයක් සිදු කර ඇති බැවින් ඒ පිළිබඳ විභාගයක් පවත්වා ඔහුට දඩුවම් පමුණුවන ලෙස ඉල්ලමින් අධිකරණ සේවා සංගමය අභියාචනාධිකරණය හමුවේ පෙත්සමක් ගොනුකර තිබෙනවා.\nඅදාළ පෙත්සම මගින් අධිකරණ සේවා සංගමය වැඩිදුරටත් පෙන්වා දී ඇත්තේ, අරගලයට සම්බන්ධ සැකරුවන්ට ඇප ලබාදීමේ ක්‍රියාවලිය පිළිබඳ පසුගිය අගෝස්තු මස 23 වනදා සිදු කළ විවේචනාත්මක ප්‍රකාශයක් තුළින් මොහු අධිකරණයට අපහාසයක් සිදු කර ඇති බව යි.\nදිවයිනේ සියලු‍ මහේස්ත්‍රාත්වරු සහ දිසා විනිසුරුවරු අධිකරණ සේවා සංගමයේ සාමාජිකත්වය දරනවා.\nඅගෝස්තු මස 23 වනදා මාධ්‍ය හමුවක දී රාජ්‍ය අමාත්‍යවරයා ගෝඨාගෝගම අරගලයට පහර දීමේ සිද්ධියේ සැකකරුවන්ට ඇප දීමේ දී මහේස්ත්‍රාත්වරුන් ක්‍රියාත්මක වූ ආකාරය පිළිබඳ අදහස් පළ කිරීමක් සිදු කර තිබුණා.\nඑම ප්‍රකාශය තුළින් රාජ්‍ය අමාත්‍යවරයා මහේස්ත්‍රාත්වරුන් සතු බලය අභියෝගයට ලක් කර ඇති බවත් මොහු අධිකරණයේ ගෞරවය හෑල්ලූවට ලක්කර ආණ්ඩුක්‍රම ව්‍යවස්ථාවේ 105 වගන්තිය යටතේ වරදක් සිදු කර ඇති බවත් අධිකරණ සේවා සංගමය ගොනු කළ පෙත්සමේ තවදුරටත් සඳහන්.",
       "URL": "https://www.hirunews.lk/316987/රාජ්‍ය-ඇමති-සනත්-නිශාන්තට-එරෙහි-ව-විනිසුරු-සංගමය-නඩු-මඟට",
       "Category": "Local News",
       "Parent URL": "https://www.hirunews.lk/local-news.php?pageID=826"
}