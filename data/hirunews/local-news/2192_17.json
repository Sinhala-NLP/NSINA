{
       "Source": "hirunews",
       "Timestamp": "Sunday, 24 January 2021 - 7:19",
       "Headline": "මහනුවර දිස්ත්‍රික්කයෙන් කොරෝනා ආසාදිතයින් වාර්තාවීමේ වැඩිවීමක් !",
       "News Content": "දැනට කොරෝනා ආසාදනය වී මියගොස් ඇති පුද්ගලයන්ගෙන් 178 දෙනෙකු පිරිමි පුද්ගලයන් වන අතර, කාන්තාවන් 100 දෙනෙකුද මියගොස් තිබෙනවා.\nවයස් කාණ්ඩ අනුව වැඩි පිරිසක් මියගොස් ඇත්තේ වයස අවුරුදු 61ත් 75 ත් අතර වයස් කාණ්ඩවල පසුවන්නන්.\nමේ අතර වසංගත රෝග විද්‍යා අංශ්‍ය සඳහන් කළේ කොළඹ, ගම්පහ සහ කළුතර යන දිස්ත්‍රික්කවලට අමතරව මහනුවර දිස්ත්‍රික්කයෙන්ද කොරෝනා ආසාදිතයින් වාර්තාවීමේ වැඩිවීමක් පෙන්නුම් කරන බවයි.\nඊයේ දිනය වනවිට මහනුවර දිස්ත්‍රික්කයෙන් මේ දක්වා කාලය තුළ කොරෝනා ආසාදිතයන් 2,137ක් වාර්තා වී තිබෙනවා.\nමීට අමතරව රත්නපුර දිස්ත්‍රික්කයෙන් කොරෝනා ආසාදිතයන් 1,080 දෙනෙකු සහ ගාල්ල දිස්ත්‍රික්කයෙන් ආසාදිතයින් 1,150 දෙනෙකු වාර්තා වී ඇති බවයි වසංගත රෝග විද්‍යා අංශය සඳහන් කළේ.\nදැනට බස්නාහිර පළාතෙන් පමණක් මේ දක්වා කාලය තුළ වාර්තා වී ඇති සමස්ත කොරෝනා ආසාදිතයන් සංඛ්‍යාව 37,317ක්.\nමේ අතර තවත් කොරෝනා මරණ දෙකක් ඊයේ වාර්තාවීමත් සමඟ මෙරට සමස්ත කොරෝනා මරණ සංඛ්‍යාව 280 දක්වා ඉහළ ගියා.\nරජයේ ප්‍රවෘත්ති දෙපාර්තමේන්තුව සඳහන් කළේ ගල්කිස්ස ප්‍රදේශයේ පදිංචි 69 හැවිරිදි පිරිමි පුද්ගලයෙකු සහ රනාල ප්‍රදේශයේ පදිංචි 82 හැවිරිදි කාන්තාවක් හෝමාගම මූලික රෝහලේදී මියගොස් ඇති බවයි.\nකොවිඩ් නියුමෝනියාව සහ වකුගඩු ආසාදනය ඔවුන්ගේ මරණයට හේතුව ලෙස දැක්වෙනවා.\nමේ අතර ඊයේ දිනයේදී තවත් කොරෝනා ආසාදිතයන් 724 දෙනෙකු මෙරටින් වාර්තාවීමත් සමඟ සමස්ත කොරෝනා ආසාදිත සංඛ්‍යාව 57,587 දක්වා ඉහළ ගියා.",
       "URL": "https://www.hirunews.lk/260546/මහනුවර-දිස්ත්‍රික්කයෙන්-කොරෝනා-ආසාදිතයින්-වාර්තාවීමේ-වැඩිවීමක්",
       "Category": "Local News",
       "Parent URL": "https://www.hirunews.lk/local-news.php?pageID=2192"
}