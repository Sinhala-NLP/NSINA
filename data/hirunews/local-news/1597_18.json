{
       "Source": "hirunews",
       "Timestamp": "Friday, 29 October 2021 - 14:45",
       "Headline": "මෙරට විදේශ අමාත්‍යවරයා සහ එක්සත් රාජධානියේ විදේශ ලේකම්වරයා අතර හමුවක්",
       "News Content": "විදේශ අමාත්‍ය මහාචාර්ය ජී. එල්. පීරිස් මහතා පොදු රාජ්‍ය මණ්ඩලීය හා සංවර්ධන කටයුතු පිළිබඳ එක්සත් රාජධානියේ රාජ්‍ය ලේකම් එළිසබෙත් ට්රුස් හමුවුණා.\nඒ පසුගියදා (26) විදේශ, පොදු රාජ්‍ය මණ්ඩලීය හා සංවර්ධන කාර්යාල පරිශ්‍රයේදීයි.\nසුදුසුකම් ලද ජනගහනයෙන් 82%ක් පමණ පූර්ණ එන්නත්කරණයට ලක් කිරීම හේතුවෙන්, ශ්‍රී ලංකාවේ ජන ජීවිතය නැවතත් සාමාන්‍ය තත්ත්වයට පත්වෙමින් ඇති බව අමාත්‍යවරයා විදේශ ලේකම් එළිසබෙත් ට්රුස් වෙත ප්‍රකාශ කළා.\nවසංගත කාල සීමාව තුළ බිඳ වැටුණු සංචාරක ව්‍යාපාරය සාමාන්‍ය අගයන්ගෙන් වැඩිදියුණු වෙමින් පවතින බවත්, අනෙකුත් ව්‍යාපාර ද එලෙසම වැඩිදියුණු වෙමින් පවතින බවත්, විදේශ අමාත්‍යවරයා විසින් දැනුම් දෙනු ලැබුවා.\nවසංගත තත්ත්වයේ උච්ඡතම අවස්ථාවේදීත් නම්‍යශීලී අයුරින් පවත්වා ගත් ශ්‍රී ලංකාවේ ඇඟලුම් කර්මාන්තය පුද්ගලික ආරක්ෂක උපකරණ (PPEs) වැනි වෙනත් අයිතමයන් ද, නිෂ්පාදනය කිරීම සඳහා යොමු වූ බවයි ඒ මහතා වැඩිදුරටත් ප්‍රකාශ කළේ.\nශ්‍රී ලංකාව - එක්සත් රාජධානිය අතර පවතින ද්වීපාර්ශ්වික සබඳතාව ඉතා ශක්තිමත් බවත්, දෙරට අතර පොදු ලක්ෂණ ගණනාවක් පවතින බවත්, ඒ අනුව ශක්තිමත් පදනමක් ගොඩනගාගත හැකි බව ද මෙහිදී අනාවරණය කෙරුණා.\nලංකාව යටත්විජිතයක් ලෙස පැවැතියදී, නිදහස දිනා ගැනීමට වසර 17කට පෙර ද ශ්‍රී ලාංකිකයින් සර්වජන ඡන්ද බලය භුක්තිවිඳිම තුළ ශ්‍රී ලංකාව ශක්තිමත්, එමෙන්ම දිගුකාලීනව සාක්ෂාත් කරන ලද ප්‍රජාතන්ත්‍රවාදී සම්ප්‍රදායක් ලෙස පෙන්වා දිය හැකි නිදසුනක් බවයි අමාත්‍යවරයා පෙන්වා දුන්නේ.\nනිදහස් සුව සේවාව හා විශ්වවිද්‍යාල මට්ටම දක්වා නිදහස් අධ්‍යාපනය ලබාදීම වැනි මානව සම්පත් සංවර්ධනය කිරීම වෙනුවෙන් ශ්‍රී ලාංකික රජයන් සිදුකර ඇති සාර්ථක ආයෝජන පිළිබඳ පෙන්වා දෙමින්, ශ්‍රී ලංකාවේ නිදහස් අධ්‍යාපනය හරහා බිහි වු ඇතැම් විද්වතුන් එක්සත් රාජධානියේ ආර්ථිකයට දායකත්වය ලබාදෙන බව ද මෙහිදී සාකච්ඡාවට ලක් කෙරුණා.\nවිදේශ ලේකම් එළිසබෙත් ට්රුස්, අමාත්‍ය මහාචාර්ය පීරිස් පළ කරන ලද අදහස් සමඟ එකඟ වූ අතර, ශ්‍රී ලංකාවට පැමිණීම ඇය වාසනාවක් සේ සලකන බවත්, දෙරටවල් තව තවත් ආයෝජනවල නිරත විය යුතු බවත් මෙහිදී ප්‍රකාශ කළා.\nශ්‍රී ලංකාව ද පාර්ශ්වකරුවෙකු බවට පත්කරගත හැකි අයුරින් එක්සත් රාජධානිය පුළුල් ආයෝජන කළඹක් වැඩිදියුණු කරමින් සිටින බවයි ඇය වැඩිදුරටත් සඳහන් කළේ.",
       "URL": "https://www.hirunews.lk/286403/මෙරට-විදේශ-අමාත්‍යවරයා-සහ-එක්සත්-රාජධානියේ-විදේශ-ලේකම්වරයා-අතර-හමුවක්",
       "Category": "Local News",
       "Parent URL": "https://www.hirunews.lk/local-news.php?pageID=1597"
}