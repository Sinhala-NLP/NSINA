{
       "Source": "hirunews",
       "Timestamp": "Saturday, 04 March 2023 - 15:04",
       "Headline": "සඟුන්ට පුදන අටපිරිකරයේ ප්‍රමිතිය ගැන පැමිණිල්ලක් (වීඩියෝ)",
       "News Content": "ප්‍රමිතියෙන් තොර අටපිරිකර සහ පූජාභාණ්ඩ අලෙවි කරන වෙළඳසැල් සොයා පාරිභෝගික අධිකාරියේ නිලධාරීන් නුගේගොඩ ප්‍රදේශයේ පරීක්ෂාවක නිරත වුණා.\nඒ, බෞද්ධ කටයුතු කොමසාරිස්වරයාගෙන් ලැබුණු පැමිණිල්ලක් අනුවයි.\nඅටපිරිකර හා පූජා භාණ්ඩ අලෙවියේදී වෙළෙඳුන් ප්‍රමිතිය පිළිබඳ කිසිදු තැකීමක් නොකරන කරන බවට බෞද්ධ කටයුතු කොමසාරිස්වරයා පාරිභෝගික කටයුතු පිළිබඳ අධිකාරිය වෙත පැමිණිල්ලක් සිදුකර තිබෙනවා.\nඒ අනුව, පාරිභෝගික කටයුතු පිළිබඳ අධිකාරියේ කොළඹ දිස්ත්‍රික් වැටලීම් ඒකකය මඟින් නුගේගොඩ ප්‍රදේශයේ අටපිරිකර අලෙවිසැල් පරීක්ෂා කිරීමක් සිදු කෙරුණා.\nපාරිභෝගික කටයුතු පිළිබඳ අධිකාරිය මඟින් 2015 නිකුත් කර ඇති ගැසට් පත්‍රයට අනුව අටපිරිකර, තනිපට සිවුර, දෙපට සිවුර , අඳනකඩය , පාත්‍රය සහ බඳ පටිය යන ද්‍රව්‍ය වල උපරිම සිල්ලර මිල නිෂ්පාදකයාගේ හෝ ආනයනකරුගේ තොරතුරු හා නිෂ්පාදිත දිනය සටහන් කිරිම අනිවාර්යයි.\nකෙසේ වෙතත් මෙම තොරතුරු ඇතුලත් නොකර භාණ්ඩ අලෙවි කරන වෙළඳසැල් හිමියන්ට දඩ නියම කිරීම ද මෙහිදී සිදුව තිබෙනවා.\nදඩ නියම කිරීමේදී තනි පුද්ගල ව්‍යාපාරයක් නම් රුපියල් 1000 සිට 10,000 දක්වා ද, සමාගමක් නම් රුපියල් 10,000 සිට ලක්ෂය දක්වා දඩ නියම කෙරෙන බවයි පාරිභෝගික කටයුතු පිළිබඳ අධිකාරිය සඳහන් කළේ.",
       "URL": "https://www.hirunews.lk/328976/සඟුන්ට-පුදන-අටපිරිකරයේ-ප්‍රමිතිය-ගැන-පැමිණිල්ලක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=498"
}