{
       "Source": "hirunews",
       "Timestamp": "Monday, 04 April 2022 - 16:14",
       "Headline": "කාල්ටන් ඉදිරිපිට විරෝධය පෑ පුරවැසියන්ට කඳුළු ගෑස්",
       "News Content": "තංගල්ල කාල්ටන් නිවස ඉදිරිපිට පැවති විරෝධතාව විසුරුවා හැරීම සඳහා පොලිසිය විසින් කඳුළු ගෑස් ප්‍රහාරයක් එල්ල කර තිබෙනව බව එහි සිටින හිරු ප්‍රවෘත්ති වාර්තාකරු සඳහන් කළා.\nඅද දහවල් විරෝධතාකරුවන් විශාල ප්‍රමාණයක් තංගල්ල නගර මධ්‍යයේ පිහිටි අග්‍රාමාත්‍ය මහින්ද රාජපක්ෂට අයත් කාල්ටන් නිවස දෙසට පැමිණීමට උත්සාහ දැරුවා.\nමේ අවස්ථාවේ දී කොළඹ කතරගම ප්‍රධාන මාර්ගය අවහිර කරමින් මාර්ග බාධක යොදා ඔවුන්ගේ ගමන වළක්වාලීමට පොලිසිය උත්සාහ දැරුව ද උද්ඝෝෂකයින්ගෙන් එල්ල වුණු දැඩි පීඩනය හමුවේ එම උත්සාහය සාර්ථක වුණේ නෑ.\nඉන් අනතුරු ව පිරිස කාල්ටන් නිවස පිහිටි පරිශ්‍රයට ඇතුළු වීමට උත්සාහ දැරීමත් සමඟ එම ස්ථානයේ දැඩි උණුසුම් තත්ත්වයන් මතු ව තිබෙනවා.\nමෙහි දී ප්‍රකෝපකාරී පිරිස් පාලනය කර පලවා හැරීම සඳහා කඳුළු ගෑස් ප්‍රහාරයක් එල්ල කර තිබෙනවා.\nකෙසේ වෙතත් අප වාර්තාකරු පැවසුවේ, තවමත් විරෝධතාකරුවන් තංගල්ල නගරයේ තැන් තැන්වල රැඳී සිටිමින් විරෝධතා දක්වන බව යි.\nමේ වනවිට තංගල්ල නගරයේ ආරක්ෂාව තර කිරීම සඳහා අතිරේක භට පිරිස් කැඳවා ඇති බවත් වාර්තා වනවා.",
       "URL": "https://www.hirunews.lk/301179/කාල්ටන්-ඉදිරිපිට-විරෝධය-පෑ-පුරවැසියන්ට-කඳුළු-ගෑස්",
       "Category": "Local News",
       "Parent URL": "https://www.hirunews.lk/local-news.php?pageID=1250"
}