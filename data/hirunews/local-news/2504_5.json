{
       "Source": "hirunews",
       "Timestamp": "Sunday, 23 August 2020 - 12:49",
       "Headline": "මෙරට පී.සී.ආර්. පරීක්ෂණ දෙලක්ෂය ඉක්මවයි - 31,000කගේ නිරෝධායනය අවසන් - සුවය ලැබූ සංඛ්‍යාව 2805 දක්වා ඉහළට (වීඩියෝ)",
       "News Content": "අද දිනයේදී කොරෝනා ආසාදිතයින් 7 දෙනෙකු සුවය ලබා රෝහල් වලින් පිටව ගොස් තිබෙනවා.\nඒ අනුව සුවය ලැබූ මුළු ආසාදිතයින් සංඛ්‍යාව 2,805ක් වන බවයි වසංගත රෝග විද්‍යා අංශය සඳහන් කළේ.\nතවදුරටත් රෝහල් ගතව ප්‍රතිකාර ලබන සංඛ්‍යාව 130 ක්.\nමේ අතර ශ්‍රී ලංකාවේ 12 වන කොරෝනා මරණය ඊයේ මැදියම් රැයේ වාර්තාවූයේ අයි.ඩි.එච්. හෙවත් ජාතික බෝවන රෝග විද්‍යායතනයෙන්.\nඉන්දියාවේ සිට පැමිණි 47 හැවිරිදි කාන්තාවක් කොවිඩ් 19 වෛරසය හේතුවෙන් එලෙස මියගිය බවයි එහි අධ්‍යක්‍ෂ වෛද්‍ය හසිත අත්තනායක හිරු ප්‍රවෘත්ති අංශයට ප්‍රකාශ කළේ.\nඇය පිළිකා රෝගයකින් මෙන්ම අධික රුධිර පීඩනයෙන් සහ දියවැඩියාවෙන්ද පෙලූනු තැනැත්තියක්.\nපසුගිය විසිවනදා ඉන්දියාවේ චෙන්නායි නුවර සිට පැමිණි ඇය ඉරණවිල කොවිඩ් 19 ප්‍රතිකාර මධ්‍යස්ථානයේ  සිට අයි.ඩී.එච්. රෝහලට මාරුකර  එවා තිබෙනවා.\nඑහි ප්‍රතිකාර ලබමින් සිටියදී ඇය මියයාමට අවසන් වශයෙන් හේතුවී ඇත්තේ හෘදයාබාධයක් බවයි රජයේ ප්‍රවෘත්ති අධ්‍යක්‍ෂ ජනරාල් නාලක කළුවැව සඳහන් කළේ.\nමෙලෙස ශ්‍රී ලංකාවෙන් කොරෝනා මරණයක් වාර්තාවූයේ දින 83 කට පසුවයි.\nමේ අතර මෙරට කොරෝනා ආසාදිතයින් සංඛ්‍යාව 2947 දක්වා ඉහළ ගොස් තිබෙනවා.\nඒ චෙන්නායි සිට පැමිණි දෙදෙනෙක්, කුවේට් සිට පැමිණි දෙදෙනෙක්, එක්සත් අරාබි එමීර් රාජ්‍යයේ සහ ඇමරිකාවේ සිට පැමිණි දෙදෙනෙක්, ඊයේ දිනයේදී ආසාදිතයන් ලෙස වාර්තා වීමත් සමගයි.\nඔවුන් විදෙස් ගතව සිට මෙරටට පැමිණ නිරෝධායනය වෙමින් සිටින පුද්ගලයින් බවයි වසංගත රෝග විද්‍යා ඒකකය සඳහන් කළේ.\nමේ අතර, නිරෝධායනය අවසන් කළ පුද්ගලයින් 161 දෙනෙකු අද දිනයේ සිය නිවෙස් බලා පිටත්ව ගොස් තිබෙනවා.\nඒ අනුව 31,173 දෙනෙකු මේ වනවිට සිය නිවෙස් බලා පිටත්ව ගොස් අවසන්.\nමේ වනවිට මධ්‍යස්ථාන 52 ක් තුළ තවදුරටත් නිරෝධායනයට ලක්වෙමින් සිටින පුද්ගලයින් සංඛ්‍යාව 7,304ක්.\nමේ අතර ඊයේ දිනය තුළ සිදුකරන ලද පී.සී.ආර්. පරීක්ෂණ 1,710ක් සමඟ මෙරට තුළ සිදුකර ඇති සමස්ත පී.සී.ආර්. පරීක්ෂණ සංඛ්‍යාව දෙලක්ෂ 2,907ක් බවයි කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළේ.\nඑමෙන්ම කටුනායක ගුවන් තොටුපල ආශ්‍රිතව සිදු කෙරෙන පී.සී.ආර්. පරීක්ෂණ ඉහළ නැංවීමට සෞඛ්‍ය අමාත්‍යාංශය සහ කොරෝනා මර්දන කමිටුව සමඟ පැවති සාකච්ඡාවේදී තීරණය කර ඇති බව ගුවන් සේවා හා අපනයන කලාප සංවර්ධන රාජ්‍ය අමාත්‍ය ඩී.වී. චානක ප්‍රකාශ කළා.\nඔහු කියා සිටියේ දිවයිනට පැමිණීමට අපේක්ෂාවෙන් සිටින ශ්‍රී ලාංකිකයින් ගෙන්වාගැනීමෙන් අනතුරුව ගුවන් තොටුපල විවෘත කිරීම සම්බන්ධයෙන් අවධානය යොමු කිරීමට නියමිත බවයි.\nකොරෝනා වසංගතය හේතුවෙන් දිවයිනට පැමිණීමට නොහැකිව  ඕස්ට්‍රේලියාව, එක්සත් අරාබි එමීර් රාජ්‍යය, කෙන්යාව සහ කටාර් රාජ්‍යවල රැදී සිටි ශ්‍රී ලාංකිකයින් 376 දෙනෙකුද අද අලූයම දිවයිනට පැමිණියා.\nඔවුන් කටුනායක සහ මත්තල ජාත්‍යන්තර ගුවන් තොටුපලවලින් දිවයිනට පැමිණි අතර, පී.සී.ආර්. පරීක්ෂණවලට ලක් කිරීමෙන් අනතුරුව නිරෝධායන කටයුතු සඳහා පිටත් කර යැවීමට පියවර ගෙන තිබෙනවා.\nඅද උදෑසනින් අවසන්වූ පැය 24 තුළ තවත් කොරෝනා ආසාදිතයන් 69,239ක් වාර්තාවීමත් සමඟ ඉන්දියාවේ සමස්ත ආසාදිත සංඛ්‍යාව මේ වනවිට තිස් ලක්ෂය ඉක්මවා තිබෙනවා.\nඉන්දීය සෞඛ්‍ය අමාත්‍යාංශය සඳහන් කළේ ඊයේ සිට මරණ 912ක් වාර්තාවීමත් සමඟ එරට මුළු කොරෝනා මරණ සංඛ්‍යාව 56,706 දක්වා ඉහළ ගොස් ඇති බවයි.",
       "URL": "https://www.hirunews.lk/248439/මෙරට-පී-සී-ආර්-පරීක්ෂණ-දෙලක්ෂය-ඉක්මවයි-31000කගේ-නිරෝධායනය-අවසන්-සුවය-ලැබූ-සංඛ්‍යාව-2805-දක්වා-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2504"
}