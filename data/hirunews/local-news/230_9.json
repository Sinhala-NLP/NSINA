{
       "Source": "hirunews",
       "Timestamp": "Wednesday, 28 June 2023 - 12:51",
       "Headline": "ගුරු හිඟයෙන් පාසල් 2000ක් වැසී යාමේ අවදානමක",
       "News Content": "ගුරු හිගය හේතුවෙන් සිසුන් 100ට වඩා අඩු පාසල් වැසීයාමේ තර්ජනයකට ලක්ව ඇති බව ලංකා ගුරු සංගමය පවසනවා.\nඑහි ප්‍රධාන ලේකම් ජෝශප් ස්ටාලින් අද (28) කොළඹ දී පැවති මාධ්‍ය හමුවකට එක්වෙමින් කියා සිටියේ එවැනි පාසල් 2000කට වැඩි සංඛ්‍යාවක් පවතින බවයි.\nමේ අතර, පොළොන්නරුව මහසෙන් විදුහලේ දෙමාපියන් සහ සිසුන් ගිරිතලේ - බකමූණ ප්‍රධාන මාර්ගය අවහිර කරමින් ඊයේ (27) විරෝධතාවක නිරත වූයේ ද මහසෙන් ප්‍රාථමික විද්‍යාලයේ ගුරු හිඟයට විසදුම් ලබාදෙන ලෙස ඉල්ලමින්.\nඑමෙන්ම, රක්වාන - දෙමුවාත මහ විද්‍යාලයේ ද ගුරු හිඟය හේතුවෙන් සිසුන්ගේ අධ්‍යයන කටයුතුවලට බලපෑම් එල්ල වී ඇති බව එම විදුහලේ දෙමාපියන් සහ ගුරුවරුන් පෙන්වා දෙනවා.\nලංකා ගුරු සංගමයේ ප්‍රධාන ලේකම් ජෝශප් ස්ටාලින් අද (27) පැවති මාධ්‍ය හමුවේ දී කියා සිටියේ ගුරු හිගය සදහා අධ්‍යාපන අමාත්‍යාංශය නිසි විසදුම් ලබා දීමට කටයුතු නොකිරීම මෙම තත්ත්වයට හේතුව බවයි.\nමේ අතර, අධ්‍යාපන අමාත්‍ය සුසිල් ප්‍රේමජයන්ත සහ එක්සත් ජනපදයේ නියෝජිතායතනයේ ප්‍රධාන ක්‍රියාකාරි නිලධාරින් මෙන්ම නියෝජ්‍ය පරිපාලක අංජලී කෞර් වොෂින්ටනයේ දී හමුව තිබෙනවා.\nඑහිදී මෙරට අධ්‍යාපන ක්ෂේත්‍රයේ සංවර්ධනය හා සහයෝගික අවශ්‍යතාවයන් පිළිබඳ සාකච්ඡා සිදුකළ බවයි අධ්‍යාපන අමාත්‍යාංශය නිවේදය කළේ.\nඅධ්‍යාපන අමාත්‍යවරයා මෙම සාච්ඡාවට සහභාගි වී ඇත්තේ කැනඩාවේ - වැන්කුවර් නගරයේ පැවැත්වෙන පොදුරාජ්‍ය මණ්ඩලීය අධ්‍යාපන සංසදයේ පාලක මණ්ල රැස්වීම් වලට සහභාගි වීමට යන අතරතුරදීයි.",
       "URL": "https://www.hirunews.lk/339345/ගුරු-හිඟයෙන්-පාසල්-2000ක්-වැසී-යාමේ-අවදානමක",
       "Category": "Local News",
       "Parent URL": "https://www.hirunews.lk/local-news.php?pageID=230"
}