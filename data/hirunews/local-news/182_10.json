{
       "Source": "hirunews",
       "Timestamp": "Saturday, 15 July 2023 - 13:44",
       "Headline": "දෙමෝදර පුවක් වගාකරුවන්ට නිසි මිලක් නොලැබීමෙන් දැඩ් පීඩාවට",
       "News Content": "පුවක් යනු අතීතයේ සිට මෙරට ආර්ථිකයට දායකත්වයක් දැක්වූ සුළු අපනයන බෝගයක්.\nඇල්ල දෙමෝදර කලාපයෙන් මෙවර විශාල පුවක් අස්වැන්නක් ලැබී තිබෙනවා.\nනමුත් නිසි මිලක් නොලැබීම හේතුවෙන් දෙමෝදර පුවක් වගාකරුවන් මේ වනවිට පත්ව ඇත්තේ දැඩි අසීරුතාවයකටයි.\nශ්‍රී ලංකාවේ වර්තමාන ආර්ථිකයට සුවිශාල රුකුලක් සපයන සුළු අපනයන බෝගයක් ලෙස පුවක් හැඳින්විය හැකියි.\nමෙරට පුවක් වගාව අන්තර්ජාතික මට්ටමින්ද කීර්තියක් ලබා තිබීමද විශේෂත්වයක් වන අතර පුවක් ගෙඩි මෙන්ම පුවක් කොළ පරිසර හිතකාමී නිෂ්පාදන සඳහා ද වර්තමානයේ බහුලව භාවිතා කෙරෙනවා.මේ හේතුවෙන් පුවක් වගාව ශීඝ්‍රයෙන් ප්‍රචලිත වෙමින් පවතිනවා. ඇල්ල ප්‍රාදේශීය ලේකම් කොට්ඨාසයට අයත් දෙමෝදර ආශ්‍රිත ප්‍රදේශවලින් මේ දිනවල විශාල පුවක් අස්වැන්නක් ලැබී තිබෙනවා\nකෙසේ වුවත් එම අස්වැන්න සාධාරණ මිලක් යටතේ අලෙවි කර ගැනීමට නොහැකිව පුවක් වගාකරුවන් මේ වනවිට දැඩි දුෂ්කරතාවට පත්ව සිටිනවා. අස්වැන්න පිටපළාත්වලට ගෙන යාමේදී ගැටලුසහගත තත්ත්වයක් මතුව ඇත්තේ අධික ප්‍රවාහන වියදම් දැරීමට සිදුවීම හේතුවෙන්.\nමෙම කාලවකවානුවේදී පුවක් මිල විශාල ලෙස ඉහළ යායුතුව තිබුණද මෙම තත්ත්වය යටතේ ඉතා අඩු මිලක් යටතේ සිය අස්වැන්න විකිණීමට වගාකරුවන් පෙළඹී ඇත්තේ සිය ආර්ථිකය අසීරු අඩියකට පත්වීම හේතුවෙන්. එමෙන්ම විවිධ පාර්ශ්ව විසින් කරුංකා මෙරටට ගෙන්වා ලංකාවේ පුවක් සමග මිශ්‍ර කර සිදුකරන ප්‍රතිඅපනයන ක්‍රියාවලිය හේතුවෙන් සිය කරුංකා සඳහාද නිසි මිලක් නොලැබෙන බවයි පුවක් වගාකරුවන් පෙන්වා දෙන්නේ.",
       "URL": "https://www.hirunews.lk/341297/දෙමෝදර-පුවක්-වගාකරුවන්ට-නිසි-මිලක්-නොලැබීමෙන්-දැඩ්-පීඩාවට",
       "Category": "Local News",
       "Parent URL": "https://www.hirunews.lk/local-news.php?pageID=182"
}