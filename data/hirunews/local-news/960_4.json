{
       "Source": "hirunews",
       "Timestamp": "Saturday, 06 August 2022 - 17:05",
       "Headline": "\"බරණ\" ඝාතනයට ඇල්ලූ පොලිස් කොස්තාපල්ට ඇප",
       "News Content": "කලාවැව බරණ හස්ථියා විදුලි සැර යොදා ඝාතනය කිරීමේ සිද්දියේ ප්‍රධාන සැකකරුව සිටි පොලිස් නිලධාරියා ඇප මත නිදහස් කර තිබෙනවා.\nඅද (06) ගල්කිරියාගම වනසත්ව අඩවි ආරක්ෂක කාර්යාලය මගිනුයි සැකකරු අත්අඩංගුවට ගෙන කැකිරාව මහේස්ත්‍රාත් අධිකරණය වෙත ඉදිරිපත් කර තිබුණේ.\nසැකකරු රුපියල් ලක්ෂ 02 බැගින් වූ ශරීර ඇප දෙකක් මත මුදා හැරීමට කැකිරාව වැඩ බලන මහේස්ත්‍රාත් පී.එම්. ගස්සාලි නියෝග කර තිබෙනවා.\nමෙම සැකකරු ගල්කිරියාගම පොලිස් ස්ථානයට අනුයුක්තව සේවය කරන පොලිස් කොස්තාපල්වරයෙක් වන අතර ගල්කිරියාගම උල්පතගම ප්‍රදේශයේ පදිංචිකරුවෙක්.\nසැකකාර පොලිස් කොස්තාපල්වරයා අද ගල්කිරියාගම වනසත්ව අඩවි ආරක්ෂක කාර්යාලයට පැමිණ භාරවීමෙන් පසු වනජීවි නිලධාරීන් විසින් අත්අඩංගුවට ගෙන තිබූ බව සඳහන්.\nසැකකාර පොලිස් කොස්තාපල්වරයා බරණ හස්ථියා ඝාතනයකර තිබූ දිනයේ එම ස්ථානයේ ආරක්ෂක කටයුතු සඳහා ද යොදවා තිබූ බව සිදුකළ විමර්ශණවලදී අණාවරනය වී ඇතැයි වනජිවි නිලධාරීන් පවසනවා.\nපසුගිය ජුලි මස 26 වැනිදින ගල්කිරියාගම උල්පතගම ප්‍රදේශයේ පිහිටි පෞද්ගලික ඉඩමකට යාබදව ජාතික නාමල් උයන රක්ෂිතයේ හිස් බිම් කොටසකදී බරණ හස්ථියා විදුලි සැර වද්දවා ඝාතනය කර තිබුණා.\nබරණ හස්ථියා කලාවැව ජාතික උද්‍යානයේ භාම්භීරත්වය ලෙස සත්ව ලෝලින් හැඳින්වූ අතර කලාවැව ජාතික උද්‍යානයට පැමිණෙන සංචාරකයන්ගේ දැඩි ආකර්ශණය දිනාගෙන සිටි සත්වයෙක්.\nමේ අතර මෙම ඝාතනයට අදාළව මීට පෙර අත්අඩංගුවට ගත් සැකකරුවන් තුන්දෙනෙකු ද පසුගිය 31 වනදා  ඇප මත නිදහස් කෙරුණා.\nඑක් අයෙකුට රුපියල් ලක්ෂය බැගින් වූ ශරීර ඇප දෙකක් මත ඔවුන් නිදහස් කිරීමටයි කැකිරාව දිසා මහේස්ත්‍රාත් අධිකරණය නියෝග කළේ.",
       "URL": "https://www.hirunews.lk/312085/බරණ-ඝාතනයට-ඇල්ලූ-පොලිස්-කොස්තාපල්ට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=960"
}