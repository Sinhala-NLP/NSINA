{
       "Source": "hirunews",
       "Timestamp": "Tuesday, 19 January 2021 - 7:22",
       "Headline": "පාර්ලිමේන්තුවේ තවත් 60කට පී.සී.ආර්. - අද සහ හෙට පමණක් පාර්ලිමේන්තුව රැස්වේ",
       "News Content": "පාර්ලිමේන්තු කාර්ය මණ්ඩලයේ තවත් 60 දෙනෙකුට පමණ පී.සී.ආර්. පරීක්ෂණ සිදුකර තිබෙනවා.\nඊයේ (18) මෙම පරීක්ෂණ සිදුකර ඇති අතර, එහි ප්‍රතිඵල අද (19) ලැබීමට නියමිතයි.\nමීට පෙර ද මැති ඇමතිවරුන් ඇතුලු පාර්ලිමේන්තුවේ කාර්ය මණ්ඩලයේ 943 දෙනෙකුට පී.සී.ආර්. පරීක්ෂණ සිදුකර තිබුණා.\nඒ, රාජ්‍ය අමාත්‍ය දයාසිරි ජයසේකර, අමාත්‍ය වාසුදේව නානායක්කාර සහ පාර්ලිමේන්තු මන්ත්‍රී රවුෆ් හකීම් කොරෝනා ආසාදිතයන් බවට හඳුනාගැනීමත් සමඟයි.\nකෙසේ වෙතත් එම පී.සී.ආර්. පරික්ෂණවලදී පාර්ලිමේන්තු කාර්ය මණ්ඩලයේ පස්දෙනෙකුට සහ පිටත ආරක්ෂකයින් සිව්දෙනෙකුට කොරෝනා ආසාදනය වී ඇති බවට තහවුරු වුණා.\nමේ අතර කොරෝනා ආසාදනය වී ඇති බවට ඊයේ හඳුනාගත් රාජ්‍ය අමාත්‍ය පියල් නිශාන්ත පසුගියදා පැවති පාර්ලිමේන්තු සැසිවාරයට සහභාගි වී නොමැති බවට තහවුරු වී තිබෙනවා.\nඊයේ සිදුකළ රැපිඩ් ඇන්ටිජන් පරීක්ෂාවකදී රාජ්‍ය අමාත්‍යවරයාට කොරෝනා ආසාදනය වී ඇති බවට තහවුරු වුණා.\nරාජ්‍ය අමාත්‍යවරයාට මෙන්ම ඔහුගේ බිරිඳට සහ දියණියට වෛරසය ආසාදනය වී ඇති බවට තහවුරු වී තිබෙනවා.\nතමන් ඇතුලු පිරිස කොග්ගල පිහිටි හෝටලයක නිරෝධායනය වෙමින් සිටින බවයි රාජ්‍ය අමාත්‍යවරයා අප කළ විමසීමකදී සඳහන් කළේ.\nකෙසේ වෙතත් ඊයේ සිදුකළ ඇන්ටිජන් පරීක්ෂාවෙන් සිය පුතුට, රියදුරාට, ආරක්ෂක නිලධාරීන්ට සහ ලේකම්වරුන්ට වෛරසය ආසාදනය වී නොමැති බව තහවුරු වූ බවයි ඔහු කියා සිටියේ.\nමේ අතර රාජ්‍ය අමාත්‍යවරයාට කොරෝනා ආසාදනය වී ඇති බවට තහවුරු වීමත් සමඟ අධ්‍යාපන අමාත්‍ය මහාචාර්ය ජී.එල්. පීරිස්ද ඊයේ සිට ස්වයං නිරෝධායනයට යොමුවුණා. ඒ ඔහු රාජ්‍ය අමාත්‍යවරයාගේ ආශ්‍රිතයෙකු  වීම හේතුවෙන්.\nමෙවන් පසුබිමක මෙම සතියේ පාර්ලිමේන්තු රැස්වීම් දින දෙකකට සීමා කිරීමට පාර්ලිමේන්තු කටයුතු පිළිබඳ තේරීම් කාරක සභාව ඊයේ තීරණය කළා.\nඒ අනුව අද සහ හෙට සෞඛ්‍ය ආරක්ෂිත ක්‍රමවේදවලට අනුව පාර්ලිමේන්තු රැස්වීම් පැවැත්වෙනු ඇති.\nඅද පෙරවරු 10 ට ආරම්භ වන පාර්ලිමේන්තු රැස්වීමේදී  විශේෂ වෙළඳ භාණ්ඩ බදු පනත යටතේ නියමයන් හයක් සහ රේගු ආඥාපනත යටතේ යෝජනාවක් විවාදයට ගැනීමට නියමිතයි.\nඑමෙන්ම වාචික පිළිතුරු අපේක්ෂාවෙන් යොමු කරන ප්‍රශ්න 10 කට පමණක් සීමා කර තිබෙනවා.",
       "URL": "https://www.hirunews.lk/260080/පාර්ලිමේන්තුවේ-තවත්-60කට-පී-සී-ආර්-අද-සහ-හෙට-පමණක්-පාර්ලිමේන්තුව-රැස්වේ",
       "Category": "Local News",
       "Parent URL": "https://www.hirunews.lk/local-news.php?pageID=2203"
}