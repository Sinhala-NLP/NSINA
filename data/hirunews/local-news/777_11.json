{
       "Source": "hirunews",
       "Timestamp": "Wednesday, 26 October 2022 - 16:31",
       "Headline": "බෝ නොවන රෝග පිලිබද ජාතික කවුන්සිලය රැස්වෙයි",
       "News Content": "බෝ නොවන රෝග පිලිබද ජාතික කවුන්සිලය ඊයේ (25) සෞඛ්‍ය අමාත්‍ය ආචාර්ය කෙහෙලිය රඹුක්වැල්ලගේ ප්‍රධානත්වයෙන් සෞඛ්‍ය අමාත්‍යංශයේදී රැස්වුණා.\nබෝ නොවන රෝග පිළිබද ජාතික කවුන්සිලය 2017 වසරේ පිහිටුවනු ලැබු අතර එය රැස්වන්නේ මාස 6 කට වරක්.\nමෙහි සභාපති ධුරය දරන්නේ සෞඛ්‍ය අමාත්‍යවරයා වන අතර උපදේශකත්වය බෝ නොවන රෝග පිළිබද ජාතික කවුන්සිලය විසින් දරනු ලබනවා.\nමෙහිදී බෝ නොවන රෝග පාලනයට සිදු කළ හා දැනට සිදු කරගෙන යන මෙන්ම ඉදිරි ක්‍රියාකාරකම් සාකච්ජාවට හා සමාලෝචනයට ලක් කිරීමයි සිදුවන්නේ.\nබෝ නොවන රෝග පාලනය සදහා අවධානම් තත්ත්ව හදුනාගෙන ඒවා වැලැක්වීම සදහා සෞඛ්‍ය මෙන්ම සෞඛ්‍ය නොවන අංශයන්ගේ සාමුහික ප්‍රයත්නයක අවශ්‍යතාවය මෙහිදී මතුවී තිබෙනවා.\nඒ අනුව සෞඛ්‍ය අමාත්‍යංශය යටතේ පවතින සියලුම සේවා ස්ථානවල ආපන ශාලා ටෙන්ඩර් කැදවීමේ ක්‍රමවේදයේදී පිසින ලද බත් සදහා ලුණු එකතු කිරීම වැලැක්වීමට අවශ්‍ය ඉදිරි ක්‍රියා මාර්ග ගැනීමටත් මෙහිදී සාකච්ජා කෙරුණා.\nසෞඛ්‍ය විෂය අ.පො.ස සාමාන්‍ය පෙළ විෂයක් ලෙස ඇතුළත් කිරීම සම්බන්ධයෙන් අධ්‍යාපන අමාත්‍යංශයේ ලේකම් සමග වැඩිදුරටත් සාකච්ඡා කර අවශ්‍ය ඉදිරි ක්‍රියාමාර්ග ගන්නා ලෙසටයි සෞඛ්‍ය අමාත්‍ය කෙහෙලිය රඹුක්වැල්ල අමාත්‍යංශයේ ලේකම්වරයාට මෙහිදී උපදෙස් ලබා දුන්නේ.\nපිළිකා රෝග තත්ත්ව හදුනා ගැනීමටත්, ප්‍රතිකාර සිදු කිරීමටත්, අංග සම්පූර්ණ පිළිකා ප්‍රතිකාර මධ්‍යස්ථාන ප්‍රමුඛතාවය මත සෑම පළාතකම ස්ථාපිත කිරීමටත්, පවතින මූල්‍ය ක්‍රමවේද මනා කාර්යක්ෂම ලෙස යොදා ගෙන පිළිකා රෝගී සත්කාර සේවාව වැඩි දියුණු කිරීමටත් මෙහිදී අවධාරණය කෙරුණා.\nහෘද රෝග, ආඝාතය, පිළිකා, මානසික රෝග වැනි බෝ නොවන රෝග පාලනයට හා වළක්වා ගැනීමට ක්‍රියාත්මක කල යුතු කෙටි කාලීන හා දිගු කාලීන සැලැසුම් සකස් කිරීමත් ඊට අදාළ සමාලෝචන සිදු කර ඒ් පිළිබදව හැකි සෑම විටම තමන් දැනුවත් කරන ලෙසට ද සෞඛ්‍ය අමාත්‍යවරයා මෙහිදී නිලධාරීන්ට උපදෙස් ලබා දී තිබෙනවා.\nදුම්කොල සහ මධ්‍යසාර භාවිතය, ශාරිරික ක්‍රියාශීලිභාවය මද බව, අහිතකර ආහාර රටාව, පිළිකා සදහා පූර්ව පරීක්ෂණ සිදු කිරීම, රුධිර පීඩනය, රුධිර ගත කොලොස්ටරෝල් ප්‍රමාණය, රුධිරගත සීනි මට්ටම වැනි කරුණු පිළිබදව ජනතාව දැනුම්වත් කිරීම සදහා සෞඛ්‍ය අධ්‍යාපන වැඩසටහන් සිදු කිරීමටත්, ඒ සදහා ගතයුතු ක්‍රියාමාර්ග, පවතින ගැටලු ආදිය පිළිබඳවත් සාකච්ඡාවට ලක්වුණා.",
       "URL": "https://www.hirunews.lk/318892/බෝ-නොවන-රෝග-පිලිබද-ජාතික-කවුන්සිලය-රැස්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=777"
}