{
       "Source": "hirunews",
       "Timestamp": "Monday, 22 August 2022 - 18:15",
       "Headline": "ත්‍රස්තවාදය වැළැක්වීමේ පනත ක්‍රියාත්මක කිරීම සම්බන්ධයෙන් අමෙරිකාවෙන් නිවේදනයක්",
       "News Content": "ත්‍රස්තවාදය වැළැක්වීමේ පනත වැනි ජාත්‍යන්තර මානව හිමිකම් ප්‍රමිතීන්ට අනුකූල නොවන නීති භාවිතා කිරීම හේතුවෙන් ශ්‍රී ලංකාවේ ප්‍රජාතන්ත්‍රවාදය විනාශ වී යන බව අමෙරිකාවේ මෙරට තානාපති ජූලි චන්ග් පවසනවා.\nඇය මේ බව කියා සිටියේ ට්විටර් පණිවිඩයක් නිකුත් කරමින්.\nමේ අතර ඇය වැඩිදුරටත් සඳහන් කරන්නේ, ජනතාවගේ අදහස් ප්‍රකාශ කිරීමේ අයිතිය තහවුරු කරන ලෙස තමන් ශ්‍රී රජය දිරිමත් කරන බවයි.\nමේ අතර ත්‍රස්තවාදය වැලැක්වීමේ පනත (PTA) භාවිත කරමින් සමාජ ක්‍රියාකාරීන් කිහිප දෙනෙකු අත්අඩංගුවට ගැනීම සම්බන්ධයෙන් යුරෝපා සංගමයේ ශ්‍රී ලංකා කාර්‍යාලය ද ට්විටර් පණිවිඩයක් නිකුත් කරමින් සිය කනස්සල්ල පළ කිරීමට කටයුතු කළා.\nඑහි දී ඔවුන් කියා සිටියේ, ශ්‍රී ලංකාවේ මෑත කාලීන අත්අඩංගුවට ගැනීම්වල දී ත්‍රස්තවාදය වැළැක්වීමේ පනත (PTA) භාවිතා කිරීම පිළිබඳ වාර්තා පිළිබඳව තමන් කනස්සල්ලට ගනිමින් සිටින බවයි.\nපසුගිය 18 වැනි දා අන්තර් විශ්වවිද්‍යාල ශිෂ්‍ය බලමණ්ඩලය විසින් සංවිධානය කළ විරෝධතා පාහමනක් අතරතුර දී එහි (අවිශිබම) කැඳවුම්කරු වසන්ත මුදලිගේ, හෂාන් ජීවන්ත සහ පූජ්‍ය ගල්වැව සිරිධම්ම හිමියන් අත්අඩංගුවට ගැනීමට කටයුතු කිරීමේ සිද්ධිය සම්බන්ධ කරගනිමිනුයි යුරෝපා සංගමයේ ශ්‍රී ලංකා කාර්‍යාලය නිවේදනයක් නිකුත් කිරීමට කටයුතු කළේ.\nමීට අමතරව ඊයේ (21) එක්සත් ජාතීන්ගේ මානව හිමිකම් කවුන්සිලයේ මානව හිමිකම් ආරක්ෂකයින් පිළිබඳ විශේෂ නියෝජිත මේරි ලොව්ලර් ට්විටර් පණිවිඩයක් නිකුත් කරමින් කියා සිටියේ, අදාළ සමාජ ක්‍රියාකාරිකයන් අත්අඩංගුවට ගැනීමට කටයුතු කිරීම තමන් හෙළා දකින බවයි.\nකෙසේ වෙතත්, අන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු වසන්ත මුදලිගේ, හෂාන්ත ගුණතිලක සහ පූජ්‍ය ගල්වල සිරිධම්ම හිමියන් ත්‍රස්තවාදය වැළැක්වීමේ පනත යටතේ, දින 90ක් රඳවා තබා විමර්ශනය කිරීමට ආරක්ෂක අමාත්‍යවරයා ලෙස ජනාධිපති රනිල් වික්‍රමසිංහගේ අනුමැතිය ලැබී ඇති බව, පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිතීඥ නිහාල් තල්දූව අද(22) පස්වරුවේ ප්‍රකාශ කළා.",
       "URL": "https://www.hirunews.lk/313457/ත්‍රස්තවාදය-වැළැක්වීමේ-පනත-ක්‍රියාත්මක-කිරීම-සම්බන්ධයෙන්-අමෙරිකාවෙන්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=922"
}