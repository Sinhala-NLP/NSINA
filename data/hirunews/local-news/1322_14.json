{
       "Source": "hirunews",
       "Timestamp": "Wednesday, 02 March 2022 - 18:33",
       "Headline": "අපරීක්ෂාකාරීව ධාවනය කළ යතුරු පැදියක් කැබ් රථයක ගැටීමත් සමඟ බණ්ඩාරගම උණුසුම් වෙයි  (වීඩියෝ)",
       "News Content": "අද දහවල් බණ්ඩාරගම නගරයේ දී කැබ් රථයක් සහ යතුරු පැදියක් එකිනෙක ගැටීමත් සමගම දැඩි උණුසුම් තත්ත්වයක් ඇති වුනා.\nමෙහිදී යතුරුපැදිකරු අපරික්ෂාකාරී ලෙස මාර්ග නීති පවා උල්ලංඝනය කරමින් ධාවනය කළ යතුරු පැදිය කැබ් රථයේ ගැටී තිබෙනවා.\nඑහිදී යතුරු පැදිකරු කැබ් රථයේ රියැදුරු අසුනේ දොර විවෘත කර රියදුරුට පහර දෙන අවස්ථාවේ දී යතුරු පැදිකරුට තුවාල සිදු වී ඇති බවයි වාර්තා වන්නේ.\nකැබ් රථයේ රියැදුරුට පහර දීමෙන් නොනැවතුණු යතුරුපැදිකරු කැබ් රථයේ යතුරද ඔහු භාරයට ගෙන තිබුණා.\nඒ මොහොතේ කැබ් රථය වටකරගත් ඒ ආසන්නයේ ඉන්ධන හල වෙත පැමිණ සිටි බහුතරයක් දෙනා කැබ් රථ රියදුරුට පහර දීමට උත්සාහ කිරීමේදී රියදුරු කැබ් රථයේ දොර වසාගෙන ඒ තුලට වී සිට තිබෙනවා.\nඑම අවස්ථාවේදී එහි සිටි පිරිස් ප්ලාස්ටික් කෑන් වලින් සහ අතින් කැබ් රථයට පහර දී ඇති බවටයි වාර්තා වන්නේ.\nමද වෙලාවකට පසු බණ්ඩාරගම පොලිසියේ නිලධාරීන් සිද්ධිය හටගත් ස්ථානයට පැමිණි අතර කැබ් රථයේ යතුර යතුරු පැදිකරුගේ දියණිය භාරයේ තිබී ලබාගත්තද\nඑම යතුරට අලාභානි වී තිබීම හේතුවෙන් කැබ් රථය නැවත පණගැන්වීමට නොහැකි වී තිබෙනවා.\nඅනතුරුව පොලිස් නිලධාරින් සහ එහි සිටි පිරිස කැබ් රථය පොලිසිය වෙත තල්ලු කරගෙන රැගෙන යාමට කටයුතු කලා.\nමේ හේතුවෙන් බණ්ඩාරගම පානදුර මාර්ගයේ දැඩි රථ වාහන තදබදයක් ඇති වුනා.",
       "URL": "https://www.hirunews.lk/298502/අපරීක්ෂාකාරීව-ධාවනය-කළ-යතුරු-පැදියක්-කැබ්-රථයක-ගැටීමත්-සමඟ-බණ්ඩාරගම-උණුසුම්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1322"
}