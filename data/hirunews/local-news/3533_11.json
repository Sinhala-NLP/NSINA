{
       "Source": "hirunews",
       "Timestamp": "Saturday, 26 January 2019 - 18:59",
       "Headline": "පාර්ලිමේන්තු ගැටුම ගැන වාර්තාවේ තොරතුරු හෙළිවෙයි",
       "News Content": "පාර්ලිමේන්තුව තුළ පසුගියදා ඇති වූ ගැටුම්කාරි සිදුවීමට අදාළව චෝදනා ලබන මන්ත්‍රීවරුන්ට, පාර්ලිමේන්තු බලතල සහ වරප්‍රසාද පනත යටතේ ඇති කරුණු අනුව ඉදිරි පියවර ගන්නා බව ඒ සම්බන්ධයෙන් විමර්ශනය කළ කමිටුව ප්‍රකාශ කළා.\nපසුගිය වසරේ නොවැම්බර් මස 14,15 සහ 16 යන දිනවල පාර්ලිමේන්තුව තුළ ඇති වූ ගැටුම්කාරි තත්ත්වය සම්බන්ධයෙන් වාර්තාවක් ලබාදීම සදහා කතානායකවරයා කමිටුවක් පත් කරනු ලැබුවා.\nඑහි සභාපතිත්වය දරනු ලැබූවේ නියෝජ්‍ය කතානායක ආනන්ද කුමාරසිරි විසින්.\nකමිටුවේ සෙසු සාමාජිකයන් වූයේ අමාත්‍ය රංජිත් මද්දුම බණ්ඩාර, පාර්ලිමේන්තු මන්ත්‍රීවරුන් වන චමල් රාජපක්ෂ, චන්ද්‍රසිරි ගජධීර, මාවෙයි සේනාධිරාජා සහ බිමල් රත්නායකයි.\nකෙසේ වෙතත්, චමල් රාජපක්ෂ සහ චන්ද්‍රසිරි ගජධීර යන මන්ත්‍රීවරුන් එම කමිටුවේ කටයුතුවලට සම්බන්ධ වීම ප්‍රතික්ෂේප කර තිබුණා.\nමෙම කමිටුව සිය වාර්තාව ඉදිරිපත් කරනු ලැබුවේ අදාළ දින 3 තුළ සිදුවූ සිදුවීම් සම්බන්ධයෙන් පාර්ලිමේන්තු සභා ගැබ තුළ ඇති කැමරා සහ විද්‍යුත් මාධ්‍යවලින් ලබා ගත් සංස්කරණය නොකළ දර්ශන උපයෝගි කර ගනිමිනුයි.\nමේ අතර, පාර්ලිමේන්තුවේ සිදුවූ ගැටුමෙන් රුපියල් තුන්ලක්ෂ 25,000 ක හානි සිදුව ඇති අතර, ගැටුම පිළිබදව පාර්ලිමේන්තු මන්ත්‍රීවරුන් 59 කට චෝදනා එල්ල වන බව බී.බී.සී. සිංහල සේවය වාර්තා කළා.\nඑහි වැඩිදුරටත් සදහන් වූයේ එක්සත් ජනතා නිදහස් සන්ධානය නියෝජනය කරන මන්ත්‍රීවරුන් 54 දෙනෙකුත්, එක්සත් ජාතික පක්ෂය නියෝජනය කරන මන්ත්‍රීවරුන් 4 දෙනෙකුත්, ජනතා විමුක්ති පෙරමුණේ එක් මන්ත්‍රීවරයෙකුත් එම 59 දෙනා අතර සිටින බවයි.\nBBC සිංහල සේවය වාර්තා කර තිබෙන්නේ ඔවුන් අතරින් විවිධ චෝදනා යටතේ වැඩිම වාර ගණනක් නම සඳහන් වූ මන්ත්‍රීවරයා වන්නේ එක්සත් ජනතා නිදහස් සන්ධානයේ ගම්පහ දිස්ත්‍රික් පාර්ලිමේන්තු මන්ත්‍රී ප්‍රසන්න රණවීර මහතා බවයි.\nචෝදනා 12ක් ඉදිරියේ ඔහුගේ නම සඳහන් වන අතර ඉන් අනතුරුව වැඩිම චෝදනාවන්ට ලක් ව ඇත්තේ එම සන්ධානයේම ජොන්ස්ටන් ප්‍රනාන්දු සහ පද්ම උදයශාන්ත යන මන්ත්‍රීවරුන්.\nඑක්සත් ජාතික පක්ෂයේ පාර්ලිමේන්තු මන්ත්‍රීවරුන් වන පාලිත තෙවරප්පෙරුම සහ රන්ජන් රාමනායක යන මන්ත්‍රීවරුන්ට එරෙහිව නගා ඇති චෝදනාවක් වන්නේ පිහියක් වැනි යමක් අත දරා සිටීමයි.\nජනතා විමුක්ති පෙරමුණේ විජිත හේරත් මන්ත්‍රීවරයාවද මෙම වාර්තාව මඟින් චෝදනාවට ලක් කර ඇති අතර සභාව පැවැත්වෙන අවස්ථාවේදී සභාව හරහා ගොස් කතානායකවරයාට යමක් පැවසීම ඔහුට එල්ල කර ඇති චෝදනාවයි.\nමීට අමතරව සභාව මැදට පැමිණ කතානායකවරයාට අපහාස වන ආකාරයට කටයුතු කිරීම යන පොදු චෝදනාව එක්සත් ජනතා නිදහස් සන්ධාන මන්ත්‍රීවරුන් 54 දෙනාටම එල්ල කර තිබෙනවා.\nමෙම ගැටුම හේතුවෙන් පාර්ලිමේන්තුවේ දේපල වලට වූ හානිය බදු නොමැතිව රුපියල් 325000 ක් ලෙසටද අදාල වාර්තාවේ සඳහන් කර ඇති බව BBC  සිංහල සේවය වාර්තා කර තිබුණා.\nමේ අතර පාර්ලිමේන්තු සභා ගර්භයේ සිදු වන සිදුවීම් වලට එරෙහිව නඩු පැවරිය නොහැකි බවට වූ මතය අදාල වාර්තාවෙන් ප්‍රතික්ෂේප කර තිබීම විශේෂත්වයක්.\nඑම වරප්‍රසාදයට මන්ත්‍රීවරුන් හිමිකම් කියන්නේ සභාවේ අදහස් පළ කරන අවස්ථාවේදී මිස වෙනත් කටයුත්තකදී නොවන බව එම වාර්තාවේ සඳහන්.\nඑහෙයින් පාර්ලිමේන්තුව මඟින් හෝ ශ්‍රේෂ්ඨාධිකරණය මඟින් මෙම මන්ත්‍රීවරුන්ට දඬුවම් පැමිණ වීමට නිසි ක්‍රියාමාර්ග ගත යුතු බව අදාල වාර්තාව මඟින් නිර්දේශ කර ඇති බව BBC සිංහල සේවය වාර්තා කර තිබෙනවා.",
       "URL": "https://www.hirunews.lk/209097/පාර්ලිමේන්තු-ගැටුම-ගැන-වාර්තාවේ-තොරතුරු-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=3533"
}