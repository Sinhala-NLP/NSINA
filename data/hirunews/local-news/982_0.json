{
       "Source": "hirunews",
       "Timestamp": "Friday, 29 July 2022 - 19:52",
       "Headline": "සර්ව පාක්ෂික ආණ්ඩුවක් සඳහා එක්වන්නැයි ජනපතිගෙන් සියලු මන්ත්‍රීවරුන්ට ලිඛිත ඇරයුමක් (වීඩියෝ)",
       "News Content": "සර්ව පාක්ෂික ආණ්ඩුවක් සඳහා එක්වන ලෙස ජනාධිපති රනිල් වික්‍රමසිංහ සියලු පාර්ලිමේන්තු මන්ත්‍රීවරුන්ට ලිඛිතව ඇරයුම් කර තිබෙනවා.\nආර්ථික හා සාමාජීය ස්ථාවරත්වය ඇති කිරීම සඳහා වන ජාතික සර්ව පාක්ෂික වැඩපිළිවෙලක් ක්‍රියාත්මක කිරීම මැයෙන් ජනාධිපති රනිල් වික්‍රමසිංහ මහතා විසින් සියලු පාර්ලිමේන්තු මන්ත්‍රීවරුන් වෙත මෙම ලිපිය යොමු කර තිබෙනවා.\nරට මුහුණ පා ඇති ආර්ථික අර්බුදයට සමගාමීව රට තුළ නිර්මාණය වූ දේශපාලනික හා සාමාජීය අරාජිකත්වය මේ වන විට ක්‍රමයෙන් යථා තත්ත්වයට පත් කිරීමට රජය මහත් පරිශ්‍රමයක් දරමින් සිටින බවයි අදාළ ලිපියේ දැක්වෙන්නේ.\nකෙසේ වුවද පවතින අභියෝග ජය ගැනීම සඳහා පාර්ලිමේන්තුව නියෝජනය කරන සියලු දේශපාලන පක්ෂල විද්වත් කණ්ඩායම්ල සිවිල් සංවිධාන ආදී සියලුම පාර්ශ්වයන්ගේ සහභාගීත්වයෙන් වැඩපිළිවෙලක් ක්‍රියාත්මක කළ යුතු බව තම\nඅදහස බවයි ජනාධිපතිවරයා පෙන්වා දෙන්නේ.\nමේ මොහොතේ පොදු මහජනතාවගේ අභිප්‍රාය වන්නේ ද පාර්ලිමේන්තුව තුළ ඔවුන් නියෝජනය කරනු ලබන මහජන නියෝජිතයින් සියලු දෙනා පොදු වැඩපිළිවෙලක් ඔස්සේ රටේ ආර්ථික හා සමාජ අර්බුදයන්ට විසඳුම් සෙවීමට කටයුතු කිරීම බවත් එය රජයේ සහ මන්ත්‍රීවරුන්ගේ ද යුතුකමක් බවත් ජනාධිපතිවරයා සිය ලිපියෙන් පෙන්වා දී තිබෙනවා.\nඒ අනුව මෙම ජාතික වගකීම ඉටු කිරීම සඳහා 19 වැනි ආණ්ඩුක්‍රම ව්‍යවස්ථා සංශෝධනය සහ පාර්ලිමේන්තු අධීක්ෂණ කමිටු ක්‍රමය නැවත හඳුන්වාදීම ඇතුළු ඉදිරි පියවර පිළිබඳ පුළුල් සංවාදයක් ගොඩනැගීමට තමන් අදහස් කරන බැවින් ඒ සඳහා එකඟතාව කඩිනමින් යොමු කරන ලෙසද ජනාධිපතිවරයා සියලු මන්ත්‍රීවරුන්ගෙන් ඉල්ලා සිටිනවා.\nඅද උදෑසන සියලුම මන්ත්‍රීවරුන් වෙත ජනාධිපතිතුමා ලිඛිතව කරන ලද එම ආරාධනය පහත පරිදි වේ.\nආර්ථික හා සමාජයීය ස්ථාවරත්වය ඇති කිරීම සඳහා වන ජාතික සර්ව පාක්ෂික වැඩපිළිවෙලක් ක්‍රියාත්මක කිරිම.\nඅප රට මුහුණ පා ඇති ආර්ථික අර්බුදයට සමගාමීව රට තුල නිර්මාණය වු දේශපාලනික හා සමාජයීය අරාජිකත්වය මේ වන විට ක්‍රමයෙන් යථා තත්ත්වයට පත් කිරීම සඳහා රජය මහත් පරිශ්‍රමයක් දරමින් සිටී. ඒ අනුව, ක්‍රමවත් ආර්ථික ප්‍රතිසංස්කරණ වැඩසටහනක් ක්‍රියාත්මක කිරීම සඳහා වන මූලික සැලසුම් සකස් කරමින් පවතින අතර, ආර්ථික ස්ථාවරත්වය ඇති කිරීම සඳහා අවශ්‍ය මූලික පියවර ද ගනිමින් සිටින්නෙමු.\nකෙසේ වුව ද, අප හමුවේ පවතින අභියෝග සාර්ථකව ජය ගැනීම සඳහා පාර්ලිමේන්තුව නියෝජනය කරනු ලබන සියලු දේශපාලන පක්ෂ, විද්වත් කණ්ඩායම්, සිවිල් සංවිධාන ආදී සියලුම පාර්ශවයන්ගේ සහභාගීත්වයෙන් වැඩපිළිවෙළක් ක්‍රියාත්මක කළ යුතු බව මාගේ අදහසයි. මේ මොහොතේ පොදු මහජනතාවගේ අභිප්‍රාය වන්නේ ද පාර්ලිමේන්තුව තුල ඔවුන් නියෝජනය කරනු ලබන මහජන නියෝජිතයින් සියලුම දෙනා පොදු වැඩපිළිවෙළක් ඔස්සේ රටේ ආර්ථික හා සමාජ අර්බුදයන්ට පිළියම් සෙවීමට කටයුතු කිරීම වේ. එය රජයේ සහ ඔබතුමාගේ ද යුතුකමකි.\nඒ අනුව, මෙම ජාතික වගකීම ඉටු කිරීම සඳහා 19 වන ආණ්ඩුක්‍රම ව්‍යවස්ථා සංශෝධනය සහ පාර්ලිමේන්තු අධීක්ෂණ කමිටු ක්‍රමය නැවත හඳුන්වාදීම ඇතුලු ඉදිරි පියවර පිළිබඳව පුළුල් සංවාදයක් ගොඩනැගීමට මා අදහස් කරන අතර, ඒ සඳහා ඔබතුමාගේ/ පක්ෂයේ එකඟතාවය කඩිනමින් මා වෙත යොමු කරන මෙන් ගෞරවයෙන් ඉල්ලා සිටිමි.\nරනිල් වික්‍රමසිංහ\nජනාධිපති\nමේ අතර නව වැනි පාර්ලිමේන්තුවේ තෙවැනි සභාවාරය උත්සවාකාරයෙන් විවෘත කිරිමේ අවස්ථාවට සහභාගි වන්නැයි මහලේකම්ව සියලු මන්ත්‍රීවරුන්ට දැනුම්දිමක් සිදු කර තිබෙනවා.\nනව වැනි පාර්ලිමේන්තුවේ තෙවැනි සභාවාරය ජනාධිපති රනිල් වික්‍රමසිංහ විසින් අගෝස්තු මස 03 වැනිදා පෙරවරු 10.30ට උත්සවාකාරයෙන් විවෘත කිරිමට නියමිතයි.\nඑබැවින් එම අවස්ථාවට සහභාගි වන ලෙසටයි මහලේකම් ධම්මික දසනායක සියලු මන්ත්‍රීවරයන් වෙත ලිපියක් මගින් දැනුම් දී ඇත්තේ.\nනවවැනි පාර්ලිමේන්තුවේ තෙවැනි සභාවාරය ආරම්භ කිරිමට අදාළ ලිපි ලේඛණ පාර්ලිමේන්තුවේ නිල වෙබ් අඩවියේ\nwww.parlaiment.lk\nදැනටමත් උඩුගත කොට ඇති බවද මහලේකම්වරයා දන්වා සිටිනවා.\nඒ අනුව නවවැනි පාර්ලිමේන්තුවේ දෙවැනි සභාවාරය වාර අවසාන කරමින් ජනාධිපතිවරයා විසින් නිකුත් කරන ලද ප්‍රකාශනය ඇතුළත් 2022.07.28 දිනැති අංක 2290/35 දරන අති විශේෂ ගැසට් පත්‍රය, නවවැනි පාර්ලිමේන්තුවේ තෙවැනි සභා වාරය උත්සවාකාරයෙන් විවෘත්ත කිරීමට අදාළ පාර්ලිමේන්තුවේ න්‍යාය පත්‍රය සහ එදිනට අදාළ විස්තර සටහන මෙසේ පාර්ලිමේන්තු වෙබ් අඩවිය තුළින් පරිශීලනය කළ හැකි බවයි මහලේකම්වරයා දන්වා ඇත්තේ.",
       "URL": "https://www.hirunews.lk/311338/සර්ව-පාක්ෂික-ආණ්ඩුවක්-සඳහා-එක්වන්නැයි-ජනපතිගෙන්-සියලු-මන්ත්‍රීවරුන්ට-ලිඛිත-ඇරයුමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=982"
}