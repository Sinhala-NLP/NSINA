{
       "Source": "hirunews",
       "Timestamp": "Wednesday, 02 August 2023 - 19:40",
       "Headline": "උඩවලවට වතුර දෙන්න කඹ ඇඳිල්ල තවමත් - නම්‍යශීලි වන්නැයි බලශක්ති ඇමතිට ඉල්ලීම්",
       "News Content": "උඩවලව ඇතුළු අනෙකුත් ප්‍රදේශ සදහා සමනළ වැව ජලාශයෙන් ජලය නිකුත් නොකළ හොත් වගාවන්ට දැඩි හානියක් සිදුවන බව වාරිමාර්ග අමාත්‍ය රොෂාන් රණසිංහ පවසනවා.\nජනාධිපති මාධ්‍ය කේන්ද්‍රයේ අද පැවති මාධ්‍ය හමුවකට එක්වෙමින් ඔහු කියා සිටියේ අදාළ ජලය නිකුත් කිරීම සම්බන්ධයෙන් මෙතෙක් අවසන් තීරණයකට පැමිණ නොමැති බවයි.\nඋඩවලව ජලාශයේ ජලයෙන් අස්වද්දා ඇති කුඹුරු අක්කර 65,000ක් පමණ මෙම තත්ත්වය මත වගා හානි වීමේ අවධානමක් පවතින බව කෘෂිකර්ම අමාත්‍යාංශය ප්‍රකාශ කළා. මේ වන විට උඩවලව ජලාශයේ ජල මට්ටම පවතින්නේ සියයට 2 ක් වැනි පහත අගයකයි.\nකෙසේ වෙතත් අඛණ්ඩ විදුලිය ලබාදීමේ අවශ්‍යතාව ගැන සඳහන් කරමින් විදුලිබල හා බලශක්ති අමාත්‍ය කංචන විජේසේකර මෙතෙක් සමනල වැව ජලාශයෙන් උඩවලව ජලාශයට ජලය නිකුත් කිරීමට එකඟත්වය පළකර නැහැ.\nජනාධිපති මාධ්‍ය කේන්ද්‍රයේ අද පැවති මාධ්‍ය හමුවට එක්වෙමින් වාරිමාර්ග අමාත්‍ය රොෂාන් රණසිංහ කියා සිටියේ විදුලි නිෂ්පාදනයට මුල් තැන දෙමින් ජල ගැටළුව විසදිය යුතු බවට අමාත්‍ය මණ්ඩලයේදීද තීරණයකට එළඹි බවයි.\nපාර්ලිමෙන්තු මන්ත්‍රී එස් එම් චන්ද්‍රසේන සඳහන් කළේ එම ගොවීන්ට අනිවාර්යෙන් ජලය ලබා දිය යුතු බවයි.\nමේ අතර උඩවලව ජලාශයේ ජල මට්ටම පහළයාම හමුවේ සෙවනගල ලංකා සීනි සමාගමේ දෛනික නිෂ්පාදන කටයුතු නතර කිරීමට සිදුව ඇති බවද වාර්තා වනවා.",
       "URL": "https://www.hirunews.lk/343419/උඩවලවට-වතුර-දෙන්න-කඹ-ඇඳිල්ල-තවමත්-නම්‍යශීලි-වන්නැයි-බලශක්ති-ඇමතිට-ඉල්ලීම්",
       "Category": "Local News",
       "Parent URL": "https://www.hirunews.lk/local-news.php?pageID=129"
}