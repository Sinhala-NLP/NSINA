{
       "Source": "hirunews",
       "Timestamp": "Monday, 10 April 2023 - 15:59",
       "Headline": "පුංචි ඡන්දේ 25 වැනිදාට පවත්වන්න හැකියාවක් නැහැ -  ජානක වක්කුඹුර (වීඩියෝ)",
       "News Content": "පළාත් පාලන මැතිවරණය මේ මස 25 වනදාට පැවැත්වීමේ හැකියාවක් නොමැති බව පළාත් සභා හා පළාත් පාලන රාජ්‍ය අමාත්‍ය ජානක වක්කුඹුර ප්‍රකාශ කළා.\nඔහු මේ බව සඳහන් කළේ, ඡන්ද විමසීම සම්බන්ධයෙන් අග්‍රාමාත්‍යවරයා සහ මැතිවරණ කොමිසම අතර අද(10) පැවති සාකච්ඡාවෙන් අනතුරුව මාධ්‍ය වෙත අදහස් දක්වමින්.\nඅද පෙරවරු 11.30ට අග්‍රාමාත්‍ය කාර්යාලයේ දී පැවති සාකච්ඡාවට මැතිවරණ කොමිසමේ සභාපති නිතීඥ නිමල් පුංචිහේවා ඇතුළු කොමිසමේ නියෝජිතයින් එක් වුණා.\nපළාත් පාලන ඡන්ද විමසීම මාර්තු 9 වන දා පැවැත් වීමට මැතිවරණ කොමිසම තීරණය කර තිබූ අතර ඊට අවශ්‍ය මුදල් ප්‍රතිපාදන නොලැබීම හේතුවෙන් එය ලබන 25 වන දා දක්වා කල් තැබීමටයි පියවර ගනු ලැබුවේ.\nකෙසේ වෙතත් එදිනට ද පළාත් පාලන ඡන්ද විමසීම පැවැත්වීමට නොහැකි තත්වයක් මේ වන විට පවතින බවයි පළාත් සභා හා පළාත් පාලන රාජ්‍ය අමාත්‍ය ජානක වක්කුඹුර ප්‍රකාශ කළේ.\nමේ අතර අග්‍රාමාත්‍යවරයා සමඟ අද පැවති සාකච්ඡාවෙන් අනතුරුව මැතිවරණ කොමිසම හෙට රැස්වනවා.\nඉන් අනතුරුව ලබන 25 වන දිනට ඡන්ද විමසීම පවත්වන්නේද නැද්ද යන්න ප්‍රකාශයට පත් කරනු ඇති.\nමේ අතර ඉදිරියේ දී විපක්ෂයේ ප්‍රබලයින් 5 දෙනෙකු ඇතුළු 26 දෙනෙකු ආණ්ඩුවට එක්වීමට නියමිත බව ශ්‍රී ලංකා පොදුජන පෙරමුණේ, පාර්ලිමේන්තු මන්ත්‍රී ගුණතිලක රාජපක්ෂ මහනුවර අද පැවති මාධ්‍ය හමුවක දී සඳහන් කළා.",
       "URL": "https://www.hirunews.lk/332198/පුංචි-ඡන්දේ-25-වැනිදාට-පවත්වන්න-හැකියාවක්-නැහැ-ජානක-වක්කුඹුර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=422"
}