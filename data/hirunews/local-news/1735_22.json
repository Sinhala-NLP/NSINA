{
       "Source": "hirunews",
       "Timestamp": "Monday, 23 August 2021 - 15:55",
       "Headline": "හිෂාලිනී ජූඩ් දැරියගේ මරණය පිළිබඳ නඩු විභාගයේ පස්වන සැකකරු ලෙස රිෂාඩ් බදියුදීන් නම් කෙරේ (වීඩියෝ)",
       "News Content": "හිෂාලිනී ජූඩ් දැරිය මෙහෙකාර සේවයේ නිරතව සිටියදී පිළිස්සී මියයාමේ සිද්ධියට අදාළ නඩුවේ පස්වන සැකකරු ලෙස රිෂාඩ් බදියුදීන් මන්ත්‍රීවරයා අද (23) නම් කරණු ලැබුවා.\nඔහුගේ බිරිද ඇතුළු සැකකරුවන් සිව්දෙනා ලබන 06 වැනිදා තෙක් තවදුරටත් රක්ෂිත බන්ධනාගාර ගත කෙරුණු අතර හිෂාලිනී දැරියගේ දෙවන පශ්වාත් මරණ පරීක්ෂණ වාර්තාව ද අද (23) දිනයේ අධිකරණයට ඉදිරිපත් කෙරුණා.\nපාර්ලිමේන්තු මන්ත්‍රී රිෂාඩ් බදියුදීන්ගේ නිවසේ මෙහෙකාර සේවයේ යෙදී සිටි මෙම දැරිය පිළිස්සී මියයාමේ සිද්ධිය සම්බන්ධ නඩුව අද (23) යළි කැඳවනු ලැබුවේ කොළඹ අතිරේක මහේස්ත්‍රාත් රජීන්ද්‍රා ජයසූරිය හමුවේයි.\nමන්ත්‍රීවරයාගේ බිරිද ඇතුළු සැකකරුවන් සිව්දෙනා අද දිනය දක්වා රක්ෂිත බන්ධනාගාර ගත කර සිටි අතර පවතින කොවිඩ් අවදානම මත අද දිනයේත් සැකකරුවන් අධිකරණයට ඉදිරිපත් කෙරුණේ නැහැ.\nඅධිකරණය හමුවේ කරුණු දක්වමින් පැමිණිල්ල වෙනුවෙන් පෙනීසිටින නියෝජ්‍ය සොලිසිටර් ජනරාල් දිලීප පීරිස් සඳහන් කළේ රිෂාඩ් බදියුදීන් මන්ත්‍රීවරයා මෙම නඩුවේ පස්වන සැකකරු ලෙස නම්කරන බවයි.\nවනාන්තරයක් කපා දැමීම සම්බන්ධයෙන් මෙරට ඉතිහාසයේ මුල්වරට රිට් ආඥාවක් මත අධිකරණයෙන් අවවාද ලබා සිටින මෙන්ම නැවත ගස් රෝපණය කර වනසංරක්ෂණ දෙපාර්තමේන්තුවට වන්දි ගෙවිය යුතු යැයි නියම කළ, දැනට රිමාන්ඩ් කර සිටින රිෂාඩ් බදියුදීන්ගේ හැසිරීම පිළිබඳ අවුරුදු 60ක වෛද්‍යවරයකුට කර ඇති තර්ජනයෙන් පැහැදිලි වන බව ද ඔහු සඳහන් කළා.\nවසර දහයක පමණ කාලයක් බන්ධනාගාරය තුළ වෛද්‍ය සේවය ලබාදෙන වෘත්තිකයකුට බලපෑම් කිරීමට මෙවැනි දේශපාලකයකුට ඇති හැකියාව කුමක්දැයි නියෝජ්‍ය සොලිසිටර් ජනරාල්වරයා මෙහිදී ප්‍රශ්න කළා.\n\"මම හැම දොස්තරකෙනෙක්ම දන්නවා, මට ඔයාව මාරු කරන්නත් පුළුවන්\" යැයි බදියුදීන් මන්ත්‍රීවරයා කර තිබූ තර්ජනයෙන් පෙනී යන්නේ හිෂාලිනී දැරියගේ සිද්ධියේදී එම රොහලේ වෛද්‍යවරුන්ටද බලපෑම කිරීමට මන්ත්‍රීවරයාට පැහැදිලි හැකියාවක් තිබූ බව යැයි ද නියෝජ්‍ය සොලිසිටර් ජනරාල්වරයා පෙන්වා දුන්නා.\nමේ වනවිට විදෙස්ගතව සිටින රන්දික නම් වෛද්‍යවරයා හිෂාලිනී දැරිය සම්බන්ධයෙන් තැබූ වෛද්‍ය සටහනේ මෙය ‘ස්වයංව ඇති කරගත් ගිනිගැනීමක්' ලෙස දක්වා තිබීම මඟින් ඔහුට යම් බලපෑමක් කළේදැයි සැකයක් පවතින බව නියෝජ්‍ය සොලිසිටර් ජනරාල්වරයා සඳහන් කළා.\nමීට අමතරව, හිෂාලිනී දැරියගේ දෙවැනි පශ්වාත් මරණ පරීක්ෂණ වාර්තාව බී වාර්තාවක් මගින් අධිකරණයට ඉදිරිපත් කරමින් විමර්ශකයන් තවත් කරුණු අනාවරණය කළා.\nදෙවැනි පශ්වාත් මරණ පරීක්ෂණය සිදුකළ ත්‍රිපුද්ගල විශේෂඥ අධිකරණ වෛද්‍ය මණ්ඩලය එහි සඳහන් කර ඇත්තේ, බදියුදීන් මන්ත්‍රීවරයාගේ නිවසේ මෙහෙකාර සේවය කළ හිෂාලිනී ජූඩ් දැරිය කාලාන්තරයක් ලිංගික ප්‍රවේශයන්ට ලක්ව ඇති බවයි.\nඑමෙන්ම සිරුරට බොහෝ හානි වී ඇති නිසා මෙය මිනීමැරුමක් ද නැතහොත් ස්වයං ඝාතනයක්ද යන්න පිළිබඳ නිවැරදිව කිව නොහැකි බවද එම මණ්ඩලය සටහන් කර තිබෙනවා.\nකෙසේ වෙතත්, එම වාර්තාව තවදුරටත් අධ්‍යනය කර ඉදිරියේදී කරුණු දක්වන බවයි නියෝජ්‍ය සොලිසිටර් ජනරාල්වරයා සඳහන් කළේ.\nඔහු වැඩිදුරටත් කියා සිටියේ දැරිය රෝහල්ගත කිරීමට ගිලන්‍ රථය පැමිණෙන තෙක් දැරියව විජලනය වන්නට ඉඩ නොදී සිසිල් ජලයෙන් තෙත් කරන්නැයි ලබාදුන් උපදෙස් ද නිවැසියන් පිළිපැ ද නොමැති බව සුවසැරිය ගිලන්‍ රථයේ සේවය කළ නිලධාරීනිය ලබාදුන් ප්‍රකාශයෙන් පෙනී යන බවයි.\nමේ අතර, විමර්ශන කණ්ඩායම් වෙත ලැබූණු පිළිස්සුම් තුවාල ලැබූ අයෙකු උඩුබැලි අතට සිටින ඡායාරූපයක් සම්බන්ධයෙන් ද අධිකරණයේ අවධානය යොමු කළ අතර ඒ සම්බන්ධයෙන් තවදුරටත් විමර්ශනය කරන බවද දැනුම් දුන්නා.\nනියෝජ්‍ය සොලිසිටර් ජනරාල් දිලීප පීරිස් පෙන්වා දුන්නේ මෙම ඡායාරූපය දැකීමෙන් පසු අපරාධ ස්ථානය වෙනස් කළා දැයි සාධාරණ සැකයක් මතුවන බවයි.\nපවතින කොවිඩ් අවදානම සහ තම සේවාදායකයින්ට ඇති රෝගාබාධ සම්බන්ධයෙන් සැලකිල්ලට ගෙන ඇප ලබාදෙන්නැයි සැකකරුවන් වෙනුවෙන් පෙනීසිටින නීතීඥවරුන් මෙහිදී ඉල්ලා සිටියා.\nරිෂාඩ් බදියුදීන් ඇතුළු මෙම නඩුවේ සැකකරුවන්ට ඇත්තේ අපරාධමය පසුබිමක් බව සඳහන් කළ නියෝජ්‍ය සොලිසිටර් ජනරාල්වරයා සැකකරුවන්ට ඇප ලබාදිමට එල්ල කළේ දැඩි විරෝධයක්.\nදෙපාර්ශවයේ කරුණු දැක්වීම් සලකා බැලූ කොළඹ අතිරේක මහේස්ත්‍රාත් රජීන්ද්‍රා ජයසූරිය නියෝග කළේ, වෙනත් නඩුවලින්ද සැකකරුවන්ගේ හැසිරීම් පිළිබඳ අවබෝධ වන බැවින් ඔවුන්ට ඇපදීම ප්‍රතික්ෂේප කරන බවයි.\nඒ අනුව නඩුව සැප්තැම්බර් 06 වැනිදා යළි කැඳවන ලෙස මහේස්ත්‍රාත්වරිය නියෝග කළ අතර සැකකරුවන් එදින දක්වා තවදුරටත් රක්ෂිත බන්ධනාගාර ගත කෙරුණා.",
       "URL": "https://www.hirunews.lk/280428/හිෂාලිනී-ජූඩ්-දැරියගේ-මරණය-පිළිබඳ-නඩු-විභාගයේ-පස්වන-සැකකරු-ලෙස-රිෂාඩ්-බදියුදීන්-නම්-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1735"
}