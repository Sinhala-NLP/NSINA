{
       "Source": "hirunews",
       "Timestamp": "Friday, 19 August 2022 - 16:11",
       "Headline": "අන්තරේ විරෝධතාවයේදී අත්අඩංගුවට ගත් පිරිස අද අධිකරණයට - 3ක් රඳවා ගන්න යයි (වීඩියෝ)",
       "News Content": "අන්තර් විශ්ව විද්‍යාලයීය ශිෂ්‍ය බල මණ්ඩල විරෝධතාවයේදී අත්අඩංගුවට ගත් 19 දෙනෙකු අද අධිකරණයට ඉදිරිපත් කරන බව පොලිසිය පවසනවා.\nඊයේ 18 සවස පැවති විරෝධතාව අතරතුර අයුතු ජන රාශියක සාමාජිකයන් වීම හේතුවෙන් ස්වාමීන් වහන්සේලා 4 දෙනෙකු ඇතුලුව 19 දෙනෙකු පොලිස් අත්අඩංගුවට ගනු ලැබුවා.\nඒ කුරුඳුවත්ත, කොම්පඤ්ඤවීදිය, බොරැල්ල යන පොලිස් ස්ථාන මගින් සහ කැලණිය කොට්ඨාශ අපරාධ විමර්ශන කාර්යාංශය විසින්.\nඅත්අඩංගුවට ගත් සැකකරුවන් අද කොටුව මහේස්ත්‍රාත් අධිකරණයට ඉදිරිපත් කිරීමට නියමියි.\nඔවුන් අතරින් ගල්වැව සිරිධම්ම හිමි, වසන්ත මුදලිගේ, හෂාන්ත ජවන්තු ගුණතිලක යන සැකකරුවන් තුන්දෙනා පසුගිය අප්‍රේල් මස 9 වනදා සිට අරගලය උද්ඝෝෂණයේ සිදුවූ සිදුවීම්වලට අදාළව විමර්ශන පැවැත්වීම සඳහා රැඳවුම් නියෝග ලබා ගැනීමට නියමිත බවයි පොලිසිය කියාසිටියේ.\n‍අන්තර් විශ්වවිද්‍යාල ශිෂ්‍ය සංගමයේ කැඳවුම්කරු වසන්ත මුදලිගේ ඇතුළු පිරිසක් අත්අඩංගුවට ගනු ලැබුවේ මාර්ග අවහිර කරමින් ඊයේ පස්වරුවේ කොළඹ දී සිදුකළ විරෝධතාවක් හේතුවෙන්.\nඅන්තර් විශ්වවිද්‍යාලීය ශිෂ්‍ය බල මණ්ඩලය ඊයේ සංවිධාන කර තිබූ විරෝධතා පාගමන ජල හා කඳුළු ගෑස් ප්‍රහාරයක් එල්ල කරමින් විසුරුවා හැරීමට පොලිසිය ඊයේ කටයුතු කළා.\nඑහිදී විරෝධතාකරුවන් පිරිසක් අත්අඩංගුවට ගැනීමට පොලිසිය කටයුතු කළ අතර ඒ අතර අන්තර් විශ්වවිද්‍යාලයීය ශිෂය බල මණ්ඩලයේ කැඳවුම්කරු වසන්ත මුදලිගේද වනවා.\nඔහු යතුරුපැදියකින් පලායමින් සිටියදී විශේෂ පොලිස් කණ්ඩායමක් විසින් ලුහුබැඳ ගොස් ගෑස්පහ හන්දිය ප්‍රදේශයේදී අත්අඩංගුවට ගත් අතර එහිදී ඔහුට ආරක්ෂාව සපයමින් ගමන් ගත් තවත් පුද්ගලයෙකුද අත්අඩංගුවට ගැනීමට පොලිසිය කටයුතු කළා.\nඔවුන් දෙදෙනා මේ වන විට පෑලියගොඩ කොට්ඨාස අපරාධ විමර්ෂණ ඒකකය භාරයේ පසුවනවා.\nඅද දහවල් ඔවුන් අළුත්තඩේ අංක 05 අධිකරණය වෙත ඉදිරිපත් කිරීමට නියමිත බවයි වාර්තාවන්නේ.\nමේ අතර විරෝධතා පාගමන අතරතුරදී අරගලයේ ක්‍රියාකාරිකයෙකුවන රංගන ශිල්පී ජෙහාන් අප්පුහාමි පොලිස් භාරයට ගන්නා ආකාරය දක්නට ලැබුණත් ඔහුව අත්අඩංගුවට ගෙන නොමැති බව පොලිසිය සඳහන් කළා.\nමේ අතර විරෝධතාවයේ නිරත පිරිස් අත්අඩංගුවට ගැනීමට විරෝධය පළ කරමින් කැළණිය විශ්වවිද්‍යාලය ඉදිරිපිට ඊයේ රාත්‍රියේ විරෝධතාවක්ද සංවිධාන කර තිබුණා.",
       "URL": "https://www.hirunews.lk/313192/අන්තරේ-විරෝධතාවයේදී-අත්අඩංගුවට-ගත්-පිරිස-අද-අධිකරණයට-3ක්-රඳවා-ගන්න-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=928"
}