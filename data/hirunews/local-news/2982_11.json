{
       "Source": "hirunews",
       "Timestamp": "Friday, 27 December 2019 - 20:46",
       "Headline": "සංවිධානාත්මක අපරාධ කල්ලියක් STF අත්අඩංගුවට",
       "News Content": "හොරණ , පාදුක්ක, කිරිගල යන ප්‍රදේශ භීතියට පත් කරමින් මංකොල්ලකෑම් ඇතුළු සංවිධානාත්මක අපරාධ මෙහෙය වූ පාතාල කල්ලියක් පොලිස් විශේෂ කාර්ය බලකායේ සංවිධානාත්මක අපරාධ ඒකකය විසින් අත්අඩංගුවට ගනු ලැබුවා.\nදස දෙනෙකුගෙන් සමන්විත කොල්ල කල්ලියක් විසින් හොරණ, පාදුක්ක ආදී ප්‍රදේශ භීතියට පත් කරමින් පසුගිය කාලයේ මංකොල්ලකෑම්, කප්පම් ගැනීම් හා මත්ද්‍රව්‍ය ජාවාරමේ නිරත වී තිබෙනවා.\nරාත්‍රී කාලයේදී යතුරුපැදි උපයෝගී කර ගනිමින් ප්‍රදේශවාසීන් බිය වද්දමින් මෙම පාතාල කල්ලිය කලක පටන් තම ජාවාරම් සිදුකරගෙන ගොස් තිබුණා.\nපොලිස් විශේෂ කාර්ය බලකායේ අණදෙන නිලධාරී ජ්‍යෙෂ්ඨ නියෝජ්‍ය පොලිස්පති එම්.ආර්.ලතීෆ් මහතාගේ උපදෙස් මත මෙම කොල්ලකල්ලිය ඊයේ පස්වරුවේ අත්අඩංගුවට ගැනෙන්නේ එම බලකායේ සංවිධානාත්මක අපරාධ ඒකකයේ දෙවන කාණ්ඩයට අනුයුක්ත නිලධාරීන් පිරිසක් විසින්.\nඑහිදී පාතාල කල්ලිය මෙහෙය වූ ඊශ්වරගේ දොන් නීලක සඳරුවන් නැමැත්තා සමඟින් ජාවාරමේ තවත් තිදෙනෙකු අත්අඩංගුවට ගනු ලැබුවා.\nඒ අනුව ඔවුන් සතුව තිබී කඩු 3ක්, මන්නා පිහි 6ක්, ජංගම දුරකතන 6 ක් නිලධාරීන්ගේ භාරයට ගෙන තිබෙනවා.\nසැකකරුවන්ගේ ජංගම දුරකතන පරීක්ෂා කිරීමේදී ඔවුන් හොරණ, කිරිගලහේන ප්‍රදේශයේ පවත්වාගෙන ගිය වදකාගාරයක් පිළිබඳව ද තොරතුරු අනාවරණය වුණා.",
       "URL": "https://www.hirunews.lk/231073/සංවිධානාත්මක-අපරාධ-කල්ලියක්-stf-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2982"
}