{
       "Source": "hirunews",
       "Timestamp": "Sunday, 29 January 2023 - 12:59",
       "Headline": "නොසණ්ඩාලයින්ගේ චණ්ඩිකම් පිටකළ හැටි (වීඩියෝ)",
       "News Content": "තියුණු ආයුධ ඇතිව මොරගහහේන, ඔලබොඩුව, පින්නකොළවත්ත ප්‍රදේශයේ ව්‍යාපාරිකයෙකුගේ නිවසට හා යාබද නිවසකට අලාභ හානි කළ පුද්ගලයින් දෙදෙනෙකු අත්අඩංගුවට ගෙන තිබෙනවා.\nපොලිස් විමර්ශනවලදී අනාවරණ වී ඇත්තේ පෞද්ගලික ආරවුලක් මත මෙම ප්‍රහාරය එල්ල වී ඇති බවයි.\nමොරගහහේන, ඔලබොඩුව, පින්නකොළවත්තේ පිහිටි අදාළ ව්‍යාපාරිකයාගේ නිවසට සැකකරුවන් විසින් අලාභ හානි කරන ආකාරය එහි සවි කර තිබූ සි.සී.ටී.වී. කැමරාවල සටහන්ව තිබුණා.\nප්‍රහාරයෙන් එම නිවසේ සී.සී.ටී.වී. කැමරා පද්ධතිය ඇතුළු දේපළවලට හානි වී තිබූ අතර යාබද නිවසේ ගේට්ටුවට හා ජනෙල්වලටද පහර දී ඇති බවයි පොලිසිය පැවසුවේ.\nකලකට ඉහත ව්‍යාපාරිකයාට අයත් නිවසේ සාමාජිකයින් හා මෙම සැකකරුවන් අතර පැවති ආරවුලක් ප්‍රහාරයට හේතු වී ඇති අතර, සී.සී.ටී.වී. දර්ශන උපයෝගී කර ගනිමින් ඔවුන් අත්අඩංගුවට ගැනීමට මොරගහහේන පොලිසිය සමත්වුණා.\nපොලීසිය පැවසුවේ මෙම සැකකරුවන් අවුරුදු 26 සහ 43 වයසේ පසුවන්නන් බවයි.\nඅත්අඩංගුවට ගත් සැකකරුවන් හොරණ මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන මස 10 වැනිදා දක්වා රක්ෂිත බන්ධනාගාර ගත කරන ලෙසට වැඩබලන මහේස්ත්‍රාත් සුනිල් ගුණරත්න නියෝග කළා.",
       "URL": "https://www.hirunews.lk/326147/නොසණ්ඩාලයින්ගේ-චණ්ඩිකම්-පිටකළ-හැටි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=572"
}