{
       "Source": "hirunews",
       "Timestamp": "Thursday, 14 January 2021 - 15:15",
       "Headline": "බස් කොන්දොස්තරවරයෙකු තවත් කොන්දොස්තරවරයෙකුට තියුණු ආයුධයකින් ඇන ඝාතනය කරයි",
       "News Content": "වැලිගම පැලෑන ප්‍රදේශයේදී පෞද්ගලික බස් කොන්දොස්තරවරයෙකුට තවත් කොන්දොස්තරවරයෙකු තියුණු ආයුධයකින් ඇන ඝාතනය කර තිබෙනවා.\nමාතර සිට කොළඹ දක්වා ධාවනය වන අර්ධ සුඛෝපභෝගී බස් රථයක සේවකයෙකු මෙලෙස ඝාතනය කර ඇත්තේ එම බස් රථයේම පැමිණි පෞද්ගලික බස් කොන්දොස්තරවරයෙකු බවටයි අනාවරණ වී ඇත්තේ.\nඊයේ පස්වරු 3.50ට පමණ තියුණු ආයුධයකින් ඇනීමෙන් බරපතල තුවාල ලැබූ කොන්දොස්තරවරයා වැලිගම වලාන රෝහලට ඇතුලත් කිරීමෙන් පසු මාතර මහ රෝහලට මාරු කර යැවුණු අතර එහිදී මියගොස් තිබෙනවා.\nමාතර සිට කොළඹ දක්වා ධාවනය වෙමින් තිබූ බස් රථයේම පැමිණ ඇති සැකකරු පැලෑන වටරවුම ප්‍රදේශයේදී  කොන්දොස්තරවරයාට තියුණු ආයුධයෙන් ඇන බස් රථයෙන් බැස පළාගොස් ඇතැයි සඳහන්.\nබරපතල තුවාල ලැබූ එම පුද්ගලයා අදාළ බස් රථයෙන්ම රෝහල් ගත කිරීමට පියවර ගෙන තිබුණා.\nමෙලෙස මියගොස් ඇත්තේ හක්මණ ප්‍රදේශයේ පදිංචි 51 හැවිරිදි අයෙක් වන අතර ඔහු එම බස් රථයේ හිමිකරු බවට ද අනාවරණ වී තිබෙනවා.\nඝාතනයට සම්බන්ධ සැකකරු දෙණිපිටිය ප්‍රදේශයේ පදිංචි 36 හැවිරිදි අයෙක්.\nසැකකරු අත්අඩංගුවට ගැනීමට වැලිගම පොලිසිය මෙහෙයුම් ආරම්භ කර තිබෙනවා.\nපසුගිය 7 වනදා අම්බලන්ගොඩ ප්‍රදේශයේදී ඇතිවූ බව කියන ආරවුලක් දුරදිග යාමෙන් මෙම අපරාධය සිදුව ඇති බවටයි මූලික විමර්ශණවලදී හෙළිවී ඇත්තේ.",
       "URL": "https://www.hirunews.lk/259702/බස්-කොන්දොස්තරවරයෙකු-තවත්-කොන්දොස්තරවරයෙකුට-තියුණු-ආයුධයකින්-ඇන-ඝාතනය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=2212"
}