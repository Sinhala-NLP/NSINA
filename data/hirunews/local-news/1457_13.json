{
       "Source": "hirunews",
       "Timestamp": "Friday, 31 December 2021 - 17:49",
       "Headline": "ආනයනික අර්තාපල් සහ ලොකු ලූණු බද්ද පහතට",
       "News Content": "2022 ජනවාරි පළමු වැනිදා සිට ක්‍රියාත්මක වන පරිදි (අද මධ්‍යම රාත්‍රියේ සිට) ආනයනික අර්තාපල් සහ ලොකු ලූණු (බොම්බයි ලූණු) සඳහා වන විශේෂ වෙළෙඳ භාණ්ඩ බද්ද කිලෝග්‍රෑමයකට රුපියල් 30කින් අඩු කිරීමට මුදක් අමාත්‍යාංශය තීරණය කර තිබෙනවා.\nමීට හේතු වී ඇත්තේ, මේ දිනවල වෙළෙඳපොළේ අදාළ භාණ්ඩ දෙකෙහි පවතින ඉහළ මිල මට්ටම පහළට ගෙන ඒමයි.\nමේ සඳහා 2007 අංක 48 දරණ විශේෂ වෙළෙඳ භාණ්ඩ බදු පනතේ දෙවැනි වගන්තිය යටතේ අංක 2260/72 දරණ 2021 .12.31 දිනැති ගැසට් නිවේදනය ද ප්‍රකාශයට පත් කර තිබෙනවා.\nමේ අතර සිමෙන්ති කොට්ටයක මිල යළි ඉහළ දමන ලෙස සිමෙන්ති ආනයනකරුවන්ගේ සංගමය පාරිභෝගික ආරක්ෂණ රාජ්‍ය අමාත්‍යාංශයෙන් ඉල්ලීමක් කර තිබෙනවා.\nඒ අනුව, රුපියල් 100 කින් පමණ සිමෙන්ති කොට්ටයක මිල ඉහළ දමන ලෙස ඉල්ලීමක් සිදුකළ බවයි එම සංගමයේ නිලධාරියෙකු හිරු ප්‍රවෘත්ති අංශයට සඳහන් කළේ.\nමේ වනවිට කිලෝග්‍රෑම් 50 සිමෙන්ති කොට්ටයක මිල රුපියල් 1275 ක් ලෙස සටහන් කර තිබුණ ද ගොඩනැගිලි ද්‍රව්‍ය අලෙවිකරුවන් රුපියල් 1350 සිට 1450 දක්වා වන මිලකට සිමෙන්ති අලෙවි කරනු ලබනවා.",
       "URL": "https://www.hirunews.lk/292671/ආනයනික-අර්තාපල්-සහ-ලොකු-ලූණු-බද්ද-පහතට",
       "Category": "Local News",
       "Parent URL": "https://www.hirunews.lk/local-news.php?pageID=1457"
}