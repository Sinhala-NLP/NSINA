{
       "Source": "hirunews",
       "Timestamp": "Saturday, 19 November 2022 - 7:10",
       "Headline": "ව්‍යාජ අංක තහඩු හැදූ අයෙක් අත්අඩංගුවට",
       "News Content": "සීදූව ප්‍රදේශයේ මුද්‍රණ ආයතනයක් පවත්වාගෙන යමින් ව්‍යාජ ලෙස වාහන අංක තහඩු මුද්‍රණය කළ අයෙකු අත්අඩංගුවට ගැනීමට විශේෂ කාර්ය බලකා නිලධාරීන් පිරිසක් පෙරේදා (17) සමත් වී තිබෙනවා.\nවිශේෂ කාර්ය බලකාය සංවිධානාත්මක අපරාධ මර්ධන ඒකකය 11 හි නිලධාරීන්ට ලද තොරතුරකට අනුව සිදු කරන ලද වැටලීමේ දී, ඩිජිටල් ප්‍රින්ටින් ආයත‍නක් ලෙස පවත්වාගෙන ගිය මෙම ආයතනයේ තිබී, අපරාධ සඳහා යොදාගන්නා බවට සැකකරනු ලබන නීත්‍යානුකූල ලියවිල්ලක් හෝ බලපත්‍රයක් නොමැතිව මෝටර් රථ දෙපාර්තමේන්තුවෙන් නිකුත් කරනු ලබන වාහන අංක තහඩුවලට සමාන පෙනුමක් ඇති, මුදලට විකිණීම සඳහා සකස් කරන ලද ව්‍යාජ අංක තහඩු සන්තකයේ තබාගෙන සිටි සැකකරුවෙක් අත් අඩංගුවට ගෙන තිබෙනවා.\nමේ අතර 57 හැවිරිදි සැකකරු සන්තකයේ තිබී, ව්‍යාජ ලෙස සකස් කරන ලද ව්‍යාජ අංක තහඩු 19ක්, පරිගණක යන්ත්‍රයක් සහ ව්‍යාජ අංක තහඩු සැදීමට යොදාගන්නා හිස් අංක තහඩු, රාජ්‍ය ලාංඡන සහිත ස්ටිකර් ද විශේෂ කාර්ය බලකා නිලධාරීන් විසින් අත්අඩංගුවට ගෙන තිබෙනවා.\nවැඩිදුර පරීක්ෂණ සඳහා සැකකරු සහ අත්අඩංගුවට ගත් භාණ්ඩ සීදුව පොලීසිය වෙත බාර දී තිබෙනවා.",
       "URL": "https://www.hirunews.lk/320746/ව්‍යාජ-අංක-තහඩු-හැදූ-අයෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=724"
}