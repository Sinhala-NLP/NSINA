{
       "Source": "hirunews",
       "Timestamp": "Saturday, 16 April 2022 - 16:10",
       "Headline": "බලපිටියේදී පිය - පුතු දෙපලක් දුම්රියට බිලි (වීඩියෝ)",
       "News Content": "බලපිටිය - වැලිවත්ත ප්‍රදේශයේ දුම්රිය හරස් මාර්ගයකදී අද පස්වරුවේ සිදු වූ අනතුරකින් පිය - පුතු දෙපලක් ජීවිතක්ෂයට පත්ව තිබෙනවා.\nපොලීසිය සඳහන් කළේ කොළඹ සිට මාතර දක්වා ධාවනය වෙමින් තිබූ දුම්රියක ඔවුන් ගමන් කළ යතුරු පැදිය ගැටී මෙම අනතුර සිදුව ඇති බවයි අනතුරින් ජීවිතක්ෂයට පත්වී ඇත්තේ බලපිටිය - මිගෙට්ටුවත්ත ප්‍රදේශයේ පදිංචි 47 හැවිරිදි පියා සහ 16 හැවිරිදි පුත්‍රයායි.\nපොලීසිය සඳහන් කළේ බෙල් ඇන්ඩ් ලයිට් ක්‍රමයට ක්‍රියාත්මක වන එම දුම්රිය හරස් මාර්ගයේ සංඥා පද්ධතිය එම අවස්ථාවේ විදුලි කප්පාදුව හේතුවෙන් අක්‍රිය වී තිබී ඇති බවයි.\nමේ අතර අනතුර නැරඹීමට පැමිණි කාන්තාවකගේ නිවසක් ඇය යළි නිවසට යන විට ගිනි ගෙන තිබූ සිද්ධියක් ද මීට සමගාමීව වාර්තා වනවා.\nඑහිදී සිදුව ඇත්තේ විදුලි විසන්ධි වී තිබූ අවස්ථාවේ ඇය නිවසේ විදුලි හීටරය ක්‍රියාත්මක කර අනතුර සිදු වූ ස්ථානයට පැමිණ ඇති අතර යළි නිවසට යාමට පෙර විදුලි සැපයුම ලැබීමත් සමග හීටරයෙන් විදුලි කාන්දු වීමයි.\nඅනතුර සිදු වූ ස්ථානයේ රැඳී සිටි අය නිවස දෙසින් දුමක් නැගෙනු දැක යළි නිවසට දිව ගොස් ඇතත් එම අවස්ථාව වනවිට නිවසේ ශීතකරණය ඇතුළු භාණ්ඩ කිහිපයක් ගින්නෙන් විනාශ වී තිබෙනවා.",
       "URL": "https://www.hirunews.lk/302076/බලපිටියේදී-පිය-පුතු-දෙපලක්-දුම්රියට-බිලි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1227"
}