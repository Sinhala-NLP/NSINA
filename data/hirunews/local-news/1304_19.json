{
       "Source": "hirunews",
       "Timestamp": "Wednesday, 09 March 2022 - 13:30",
       "Headline": "ගෑස් සහ ඉන්ධන පෝලිම් අදත් - තවත් ඩීසල් නෞකාවක් දිවයිනට",
       "News Content": "හැකි සෑම කැප කිරීමක්ම සිදු කර ඉන්ධන අර්බුදය විසඳීම සඳහා ක්‍රියාකරන බව ඛනිජ තෙල් තොග ගබඩා පර්යන්ත සමාගමේ නව සභාපති විශ්‍රාමික මේජර් ජෙනරාල් එම්.ආර්.ඩබ්ලිව්. සොයිසා පවසනවා.\nමේ අතර ගෑස් සහ ඉන්ධන හිඟය හේතුවෙන් බොහෝ ප්‍රදේශවල තවදුරටත් පෝළිම් දක්නට ලැබෙනවා.\nදිවයිනට ලඟා වූ ගෑස් නෞකා තුනෙන් එක් නෞකාවකට ගෑස් ගොඩබෑම සඳහා අවශ්‍ය ප්‍රතිපාදන මුදල් අමාත්‍යාංශය මඟින් ලබාදුන් අතර, මේ වනවිට දිවයින පුරා ගෑස් බෙදා හැරීමේ කටයුතු ආරම්භ කර ඇති බව ලිට්රෝ සමාගම සඳහන් කළා.\nකෙසේ වෙතත් ගෑස් හිඟය හේතුවෙන් තවදුරටත් නගර රැසක ආපනශාලා වසා දමා තිබෙනවා.\nමේ අතර පවතින ඉන්ධන අර්බුදය හමුවේ ඇතැම් ප්‍රදේශවල භූමිතෙල් පෝළිම් ද නිර්මාණය වී තිබෙනවා.\nඑමෙන්ම පවතින විදුලි අර්බුදයට ද විරෝධය පළ කරමින් ප්‍රදේශ කිහිපයක විරෝධතා පැවති බවයි හිරු වාර්තාකරුවන් සඳහන් කළේ.\nරාත්‍රී කාලයේ දී විථි පහන් නිවා දමන ලෙස මුදල් අමාත්‍යවරයා පළාත් පාලන ආයතනවලට දැනුම් දුන්න ද ඇතැම් ප්‍රදේශවල එම තත්ත්වය දක්නට ලැබුණේ නැහැ.\nබලපිටිය නගරයේ වීථි ලාම්පු නිවා දැමීමත් සමඟ ප්‍රදේශවාසීන් ඊයේ පන්දම් දල්වමින් විරෝධතාවයක නිරත වුණා.\nමේ අතර කථානායක මහින්ද යාපා අබේවර්ධන අද පාර්ලිමේන්තුවේ කටයුතු ආරම්භයේ දී සදහන් කළේ, පාර්ලිමේන්තුව තුළ ද විදුලිය පරිහරණය කිරීම සීමා කර ඇති බවයි.\nඉන්ධන අර්බුදය පවතින අවස්ථාවක ඛනිජ තෙල් තොග ගබඩා පර්යන්ත සමාගමේ නව සභාපතිවරයා ලෙස පත් කළ විශ්‍රාමික මේජර් ජෙනරාල් එම්.ආර්.ඩබ්ලිව්. සොයිසා අද එම ධූරයේ වැඩ බාරගනු ලැබුවා.\nහිටපු සභාපති නාලක පෙරේරා එම ධූරයෙන් ඉවත් කරමින් මෙම නව පත්වීම සිදු කර ඇති අතර මීට පෙර විශ්‍රාමික මේජර් ජෙනරාල් එම්.ආර්.ඩබ්ලිව්. සොයිසා ශ්‍රී ලංකා ඉඩම් සංවර්ධනය කිරීමේ සංස්ථාවේ සභාපතිවරයා ලෙසද කටයුතු කළා.\nඑසේම ඔහු මීට පෙරද ඛනිජ තෙල් තොග ගබඩා පර්යන්ත සමාගමේ සභාපති ධූරය හොබවා තිබෙනවා.\nඑමෙන්ම ඩීසල් මෙටි්‍රක් ටොන් 37,500ක් රැගත් තවත් නෞකාවක් අද දිවයිනට ළඟා වීමට නියමිතව තිබෙනවා.",
       "URL": "https://www.hirunews.lk/299055/ගෑස්-සහ-ඉන්ධන-පෝලිම්-අදත්-තවත්-ඩීසල්-නෞකාවක්-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1304"
}