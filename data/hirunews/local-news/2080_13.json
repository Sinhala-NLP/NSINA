{
       "Source": "hirunews",
       "Timestamp": "Thursday, 18 March 2021 - 13:28",
       "Headline": "නකල්ස් රක්ෂිතයේ වල්ලපට්ටා ජාවාරමක්",
       "News Content": "ලෝක උරුමයක් ලෙස යුනෙස්කෝ සංවිධානය නම් කර ඇති නකල්ස් රක්ෂිතයේ මාතලේ - පුවක්පිටිය අධිසංවේදී පරිසර කලාපයේ දුනුමඩලා ඔය සමීපයේ පිහිටි වල්ලාපට්ටා ශාක විශාල සංඛ්‍යාවක් කපා දමා ඇති බව ප්‍රදේශවාසීන් චෝදනා කරනවා.\nවල්ලාපට්ටා ශාක කපා දමා ඒවායේ කොටස් රැගෙන යාමේ ජාවාරමක් ක්‍රියාත්මක බවයි ප්‍රදේශවාසීන් කියා සිටියේ.\nකෙසේ වෙතත්, බලධාරීන් මේ සම්බන්ධයෙන් ක්‍රියාත්මක නොවීම හේතුවෙන් මෙලෙස නකල්ස් රක්ෂිතයේ වල්ලාපට්ටා ශාක විශාල වශයෙන් ජාවාරම්කරුවන්ගේ ග්‍රහණයට ලක්ව ඇති බවයි ප්‍රදේශවාසීන් පෙන්වා දෙන්නේ.\nමේ අතර, පරිසර වැරදි සම්බන්ධයෙන් දැනුම්දීමට ඉදිරියේදී විශේෂ දුරකතන අංකයක් හඳුන්වාදීමට කටයුතු කරන බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කළා.\nඑමෙන්ම රටකට තිබිය යුතු අවම වනාන්තර වැස්මටත් වඩා අඩු අගයකට මෙරට වනාන්තර වැස්ම පහත වැටී ඇති බවයි පරිසරවේදී නීතිඥ ජගත් ගුණවර්ධන කියා සිටියේ.",
       "URL": "https://www.hirunews.lk/265739/නකල්ස්-රක්ෂිතයේ-වල්ලපට්ටා-ජාවාරමක්",
       "Category": "Local News",
       "Parent URL": "https://www.hirunews.lk/local-news.php?pageID=2080"
}