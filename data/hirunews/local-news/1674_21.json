{
       "Source": "hirunews",
       "Timestamp": "Thursday, 23 September 2021 - 7:32",
       "Headline": "එල්.එන්.ජී බලාගාරය ගැන සාකච්ඡාවකට අගමැති අද හවුල් පක්ෂ හමුවෙයි (වීඩියෝ)",
       "News Content": "කෙරවලපිටිය බලාගාරයේ ගෑස් නල පද්ධතිය සහ ගබඩා සංකීර්ණයේ ඉදිකිරීම් ටෙන්ඩරයකින් තොර ව ඇමරිකානු සමාගමකට ලබාදුන් බව කියන සිද්ධිය පිළිබඳ ව අග්‍රාමාත්‍ය මහින්ද රාජපක්ෂ සමඟ ආණ්ඩුවේ හවුල්කාර පක්ෂ නායකයින් අද සාකච්ඡා කිරීමට නියමිත යි.\nඒ, පසුගිය දිනවල ඇති වූ මතභේදාත්මක තත්ත්වයන් සැලකිල්ලට ගනිමින්.\nඊයේ දිනයේ දී මෙම සාකච්ඡාව පැවැත්වීමට නියමිත ව තිබුණත්, එය අද පස්වරුව දක්වා කල් දැමීමට යි පියවර ගෙන ඇත්තේ.\nඒ අනුව අද පස්වරු 4.30ට අරලියගහ මන්දිරයේ දී ආණ්ඩුවේ පක්ෂ නායකයින් අග්‍රාමාත්‍ය මහින්ද රාජපක්ෂ හමුවීමට නියමිත යි.\nකෙරවලපිටිය යුගදනවි බලාගාරයේ ස්වාභාවික ගෑස් නල පද්ධතිය සහ ගබඩා සංකීර්ණය ඉදිකිරීම ටෙන්ඩර් කැඳවීමකින් තොර ව අමෙරිකාවේ නිව් ෆෝට්‍රස් එනර්ජි සමාගමට ලබා දීම සම්බන්ධයෙන් මේ වනවිට දැඩි කතාබහක් ඇති ව තිබෙනවා.\nමෙම අනාවරණයත් සමඟ අදාළ ගනුදෙනුව පිළිබඳ ආණ්ඩුවේ හවුල්කාර පක්ෂවල නියෝජිතයින් පසුගිය සඳුදා ශ්‍රී ලංකා කොමියුනිස්ට් පක්ෂ මූලස්ථානයේ දී රැස්වී සාකච්ඡාවක නිරත වුණා.\nමීට අමතර ව ආණ්ඩුවේ හවුල්කාර පක්ෂ නියෝජිතයින් සහ ශ්‍රී ලංකා නිදහස් පක්ෂ සභාපති හිටපු ජනාධිපති මෛත්‍රීපාල සිරිසේන අතර හමුවක් ද පෙරේදා පැවැත්වුණා.\nමෙම සාකච්ඡාවලින් අනතුරු ව තීරණය කෙරුණේ, ගිවිසුම සම්බන්ධයෙන් ආණ්ඩුවේ හවුල්කාර පක්ෂවල ස්ථාවරය ජනාධිපතිවරයාට හා අග්‍රාමාත්‍යවරයාට දැනුම් දීමට යි.\nමේ අතර, කෙරවලපිටිය එල්.එන්.ජී. හෙවත් ද්‍රව ස්වභාවික වායු බලාගාර සංකීර්ණයේ ආයෝජනය සම්බන්ධයෙන් ලක් රජය සමඟ අවසන් ගිවිසුමකට එළැඹුණු බව ඇමරිකා එක්සත් ජනපදයේ නිව් ෆෝට්‍රස් එනර්ජි සමාගම නිවේදනය කළා.\nඑහි නිල වෙබ් අඩවියට නිකුත් කර ඇති නිවේදනයක දැක්වුණේ, කෙරවලපිටිය එල්.එන්.ජී. අංගනය, යුගදනවි බලාගාරයේ ආයෝජනය සහ මෙරට බලාගාරවලට ගෑස් සැපයීම අදාළ ගිවිසුමට ඇතුළත් වන බවයි.",
       "URL": "https://www.hirunews.lk/282989/එල්-එන්-ජී-බලාගාරය-ගැන-සාකච්ඡාවකට-අගමැති-අද-හවුල්-පක්ෂ-හමුවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1674"
}