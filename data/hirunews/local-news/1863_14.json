{
       "Source": "hirunews",
       "Timestamp": "Thursday, 24 June 2021 - 12:58",
       "Headline": "සෞඛ්‍ය නීති අනුගමනය කරමින් බැතිමතුන් නිවෙස්වල සිට පොසොන් සමරයි (වීඩියෝ)",
       "News Content": "මෙවර පොසොන් පොහෝ දිනයද බෞද්ධ සැදැහැවතුන්ට සැමරීමට සිදුව ඇත්තේ කොරෝනා වසංගතය මැද නිවෙස්වල සිටයි.\nඒ අනුව ජනතාව සෞඛ්‍ය මාර්ගෝපදේශ අනුගමනය කරමින් නිවසට වී පෙහෙවස් සමාදම් වෙමින් ප්‍රතිපත්ති පූජාවල යෙදෙන අයුරු හිරු ප්‍රවෘත්ති අංශය කළ සොයා බැලීමකදී දක්නට ලැබුණා.\nඑමෙන්ම සෞඛ්‍ය මාර්ගෝපදේශවලට අනුව පන්සල් වලට ජනතාව පැමිණීම සීමා කර ඇති අතර මේ නිසා පන්සල් ගෙන තිබුණේ පාළු ස්වභාවයක්.\nවෙනදාට පොසොන් පෙහොය දිනයදා පෙහෙවස් සමාදන් වන උවැසි උවැසියන්ගෙන් අතුරු සිදුරු නොමැති පිරී පවතින අනුරාධපුර ශ්‍රී මහා බෝ සමිඳුන් වැසවසන මහමෙව්නා උයන අද සැදැහැවතුන්ගෙන් තොර ප්‍රදේශයක් බවට පත්ව තිබුණා.\nඑමෙන්ම රුවන්වැලි මහා සෑය ඇතුළු අටමස්ථාන විහාරස්ථාන වලද දක්නට ලැබුණේ එවන් තත්ත්වයක්.\nකෙසේ වෙතත්, වෙහෙර විහාරස්ථානවල වැඩවසන ස්වාමීන් වහන්සේගේ මූලිකත්වයෙන් ආගමික වාරිත්‍ර සහ වතාවත් සිදුවුණු බවයි අප වාර්තාකරුවන් කියා සිටියේ.\nමේ අතර කොරෝනා වසංගත තත්වය හමුවේ නිවසේ සිට ආගමික වතාවත්වල යෙදෙන ලෙස ලබාදුන් උපදේශය අනුව බුද්ධශාසන ආගමික හා සංස්කෘතික කටයුතු අමාත්‍ය, අග්‍රාමාත්‍ය මහින්ද රාජපක්ෂ තංගල්ල - කාල්ටන් නිවසේදී පෙහෙවස් සමාදන්වී තිබෙනවා.\nඅග්‍රාමාත්‍ය කාර්යාලය නිවේදනය කළේ තංගල්ල වනවාසී කුඩා විහාරයේ පූජ්‍ය පොල්වත්තේ ප්‍රේමානන්ද හිමියන් විසින් පෙහෙවස් සමාදන් කිරීම සිදුකළ බවයි.",
       "URL": "https://www.hirunews.lk/275216/සෞඛ්‍ය-නීති-අනුගමනය-කරමින්-බැතිමතුන්-නිවෙස්වල-සිට-පොසොන්-සමරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1863"
}