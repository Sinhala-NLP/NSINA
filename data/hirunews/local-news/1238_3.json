{
       "Source": "hirunews",
       "Timestamp": "Monday, 11 April 2022 - 7:37",
       "Headline": "ගෙවුණු පැය 24 දි නීතිවිරෝධී මත්ද්‍රව්‍ය සමග පුද්ගලයින් පස්දෙනෙකු අත්අඩංගුවට",
       "News Content": "ගත වූ පැය 24 තුළ දී නීතිවිරෝධී මත්ද්‍රව්‍ය ළඟ තබාගැනීම, ඒවා අලෙවි කිරීමට තැත් කිරීම ඇතුළු චෝදනා මත දිවයිනේ විවිධ ප්‍රදේශවල දී පුද්ගලයින් පස්දෙනෙකු අත් අඩංගුවට ගෙන තිබෙනවා.\nඒ අනුව ඊයේ (10) පස්වරුවේ මන්නාරම - පෙරියකර්සල් ප්‍රදේශයේ දී මත්ද්‍රව්‍ය නාශක කාර්යාංශයේ නිලධාරින්ට ලද තොරතුරකට අනුව සිදු කළ වැටලීමක දී අයිස් මත්ද්‍රව්‍ය සමග පුද්ගලයෙකු අත් අඩංගුවට ගැනුණා.\nඑහිදී සැකකරු සන්ත්කයේ තිබී අයිස් මත්ද්‍රව්‍ය ග්‍රෑම් 145ක් සොයා ගෙන ඇති අතර, ඔහු මන්නාරම ප්‍රදේශයේ පදිංචි 30 හැවිරිදි අයෙක්.\nපෑලියගොඩ පොලිස් වසමේ පිලපිටිය - කනත්ත ප්‍රදේශයේ දී හෙරොයින් සමග කාන්තාවක් අත්අඩංගුවට ගෙන තිබෙනවා.\nපෑලියගොඩ පොලිස් නිලධාරින් විසින් සිදු කරන ලද අදාළ වැටලීමේ දී අත් අඩංගුවට ගත් සැකකාරිනිය සතුව තිබී හෙරොයින් ග්‍රෑම් 18යි මිලිග්‍රෑම් 440ක් සොයා ගැනුණා.\nඑමෙන්ම මත්ද්‍රව්‍ය ජාවාරමෙන් උපයා ගත් රුපියල් 128,460ක මුදලක් ද පොලිස් භාරයට ගැනුණු අතර, සැකකාරිනිය 20 හැවිරිදි අංගොඩ ප්‍රදේශයේ පදිංචිකාරිනියක්.\nග්‍රෑන්ඩ්පාස් - වදුල්ල වත්ත ප්‍රදේශයේ දී ග්‍රෑන්ඩ්පාස් පොලීසියට ලද තොරතුරකට අනුව හෙරොයින් ග්‍රෑම් 05යි මිලිග්‍රෑම් 410ක් සන්තකයේ තබාගෙන සිටි පුද්ගලයෙකු අත් අඩංගුවට ගෙන තිබෙනවා.\nඅත් අඩංගුවට ගත් සැකකාරිනිය 22 හැවිරිදි වැල්ලම්පිටිය ප්‍රදේශයේ පදිංචිකාරිනියක් බවයි පොලිස් මාධ්‍ය ප්‍රකාශක කාර්යාලය පැවසුවේ.\nමේ අතර, හොරණ - ඕවිටියාගල ප්‍රදේශයේ දී ඊයේ උදෑසන සිදු කළ මෙහෙයුමක දී නීතිවිරෝධී මත්පැන් පෙරූ අයෙකු පොලිස් අත් අඩංගුවට ගෙන තිබෙනවා.\nපොලීසියට ලද තොරතුරක් මතයි අදාළ වැටලීම සිදුකර ඇත්තේ.\n36 හැවිරිදි සැකකාර තැනැත්තා නිෂ්පාදනය කර තිබූ මත්පැන් ලීටර් 56ක් පොලිස් භාරයට ගැනුණා.\nමේ අයුරින් ගෙවුණු පැය 24 දී අත්අඩංගුවට ගත් සියලුම සැකකරුවන්ට නීතිමය ක්‍රියාමාර්ග සිදු කිරීමට නියමිත බවයි පොලිස් මාධ්‍ය ප්‍රකාශක කාර්යාලය පැවසුවේ.",
       "URL": "https://www.hirunews.lk/301681/ගෙවුණු-පැය-24-දි-නීතිවිරෝධී-මත්ද්‍රව්‍ය-සමග-පුද්ගලයින්-පස්දෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1238"
}