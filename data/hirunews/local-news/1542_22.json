{
       "Source": "hirunews",
       "Timestamp": "Tuesday, 23 November 2021 - 16:29",
       "Headline": "ආර්ථිකය ගොඩනැගීමට එක්වන්න - අග්‍රාමාත්‍ය මහින්ද රාජපක්ෂ  (වීඩියෝ)",
       "News Content": "නව ව්‍යාපාරික අදහස් ඇතැතිව රටේ ආර්ථිකය ගොඩනැගීමට එක්වන ලෙස අග්‍රාමාත්‍ය මහින්ද රාජපක්ෂ තරුණ තරුණියන්ගෙන් ඉල්ලීමක් කරනවා.\nඅද (23) පාර්ලිමේන්තුවේ දී අයවැය විවාදයට එක්වෙමින් අගමැතිවරයා වැඩිදුරටත් සඳහන් කර සිටියේ, 2022 වර්ෂය සඳහා නව ව්‍යාපාර ලියාපදිංචි ගාස්තු අය නොකිරීමට තීරණය කර ඇති බවයි.\nවැඩිදුරටත් අදහස් දැක්වු අගමැතිවරයාගේ අදහස් වලින් කිහිපයක්.\nවැඩිදුරටත් අදහස් දැක්වු අගමැතිවරයා,\"අපි මේ වෙලාවේ සාමුහිකව රටේ අනාගතය වෙනුවෙන් තීන්දු තීරණ ගත යුතුයි. ජනතාව වෙනුවෙන් ඒ යුතුකම ඉටුකරන්න මේ උත්තරීතර පාර්ලිමේන්තුවේ සියලුම මන්ත්‍රීවරුන්ට හැකියාව තිබෙනවා. 2022 වර්ෂය සඳහා නව ව්‍යාපාර ලියාපදිංචි කිරීම සඳහා ව්‍යවසායකයන්ගෙන් කිසිදු ලියාපදිංචි ගාස්තුවක් අපි අය කරන්නේ නෑ. අපේ රටේ තරුණ තරුණියන්ට ආරාධනා කරනවා නව ව්‍යාපාරික අදහස්වලින් රටේ ආර්ථික සංවර්ධනය ගොඩනගන්න එකතු වෙන්න කියලා. විදේශ විනිමය රටට ගෙන ඒමටත් දායක වෙන්න කියලා.\"\nඅපි ජනතාවට පොරොන්දුවක් දුන්නොත් ඒ පොරොන්දු ඉටුකළ යුතුයි. වසර 25කට ආසන්න කාලයක් නොවිසඳුණු ගුරු විදුහල්පති වැටුප් විෂමතාව මෙවර අයවැයෙන් විසඳන්න අපි කටයුතු කරමින් පවතිනවා.මෙවර අය වැයෙන් අධ්‍යාපනය වෙනුවෙන් වැඩිම මුදල් ප්‍රමාණය වෙන් කරලා තියෙනවා. අපි මේ හැම දේම කරන්නේ රටේ අනාගතය වෙනුවෙන්. අභියෝග හමුවේ රට ගොඩගැනීමට අප දරන වෙහෙසට ඔබ සියලු දෙනාගේම සහය ලබා දෙනු ඇතැයි අපි විශ්වාස කරනවා.\nඅපි විපක්ෂයේ කරන යෝජනා ඒ වගේ ම විවේචන සාවදානව අහගෙන හිටියා. සමහර විවේචන අසාධාරණයි. විවේචනවල සාධාරණයක් තියෙනම් ඒ විවේචන අපි පිළි අරගෙන ඒවා නිවැරදි කරන්න ඕනෑ ම වේලාවක අප සූදානම් බව මේ අවස්ථාවේදි මතක් කරනවා. ආණ්ඩුක්‍රම ව්‍යවස්ථාව ගැන කථා කළා අපි දැන් කෙටුම් පතක් සකස් කරගෙන යනවා. ඒක පාර්ලිමේන්තු මන්ත්‍රීවරුන් වෙත ඉදිරිපත් කරලා එය සාකච්ඡාවට ලක් කරන බව මතක් කරනවා. ඒ නිසා ඒ පිළිබඳව රහසිගතව අපි කටයුතු නොකරන බව තමුන්නාසේලාට මතක් කරනවා.\"",
       "URL": "https://www.hirunews.lk/288932/ආර්ථිකය-ගොඩනැගීමට-එක්වන්න-අග්‍රාමාත්‍ය-මහින්ද-රාජපක්ෂ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1542"
}