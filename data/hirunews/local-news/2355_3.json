{
       "Source": "hirunews",
       "Timestamp": "Monday, 02 November 2020 - 20:19",
       "Headline": "කහතුඩුවෙනුත් කොරෝනා ආසාදිතයෙක් - 120ක් නිරෝධායනයට",
       "News Content": "කහතුඩුව නගර මධ්‍යයේ පිහිටි කොණ්ඩා කපන ස්ථානයක හිමිකරුවෙකුට ද කොරෝනා වැළඳීම නිසා ඔහුගේ ආශ්‍රිතයින් 120 දෙනෙකු නිරෝධායනයට යොමු කළ අතර, 90 දෙනෙකුට අද පී සී ආර් පරීක්ෂණ සිදුකළා. කොණ්ඩය කැපීම සඳහා පැමිණි පුද්ගලයෙකුගෙන් මොහුට වෛරසය වැළඳදෙන්නට ඇති බවටයි සැක කරන බවයි කහතුඩුව සෞඛ්‍ය වෛද්‍ය නිලධාරී ධනුක පත්මරාජ කියා සිටියේ.\nමේ අතර හැටන් නගරයේ පෞද්ගලික බැංකුවක කළමනාකාරවරයෙකුටද වෛසරය ආසාදනය වී ඇති බවට තහවුරුවීමත් සමඟ අද එම බැංකුව වසා දැමුණා.\nඑමෙන්ම පසුගියදා ආසාදිත කාන්තාවක් වාර්තාවූ හොරණ ප්‍රදේශයේ සේවකයින් 6,000 ක් පමණ සේවය කරන ඇඟළුම් කර්මාන්තශාලාවෙන් මේ වනවිට ආසාදිතයන් 34 දෙනෙකු වාර්තාවී තිබෙනවා.\nඅද පැවති මාධ්‍ය හමුවේදී වසංගත රෝග විද්‍යා අංශයේ ප්‍රධාන වසංගත රෝග විද්‍යාඥ සුදත් සමරවීරගෙන් මාධ්‍යවේදීන් ප්‍රශ්න කළේ අදාළ කර්මාන්තශාලා පරිශ්‍රයෙන් නිර්මාණය වන්නේ නව අනු පොකුරක්ද යන්න පිළිබඳවයි.\nමේ අතර කෑගල්ල දිස්ත්‍රික්කයෙන්ද අද දිනයේත් නව ආසාදිතයන් හත්දෙනෙකු හඳුනාගැනීමත් සමඟ එම දිස්ත්‍රික්කයෙන් වාර්තාවන මුලු ආසාදිත සංඛ්‍යාව 104 දක්වා ඉහළ ගියා.\nඅද අලුතින් හඳුනාගත් අසාදිතයන් 164 දෙනාගෙන් 43 දෙනෙකු නිරෝධායන මධ්‍යස්ථානවලින් සොයාගෙන ඇති අතර, ඉතිරි 121 දෙනා ආශ්‍රිතයින් බවයි යුද හමුදාපති ලුතිනන් ජෙනරාල් ශවේන්ද්‍ර සිල්වා සඳහන් කළේ.\nඅද දිනයේත් කොරෝනා ආසාදිතයින් 344 දෙනෙකු සුවය ලබා රෝහල්වලින් පිටව ගියා. ඒ අනුව සුවය ලැබූ සමස්ත කොරෝනා ආසාදිතයින් සංඛ්‍යාව පන්දහස ඉක්මවා ගොස් සටහන් වුණේ 5,249 ක් ලෙසයි.\nතවදුරටත් පුද්ගලයින් 5789 දෙනෙකු රෝහල්ගතව ප්‍රතිකාර ලබන අතර, මෙරටින් මේ දක්වා වාර්තාවී ඇති මුළු කොරෝනා ආසාදිතයන් සංඛ්‍යාව 11,224ක්.",
       "URL": "https://www.hirunews.lk/253876/කහතුඩුවෙනුත්-කොරෝනා-ආසාදිතයෙක්-120ක්-නිරෝධායනයට",
       "Category": "Local News",
       "Parent URL": "https://www.hirunews.lk/local-news.php?pageID=2355"
}