{
       "Source": "hirunews",
       "Timestamp": "Saturday, 01 June 2019 - 20:34",
       "Headline": "CIA අනාවරණයෙන් පසු ලැබුනු ලිපිය",
       "News Content": "හිරු සී.අයි.ඒ. හරහා පසුගිය 28 වැනිදා අප හෙළි කළේ සතොසට අයත් තිස්සමහාරාම - පන්නගමුව සහල් සැකසුම් මධ්‍යස්ථානයේ ගුල්ලන් හා පණු කැඳලි සහිත මිනිස් පරිභෝජනයට නුදුසුදු සහල් තොගයක් නැවත සකසා වෙළෙඳපොළට එවීමට කටයුතු කරන අයුරුයි.\nඅතිශය අපිරිසිදු තත්ත්වයේ ඇති එම සහල් තොගය නැවත සැකසීමේදී ඉන් පිටවන දූවිල්ල හේතුවෙන් තමන් විවිධ රෝගාබාධවලට ලක්වන බව එහි සේවකයන් හෙළි කළා.\nමෙහි සේවකයන් පවසන පරිදි කලකට ඉහත මෙම සහල් සැකසුම් මධ්‍යස්ථානය හරහා සිදු කෙරුණේ දේශීය ගොවීන්ගෙන් මිලදී ගන්නා වී කොටා සතොස ආයතන හරහා අලෙවි කිරීමයි.\nඑහෙත් කොමිස් කුට්ටිවලට ඉව අල්ලන දේශපාලනඥයින් පසුගිය කාලය පුරා සිදුකර තිබුණේ විදේශයන්ගෙන් ගෙන්වන ප්‍රමිතියෙන් තොර සහල් මෙලෙස සකසා වෙළෙඳපොලට එවීමයි.\nතත්ත්වය එලෙස පවතිද්දී හිරු සී.අයි.ඒ. හරහා සිදුකළ අනාවරණයෙන් අනතුරුව අමාත්‍ය රිෂාඩ් බදියුදීන් මහතා යටතේ පවතින කර්මාන්ත, වානිජ කටයුතු දිගු කාලීන අවතැන්වූ පුද්ගලයන් නැවත පදිංචි කිරීම හා සමුපකාර සංවර්ධන අමාත්‍යාංශය අපට ලිපියක් යොමුකර තිබෙනවා.\nලංකා සතොස පිළිබඳ සාවද්‍ය තොරතුරු පළ කර ඇති බව දක්වා ඇති එම ලිපියේ මාර්තු මස සිට පල්ලේගමුව සහල් මධ්‍යස්ථානයෙන් කිසිදු ආකාරයක සහල් ප්‍රමාණයක් මිලදී ගැනීමක් සිදුකර නොමැති බව දක්වා තිබෙනවා.\nඅප කිසි විටකත් හිරු සී.අයි.ඒ හරහා පල්ලේගමුව සහල් මධ්‍යස්ථානයක් පිළිබඳ හෙළි නොකළ අතරල අප අනාවරණ කළේ තිස්සමහාරාම - පන්නගමුව සහල් මධ්‍යස්ථානය පිළිබඳවයි.\nතම අමාත්‍යාංශයට අයත් සහල් සැකසුම් මධයස්ථාන පිළිබදවත් ඔවුන්ට නිසි අවබෝධයක් නොමැති බව මෙම ලිපිය මගින් ද ඔවුන් පැහැදිලිව ඔප්පු කර තිබෙනවා.\nඅප හෙළි කළ තිස්සමහාරාම - පන්නගමුව සහල් මධ්‍යස්ථානයේ නිලධාරියෙකු හෙලි කළේ නැවත සකසන මෙම සහල් ලංකා සතොස වෙත යොමුකරන බවයි.\nඑම ලිපිය යොමුකළ බලධාරීන්ට අප සිහිපත් කර සිටින්නේ තමන් නිවැරදි බව ලිපි මගින් මාධ්‍යයට දැන්වීමට යුහුසුළු වීමට පෙර අමාත්‍යාංශයට අයත් සහල් මධ්‍යස්ථාන පිහිටි ස්ථාන පිළිබද දැනුවත්ව සිටින ලෙසයි.",
       "URL": "https://www.hirunews.lk/217543/cia-අනාවරණයෙන්-පසු-ලැබුනු-ලිපිය",
       "Category": "Local News",
       "Parent URL": "https://www.hirunews.lk/local-news.php?pageID=3322"
}