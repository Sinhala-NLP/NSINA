{
       "Source": "hirunews",
       "Timestamp": "Sunday, 10 April 2022 - 7:10",
       "Headline": "ගාලු මුවදොර තවමත් උණුසුම් - අරගලකරුවන් නොනැවතී අරගලයේ (වීඩියෝ සහ ඡායාරූප)",
       "News Content": "රට තුළ උද්ගතව ඇති අර්බුදවලට විසඳුම් ඉල්ලා ඊයේ (09) පෙරවරුවේ කොළඹ ගාලු මුවදොර පිටිය අවට සහ ජනාධිපති කාර්යාලය අසල විරෝධතා සඳහා වෙන්කර ඇති භූමියේ ආරම්භ වූ විරෝධතාවට පැමිණි පිරිසක් තවදුරටත් එහි රැඳී සිටින බව හිරු වාර්තාකරුවන් සඳහන් කළා.\nදහස් සංඛ්‍යාත පිරිසක් සහභාගි වූ විරෝධතාවට පැමිණි සැළකිය යුතු පිරිසක් ඊයේ රාත්‍රිය වනතුරුම එහි රැඳී සිටියා.\nකෙසේ නමුත් මේ වනවිට සුළු පිරිසක් විරෝධතා පුවරු ද ඇතැතිව තවදුරටත් එහි දක්නට ලැබෙන බවයි හිරු වාර්තාකරුවන් සඳහන් කළේ.\nඑමෙන්ම කොළඹ කොටුව සහ ගාලු මුවදොර ප්‍රදේශයට මේ වනවිට දැඩි වර්ෂාපතනයක් ඇද හැලෙමින් පවතිනවා.\nවිරෝධතාව හේතුවෙන් ගාලු මුවදොර ආශ්‍රිත මාර්ග කිහිපයක් පොලිස් මාර්ග බාධක යොදා අවහිර කිරීමට ඊයේ දිනයේ දී පියවර ගෙන තිබූ අතර සමාජ ක්‍රියාකාරීන් සංවිධාන කළ විරෝධතාවට දිවයිනේ විවිධ ප්‍රදේශවලින් පිරිස් එක්ව සිටියා.\nවිරෝධතා පුවරු ඔසවමින් අරගලකරුවන් වත්මන් අදූර්දර්ශී පාලනයට චෝදනා කරමින් කියා සිටියේ, වහාම ජනාධිපතිවරයා ප්‍රමුඛ පාර්ලිමේන්තුවේ සියලුම මන්ත්‍රීවරුන් සහ ඇමතිවරුන් සිය ධුරවලින් ඉවත් විය යුතු බවයි.\nඊයේ පස්වරු 2.56ට ගාලු මුවදොර පිටිය උඩු ගුවනට දිස් වූ අයුරු සහ අද උදෑසන එය දිස් වූ අයුරු..,",
       "URL": "https://www.hirunews.lk/301596/ගාලු-මුවදොර-තවමත්-උණුසුම්-අරගලකරුවන්-නොනැවතී-අරගලයේ-වීඩියෝ-සහ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1240"
}