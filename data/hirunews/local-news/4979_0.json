{
       "Source": "hirunews",
       "Timestamp": "Monday, 04 July 2016 - 19:12",
       "Headline": "සයිටම් ගැන තීන්දුවකට වෛද්‍ය සංගමයේ මධ්‍යම කාරක සභාව හෙට රැස්වේ",
       "News Content": "රජයේ වෛද්‍ය නිලධාරීන්ගේ සංගමය අද පෙරවරුවේ ක්‍රියාත්මක කළ වැඩ වර්ජනය හේතුවෙන් දිවයින පුරා රෝහල්වල දෛනික කටයුතුවලට දැඩි බලපෑම් එල්ල වුණා.\nමේ හේතුවෙන් ප්‍රතිකාර සඳහා පැමිණි රෝගීන් පත්වූයේ දැඩි පීඩාවකටයි.\nරජයේ වෛද්‍ය නිලධාරීන්ගේ සංගමයේ සංකේත වැඩ වර්ජනය අද පෙරවරු 8 සිට මධ්‍යහ්න 12 දක්වා ක්‍රියාත්මක වුණා.\nඒ, මාළඹේ පෞද්ගලික වෛද්‍ය විද්‍යාලයේ උපාධිධාරීන්ට ශ්‍රී ලංකාවේ වෛද්‍ය සභාවේ ලියාපදිංචිය ලබාදීම, ඉන්දු - ලංකා ආර්ථික සහ තාක්ෂණික ගිවිසුම සහ වෛද්‍ය සේවා ව්‍යවස්ථාව වෙනස් කිරීමට උත්සාහ කිරීම ඇතුළු කරුණු 6කට විරෝධය දක්වමින්.\nරජයේ වෛද්‍ය නිලධාරීන්ගේ සංගමය ප්‍රකාශ කළේ ශික්ෂණ රෝහල් ඇතුළු දිවයිනේ රෝහල් 1500ක වෛද්‍යවරුන් 14,000 කට ආසන්න පිරිසක් මෙම වැඩ වර්ජනයට එක්වූ බවයි.\nවෛද්‍ය වර්ජනය හේතුවෙන් බාහිර රෝගී අංශවල ප්‍රතිකාර සහ සායනික ප්‍රතිකාර මුළුමනින්ම පාහේ අඩාල වුණා.\nරජයේ වෛද්‍ය නිලධාරීන්ගේ සංගමය ක්‍රියාත්මක කළ වැඩ වර්ජනයට සමස්ත ලංකා රජයේ වෛද්‍ය නිලධාරීන්ගේ සංගමය, රජයේ දන්ත වෛද්‍ය නිලධාරීන්ගේ සංගමය සහ ආයුර්වේද වෛද්‍ය නිලධාරීන්ගේ සංගමය ද එක්ව සිටියා.\nඊට අමතරව සමස්ත ලංකා පවුල් සෞඛ්‍ය සේවා නිලධාරීන්ගේ සංගමය, සමස්ත ලංකා හෙද සංගමය, සුව සේවා සංගමය, වාට්ටු ලිපිකාර සංගමය සහ සමස්ත ලංකා දුරකථන ක්‍රියාකරුවන්ගේ සංගමය ද මෙම සංකේත වැඩ වර්ජනයට සහය පළ කළා.\nමීට අමතරව මාළඹේ පෞද්ගලික වෛද්‍ය විද්‍යාලයට එරෙහිව අද දහවල් රජරට, රුහුණු, ජයවර්ධනපුර, වයඹ සහ පේරාදෙනිය විශ්විද්‍යාල ඉදිරිපිට ද උද්ඝෝෂණ පැවැත්වුණා.\nඑම උද්ඝෝෂණ සංවිධාන කර තිබුණේ අන්තර් විශ්වවිද්‍යාලයීය ශිෂ්‍ය බල මණ්ඩලය මගින්.\nමේ අතර, මෙම පෞද්ගලික වෛද්‍ය විද්‍යාලයට එරෙහිව සිසුන් තුන්දෙනෙකු ශ්‍රේෂ්ඨාධිකරණය හමුවේ ගොනු කරන ලද මූලික අයිතිවාසිකම් පෙත්සම හෙට යළි විභාගයට ගැනෙනවා.\nමෙහි වගඋත්තරකරුවන් ලෙස සෞඛ්‍ය අමාත්‍යවරයා ඇතුළු පුද්ගලයන් 17 දෙනෙකු නම් කර තිබෙනවා.\nරජයේ වෛද්‍ය නිලධාරීන්ගේ සංගමය අද පස්වරුවේ මාධ්‍ය හමුවක් කැදවමින් කියා සිටියේ මාළඹේ පෞද්ගලික වෛද්‍ය විද්‍යාලය සම්බන්ධයෙන් තීරණයක් ගැනීමට හෙට දිනයේදී හදිසි මධ්‍යම කාරක සභා රැස්වීමක් කැදවා ඇති බවයි.",
       "URL": "https://www.hirunews.lk/137185/සයිටම්-ගැන-තීන්දුවකට-වෛද්‍ය-සංගමයේ-මධ්‍යම-කාරක-සභාව-හෙට-රැස්වේ",
       "Category": "Local News",
       "Parent URL": "https://www.hirunews.lk/local-news.php?pageID=4979"
}