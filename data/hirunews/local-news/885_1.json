{
       "Source": "hirunews",
       "Timestamp": "Wednesday, 07 September 2022 - 17:48",
       "Headline": "දේශීය ටින්මාළු නිෂ්පාදකයන්ගේ ඉල්ලීම් කැබිනට් මණ්ඩලයට",
       "News Content": "දේශීය ටින්මාළු නිෂ්පාදකයන් රැක ගැනීම සඳහා ඔවුන්ගේ ඉල්ලීම් කැබිනට් මණ්ඩලය වෙත යොමු කරන බව වෙළෙඳ වාණිජ හා ආහාර සුරක්ෂිතතා අමාත්‍ය නලින් ප්‍රනාන්දු පවසනවා.\nඅමාත්‍යවරයා මේ අදහස් පළ කළේ අද (7) දේශීය ටින් මාළු නිෂ්පාදකයන්ගේ සංගමය සමඟ වෙළෙඳ අමාත්‍යාංශයේදී පැවැති සාකච්ඡාවකට සහභාගී වෙමින්.\nමෙහිදී දේශීය ටින්මාළු නිෂ්පාදකයන් අමාත්‍යවරයා හමුවේ සඳහන් කළේ ආනයනික ටින් මාළු අඩු මිලට වෙළෙඳපල තුළ අලෙවි වීම හේතුවෙන් දේශීය ටින්මාළු නිෂ්පාදනකරුවන් දැඩි දුෂ්කරතාවයට පත් වී ඇති බවයි.\nඑය ධීවර ප්‍රජාව ඇතුළු බොහෝ පිරිසකට අහිතකර ලෙස බලපාන බැවින් ආනයනික ටින් මාළු ගෙන්වීම සීමා කරන ලෙස ඔවුන් ඉල්ලා තිබෙනවා.\nමෙහිදී අමාත්‍යවරයා සඳහන් කළේ, ශ්‍රී ලංකාව වැනි රාජ්‍යයකට එකවර සම්පූර්ණයෙන්ම ආනයන නවත්වා දැමීම පහසු කටයුත්තක් නොවන අතර, ශ්‍රී ලංකාව සහල් වලින් ස්වයංපෝෂිත රාජ්‍යයක් වුවත් අදටත් සෑම වසර තුන හතරකට වරක්වත් සහල් විදේශයන්ගෙන් ආනයනය කරන බවයි.\nඑබැවින් සෑම විටම දේශීය නිෂ්පාදන සහ ආනයනයන් අතර සමතුලිත භාවයක් පවත්වා ගැනීමට සිදු වන බව ද අමාත්‍යවරයා පෙන්වා දෙනවා.\nයම් කර්මාන්තයක් වෙළෙඳපළ තුළ රදා පැවැත්ම තීරණය වන්නේ දියුණු තාක්ෂණික ක්‍රම භාවිතා කිරීම හරහා නිෂ්පාදනයේ ගුණාත්මක තත්ත්වය ඉහළ නැංවීම හරහා බව සදහන් කළ අමාත්‍යවරයා, එවන් දියුණු අපනයන වෙළෙඳපොළ කරා යොමු වන කර්මාන්ත වෙනුවෙන් වෙළෙඳ අමාත්‍යාංශය හරහා පූර්ණ සහයෝගය ලබා දෙන බවත්,කුකුළු මස් අපනයනය කරන්නන් වෙනුවෙන් සහන ලබා දුන්නේ ඒ අනුව බවත් සඳහන් කළා.\nමෙහිදී අමුද්‍රව්‍ය හිඟතාවය හේතුවෙන් ටින් මාළු ඇසුරැම්කරණය සදහා අවශ්‍ය වන ඇසුරුම් හිඟතාවය පිළිබද ගැටළුව කෙරෙහිද අමාත්‍යවරයාගේ අවධානය යොමු වූ අතර ඒ පිළිබඳව සොයා බැලීමට වෙළෙඳ අමාත්‍යාංශ නිළධාරීන්ට උපදෙස් දී තිබෙනවා.\nඅමාත්‍යවරයාගේ කාර්යක්ෂම බව පිළිබදව දේශීය ටින්මාළු නිෂ්පාදකයන්ගේ සංගමය සිය ප්‍රසාදය පළ කළ අතර සිය ගැටළුවලට වඩා ස්ථිරසාර විසදුම් ලබා දෙනු ඇතැයි ඔවුන් විශ්වාස කරන බව ද සඳහන් කළා.",
       "URL": "https://www.hirunews.lk/314795/දේශීය-ටින්මාළු-නිෂ්පාදකයන්ගේ-ඉල්ලීම්-කැබිනට්-මණ්ඩලයට",
       "Category": "Local News",
       "Parent URL": "https://www.hirunews.lk/local-news.php?pageID=885"
}