{
       "Source": "hirunews",
       "Timestamp": "Sunday, 15 May 2016 - 15:03",
       "Headline": "මාතලේ දිස්ත්‍රික්කයටත් නාය යාමේ අවදානමක්",
       "News Content": "පවතින වැසි සහිත කාලගුණ තත්ත්වය හේතුවෙන් මාතලේ දිස්ත්‍රික්කයට ද නාය යාමේ අවදානමක් නිකුත් කර තිබෙනවා.\nඒ අනුව මේ වන විට දිස්ත්‍රික්ක 8කට නාය යාමේ අවධානමක් ප්‍රකාශයට පත් කර ඇති බවයි ජාතික ගොඩනැගිලි පර්යේෂණ සංවිධානය සඳහන් කළේ.\nමාතලේ දිස්ත්‍රික්කයට අමතරව බදුල්ල, මොණරාගල, මහනුවර, නුවරඑළිය, රත්නපුර, කෑගල්ල සහ කුරුණෑගල යන දිස්ත්‍රික්කවලට නාය යෑමේ අවදානම් නිකුත් කෙරුණා.\nඑමෙන්ම මධ්‍යම කඳුකරයට ඇද හැලෙන අධික වර්ෂාපතනයත් සමඟ ඉහළ කොත්මලේ ජලාශයේ වාන් දොරටු 4ක් ස්වයංක්‍රීයව විවෘත වී තිබෙනවා.\nඑහි කාර්ය භාර ඉංජිනේරුවරයා සදහන් කළේ තවදුරටත් අඛණ්ඩව වර්ෂාව ඇතිවුවහොත් අනෙකුත් වාන් දොරටු ද විවෘත විය හැකි බවයි.\nමේ අතර බුත්තල - කතරගම මාර්ගයේ ගෝනගංආර ප්‍රදේශයේ පාලමක් කැඞී යාමෙන් ගමනාගමනයට බාධා එල්ල වී තිබෙනවා.\nමේ නිසා විකල්ප මාර්ග භාවිතා කරන ලෙසයි ආපදා කළමනාකරණ මධ්‍යස්ථානය ජනතාවගෙන් ඉල්ලීමක් කළේ.\nඅධික වැසිත් සමඟ අද පෙරවරුවේ හමාගිය දැඩි සුළඟකින් පානදුර - නල්ලොරුව ප්‍රදේශයේ නිවාස 60කට වැඩි ප්‍රමාණයකට හානි සිදුව තිබෙනවා.",
       "URL": "https://www.hirunews.lk/133270/මාතලේ-දිස්ත්‍රික්කයටත්-නාය-යාමේ-අවදානමක්",
       "Category": "Local News",
       "Parent URL": "https://www.hirunews.lk/local-news.php?pageID=5045"
}