{
       "Source": "hirunews",
       "Timestamp": "Tuesday, 28 May 2019 - 14:11",
       "Headline": "අනුරාධපුර මහ නගර සභාවේ කසල බැහැර කිරීම ගැන අධිකරණයෙන් නියෝගයක්",
       "News Content": "අනුරාධපුර මහ නගර සභාව මගින් කීරික්කුලම කසල අංගනයට කැළි කසල බැහැර කරනු  ලබන්නේ මහජන සෞඛ්‍යයට අහිතකර ආකාරයට බව අනුරාධපුර ප්‍රධාන මහේස්ත්‍රාත් ජනක ප්‍රසන්න සමරසිංහ තීන්දු කරනු ලැබුවා.\nඒ අනුව අනුරාධපුර මහ නගර සභාවට සහ නැගෙනහිර - නුවර ගම් පළාත ප්‍රදේශීය සභාවට මහේස්ත්‍රාත්වරයා නියෝග කළේ මහජනතාවට පීඩාවක් ඇති වන අයුරින් සහ සෞඛ්‍යයට හානි වන අයුරින් මෙම කසල අංගනයට කැළි කසල බැහැර කිරීම වහාම ක්‍රියාත්මක වන පරිදි අත්හිටුවන ලෙසයි.\nඅනුරාධපුර ප්‍රධාන මහේස්ත්‍රාත්වරයා මෙම නියෝග නිකුත් කළේ කීරික්කුලම ප්‍රදේශයේ පදිංචිකරුවන් පිරිසක් අධිකරණයට ඉදිරිපත් කළ පෙත්සමක් අද සලකා බැලීමෙන් අනතුරුවයි.\nමෙම කසල අංගනයේ මෙහෙයුම් කටයුතු තවදුරටත් පවත්වාගෙන යාමට අවශ්‍ය නම් ඒ සඳහා මධ්‍යම පරිසර අධිකාරියෙන් පරිසර ආරක්ෂණ බලපත්‍රයක් ලබාගත යුතු බවත් මාස 6ක කාලයක් ඇතුළත කසල අංගනය මධ්‍යම පරිසර අධිකාරියේ නිර්නායකවලට අනුව සකස් කර ගත යුතු බවයි මහේස්ත්‍රාත්වරයා ප්‍රකාශ කළේ.",
       "URL": "https://www.hirunews.lk/217249/අනුරාධපුර-මහ-නගර-සභාවේ-කසල-බැහැර-කිරීම-ගැන-අධිකරණයෙන්-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=3330"
}