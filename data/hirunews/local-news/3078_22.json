{
       "Source": "hirunews",
       "Timestamp": "Saturday, 26 October 2019 - 12:45",
       "Headline": "හබරණ ඇතින්නියන් මිය යාම ගැන අලූත් සැකයක්",
       "News Content": "හබරණ - හිරිවඩුන්න තුන්ඹිකුලම රක්ෂිතයේදි ඇතින්නියන් 06 දෙනෙකු සහ වන අලියෙකු මිය යාම පිළිබදව මෙතෙක් අවසන් නිගමනයකට එළඹීමට නොහැකි වී ඇති බව රජයේ රස පරීක්ෂක ආරියනන්ද වැලිඅංග ප්‍රකාශ කළා.\nහිරු ප්‍රවෘත්ති අංශය කළ විමසීමකදී ඔහු කියා සිටියේ ශ්‍රී ලංකාවේ දක්නට ලැබෙන සියළුම විෂ රසායනික එම ඇතින්නියන්ගේ සිරුරු කොටස්වලින් හමු නොවූ බවයි.\nකෘමිනාශක, පළිභෝධනාශක, ආසනික් ඇතුළු සියළු විෂ වර්ග සඳහා එම පරීක්ෂාවන් සිදුකර තිබෙනවා.\nඒ අනුව දැන් ඒ පිළිබද සැකය යොමු වී ඇත්තේ නිර්වින්දික ඖෂධයක් වන ඇතින්නියන්ගේ මරණයට හේතු වී ඇත්ද යන්න පිළිබදවයි.\nරජයේ රස පරීක්ෂක ආරියනන්ද වැලිඅංග සඳහන් කරන පරිදි නිර්වින්දික ඖෂධ වුවද මාත්‍රාව ඉක්මවා ශරීරගත කිරීමෙන් වන සතුන්ගේ මරණය සිදුවිය හැකියි.\nඇතින්නියන් 6 දෙනෙකු සහ වන අලියෙකු මිය යාමට හේතුව විෂ ශරීර ගත කිරීමක් බවට වනජීවි දෙපාර්තමේන්තුව මීට පෙර සැක පළ කළා.\nඒ අනුවයි ඔවුන් සිද්ධිය සම්බන්ධයෙන් සොයාබැලීම සදහා තිදෙනෙකුගෙන් යුත් කමිටුවක් පත් කරනු ලැබුවේ. අදාළ කමිටුව සිය වාර්තාව මගින් සඳහන් කළේ කිසියම් විෂ වර්ගයක් ශරීර ගතවීමෙන් අලි මරණ සිදුවී ඇතැයි සැක කරන බවයි.\nකෙසේ නමුත්, එලෙස ශරීර ගත වී ඇත්තේ කුමක් ද යන්න අනාවරණ වූයේ නැහැ.\nඅදාල විෂ වර්ගය කුමක්ද යන්න පිලිබදව සොයාබැලීම සදහා එම වාර්තා රස පරීක්ෂක දෙපාර්තමේන්තුව වෙත යොමු කරනු ලැබූයේ ඉන් පසුවයි.\nරජයේ රස පරීක්ෂක ආරියනන්ද වැලිඅංග හිරු ප්‍රවෘත්ති අංශය වෙත වැඩිදුරටත් සඳහන් කළේ හබරණ ඇතින්නියන්ගේ මරණවලට හේතුව නිර්වින්දකයක් ද යන්න තහවුරු කර ගැනීම සඳහා පරීක්ෂණ පැවැත්වීමට අවශ්‍ය රසායනික පිටරටින් ගෙන්විය යුතු බවයි.",
       "URL": "https://www.hirunews.lk/227020/හබරණ-ඇතින්නියන්-මිය-යාම-ගැන-අලූත්-සැකයක්",
       "Category": "Local News",
       "Parent URL": "https://www.hirunews.lk/local-news.php?pageID=3078"
}