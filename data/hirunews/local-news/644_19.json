{
       "Source": "hirunews",
       "Timestamp": "Sunday, 25 December 2022 - 7:45",
       "Headline": "දේවස්ථාන කිතුණු බැතිමතුන්ගෙන් පිරී යයි",
       "News Content": "ලොවට සාමයේ පණිවුඩය රැගෙන ආ ජේසු බිළිඳාගේ උපත ඊයේ (24) මධ්‍යම රාත්‍රියේ ශ්‍රී ලංකාවට උදාවූවත්, ලොව පළමුව නත්තල උදාවුණේ නවසීලන්තයේ නවසීලන්තයේ - බැලනි දූපතටයි.\nකොළඹ අගරදගුරු අති උතුම් මැල්කම් කාදිනල් රංජිත් හිමිපාණන්ගේ ප්‍රධානත්වයෙන් පැවැත්වුණු ප්‍රධාන නත්තල් දේව මෙහෙය ඊයේ රාත්‍රී 11.45 ට පන්නිපිටිය ක්‍රිස්තු රජාණන්ගේ දේවස්ථානයේදී ආරම්භ වුණා.\nඊට සමගාමීව දිවයිනේ සෑම දේවස්ථානයකම මධ්‍යම රාත්‍රි නන්තල් දේව මෙහෙයන් පැවැත්වුණු බවයි අප වාර්තාකරුවන් සඳහන් කළේ.\nමීගමුව, හලාවත, සීදූව යන ප්‍රදේශවල කිතුණු දේවස්ථාන බැතිමතුන්ගෙන් පිරී ඉතිරි ගොස් ඇති බවයි හිරු ප්‍රාදේශීය වාර්තාකරු ටී.කේ.ජී. කපිල සඳහන් කළේ.\nමේ අතර පවතින ආර්ථික අර්බුදය හමුවේ වුවද දිළිඳු ජනතාවට අතහිත දෙමින් සාමයෙන් මෙවර නත්තල අර්ථවත් ලෙස සමරන ලෙසටයි කොළඹ අගරදගුරු අති උතුම් මැල්කම් කාදිනල් රංජිත් හිමිපාණන් සිය නත්තල් දින පණිවුඩයෙන් ජනතාවගෙන් ඉල්ලා සිටින්නේ.\nමේ අතර, ශුද්ධ වූ ෆැන්සිස් පාප් වහන්සේගේ ප්‍රධානත්වයෙන් වතිකානුවේ ශාන්ත බැසිලිකා දෙව්මැදුරේදී පැවැත්වෙන නත්තල් දේව මෙහෙයට ඊයේ රාත්‍රියේ එක්වුණා.\nඑමෙන්ම, රෝම වෙලාවෙන් අද මධ්‍යහ්න 12 ට ශාන්ත බැසිලිකා දෙව් මැදුර පරිශ්‍රයේදී විශේෂ ආශිර්වාද ගැන්වීමක්ද ශුද්ධ වූ පාප් වහන්සේගේ ප්‍රධානත්වයෙන් පැවැත්වෙනු ඇති.\nමේ අතර, නත්තල් උත්සවයට සමගාමීව බන්ධනාගාර රැඳවියන් 309 දෙනෙකුට අද දිනයේ නිදහස් ලබාදෙන බව බන්ධනාගාර දෙපාර්තමේන්තුව පවසනවා.\nබන්ධනාගාර මාධ්‍ය ප්‍රකාශක පාලන කොමසාරිස් චන්දන ඒකනායක සඳහන් කළේ පිරිමි රැඳවියන් 306 දෙනෙකුට සහ කාන්තා රැඳවියන් 3 දෙනෙකුට මෙලෙස නිදහස හිමිවන බවයි.\nමෙලෙස නත්තල් සමාව යටතේ නිදහස් වන රැඳවියන් අතර, මාසයක සමා කාලයක් අඩුවීම මත නිදහස් වන රැඳවියන් 71 දෙනෙකු, ගෙවමින් සිටින දඬුවම අහෝසි වීම මත නිදහස් වන රැඳවියන් 237 දෙනෙකු, මෙන්ම දඩුවමින් හරි අඩක් ගෙවා ඇති වයස අවුරුදු 65 ඉක්මවීම නිසා නිදහස් වන එක් රැඳවියෙකු ද වනවා.",
       "URL": "https://www.hirunews.lk/323493/දේවස්ථාන-කිතුණු-බැතිමතුන්ගෙන්-පිරී-යයි",
       "Category": "Local News",
       "Parent URL": "https://www.hirunews.lk/local-news.php?pageID=644"
}