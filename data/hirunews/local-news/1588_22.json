{
       "Source": "hirunews",
       "Timestamp": "Tuesday, 02 November 2021 - 16:37",
       "Headline": "එන්නත් කාඩ් පත ළඟ තබාගැනීම ජනතාවට අනිවාර්ය කරයි ?",
       "News Content": "පළාතකින් පළාතකට යද්දි එන්නත් මාත්‍රා දෙකම ලබාගත් බව සහතික කෙරෙන එන්නත් කාඩ් පත ළඟ තබාගැනීම ජනතාවට අනිවාර්ය කරන ලෙස රාගම වෛද්‍ය පීඨයේ ජ්‍යෙෂ්ඨ මහාචාර්ය අර්ජුන ද සිල්වා මහතා රජයට යෝජනා කරනවා.\nඑසේම හෝටල් සහ ජනතාව විශාල වශයෙන් ගැවසෙන ස්ථානවලට ගමන් ගන්නා පුද්ගලයන්ගේ එන්නත් මාත්‍රා දෙකම ලබාගත් බව සහතික කෙරෙන එන්නත් කාඩ්පත පරීක්ෂා කිරීමද අනිවාර්ය කළ යුතු බවත්, අද ලෝකයේ බොහෝ රටවල් මෙම යාන්ත්‍රණය ක්‍රියාත්මක කර සාර්ථක ප්‍රතිඵල ළඟා කරගෙන තිබෙන බවද සඳහන් කළා.\nමෙවැනි වැඩපිළිවෙළක් අනුගමනය කිරීමෙන් කොවිඩ් පළාතකින් පළාතකට ගමන් කිරීම සැලකිය යුතු ලෙස පාලනය කරගත හැකිවන බවත් විශේෂයෙන් තරුණ පරපුර එන්නත්කරණයට යොමුවීමටද මෙමගින් කිසියම් පෙළඹවීමක් ඇති කෙරෙන බවත් අර්ජුන ද සිල්වා මහතා ප්‍රකාශ කළා.\nවිශේෂයෙන් ජාත්‍යන්තර ක්‍රිකට් තරඟාවලි සඳහා මෙම වැඩපිළිවෙල ක්‍රියාත්මක කළ යුතු බවයි ඔහු පැවසුවේ.\nමේ අතර රටට කොවිඩ් වෛරස නව ප්‍රභේද ඉදිරියටත් පැමිණෙනු ඇති බවත් එන්නත්කරණයට යොමුවීම සහ මූලික සෞඛ්‍යය නීති දිගටම අනුගමනය කිරීම නව වයිරසවලින් ගැලවීමට තිබෙන එකම මාර්ගය බවද සඳහන් කළා.\nමුව ආවරණ අනිවාර්ය කිරීමේ නීතිය රටේ තදින් ක්‍රියාත්මක කළ යුතු බවද ඔහු පෙන්වා දුන්නා.\nවෛද්‍ය විශේෂඥයන්ගේ උපදෙස් මත නව සෞඛ්‍ය මාර්ගෝපදේශ වරින් වර හඳුන්වාදීම වැදගත් බවත් මෙම සෞඛ්‍යය මාර්ගෝපදේශ නිසි පරිදි ක්‍රියාත්මක වන්නේ දැයි නිරන්තරව පසු විපරම් කිරීම රජයේ වගකීම බවත් අර්ජුන ද සිල්වා මහතා පැවසුවා.",
       "URL": "https://www.hirunews.lk/286809/එන්නත්-කාඩ්-පත-ළඟ-තබාගැනීම-ජනතාවට-අනිවාර්ය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1588"
}