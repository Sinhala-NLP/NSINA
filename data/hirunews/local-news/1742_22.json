{
       "Source": "hirunews",
       "Timestamp": "Friday, 20 August 2021 - 8:02",
       "Headline": "'ශක්ති' ඔක්සිජන් පැටවීම අරඹයි",
       "News Content": "ශ්‍රී ලංකාවට ඔක්සිජන් රැගෙන ඒම සඳහා ඉන්දියාවට ගොස් තිබෙන නාවික හමුදාවට අයත් ශක්ති නෞකාවට ඔක්සිජන් ඇතුළත් විශාල ප්‍රමාණයේ ටැංකි පැටවීමේ කටයුතු ඊයේ රාත්‍රියේ දී ආරම්භ කර තිබෙනවා.\nඑවැනි ටැංකි දෙකක මෙම ඔක්සිජන් රැගෙන ඒමට නියමිත යි.\nබොහෝ විට අද (20) දිනයේ දී එම නෞකාව ඉන්දියාවේ සිට දිවයිනට පැමිණෙනු ඇති බවයි වාර්තා වන්නේ.\nමේ අතර කුවේට් රාජ්‍යය සමඟ නැවත වාණිජ ගුවන් ගමන් ආරම්භ කිරීමට ශ්‍රී ලංකාව ඇතුළු රටවල් 06කට අවස්ථාව හිමි ව ඇති බව කුවේට් මාධ්‍ය වාර්තා කර තිබෙනවා.\nඒ අනුව ශ්‍රී ලංකාවට අමතර ව එම අවස්ථාව හිමිවන අනෙකුත් රටවල් ලෙස දක්වා ඇත්තේ බංග්ලාදේශය, ඊජිප්තුව, ඉන්දියාව, නේපාලය සහ පාකිස්තානය යි.\nඑමෙන්ම කුවේට් රාජ්‍යය අනුමත නො කළ කොරෝනා මර්දන එන්නත් ලබාගෙන සිටින පුද්ගලයින්ට එරටට ඇතුළුවීමට නම් කුවේටය විසින් අනුමත කරන ලද එන්නත් 04න් එක් එන්නතක් ලබා ගත යුතු වනවා.\nෆයිසර්, ඇස්ට්‍රාසෙනෙකා, මොඩර්නා සහ ජොන්සන් ඇන්ඩ් ජොන්සන් එන්නත් සඳහා පමණක් කුවේට් රජය මේ වනවිට අනුමැතිය ලබාදී තිබෙනවා.\nසයිනොෆාම්, සිනොවැක් සහ ස්පුට්නික් වී එන්නත් ඔවුන් අනුමත කර නැහැ.",
       "URL": "https://www.hirunews.lk/280155/ශක්ති-ඔක්සිජන්-පැටවීම-අරඹයි",
       "Category": "Local News",
       "Parent URL": "https://www.hirunews.lk/local-news.php?pageID=1742"
}