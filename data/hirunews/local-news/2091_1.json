{
       "Source": "hirunews",
       "Timestamp": "Saturday, 13 March 2021 - 14:43",
       "Headline": "ඉන්දියාව ඇස්ට්‍රාසෙනෙකා එන්නත ගැන ඇගයීමක් සිදුකිරීමට යයි",
       "News Content": "ඔක්ස්ෆර්ඩ් - ඇස්ට්‍රාසෙනෙකා කොරෝනා වෛරස් එන්නතෙහි අතුරු විපාක පිළිබඳ ඉදිරි සතියේ ඇගයීමක් සිදුකරන බව ඉන්දියාව පවසනවා.\nමෙම එන්නත ඉන්දියාවේ පූනේහි සීරම් ආයතනයේ ද නිෂ්පාදනය කරනු ලැබීම ඊට හේතුවයි.\nඑන්නත ලබාදුන් පුද්ගලයන්ට ද රුධිර කැටිති ඇතිවිය හැකි බවට සැකයෙන් ඩෙන්මාර්කය, නෝර්වේ සහ අයිස්ලන්තය ආදි යුරෝපා රටවල් ඇස්ට්‍රාසෙනෙකා එන්නත ලබාදීම තාවකාලිකව අත්හිටුවනු ලැබුවා.\nකෙසේ නමුත්, ලෝක සෞඛ්‍ය සංවිධානය ප්‍රකාශ කළේ ඇස්ට්‍රාසෙනෙකා එන්නත මගින් එවැනි අතුරුවිපාක සිදුවන්නේ යැයි සාක්ෂි නොමැති බවයි.\nඇස්ට්‍රාසෙනෙකා සමාගම ද එන්නතෙහි ආරක්ෂාකාරි බව පිලිබඳ විශ්වාසය තහවුරු කර තිබෙනවා.\nඉන්දියාවේ කොවිඩ් 19 වැළැක්වීමේ ජාතික කාර්ය සාධක බලකායේ වෛද්‍ය එන්.කේ.අරෝරා ප්‍රකාශ කළේ සිදුකිරිමට නියමිත ඇගයීමේදී සැලකිය යුතු කිසියම් කරුණක් වේ නම් ඒ පිළිබඳව ප්‍රකාශයට පත් කරන බවයි.",
       "URL": "https://www.hirunews.lk/265220/ඉන්දියාව-ඇස්ට්‍රාසෙනෙකා-එන්නත-ගැන-ඇගයීමක්-සිදුකිරීමට-යයි",
       "Category": "Local News",
       "Parent URL": "https://www.hirunews.lk/local-news.php?pageID=2091"
}