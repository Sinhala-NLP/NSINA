{
       "Source": "hirunews",
       "Timestamp": "Tuesday, 12 July 2022 - 14:59",
       "Headline": "\"බල අරගලය නවතා පොදු අරමුණකට එන්න\" සෝභිත හිමිගෙන් ඉල්ලීමක්!(වීඩියෝ)",
       "News Content": "බල අරගල නවත්වා, පොදු එකඟතාවයකට එන්නැයි ඕමල්පේ සෝභිත හිමියන් දේශපාලන පක්ෂවලින් ඉල්ලනවා.\nඋන් වහන්සේ අද (12) ඒ බව ඉල්ලා සිටියේ මාධ්‍ය හමුවක් කැඳවමින්.\n\"සමස්ත ශ්‍රී ලාංකේය ජාතිය ම බලාපොරොත්තු වන පරිදි හෙට දවසේ ගෝඨාභය රාජපක්ෂ මහත්මා සිය ජනාධිපති පදවියෙන් ඉල්ලා අස්වෙනවා කියන බලාපොරොත්තුව අපි හැමදෙනාගේම තියෙනවා. හෙට දවසේ ගෝඨාභය රාජපක්ෂ මහතා සිය ධුරයෙන් ඉල්ලා අස්වීමත් සමගම නව අග්‍රාමාත්‍යවරයෙකු පත්කිරීම මගින් උද්යෝගීමත්ව ජනතාව කරන ඉල්ලීම, උද්ඝෝෂණ මගින් සමස්ත රටම ඒකරාශීව කරන ඉල්ලීම සම්පූර්ණ කරනු ඇතැයි අපි බලාපොරොත්තු වනවා.\"\nයනුවෙන් සෝභිත හිමියෝ මාධ්‍ය හමුවේ දී කියා සිටියා.\nඑසේ ම\n\"ජනාධිපතිවරයා සිය ධුරයෙන් ඉල්ලා අස්වීමට පෙර නව අග්‍රාමාත්‍යවරයෙකු පත්කිරීම මගින් ජනතාව කරන ඉල්ලීම සම්පූර්ණයෙන් ම ඉටුකරනු ඇති කියලා අපි බලාපොරොත්තු වනවා. ඉන් පසුව රට අරාජික තත්ත්වයට පත්නොවී පරිපාලන කටයුතු දිගටම පවත්වාගෙන යා හැකි වනවා කැබිනට් මණ්ඩලය විසිරී යන්නේ නෑ. දැන් පවතින අර්බුදකාරී ආර්ථික තත්ත්වය විසඳන්නට නව අග්‍රාමාත්‍යවරයෙක් පත්කිරීම අත්‍යාවශ්‍යයි කියන එක තමයි ජනතාවගේ මතය. අපි බලාපොරොත්තු වනවා එය ඒ ආකාරයෙන්ම ඉෂ්ඨ සිද්ධ වෙයි කියලා.\"\nයනුවෙන් ද සෝභිත හිමියෝ පවසා සිටියා.\nතව ද, උන්වහන්සේ කියා සිටින්නේ,\n\"හෙට දවසේ ජනාධිපතිවරයා ඉල්ලා අස්වීමත් සමඟ ගාලුමුවදොර අරගල බිමේ මේ දක්වා කැපවීමෙන් කටයුතු කළ සහ කරන තරුණ සොහොයුරන් සොහොයුරියන් ඒ වගේම සමස්ත ශ්‍රී ලංකාවේම ජනතාව යම් ආකාරයකට සෑහිමකට පත්විය යුතුයි තමන්ගේ ඉල්ලීම ඒ ආකාරයෙන් ඉටුවීම සම්බන්ධයෙන්. ඒ නිසා ඉන් අනතුරුව ඉල්ලා අස්වීමත් සමගම තමන්ගේ බලාපොරොත්තු ඉටුවුණු පරිසරය යටතේ දැනට ජනතාවගේ සන්තකයට පත්කොටගෙන තිබෙන, ඒ කියන්නේ ජනතාවගේ භාරකාරත්වයට පත්කොටගෙන තිබෙන ජනාධිපති මන්දිරය, අරලියගහ මන්දිරය, ජනාධිපති ලේකම් කාර්යාලය ඇතුළු ජාතික සම්පත් නිදහස් කළ යුතුව තිබෙනවා. කුමක් හෙයින්ද රටේ ආරක්ෂාව පිළිබඳව වර්තමානයේ ජනාධිපති ධුරය අක්‍රීයව සිටින තත්ත්වයක් යටතේ ආරක්ෂාව තහවුරු වෙන්නේ නෑ. ආරක්ෂාව භාරව ඉන්නේ ජනතාවමයි. ඉදිරියට මේ ආරක්ෂාව දිගට පවත්වාගෙන යාම බරපතළ ප්‍රශ්නයක් වෙයි මේ වැදගත් ජාතික වස්තූන් විනාශ කිරීම සඳහා අපි නොදන්නා ආකාරයේ කුමන්ත්‍රණ පවා ක්‍රියාත්මක විය හැකියි. ඒ නිසා හෙට දවසේ ජනාධිපතිවරයා ඉල්ලා අස්වීමත් සමඟම ඒ ජාතික සම්පත් සාමාන්‍ය තත්ත්වයේ ආරක්ෂක අංශවලට පැවරෙන ආකාරයට කටයුතු කරන්න කියලා අපි කරුණාවෙන් ඉල්ලා සිටිනවා.\"\nයනුවෙන්.\nඑසේ ම,\n\"පාර්ලිමේන්තුවට පැවරෙනවා වගකීමක් පක්ෂ නායකත්වයට පැවරෙනවා වගකීමක් අප ඉදිරිපත් කරන පොදු නායකත්වය සඳහා වූ සිවිල් සාමාජිකයින් පත්වීමට ඉඩ සැලසීම වශයෙන් පස්දෙනෙක් ජාතික ලැයිස්තුවෙන් ඉල්ලා අස්වෙන්න, ඔවුන් ඉල්ලා අස්වුනාට පස්සේ අපි සූදානම් ඒකට අදාළ සුදුසු සිවිල් ක්‍රියාකාරකයන් මේ අඩුපාඩුව පුරවන්න පත්කරන්න. ඒ සඳහා අවස්ථාව ලබාදෙන්න කියලා අපි පක්ෂ නායකත්වයට කරුණාවෙන් මතක් කරනවා.\"\nයනුවෙන් ද උන් වහන්සේ මාධ්‍ය හමුවේ දී කියා සිටියා.",
       "URL": "https://www.hirunews.lk/309801/බල-අරගලය-නවතා-පොදු-අරමුණකට-එන්න-සෝභිත-හිමිගෙන්-ඉල්ලීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1026"
}