{
       "Source": "hirunews",
       "Timestamp": "Sunday, 12 September 2021 - 15:36",
       "Headline": "වන අලි 50ක රංචුවක් ගම්වැදීම නිසා ගමක්  භීතියෙන් (වීඩියෝ)",
       "News Content": "අලි කොරිඩෝවක් සඳහා වෙන්කළ අක්කර 200 ක පමණ ඉඩම් දේශපාලන පක්ෂවල අධාරකරුවන් අත්පත් කර ගැනීම හේතුවෙන් වන අලි ගම්වදින බවට මහියංගනය - සොරබොර ගම්වැසියන් චෝදනා කරනවා.\nවන අලි 50ක පමණ රංචුවක් ගම්වැදීම හේතුවෙන් ගම්වාසීන් මේ දිනවල පසුවන්නේ මහත් භීතියකින්.\nමේ මහියංගනය ල සොරබොර ගුරුමඩ නැමැති සුන්දර ගම්මානයේ මිනිසුන්ගේ අසුන්දර කතාවයි.\nවන අලි 50කට වැඩි රංචුවක් දිගින් දිගටම ගම්වැදීම හේතුවෙන් මෙම ගම්මානයේ සහ අවට ගම්මාන රැසක ජනතාව දැඩි පීඩාවට සහ භීතියට පත්ව සිටිනවා.\nඅඳුර වැටෙත්ම ගමට කඩා වදින වන අලි ප්‍රහාර වලින් සිය නෑසියන් ද දේපළද අහිමිව මෙම ජනතාව අනවරත ජීවන අරගලයක නිරත වන්නේ ජීවිත අවදානම දරාගනිමින්.\nහදිසි අවස්තාවක හෝ තමන්ට වනජිවී නිලධාරීන්ගේ පිළිසරණක් නොලැබෙන බවට ප්‍රදේශවාසීන් චෝදනා කරනවා.\nගිරාඳුරුකෝට්ටේ උල්හිටිය ප්‍රදේශයේ වන අලි කොරිඩෝවක් සඳහා වෙන් කර තිබූ අක්කර 200ක පමණ වූ භූමි ප්‍රමාණය මේ වනවිට දේශපාලන මැදිහත්වීම් මත විවිධ දේශපාලන පක්ෂවල අධාරකරුවන් සතු කරගෙන ඇති බව ගම්වාසින් චෝදනා කරනවා.\nතම ගම්මානවලට වන අලි කඩා වදින්නේ ඒ නිසා බවයි ජනතාව පෙන්වා දෙන්නේ.\nපවතින සෑම මැතිවරණයකදීම දේශපාලන වේදිකාවේ මාතෘකාවක් වූ වන අලි ගැටළුවට මෙතෙක් නිසි විසඳුමක් නොමැති වීමෙන් මේ ජනතාවට සිදුව ඇත්තේ සිය ජීවිතවලින් වන්දි ගෙවීමටයි.\nකෘෂිකර්මාන්තයෙන් තම දිවි සරි කරගන්නා මේ මිනිසුන්ගේ ජීවිත අවදානම ගැන බලධාරීන්ගේ නිසි පරිමාණ අවධානය යොමු වන තෙක්, හිරු ප්‍රවෘත්ති අවධානයෙන්.",
       "URL": "https://www.hirunews.lk/282022/වන-අලි-50ක-රංචුවක්-ගම්වැදීම-නිසා-ගමක්-භීතියෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1697"
}