{
       "Source": "hirunews",
       "Timestamp": "Sunday, 08 November 2020 - 19:59",
       "Headline": "හුදෙකලා කෙරෙන ප්‍රදේශවල පුද්ගලයින්ට, රැකියාවලට යාමට අවසර නැහැ (වීඩියෝ)",
       "News Content": "හුදෙකලා කෙරෙන ප්‍රදේශවල ජීවත් වන ජනතාවට රැකියා සඳහා එම ප්‍රදේශවලින් පිටතට යාමට හෙට සිට අවසර හිමි නොවන බව නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය සුෂී පෙරේරා ප්‍රකාශ කළා.\nඇඳිරි නීතිය ඉවත් කිරීමෙන් පසු කටයුතු කළ යුතු ආකාරය සම්බන්ධයෙන් දැනුවත් කිරීම සඳහා අද පස්වරුවේ පැවති විශේෂ මාධ්‍ය හමුවට එක්වෙමිනුයි ඇය මේ බව සඳහන් කළේ.\nකෙසේවෙතත් ශ්‍රී ලංකා ආයෝජන මණ්ඩලයේ සහ අපනයන සංවර්ධන මණ්ඩලයේ කර්මාන්ත ශාලා සේවකයන්ට මෙන්ම අත්‍යවශ්‍ය සේවා පවත්වාගෙන යන ආයතනවල සේවකයන්ට හුදෙකලා කර ඇති ප්‍රදේශවලට ආයතනික වාහනවලින් පිවිසීම සහ පිටවීමට හැකියාව පවතින බව පොලිසිය සඳහන් කළා.\nබස්නාහිර ඇතුළු ඇඳිරි නීතිය දැනට ක්‍රියාත්මක සියලු ප්‍රදේශවල එම නිරෝධායන ඇඳිරි නීතිය හෙට උදෑසන පහට ඉවත් කෙරෙනවා.\nකෙසේ වෙතත් පවතින තත්වය සලකා පොලිස් වසම් 25ක් හුදකලා කිරීමටයි රජය තීරණය කළේ.\nඒ අනුව කොළඹ දිස්ත්‍රික්කයේ මට්ටක්කුලිය, මෝදර, බ්ලූමැන්ඩල්, කොටහේන, ග්‍රෑන්ඩ්පාස්, වෙරළබඩ, ආදුරුප්පු වීථිය, මාළිගාවත්ත, දෙමටගොඩ, වැල්ලම්පිටිය, බොරැල්ල සහ කෙසෙල්වත්ත යන පොලිස් වසම් නැවත දැනුම්දෙනතුරු මෙලෙස හුදකලා කෙරෙනු ඇති.\nගම්පහ දිස්ත්‍රික්කයේ හුදකලා කරනු ලබන පොලිස් වසම් වන්නේ වත්තල, පෑලියගොඩ, කඩවත, රාගම, මීගමුව, පමුණුගම, ජාඇළ, සපුගස්කන්දයි.\nකළුතර දිස්ත්‍රික්කයේ හොරණ, ඉංගිරිය යන පොලිස් වසම් සහ වෑකඩ - බටහිර ග්‍රාමනිලධාරී වසම තවදුරටත් හුදකලා කර තැබෙනවා.\nකුරුණෑගල දිස්ත්‍රික්කයේ  කුරුණෑගල නගර සීමාව සහ කුලියාපිටිය පොලිස් වසම හුදකලා කරන අතර, රජයේ ප්‍රවෘත්ති දෙපාර්තමේන්තුව සඳහන් කළේ කෑගල්ල දිස්ත්‍රික්කයේ මාවනැල්ල සහ රුවන්වැල්ල යන පොලිස් වසම් හුදකලා කිරීමට කටයුතු කරන බවයි.\nඑසේම මාළිගාවත්ත එන්.එච්.එස්. නිවාස, දෙමටගොඩ - සිරිසඳ උයන, මෝදර - රන්මිණි සෙවන, මිහිජය සෙවන, මෙත්සඳ සෙවන යන නිවාස යෝජනා ක්‍රම කොරෝනා පැතිරීම සම්බන්ධයෙන් දැඩි අවදානම් සහිත ස්ථාන ලෙස හඳුනාගෙන තිබෙනවා.\nමේවායේ ජීවත්වන ජනතාව නිවාස ඒකක අතර හෝ ගමන් කිරීමෙන් වැළකී සිය නිවෙස් තුළම රැඳී සිටිය යුතු බවයි කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානයේ ප්‍රධානී - යුද හමුදාපති ලුතිනන් ජෙනරාල් ශවේන්ද්‍ර සිල්වා සඳහන් කළේ.",
       "URL": "https://www.hirunews.lk/254291/හුදෙකලා-කෙරෙන-ප්‍රදේශවල-පුද්ගලයින්ට-රැකියාවලට-යාමට-අවසර-නැහැ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2344"
}