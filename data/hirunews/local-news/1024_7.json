{
       "Source": "hirunews",
       "Timestamp": "Wednesday, 13 July 2022 - 16:21",
       "Headline": "දෙදෙනෙක් ආරක්ෂා කරනවා වෙනුවට දෙකෝටියක් ජනතාව ආරක්ෂා කරන්න - විපක්ෂ නායක සජිත් කියයි (වීඩියෝ)",
       "News Content": "රටේ ප්‍රජාතන්ත්‍රවාදය අගයන සමස්ත ජනතාව විසින් සිදු කරනු ලැබූ සාමකාමී අරගලයට එරෙහිව ආණ්ඩුව දුර්දාන්ත ලෙස මර්ධනය ආරම්භ කොට ඇතැයි විපක්ෂ නායක සජිත් ප්‍රේමදාස පවසනවා.\nමේ මොහොතේ ආරක්ෂක අංශ විසින් කළ යුත්තේ දෙදෙනෙකු ආරක්ෂා කරනවා වෙනුවට සමස්ත රටේ ජනතාව ආරක්ෂා කිරීම බවයි විපක්ෂ නායකවරයා ප්‍රකාශ කළේ.\nඑකකට එකක් පරස්පර ප්‍රකාශ නිකුත් කරමින් සන්නද්ධ ආරක්ෂක අංශ ලවා ප්‍රජාතන්ත්‍රවාදය විනාශ කොට ජනතාව මර්ධනය කිරීම සඳහා ආණ්ඩුව කැස කවමින් සිටින බව පෙන්වා දෙන විපක්ෂ නායකවරයා කියාසිටියේ, මේ මොහොතේ වගකීමෙන් කටයුතු කරන ලෙස ආරක්ෂක අංශවලින් ඉල්ලා සිටින බවයි.\nප්‍රජාතන්ත්‍රවාදය වෙනුවෙන් අරගල කරන ජනතාවට එරෙහිව මර්ධනයේ හස්තය නොයොදන ලෙස ආරක්ෂක අංශවලට පැවසූ ඔහු ආරක්ෂක අංශ කෙරෙහි ජනතාව තුළ ඇති ගෞරවය සුරකින ලෙස ද ඉල්ලීමක් කරනවා.\nසාමකාමී ජන ජීවිතය සමඟ කරනු ලබන සෙල්ලම නතර කරන ලෙසට ද ආණ්ඩුවට බලකළ විපක්ෂ නායකවරයා මේ මොහොතේත් සන්සුන්ව ප්‍රජාතන්ත්‍රවාදයට ගරු කරමින් කටයුතු කරන ලෙස ජනතාවගෙන් ඉල්ලා සිටිනවා.",
       "URL": "https://www.hirunews.lk/309891/දෙදෙනෙක්-ආරක්ෂා-කරනවා-වෙනුවට-දෙකෝටියක්-ජනතාව-ආරක්ෂා-කරන්න-විපක්ෂ-නායක-සජිත්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1024"
}