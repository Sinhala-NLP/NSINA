{
       "Source": "hirunews",
       "Timestamp": "Wednesday, 04 May 2022 - 18:26",
       "Headline": "අධිකරණ නියෝගයට අනුව බස් සහ ලොරි ඉවත්කර ගැනේ (වීඩියෝ)",
       "News Content": "ජනතාවට අවහිර වන පරිදි අරලියගහ මන්දිරය ඉදිරිපිට ඇති රථ වාහන හා සියලු දේපල ඉවත් කර ගන්නා ලෙසට කොටුව මහේස්ත්‍රාත් අධිකරණය ලබා දුන් නියෝග අනුව විරෝධතාකරුවන් එම ස්ථානයෙන් සවි කළ අට්ටාලය ඉවත් කර ගැනිමට අද පස්වරුවේ කටයුතු කර තිබෙනවා.\nඑසේම, එම ස්ථානයේ තිබූ පොලිස් බස් රථ ද ඉවත් කර ගත් බවයි හිරු වාර්තාකරු කියා සිටියේ.\nකෙසේ වෙතත්, විරෝධතාකරුවන් එම ස්ථානයේ තවදුරටත් රැදි සිටින බවයි හිරු වාර්තාකරු සඳහන් කළේ.\nඅධිකරණ නියෝගය පිළිගනිමින් විරෝධතාකරුවන් අට්ටාලය සහ පුවරු ඉවත් කර ගැනිමට කටයුතු කර තිබුණා.\nඅරලියගහ මන්දිරය විරෝධතා සිදු කරන පිරිසට එම ස්ථානයෙන් ඉවත් වන ලෙසට ලබා දි ඇති අධිකරණය නියෝගය කොල්ලුපිටිය පොලිසිය විසින් විරෝධතාකරුවන් ලබාදී එම ස්ථානයේ ඇලවිමට ද අද පස්වරුවේ කටයුතු කර තිබෙනවා.\nකෙසේ වෙතත්, කොල්ලුපිටිය පොලිසිය සිදුකළ ඉල්ලීමක් සැලකිල්ලට ගනිමින් පසුගිය 02 වනදා මෙම නියෝගය ලබා දුන්නත් , එය ක්‍රියාත්මක නොකිරිම ගැන කරුණු දැක්විම සඳහා එහි ස්ථානාධිපතිවරයාට ලබන 09 වනදා අධිකරණය හමුfවි කරුණු දක්වන ලෙසට කොටුව මහේස්ත්‍රාත් අධිකරණය අද නොතීසී නිකුත් කළා.\nඉන් අනතුරුවයි කොල්ලුපිටිය පොලිසිය අධිකරණ නියෝගය විරෝධතාකරුවන්ට ඉදිරිපත් කර තිබුණේ.\nමේ අතර, අරලියගහ මන්දිරය ඉදිරිපිට උද්ඝෝෂණයේ නිරත වන අරගලකරුවන්ට බාධාකාරි වන අයුරින් වාහන නැවැත්වීම මාර්ග බාධක යෙදීම මෙන්ම ශබ්ද නිකුත් කිරීම වැළැක්වීමේ නියෝගයක් ඉල්ලා ශ්‍රේෂ්ඨාධිකරණයට මූලික අයිතිවාසිකම් පෙත්සමක් ද අද ගොනුකර තිබුණා.\nපෙත්සමෙන් වගඋත්තරකරුවන් ලෙස අග්‍රාමාත්‍ය මහින්ද රාපජක්ෂ, කොල්ලුපිටිය පොලිස් ස්ථානාධිපතිවරයා, කොළඹ දිසාව භාර නියෝජ්‍ය පොලිස්පතිවරයා සහ නීතිපතිවරයා නම් කර තිබෙනවා.\nමේ අතර, කැළණිය විශ්වවිද්‍යාලයේ සී.සී.ටී.වී සවි කිරිම් ඇතුළු ගැටලුවලට විසඳුම් ඉල්ලා අන්තර් විශ්වවිද්‍යාලයීය ශිෂ්‍ය බල මණ්ඩලයේ සිසුන් පිරිසක් අධ්‍යාපන අමාත්‍යාංශය ඉදිරිපිට කළ විරෝධතාවයකින් ඔවුන් අමාත්‍යංශ පරිශ්‍රයට ඇතුළු වීමත් සමග එහි උණුසුම් තත්ත්වයක් හට ගත්තා.\nඑසේම, හෙට මධ්‍යම රාත්‍රියේ සිට පැය 24 ක දුම්රිය වර්ජනයක් ක්‍රියාත්මක කිරිමට දුම්රිය වෘත්තීය සමිති සන්ධානය තීරණය කර ඇති බව එම සන්ධානයේ කැඳවුම්කරු එස්.පී. විතානගේ ප්‍රකාශ කළා.\nඅනිද්දා පැවැත්වෙන හර්තාලයට සහය දැක්වීමක් ලෙස එදිනට පෞද්ගලික අංශයේ රෝහල් වල චැනල් සේවයෙන් ඉවත් වීමට විශේෂඥ වෛද්‍යවරුන්ගේ සංගමය ද තීරණය කර තිබෙනවා.",
       "URL": "https://www.hirunews.lk/303512/අධිකරණ-නියෝගයට-අනුව-බස්-සහ-ලොරි-ඉවත්කර-ගැනේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1192"
}