{
       "Source": "hirunews",
       "Timestamp": "Friday, 25 August 2023 - 7:05",
       "Headline": "2026 දී ඩෙංගු රෝගීන් සඳහා එන්නතක්",
       "News Content": "ඩෙංගු රෝගීන් සඳහා එන්නතක් ලබා දීමට සූදානම් වන පුවතක් පිළිබඳව තොරතුරු වාර්තා වෙනවා.\nඒ අසල්වැසි ඉන්දියාවෙන්.\nඉන්දියානු ප්‍රතිශක්තිකරණ විද්‍යාඥයින් විසින් 2026 වසරේ ජනවාරි මාසය වන විට මෙම එන්නත ලබා දීමට කටයුතු කර තිබෙනවා.\nමුල් අවධියේ සිදුකරන ලද අත්හදාබැලීම්වලදී කිසිදු අහිතකර තත්ත්වයක් වාර්තා නොවූ අතර මෙම අත්හදා බැලීම සිදු කර ඇත්තේ වයස අවුරුදු 18 ත් -50 අතර පුද්ගලයින් 90 දෙනෙකුට බවයි ඉන්දීය මාධ්‍ය වාර්තා කොට සිටින්නේ.\nමදුරුවන්ගෙන් බෝවන රෝගයක් වන ඩෙංගු, පසුගිය වසර කිහිපය තුළ ඉන්දියාවේ ප්‍රධාන මහජන සෞඛ්‍ය ගැටලුවක් බවට පත්ව තිබූ අතර පසුගිය ජනවාරි සහ ජූලි 31 අතර කාලය තුළ ඩෙංගු රෝගීන් 31,464 ක් සහ ඒ ආශ්‍රිත මරණ 36 ක් වාර්තා වී ඇති බවයි ඉන්දීය සෞඛ්‍ය අංශ සඳහන් කර තිබුණේ.\nඑන්නත් නිෂ්පාදක ඉන්දියානු ප්‍රතිශක්තිකරණ ආයතනය සඳහන් කර සිටි‍යේ 2026 මුල් භාගය වන විට එහි ඩෙංගු උණ එන්නත වාණිජමය වශයෙන් ලබා දීමට අපේක්ෂා කරන බවයි.",
       "URL": "https://www.hirunews.lk/346008/2026-දී-ඩෙංගු-රෝගීන්-සඳහා-එන්නතක්",
       "Category": "Local News",
       "Parent URL": "https://www.hirunews.lk/local-news.php?pageID=74"
}