{
       "Source": "hirunews",
       "Timestamp": "Monday, 26 June 2017 - 8:25",
       "Headline": "කොට්ටාවේ තරුණියගේ ඝාතනය ගැන සැකකරු පාපොච්චාරණයක",
       "News Content": "කොට්ටාව - හොරණ පාර ප්‍රදේශයේ නිවසක තියුණු ආයුධයකින් පහර දී තරුණියක් ඝාතනය කිරීමේ සිද්ධියට සම්බන්ධ සැකකරු පොලීසියට පාපොච්චාරණයක් සිදුකර තිබෙනවා.\nඑමඟින් ඔහු ප්‍රකාශ කර ඇත්තේ අදාළ තරුණිය සමග තමන් මීට පෙර ප්‍රේම සබඳතාවක් පැවැත්වූ අතර, සති කිහිපයකට ඉහතදී එය නවතා දැමූ බවයි.\nඉන් පසුව තමන් තවත් තරුණියක් සමග ප්‍රේම සබඳතාවක් පවත්වාගෙන ගිය බවද ඔහු පොලීසියට පවසා තිබෙනවා.\nමියගිය තරුණිය තම අලුත් පෙම්වතිය හොර රහසේ හමුවී තමන් පිළිබඳ වැරදි තොරතුරු ප්‍රකාශ කිරීමෙන් උරණවීම නිසා ඝාතනය සිදුකළ බවයි ඔහු පොලීසියට පාපොච්චාරණය කර ඇත්තේ.\nනීතිඥයෙකු මාර්ගයෙන් ඊයේ පස්වරුවේ පොලීසියට භාර වූ සැකකරු හෝමාගම මහේස්ත්‍රාත්වරයා හමුවට ඉදිරිපත් කිරීමෙන් පසු ලබන මස 04 වන දා දක්වා රක්ෂිත බන්ධනාගාර ගත කෙරුණා.\nඝාතනයට ලක්වූ 26 හැවිරිදි මෙම තරුණියගේ පියා ප්‍රදේශයේ ධනවත් ව්‍යාපාරිකයෙක් වනවා.\nසැකකරු හක්මන  - බඩබැද්ද ප්‍රදේශයේ පදිංචි තරුණයෙකු වන අතර ඔහු ප්‍රදේශයේ ව්‍යාපාරිකයෙකු බවටද අනාවරණ වී තිබෙනවා.\nකොට්ටාවේ පිහිටි සිය නිවස තුළ කාමරයේ දී ඝාතනට කර තිබූ තරින්දි ආලෝකා නමැති 26 හැවිරිදි තරුණියගේ සිරුර පසුගියදා හමුවුණා.\nඝාතනයට ලක් වූ තරුණියගේ මරණය ගැන පශ්චාත් මරණ පරීක්ෂණය කළුබෝවිල රෝහලේ දී සිදු කෙරුණු අතර එහිදී අනාවරණය වූයේ තරුණියගේ ගෙල ප්‍රදේශයේ ඉදිරිපසට හා පසුපසට පිහි පහර 20කට වැඩි ප්‍රමාණයක් එල්ල කර ඇති බවයි.\nඑමගින් අධික ලෙස ලේ වහනය වීම නිසා මරණය සිදු වී ඇති බවයි අධිකරණ වෛද්‍ය නිලධාරිවරයා කියා සිටියේ.\nසැකකරු වසර 02කට ආසන්න කාලයක සිට මෙම නිවසට යන එන පුද්ගලයෙකු බවද සඳහන්.\nපරීක්ෂණ වලදී අනාවරණය වුණේ සිද්ධිය වන දිනට පෙර රාත්‍රියේ ඔහු මෙම නිවසේ නැවතී සිට ඇති බවයි.",
       "URL": "https://www.hirunews.lk/164411/කොට්ටාවේ-තරුණියගේ-ඝාතනය-ගැන-සැකකරු-පාපොච්චාරණයක",
       "Category": "Local News",
       "Parent URL": "https://www.hirunews.lk/local-news.php?pageID=4452"
}