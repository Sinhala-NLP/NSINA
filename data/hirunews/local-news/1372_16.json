{
       "Source": "hirunews",
       "Timestamp": "Sunday, 06 February 2022 - 14:22",
       "Headline": "බලධාරින්ට නොපෙනෙන මෙරට වාරි (වීඩියෝ)",
       "News Content": "අතීතයේ පටන්ම මෙරට කෘෂිකර්මාන්තයට ආවේණික ප්‍රධාන අංගයක් වන්නේ වැවයි.\nඑවැනි උරුමයන් රැකගන්නවා වෙනුවට ඒවා පරිහානියට පත්වීමට ඉඩ හැරීම කනගාටුදායක කරුණක්.\nවසර කිහිපයක් තිස්සේ විනාශ වෙමින් තිබෙන හාලි ඇළ ප්‍රදේශයේ වැවක් පිළිබඳවයි මේ තොරතුරු.\nගොවි පවුල් සියයකට අධික සංඛ්‍යාවක් කෘෂිකර්මාන්තයෙන් දිවි සරිකරගන්නා හාලි ඇළ, උදේනි ගම වැවේ වත්මන් තත්ත්වයයි මේ.\nසුළු වර්ෂාවක දී වුවත් පිටාර මට්ටමට පැමිණෙන උදේනිගම වැව වල් බිහි වී ගොඩ වී ඇත්තේ වසර ගණනාවක් තිස්සේ නිසි ප්‍රතිසංස්කරණයක් සිදු නොවීම නිසා බවයි ප්‍රදේශවාසීන් චෝදනා කරන්නේ.\nඔවුන් ගොවිතැන් කටයුතු සඳහා මෙන්ම එදිනෙදා කටයුතු සඳහා අවශය ජල අවශ්‍යතාව සපුරාගන්නේ ද මෙම උදේනිගම වැවෙහි ජලය භාවිත කරමින්.\nඅක්කර ගණනක වපසරියකින් සමන්විත වූ මෙම වැව මේ වන විට වල් බිහිවී විනාශ වෙමින් පැවතීම නිසා ගම්මානයේ ගොවි සංවිධාන නියෝජිතයින් විසින් වැවෙහි පිළිසකර කිරීම් කටයුතු සිදු කරගැනීමට මීට වසර කිහිපයකට පෙර කටයුතු කළා.\nඑහෙත් නිසි තාක්ෂණික දැනුමක් හෝ යන්ත්‍රෝපකරණ නොමැතිව කළ එම පිළිසකර කටයුතු සාර්ථක වී\nනැහැ.\nඒ පිළිබඳව ප්‍රදේශය භාර නිලධාරීන් දැනුවත් කළ ද ඊට ද නිසි විසඳුම් ලැබී නැහැ.\nමේ වන විට ප්‍රදේශයේ ගොවීන් කුඹුරු සහ හේන් වගාවද අතහැර දමා ඇත්තේ පවතින වියළි කාලගුණය හේතුවෙන් වැවෙහි එක්රැස් වී තිබූ සුළු ජල ප්‍රමාණය පවා මේ වන විට සිඳී යමින් පවතින නිසා බවයි ගොවීන් පෙන්වා දෙන්නේ.\nඔවුන් ඉල්ලා සිටින්නේ තම වගාවන් සිදු කරගැනීමට පිටිවහලක් වන පරිදි මෙම වැව ප්‍රතිසංස්කරණය කර දෙන ලෙසයි.",
       "URL": "https://www.hirunews.lk/296308/බලධාරින්ට-නොපෙනෙන-මෙරට-වාරි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1372"
}