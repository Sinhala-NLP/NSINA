{
       "Source": "hirunews",
       "Timestamp": "Monday, 20 June 2016 - 7:04",
       "Headline": "මහියංගන දැරිය ඝාතකයාට අපයෝජන චෝදනා රැසක්",
       "News Content": "මහියංගනය - රිදීමාලියැද්ද - මොරාන ප්‍රදේශයේ 09 හැවිරිදි දැරියගේ ඝාතනය සම්බන්ධයෙන් අත්අඩංගුවට ගත් සැකකරු අද මහියංගනය මහේ්ස්ත්‍රාත් අධිකරණය වෙත ඉදිරිපත් කිරීමට නියමිතයි.\nමොරාන ප්‍රදේශයේ පදිංචි 33 හැවිරිදි දෙදරු පියෙකු වන මෙම සැකකරු ඊයේ ඔහුගේ නිවස ආසන්නයේදී අත්අඩංගුවට ගත්තා.\nලිංගික අපයෝජනයට ලක් කිරීමෙන් පසු දැරිය ඝාතනය කළ බවටයි සැකකරුගේ පාපොච්චාරණයෙන් අනාවරණ වී ඇත්තේ.\nපසුගිය සිකුරාදා දහවල් පාසල නිම වී නිවස වෙත පැමිණෙමින් සිටියදී මෙලෙස ඝාතනයට ලක්වුණේ කුඩාලූණුක - කණිෂ්ඨ විද්‍යාලයේ හතර වන ශ්‍රේණියේ ඉගෙනුම ලබන මල්කි සදමාලි චන්ද්‍රසිරි නමැති දැරියයි.\nපාසල නිමවීමෙන් පසු බස් රථයෙන් ඇය කුඩාලූණුක මංසන්ධිය වෙත පැමිණ එතැන් සිට නිවස දක්වා පා ගමනින් පැමිණ තිබෙනවා.\nතනිවම පැමිණෙමින් සිටි මෙම දැරිය සැකකරු දැක ඇති අතර පසුව ඇයව රැගෙන ගොස් ලිංගික අපයෝජනයකට ලක් කළ බවයි එම පුද්ගලයා පොලීසියට ප්‍රකාශ කර ඇත්තේ.\nමොරාන - පනුල්ල - ඉමකදුර ප්‍රදේශයේ පාළු ඇළ මාර්ගයක තිබී ඇගේ සිරුර සොයා ගැනුණු අතර ඒ අවස්ථාවේදී දැරියගේ දෑත් ගැට ගසා තිබුණා.\nපාවහන් සහ පාසල් බෑගය ඊට මඳක් දුරින් තිබී ප්‍රදේශවාසීන් සොයා ගත් අතර ඔවුන්ට පාසල් බෑගය මුලින්ම පෙන්වා දී ඇත්තේ ද අත්අඩංගුවට ගත් සැකකරු විසින්.\nසිරුර තිබූ ස්ථානය ආසන්නයේ කටු පඳුරක පැටලී තිබූ නූල් කැබලි කිහිපයක් සොයා ගැනුණු අතර එය සැකකරුගේ කමිසයේ නූල් කැබලි බව පොලීසිය අනාවරණ කර ගත්තා.\nඉන් අනතුරුවයි සැකකරු පොලිස් භාරයට ගනු ලැබුවේ.\nමීට වසර 15කට පමණ පෙර පාසල් දැරියක් ලිංගික අපයෝජනයට ලක් කිරීම හේතුවෙන් මෙම පුද්ගලයා සිර දඩුවමකට ද ලක්ව සිටි අයෙකු බවට අනාවරණ වී තිබෙනවා.",
       "URL": "https://www.hirunews.lk/135969/මහියංගන-දැරිය-ඝාතකයාට-අපයෝජන-චෝදනා-රැසක්",
       "Category": "Local News",
       "Parent URL": "https://www.hirunews.lk/local-news.php?pageID=4999"
}