{
       "Source": "hirunews",
       "Timestamp": "Tuesday, 18 July 2023 - 16:27",
       "Headline": "බලපත්‍රයක් නොමැතිව පවත්වාගෙන ගිය විදේශ රැකියා ආයතනයක් වටලයි",
       "News Content": "ශ්‍රී ලංකා විදේශ සේවා නියුක්ති කාර්යාංශයේ වලංගු බලපත්‍රයක් නොමැතිව නීති විරෝධි අයුරින් විදේශ රටවල රැකියා ලබාදෙන බව පවසා මුදල් වංචා කළ ආයතනයක් වැටලීම් කිරීමට ඌව පළාත් කාර්යාලයේ නිළධාරීන් සමත් වී තිබෙනවා.\nපොන්නසාමි බාලක්‍රිෂ්ණන් නැමැත්තෙකු විසින් බදුල්ල, ධර්මදුත පාරේ Global Educare Center නමින් මෙම ආයතනය පවත්වාගෙන ගොස් ඇති අතර, ජපානය, කටාර්, ඉතාලිය වැනි රටවල රැකියා ලබාදෙන බවට පොරොන්දු වී තැනැත්තන් රවටා මුදල් ලබාගෙන ඇති බවයි වාර්තා වන්නේ.\nකාර්යාංශයට ලද පැමිණිල්ලක් මත මෙම වැටලීම මෙහෙය වූ අතර, එම ස්ථානයේ තිබි මුදල් ලබාගත් බවට සඳහන් ලේඛන 02 ක් හා රැකියා අයදුම්පත් ඇතුළත් ලිපිගොනු 53ක් නිළධාරීන් භාරයට ගත් බවයි අප වාර්තාකරු සඳහන් කළේ.\nඅත්අඩංගුවට ගත් සැකකරු, කාර්යාංශයේ වලංගු බලපත්‍රයක් නොමැතිව විදේශ රැකියා නියෝජිතායතනයක් පවත්වාගෙන යාමේ චෝදනාව මත බදුල්ල මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව ජුලි මස 25 දින දක්වා රක්ෂිත බන්ධනාගාර ගත කිරීමට ගරු මහේස්ත්‍රාත්වරයා නියෝග කර තිබෙනවා.\nවිදේශ රැකියාවක් ලබාගැනීම සඳහා යම් ආයතනයකට හෝ පුද්ගලයෙකුට මුදල් හෝ විදේශ ගමන් බලපත්‍රය ලබාදීමට පෙර එම ආයතනයට විදේශ රැකියා සඳහා බදවාගැනීමට කාර්යාංශයේ වලංගු බලපත්‍රයක් තිබේද යන්න හා වලංගු රැකියා නියෝජිතායතනයක් වුවද එම ආයතනයට අදාළ රැකියා ඇණවුම ලැබී ඇත්දැයි යන්න සොයා බැලීම සඳහා කාර්යාංශයේ www.slbfe.lk වෙබ් අඩවියට පිවිසීමෙන් හෝ 1989 ක්ෂණික ඇමතුම් අංකය ඇමතීම මගින් තොරතුරු ලබාගන්නා ලෙස කාර්යාංශය රැකියා අපේක්ෂිතයින්ගෙන් ඉල්ලා සිටිනවා.",
       "URL": "https://www.hirunews.lk/341659/බලපත්‍රයක්-නොමැතිව-පවත්වාගෙන-ගිය-විදේශ-රැකියා-ආයතනයක්-වටලයි",
       "Category": "Local News",
       "Parent URL": "https://www.hirunews.lk/local-news.php?pageID=173"
}