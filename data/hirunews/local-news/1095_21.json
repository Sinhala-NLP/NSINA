{
       "Source": "hirunews",
       "Timestamp": "Tuesday, 14 June 2022 - 19:45",
       "Headline": "හිරු ශ්‍රද්ධාභිවන්දනාවට පැමිණි බැතිමතුන්ගෙන් මහියංගනය පුදබිම පිරී ඉතිරී යයි (වීඩියෝ)",
       "News Content": "උතුම් සම්බුදු දහමේ උරුමය රැගෙන අනුබුදු මිහිදු මාහිමියන් ලක්දිවට වැඩම කළ පොසොන් පුර පසළොස්වක පොහෝ දිනය වෙනුවෙන් අද හිරු ශ්‍රද්ධාභිවන්දනා වැඩසටහන බුදුන් වහන්සේගේ පළමු ලංකා ගමනයේදී ආශිර්වාද ලත් ඓතිහාසික මහියංගන පුදබිම කේන්ද්‍ර කරගනිමින් ක්‍රියාත්මක වුණා.\nඒ අතිවිශාල බැතිමතුන් පිරිසකගේ සහභාගීත්වයෙන්.\nහිරු ශ්‍රද්ධාභිවන්දනා වැඩසටහනට සමගාමිව සම්බුදු සසුනේ චිරස්තිථිය උදෙසා කුල දරුවන් 20 දෙනෙකු සසුනට පුජා කිරීමද සිදුවුණා.\nපෙහෙවස් සමාදන් වීම සඳහා අද උදෑසන මහියංගන පුදබිමට පැමිණි උවැසි උවැසියන් අෂ්ඨාංගශීලයේ පිහිටවනු ලැබුවේ අස්ගිරි පාර්ශවයේ ජ්‍යෙෂ්ඨ කාරක සංඝ සභික ඓතිහාසික මහියංගනය රාජමහා විහාරාධිපති පුජ්‍ය උරුලෑවත්තේ ධම්ම රක්ඛිත නාහිමියන් විසින්.\nහිරු ශාසනාවතරණය යටතේ සසුන් කෙතට දායාද වූ කරන්දෙණිය, උණගස්වල සිරි නිවේසාරාම වාසී පූජ්‍ය පදියතලාවේ ධම්මරුචි සාමණේර හිමියන් අද උදෑසන ධර්ම දේශණය සිදුකළා.\nසම්බුදු සසුනේ චිරස්ථිතිය උදෙසා හිරු මාධ්‍ය ජාලයේ සභාපති රේනෝ සිල්වා මහතාගේ උතුම් වූ සංකල්පයකට අනුව ක්‍රියාත්මක කුල දරුවන් සසුනට පුජා කිරීමේ හිරු ශාසනාවතරණය පුණ්‍යෝත්සවය ආරම්භ වුයේ ඉන් අනතුරුවයි.\nමෙහිදී කුලදරුවන් 20 දෙනෙකු ශාසනයට පුජා කෙරුණු අතර දරුවන්ගේ හිස මුඩුකිරීමේ චාරිත්‍රය ඉටු කරනු ලැබුවේ මහියංගනය සොරබොරවැව පරිශ්‍රයේදීයි.\nහිරු ශාසනවතරණය තුළින් මේ දක්වා කුල දරුවන් සියයකට අධික පිරිසක් සම්බුද්ධ ශාසනයට ඇතුළත් කර තිබෙනවා.\nඑම සාමණේර භික්ෂුන් වහන්සේගේ පිරිවෙන් අධ්‍යාපනය අවසන් වන තෙක්ම අවශ්‍ය සියලු දෑ සපුරමින් ශිෂ්‍යත්ව ලබාදීමට හිරු මාධ්‍ය ජාලයේ සභාපති රේනෝ සිල්වා මහතා කටයුතු කර තිබීමද විශේෂත්වයක්.\nඒ අනුව පෙරවරු 9.26 ට යෙදී තිබු සුබ නැකතින් කුල දරුවන් 20 දෙනා සසුන්ගත කෙරුණේ හිරු ශාසනාවතරණයේ තවත් ඓතිහාසික සටහනක් තබමින්.\nඅස්ගිරි පාර්ශවයේ කාරක සංඝ සභික, ශාස්ත්‍රපති පුජ්‍ය නාරම්පනාවේ ශ්‍රී ආනන්ද හිමියන් අනුශාසනාවක් සිදුකරනු ලැබුවේ ඉන් අනතුරුවයි.\nභික්ෂුන් වහන්සේ එකසිය පනස් නමක් විෂයෙහි සිදුකළ මහා සාංඝික දානමය පුණ්‍ය කර්මය පැවැත්වුණේ ඉන් අනතුරුවයි.\nඑමෙන්ම හිරු ශ්‍රද්ධාභි වන්දනා වැඩසටහනට සමඟාමීව බැතිමතුන්ගේ වන්දනාමානයට සමාධි බුද්ධ ප්‍රතිමාවහන්සේ දෙනමක් පූජා කර නිරාවරණය කෙරුණේ හිරු මාධ්‍ය ජාලයේ සභාපති රේනෝ සිල්වා මහතාගේ සුරතින්.\nමහියංගණය පුදබිම වෙනුවෙන් පූජා කෙරෙන ආලෝක පූජා මන්දිරයද අද පස්වරුවේ සසුනට පූජා කෙරෙනු ඇති.\nඑසේම ඵෙතිහාසික මහියංගනය චෛත්‍යරාජයාණන් වහන්සේ වෙත කප්රුක් පූජාවක්ද දහස් සංඛ්‍යාත බැතිමතුන්ගේ සහභාගීත්වයෙන් සිදුවුණා.\nඊට අමතරව මහියංගනය චෛත්‍යරාජයාණන් වහන්සේ සුවද දුමින් නහවා, පංච තූර්ය නාද පවත්වා සිදු කෙරෙන ආලෝක සහ අධිෂ්ඨාන පූජාවේ කටයුතු මේ වනවිට ආරම්භ වී තිබෙනවා.",
       "URL": "https://www.hirunews.lk/307125/හිරු-ශ්‍රද්ධාභිවන්දනාවට-පැමිණි-බැතිමතුන්ගෙන්-මහියංගනය-පුදබිම-පිරී-ඉතිරී-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1095"
}