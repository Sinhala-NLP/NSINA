{
       "Source": "hirunews",
       "Timestamp": "Monday, 11 July 2016 - 18:47",
       "Headline": "බස් ගාස්තු සංශෝධනය පිළිබඳ වාර්තාවක් හෙට අමාත්‍ය මණ්ඩලයට",
       "News Content": "බස් ගාස්තු සංශෝධනය කිරීම පිළිබඳ වාර්තාවක් හෙට කැබිනට් මණ්ඩලයට ඉදිරිපත් කරන බව ප්‍රවාහන සහ සිවිල් ගුවන් සේවා අමාත්‍ය නිමල් සිරිපාල ද සිල්වා ප්‍රකාශ කරනවා.\nඅමාත්‍යවරයා මේ බව දැනුම් දී ඇත්තේ අද මේ සම්බන්ධයෙන් විද්වත් කමිටුව, බස් හා මගී සංගම් සමඟ සිදුකළ සාකච්ඡාවේදීයි.\nප්‍රවාහන සහ සිවිල් ගුවන් සේවා අමාත්‍යාංශ ශ්‍රවනාගාරයේ දී අමාත්‍යාංශ ලේකම් නිහාල් සෝමවීරගේ ප්‍රධානත්වයෙන් විද්වත් කමිටුව රැස්වුණා.\nබස් ගාස්තු සංශෝධනය කිරීම පිළිබදව ප්‍රථම සාකච්ඡාව පැවැත්වුණේ විද්වත් කමිටුව සමඟයි. ඉන් අනතුරුව විද්වත් කමිටුව, බස් හා මගී සංගම් සමඟ සාකච්ඡා පවත්වා තිබෙනවා.\nඑහිදී බස් රථවල අමතර කොටස් මිල වැඩිවීම ඇතුළු කරුණු 4ක් පිළිබදව අවධානය යොමුව ඇති බව සදහන්.\nසමස්ත ලංකා පෞද්ගලික බස් සමාගම් සම්මේලනයේ ප්‍රධාන ලේකම් අංජන ප්‍රියන්ජිත් ප්‍රකාශ කළේ සාකච්ඡාවල ප්‍රතිඵල සම්බන්ධයෙන් සෑහීමකට පත්විය නොහැකි බවයි.\nමෙම සාකච්ඡා සඳහා දකුණු පළාත් බස් සමාගම් සම්මේලනය සහ අන්තර් පළාත් පෞද්ගලික බස් සංගමය ද සහභාගි වී තිබෙනවා.",
       "URL": "https://www.hirunews.lk/137752/බස්-ගාස්තු-සංශෝධනය-පිළිබඳ-වාර්තාවක්-හෙට-අමාත්‍ය-මණ්ඩලයට",
       "Category": "Local News",
       "Parent URL": "https://www.hirunews.lk/local-news.php?pageID=4969"
}