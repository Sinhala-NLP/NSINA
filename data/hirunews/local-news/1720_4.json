{
       "Source": "hirunews",
       "Timestamp": "Tuesday, 31 August 2021 - 13:22",
       "Headline": "පරීක්ෂණයක් පිළිබඳ ව ඉන්දීය මූල්‍ය අපරාධ ඒකකය ජැකලීන් ෆර්නෑන්ඩස්ගෙන් ප්‍රශ්න කරයි",
       "News Content": "ඉන්දීය රුපියල් කෝටි 200කට අධික මුදල් විශුද්ධිකරණ සිද්ධියක් සම්බන්ධයෙන් පරීක්ෂණ සිදුකරන ඉන්දීය මූල්‍ය අපරාධ පරීක්ෂණ ඒකකය ඒ සම්බන්ධයෙන් ශ්‍රී ලාංකික සුපිරි බොලිවුඩ් තාරකාවක් වන ජැකලීන් ෆර්නැන්ඩස්ගෙන් ප්‍රශ්න කර තිබෙනවා.\nඇය ව මෙම ප්‍රශ්න කිරීමට ලක් ව ඇත්තේ අදාළ මුදල් විශුද්ධිකරණ සිද්ධියේ සාක්ෂිකරුවෙකු ලෙස බවයි, ඒ සම්බන්ධයෙන් විමර්ශන සිදුකරන විමර්ශන ප්‍රධානීන් සඳහන් කර ඇත්තේ.\nඉන්දීය මූල්‍ය අපරාධ පරීක්ෂණ ඒකකය බරපතළ මූල්‍ය අපරාධකරුවෙකු ලෙස සැලකෙන සුකේෂ් චන්ද්‍රශේකර් සම්බන්ධයෙන් මුදල් විශුද්ධිකරණ විමර්ශනයක් සිදුකරන අතර, එයට සුකේෂ් චන්ද්‍රශේකර් විසින් ක්‍රියාත්මක කරන ලද යැ යි කියන කෝටි ගණනක කප්පම් ජාවාරමක් ද අයත්.\nඅදාළ විමර්ශන නිලධාරීන් ජැක්ලින් ෆර්නැන්ඩස්ගෙන් පැය පහක පමණ කාලයක් ‍ප්‍රශ්න කර ප්‍රකාශ සටහන් කරගෙන තිබෙනවා.\n36 හැවිරිදි චන්ද්‍රශේකර්ගේ බිරිඳ ලීනා පෝල් හරහා හඳුනාගත් බවත් ඔහු තමන්ට ද යම්කිසි මුදලක් වංචා කර ඇති බවත් අදාළ ප්‍රශ්න කිරීම්වල දී ජැක්ලින් ෆර්නැන්ඩස් හෙළි කල බවයි විමර්ශන නිලධාරීන් සඳහන් කරන්නේ.\nචන්ද්‍රශේකර් තවත් ඉහළ පෙළේ සිනමා තරුවක් ඉලක්ක කරගෙන සිටි බවත් මේ වන විට ඒ පිළිබඳ සියලු තොරතුරු විමර්ශන කණ්ඩායම් විසින් හෙළිකර ගෙන ඇති බවත් වාර්තා වනවා.\nකෙසේවෙතත් විමර්ශන කණ්ඩායම් ඒ අදාළ සුපිරි සිනමා තරුවේ අනන්‍යතාව හෙළි නො කර සිටීමට වගබලා ගත්තා.\nචන්ද්‍රසේකර්ට එරෙහි ව සිදු කෙරෙන මුදල් විශුද්ධිකරණ පරීක්ෂණයන්ට අදාළ ව චෙන්නායිහි මුහුදට මුහුණ ලා තිබූ සුඛෝපභෝගී බංගලාවක්, ඉන්දීය රුපියල් ලක්ෂ 82.5ක මුදලක් සහ සුඛෝපභෝගී මෝටර් රථ දුසිමකට වැඩි ප්‍රමාණයක් මේ වනවිටත් අත්අඩංගුවට ගෙන ඇති බව අදාළ විමර්ශන නිලධාරීන් සඳහන් කළා.\nමෙම වංචාවේ මහ මොළකරු වන සුකේෂ් චන්ද්‍රසේකර් වයස අවුරුදු 17 සිට පවත්වාගෙන් එනු ලබන කුප්‍රකට අපරාධ වාර්තාවකට හිමිකම් කියන අතර, මේ වනවිට ඔහු රඳවා සිටින්නේ දකුණු ඉන්දියාවේ රෝහිණී බන්ධනාගාරය තුළ යි.\nසුකේෂ් චන්ද්‍රසේකර් සමස්ත ඉන්දීය ද්‍රවිඩ මුන්නේත්‍ර කසාගම් පක්ෂයේ ලාංඡනය සම්බන්ධයෙන් ඇති වූ අර්බූදයක් සමනය කිරීමට එම පක්ෂයෙන් කැඩී ගිය ටී.ටී.වී දිනකරන්ගෙන් ඉන්දීය රුපියල් කෝටි 50ක් ලබා ගත් බවටත් චෝදනා එල්ල වී තිබෙනවා.\nඔහු එම මුදල ඉන්දීය මැතිවරණ කොමිසමේ නිලධාරීන්ට අල්ලස් වශයෙන් දීමට ලබා ගත් බවටයි චෝදනා එල්ල වී ඇත්තේ.",
       "URL": "https://www.hirunews.lk/281014/පරීක්ෂණයක්-පිළිබඳ-ව-ඉන්දීය-මූල්‍ය-අපරාධ-ඒකකය-ජැකලීන්-ෆර්නෑන්ඩස්ගෙන්-ප්‍රශ්න-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1720"
}