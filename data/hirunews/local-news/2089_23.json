{
       "Source": "hirunews",
       "Timestamp": "Sunday, 14 March 2021 - 9:19",
       "Headline": "අසාද් සාලිගේ ප්‍රකාශ විමර්ශනයට CID කණ්ඩායමක් (වීඩියෝ)",
       "News Content": "අසාද් සාලි මහතා විසින් සිදු කරනු ලැබූ ප්‍රකාශය සම්බන්ධයෙන් ලැබී ඇති පැමිණිලිවලට අදාළව කඩිනම් පරීක්ෂණයක් සිදු කිරීමට අපරාධ පරීක්ෂණ දෙපාර්තමේන්තුව පියවර ගෙන ඇතැයි පොලිසිය පවසනවා.\nසහකාර පොලිස් අධිකාරීවරයෙකුගේ ප්‍රධානත්වයෙන් යුත් නිලධාරීන් 5 දෙනෙකුගෙන් සමන්විත කමිටුවක් විමර්ශණ ආරම්භ කර ඇති බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියාසිටියේ.\nමෙම ප්‍රකාශය සම්බන්ධයෙන් අපරාධ පරීක්ෂණ දෙපාර්තමේන්තුවට ද පැමිණිලි කිහිපයක් ලැබී ඇති අතර පොලිස් මූලස්ථානයට ද තවත් පැමිණිල්ලක් ලැබී තිබෙනවා.\nඅසාද් සාලි මහතාගේ ප්‍රකාශයේ සඳහන් කරුණු මෙන්ම එම ප්‍රකාශයෙන් ජාතීන් සහ ආගම් අතර ගැටලු ඇතිවී තිබේ ද යන්න මෙමගින් විමර්ශණ සිදු කෙරෙනු ඇති.\nමුස්ලිම් නීතිය කිසිසේත් වෙනස් කළ නොහැකි බවට අසාද් සාලි පසුගියදා ආන්දෝලනාත්මක ප්‍රකාශයක් සිදුකළා.\nමෙම ප්‍රකාශයෙන් පසුව මහජන ආරක්ෂක අමාත්‍ය විශ්‍රාමික රියර් අද්මිරාල් සරත් වීරසේකර සඳහන් කළේ අසාද් සාලි පිළිබඳ විමර්ශනයක් පවත්වන ලෙස තමන් අපරාධ පරීක්ෂණ දෙපාර්තමේන්තුවට නියෝග කළ බවයි.\nඑවැනි පසුබිමකදී ඕනෑම අවස්ථාවක අපරාධ පරීක්ෂණ දෙපාර්තමේන්තුව හමුවේ පෙනී සිටීමට සූදානම් බව ජාතික සමගි පෙරමුණේ නායක අසාද් සාලි සඳහන් කළා.\nඔහු මේ බව කියා සිටියේ ඊයේ පස්වරුවේ කුරුඳුවත්ත පොලිස් ස්ථානයට පැමිණීමෙන් අනතුරුව මාධ්‍ය වෙත අදහස් දක්වමින්.\nමෙහිදී අසාද් සාලි අන්තවාදී ලෙස හැසිරෙන බවට මහජන ආරක්ෂක අමාත්‍ය සරත් වීරසේකරට චෝදනාවක්ද එල්ල කළා.",
       "URL": "https://www.hirunews.lk/265269/අසාද්-සාලිගේ-ප්‍රකාශ-විමර්ශනයට-cid-කණ්ඩායමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2089"
}