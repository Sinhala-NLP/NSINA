{
       "Source": "hirunews",
       "Timestamp": "Sunday, 16 May 2021 - 13:25",
       "Headline": "දින තුනකට පසු හෙට (17) සංචරණ සීමා ලිහිල්වේ (වීඩියෝ)",
       "News Content": "දිවයින පුරා මේ වනවිට පනවා ඇති සංචරණ සීමා හෙට අලුයම හතරට ලිහිල් වනවා.\nඒ අනුව  ජාතික හැඳුනුම්පතේ අවසන් අංකයට අනුව නිවසින් බැහැරට යාමට හෙට සිට අවස්ථාව හිමිවන බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කළේ.\nහෙට දිනය 17 වනදා බැවින් නිවෙස්වලින් බැහැරව යා හැක්කේ ජාතික හැඳුනුම්පතේ අවසන් අංකය ඔත්තේ සංඛ්‍යාවක් නම් පමණයි.\nඑය උල්ලංඝනය කරමින් ගමන් කරන පුද්ගලයින් අත්අඩංගුවට ගෙන අධිකරණයට ඉදිරිපත් කරන බව පොලිස් මාධ්‍ය ප්‍රකාශකවරයා මීට පෙර සඳහන් කළා.\nකෙසේ වෙතත් අත්‍යවශ්‍ය සේවාවන් සඳහා නිවසින් බැහැරව යන පුද්ගලයින්ට ජාතික හැඳුනුම්පත් අංකයට අනුව පිටතට යාමේ නීතිය බලාත්මක නොවන බවයි පොලිස් මාධ්‍ය ප්‍රකාශකවරයා කියා සිටියේ.",
       "URL": "https://www.hirunews.lk/271510/දින-තුනකට-පසු-හෙට-17-සංචරණ-සීමා-ලිහිල්වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1950"
}