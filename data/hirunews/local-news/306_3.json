{
       "Source": "hirunews",
       "Timestamp": "Wednesday, 31 May 2023 - 6:49",
       "Headline": "අගමැතිගේ ගුවන් විදුලි වැඩසටහන ශතකය සපුරයි",
       "News Content": "රාජ්‍ය නායකයා ගුවන් විදුලිය හෝ රූපවාහිනිය ඔස්සේ රට අමතන්නේ අතිශය වැදගත් අවස්ථාවක වීම අපිට ඇති අත්දැකීමයි.\nනමුත් සෑම මසකම එක් දිනක් ගුවන් විදුලියෙන් රටේ ජනතාවට කතා කරන රාජ්‍ය නායකයෙක් ගැන ඔබ විශ්වාස කරනවා ද?\nකෙටි කාලයක් ද ? නැහැ වසර නවයක් පුරා අඛණ්ඩව සිදු කරන කාර්යයක්.\nලෝකයේ තුන්වන විශාලතම ආර්ථිකය හිමි ලොව වැඩිම ජනගහනයක් වෙසෙන රට, අසල්වැසි ඉන්දියාවේ අග්‍රාමාත්‍ය නරේන්ද්‍ර මෝදි සෑම මසකම ගුවන් විදුලියෙන් ජනතාව සම්මුඛ වන රාජ්‍ය නායකයායි.\nවැඩසටහනේ නම මන් කී බාත්, එහි සිංහල අර්ථය හදවතින් කතා කිරීමයි.\nමිනිත්තු 30ක් පුරා සමස්ත ඉන්දීය ගුවන්විදුලිය (ALL INDIA RADIO - AIR) ඔස්සේ විකාශය වන වැඩසටහන දූර්දර්ශන් නාලිකාව ඔස්සේ ද සමාගාමීව විකාශය වෙනවා.\nමෙම වැඩසටහන ඉන්දියාවේ \"පළමු දෘශ්‍යමය වශයෙන් පොහොසත් ගුවන් විදුලි වැඩසටහනයි\"\n2014 ඔක්තෝබර් 03 වැනිදා ඇරඹි වැඩසටහනේ සියවැනි වැඩසටහන පසුගිය අප්‍රේල් මාසයේදී විකාශය කෙරුණා.\n2021 ජූලි මාසයේදී රාජ්‍ය සභාවේදී තොරතුරු හා විකාශන අමාත්‍යවරයා කළ ප්‍රකාශයකට අනුව, වැඩසටහනේ ප්‍රධාන අරමුණ වන්නේ \"දිනපතා පාලනය පිළිබඳ ගැටලු පිළිබඳව පුරවැසියන් සමඟ සංවාදයක් ඇති කිරීම\" යි.\nඉන්දීය කළමනාකරණ ආයතනය විසින් කරන ලද සමීක්ෂණයකින් පෙන්වා දෙන්නේ අවම වශයෙන් කෝටි විසිතුනක ජනතාවක් අගමැති නරේන්ද්‍ර මෝදිගේ මාන් කි බාත් වැඩසටහන 'සවන් දී හෝ නරඹා ඇති' බවයි.\nපසුබිම\n2014 ඔක්තෝබර් 3 වන දින නිල වශයෙන් ආරම්භ කර ඇති මෙම වැඩසටහනේ අරමුණ වන්නේ අග්‍රාමාත්‍යවරයාගේ හඬ සහ අදහස් ඉන්දියාවේ සාමාන්‍ය ජනතාව වෙත ලබා දීමයි.\nඉන්දියාවේ සෑම තැනකම, විශේෂයෙන්ම හුදකලා, ග්‍රාමීය සහ අඩු සංවර්ධිත ප්‍රදේශවල තවමත් රූපවාහිනී සම්බන්ධතාව ලබා ගත නොහැකි බැවින්, ගුවන් විදුලිය, එහි පුළුල් ප්‍රවේශය හේතුවෙන් වැඩසටහන සඳහා මාධ්‍යය ලෙස තෝරා ගෙන තිබෙනවා.\nඇස්තමේන්තුගත සමස්ත ඉන්දියානු ජනගහනයෙන් 90%කට පමණ ගුවන් විදුලිය ඔස්සේ සමීප විය හැකියි.\nපළමු මන් කී බාත් වැඩසටහන 2014 ඔක්තෝම්බර් 3 වැනිදා \" විජයදශමි \" නිමිත්තෙන් විකාශනය කරනු ලැබුවා. (විජයදශමි යනු නවරාත්‍රීය අවසානයේ පැවැත්වෙන හින්දු උත්සවයකි. ඇතැම් ප්‍රාන්තවල දුර්ගා පූජාවේ අවසන් දින සැමරුම ලෙස විජයදශමි පැවැත්වෙන අතර තවත් ප්‍රාන්තවල රාමා විසින් රාවණා පරාජය කිරීම විජයදශමි ලෙස සමරනවා.)\nමන් කී බාත් පළමු වැඩසටහන් 15 තුළ වෙබ් අඩවියට ශ්‍රාවක ප්‍රතිචාර 61,000ක් ලැබී තිබුණු අතර ශ්‍රව්‍ය පටිගතකිරීම් ලක්ෂයකට වඩා එවා තිබුණා.\nසෑම මසකම තෝරා ගත් ඇමතුම් වැඩසටහනට එක් කර ගැනීමට ද අගමැති මෝදි විසින් තීරණය කර තිබුණා.\nගුවන් විදුලි නිලධාරීන් අගමැතිවරයාට යෝජනා කළේ ජනතාවට කතා කිරීමේදී උච්ච ස්වරයක් වෙනුවට මෘදු සංවාද ස්වරයක් අනුගමනය කරන ලෙසයි.\nඅපේක්‍ෂා කළ ප්‍රතිඵලය වූයේ ප්‍රාණවත් පවුලේ කුලදෙටුවන් තම ඥාතීන් සමඟ කතා කරනවා වැනි හැඟීමක් ලබා දීමයි.\nඑය සාර්ථක වූ බවක් ද දක්නට ලැබුණා.\nවැඩසටහන හැකිතාක් දුරට පුළුල් කිරීමේ අරමුණින් 2017 ජූනි 2 සිට, මන් කී බාත් කලාපීය උප භාෂාවලින් ද සවන් දීමේ පහසුකම සලසනු ලැබුවා.\nමේ වන විට වැඩසටහන ඉන්දියානු භාෂා 22ක් සහ උපභාෂා 29ට අමතරව, ප්‍රංශ, චීන, ඉන්දුනීසියානු, ටිබෙට්, බුරුම, අරාබි, ඇතුළු විදේශීය භාෂා 11 කින් ද විකාශනය වෙනවා.\nසෑම වැඩසටහනකින්ම පසුව ලැබෙන ලිපි පිළිබඳව දැඩි අවධානයෙන් සිටින අතර ඒවා සියල්ල අග්‍රාමත්‍යවරයා වෙත පෞද්ගලිකව ලබා දෙනවා.\nඅමුත්තන්\nඑක්සත් ජනපදයේ හිටපු ජනාධිපති බරක් ඔබාමා, 2015 ජනවාරි 27 දින විකාශය වූ මන් කී බාත් හි සිව්වන වැඩසටහනේ විශේෂ ආරාධිතයකු ලෙස එක් වුණා.\nඔබාමා එම වසරේ ජනරජ දින පෙළපාලියේ ප්‍රධාන අමුත්තා ලෙස සහභාගි වීමට ඉන්දියාවට පැමිණ සිටියා.\nඇමරිකානු ජනාධිපතිවරයකු සහ ඉන්දීය අගමැතිවරයකු එක්ව සමස්ත ඉන්දීය ගුවන් විදුලි ඉතිහාසයේ පළමු වරට ඉදිරිපත් කළ එම වැඩසටහනට ඉතා ඉහළ ශ්‍රාවක ප්‍රතිචාර ලැබී තිබුණා.\n2019 සැප්තැම්බර් 29 වෙනිදා, ලතා මංගේෂ්කාර් වැඩසටහනේ විශේෂ ආරාධිතයෙක් වුණා.\nමෝදි සමඟ වැඩසටහන කරගෙන යෑමට වෛද්‍යවරුන් සහ වෙනත් තෝරා ගත් ශ්‍රාවකයින් විවිධ අවස්ථාවල වැඩසටහනට සම්බන්ධ වී තිබෙනවා.\nපිළිගැනීම\nමෙම වැඩසටහන ඉලක්කගත ප්‍රේක්ෂකයින්, විශේෂයෙන් රට පුරා අගනගරවල වෙසෙන නාගරික ජනතාවගෙන් හොඳ ප්‍රතිචාරයක් ලබා තිබෙනවා. 2014 වසරේ මුම්බායි සහ චෙන්නායි ඇතුළු ඉන්දියානු ප්‍රධාන නගර 6ක වැඩසටහනේ සාර්ථකත්වය ඇස්තමේන්තු කිරීම සඳහා කරන ලද සමීක්ෂණයකින් පෙන්වා දී ඇත්තේ ජනගහනයෙන් 66.7%ක් පමණ අගමැතිවරයාගේ කතාවට සවන් දීමට සුසර කර ඇති බවත් එය ප්‍රයෝජනවත් වූ බවත්ය.\n2017 දී, සමස්ත ඉන්දීය ගුවන්විදුලිය කළ සමීක්ෂණයකින් හෙළි වූයේ බිහාර්, ගුජරාට් සහ මධ්‍ය ප්‍රදේශ්වලින් උපරිම සවන්දෙන්නන් පැමිණ ඇති බවයි.\nකෙසේ වෙතත් ආන්ද්‍ර ප්‍රදේශ් සහ අරුනාචල් ප්‍රදේශ් ප්‍රාන්තවල වැඩසටහන පිළිබඳ දැනුවත්භාවය පැවතුණේ අඩු මට්ටමකයි.\nමන් කී බාත් සමස්ත ඉන්දීය ගුවන් විදුලියේ ප්‍රධාන ආදායම් මාර්ගයක් බවට ද මේ වන විට පත්ව තිබෙනවා.\n2015 දී, AIRහි සාමාන්‍ය දැන්වීම් සඳහා තත්පර 10ක කොටසක් ඉන්දීය රුපියල් 500ත් - රුපියල් 1,500ත් අතර මිලකට අලෙවි වූ නමුත් මන් කී බාත් සඳහා තත්පර 10ක දැන්වීම් කොටසක මිල ඉන්දීය රුපියල් ලක්ෂ 2ක් වෙනවා.\nලෝකයේ විශාලතම ජාලය, ගුවන්විදුලි මධ්‍යස්ථාන 400කට අධික සංඛ්‍යාවක්, ජනගහනයෙන්, සියයට 92ක් ආවරණය කරමින් රටේ සෑම අස්සක් මුල්ලක් දක්වාම සමීප විය හැකි සමස්ත ඉන්දීය ගුවන්විදුලිය හැර අගමැතිවරයාට තම හදවත උතුරා යන ස්වරයෙන් ඇමතීමට සහ තෝරා ගත් කිහිප දෙනෙකුට සවන් දීමට වඩා හොඳ වේදිකාවක් තිබිය හැකි ද?",
       "URL": "https://www.hirunews.lk/336633/අගමැතිගේ-ගුවන්-විදුලි-වැඩසටහන-ශතකය-සපුරයි",
       "Category": "Local News",
       "Parent URL": "https://www.hirunews.lk/local-news.php?pageID=306"
}