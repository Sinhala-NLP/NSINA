{
       "Source": "hirunews",
       "Timestamp": "Sunday, 16 April 2023 - 11:17",
       "Headline": "\"ජපන් ආධාර යටතේ ශ්‍රී ලංකාවේ සංවර්ධන ව්‍යාපෘති නැවත ආරම්භ කිරීමට සූදානම්\"",
       "News Content": "ජාත්‍යන්තර මූල්‍ය අරමුදලේ හා ලෝක බැංකුවේ Spring සමුළුව පැවැත්වෙන අතරතුර මුදල් රාජ්‍ය අමාත්‍ය ෂෙහාන් සේමසිංහ ද්විපාර්ශ්වික සාකච්ඡා කිහිපයක් පවත්වා තිබෙනවා.\nපැරිස් සමාජ ලේකම් කාර්‍යලයේ සම සභාපති රාජ්‍ය අමාත්‍ය විලියම් රූස් සමඟ පැවති සාකච්ඡාවේ දී ඔහු විසින් ලංකාවේ ණ්‍ය ප්‍රතිව්‍යුහගත කිරීමේ ප්‍රගතිය අගය කර තිබෙනවා.\nJAICA දකුණු ආසියාවේ ජ්‍යේෂ්ඨ උප ප්‍රධානී ඉමොටෝ සචිකෝ සමඟ පැවති සාකච්ඡාවේ දී ජපන් ආධාර යටතේ ශ්‍රී ලංකාවේ සංවර්ධන ව්‍යාපෘති නැවත ආරම්භ කිරීමට එම ආයතනය සූදානමින් සිටින බව ඇය විසින් ප්‍රකාශ කර ඇතැයි පවසනවා.\nතවද මෙහි දී අමාත්‍යවරයා විසින් ජපානයේ ජාත්‍යන්තර කටයුතු පිලිබඳ උප අමාත්‍ය කෙන්ටරෝ ඔගටා, ආසියානු යටිතල පහසුකම් ආයෝජන බැංකුවේ සභාපති ජින් ලිකුන්, බ්‍රසීලයේ මුදල් නියෝජ්‍ය අමාත්‍ය ටටියානා රොසීතෝ යන රාජ්‍ය තාන්ත්‍රිකයින් සමඟ ද ලංකාවේ ප්‍රගතිය පිලිබඳ සාකච්ඡා පවත්වා තිබෙනවා.\nඅමාත්‍ය ෂෙහාන් සේමසිහක් සිය ගිණුමේ ට්විටර් පණිවුඩයක් තබමින් සඳහන් කරන්නේ \"ශ්‍රී ලංකාවට සුවිශේෂි බලාපොරොත්තු රැසක් ඇති කළ සතියක් සනිටුවන් කරමින් ජාත්‍යන්තර මුල්‍ය අරමුදලේ හා ලෝක බැංකුවේ වසර මැද ස්ප්‍රිං මීටින් 2023 හමුව අවසන් විය. ගෝලීය නායකයන් සමඟ ශ්‍රී ලංකාවේ ප්‍රමුඛතා සාකච්ඡා කිරීම සඳහා සම්බන්ධ වූ අතර ශ්‍රී ලංකාවේ ආර්ථික පුනරාගමන ක්‍රියාවලිය හා අප ලබා ඇති ප්‍රගතිය ශක්තිමත්ව ඉදිරියට ගෙන යාමටත්, ණය ප්‍රතිව්‍යුහගත කිරීමේ වැඩසටහන ඇතුළු ජාත්‍යන්තර සහයෝගීතාව වර්ධනය කරගැනීමටත් මෙහිදි සිදු කළ සාකච්ජා මහත් පිටුවහලක් වනු ඇත.” යනුවෙනි.",
       "URL": "https://www.hirunews.lk/332647/ජපන්-ආධාර-යටතේ-ශ්‍රී-ලංකාවේ-සංවර්ධන-ව්‍යාපෘති-නැවත-ආරම්භ-කිරීමට-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=411"
}