{
       "Source": "hirunews",
       "Timestamp": "Friday, 07 February 2020 - 14:20",
       "Headline": "කෝප් කමිටුවේ සභාපතිත්වය යළිත් හඳුන්නෙත්තිට",
       "News Content": "පොදු ව්‍යාපාර පිළිබඳ කාරක සභාව හෙවත් කෝප් කමිටුවේ සභාපතිවරයා ලෙස ජනතා විමුක්ති පෙරමුණේ පාර්ලිමේන්තු මන්ත්‍රී සුනිල් හඳුන්නෙත්ති යළි පත් කර තිබෙනවා.\nඒ අද පාර්ලිමේන්තුවේදී පොදු ව්‍යාපාර පිළිබඳ කාරක සභාව රැස්වූ අවස්ථාවේදීයි. ඊට අදාළ යෝජනාව පාර්ලිමේන්තු මන්ත්‍රී අජිත් පී.පෙරේරා ඉදිරිපත් කළ අතර අශෝක් අබේසිංහ මන්ත්‍රීවරයා එය ස්ථිර කරනු ලැබුවා.\nසුනිල් හඳුන්නෙත්ති මන්ත්‍රීවරයා මීට පෙර ද ඔහු කෝප් කමිටුවේ සභාපතිවරයා ලෙස කටයුතු කළා.\nකෝප් කමිටුවට ආණ්ඩු පක්ෂය සහ විපක්ෂය නියෝජනය කරන සාමාජිකයින් 16 දෙනෙකු ඇතුළත්.\nමේ අතර, විදෙස් සේවා නියුක්ති කාර්යාංශය, ජාතික ලොතරැයි මණ්ඩලය සහ ශ්‍රී ලංකා ක්‍රිකට් ආයතනය කෝප් කමිටුව හමුවට කැඳවීමට බලාපොරොත්තු වන බව ද එහි සභාපති සුනිල් හඳුන්නෙත්ති මන්ත්‍රීවරයා ප්‍රකාශ කළා.\nඑමෙන්ම, රාජ්‍ය ගිණුම් කාරක සභාව ද අද පාර්ලිමේන්තුවේදී රැස්වූ අතර එහි නව සභාපතිවරයා වන්නේ රාජ්‍ය අමාත්‍ය ලසන්ත අලගියවන්නයි.\nරාජ්‍ය අමාත්‍යවරයාගේ නම පාර්ලිමේන්තු මන්ත්‍රී උදය ගම්මන්පිළ යෝජනා කළ අතර චන්දිම වීරක්කොඩි මන්ත්‍රීවරයා එය ස්ථීර කරනු ලැබූ බවයි පාර්ලිමේන්තුවේ සන්නිවේදන දෙපාර්තමේන්තුව සඳහන් කළේ.\nමීට පෙර පැවති රාජ්‍ය ගිණුම් කාරක සභාවේ ද සභාපතීත්වය දරනු ලැබුවේ රාජ්‍ය අමාත්‍ය ලසන්ත අලගියවන්නයි.\nමේ අතර පසුගිය යහපාලන ආණ්ඩුව සමයේ නියෝජ්‍ය අමාත්‍යවරුන්, රාජ්‍ය අමාත්‍යවරුන් සහ කැබිනට් අමාත්‍යවරුන් වෙනුවෙන් වාහන ගෙන්වීමේදී රුපියල් ලක්ෂ 28,000 කට අධික මුදලක් වැය කර ඇති බව පාර්ලිමේන්තුවේදී අද අනාවරණ වුණා.\nඒ වාචික පිළිතුරු අපේක්ෂාවෙන් ජනතා විමුක්ති පෙරමුණු පාර්ලිමේන්තු මන්ත්‍රී නලින්ද ජයතිස්ස යොමුකළ ප්‍රශ්නයකට ආණ්ඩු පක්ෂයේ ප්‍රධාන සංවිධායක අමාත්‍ය ජොන්ස්ටන් ප්‍රනාන්දු පිළිතුරු ලබාදීමේදීයි.\nඒ සඳහා පාර්ලිමේන්තු මන්ත්‍රී අනුර දිසානායක ද මැදිහත් වුණා.",
       "URL": "https://www.hirunews.lk/233903/කෝප්-කමිටුවේ-සභාපතිත්වය-යළිත්-හඳුන්නෙත්තිට",
       "Category": "Local News",
       "Parent URL": "https://www.hirunews.lk/local-news.php?pageID=2913"
}