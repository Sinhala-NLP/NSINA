{
       "Source": "hirunews",
       "Timestamp": "Saturday, 12 June 2021 - 9:14",
       "Headline": "ඉන්ධන මිල වැඩි කිරීමෙන් බස් කර්මාන්තය තවදුරටත් ගැටළුකාරී තත්ත්වයක -  ගැමුණු විජේරත්න (වීඩියෝ)",
       "News Content": "රජය ඉන්ධන මිල ඉහළ දැමීම හේතුවෙන් බස් කර්මාන්තය තවදුරටත් ගැටළුකාරී තත්ත්වයකට පත්වන බව ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න සඳහන් කරනවා.\nඉන්ධන මිල ගණන් ඊයේ (11) මධ්‍යම රාත්‍රියේ සිට ඉහළ දමන බව රජය නිවේදනය කළා.\nඒ අනුව සිපෙට්කෝ අලෙවිසැල්වල ඔක්ටේන් 92 වර්ගයේ පෙට්‍රල් ලීටරයක මිල රුපියල් 20 කින් ඉහළ දමා ඇති අතර ඔක්ටේන් 95 වර්ගයේ පෙට්‍රල් ලීටරයක මිල රුපියල් 23 කින් ඉහළ දමා තිබෙනවා.\nඔටෝ ඩීසල් ලීටරයක මිල රුපියල් 07 කින් ඉහළ දමා ඇති අතර, සුපර් ඩීසල් ලීටරයක මිල ඉහළ දමා ඇත්තේ රුපියල් 12 කින්.\nභූමි තෙල් ලීටරයක මිල ද රුපියල් 07 කින් ඉහළ දමා තිබෙනවා.\nඒ අනුව ඔක්ටේන් 92 පෙට්‍රල් ලීටරයක නව මිල දැක්වෙන්නේ රුපියල් 157ක් ලෙසටයි.\nඔක්ටේන් 95 පෙට්‍රල් ලීටරයක නව මිල රුපියල් 184 ක් වන අතර, ඩීසල් ලීටරයක නව මිල දැක්වෙන්නේ රුපියල් 111 ක් ලෙසටයි.\nසුපර් ඩීසල් ලීටරයක නව මිල රුපියල් 144 ක් වන අතර, භූමි තෙල් ලීටරයක නව මිල දැක්වෙන්නේ රුපියල් 77ක් ලෙසටයි.\nමේ අතර, අයි.ඕ.සී. සමාගම ද ඉන්ධන මිල ගණන් ඉහළ දමා තිබෙනවා.\nසිපෙට්කෝ මිල ගණන්වලට ගැලපෙන පරිදි තම අලෙවිසැල්වල පෙට්‍රල් සහ ඩීසල් මිල ඊයේ මධ්‍යම රාත්‍රියේ සිට ක්‍රියාත්මක වන පරිදි ඉහළ නැංවූ බවයි ලංකා අයි.ඕ.සී. සමාගම ප්‍රකාශ කළේ.",
       "URL": "https://www.hirunews.lk/274082/ඉන්ධන-මිල-වැඩි-කිරීමෙන්-බස්-කර්මාන්තය-තවදුරටත්-ගැටළුකාරී-තත්ත්වයක-ගැමුණු-විජේරත්න-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1890"
}