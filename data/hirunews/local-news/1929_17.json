{
       "Source": "hirunews",
       "Timestamp": "Tuesday, 25 May 2021 - 16:52",
       "Headline": "\"එක්ස්ප්‍රෙස් පර්ල්\" නැවේ ගින්න පාලනයෙන් ගිලිහෙයිද? ජලය මත තෙල් පැල්ලමක ලකුණු (වීඩියෝ)",
       "News Content": "ගිනි ගැනීමට ලක්ව ඇති එක්ස්ප්‍රස් පර්ල් නෞකාවේ ඉදිරිපස ඇති වූ ගින්න මේ වනවිට පාලක මැදිරිය පිහිටි නෞකාවේ පසුපස දෙසට ව්‍යාප්ත වෙමින් පවතින බව නාවික හමුදාව පවසනවා.\nනිවේදනයක් නිකුත් කරමින් නාවික හමුදාව පැවසුවේ මුහුදේ රළු ස්වභාවය මත මේ වනවිට නෞකාව දකුණු පසට මදක් ඇලව පවතින බවයි.\nඑසේම, කාලගුණික තත්ත්වයේ වෙනස්වීම මත දැඩි වූ සුළං ප්‍රවාහය, ගින්න තවත් වර්ධනය වීමට හේතුවී ඇතැයි ද නාවික හමුදාව පෙන්වා දෙනවා.\nඒ හේතුවෙන් මෙම ප්‍රදේශයේ ධීවර කටයුතුවල නිරත ප්‍රජාවට එම මුහුදු ප්‍රදේශය මඟ හැර තම ධීවර කටයුතුවල නිරත වන ලෙසටයි නාවික හමුදාව දැනුම් දෙන්නේ.\nගින්න නිවා දැමීම සඳහා ඉන්දීය වෙරළාරක්ෂක බලකායට අයත් විභාව් වජ්රා නෞකා ද්විත්වයත්, වෙරලාරක්ෂක බලකායට අයත් ඩ්‍රෝණ යාත්‍රාවක් සහ ටග් යාත්‍රාවක් යොදවා ඇති බව ඉන්දීය මහකොමසාරිස් කාර්යාලය ට්විටර් පණිවුඩයක් නිකුත් කරමින් සඳහන් කළා.\nමේ අතර, ආපදා කළමනාකරණ මධ්‍යස්ථානය ජනතාවට දැනුම් දෙන්නේ එක්ස්ප්‍රස් පර්ල් නෞකාවෙන් මුහුදට වැටී ඇති බහාලුම් හා කොටස් කොළඹ සිට මීගමුව දක්වා වෙරළ තීරයට පැමිණිය හැකි බැවින් රසායනික ද්‍රව්‍ය ඇතුළත් ඒවා ස්පර්ශ කිරීමෙන් වළකින ලෙසටයි.\nඑවන් ද්‍රව්‍ය දුටු වහාම පොලීසියට හෝ 117 අංකයට දැනුම් දෙන ලෙස ද ආපදා කළමනාකරණ මධ්‍යස්ථානය දැනුම් දුන්නා.\nමේ අතර ගිනිගන්නා නැවේ අලුත්ම ගුවන් දර්ශන පෙන්වා දෙන්නේ එම නැව අවට ජල තලයේ යම් කිසි තෙල් පැල්ලමක් වැනි දෙයක් ඇති බවයි.\nකෙසේ වෙතත් සමුද්‍රීය පරිසර ආරක්ෂණ අධිකාරිය පැවසුවේ අද උදෑසන සිදුකල ක්ෂේත්‍ර නිරීක්ෂණයේදී බරපතල පරිසර හානියක් නිරීක්ෂණය නොවූ බවයි.",
       "URL": "https://www.hirunews.lk/272407/එක්ස්ප්‍රෙස්-පර්ල්-නැවේ-ගින්න-පාලනයෙන්-ගිලිහෙයිද-ජලය-මත-තෙල්-පැල්ලමක-ලකුණු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1929"
}