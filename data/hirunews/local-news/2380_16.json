{
       "Source": "hirunews",
       "Timestamp": "Monday, 19 October 2020 - 20:07",
       "Headline": "සේවකයන් සුළු පිරිසකට කොරෝනා - මාස් හෝල්ඩින් ආයතනයෙන් නිවේදනයක් (වීඩියෝ)",
       "News Content": "මෙරට ප්‍රමුඛ පෙළේ ඇඟළුම් නිෂ්පාදන සහ සැපයුම් ආයතනයක් වන මාස් හෝල්ඩින් ආයතනය නිවේදනයක් නිකුත් කරමින් පෙන්වා දෙන්නේ කොරෝනා වෛරසයේ වැඩි බලපෑමක් පවතින ප්‍රදේශවල පදිංචි තම ආයතනයේ සේවකයන් සුළු පිරිසක් ද කොරෝනා ආසාදිතයන් ලෙස මේ වනවිට හඳුනාගෙන ඇති බවයි.\nඔවුන් මේ වනවිට රජයේ රෝහල්වල ප්‍රතිකාර ලබමින් සිටින අතර ඔවුන්ගේ සමීප ආශ්‍රිතයන්ගේ පී.සී.ආර්. පරීක්ෂණ සඳහා රජය සමඟ සම්බන්ධ වී කටයුතු කරන බවද එම ආයතනය සඳහන් කළා.\nපවතින තත්ත්වය හමුවේ තම ආයතනයේ අභ්‍යන්තර කාර්ය මණ්ඩලයට අවශ්‍ය උපදෙස් සහ සහය ලබාදීමටත් දුක් ගැනවිලි ඉදිරිපත් කිරීමටත් විසි හතර පැය ක්‍රියාත්මක උපකාරක සේවා ක්‍රියාත්මක බවද ඔවුන් නිකුත් කළ නිවේදනයේ දැක්වෙනවා.\nනිරෝධායන ඇඳිරි නීතිය ක්‍රියාත්මක ගම්පහ, යක්කල සහ නිට්ටඹුව පොලිස් වසම් ආශ්‍රිත ප්‍රදේශවල කොළඹ නුවර මාර්ගයේ ධාවනය වන වාහන නතර කිරීමට තවදුරටත් ඉඩ ලබා නොදෙන බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ අද පැවති මාධ්‍ය හමුවකදී ප්‍රකාශ කළා.\nමේ අතර, රජයේ වෛද්‍ය නිලධාරීන්ගේ සංගමයේ සංස්කාර වෛද්‍ය හරිත අලුත්ගේ කොළඹ දී අද මාධ්‍ය හමුවක් කැදවමින් කියා සිටියේ මේ වනවිට රටතුල යම් සංකීර්ණ තත්ත්වයක් පැවතිය ද කොරෝනා වෛරසය තවදුරටත් සමාජ ගතවී නොමැති බවයි.",
       "URL": "https://www.hirunews.lk/252880/සේවකයන්-සුළු-පිරිසකට-කොරෝනා-මාස්-හෝල්ඩින්-ආයතනයෙන්-නිවේදනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2380"
}