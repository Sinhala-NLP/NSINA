{
       "Source": "hirunews",
       "Timestamp": "Sunday, 27 August 2023 - 7:59",
       "Headline": "කරාපිටිය රෝහලේදී මිය ගිය දරුවාට මෙනින්ගොකොකල් රෝගයදැයි සැකයක්",
       "News Content": "ගාල්ල, තලාපිටිය ප්‍රදේශයේ පදිංචි මාස 8ක් වයසැති දැරියක් කරාපිටිය ශික්ෂණ රෝහලට ඇතුළත් කිරීමෙන් පසු පෙරේදා (25) මිය ගොස් තිබෙනවා.\nඑම මරණය සම්බන්ධයෙන් හදිසි මරණ පරීක්ෂණය පැවැත්වූ ගාල්ල නාගරික හදිසි මරණ පරීක්ෂක චන්ද්‍රසේන ලොකුගේ පවසන්නේ එම මරණය බැක්ටීරියාවක් හේතුවෙන් ඇති වන මෙනින්ගොකොකල් රෝගය නිසා සිදු වූ මරණයක් ද යන්න සැක සහිත බවයි.\nමේ නිසා ගාල්ල බන්ධනාගාරයෙන් වාර්තා වූ මාරාන්තික මෙනින්ගොකොකල් රෝගය බාහිර සමාජයට ව්‍යාප්ත වී ඇත්දැයි යන්න පිළිබඳව සැකයක් ඇති වී තිබෙනවා.\nඑමෙන්ම, මිය ගිය දැරියගේ දේහය සම්බන්ධ අවසන් කටයුතු ඉතා ඉක්මණින් සිදු කරන ලෙසත් මවුපියන්ට හා පවුලේ ඥාතීන්ට උණ රෝග ලක්ෂණ තිබේ නම් හැකි ඉක්මණින් රෝහල්ගත වන ලෙස පශ්චාත් මරණ පරීක්ෂණය පැවැත්වූ වෛද්‍ය නිලධාරිවරයා දැනුම් දී ඇති බවයි වාර්තා වන්නේ.\nමෙනින්ගොකොකල් රෝග ලක්ෂණ මිය ගිය දරුවාගෙන් දක්නට ලැබුණ බැවින් ඒ බව තහවුරු කර ගැනීම සඳහා දරුවාගේ සිරුරේ කොටස් රජයේ රස පරීක්ෂකවරයාට සහ වෛද්‍ය පර්යේෂණ ආයතනයට යොමු කර තිබෙන බවත් හදිසි මරණ පරීක්ෂක චන්ද්‍රසේන ලොකුගේ පවසා තිබෙනවා.\nඋණ, ඇඟ කැසීම, බිබිලි මතුවීම, හුස්ම ගැනීමේ අපහසුතා තිබේ නම් වහාම රෝහලකට ඇතුළත් විය යුතු බව ඔහු වැඩිදුරටත් පවසා ඇති බව සඳහන්.",
       "URL": "https://www.hirunews.lk/346225/කරාපිටිය-රෝහලේදී-මිය-ගිය-දරුවාට-මෙනින්ගොකොකල්-රෝගයදැයි-සැකයක්",
       "Category": "Local News",
       "Parent URL": "https://www.hirunews.lk/local-news.php?pageID=70"
}