{
       "Source": "hirunews",
       "Timestamp": "Sunday, 13 May 2018 - 18:34",
       "Headline": "දරුවන් 16 ක් බිහි කලත් කිසිවෙකුගේ පිළිසරණක් නොමැති මවක්",
       "News Content": "අද ලෝක මව්වරුන්ගේ දිනයයි.\nඅපේ රටේ අම්මාවරුන් වෙනුවෙන් හිරු තබන සටහනක්.\nහිරුගේ ආලෝකයත් මවගේ අපිරිමිත ස්නේහයත් එක්ව තනන ලද මේ ලෝකයේ මව් සෙනෙහසේ අපූර්වත්වය පිළිබද කියා දෙන්නට තවත් අටුවා ටීකා අවැසි නැහැ.\nඑවන් අපූර්ව මතෘ ස්නේහය සිහිකරවාලන්ටයි 1912 වසරේ සිට සෑම වසරකම මැයි මස 2 වන ඉරිදා මව්වරුන් වෙනුවෙන් වෙන්කරන්නට බටහිර වැසියන් කටයුතු කළේ.\nඅම්මාවරුන් පිළිබඳව ලොවම කතා කරන අද දරුවන් 16 දෙනෙකුට මවක් ලෙසින් යුතුකම් ඉටු කර අද කිසිවෙකුගේ පිළිසරණක් නොමැතිව හුදකලාව සිටින 85 හැවිරිදි මවක් මුණගැසුණා.\nඒ ලේවෙල - හීනපිටියාය - බඹරගස්වැව ප්‍රදේශයේ ජීවත් වන ආර්ගඩීග රොසලින් මාතාවයි.\nඅපමණ වු දාරක ස්නේහය වෙනුවෙන් සිය ජීවිත කාලයම කැපකළ මව්වරුන් ගැන කොපමණ කතා කළද ඔවුන්ගේ ජීවිතයේ අවසන් කාලයේ සුරක්ෂිතභාවය මහලු නිවාසවල මුදලට සිර කරනා යුගයක් අද අපේ රටේත් නිර්මාණය වී අවසන්.\nවදනින් අරුත් ගන්වා නිමක් කල නොහැකි ඒ අම්මාවරුන් සිදු කළ මහගු සේවය ඇගේ නිහඬ බව නිසාම අද බොහෝ දෙනෙක්ට අමතකව ගොස් තිබෙනවා.",
       "URL": "https://www.hirunews.lk/190653/දරුවන්-16-ක්-බිහි-කලත්-කිසිවෙකුගේ-පිළිසරණක්-නොමැති-මවක්",
       "Category": "Local News",
       "Parent URL": "https://www.hirunews.lk/local-news.php?pageID=3947"
}