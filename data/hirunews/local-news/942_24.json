{
       "Source": "hirunews",
       "Timestamp": "Sunday, 14 August 2022 - 8:05",
       "Headline": "රාජ්‍ය සේවකයන් සාමාන්‍ය පරිදි යළි සේවයට කැඳවීමට අවධානය",
       "News Content": "රජයේ සේවකයන් යළිත් වරක් සාමාන්‍ය පරිදි සේවයට කැඳවීම සම්බන්ධයේ රාජ්‍ය පරිපාලන අමාත්‍යාංශයේ අවධානය යොමුව තිබෙනවා.\nරට තුළ පැවති වාතාවරණයත් සමඟ රාජ්‍ය නිලධාරීන් කාර්යාලවල සේවයට කැඳවීම සීමා කරමින් චක්‍රලේඛයක් නිකුත් කළා.\nඑය අවස්ථා කිහිපයකදී දීර්ඝ කළ අතර, මේ මස 24 වනදායින් එම චක්‍රලේඛයේ වලංගු කාලසීමාව අවසන් වනවා.\nඉන් අනතුරුව යළි එම චක්‍රලේඛය දීර්ඝ කිරීමකින් තොරව සාමාන්‍ය පරිදි රජයේ සේවකයන් කැඳවීමටයි අවධානය යොමුව ඇත්තේ.\nඒ අනුව චක්‍රලේඛයේ වලංගු කාලය අවසන් වීමට ප්‍රථම රාජ්‍ය නිලධාරීන් සේවයට කැඳවන්නේ කවර ආකාරයකට ද යන්න සම්බන්ධයෙන් තීරණයක් ගන්නා බවයි අමාත්‍යාංශ ලේකම් එම්.එම්.පී.කේ. මායාදුන්නේ කියා සිටියේ.\nමේ අතර, රජයේ සහ රජයේ අනුමත සියලු පාසල් හෙට සිට සතියේ දින 5 තුළම පැවැත්වීමට අධ්‍යාපන අමාත්‍යාංශය තීරණය කර තිබෙනවා.\nඒ අනුව පෙරවරු 7.30 සිට පස්වරු 1.30 දක්වා සාමාන්‍ය පරිදි පාසල් පැවැත්වෙනු ඇති.\nකෙසේ වෙතත් ප්‍රවාහන අපහසුතා සහිත ප්‍රදේශවල විදුහල්පතිවරුන්, ගුරුවරුන් සහ සිසුන් සඳහා සුදුසු ප්‍රවාහන වැඩපිළිවෙලක් සකස් කිරීම සදහා පළාත් අධ්‍යාපන බලධාරීන්ට උපදෙස් දී ඇති බවයි අධ්‍යාපන අමාත්‍යාංශය සඳහන් කළේ.\nඑමෙන්ම ඉදිරි මාස තුනක කාලය තුළ විෂය ඉගැන්වීම් සඳහාම යොදාගත යුතු අතර, විෂය සමගාමී සහ බාහිර ක්‍රියාකාරකම් පාසල් කාලයෙන් පරිබාහිරව සිදු කිරීමටත් පාසල් දිනවල උත්සව ආදිය තවදුරටත් සීමා කිරීමටත් අධ්‍යාපන අමාත්‍යාංශය වැඩිදුරටත් උපදෙස් දී තිබෙනවා.",
       "URL": "https://www.hirunews.lk/312700/රාජ්‍ය-සේවකයන්-සාමාන්‍ය-පරිදි-යළි-සේවයට-කැඳවීමට-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=942"
}