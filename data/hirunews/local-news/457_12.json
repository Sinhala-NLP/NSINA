{
       "Source": "hirunews",
       "Timestamp": "Friday, 24 March 2023 - 10:33",
       "Headline": "දෑත් කපා රැගෙන ගිය සැකකරු අධිකරණයට භාරවෙයි",
       "News Content": "මොරටුව -කොරළවැල්ල ප්‍රදේශයේදී තියුණු ආයුධයකින් පහරදී පුද්ගලයෙකුගේ දෑත් කපා රැගෙන පලාගිය සැකකරු අද (24) උදෑසන මොරටුව මහේස්ත්‍රාත් අධිකරණයට භාරවුණා.\nපොලිස් කණ්ඩායමක්ද අධිකරණය ආසන්නයේ රැඳී සිටි නමුත්, නීතීඥයෙකු සමඟ මෝටර් රථයකින් පැමිණි සැකරකැ මෙලෙස අධිකරණයට භාර වූ බවයි හිරු වාර්තාකරු ප්‍රකාශ කළේ.\nපසුගිය 21 වනදා රාත්‍රියේ සැකකරු විසින් තියුණු ආයුධයකින් පහරදී තිබුණේ 40 හැවිරිදි පුද්ගලයෙකුටයි. පහරකෑමෙන් දෑත් අහිමි වූ දෙදරු පියෙකු වන එම පුද්ගලයා මේ වනවිටත් පානදුර රෝහලේ ප්‍රතිකාර ලබනවා.\nමේ අතර රවිඳු සංඛ ද සිල්වා හෙවත් බූරු මූණාට කටුනායක ගුවන් තොටුපල පොලිස් අත්අඩංගුවෙන් මිදී පලායාමට ආධාර අනුබල දුන් බවට අත්අඩංගුවට ගත් භික්ෂූණ් වහන්සේ දෙනම ඇතුලු සැකකරුවන් අටදෙනා මේ මස 31 වනදා දක්වා තවදුරටත් බන්ධනාගාර ගත කෙරුණා.\nඒ, මීගමුව ප්‍රධාන මහේස්ත්‍රාත් චම්පික රාජපක්ෂ වෙත සැකකරුවන් අද ඉදිරිපත් කළ අවස්ථාවේදියි.\nමේ අතර නීතීඥ සංගමයේ සභාපති ජනාධිපති නීතීඥ සාලිය පීරිස්ගේ බොරැල්ල - කුරුප්පු පාර ප්‍රදේශයේ පිහිටි නිවස ඉදිරිපිටදී අද විරෝධතාවක් සංවිධාන කර තිබුණා.\nඒ, නීතීඥ සාලිය පීරිස් අපරාධ රැසකට සම්බන්ධ බවට සැකපිට අත්අඩංගුවට ගෙන තිබෙන මිදිගම චින්තක නොහොත් හරක් කටා නැමැත්තාගේ නඩුවලට පෙනී සිටීමට විරෝධය පළ කරමින්.",
       "URL": "https://www.hirunews.lk/330789/දෑත්-කපා-රැගෙන-ගිය-සැකකරු-අධිකරණයට-භාරවෙයි",
       "Category": "Local News",
       "Parent URL": "https://www.hirunews.lk/local-news.php?pageID=457"
}