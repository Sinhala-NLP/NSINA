{
       "Source": "hirunews",
       "Timestamp": "Tuesday, 14 March 2023 - 8:28",
       "Headline": "සාකච්ඡා අසාර්ථකයි - පළාත් පහක වෛද්‍යවරු අදත් වර්ජනයේ",
       "News Content": "ජනාධිපති ලේකම් සහ මුදල් අමාත්‍යාංශයේ නිලධාරීන් සමඟ පැවති සාකච්ඡාවේ දී අවසන් විසඳුමක් ඉදිරිපත් නො වීම හේතුවෙන් සැළසුම් කර පරිදි අද දිනයේ පළාත් 5ක සියලුම රජයේ රෝහල්වල සංකේත වර්ජනය ක්‍රියාත්මක බව රජයේ වෛද්‍ය නිලධාරීන්ගේ සංගමය පවසනවා.\nඒ අනුව සබරගමුව, වයඹ, ඌව, උතුරමැද සහ උතුර පළාත්වල රජයේ රෝහල්වල පෙරවරු 8 සිට එම වර්ජනය දියත් කෙරෙනු ඇති.\nකෙසේ වෙතත් ඊයේ වර්ජනය ක්‍රියාත්මක කළ බස්නාහිර, දකුණ, මධ්‍යම සහ නැගෙනහිර යන පළාත්වල අද දින වර්ජනය ක්‍රියාත්මක නොවන බව රජයේ වෛද්‍ය නිලධාරීන්ගේ සංගමය සදහන් කළා.\nරජයේ නව බදු ප්‍රතිපත්තිය ඉවත් කරගැනීම ඇතුළු ඉල්ලීම් කිහිපයක් මුල් කරගනිමින් ඊයේ (13) සිට වෘත්තීයවේදීන් විවිධ ක්‍රියාමාර්ගවලට අවතීර්ණ වී තිබෙනවා.\nඑවන් පසුබිමකයි ඊයේ පස්වරුවේ ජනාධිපති කාර්යාලයෙන් වෘත්තීය සමිති සඳහා සාකච්ඡාවකට කැඳවීමක් සිදුකර තිබුණේ.\nඑම සාකච්ඡාවට ජනාධිපති ලේකම්, ජනාධිපති ජ්‍යෙෂ්ඨ ආර්ථික උපදේශක සහ මුදල් අමාත්‍යාංශ නිලධාරීන් එක්ව සිටියා.\nමේ අතර පුනරුදයේ නිතීඥවරුන් සංගමයේ සභාපති නලීන් පතිරණ ඊයේ මාධ්‍ය හමුවක් පවත්වමින් කියා සිටියේ මෙය පොදු ජනතාව බලාපෙරොත්තු වන වර්ජනයක් නොවන බවයි.",
       "URL": "https://www.hirunews.lk/329892/සාකච්ඡා-අසාර්ථකයි-පළාත්-පහක-වෛද්‍යවරු-අදත්-වර්ජනයේ",
       "Category": "Local News",
       "Parent URL": "https://www.hirunews.lk/local-news.php?pageID=477"
}