{
       "Source": "hirunews",
       "Timestamp": "Friday, 04 March 2022 - 18:49",
       "Headline": "මංගලගේ පාලම කඩා වැටෙයි (වීඩියෝ සහ ඡායාරූප)",
       "News Content": "මාතර පරෙවි දූපතෙහි පිහිටා ඇති උපෝසතාගාර විහාරයට යන වැල් පාලම කඩා වැටීමෙන් පුද්ගලයින් පිරිසක් තුවාල ලබා තිබෙනවා.\nමෙම පාලම කඩා වැටී ඇත්තේ අද (04) බවයි අප ප්‍රාදේශීය වාර්තාකරු පැවසුවේ.\nතුවාල ලැබූ පිරිස මාතර රෝහලට ඇතුළත් කෙරුණා.\nකලක සිට මෙම පාලම දැඩි ලෙස අබලන්ව පැවතුණා.\nඅද සවස 4.30ට පමණ මෙම පාලම කැඩී මුහුදට වැටී තිබෙනවා.\nමෙම පාලම අභාවප්‍රාප්ත හිටපු මුදල් අමාත්‍යවරයෙකු ද වන මංගල සමරවීරගේ උපදෙස් මත නිර්මාණය වූවක්.\nකෙසේවෙතත්, පසුගිය වසරේ ජනවාරි මස 16 වැනි දින ආණ්ඩු පක්ෂ පාර්ලිමේන්තු මන්ත්‍රී නිපුන රණවක, කැබිනට් අමාත්‍ය චමල් රාජපක්ෂ සමග පිළිසකර කළ යුතු තත්ත්වයක පවතින මාතර වැල් පාලමේ තත්ත්වය සම්බන්ධයෙන් නිරීක්ෂණයට ගිය බව නිපුන රණවක මන්ත්‍රීවරයාගේ නිල ෆේස්බුක් ගිණුමෙහි සටහන් කර තිබෙන අයුරු දැක්වෙන සටහනක් මේ වනවිට සමාජ මාධ්‍ය ජාලාහි සංසරණය වෙනවා.\nඑහි මන්ත්‍රී රණවක සඳහන් කර ඇත්තේ, දැඩි ලෙස අබලන් වී ඇති අදාළ පාලමෙන් වැටී බොහෝ අනතුරු පුද්ගලයින්ට සිදුව ඇති අතර, එය කඩිනමින් ප්‍රතිසංස්කරණය කර නව පාලමක් ලබාදීමට කටයුතු කරන බව ද එහි සඳහන් කර තිබෙන අයුරු දක්නට පුළුවන්.\nඋපෝසතාගාර විහාරස්ථානයේ විහාරාධිපති හිමියන් විසින් තමන් හට දැනුම්දීමෙන් අනතුරුව අමාත්‍ය චමල් රාජපක්ෂ සමග එම පාලම නිරීක්ෂණය කිරීමට ගිය බව ද එහි සඳහන්.\nකෙසේවෙතත් වසරක් ගතවන තුරු නිරීක්ෂණයට ලක් කෙරුණු මාතර වැල් පාලම අද (04) පස්වරුවේ මෙලෙස පුද්ගලයින් සමග මහමුහුදට කඩා වැටෙනා තෙක් වගකිව යුතු බලධාරින්ගේ වැහැරී ගිය පාලන තන්ත්‍රය මර නින්දේ සිටියා දැයි ඇසිය යුතු ප්‍රශ්නයක්.\nමෙවන් තත්ත්වයක් මත මාතර වෙරළ උද්‍යානය යාබදව පිහිටා ඇති රන් දූපතට (පරෙවි දූපත) පිවිසීමට නව පාලමක් ඉදිකරන ලෙස ජනාධිපති ගෝඨාභය රාජපක්ෂ අද (04) පස්වරුවේ මහාමාර්ග අමාත්‍යාංශයේ ලේකම් ආර්.ඩබ්.ආර්. පේමසිරිට උපදෙස් දී තිබෙනවා.\nරන් දූපතට පිවිසීමට ඉදිකර තිබූ පාලම දීර්ඝ කාලයක සිට අබලන්ව පැවතුණු අතර, අද එය කඩා වැටීමෙන් දූපතට පිවිසීමට නොහැකි තත්ත්වයක් උද්ගතව ඇති බව පූජ්‍ය ඕමාරේ කස්සප හිමියන් විසින් ජනාධිපතිවරයාට දැනුම්දෙනු ලැබුවා.\nසියම් මහා නිකායෙහි රෝහණ පාර්ශ්වයේ උපෝසථාගාරය පිහිටා ඇති මෙම දූපත දෙස් විදෙස් සංචාරකයන්ගේ ආකර්ෂණය දිනාගත් ස්ථානයක්.\nඉදිකිරීම් පිළිබඳ සොයා බැලීමට රාජ්‍ය සංවර්ධන සහ නිර්මාණ නීතිගත සංස්ථාවේ නිලධාරීන් හෙට (05) පෙරවරුවේ එම ස්ථානයට යාමට නියමිත අතර පාලමේ ඉදිකිරීම් මාස 06ක් ඇතුළත නිම කිරීමට අපේක්ෂා කරන බවයි මහාමාර්ග අමාත්‍යාංශයේ ලේකම්වරයා පැවසුවේ.",
       "URL": "https://www.hirunews.lk/298662/මංගලගේ-පාලම-කඩා-වැටෙයි-වීඩියෝ-සහ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1318"
}