{
       "Source": "hirunews",
       "Timestamp": "Thursday, 30 June 2022 - 13:36",
       "Headline": "නීතිවිරෝධී ක්‍රියා හේතුවෙන් විනාශ වෙමින් පවතින මහා පරිමාණ බෝග (වීඩියෝ)",
       "News Content": "වත්මන් ආර්ථික අර්බුදය හමුවේ ජන ජීවිතයට එල්ල වී ඇති බලපෑම සුළුපටු නැහැ.\nවිවිධ සංවර්ධන ව්‍යාපෘති මෙන්ම අපනයන ක්ෂේත්‍රයේ බොහෝ ව්‍යාපාර අතරමග ඇනහිට ඇත්තේ එහි ප්‍රතිඵලයක් ලෙසයි.\nඑවන් පසුබිමක ආර්ථික අර්බුදය හේතුවෙන් පීඩාවට පත් පිරිස් විසින් සිදු කරනා නීතිවිරෝධී ක්‍රියාකාරකම් හේතුවෙන් රටට ඩොලර් ඉපයීමේ පරමාර්ථයෙන් නිර්මාණය වූ මහා පරිමාණ බෝග වගා ව්‍යාපෘතියක් විනාශවීමේ අවදානමකට ලක්වූ පුවතක් අපට හලාවත ප්‍රදේශයෙන් වාර්තා වුණා.\nමේ හලාවත වැවිලි සමාගමට අයත් පුත්තලම ප්‍රදේශයේ පිහිටි අක්කර 2,500ක වපසරියකින් යුතු භූමි භාගයයි.\nඑම සමාගම මගින් මෙම භූමිය පුරා ප්‍රධාන බෝග ලෙස පොල් සහ කජු වගා කර තිබෙනවා.\nමීට වසර 2කට පමණ පෙර වත්මන් රජය මගින් කෙටි කාලීන බෝග වගා කිරීම සඳහා පුද්ගලික අංශයට බදු\nපදනම මත මෙහි ඉඩම් ලබා දීමට කටයුතු කර තිබුණේ රටේ ආර්ථිකයට යම් සහනයක් ලබා ගැනීමේ අපේක්ෂාවෙන්.\nඒ අනුව ව්‍යවසායකින් කිහිප දෙනෙකු හලාවත වැවිලි සමාගමට අයත් ඉඩම්වල මහා පරිමාණයෙන් බෝග වගාවේ නිරත වී ඇත්තේ එම අස්වනු අපනයනය කර ලාභ ඉපයිමේ පරමාර්ථය ඇතිවයි.\nකෙසේ වුවත් වත්මන් ආර්ථික අර්බුදය හමුවේ මේ වනවිට මෙම කාර්ය ඉටු කිරීමට නොහැකි තත්ත්වයක් උද්ගතව ඇති අතර කනගාටුදායක කරුණ වන්නේ වගා කටයුතු සඳහා යොදා ගන්නා යන්ත්‍රෝපකරණ ඇතුළු ද්‍රව්‍ය සොර සතුරන්ගේ ග්‍රහණයට නතුවීමයි.\nවගාවේ නිරත ව්‍යවසායකින් ඉල්ලා සිටින්නේ ඔඩුදුවා ඇති සොර සතුරු ගැටළුවට කඩිනමින් විසඳුම් ලබා දීමට පියවරක් ගන්නා ලෙසයි.",
       "URL": "https://www.hirunews.lk/308621/නීතිවිරෝධී-ක්‍රියා-හේතුවෙන්-විනාශ-වෙමින්-පවතින-මහා-පරිමාණ-බෝග-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1057"
}