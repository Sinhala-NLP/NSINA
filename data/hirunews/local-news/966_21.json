{
       "Source": "hirunews",
       "Timestamp": "Thursday, 04 August 2022 - 10:58",
       "Headline": "චීන කොමියුනිස්ට් පක්ෂ‍ සාමාජිකයන්ට එක්සත් ජනපදයේ ඉඩම් මිල දී ගැනීමේ තහනමක්?",
       "News Content": "චීන කොමියුනිස්ට් පක්ෂයේ සාමාජිකයින්ට එක්සත් ජනපදයේ කිසිදු ඉඩමක් මිලදී ගැනීම තහනම් කිරීම සඳහා සෙනෙට් සභිකයින් වන ටොම් කොටන් සහ ටොමී ටියුබර්විල් විසින් පසුගිය දා එරට සෙනෙට් සභාවට පනතක් ඉදිරිපත් කළා.\nඑම පනත ඉදිරිපත් කරමින් ඔවුන් සඳහන් කළේ, විදේශ මැදිහත්වීම් වලින් ඇමරිකාවේ ඉඩම් සුරක්ෂිත කිරීම සඳහා එම පනත හඳුන්වා දෙන බවයි.\nඅදාළ පනත සම්බන්ධයෙන් සෙනෙට් සභාවට අවධාරණය කළ සෙනෙට් සභික ටොම් කොට්න් කියා සිටියේ,\n\"අමෙරිකානු ගොවිබිම්වල සිදු කෙරෙන චීන ආයෝජන අපගේ ආහාර සුරක්ෂිතතාවය අවදානමට ලක් කරනවා මෙන් ම අපගේ හමුදා කඳවුරු සහ තීරණාත්මක යටිතල පහසුකම් ගැන චීන ඔත්තු බැලීමේ අවස්ථා උදා කරන බවයි. එබැවින් මෙම මිල දී ගැනීම්වලට ඉඩ දෙනවා වෙනුවට, එක්සත් ජනපද ආණ්ඩුව කොමියුනිස්ට් පක්ෂයට අපගේ ඉඩම් මිල දී ගැනීම තහනම් කළ යුතුයි.”\nයනුවෙන්.\nඑසේ ම පනත සම්බන්ධයෙන් ටොමී ටියුබර්විල් සෙනෙට් සභාවට කියා සිටියේ,\n“අපගේ ප්‍රධාන විරුද්ධවාදියාට එක්සත් ජනපදයේ ඉඩම් මිල දී ගැනීම අපගේ ජාතික ආරක්ෂාවට වල කැපීමට අඩියක් තැබීමක් බවත් එය අපට දිගට ම කළ නොහැකි බවත්, මගේ සගයන් අපගේ පනතේ වැදගත්කම හඳුනාගෙන ඇමරිකාවේ කෘෂිකාර්මික කර්මාන්තයට චීන කොමියුනිස්ට් පක්ෂයේ මැදිහත්වීම තහනම් කිරීමේ උත්සාහයට එක්වනු ඇතැයි මම බලාපොරොත්තු වනවා\"\nයනුවෙන්.",
       "URL": "https://www.hirunews.lk/311849/චීන-කොමියුනිස්ට්-පක්ෂ‍-සාමාජිකයන්ට-එක්සත්-ජනපදයේ-ඉඩම්-මිල-දී-ගැනීමේ-තහනමක්",
       "Category": "Local News",
       "Parent URL": "https://www.hirunews.lk/local-news.php?pageID=966"
}