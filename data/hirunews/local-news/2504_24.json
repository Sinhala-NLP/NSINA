{
       "Source": "hirunews",
       "Timestamp": "Saturday, 22 August 2020 - 22:21",
       "Headline": "ජගත් මත්ද්‍රව්‍ය සහ අපරාධ පිළිබඳ කාර්යාල ප්‍රධානි සහ නීතිපතිවරයා අතර හමුවක් (වීඩියෝ)",
       "News Content": "නීතිපතිවරයා ඇතුලු ජ්‍යෙෂ්ඨ නිලධාරීන් පිරිසක් මෙරට සිටින එක්සත් ජාතීන්ගේ සංවිධානයේ මත්ද්‍රව්‍ය හා අපරාධ පිළිබඳ ප්‍රධාන නියෝ්ජිතයා සහ එක්සත් ජාතීන්ගේ සංවිධානයේ ජාත්‍යන්තර මත්ද්‍රව්‍ය ජාවාරම් කටයුතු පිළිබඳ සහ සංවිධානාත්මක අපරාධ සහ ත්‍රස්තවාදය පිළිබඳ සමුද්‍ර විශේෂඥයෙකු සමග සාකච්ඡා පවත්වා තිබෙනවා.\nඑම සාකච්ඡාවල පසුබිම වී ඇත්තේ කලාපීය වශයෙන් ජාත්‍යන්තර මත්ද්‍රව්‍ය ජාවාරම් කටයුතුවලට සහ  අනෙකුත් අපරාධ සහ ත්‍රස්තවාදී කටයුතු සම්බන්ධව පවතින නෛතික ගැටළු සහ කලාපයට අදාළ විමර්ශණ ගැටළු සම්බන්ධයෙන් වූ කරුණයි.\nඑම සාකච්ඡාවලදී මෙරටට ජාත්‍යන්තර අපරාධවලින් සිදුවන උවදුරු සහ බලපෑම් නීතිපතිවරයාගේ දැඩි සැලකිල්ලට භාජනය වී තිබෙනවා.\nඑමෙන්ම මෙම සාකච්ඡා විවෘතව සහ ඉතා සාර්ථකව සිදුවූ බවයි නීතිපතිවරයාගේ සම්බන්ධීකරණ නිලධාරිනී අධිනීතිඥ නිශාරා ජයරත්න කියාසිටියේ.\nසමුද්‍රීය මත්ද්‍රව්‍ය ජාවාරම, සංවිධානාත්මක අපරාධ සහ ත්‍රස්තවාදය මැඩලීමට අදාළ කටයුතු වලදී ශ්‍රී ලංකාවට සහය වීමට සූදානම් බව එක්සත් ජාතීන්ගේ මත්ද්‍රව්‍ය සහ අපරාධ පිළිබඳ කාර්යාලය ප්‍රකාශ කරනවා.\nඑහි නිලධාරින් නීතිපති දප්පුල ද ලිවේරා හමුවූ අතර, එහිදී මේ බව ප්‍රකාශ කර තිබුණා.\nයුරෝපා සංගමය සහ ජර්මනියේ ඊට අදාළව මූල්‍යාධාර සැපයීමට සූදානම් බව ද සඳහන්.\nඑක්සත් ජාතීන්ගේ මත්ද්‍රව්‍ය සහ අපරාධ පිළිබඳ කාර්යාලයේ මෙරට කලාපීය නියෝජිත ට්‍රොයෙල්ස් වෙස්ටර් මෙම හමුවෙන් පසුව ට්විටර් සටහනක් තබා තිබූ අතර, එහි සඳහන් වුණේ අදාළ කරුණු සම්බන්ධයෙන් නීතිපති දප්පුල ද ලිවේරා සමග ඵලදායී සාකච්ඡාවක් පැවති බවයි.",
       "URL": "https://www.hirunews.lk/248411/ජගත්-මත්ද්‍රව්‍ය-සහ-අපරාධ-පිළිබඳ-කාර්යාල-ප්‍රධානි-සහ-නීතිපතිවරයා-අතර-හමුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2504"
}