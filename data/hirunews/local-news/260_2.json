{
       "Source": "hirunews",
       "Timestamp": "Saturday, 17 June 2023 - 18:41",
       "Headline": "ශ්‍රී ලංකා යෞවනියෝ හොංකොං පරාජය කරමින් ආසියාවේ තෙවැනි තැනට",
       "News Content": "12 වැනි ආසියානු යොවුන් දැල්පන්දු ශූරතා තරගාවලියේ දී හොංකොං කණ්ඩායමට එරෙහිව ලකුණු 46-32ක ජයග්‍රහණයක් ලබා ගත් ශ්‍රී ලංකාව තරගාවලියේ තෙවැනි ස්ථානය තහවුරු කර ගැනීමට අද (17) සමත් වුනා.\nපසුගිය 10 වැනිදා දකුණු කොරියාවේ දී ආරම්භ වූ ආසියානු යොවුන් දැල්පන්දු ශූරතා තරගාවලියේ අවසන් දිනය වන අද දිනයේ දී තරගාවලියේ සිව් වන සහ තෙවන ස්ථාන තීරණය කිරීම වෙනුවෙන්, ඊයේ (16) පැවැත්වුණු අවසන් පූර්ව වටයේ තරග වල දී මැලේසියාව සහ සිංගප්පූරුව හමුවේ පරාජය වූ ශ්‍රී ලංකාව සහ හොංකොං කණ්ඩායම් එකිනෙකා තරග වැදුණා.\nමෙම තරගයේ පළමු අර්ධයේ පටන් ඉතා තියුණු මුහුණුවරකින් යුතු ව කණ්ඩායම් දෙක ම තරගයට අවතීර්ණ වෙමින් ක්‍රීඩා කළ අතර පළමු කාර්තුව නිම වන විට හොංකොං කණ්ඩායම ලකුණු 11ක් ලබා ගනිමින් තරගයේ ඉදිරියෙන් සිටීමට සමත් වුනා.\nනමුත් ශ්‍රී ලංකා කණ්ඩායම ද ලකුණු 10ක් සමඟින් හොංකොං අසලින් ම රැඳී සිටීමට සමත් වූ අතර ඔවුන් දෙවන අර්ධයේදී තරගයේ අනසක සියතට ගැනීමට ද සමත් වුනා.\nතරගයේ දෙවන අර්ධයේදී ශ්‍රී ලංකාව විසින් තවත් ලකුණු 11ක් සිය ලකුණු පුවරුවට එක් කර ගැනීමට සමත් වූ නමුත් හොංකොං ක්‍රීඩිකාවන් හට ලබා ගැනීමට හැකියාව ලැබුණේ ලකුණු 6ක් පමණයි.\nඒ අනුව දෙවන අර්ධය නිමා වන විට ලකුණු 21-17ක් ලෙස තරගයේ ඉදිරියට පැමිණීමට ශ්‍රී ලංකාව සමත් වුනා.\nඑමෙන්ම තරගයේ සිව් වන වටයේදී තවත් ලකුණු 12ක් ලබා ගත් ශ්‍රී ලංකාව තරගයේ ජයග්‍රහණය තහවුරු කර ගැනීමට සමත් වූ අතර, එම වටයේදී හොංකොං ලකුණු පුවරුවට එක් වුනේ ලකුණු 5ක් පමණයි.\nතරගය අවසන් වන විට ශ්‍රී ලංකාවට ජය ගෙන දෙමින් ලකුණු 46-32 ලෙස ලකුණු පුවරුව දැක්වුනා.\nඒ අනුව 12 වැනි ආසියානු ‍යොවුන් දැල්පන්දු ශූරතා තරගාවලියේ තෙවැනි ස්ථානයට පත් වීමට ශ්‍රී ලංකා කණ්ඩායමට හැකියාව ලැබුණා.\nඑමෙන්ම සිංගප්පූරුව සහ මැලේසියාව අතර තරගාවලියේ අවසන් මහා තරගය ද අද දිනයේ පැවැත්වීමට නියමිතයි.",
       "URL": "https://www.hirunews.lk/338242/ශ්‍රී-ලංකා-යෞවනියෝ-හොංකොං-පරාජය-කරමින්-ආසියාවේ-තෙවැනි-තැනට",
       "Category": "Local News",
       "Parent URL": "https://www.hirunews.lk/local-news.php?pageID=260"
}