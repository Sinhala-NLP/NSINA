{
       "Source": "hirunews",
       "Timestamp": "Sunday, 04 October 2020 - 11:11",
       "Headline": "කොවිඩ් 19 ආසාදිත කාන්තාව සේවය කළ ඇඟළුම් කම්හල අයත් සමාගමෙන් නිවේදනයක්",
       "News Content": "කොවිඩ් 19 ආසාදිත කාන්තාවක හමුවූ මිනුවන්ගොඩ ඇඟළුම් කම්හල අයත්වන බ්‍රැන්ඩික්ස් සමූහය ඒ සම්බන්ධයෙන් නිවේදනයක් නිකුත් කර තිබෙනවා.\nඑමඟින් සඳහන් කළේ සිය ආයතනයේ දැඩි සෞඛ්‍ය ආරක්ෂණ ක්‍රියාමාර්ග ක්‍රියාත්මක කර තිබූ අතර, කඩිනම් ප්‍රතිචාර දැක්වීම මගින් මෙම කොවිඩ් ආසාදිත කාන්තාව කළින්ම හඳුනාගැනීමට හැකිවූ බවයි.\nඒ සඳහා මහජන සෞඛ්‍ය පරීක්ෂක සහ අදාළ සෞඛ්‍ය බලධාරින් වෙතින් ඉමහත් සහයක් හිමිවී තිබෙනවා.\nඒ අනුව අදාළ ආසාදිත කාන්තාව ප්‍රතිකාර සඳහා අයි.ඩී.එච්. රෝහල වෙත වහා මාරුකර යැවීමට පියවර ගැනීම තුළින් වෛරසය තවදුරටත් පැතිරීමේ අවදානම අවම කරගැනීමට හැකිවූ බවයි බ්‍රැන්ඩික්ස් ආයතනය සඳහන් කළේ.\nඅදාළ ක්‍රියාවලිය පුරාම බලධාරීන්ට උපරිම සහය දැක්වීමටත් ඔවුන්ගේ උපදෙස් පැතීමටත් කටයුතු කෙරෙනවා.\nවෛරසය පැතිරීම වළක්වාලීම මුළුමනින්ම සහතික කරලීම සඳහා වහා සියලු පියවර ගැනීමට කටයුතු යොදා තිබෙනවා.\nආසාදිත කාන්තාව සේවය කළ කම්හල් පරිශ්‍රය දැඩි විෂබීජානුහරණයට ලක් කිරිමද ඊට ඇතුළත්.\nඑම කාන්තාව සමඟ සමීපව සම්බන්ධ වූ සේවා ස්ථානයේ තවත් සේවකයන් 40 දෙනෙකු සහ ඔවුන්ගේ පවුල්වල සාමාජිකයන් වහා ස්වයං නිරෝධායනයට ලක් කෙරෙන අතර, ඉදිරියේදී පී.සී.ආර්. පරීක්ෂණ සිදුකිරීමට පියවර ගැනෙනවා.\nමේ සම්බන්ධයෙන් සෞඛ්‍ය බලධාරීන් ඇතුලු සියලු අංශවලින් ලැබෙන සහයට කෘතඥ වන අතර, සේවකයන්ගේ සහ ඔවුන්ගේ ප්‍රජාවන්හි සුරක්ෂිතතාව උපරිම අන්දමින් පත්වාගැනීම සඳහා ප්‍රමුඛත්වය ලබාදී කටයුතු කරන බවයි බ්‍රැන්ඩික්ස් ආයතනය සිය නිවේදනය මගින් අවධාරණය කළේ.",
       "URL": "https://www.hirunews.lk/251760/කොවිඩ්-19-ආසාදිත-කාන්තාව-සේවය-කළ-ඇඟළුම්-කම්හල-අයත්-සමාගමෙන්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=2412"
}