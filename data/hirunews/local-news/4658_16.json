{
       "Source": "hirunews",
       "Timestamp": "Thursday, 16 February 2017 - 16:05",
       "Headline": "ස්වාධීන වනවානම්, රතන හිමි මන්ත්‍රී ධුරය අත්හල යුතුයි - ඇමති චම්පික",
       "News Content": "පූජ්‍ය අතුරලියේ රතන හිමියන්ට දේශපාලන පක්ෂයකට සම්බන්ධ නොවී ස්වාධීන මන්ත්‍රීවරයෙකු ලෙස කටයුතු කිරීමට නොහැකි බව ජාතික හෙළ උරුමයේ මහලේකම්, අමාත්‍ය පාඨලී චම්පික රණවක ප්‍රකාශ කළා.\nඋන්වහන්සේ එසේ කටයුතු කරන්නේ නම් තමන් දරණ ජාතික ලැයිස්තු පාර්ලිමේන්තු මන්ත්‍රී ධුරයෙන් ඉල්ලා අස්විය යුතු බවයි ජාතික හෙළ උරුමයේ ඉදිරි ක්‍රියාමාර්ග පිළිබදව දැනුවත් කිරීම සදහා කොළඹ අද (16) කැදවා තිබූ විශේෂ සාකච්ඡාවකට එක්වෙමින් ඔහු කියා සිටියේ.\nඑහිදී වැඩිදුරටත් අදහස් දැක්වූ අමාත්‍යවරයා සදහන් කළේ පසුගිය මහමැතිවරණයේදී එක්සත් ජාතික පෙරමුණ සමග එක්වී තරග කිරීමත් සමග එම පෙරමුණට හිමිවූ ජාතික ලැයිස්තු මන්ත්‍රී ධුර 13 න් එක් මන්ත්‍රී ධුරයක් තම පක්ෂයට හිමිවූ බවයි.\nඒ අනුව, අතුරලියේ රතන හිමියන්ට එම මන්ත්‍රී ධුරය ලබාදුන් බව සදහන් කළ ඔහු, ඉදිරි තත්ත්වය සාකච්ඡා කිරීමට හෙට පක්ෂ මධ්‍යම කාරක සභාව ද කැදවා ඇති බව මෙහිදී කියා සිටියා.\nමේ අතර, තමන්ට හිමිව ඇති බලතල මිස පළාත් පාලත් ආයතනවල බලතල නාගරික සංවර්ධන අධිකාරිය පවරාගෙන නොමැති බව ද අමාත්‍ය පාඨලී චම්පික රණවක කොළඹ අද (16) පැවති උත්සවයකදී සදහන් කළා.\nමේ අතර, නව ව්‍යවස්ථාවක් හදුන්වාදීමේ කටයුත්තේදී ජාතික හෙල උරුමය, බොදු බල සේනා සංවිධානය සහ ඒකාබද්ධ විපක්ෂය විශාල අභියෝගයක් වී ඇති බව හිටපු ජනාධිපතිනි චන්ද්‍රිකා බණ්ඩාරනායක කුමාරණතුංග ප්‍රකාශ කර තිබුණා.\nඒ ශ්‍රී ලංකාවේ සිටින විදේශීය මාධ්‍යවේදීන් වෙත අදහස් දක්වමින්.",
       "URL": "https://www.hirunews.lk/154646/ස්වාධීන-වනවානම්-රතන-හිමි-මන්ත්‍රී-ධුරය-අත්හල-යුතුයි-ඇමති-චම්පික",
       "Category": "Local News",
       "Parent URL": "https://www.hirunews.lk/local-news.php?pageID=4658"
}