{
       "Source": "hirunews",
       "Timestamp": "Tuesday, 02 August 2022 - 16:45",
       "Headline": "රාජපක්ෂ සෙවණැලි ආණ්ඩුවේ නව මුහුණුවර ගැන සජිත් කියයි",
       "News Content": "\"රාජපක්ෂ සෙවනැලි ආණ්ඩුව\" මේ වෙනවිට රාජ්‍ය ප්‍රචණ්ඩත්වය සහ රාජ්‍ය  මිලේච්ඡත්වය පාවිච්චි කරමින් ජනතාව පෙළීමට කටයුතු කරමින් සිටින බව විපක්ෂ නායක සජිත් ප්‍රේමදාස පැවසනවා.\nප්‍රජාතන්ත්‍රවාදය කෙළෙසන අලුත් මුහුණුවරක් ජන සමාජය තුල නිර්මාණය කිරීමට ආණ්ඩුව කටයුතු කොට ඇතැයි පැවසූ විපක්ෂවරයා, මීට එරෙහිව ශක්තිමත් ලෙස පෙනී සිටිය යුතු යැයි ද පැවසුවා.\nප්‍රජාතන්ත්‍රවාදය වෙනුවෙන් පෙනී සිටින සිවිල් ප්‍රජාව මඟ තොට දී හිංසනයට ලක්වන බවත්, ඔවුන්ට තර්ජනය එල්ල වී ඇති බවත් ඔහු මෙහි දී වැඩි දුරටත් කියා සිටියා.\nඑවැනි තත්ත්වයක් තුළ නීතිඥ ප්‍රජාව වෙත බරපතළ වගකීමක් පැවරී ඇති බව පැවසූ විපක්ෂ නායකවරයා රටේ පුරවැසි පරපුරේ ජීවත් වීමේ අයිතිය වෙනුවෙන් ඔවුන් ලබාදෙන සහයෝගය පිළිබඳව කෘතඥතාවය ද පළ කළා.\nප්‍රජාතන්ත්‍රවාදය, සමාජ සාධාරණත්වය උදෙසා වූ ජාතික මහජන සභාවට අනුබද්ධව නීතිඥ ප්‍රජාව සමග අද(02) කොළඹ විපක්ෂනායක කාර්යාලයේ පැවති රැස්වීමක දී විපක්ෂ නායකවරයා මේ බව කියා සිටියා.\nමර්ධනය තුළින් ආණ්ඩුව ජනතාවට ලබාදෙන පණිවිඩය වන්නේ අරගල නො කර \"ඒවායින් ප්‍රවේසම් වීමට යන්න දැයි?,ජනරාශියට එරෙහි වීමෙන් ආණ්ඩුව ජනතාවට දෙන පණිවිඩය වන්නේ විරෝධතා නවත්වන්න යැයි ද?කියා ඔහු එහි දී ප්‍රශ්න කර සිටියා.\n\"මතයක් දැරීමේ, අදහස් ප්‍රකාශ කිරීමේ, භාෂණයේ ප්‍රජාතන්ත්‍රවාදී අයිතිය අහිමියි\" යන පණිවිඩය ආණ්ඩුව ජනතාවට දෙන්නට උත්සහ කරනවා දැයි\nවිපක්ෂ නායකවරයා මෙහි දී ප්‍රශ්න කළා.\nමේ රටේ නීතිඥ ප්‍රජාව මෙන් ම වගකිවයුතු සමස්ත පුරවැසියන් ද ආණ්ඩුවේ මේ ප්‍රචණ්ඩත්වයට එරෙහි බවයි බහු එහි දී කියා සිටියේ.",
       "URL": "https://www.hirunews.lk/311679/රාජපක්ෂ-සෙවණැලි-ආණ්ඩුවේ-නව-මුහුණුවර-ගැන-සජිත්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=971"
}