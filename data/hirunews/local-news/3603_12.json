{
       "Source": "hirunews",
       "Timestamp": "Saturday, 15 December 2018 - 19:22",
       "Headline": "නව ආණ්ඩුවට එක් නොවන බව නිදහස් සන්ධානය කියයි",
       "News Content": "නව ආණ්ඩුවට එක් නොවීමට එක්සත් ජනතා නිදහස් සන්ධානය දැනට තීරණය කර ඇති බව එහි මහ ලේකම් පාර්ලිමේන්තු මන්ත්‍රී මහින්ද අමරවීර ප්‍රකාශ කළා.\nමේ අතර පාර්ලිමේන්තු මන්ත්‍රී එස්.බී. දිසානායක කියා සිටියේ නව  ආණ්ඩුවට එක්වන ලෙස සන්ධානයේ  ඇතැම් මන්ත්‍රීවරුන්ට ඉල්ලීම් ලැබී ඇති බවයි.\nදැනට කිසිවෙකුත් එවැනි තීරණයකට පැමිණ නොමැති බව ඔහු සඳහන් කළා.\nමේ අතර හිටපු ජනාධිපති මහින්ද රාජපක්ෂට සහය පළ කිරීමට පැමිණි එක්සත් ජාතික පක්ෂ මන්ත්‍රීවරුන් කිහිපදෙනෙකුද යළි එම පක්ෂයට එක් නොවන බව සඳහන් කරනවා.\nඒ අනුව පාර්ලිමේන්තු මන්ත්‍රීවරුන් වන එස්.බී. නාවින්න සහ ආනන්ද අලූත්ගමගේ කියා සිටියේ යළි එක්සත් ජාතික පක්ෂයට එක් නොවන බවයි.\nආනන්ද අලූත්ගමගේ මන්ත්‍රීවරයා ශ්‍රී ලංකා පොදුජන පෙරමුණේ සාමාජිකත්වය පසුගියදා ලබාගත්තා.\nමේ අතර එක්සත් ජාතික පක්ෂයෙන් හිටපු ජනාධිපතිවරයාට සහය පළ කළ පාර්ලිමේන්තු මන්ත්‍රී අශෝක ප්‍රියන්ත කියා සිටියේ තමන් තවමත් තීන්දුවක් ගෙන නොමැති බවයි.\nඑසේම ශ්‍රී ලංකා නිදහස් පක්ෂයේ ප්‍රබලයින් පිරිසක් එක්සත් ජාතික පක්ෂය සමඟ නව ආණ්ඩුවක් පිහිටුවීමට ජනාධිපති මෛත්‍රිපාල සිරිසේනගෙන් ඉල්ලීමක් කර ඇති බවට පළවන වාර්තා අසත්‍ය බවද එක්සත් ජනතා නිදහස් සන්ධාන මහ ලේකම් පාර්ලිමේන්තු මන්ත්‍රී මහින්ද අමරවීර කියා සිටියා.\nපාර්ලිමේන්තු මන්ත්‍රීවරුන් වන විජේදාස රාජපක්ෂ සහ දුනේෂ් ගන්කන්දගෙන් එක්සත් ජාතික පක්ෂයට යළි එක්වීමට තීරණය කර ඇත්දැයි විමසීමට උත්සාහ කළ නමුත් ඔවුන් දුරකථනයට ප්‍රතිචාර දැක්වූයේ නැහැ.",
       "URL": "https://www.hirunews.lk/206219/නව-ආණ්ඩුවට-එක්-නොවන-බව-නිදහස්-සන්ධානය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3603"
}