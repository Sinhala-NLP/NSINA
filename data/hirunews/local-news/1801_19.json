{
       "Source": "hirunews",
       "Timestamp": "Friday, 23 July 2021 - 8:53",
       "Headline": "විශ්වයේ මහා ක්‍රීඩා සැණකෙළිය, ඔලිම්පික් අද ඇරඹේ",
       "News Content": "විශ්වයේ මහා ක්‍රීඩා සැණකෙළිය ලෙසින් සැලකෙන 32 වන ඔලිම්පික් තරගාවලියේ සමාරම්භක උත්සවය ශ්‍රී ලංකා වේලාවෙන් අද පස්වරුවේ ජපානයේ ටෝකියෝ නුවර දී පැවැත්වීමට නියමිතයි.\n1896 වසරේ ග්‍රීසියෙන් ඇරඹි ඔලිම්පික් උළෙලේ මෙවර සත්කාරකත්වය දරණ ජපානය, කොරෝනා වසංගත තත්ත්වය හමුවේ දැඩි සෞඛ්‍යාරක්ෂිත ක්‍රමවේද අනුගමනය කරමිනුයි මෙවර තරගාවලිය සංවිධාන කර ඇත්තේ.\nමෙවර ඔලිම්පික් උළෙලේ සමස්ථ පිරිවැය ඇමරිකානු ඩොලර් බිලියන 20ක්.\nකෙසේ වෙතත් මේ මස පළමු වැනිදා සිට ඔලිම්පික් ගම්මානයෙන් කොරෝනා ආසාදිතයන් 91 දෙනෙකු වාර්තාවී තිබෙනවා.\nඊට ක්‍රීඩක ක්‍රීඩිකාවන් සහ පුහුණු කාර්ය මණ්ඩල සාමාජිකයින් දස දෙනෙකු ද ඇතුළත්.\nඅදින් ඇරඹෙන ගිම්හාන ඔලිම්පික් උළෙල ලබන මස 08 වනදා දක්වා පුරා දින 17ක් පැවැත්වෙනවා.\nක්‍රීඩා 33ක් යටතේ ඉසව් 339 සඳහා රටවල් 204ක් නියෝජනය කරමින් ක්‍රීඩක ක්‍රීඩිකාවන් 11,238ක් එක්ව සිටිනවා.",
       "URL": "https://www.hirunews.lk/277769/විශ්වයේ-මහා-ක්‍රීඩා-සැණකෙළිය-ඔලිම්පික්-අද-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=1801"
}