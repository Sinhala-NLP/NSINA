{
       "Source": "hirunews",
       "Timestamp": "Wednesday, 08 November 2017 - 18:41",
       "Headline": "තෙල් නැව ශ්‍රී ලංකා මුහුදු සීමාවට පැමිණෙයි - නෞකාව එනතුරු අදත් පෝලිම්",
       "News Content": "ඉන්ධන මෙටි‍්‍රක් ටොන් 40,000ක් රැගත් එක්සත් ආරාබි එමීර් රාජ්‍යයට අයත් ලේඩි නෙවස්කා නැමති නෞකාව අද මධ්‍යම රාත්‍රිය වනවිට දිවයිනට ලඟාවීමට නියමිතව තිබෙනවා.\nමේවන විට එය ශ්‍රී ලංකා මුහුදු සීමාවට ඇතුලුවී තිබෙනවා.\nකොළඹ වරාය භාරකරු හිරු ප්‍රවෘත්ති අංශයට සඳහන් කළේ නෞකාවෙන් රැගෙන එන ඉන්ධන මුතුරාජවෙල බෝයාව මගින් පොම්ප කෙරෙන බවයි.\nඑසේම නෞකාව බෝයාවට ළඟාවීමට පෙර ඉන්ධනවල ප්‍රමිතිය පරික්ෂා කිරිම සදහා රසායනාගාර පරික්ෂකයින් නෞකාව වෙත පිටත්ව යාමට සුදානමින් සිටින බවද ඛනිජ තෙල් සම්පත් සංවර්ධන අමාත්‍යාංශය සදහන් කලා.\nඒ අනුව හෙට දහවල් 2න් පසු දිවයින පුරා පෙට්‍රල් බෙදාහැරිමේ කටයුතු සදහා ගතහැකි උපරිම ක්‍රියාමාර්ග ගන්නා බවයි ඛනිජ තෙල් සම්පත් සංවර්ධන අමාත්‍යාංශයේ ලේකම් උපාලි මාරසිංහ හිරු ප්‍රවෘත්ති අංශයට කියා සිටියේ.\nමේ අතර ඛනිජ තෙල් වෘත්තිය සමිති පෙන්වා දෙන්නේ ඉන්ධන රැගත් නෞකාව දිවයිනට පැමිණියද ඉදිිරි දින දෙක තුළත් පෙට්‍රල් හිගයක් පැවතිය හැකි බවයි.\nඑහෙත් අමාත්‍යාංශ ලේකම් උපාලි මාරසිංහ සඳහන් කළේ හෙට උදෑසන වනවිට පෙට්‍රල් මෙටි‍්‍රක් ටොන් 2500ක් දිවයින පුරා බෙදාහැරිමට කටයුතු කරන බවයි.\nමේ අතර හය වන දිනටත් අද දිවයිනේ ප්‍රදේශ රැසකම ඉන්ධන පිරවුම්හල් අසළ පසුගිය දිනවල මෙන් දිගු පෝලිම් දක්නට ලැබුණා.",
       "URL": "https://www.hirunews.lk/175587/තෙල්-නැව-ශ්‍රී-ලංකා-මුහුදු-සීමාවට-පැමිණෙයි-නෞකාව-එනතුරු-අදත්-පෝලිම්",
       "Category": "Local News",
       "Parent URL": "https://www.hirunews.lk/local-news.php?pageID=4228"
}