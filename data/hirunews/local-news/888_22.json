{
       "Source": "hirunews",
       "Timestamp": "Monday, 05 September 2022 - 22:21",
       "Headline": "අය-වැය යෝජනා ක්‍රියාවට නැංවීම ඇරඹේ",
       "News Content": "සැප්තැම්බර් 02 වනදා පාර්ලිමේන්තුවේ දී සම්මත වූ 2022 අතුරු අය වැය හි 10.5 යෝජනාවට අදාළ රජයේ විවිධ ව්‍යාපෘති සහ වැඩසටහන් ක්‍රියාත්මක කිරීමට හෝ ඒ සඳහා පහසුකම් සැලසීමට ස්ථාපිත කරන ලද ව්‍යාපෘති කාර්යාල සහ ව්‍යාපෘති කළමනාකරණ ඒකක සමාලෝචනය සඳහා කමිටුවක් පත් කර තිබෙනවා.\nකේ.ටී. කමල් පද්මසිරි ගේ සභාපතිත්වයෙන් යුත් මෙම කමිටුවේ සෙසු සාමාජිකයන් ලෙස එන්.කේ.ජී.කේ. නෙම්මවත්ත, ආර්.එච්. රුවිනිස් යන පත්කර තිබෙනවා.\nජනාධිපති රනිල් වික්‍රමසිංහගේ උපදෙස් පරිදි ජනාධිපති ලේකම් සමන් ඒකනායක විසින් අතුරු අය වැය යෝජනා ක්‍රියාවට නැංවීමේ කඩිනම් පියවරක් ලෙස මෙම කමිටුව පත් කර ඇත.\nවිවිධ අමාත්‍යාංශ, දෙපාර්තමේන්තු සහ රාජ්‍ය ආයතන,\n• මේ වන විට ක්‍රියාත්මක කොට ඇති ව්‍යාපෘති කාර්යාල සහ ව්‍යාපෘති කළමනාකරණ ඒකක මගින් අපේක්ෂිත කාර්යභාරය ඉටු කිරීමට සමත් වී ඇත්ද ?\n• ඒ සඳහා අවශ්‍ය පහසුකම් සැපයීම පවතින රේඛීය අමාත්‍යාංශවලට සිදු කළ හැකි ද ?\n• එම අමාත්‍යාංශ දැනට සිදුකරනු ලබන කාර්යයේ ස්වභාවය අනුව එම ව්‍යාපෘති කාර්යාල හෝ ව්‍යාපෘති කළමනාකරණ ඒකක අඛණ්ඩව පවත්වාගත යුතු ද ?\n• එම ව්‍යාපෘති සඳහා අනුමත සේවක සංයුතියට පරිභාහිරව සේවක බඳවා ගැනීම් සිදුකර තිබේ ද ?\nයන්න ඇතුළුව විධිමත් මහජන සේවාවක් සහ සංවර්ධන ඉලක්ක ඉටු කර ගැනීම වෙනුවෙන් බලපාන අනෙකුත් සාධක හා ආශ්‍රිත කරුණු තිබේ නම් ඒ පිළිබඳවත් මෙම කමිටුව විසින් විශේෂ අධ්‍යයනයක් සිදු කළ යුතු වේ.\nකමිටුවේ නිර්දේශ ඇතුළත් වාර්තාව 2022-11-15 දිනට පෙර ඉදිරිපත් කිරීමට නියමිතයි.",
       "URL": "https://www.hirunews.lk/314653/අය-වැය-යෝජනා-ක්‍රියාවට-නැංවීම-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=888"
}