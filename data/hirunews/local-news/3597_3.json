{
       "Source": "hirunews",
       "Timestamp": "Thursday, 20 December 2018 - 12:56",
       "Headline": "රවීටත් ඇමති ධූරයක් - ෆොන්සේකාට නැහැ - ඇමතිකම් එපා කියූ පිරිසකුත් දිවුරුම් දෙයි",
       "News Content": "අද දිවුරුම් දුන් නව අමාත්‍ය මණ්ඩලයේ විශේෂතා කිහිපයක් ද දක්නට ලැබෙනවා.\nජාතික ආණ්ඩුව යටතේ පාර්ලිමේන්තු මන්ත්‍රී රංජිත් මද්දුම බණ්ඩාර දැරූ නීතිය හා සාමය අමාත්‍ය ධූරය මෙවර ජනපති යටතට ගෙන ඇති අතර දේශපාලන ආරංචි මාර්ග සඳහන් කළේ ජනාධිපති ඝාතන කුමන්ත්‍රණ පරීක්ෂණ නිමවනතුරු ජනාධිපතිවරයා එම අමාත්‍ය ධූරය තමන් යටතේ තබා ගැනීමට තීරණය කර ඇති බවයි.\nකැබිනට් අමාත්‍ය ධූරයක් දැරූ ෆීල්ඞ් මාෂල් සරත් ෆොන්සේකාට මෙවර අමාත්‍ය ධූරයක් ලැබී නැහැ.\nඔහුට අමාත්‍ය ධූරයක් ලබාදෙන ලෙස එක්සත් ජාතික පෙරමුණ යෝජනා කර තිබුණද දිගින් දිගටම තමන්ව විවේචනයට ලක් කිරීම හේතුවෙන් සරත් ෆොන්සේකාට අමාත්‍ය ධූරයක් ලබාදීම ජනාධිපතිවරයා ප්‍රතික්ෂේප කළ බවයි එක්සත් ජාතික පෙරමුණේ ජේ්‍යෂ්ඨ අමාත්‍යවරයෙකු හිරු ප්‍රවෘත්ති අංශයට කියා සිටියේ.\nකෙසේ වෙතත් අමාත්‍ය ධුර ලබා නොගන්නා බවට ප්‍රකාශ කළ මලික් සමරවික්‍රම, මනෝ ගනේෂන් සහ රිෂාඞ් බදියුදීන් අද කැබිනට් අමාත්‍යවරුන් ලෙස දිවුරුම් දෙනු ලැබුවා.\nඅමාත්‍ය ධුරයක් භාරගැනීම ප්‍රතික්ෂේප කළ ඞී.එම්. ස්වාමිනාදන් අද කැබිනට් අමාත්‍ය ධුරයක දිවුරුම් දුන්නේ නැහැ.\nපාර්ලිමේන්තු මන්ත්‍රීවරුන් වන පාලිත රංගේ බණ්ඩාරට සහ රවීන්ද්‍ර සමරවීරට අමාත්‍ය ධුර ලබාදෙන ලෙස එක්සත් ජාතික පෙරමුණ යෝජනා කර තිබුණද ඔවුන් අද කැබිනට් අමාත්‍ය ධුරවල දිවුරුම් දුන්නේ නැහැ.\nයළි එක්සත් ජාතික පක්ෂයට එක්වූ පාර්ලිමේන්තු මන්ත්‍රී වසන්ත සේනානායකට මෙන්ම පසුගියදා ආණ්ඩු පක්ෂයේ අසුන් ගත් නිදහස් පක්ෂ මන්ත්‍රීවරුන්ද මෙවර කැබිනට් අමාත්‍ය ධුරයට පත් නොකිරීම විශේෂත්වයක්.\nමුදල් අමාත්‍ය ධුරය දරමින් සිටියදී එය අහිමිවූ රවී කරුණානායකට මෙවර විදුලිබල බලශක්ති අමාත්‍යාංශය ලබාදී ඇත්තේ ව්‍යාපාර සංවර්ධන යනුවෙන් නව විෂයක් එක් කරමින්.",
       "URL": "https://www.hirunews.lk/206472/රවීටත්-ඇමති-ධූරයක්-ෆොන්සේකාට-නැහැ-ඇමතිකම්-එපා-කියූ-පිරිසකුත්-දිවුරුම්-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=3597"
}