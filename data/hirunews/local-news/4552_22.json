{
       "Source": "hirunews",
       "Timestamp": "Saturday, 22 April 2017 - 13:00",
       "Headline": "වර්ජනය ස්ථිර බව ඛනිජතෙල් වෘත්තිය සමිති කියයි",
       "News Content": "සිය ඉල්ලීම් සඳහා මෙතෙක් නිසි විසඳුම් නොලැබීම සහ ඛනිජ තෙල් නීතිගත සංස්ථාවට අයත් තෙල් ටැංකි වෙනත් රටවලට විකිණීමට එරෙහිව ඉදිරියේදී වැඩවර්ජනයකට අවතීර්ණ වීමට තීරණය කළ බව ඛනිජ තෙල් වෘත්තිය සමිති එකමුතුව පවසනවා.\nඑහි මාධ්‍ය ප්‍රකාශක බන්දුල සමන් කුමාර හිරු ප්‍රවෘත්ති අංශයට අදහස් දක්වමින් කියා සිටියේ සිය එකමුතුව ඊයේ පැවති සාකච්ඡාවෙන් පසු මෙම තීරණය ගත් බවයි.\nත්‍රිකුණාමලය තෙල් ටැංකි සංකීර්ණයේ ඇති තෙල් ටැංකි 10 ක් ශ්‍රී ලංකාවටත් ඉතිරි ප්‍රමාණය ඉන්දියාවටත් ලබාදීම සඳහා වූ ගිවිසුමක් අත්සන් කිරීමට මූලික එකඟතාවකට පැමිණ ඇති බවට පසුගියදා වාර්තාවී තිබුණා.\nඒ සම්බන්ධයෙන් පසුගියදා කොළඹ පැවති මාධ්‍ය හමුවකට එක්වෙමින් ඛනිජ තෙල් සම්පත් සංවර්ධන අමාත්‍ය චන්දිම වීරක්කොඩි කියා සිටියේ ඒ සඳහා වූ ගිවිසුමක් අත්සන් කිරීම සිදු නොකරන බවයි.",
       "URL": "https://www.hirunews.lk/159730/වර්ජනය-ස්ථිර-බව-ඛනිජතෙල්-වෘත්තිය-සමිති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4552"
}