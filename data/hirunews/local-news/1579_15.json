{
       "Source": "hirunews",
       "Timestamp": "Sunday, 07 November 2021 - 7:18",
       "Headline": "විශ්‍රාම වැටුපට නව චක්‍රලේඛයක් (වීඩියෝ)",
       "News Content": "රාජ්‍ය සේවකයින්ගේ විශ්‍රාම වැටුපෙන් අග්‍රහාර රක්ෂණ යෝජනා ක්‍රමය සඳහා මුදලක් අය කර ගැනීමට රාජ්‍ය පරිපාලන අමාත්‍යාංශ ලේකම්වරයා චක්‍රලේඛයක් නිකුත් කර තිබෙනවා.\nඑම චක්‍රලේඛය අනුව විශ්‍රාම වැටුපෙන් මුදල් අයකර ගැනීමට විරුද්ධ පුද්ගලයින් ලබන 12 වැනිදාට පෙර ලිඛිතව සිය අකමැත්ත දැන්විය යුතුයි.\nවිශ්‍රාමික රාජ්‍ය සේවකයින් සඳහා ක්‍රියාත්මක අග්‍රහාර රක්ෂණ යෝජනා ක්‍රමය සඳහා විශ්‍රාමිකයන්ගේ වැටුපෙන් මුදලක් අයකර ගැනීමට කැබිනට් මණ්ඩල අනුමැතිය හිමිව තිබෙනවා.\nඒ අනුව 2016 ජනවාරි මස පළමු වැනිදාට පෙර විශ්‍රාම ලැබූ සියලුම රාජ්‍ය සේවකයින්ගේ විශ්‍රාම වැටුපෙන් මුදලක් මෙම රක්ෂණාවරණය සඳහා යොදා ගැනීමට යෝජනා කරමින් අදාළ චක්‍රලේඛ්‍ය පසුගිය ඔක්තෝබර් මස 29 වැනිදා රාජ්‍ය සේවා පළාත් සභා සහ පළාත් පාලන අමාත්‍යාංශයේ ලේකම්\nජේ.ජේ රත්නසිරි මහතා විසින් නිකුත් කර තිබෙනවා.\nඑම චක්‍රලේඛයේ දැක්වෙන්නේ වයස අවුරුදු 70ට වැඩි විශ්‍රාමිකයකුගේ වැටුපෙන් රුපියල් 600ක්, සහ වයස අවුරුදු 70ට අඩු විශ්‍රාමිකයකුගේ වැටුපෙන් රුපියල් 400ක් මෙම රක්ෂණාවරණය සඳහා අයකර ගන්නා බවයි.\nකෙසේ වෙතත් මෙම යෝජනා ක්‍රමයට තම වැටුපෙන් මුදල් අයකර ගැනීමට එකඟ නොවන විශ්‍රාමිකයින් ලබන 12 වැනිදාට පෙර තම අකමැත්ත විශ්‍රාම වැටුප් අධ්‍යක්ෂ ජනරාල්වරයාට ලිඛිතව දැන්විය යුතු වනවා.\nඑම කාලය තුලදී ඒ සඳහා ප්‍රතිචාර නොදක්වන පුද්ගලයින්ගේ විශ්‍රාම වැටුපෙන් අදාළ යෝජනා ක්‍රමයට එකඟ බව සළකා අදාළ අය කර ගැනීම සිදුකර ගනු ඇති.\nඑහි වැඩිදුරටත් දැක්වෙන්නේ පසුව එම මනාපය ඉවත් කර ගැනීමට අවස්ථාවක් නොමැති බවයි.\nමෙහිදී විශ්‍රාම වැටුප් දෙපාර්තමේන්තුවේ දෙපාර්තමේන්තුවේ\nwww.pensions.gov.lk\nවෙබ් අඩවිය වෙත පිවිස public service යටතේ දක්වා ඇති මනාප ප්‍රකාශ කිරීමේ ක්‍රමය භාවිත කර විශ්‍රාමිකයාගේ ජංගම දුරකථනයට ලැබෙන OTP අංකයෙන් අකමැති නම් භද ලෙස ඇතුළත් කර පිළිතුර ලබාදීමේ හැකියාව පවතිනවා.\nමෙම අග්‍රහාර රක්ෂණ ක්‍රමයේ ප්‍රතිලාභ ලෙස පුද්ගලික රෝහලක නේවාසිකව ප්‍රතිකාර ලබා ගැනීමේදී වසරකට රුපියල් 120,000ක මුදලක් හිමිවනවා.\nරජයේ රෝහලක ප්‍රතිකාර ලබන්නේනම් එහිදී උපරිම දින 10ක් සඳහා දිනකට රුපියල් 500 බැගින් වසරකට උපරිම දින 20කට යටත්ව රුපියල් 10,000ක් ලබා දීමට නියමිතයි.\nඊට අමතරව රජයේ රෝහලක ප්‍රතිකාර ලබන පුද්ගලයකුට වසරකට ඖෂධ වියදම් සඳහා රුපියල් 50,000ක් සහ වෛද්‍ය පරීක්ෂණ සඳහා රුපියල් 20,000ක් හිමි වනවා.\nකෙසේ වෙතත් විපක්ෂනායකවරයා මෙම යෝජනා ක්‍රමයට දැඩි අප්‍රසාදය පල කළා.",
       "URL": "https://www.hirunews.lk/287227/විශ්‍රාම-වැටුපට-නව-චක්‍රලේඛයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1579"
}