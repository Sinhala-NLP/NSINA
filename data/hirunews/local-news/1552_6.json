{
       "Source": "hirunews",
       "Timestamp": "Friday, 19 November 2021 - 7:33",
       "Headline": "මුව ආවරණවලින් කොරෝනා ආසාදනය අඩක් අඩු කරයි",
       "News Content": "වයස අවුරුදු 12ත් 19ත් අතර සංජානනීය ආබාධ සහිත දරුවන් 27,000කට මේ වනවිට කොරෝනා වෛරසයට එරෙහි ප්‍රතිශක්තිකරණ එන්නත් ලබා දී ඇති බව සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන ප්‍රකාශ කළා.\nඑමෙන්ම මුව ආවරණ පැලඳීම, අත් සේදීම වැනි සරල ක්‍රියාමාර්ග මගින් කොරෝනා ආසාදනය බොහෝ දුරට වැළැක්විය හැකි බව නව අධ්‍යයනයකින්ද තහවුරු වී තිබෙනවා.\nඊයේ වාර්තා වූ කොරෝනා ආසාදිතයින් 737 දෙනෙකු සමඟ මෙරටින් වාර්තා වන සමස්ත කොරෝනා ආසාදිතයින් සංඛ්‍යාව 555,196 ක් දක්වා ඉහළ ගියා.\nඑසේම, පෙරේදා සිදු වූ කොරෝනා ආසාදිත පුද්ගල මරණ 15ක්ද ඊයේ සෞඛ්‍ය සේවා අධ්‍යක්ෂ ජනරාල්වරයා ඊයේ තහවුරු කළා.\nඒ සමඟ මෙරටින් වාර්තා වන සමස්ත කොරෝනා මරණ සංඛ්‍යාව 14,072ක්.\nකොළඹ ඊයේ පැවති මාධ්‍ය හමුවකදී ළමා රෝග විශේෂඥ වෛද්‍යවරුන්ගේ විද්‍යායතනයේ ලේකම් විශේෂඥ වෛද්‍ය චන්න ද සිල්වා කියා සිටියේ මුඛ ආවරණ භාවිතය ඇතුළු සෞඛ්‍ය පුරුදු හේතුවෙන් දරුවන් අතර ස්වසන රෝගවල අඩුවක් දක්නට ලැබෙන බවයි.\nකෙසේ වෙතත්, උණ වැනි රෝග ලක්ෂණ සහිත දරුවන් පාසල් යැවීමෙන් වළකින ලෙස ඔහු එහිදී ඉල්ලා සිටියා.\nමේ අතර යුරෝපයේ කොරෝනා ව්‍යාප්තිය නැවත ඉහළ යද්දී මුව ආවරණ පැලඳීම, අත් සේදීම වැනි සරල ක්‍රියාමාර්ගවලින් කොරෝනා ආසාදනය බොහෝ දුරට වළක්වාගත හැකි බව නව අධ්‍යනයකින්ද තහවුරු වී තිබෙනවා.\nබ්‍රිතාන්‍යය වෛද්‍ය සඟරාවේ මේ පිළිබඳ වාර්තාවක් පළ කර ඇත්තේ, නව අධ්‍යයනයන් අටක ප්‍රතිඵල ඇගයීමට ලක් කිරීමෙන්.\nඑහිදී අනාවරණ වී ඇත්තේ, මුව ආවරණ පැලඳීමෙන් කොරෝනා ආසාදනය අඩකින් අඩුකළ හැකි බවයි.\nදෑත් සේදීමද එලෙසින් කොරෝනා වළක්වන බව තහවුරු වී ඇති කරුණක්.\nඑමෙන්ම සමාජ දුරස්ථභාවය අවම වශයෙන් කොරෝනා ආසාදන අවදානම හතරෙන් එකකින් වළක්වන බව මෙහිදී අනාවරණ වී තිබෙනවා.\nඑන්නත්කරණය පමණක් කොරෝනා ආසාදනය වැළැක්වීමට ප්‍රමාණවත් නොවන බව මෙම අධ්‍යයනවලින් තහවුරු වන්නේ යැ යි වාර්තා ඉදිරිපත් කළ ඕස්ටේ්‍රලියාවේ මොනෑෂ් සරසවියේ වසංගත රෝග විද්‍යා පර්යේෂණ ප්‍රධානී ස්ටෙලා ටැලික් ප්‍රකාශ කළා.",
       "URL": "https://www.hirunews.lk/288491/මුව-ආවරණවලින්-කොරෝනා-ආසාදනය-අඩක්-අඩු-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1552"
}