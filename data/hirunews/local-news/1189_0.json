{
       "Source": "hirunews",
       "Timestamp": "Friday, 06 May 2022 - 11:53",
       "Headline": "'හොරු ගෝ ගමේ ගම්මුලාදෑනියා ඇත්තටම කවුද ? - මග දෙපස එළා ඇති යට ඇඳුම් (වීඩියෝ)",
       "News Content": "විරෝධතාකරුවන් විසින් ඊයේ (05) රාත්‍රියේ දී දියත උයන පාර්ලිමේන්තුවට පිවිසෙන මාර්ගය අසල ඉදිකර ගත් 'හොරු ගෝ ගම' නව ගම්මානයේ ගම්මුලාදෑනියා වත්මන් කථානායක මහින්ද යාපා අබේවර්ධන බව විපක්ෂයේ පාර්ලිමේන්තු මන්ත්‍රී හේෂා විතානගේ පවසනවා.\nඅද (06) පැවැත්වෙන පාර්ලිමේන්තු විවාදයට එක්වෙමිනුයි මන්ත්‍රීවරයා මේ බව කියා සිටියේ.\nකථානායකවරයා පාර්ලිමේන්තුවේ ඇතැම් විට ක්‍රියා කරන ආකාරය විවේචනය කරමින් මන්ත්‍රී හේෂා සඳහන් කළේ, සෑමවිටම පොයින්ට් ඔෆ් ඕඩර් වැනි තීරණ ලබාදීම හේතුවෙන් කථානායකවරයාගේ ක්‍රියාව හෑල්ලුවට ලක්වන බවයි.\nපාර්ලිමේන්තුවේ 225 දෙනාගේ ක්‍රියාකාරකම් මේ වනවිට හෑල්ලුවට ලක් වී ඇති බවත්, මින් ඉදිරියට පාර්ලිමේන්තුවේවත් ගෞරවය සුරක්ෂිත වන අයුරින් කටයුතු කිරීමට කථානායකවරයා කටයුතු කළ යුතු බවත් මන්ත්‍රී හේෂා වැඩිදුරටත් පැවසුවා.\nමේ අතර, හොරා ගෝ ගම පරිශ්‍රයේ පාර දෙපස කාන්තා සහ පිරිමි යට ඇඳුම් එහි තබා ඇති පොලිස් මාර්ග බාධක මත දමා ඇති අයුරු ද දක්නට ලැබෙනවා.\nමෙලෙස යට ඇඳුම් දමා ඇත්තේ, ඊයේ දින අන්තර් විශ්වවිද්‍යාලයීය ශිෂ්‍ය බල මණ්ඩලය ඇතුළු අරගලකරුවන්ට එල්ල කරන ලද කඳුලු ගෑස් ප්‍රහාරය උපහාසයට ලක් කරමිනුයි.",
       "URL": "https://www.hirunews.lk/303636/හොරු-ගෝ-ගමේ-ගම්මුලාදෑනියා-ඇත්තටම-කවුද-මග-දෙපස-එළා-ඇති-යට-ඇඳුම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1189"
}