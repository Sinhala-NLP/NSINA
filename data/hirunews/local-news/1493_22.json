{
       "Source": "hirunews",
       "Timestamp": "Wednesday, 15 December 2021 - 6:31",
       "Headline": "ශ්‍රී පාද වන්දනා සමය වෙනුවෙන්, රෙගුලාසි ඇතුළත් ගැසට් නිවේදනයක්",
       "News Content": "මෙවර ශ්‍රී පාද වන්දනා සමය පිළිබඳ නව රෙගුලාසි ඇතුළත් ගැසට් නිවේදනයක් නිකුත් කර තිබෙනවා.\nරත්නපුර දිස්ත්‍රික් ලේකම් මාලනී ලොකුපෝතාගම විසින් නිකුත් කර ඇති මෙම ගැසට් නිවේදනයට අනුව ශ්‍රී පාද වන්දනා සමය එළඹෙන 18 වනදායින් ආරම්භ වී ලබන වසරේ මැයි මස 16 වනදායින් අවසන් වීමට නියමිතයි.\nමේ අතර ඇමරිකාවේ කොරෝනා මරණ ලක්ෂ 8 ඉක්මවා තිබෙනවා.\nනව රෙගුලාසිවලට අනුව පළාබද්දල විහාරස්ථානය, හැරමිටිපාන, ආඬියාමලතැන්න, වර්ණගල, සීතගඟුල, මැදහින්න, ඉදිකටුපාන යන විශ්‍රාමශාලා නවාතැන් ලෙස භාවිතා කළ යුතු වනවා.\nඑමෙන්ම, තාවකාලික නවාතැන් සකස් කිරීම හෝ පවත්වාගෙන යාම නොකළ යුතුයි.\nසිරිපා මළුව ප්‍රදේශයේ හෝ අම්බලම්, විශ්‍රාමශාලා යන ස්ථානවල යාචකයන් විසින් සිඟමන් ඉල්ලීම හෝ ලබා දීම ද නොකළ යුතු වනවා.\nඑමෙන්ම පළාත් පාලන ආයතන මගින් හඳුනාගෙන ඇති ආරක්ෂිත ස්ථානවලදී හැර දිය නෑම හෝ රෙදි සේදීම නොකළ යුතු බවට ද එම රෙගුලාසිවල සඳහන්.\nමීට අමතරව ප්‍රාදේශීය සභාව හෝ අදාළ පළාත් පාලන ආයතන විසින් වෙන් කර ඇති ස්ථානවල හැර වෙනත් ස්ථානවල වාහන ගාල් කිරීම හෝ ඇතුළු කිරීම ද නොකළ යුතු වනවා.\nමෙවර ශ්‍රී පාද වන්දනාව සදහා වෙන් කර ඇති ප්‍රධාන මාර්ග වන්නේ පළාබද්දල මාර්ගය, හැටන් - නල්ලතණ්ණිය මාර්ගය හා කුරුවිට - එරත්න මාර්ගයයි.\nසිරිපා මළුව, විශ්‍රාම ශාලා ප්‍රදේශයන් හි මෙන්ම ගමන් මාර්ගයේ ද සංචාරක වෙළෙදාම තහනම් කර තිබෙනවා.\nවන්දනාවේ යෙදෙන බැතිමතුන් එන්නත්කරණය කළ බව තහවුරු කෙරෙන කාඩ්පත හෝ එහි ඡායා පිටපතක් ළඟ තබා ගත යුතු අතර ශ්‍රී පාද මළුව තුළ නවාතැන් නො ගෙන වන්දනා කොට නික්ම යා යුතුයි.\nඑම ගැසට් පත්‍රය පහතින්",
       "URL": "https://www.hirunews.lk/291056/ශ්‍රී-පාද-වන්දනා-සමය-වෙනුවෙන්-රෙගුලාසි-ඇතුළත්-ගැසට්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=1493"
}