{
       "Source": "hirunews",
       "Timestamp": "Saturday, 09 July 2022 - 17:58",
       "Headline": "රනිල් අගමැති ධුරයෙන් ඉල්ලා අස්වීමට කැමැත්ත පළ කරයි (වීඩියෝ)",
       "News Content": "අග්‍රාමාත්‍ය ධූරයෙන් ඉල්ලා අස්වී සර්ව පාක්ෂික රජයකට බලය ලබාදීමට තමන් සූදානම් බව අග්‍රාමාත්‍ය රනිල් වික්‍රමසිංහ පක්ෂ නායකයින්ට ප්‍රකාශ කර තිබෙනවා.\nදීප ව්‍යාප්ත ඉන්ධන බෙදා හැරීම මේ සතියේදී යළි ආරම්භ කිරීමට නියමිත බවත්, ලෝක ආහාර වැඩසටහනේ අධ්‍යක්ෂවරයා මේ සතියේ දිවයිනට පැමිණීමට නියමිත බවත්, ජාත්‍යන්තර මූල්‍ය අරමුදලේ ණය තිරසාර වාර්තාව ඉදිරිපත් කිරීමට නියමිත බවත් සැලකිල්ලට ගෙන තමන් මෙම තීරණය ගන්නා බව ඔහු පවසයි.\nඑබැවින් පුරවැසියන්ගේ ආරක්ෂාව තහවුරු කිරීම සඳහා ඔහු විරුද්ධ පක්ෂ නායකයින්ගේ මෙම නිර්දේශයට එකඟ වී තිබෙනවා.\nකතානායකවරයාගේ ප්‍රධානත්වයෙන් අද පැවති පක්ෂ නායක රැස්වීමේදී පක්ෂ නායකයන් බල කර සිටියේ ජනාධිපතිවරයා සහ අගමැතිවරයා යන දෙදෙනාම සිය ධුරවලින් ඉල්ලා අස්විය යුතු බවටයි.\nඒ අනුව පක්ෂ නායකයන් කළ ඉල්ලීම සැලකිල්ලට ගනිමින් අගමැතිවරයා මෙම තීරණය ගෙන ඇතැයි සඳහන්.\nකෙසේවෙතත් ජනාධිපතිවරයාගේ ප්‍රතිචාරය සම්බන්ධයෙන් මෙතෙක් කිසිදු තොරතුරක් වාර්තා වන්නේ නැහැ.\nඅගමැතිවරයා ධුරයෙන් ඉවත්වීමත් සමගම කැබිනට් මණ්ඩලය ද නිල වශයෙන් ඉවත් වීම සිදු වනවා.\nමේ අතර අධිකරණ අමාත්‍ය විජේදාස රාජපක්ෂ සඳහන් කළේ අද පැවති පක්ෂ නායක රැස්වීමේදී ජනාධිපතිවරයාට සහ අගමැතිවරයාට ඉල්ලා අස්වන ලෙසට ඉල්ලීමක් කිරීමටයි.\nඑමෙන්ම වැඩබලන ජනාධිපතිවරයා ලෙසට කතානායක මහින්ද යාපා අබේවර්ධනට වගකීම පැවරෙන අතර ඉදිරියේදී පාර්ලිමේන්තු මන්ත්‍රීවරුන් අතරින් නව ජනාධිපතිවරයෙකු ඉතිරි කාල සීමාව සඳහා තෝරා පත්කර ගැනීමටත් තීරණය වී තිබෙනවා.\nඑම තෝරා පත්කර ගැනීම සමග ඉතා කෙටි කාලයකින් අන්තර් කාලීනස ර්ව පාක්ෂික රජයක් පිහිටුවීමට ද පක්ෂ නායක රැස්වීමේදී තීරණය වූ බවයි අධිකරණ අමාත්‍යවරයා කියාසිටියේ.\nමේ සම්බන්ධයෙන් පක්ෂ නායකයන් අතර විවිධ මත පැවතිය ද අවසානයේදී සියලුදෙනා මෙම තීරණවලට එකඟතාව පළකර තිබෙනවා.",
       "URL": "https://www.hirunews.lk/309552/රනිල්-අගමැති-ධුරයෙන්-ඉල්ලා-අස්වීමට-කැමැත්ත-පළ-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1033"
}