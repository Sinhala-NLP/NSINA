{
       "Source": "hirunews",
       "Timestamp": "Sunday, 03 September 2017 - 12:15",
       "Headline": "update : කුකුළේ ගඟ ජලාශයේ වාන්දොරටුවක් විවෘත කරයි",
       "News Content": "කළුතර දිස්ත්‍රික්කයේ මතුගම, අගලවත්ත ප්‍රදේශවලට ඇද හැළුණු අධික වර්ෂාවත් සමඟ කුකුළේගඟ ජලාශයේ වාන් දොරටුවක් විවෘත කර තිබෙනවා.\nමේ හේතුවෙන් එම ජලාශයේ පහත් බිම්වල වෙසෙන ජනතාවට අවධානයෙන් සිටින ලෙසයි ආපදා කළමනාකරණ මධ්‍යස්ථානය දැනුම් දෙන්නේ.\nupdate :- Sunday, September 3, 2017 1.40 Pm\n---------------------------------------------------------------------\nකැළණි ගඟ දෙපස ජනතාවට අනතුරු ඇඟවීමක්\nඅධික වැසි ලැබීමත් සමඟ ලක්ෂපාන ජලාශයේ වාන් දොරටුවක් විවෘත කර ඇති බව ආපදා කළමනාකරණ මධ්‍යස්ථානය පවසනවා.\nමේ හේතුවෙන් කැළණි ගඟ දෙපස සිටින ජනතාවට අවධානයෙන් සිටින ලෙසයි එම මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි ඉල්ලා  සිටියේ.\nපවතින වැසි සහිත කාලගුණ තත්ත්වයත් සමඟ කළුතර, කෑගල්ල සහ රත්නපුර දිස්ත්‍රික්කවල ද පස් කඳු කඩා වැටීම් සහ නාය යාම් අවදානමක් ද ජාතික ගොඩනැගිලි පර්යේෂණ සංවිධානය විසින් ප්‍රකාශයට පත් කර තිබෙනවා.\nඑමෙන්ම බස්නාහිර, මධ්‍යම, දකුණු සහ සබරගමුව පළාත්වලට ඉදිරි පැය 24 තුළ මිලිමීටර් 100 ඉක්ම වූ තද වැසි ඇති විය හැකි බව කාලගුණ විද්‍යා දෙපාර්තමේන්තුව ප්‍රකාශ කළා.\nවැසි ඇති වන විට තාවකාලික තද සුළං ද ඇති විය හැකි බවයි එම දෙපාර්තමේන්තුවේ නියෝජ්‍ය අධ්‍යක්ෂිකා අනූෂා වර්ණසූරිය සඳහන් කළේ.\nමේ අතර, දැඩි නියඟයකින් පසු උතුරු ප්‍රදේශයට වැසි ඇද හැලෙමින් පවතින බව අප වාර්තාකරුවන් සඳහන් කළා.\nමේ හේතුවෙන් උතුරේ ඇතැම් දිස්ත්‍රික්කවල මාර්ග පවා ජලයෙන් යට වී වාහන ගමනාගමනයට ද බාධා සිදුව තිබෙනවා.",
       "URL": "https://www.hirunews.lk/170044/update-කුකුළේ-ගඟ-ජලාශයේ-වාන්දොරටුවක්-විවෘත-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4340"
}