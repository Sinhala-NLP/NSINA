{
       "Source": "hirunews",
       "Timestamp": "Saturday, 19 August 2017 - 13:00",
       "Headline": "රත්නපුර සහ නුවරඑළියේ නාය යාමේ අවදානම් - දිස්ත්‍රික්ක 20ක තවමත් නියඟය",
       "News Content": "සබරගමුව, මධ්‍යම පළාත් මෙන්ම කළුතර, ගාල්ල සහ මාතර දිස්ත්‍රික්කවලට අද දිනයේත් මිලිමීටර් 75ක පමණ තද වැසි ඇති විය හැකි බව කාලගුණ විද්‍යා දෙපාර්තමේන්තුව ප්‍රකාශ කළා.\nමෙලෙස දිවයිනේ ප්‍රදේශ කිහිපයකට වැසි ලැබුණද දිස්ත්‍රික්ක 20 කට වියළි කාලගුණ තත්ත්වය තවදුරටත් පවතිනවා.\nමේ හේතුවෙන් පවුල්  3 ලක්ෂ 66,064 කට අයත් පුද්ගලයින් 12 ලක්ෂ 58,973 ක් පීඩාවට පත්ව ඇති බවයි ආපදා කළමනාකරණ මධ්‍යස්ථානය සඳහන් කළේ.\nමින් වැඩිම පිරිසක් පීඩාවට පත්ව ඇත්තේ කුරුණෑගල දිස්ත්‍රික්කයෙන්. එහි පවුල් 7394කට අයත් පුද්ගලයින් දෙලක්ෂ 31,121 දෙනෙකු පීඩාවට පත්ව තිබෙනවා.\nවියළි කාලගුණ තත්ත්වය හේතුවෙන් වාරිමාර්ග දෙපාර්තමේන්තුවට අයත් ජලාශ 73හි පිරි සැපයුම් ජල ධාරිතාව පවතින්නේ සියයට 14ක් පමණයි.\nඑමෙන්ම වන සංරක්ෂණ දෙපාර්තමේන්තුවට අයත් රක්ෂිතවල ගිනි ගැනීම් ද මෙම වියළි කාලගුණ තත්ත්වයත් සමඟ වාර්තා වුණා.\nබදුල්ල දිස්ත්‍රික්කයෙන් වැඩිම රක්ෂිත ගිනි ගැනීම් වාර්තා වූ බවයි වන සංරක්ෂණ දෙපාර්තමේන්තුව සඳහන් කළේ.\nබදුල්ල දිස්ත්‍රික්කයේ වනාන්තර ගිනි ගැනීමේ සිද්ධීන් 25ක් හේතුවෙන් එහි රක්ෂිතවල හෙක්ටයාර 35ක් විනාශයට පත්වී තිබෙනවා.\nමේ අතර කුකුළේගඟ ජලාශයේ වාන් දොරටුවක් විවෘත කිරීම හේතුවෙන් ජලාශයේ පහළ ජනතාව විමසිල්ලෙන් සිටිය යුතු බව ආපදා කළමනාකරණ මධ්‍යස්ථානය පවසනවා.\nඑහි ජලය කළු ගඟට එක්වන බැවින් කළු ගඟ දෙපස පහත්බිම්වල ජනතාව අවධානයෙන් සිටිය යුතු බවයි එහි සහකාර අධ්‍යක්ෂ ප්‍රදීප් කොඩිප්පිලි කියා සිටියේ.\nඑමෙන්ම රත්නපුර සහ නුවරඑළිය දිස්ත්‍රික්කවල ජනතාව ද පවතින වැසි තත්වයත් සමඟ නාය යාම් පිළිබද අවධානයෙන් පසුවිය යුතු බවත් ඔහු වැඩිදුරටත් සඳහන් කළා.\nඅද පෙරවරු 8.30 න් අවසන් වූ පැය 24 තුළ වැඩිම වර්ෂාපතනය වාර්තාවන්නේද කුකුළේගඟ ප්‍රදේශයෙන්.\nඑය මිලිමීටර් 111ක් බවයි කාලගුණ විද්‍යා දෙපාර්තමේන්තුව සඳහන් කළේ.",
       "URL": "https://www.hirunews.lk/168836/රත්නපුර-සහ-නුවරඑළියේ-නාය-යාමේ-අවදානම්-දිස්ත්‍රික්ක-20ක-තවමත්-නියඟය",
       "Category": "Local News",
       "Parent URL": "https://www.hirunews.lk/local-news.php?pageID=4363"
}