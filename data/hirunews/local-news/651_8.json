{
       "Source": "hirunews",
       "Timestamp": "Thursday, 22 December 2022 - 10:19",
       "Headline": "ඇෆ්ගනිස්ථානය යනු, කාන්තාවන්ගේ කූඩුවක් ද?",
       "News Content": "තලේබාන්වරුන්ගේ ආගමනයත් සමඟ දිනෙන් දින ඇෆ්ගනිස්ථානය තුළ කාන්තා අයිතිවාසිකම්වලට කණකොකා හඬන්නට වුණා.\nඑහි උච්ඡතම අවස්ථාවක් ලෙස ඉකුත් දිනයක දී කාන්තාවන් සඳහා විශ්වවිද්‍යාලයයට ඇතුළු වීමේ අයිතිය ද තලේබාන්වරුන් විසින් තහනම් කළා.\nඉකුත් බදාදා හිජාබ් පැලඳ පැමිණි ගැහැණු ළමුන් ව තලේබාන් ආරක්ෂකයන් විසින් විශ්වවිද්‍යාලයය තුළින් හරවා යැවීමට ද තීරණය කෙරුණා.\nපසුගිය මාස 16 තුළ බොහෝ ද්විතීයික පාසල්වලින් ගැහැණු ළමයින් ඉවත් කිරීමෙන් පසු ව, තලේබාන්වරු මේ සතියේ කාන්තාවන්ට විශ්වවිද්‍යාලය අධ්‍යාපනය ද තහනම් කළා.\n\"මගේ අනාගතය සමඟ මා සම්බන්ධ කළ හැකි එකම පාලම ඔවුන් විනාශ කර ඇත. මම ප්‍රතික්‍රියා කරන්නේ කෙසේ ද? අධ්‍යාපනය ලබා මගේ අනාගතය වෙනස් කිරීමට හෝ මගේ ජීවිතයට ආලෝකය ගෙන ඒමට හැකි යැ යි මම විශ්වාස කළ නමුත් ඔවුන් එය විනාශ කළා.\"\nයනුවෙන් එක් කාබුල් විශ්වවිද්‍යාලය ශිෂ්‍යාවක් ජාත්‍යන්තර මාධ්‍යයට පවසා තිබුණා.\nබලධාරීන් අඟහරුවාදා නියෝගයක් නිකුත් කර තිබුණේ, පළාත් කිහිපයක ඉස්ලාමීය ආගමික පාසල් සහ පෞද්ගලික උපකාරක විද්‍යාල ඇතුළු අනෙකුත් ඉගෙනුම් ස්ථාන ද කාන්තාවන් සඳහා තහනම් කරන ලෙස යි.\nපසුගිය වසරේ අගෝස්තු මාසයේ දී තලේබාන් සංවිධානය ඇෆ්ගනිස්ථානය තුළ නැවත බලයට පත් වූ විට කාන්තා අයිතිවාසිකම්වලට ගරු කරන බවට පොරොන්දු වුණා.\nනමුත් ඔවුන්ගේ අලුත් ම නියෝගයට අනුව කාන්තාවන්ට ලබා දී තිබූ අල්ප නිදහස සහ අයිතීන් ද ඉවත් කෙරුණා.",
       "URL": "https://www.hirunews.lk/323258/ඇෆ්ගනිස්ථානය-යනු-කාන්තාවන්ගේ-කූඩුවක්-ද",
       "Category": "Local News",
       "Parent URL": "https://www.hirunews.lk/local-news.php?pageID=651"
}