{
       "Source": "hirunews",
       "Timestamp": "Saturday, 31 July 2021 - 17:33",
       "Headline": "ඉෂාලිනීගේ දෙවන පශ්චාත් මරණ පරීක්ෂණය අවසන් - සිරුරු කොටස් රසායනාගාර පරීක්ෂණයකට (වීඩියෝ)",
       "News Content": "පාර්ලිමේන්තු මන්ත්‍රී රිෂාඩ් බදියුදීන්ගේ නිවසේ මෙහෙකාර සේවයේ යෙදී සිටියදී පිලිස්සී මිය ගිය ඉෂාලිනී ජූඩ් දැරියගේ දේහය පිළිබඳ දෙවන පශ්චාත් මරණ පරීක්ෂණය අවසන් කර තිබෙනවා.\nදෙවන පශ්චාත් මරණ පරීක්ෂණය අද සිදුකෙරුණේ පේරාදෙණිය ශික්ෂණ රෝහලේ මෘත ශරීරාගාරයේදීයි.\nඒ කොළඹ විශ්ව විද්‍යාලයේ අධිකරණ වෛද්‍ය මහාචාර්ය ජීන් පෙරේරා, කොළඹ විශ්ව විද්‍යාලයේ වෛද්‍ය පීඨයේ අධිකරණ වෛද්‍ය දෙපාර්තමේන්තුවේ ජ්‍යෙෂ්ඨ කථිකාචාර්ය වෛද්‍ය සමීර ගුණවර්ධන සහ පේරාදෙණිය රෝහලේ විශේෂඥ අධිකරණ වෛද්‍ය නිලධාරී ප්‍රභාත් සේනසිංහ යන ත්‍රිපුද්ගල විශේෂඥ අධිකරණ වෛද්‍ය මණ්ඩලයක් හමුවේයි.\nඅද උදෑසන 8.30ට පමණ ආරම්භ කෙරුණු පශ්චාත් මරණ පරීක්ෂණය අද පස්වරු 5.15 දක්වා පැය 9කට ආසන්න කාලයක් පවත්වා තිබෙනවා.\nඑහිදී අදාළ විශේෂඥ අධිකරණ වෛද්‍ය මඩුල්ල විසින් පළමුවෙන්ම මෘත ශරීරය සී.ටී ස්කෑන් පරීක්ෂාවට ලක්කර තිබෙනවා.\nසිරුරේ අභ්‍යන්තර තුවාල සහ අස්ථි බිඳීම් සම්බන්ධයෙන් සොයා බැලීම එහි අරමුණයි.\nඅනතුරුව දීර්ඝ ලෙස පරීක්ෂණ පවත්වා ඇති අතර සිරුරේ විවිධ කොටස්වලින් සාම්පල ලබාගෙන තිබෙනවා.\nඒවා රසායනාගාර පරීක්ෂණ සඳහා යොමු කර එම සියලු වාර්තා ලැබීමෙන් අනතුරුව මරණය සම්බන්ධයෙන් පූර්ණ වාර්තාවක් ලබාදීමට නියමිතයි.\nඑම පූර්ණ වාර්තාව ලබාදෙන තෙක් අදාළ සිරුර පේරාදෙණිය රෝහලේ මෘත ශරීරාගාරයේ තැන්පත් කර තැබෙනු ඇති.\nමෙම පශ්චාත් මරණ පරීක්ෂණ වාර්තාවෙන් ලැබෙන තොරතුරු ඔස්සේ තවදුරටත් විමර්ශණ සිදුකරන බවයි පොලිස් මාධ්‍ය ප්‍රකාශකවරයා කියාසිටියේ.\nඉෂාලිනී ජූඩ් දැරියගේ දේහය අධිකරණ නියෝග මත ඊයේ ගොඩගෙන පේරාදෙනිය ශික්ෂණ රෝහල වෙත යොමු කෙරුණා.\nමේ අතර, මෙම සිද්ධිය සම්බන්ධයෙන් සිදුකෙරෙන විමර්ශනවලට අදාළව ප්‍රකාශ සටහන් කර ගැනීම තවදුරටත් සිදුකෙරෙනවා.\nඒ අනුව විමර්ශන කණ්ඩායම් අද අවිස්සාවේල්ල - පුවක්පිටිය සහ කැලණිය ප්‍රදේශවලට ගොස් ප්‍රකාශ සටහන් කර ගැනීමටයි පියවර ගෙන ඇත්තේ.\nඑසේම මෙම සිද්ධීයට විරෝධය පල කරමින් හැටන් සහ බණ්ඩාරවෙල යන ප්‍රදේශ වල අද දිනයේදීත් විරෝධතා පැවැත්වූනා.",
       "URL": "https://www.hirunews.lk/278512/ඉෂාලිනීගේ-දෙවන-පශ්චාත්-මරණ-පරීක්ෂණය-අවසන්-සිරුරු-කොටස්-රසායනාගාර-පරීක්ෂණයකට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1783"
}