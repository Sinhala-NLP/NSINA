{
       "Source": "hirunews",
       "Timestamp": "Friday, 17 March 2017 - 12:50",
       "Headline": "මුහුදු කොල්ලකරුවන්ගෙන් මිදුණු නෞකාව බොසාසෝ වරායට - ශ්‍රී ලාංකික කාර්ය මණ්ඩලය හිරුට තුති පුදයි",
       "News Content": "සෝමාලි මුහුදු කොල්ලකරුවන්ගේ ග්‍රහණයෙන් මිදුණු ඒරීස් - 13 ඉන්ධන නෞකාවේ ශ්‍රී ලාංකික කාර්ය මණ්ඩලය ඔවුන්ගේ බිහිසුණු අත්දැකීම හිරු සමග බෙදා ගත්තා.\nඒ නෞකාව සෝමාලියානු ආරක්ෂාව යටතේ එරට බොසාසෝ වරාය වෙත රැගෙන යමින් තිබූ අවස්ථාවේදීයි.\nදුරකථන ඔස්සේ අප සමග සම්බන්ධ වූ නෞකාවේ ප්‍රධාන ඉංජිනේරු ජයන්ත කළුබෝවිල තම නෞකාව කොල්ලකරුවන්ගේ ග්‍රහණයට හසුවූ ආකාරය විස්තර කළා.\nබෝට්ටු කිහිපයකින් පැමිණි ඔවුන් ධීවරයන් ලෙස අගවමින් පසුව නෞකාව යටත් කර ගත් බවයි ඔහු කියා සිටියේ.\nජලය අවශ්‍ය බව පෙන්වා ඔවුන් නෞකාවට ඇතුළු වූ බවත් ඉන් අනතුරුව ගිනි අවි පෙන්වමින් ඔවුන් නෞකාව යටත් කරගැනීමට කටයුතු කර තිබෙනවා.\nඅනතුරුව ඔවුන් සතුව තිබූ ලැප්ටොප්, මුදල් සහ වටිනා භාණ්ඩ කොල්ලකෑ බවයි ඔහු තවදුරටත් සදහන් කළේ.\nපැහැර ගත් නෞකාවේ කාර්ය මණ්ඩලය ඊයේ පස්වරුවේ හිරු ප්‍රවෘත්ති අංශය අමතමින් කියා සිටියේ සෝමාලි මුහුදු කොල්ලකරුවන් 70 කට ආසන්න පිරිසක් නෞකාවේ සිටින බවයි.\nඉන්ධන නෞකාවක් වූ ඒරීස් 13 වෙත වෙඩි තැබීමෙන් තමන්ගේ ජීවිත අවදානමකට ලක්වන නිසා ලක් රජය හරහා නෞකාව වටා යොදා තිබෙන සෝමාලියානු ආරක්ෂක අංශ ඉවත් කිරීමට පියවර ගන්නා ලෙස සෝමාලියානු රජයට දැනුම් දෙන ලෙස ඔවුන් එහිදී ඉල්ලා සිටියා.\nඑම අවස්ථාවේදී ජනාධිපති මෛත්‍රීපාල සිරිසේනගේ මැදිහත්වීමෙන් සෝමාලියානු රජය සමග සාකච්ඡා කර කඩිනම් පියවර ගැනීමට කටයුතු කරනු ලැබුවා.\nජනාධිපතිවරයා, නාවික හමුදාපතිවරයා අමතා ඒ සදහා කටයුතු කරන ලෙස දැනුම්දී තිබූ අතර, බහරේන්හි පිහිටි ඒකාබද්ධ නාවික බලකාය සෝමාලි මුහුදු පොලිසිය අමතා නෞකාව දෙසට වෙඩි තැබීම නතර කරන ලෙස දන්වා තිබෙනවා.\nවිදේශ කටයුතු අමාත්‍යාංශය ද ශ්‍රී ලාංකිකයන්, කොල්ලකරුවන් ග්‍රහණයෙන් මුදවා ගැනීමට මැදිහත් වූ අතර, හිරු ප්‍රවෘත්ති අංශය ඒ සදහා කළ දායකත්වය සම්බන්ධයෙන් කාර්ය මණ්ඩලයේ සියලූදෙනාම ස්තුතිය පළ කරන බවයි නෞකාවේ ප්‍රධාන ඉංජිනේරු ජයන්ත කළුබෝවිල සදහන් කළේ.",
       "URL": "https://www.hirunews.lk/157080/මුහුදු-කොල්ලකරුවන්ගෙන්-මිදුණු-නෞකාව-බොසාසෝ-වරායට-ශ්‍රී-ලාංකික-කාර්ය-මණ්ඩලය-හිරුට-තුති-පුදයි",
       "Category": "Local News",
       "Parent URL": "https://www.hirunews.lk/local-news.php?pageID=4609"
}