{
       "Source": "hirunews",
       "Timestamp": "Wednesday, 02 February 2022 - 14:30",
       "Headline": "පසුගිය වසරේදී 2473ක් රිය අනතුරුවලින් මරුට",
       "News Content": "පසුගිය වසරේ සිදු වූ රිය අනතුරුවලින් පුද්ගලයන් 2,473 දෙනෙකු ජීවිතක්ෂයට පත්ව තිබෙනවා.\nපොලිස් මාධ්‍ය ප්‍රකාශක කාර්යාලය සඳහන් කළේ පුද්ගලයන් 5,474 දෙනෙකු ද බරපතළ තුවාල ලබා ඇති බවයි.\nපසුගිය වසරේ දී වාර්තා වී ඇති මාරක රිය අනතුරු සංඛ්‍යාව 2,377 ක්.\nඑමෙන්ම ගතවූ පැය 24 තුළ සිදු වූ රිය අනතුරුවලින් මෙහෙණින් වහන්සේ නමක් ඇතුළු 11 දෙනෙකු ජීවිතක්ෂයට පත්වුණා.\nගාල්ල - බූස්ස වැල්ලබඩ ප්‍රදේශයේ දුම්රිය හරස් මාර්ගයේදී ත්‍රීරෝද රථයක් රජරට රැජිණ දුම්රියේ ගැටී සිදු වූ අනතුරෙන් ජීවිතක්ෂයට පත්වූ පුද්ගලයන් සංඛ්‍යාව 4 ක්.\nඑමෙන්ම, කුරුණෑගල, අඹේපුස්ස මාර්ගයේ තුල්හිරිය ප්‍රදේශයේ ඊයේ (01) පස්වරුවේ ලංගම බස් රථයක් සහ ත්‍රීරෝද රථයක් එකිනෙක ගැටී සිදු වූ රිය අනතුරකින් හත් හැවිරිදි කුඩා දරුවෙකු ඇතුළු 3 දෙනෙකු මියගියා.\nඅනුරාධපුර - පුත්තල මාර්ගයේ පොතානේගම සහ පිළියන්දල - කොළමුන්න - බිම්බාරාම ප්‍රදේශවලදී සිදු වූ රිය අනතුරුවලින් මෙහෙණින් වහන්සේ නමක් ඇතුළු දෙදෙනෙකු මිය ගියා.\nඇඹිලිපිටිය - සූරියකන්ද - 8 කණුව සහ උඩවලව - දෙමටගල ප්‍රදේශවල දී අනෙක් අනතුරු සිදුව තිබෙනවා.",
       "URL": "https://www.hirunews.lk/295955/පසුගිය-වසරේදී-2473ක්-රිය-අනතුරුවලින්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=1381"
}