{
       "Source": "hirunews",
       "Timestamp": "Sunday, 05 November 2017 - 13:00",
       "Headline": "සෙල්ලකතරගම පුරාණ ගල්ලෙන් විහාරයේ රහසේ සිදුකරගෙන යන නිදන් හෑරීම (ඡායාරූප)",
       "News Content": "සෙල්ලකතරගම පුරාණ ගල්ලෙන් විහාරයේ හිමිනමක් සහ කොළඹ ප්‍රදේශයේ පුද්ගලයින් කිහිපදෙනෙකු පොලිස් ආරක්ෂාව යටතේ ගල්ලෙන හාරමින් නිදන් සොයන බවට ප්‍රදේශවාසීන් චෝදනා කරනවා.\nමේ වනවිට ඔවුන් ගල්ලෙනේ විශාල ප්‍රදේශයක් කැණීම් කර පුරා වස්තු ලබා ගෙන ඇති බවයි ප්‍රදේශවාසීින් පවසන්නේ.\nරාත්‍රී කාලයේදී ගල් කඩන උපකරණ භාවිතයෙන් මෙය සිදුකරන අතර 119 පොලිස් හදිසි ඇමතුම් අංශය අමතා මේ පිළිබඳව දැනුවත් කළද පලක් නොවූ බවයි ඔවුන් ප්‍රකාශ කරන්නේ.\nකතරගම පොලිසිය පැමිණ කිහිපවරක් විහාරය පරීක්ෂා කළද පසුව ඔවුන් රාජකාරිය ඉටුනොකරමින් ඉන් ඉවත්ව යන බවයි වාර්තා වන්නේ.\nමෙම ගල්ලෙන් විහාරයේ නිදන් කැඩීම පසු ගිය ජුලි මාසයේ සිට සිදුවන බවත් බෙරගසා පූජාවන් කිහිපයක්ද පවත්වා මෙය ආරම්භ කළ බවත් ප්‍රදේශවාසීන් පවසනවා.\nසතියකට දෙවරක් පමණ රාත්‍රී කාලයේ දුම්මල ගසමින් පන්දම් දල්වා පුජාවන් සිදුකරන අයුරු විහාරස්ථානය ආසන්නයේ සිටින නිවැසියන් දැක තිබෙනවා.\nපසුගිය ජූලි මාසයේ 26 වන දින මෙම නිදන් ගල ඇති ස්ථානයේ කුඩා ගසක ගෙල වැළලාගෙන පුද්ගලයකු ජීවිතක්ෂයට පත්ව ඇති අතර දින කිහිපයකට පසු මළසිරුර පොලිසිය විසින් සොයා ගන්නා විට එය දැඩි ලෙස විකෘති වී තිබූ බවයි වාර්තා වන්නේ.\nමියගිය පුද්ගලයා විහාරස්ථානයේ වාසය කළ පුද්ගලයෙකු වන බව සඳහන්.\nමේ සියල්ල පිළිබඳව ප්‍රදේශවාසීන් තංගල්ල විශේෂ අපරාධ විමර්ශන කොට්ඨාසයට ලිඛිතව පැමිණිලි කර තිබෙනවා.\nමෙම විහාරස්ථානයේ නායක ස්වාමීන් වහන්සේ අපවත් වී වසර 3ක් ඉක්ම ගොස් ඇති අතර වර්තමානයේ මෙහි අයිතිය ලබා ගැනීමට තවත් හිමිවරුන් දෙදෙනකු නඩු මගට බැස ඇති බවයි අප වාර්තාකරු සඳහන් කළේ.\nකෙසේ වෙතත් විශේෂ පොලිස් ආරක්ෂාවක් මේ වනවිට මෙම ස්ථානයට යොදවා ඇති බව අප වාර්තාකරු වැඩිදුරටත් සඳහන් කළා.",
       "URL": "https://www.hirunews.lk/175295/සෙල්ලකතරගම-පුරාණ-ගල්ලෙන්-විහාරයේ-රහසේ-සිදුකරගෙන-යන-නිදන්-හෑරීම-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4234"
}