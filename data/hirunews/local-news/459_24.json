{
       "Source": "hirunews",
       "Timestamp": "Thursday, 23 March 2023 - 7:43",
       "Headline": "ඝාතන සිද්ධියකට සම්බන්ධ වරාය සේවකයෙකු අත්අඩංගුවට",
       "News Content": "පෙට්‍රල් දමා පුද්ගලයෙකු ඝාතනය කිරීමේ සිද්ධියකට සම්බන්ධ කොළඹ වරායේ වැඩ සහයකවරයෙකු වසර 06කට පමණ පසු කොළඹ අපරාධ කොට්ඨාශය මගින් අත්අඩංගුවට ගෙන තිබෙනවා.\nකොළඹ වරායේ ජේ.සී.ටී. අංක 01 සහ 02 සුළු සේවකයින්ගේ විවේකාගාරය තුළ 2016 වසරේ දෙසැම්බර් මස 08 වනදා අළුයම් කාලයේ ගින්නක් හටගෙන තිබූ අතර, එහි දී මිය ගොස් තිබුණේ කැලණිය - ගෝනවල ප්‍රදේශයේ පදිංචිව සිටි වරාය අධිකාරියේ වැඩ සහයකයකු ලෙස කටයුතු කළ 31 හැවිරිදි තිදරු පියෙක්.\nපසු ව මේ සම්බන්ධයෙන් කොළඹ දිසාව භාර නියෝජ්‍ය පොලිස්පතිවරයාගේ උපදෙස් මත කොළඹ අපරාධ කොට්ඨාසයේ විමර්ශන ඒකකය විමර්ශනයක් ආරම්භ කළා.\nකෙසේ වෙතත්, රජයේ රස පරීක්ෂකවරයාගේ වාර්තාවේ සඳහන් වී ඇත්තේ අපරාධ ස්ථානයේ තිබී සොයාගන්නා ලද පෙට්‍රල් සාම්පලයට, සමාන පෙට්‍රල් සාම්පලයක් මරණකරු නිදා සිටි කාමරයේ සිටින ලද සැකකරු හැඳ සිටි සරමේ තිබූ බවටයි.\nඒ අනුව මෙය ඝාතනයක් බවට හෙළි වී ඇති අතර, ඉන් අනතුරුව යි මෙම වැඩ සහයකයා අත්අඩංගුවට ගෙන ඇත්තේ.",
       "URL": "https://www.hirunews.lk/330676/ඝාතන-සිද්ධියකට-සම්බන්ධ-වරාය-සේවකයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=459"
}