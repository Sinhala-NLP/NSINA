{
       "Source": "hirunews",
       "Timestamp": "Sunday, 14 March 2021 - 19:53",
       "Headline": "එතෙර සිට එන්නන්ගේ නිරෝධායනය කාලය අඩු වන ලකුණු (වීඩියෝ)",
       "News Content": "විදේශගත ශ්‍රී ලාංකිකයින් මෙරට පැමිණීමේදී නිරෝධායන කාලය දින 7ක් දක්වා අඩු කිරීම සම්බන්ධයෙන් අවධානය යොමුව ඇති බව සෞඛ්‍ය අමාත්‍යාංශය ප්‍රකාශ කළා.\nඒ  සම්බන්ධයෙන් හෙට රැස්වන කොවිඩ් නයින්ටීන් පිළිබද තාක්ෂණික කමිටුවේදී අවසන් තීරණයක් ගැනීමට නියමිත බවයි එම අමාත්‍යාංශය සඳහන් කළේ.\nවිදෙස්ගත ශ්‍රී ලාංකිකයන් මෙරටට පැමිණීමේදී ඔවුන් හෝටල්වල හෝ නිරෝධායන මධ්‍යස්ථානවල දින 14ක නිරෝධායනයකට මෙතෙක් යොමු කෙරුණා.\nමේ අතර, මෙරට සිට කෙටිකාලීනව විදේශගත වන පුද්ගලයින් ආපසු පැමිණීමේදී අනුගමනය කළ යුතු මාර්ගෝපදේශ මාලාවක් නිකුත් කිරීමට සෞඛ්‍ය අමාත්‍යාංශය කටයුතු කළා. ඒ, පසුගිය 10 වන දා සිට ක්‍රියාත්මක වන පරිදියි.\nවිශේෂ රාජ්‍ය සංචාර, නිළ සංචාර හා ව්‍යාපාරික අවශ්‍යතා මත සිදුකෙරෙන කෙටි කාලීන විදෙස් සංචාරවලදී පුද්ගලයින් අනුගමනය කළ යුතු ක්‍රියාවලිය ඊට ඇතුළත්.\nදිවයිනට පැමිණි වහාම නිවස තුළ ස්වයං නිරෝධායනයට යොමු විය යුතු අතර, දිවයිනට පැමිණ දින 5ත් 7ත් අතර කාලය තුළ කොරෝනා ආසාදිතයෙකු නොවන බවට පරීක්ෂණයකින් තහවුරු වුවහොත් ස්වයං නිරෝධායනය අවසන් වනවා.\nමේ අතර, සෞඛ්‍ය කාර්ය මණ්ඩලවලට කොරෝනා ප්‍රතිශක්තිකරණ එන්නතෙහි පළමු මාත්‍රාව ලබාදෙන අවස්ථාවේ දෙවන මාත්‍රාව මාර්තු 2 වන දා සිට ලබාදෙන බවට දැනුවත් කළ ද මේ දක්වා එය ලබාදී නොමැති බවට සමස්ත ලංකා සුව සේවා සංගමයේ  ප්‍රධාන ලේකම් මහින්ද ගුරුගේ ප්‍රකාශ කළා.",
       "URL": "https://www.hirunews.lk/265327/එතෙර-සිට-එන්නන්ගේ-නිරෝධායනය-කාලය-අඩු-වන-ලකුණු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2088"
}