{
       "Source": "hirunews",
       "Timestamp": "Tuesday, 21 June 2022 - 16:15",
       "Headline": "ශ්‍රේෂ්ඨාධිකරණය පෙස්සම ඉවත දම යි - ධම්මික පෙරේරාට දියවන්නාවේ දොර ඇරෙයි (වීඩියෝ)",
       "News Content": "ව්‍යාපාරික ධම්මික පෙරේරා ශ්‍රී ලංකා පොදුජන පෙරමුණේ ජාතික ලැයිස්තු මන්ත්‍රීවරයෙකු ලෙස පත් කිරීමට ගෙන ඇති තීරණයට එරෙහිව ගොනුකර තිබු පෙත්සම් පහක් විභාගයට නොගෙන ප්‍රතික්ෂේප කිරීමට ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ලේ බහුතර විනිසුරුවරු අද තීන්දු කළා.\nමෙම පෙත්සම් සලකා බැලීම අද දෙවන දිනටත් ප්‍රියන්ත ජයවර්ධන, යසන්ත කෝදාගොඩ සහ අනිල් ඔබේසේකර යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල හමුවේ සිදුකෙරුණා.\nකරුණු සලකා බැලීමෙන් අනතුරුව සිය තීරණය ප්‍රකාශයට පත් කළ ත්‍රිපුද්ගල විනිසුරු මඩුල්ලේ සභාපති විනිසුරු ප්‍රියන්ත ජයවර්ධන නිවේදනය කළේත්‍රිපුද්ගල ශ්‍රේෂ්ඨාධිකරණ විනිසුරු මඩුල්ලේ බහුතර විනිසුරුවරුන්ගේ එකඟත්වය මත අදාළ පෙත්සම් සියල්ල විභාගය සඳහා අවසර දීම ප්‍රතික්ෂේප කිරීමට තීරණය කළ බවයි.\nඅද පෙරවරුවේ පෙත්සම් සලකා බැලීම දෙවන දිනයටත් ආරම්භ වූ අවස්ථාවේදී වග උත්තරකාර ධම්මික පෙරේරා වෙනුවෙන් පෙනී සිටි ජනාධිපති නීතිඥ රොමේෂ් ද සිල්වා අධිකරණය හමුවේ කරුණු දක්වමින් පෙත්සම්කරුවන් ඉල්ලා සිටින සහනය ප්‍රදානය කිරීමට අධිකරණයට බලයක් නොමැති බව සඳහන් කළා.\nතම සේවාදායකයා දැනටමත් පාර්ලිමේන්තු මන්ත්‍රීවරයෙකු වශයෙන් පත් කොට ඇති හෙයින් ඔහුට පාර්ලිමේන්තුවේ අසුන් ගැනීමට හෝ ඡන්දය ප්‍රකාශ කිරීමට සුදුසුකම් තිබේදැයි තීරණය කිරීමේ බලය තිබෙන්නේ කථානායකවරයා වෙත පමණක් බවත් ජනාධිපති නීතිඥවරයා පෙන්වා දුන්නා.\nපොදුජන පෙරමුණේ මහ ලේකම් සාගර කාරියවසම් වෙනුවෙන් පෙනී සිටි ජනාධිපති නීතිඥ ගාමිණී මාරපනද අධිකරණය හමුවේ කරුණු දක්වමින් කියා සිටියේ ජාතික ලැයිස්තුවේ මන්ත්‍රී ධුරයක් පුරප්පාඩු වන අවස්ථාවක ඊට සුදුසු පුද්ගලයෙකු පත් කිරීමේ අභිමතය පක්ෂයක මහ ලේකම්වරයා සතුවන බවයි.\nමෙම සියලු‍ කරුණු සලකා බැලීමෙන් අනතුරුව අධිකරණය මෙම තීන්දුව ප්‍රකාශයට පත් කළා.\nමෙම පෙත්සම් විභාගයට ගැනීම පිළිබඳ තීන්දුව ලැබෙනතුරු තමන් මන්ත්‍රි ධුරයේ හෝ ඇමති ධුරයක දිවුරුම් නොදෙන බවයි ධම්මික පෙරේරා ඊයේ ශ්‍රේෂ්ඨාධිකරණයට දන්වා සිටියේ.",
       "URL": "https://www.hirunews.lk/307789/ශ්‍රේෂ්ඨාධිකරණය-පෙස්සම-ඉවත-දම-යි-ධම්මික-පෙරේරාට-දියවන්නාවේ-දොර-ඇරෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1078"
}