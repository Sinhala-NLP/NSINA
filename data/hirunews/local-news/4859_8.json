{
       "Source": "hirunews",
       "Timestamp": "Wednesday, 28 September 2016 - 19:38",
       "Headline": "විනිසුරුවන්ට එල්ලවන බලපෑම් අනුමත කල නොහැකි බව ඒකාබද්ධ විපක්ෂය කියයි",
       "News Content": "අධිකරණ කටයුතු සහ විනිසුරුවන් සම්බන්ධයෙන් පළ කෙරෙන ඇතැම් මාධ්‍ය වාර්තා හේතුවෙන් අධිකරණයේ ස්වාධීනත්වයට තර්ජනයක් එල්ල වී ඇති බවට ශ්‍රී ලංකා නීතිඥ සංගමය කල ප්‍රකාශය පිලිබඳ ඒකාබද්ධ විපක්ෂය අද කැඳවා තිබූ මාධ්‍ය හමුවේදී ද අවධානයට ලක්වුණා.\nඊට එක්වු පාර්ලිමේන්තු මන්ත්‍රී නීතිඥ සිසිර ජයකොඩි කියා සිටියේ මේ සම්බන්ධයෙන් විමර්ශනයක් සිදුවිය යුතු බවයි.\nමානව හිමිකම් ගැන කථා කරමින් මෙවැනි ක්‍රියා සිදුකිරීම අනුමත කළ නොහැකි බව මාධ්‍ය හමුවට එක්වු ජ්‍යෙෂ්ඨ නීති විශාරදයෙකු වන මහාචාර්ය ජී.එල්.පීරිස් ද ප්‍රකාශ කළා.\nමේ අතර, ශ්‍රී ලංකා නීතිඥ සංගමය අද කැඳවා තිබූ මාධ්‍ය හමුවේදී මෙම කරුණ පිළිබඳවද මාධ්‍යවේදීන් නීතිඥ සංගමයේ ලේකම් අමල් රන්දෙනියගෙන් කරුණු විමසා සිටියා.\nඊට පිළිතුරු ලබාදීමේදී එම සංගමයේ සභාපති ජනාධිපති නීතිඥ ජෙෆ්රි අලගරත්නම්ද මැදිහත් වුණා.\nඔවුන් සඳහන් කළේ එවැන්නක් සිදුවී ඇත්නම් එය බරපතල තත්ත්වයක් බවයි.\nඊට එරෙහිව නීතිමය පියවර ගැනීමට පසුබට නොවන බවද ඔවුන් සඳහන් කළා.\nඅධිකරණ කටයුතුවලට යම් බලපෑම් පවතින බවයි ඔවුන් එහිදී වැඩිදුරටත් සඳහන් කළේ.\nකොළඹ දී අද මාධ්‍ය හමුවක් කැඳවමින් එහි සභාපති, ජනාධිපති නීතිඥ ජෙෆ්රි අලගරත්නම් සඳහන් කළේ විනිසුරුවරුන්ට බලපෑම් කරමින් කටයුතු කරන මාධ්‍ය ආයතන සම්බන්ධයෙන් ඉදිරියේදී නීතිමය පියවර ගැනීමට අපේක්ෂා කරන බවයි.\nමෙම මාධ්‍ය හමුවට ශ්‍රී ලංකා නීතිඥ සංගමයේ ලේකම් නීතිඥ අමල් රන්දෙනියද එක්ව සිටියා.",
       "URL": "https://www.hirunews.lk/144030/විනිසුරුවන්ට-එල්ලවන-බලපෑම්-අනුමත-කල-නොහැකි-බව-ඒකාබද්ධ-විපක්ෂය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4859"
}