{
       "Source": "hirunews",
       "Timestamp": "Saturday, 06 February 2016 - 12:43",
       "Headline": "හිඟ ඖෂධ ගුවනින්",
       "News Content": "වකුගඩු රෝගීන් සඳහා අවශ්‍ය ඖෂධ හිඟයක් පවතින්නේ නම් ගුවන් මගින් එම ඖෂධ කඩිනමින් ගෙන්වීමට පියවර ගැනීමට ජනාධිපතිවරයා උපදෙස් ලබාදී ඇති බව සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය පාලිත මහීපාල ප්‍රකාශ කළා.\nඅනුරාධපුර දිස්ත්‍රික්කයේ වකුගඩු රෝගීන් මුහුණදී ඇති ඖෂධ සෞඛ්‍ය කාර්ය මණ්ඩල සහ උපකරණ හිඟය සොයා බැලීමේ නිරීක්ෂණ චාරිකාවක නිරත වෙමින් ඔහු මේ බව කියා සිටියා.\nමේ අතර වකුගඩු බද්ධ කිරීමේ ජාවාරම සම්බන්ධයෙන් පංච පුද්ගල කමිටුව විසින් ලබාදුන් වාර්තාවට අනුව ඉදිරි කටයුතු අපරාධ පරීක්ෂණ දෙපාර්තමේන්තුවට භාර දී තිබෙනවා.\nඑමෙන්ම අවශ්‍ය වුවහොත් ඒ සඳහා ජාත්‍යන්තර පොලීසියේ සහයෝගය ද ලබා ගැනීමට බලාපොරොත්තු වන බවයි සෞඛ්‍ය අමාත්‍යාංශය සඳහන් කළේ.\nවකුගඩු ජාවාරමකට ශ්‍රී ලාංකික වෛද්‍යවරුන් 06 දෙනෙකු සම්බන්ධ බවට ඉන්දීය පොලිසිය කළ අනාවරණය පිළිබඳ සොයා බැලීම සඳහා පත්කළ පංච පුද්ගල කමිටුව සිය වාර්තාව සෞඛ්‍ය අමාත්‍ය රාජිත සේනාරත්නට ඊයේ භාර දුන්නා.\nඑහිදී හෙළි වුණේ වකුගඩු බද්ධ කිරීමේ ජාවාරම මෙරට පෞද්ගලික රෝහල් 5ක සිදුව ඇති බවට පංච පුද්ගල කමිටුව විසින් සිදුකරන ලද පරීක්ෂණවලින් හෙළි වී ඇති බවයි.\nපංච පුද්ගල කමිටුවේ සභාපතිවරයා ලෙස පත් කර තිබුණේ නියෝජ්‍ය අධ්‍යක්ෂ ජනරාල් වෛද්‍ය ජයසුන්දර බණ්ඩාරයි.\nඔහු සඳහන් කළේ වකුගඩු ජාවාරමට සම්බන්ධ බවට වාර්තා පළ වූ ඇතැම් පුද්ගලයින් වෛද්‍යවරුන් නොවන බව ද මෙම පරීක්ෂණවලින් හෙළි වූ බවයි.\nවාර්තාව භාරදීමේ අවස්ථාවේදී සෞඛ්‍ය අමාත්‍ය රාජිත සේනාරත්න සදහන් කළේ 2014 වසරේදී ද සිදුවූවා යැයි පැවසෙන වකුගඩු ජාවාරම සම්බන්ධයෙන් සොයා බැලීමට පත් කළ කමිටු වාර්තාවෙන් කිසිම හෙළිදරව්වක් සිදුවී නොමැති බවයි.",
       "URL": "https://www.hirunews.lk/125600/හිඟ-ඖෂධ-ගුවනින්",
       "Category": "Local News",
       "Parent URL": "https://www.hirunews.lk/local-news.php?pageID=5180"
}