{
       "Source": "hirunews",
       "Timestamp": "Monday, 11 July 2022 - 13:35",
       "Headline": "ඉන්දීය පොහොර බෙදීම හෙට ඇරඹේ - මිටියක් රුපියල් දස දහසකට",
       "News Content": "ලංකා ප්‍රමිති ආයතනයේ ප්‍රමිති සහතිකය ලද පසු හෙට (12) සිට දිවයිනට පැමිණි මෙට්‍රික් ටොන් 40000 ක යූරියා පොහොර බෙදාහැරීමේ කටයුතු අරඹන බව කෘෂිකර්ම අමාත්‍යාංශය පවසනවා.\nමෙම පොහොර මිටියක් රුපියල් 10,000 ක මුදලකට ගොවීන්ට අලෙවි කිරීමට නියමිත බවයි එම අමාත්‍යාංශය සදහන් කළේ.\nකෙසේ වෙතත් විවෘත වෙළෙඳපොළේ මෙම පොහොර මිටියක් අලෙවි වන්නේ රුපියල් හතලිස් දහස ඉක්මවූ මිලකටයි.\nඑවැනි වටිනාකමක් සහිත පොහොර රැගත් ලොරි රථ ගොවිජන සේවා මධ්‍යස්ථාන වෙත ගමන් කරන අතරතුර යම් යම් අක්‍රමිකතා සිදුවීම වැළැක්වීම සඳහා ජී.පී.එස් තාක්ෂණය යොදා ගනිමින් ඒවා අධීක්ෂණයට සහ පරීක්ෂාවට ලක් කිරීමට ද සැලසුම් කර තිබෙනවා.\nමෙලෙස පොහොර ප්‍රවාහනය කරන ලොරි රථ ජී.පී.එස් තාක්ෂණය යොදා ගනිමින් අධීක්ෂණයට හා පරීක්ෂාවට ලක් කෙරෙන පළමු අවස්ථාව මෙය බවයි කෘෂිකර්ම අමාත්‍යාංශය සදහන් කළේ.\nඉන්දීය රජයේ ණය ආධාර යටතේ මෙරටට යූරියා පොහොර මෙට්‍රික් ටොන් 65,000ක් ලැබීමට නියමිත අතර එහි පළමු තොගය ලෙසයි පසුගිය සෙනසුරාදා මෙට්‍රික් ටොන් හතලිස් දහසක පොහොර මෙරටට පැමිණියේ.\nඉන් මෙටි්‍රක් ටොන් තිස් දහසක් වී වගාවටත්, මෙට්‍රික් ටොන් විසි දහසක් බඩඉරිඟු‍ වගාවටත් ලබාදීමට නියමිතයි.\nඉතිරි පොහොර තොගය වැවිලි කර්මාන්ත අමාත්‍යාංශයේ ඉල්ලීම මත තේ වගාව සදහා වෙන් කර තිබෙනවා.\nකෙසේ වෙතත් පොහොර නොමැතිව ගොවීන්ට තවදුරටත් වගා කටයුතු කරගෙන යෑමට නොහැකි තත්වයක් මතුව තිබුණා.",
       "URL": "https://www.hirunews.lk/309700/ඉන්දීය-පොහොර-බෙදීම-හෙට-ඇරඹේ-මිටියක්-රුපියල්-දස-දහසකට",
       "Category": "Local News",
       "Parent URL": "https://www.hirunews.lk/local-news.php?pageID=1029"
}