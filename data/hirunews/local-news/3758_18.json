{
       "Source": "hirunews",
       "Timestamp": "Saturday, 08 September 2018 - 13:09",
       "Headline": "ඉන්දු - ශ්‍රී ලංකා ඒකාබද්ධ නාවික අභ්‍යාසය ඇරඹේ",
       "News Content": "ඉන්දු - ශ්‍රී ලංකා ඒකාබද්ධ නාවික අභ්‍යාසය ස්ලිනෙක්ස්, ත්‍රිකුණාමලය වරාය පරිශ්‍රයේදී ඊයේ ආරම්භ වුණා.\nඒ සඳහා කිර්ච්, සුමිත්‍ර සහ කෝරා - දිවා නැමැති ඉන්දියානු නාවික හමුදා යුද නෞකා තුන ත්‍රිකුණාමල වරායට ඊයේ සේන්දු වූ බව ඉන්දීය මාධ්‍ය සඳහන් කළා.\nමෙවර ඒකාබද්ධ නාවික අභ්‍යාසය පැවැත්වෙන්නේ 6 වන වරටයි. ඒ සඳහා ඉන්දීය නාවික හමුදාවේ සමුද්‍ර ආශ්‍රිත හෙලිකොප්ටර් යානයක් සහ ඩෝනියර් වර්ගයේ මුර සංචාර යානා දෙකක් ද එක්වුණා.\nශ්‍රී ලංකා නාවික හමුදාව නියෝජනය කරමින් ඒකාබද්ධ නාවික අභ්‍යාසයට එක්වන්නේ සයුරළ, සමුද්‍ර සහ සුරනිමල යන නෞකා තුනයි.\nදෙරටේ නාවිකයන් 1000කට ආසන්න පිරිසකගේ සහභාගීත්වයෙන් ඊයේ ආරම්භ වූ ඒකාබද්ධ නාවික අභ්‍යාසයේ පළමු අදියර ලබන සඳුදා දක්වා ත්‍රිකුණාමල වරාය ආශ්‍රිතව පැවැත්වෙනවා.\nඑහිදී ඉන්දීය සහ ශ්‍රී ලාංකික නාවිකයන් වෘත්තීමය, ක්‍රීඩා සහ සමාජ අන්තර් සබඳතාවන්හි නිරත වනු ඇති.\nලබන 11 වන දා සිට 13 වන දා දක්වා ඒකාබද්ධ අභ්‍යාසයේ දෙවන අදියර පැවැත්වෙන්නේ ත්‍රිකුණාමලයට ඔබ්බෙන් බෙංගාලබොක්ක ජාත්‍යන්තර මුහුදු සීමාවේදියි.\nඊට මුහුදු අවි සටන්, සන්නිවේදන අභ්‍යාස, නාවික කුසලතා සහ හෙලිකොප්ටර් මෙහෙයුම් ද ඇතුළත්.\nස්ලිනෙක්ස්, ඉන්දු - ශ්‍රී ලංකා නාවික අභ්‍යාසය ආරම්භ කෙරුණේ 2005 වසරේදියි.\nමෙම නාවික අභ්‍යාසය තුළින් ශ්‍රී ලංකාවේ සහ ඉන්දියාවේ නාවික හමුදා අතර අනොන්‍ය අවබෝධය තවදුරටත් වර්ධනය කර ගැනීමට හැකි වනු ඇති බවයි ශ්‍රී ලංකා නාවික හමුදාව ප්‍රකාශ  කළේ.\nඑමගින් ඉන්දීය සාගරයට අයත් මුහුදු කලාපයේ සාගර ආරක්ෂාව ස්ථාවරව පවත්වාගෙන යාමට පිටිවහලක් සැලසෙන බව එමගින් නිකුත් කළ නිවේදනයේ වැඩිදුරටත් සඳහන්.",
       "URL": "https://www.hirunews.lk/199431/ඉන්දු-ශ්‍රී-ලංකා-ඒකාබද්ධ-නාවික-අභ්‍යාසය-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=3758"
}