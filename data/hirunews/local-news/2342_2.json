{
       "Source": "hirunews",
       "Timestamp": "Monday, 09 November 2020 - 19:24",
       "Headline": "අයවැය විවාදයේ දින ගණන ගැන ආණ්ඩුව සහ විපක්ෂය අතර මතගැටුමක් (වීඩියෝ)",
       "News Content": "ලබන වසර සඳහා වන අයවැය විවාදය පැවැත්වෙන දින ගණන සම්බන්ධයෙන් අවසන් එකඟතාවකින් තොරව අද (09) පැවති පක්ෂ නායක රැස්වීම අවසන්වී තිබෙනවා.\nකථානායක මහින්ද යාපා අබේවර්ධනගේ ප්‍රධානත්වයෙන් පැවති පක්ෂ නායක රැස්වීමේදී ආණ්ඩු පක්ෂයේ නියෝජිතයින් යෝජනා කර ඇත්තේ රට තුළ පවතින සෞඛ්‍ය අවදානම සළකා අයවැය විවාදය දින 10 කට සීමා කළ යුතු බවටයි.\nකෙසේ වෙතත් ඊට විරෝධය පළ කර  ඇති සමඟි ජනබලවේගය ප්‍රමුඛ විපක්ෂය, සම්ප්‍රදායානුකූලව පැවැත්වෙන මුළු දින ගණන එනම්, දින 26 ක් අයවැය විවාදය පැවැත්විය යුතු බවට සඳහන් කර තිබෙනවා.\nමෙහිදී අවසන් එකඟතාවකට පැමිණීමට නොහැකිවීම නිසා ලබන 12 වනදා නැවත පක්ෂ නායක රැස්වීමක් පවත්වා, ඒ පිළිබඳ තීරණයක් ගැනීමටයි තීරණය වී ඇත්තේ.\nඑමෙන්ම ලබන 12 වනදා මේ වසරට අදාළ අයවැය දෙවන වර සහ තුන්වන වර කියවීම එකවර පැවැත්වීමටත් එය පෙරවරු 10 ට ආරම්භ වී පස්වරු පහට අවසන් කිරීමටත් එකඟ වී තිබෙනවා.\nපස්වරු පහෙන් පසුව රාත්‍රි අට දක්වා කාලය තුළ රටේ වත්මන් තත්වය සම්බන්ධයෙන්  කල් තැබීමේ විවාදයක් පැවැත්වීමටද අද (09) පැවති පක්ෂ නායක රැස්වීමේදී එකඟතාව පළ වූ බවයි පාර්ලිමේන්තුවේ සන්නිවේදන දෙපාර්තමේන්තුව සඳහන් කළේ.\nඑමෙන්ම එළඹෙන 17 වනදා පස්වරුවේ මුදල් අමාත්‍යවරයා ලෙස අග්‍රාමාත්‍ය මහින්ද රාජපක්ෂ විසින් ලබන වසරේ අයවැය කථාව ඉදිරිපත් කිරීමටද තීරණය කර තිබෙනවා.\nමේ අතර අද (09) පාර්ලිමේන්තු සංකීර්ණයේදී රැස්වූ මුදල් පිළිබඳ කාරක සභාවේ සභාපති ධුරයට පාර්ලිමේන්තු මන්ත්‍රී අනුර ප්‍රියදර්ශන යාපා තේරී පත්වී තිබෙනවා.\nඒ, එහි සාමාජිකයන් වන පාර්ලිමේන්තු මන්ත්‍රී ඩිලාන් පෙරේරාගේ සහ අමාත්‍ය ආචාර්ය බන්දුල ගුණවර්ධනගේ යෝජනා ස්ථීරත්වයෙන්.",
       "URL": "https://www.hirunews.lk/254368/අයවැය-විවාදයේ-දින-ගණන-ගැන-ආණ්ඩුව-සහ-විපක්ෂය-අතර-මතගැටුමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2342"
}