{
       "Source": "hirunews",
       "Timestamp": "Thursday, 01 June 2017 - 19:30",
       "Headline": "රට වෙනුවෙන් හිරු පස්වන ආධාර තොගය ගාල්ලට - ජනතාව සුවපත් කරන සෞඛ්‍ය මෙහෙයුමත් හෙටින් ඇරඹේ",
       "News Content": "විපතට පත් අපේම සහෝදර ජනතාවට සහන සැලසීම අරමුණු කරගත් රට වෙනුවෙන් හිරු, හිරු සහන යාත්‍රා ක්‍රියාන්විතය සඳහා ලැබුණු අති විශාල ආධාර තොගයේ පස්වන කොටස අද (01) වෙන් කෙරුණේ ගාල්ල දිස්ත්‍රික්කයේ ආපදා තත්ත්වයෙන් පීඩාවට පත් ජනතාව වෙනුවෙන්.\nඒ අනුව එම ආධාර තොගය ගුවනින් සහ ගොඩබිමින් පීඩාවට පත් ජනතාවට බෙදා හැරීමට අප කටයුතු කළා.\nමීට පෙර ද ශ්‍රී ලංකා ගුවන් හමුදාව සමග එක්ව පළමු සහ දෙවන ආධාර තොගය ගොඩබිමින් ළගා විය නොහැකි ප්‍රදේශවල විපතට පත් ජනතාවට රට වෙනුවෙන් හිරු, හිරු සහන යාත්‍රා ක්‍රියාන්විතය යටතේ බෙදා දුන්නා.\nතුන්වන සහ 4 වන ආධාර තොග කළුතර සහ රත්නපුර දිස්ත්‍රික්ක වෙත ලබාදීමටයි අප පියවර ගත්තේ.\nගාල්ල දිස්ත්‍රික්කයේ අවතැන්ව සිටින ජනතාව වෙනුවෙන් කන්ටේනර් රථ සහ ලොරි රථ මගින් රැගෙන ගිය විශාල ආධාර තොගය අද (01) නිල වශයෙන් භාර කෙරුණේ ගාල්ල සහකාර දිස්ත්‍රික් ලේකවරයාටයි.\nදිස්ත්‍රික් ලේකම්වරයාගේ මඟ පෙන්වීම යටතේ අඩු වශයෙන් සහනාධාර ලැබුණු ප්‍රදේශ කරා අප නියෝජිතයින් ගමන් කළේ විපතට පත්වු ජනතාවට ඒවා ලබාදීම සඳහායී.\nඑසේම, හිරු එෆ්.එම්. සහ හිරු ටී.වී. ප්‍රමුඛ ආසියානු මාධ්‍ය ජාලය අයහපත් කාලගුණයෙන් විපතට පත් ජනතාවට සහන සැලසීමේ මුඛ්‍ය පරමාර්ථයෙන් ආරම්භ කළ රට වෙනුවෙන් හිරු, හිරු සහන යාත්‍රා ක්‍රියාන්විතය සඳහා අඛණ්ඩව විශාල වශයෙන් ආධාර ද්‍රව්‍ය තොග ලැබෙමින් පවතිනවා.\nනාවල පාර, නුගේගොඩ පිහිටි ප්‍රධාන එකතු කිරීමේ මධ්‍යස්ථානය වෙත විශ්වවිද්‍යාල සිසුන් එක්රැස් කළ ද්‍රව්‍යමය ආධාර රැගෙනවිත් භාරදීමෙන් අනතුරුව ඔවුන් ආධාර ද්‍රව්‍ය එකලස් කිරීමේ කටයුතුවලටද දායක වුණා.\nලැබෙන ආධාර තොග සකස් කිරීමේ කටයුතු සඳහා හිරු පිරිවරට ශක්තියක් වීමට ස්වෙච්ඡාවෙන් සිවිල් ආරක්ෂක දෙපාර්තමේන්තුවේ භටයින්ද අද අප හා එක්වුණා.\nමෙම කටයුත්තට සුවහසක් ජනතාව සිය සහය ලබාදෙද්දී ආසියානු මාධ්‍ය ජාලයත් ඒ හා සමාන දායකත්වයක් මෙම දැවැන්ත ක්‍රියාන්විතය සඳහා ලබාදෙනවා.\nආසියානු මාධ්‍ය ජාලයේ ප්‍රේක්ෂකයින් සහ ශ්‍රාවකයන් වෙත ලබාදෙන සියලූම මුදල් ත්‍යාග අත්හිටුවා එම මුදල් ආපදා හේතුවෙන් විපතට පත් ජනතාව වෙනුවෙන් වෙන් කිරීමට තීරණය කළේ ඒ හේතුවෙන්.\nවිපතට පත් ජනතාව ඉදිරියට මුහුණදෙන අභියෝගය ව්‍යාප්ත වන රෝග සහ තම සෞඛ්‍ය තත්ත්වය පිළිබද ගැටලූ බව හදුනාගත් රට වෙනුවෙන් හිරු, හිරු සහන යාත්‍රා ක්‍රියාන්විතය  ඒ වෙනුවෙන් ද මේ වනවිට විශේෂ වැඩපිළිවෙලක් සූදානම් කර තිබෙනවා.\nඒ අනුව, ශ්‍රී ලංකා රතුකුරුස සමාජය සමග එක්ව ආපදාවට ලක්වූ ප්‍රදේශවල වෛද්‍ය කදවුරු පැවැත්වීමට අප සූදානම්.\nජනතාවගේ සියලූ සෞඛ්‍ය අවශ්‍යතා සපුරාලමින් එම කටයුතු සංවිධාන වන අතර, ඊට අදාළව මූලික සාකච්ඡාවක් ද අද (01) පැවැත්වුණා.\nකොළඹ පිහිටි ශ්‍රී ලංකා රතු කුරුස සමාජ මූලස්ථානයේ පැවති එම සාකච්ඡාවෙන් පසු ආසියානු මාධ්‍ය ජාලය වෙනුවෙන් ප්‍රධාන විධායක නිලධාරි ධම්මික බණ්ඩාර තෙන්නකෝන් සහ ශ්‍රී ලංකා රතු කුරුස සමාජය වෙනුවෙන් එහි නියෝජ්‍ය අධ්‍යක්ෂ ජනරාල් එස්.බී. මඩුගල්ලේ ඊට අදාළ ගිවිසුමකට ද අත්සන් කළා.\nඅනතුරුව මෙම වෛද්‍ය කදවුරු වැඩසටහන සම්බන්ධයෙන් අදහස් දක්වමින් ආසියානු මාධ්‍ය ජාලයේ ප්‍රධාන විධායක නිලධාරි ධම්මික බණ්ඩාර තෙන්නකෝන් සඳහන් කළේ හෙට දිනයේ සිට අදාළ සෞඛ්‍ය වැඩසටහන ක්‍රියාත්මක වන බවයි.\nපිහිටක් අවැසි මොහොතක පීඩාවට පත් අපේම සහෝදර ජනතාව වෙනුවෙන් හිරු ටී.වී. සහ හිරු එෆ්.එම්. ප්‍රමුඛ ආසියානු මාධ්‍ය ජාලය ඉදිරියටත් කැපවන බව අප සිහිපත් කරන්නේ නිහතමානීවයි.",
       "URL": "https://www.hirunews.lk/162623/රට-වෙනුවෙන්-හිරු-පස්වන-ආධාර-තොගය-ගාල්ලට-ජනතාව-සුවපත්-කරන-සෞඛ්‍ය-මෙහෙයුමත්-හෙටින්-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=4488"
}