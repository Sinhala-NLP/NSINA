{
       "Source": "hirunews",
       "Timestamp": "Tuesday, 27 April 2021 - 16:28",
       "Headline": "ආර්ථිකය හුදෙකලා කළද මහපාරේ ඇතැම් පිරිස් එළවළු වෙළඳාමේ",
       "News Content": "දඹුල්ල ආර්ථික මධ්‍යස්ථානය 26 වන  දින රාත්‍රීයේ  සිට  හුදෙකලා ප්‍රදේශයක් බවට පත්කිරීමත් සමග ගොවීන් සහ ඇතැම් ව්‍යාපාරික කණ්ඩායම් දඹුල්ල කුරුණෑගල ප්‍රධාන මාර්ගයේ ගලේවෙල පොලිස් බල ප්‍රදේශයේ ස්ථාන කිහිපයක එළවළු අලෙවි කරන කටයුතු 27 දින සිදු කරනු ලැබුවා.\nගොවීන් කියා සිටියේ දින එකක් දෙකක් ඇතුළත නෙළීමට අවැසි එළවළු වර්ග  දීන ගණනාවක් වගා බිමේ තබාගැනීමට නොහැකි බවත් ඒවා කඩිනමින් අලෙවි විය යුතු නිසා තම අස්වැන්න නෙළාගෙන ප්‍රධාන මාර්ගය දෙපස තමා අලෙවි කිරීමට ක්‍රියා කරන බවයි.\nදඹුල්ල පොලිස් බල ප්‍රදේශයේ කිසිදු ස්ථානයක ප්‍රධාන මාර්ගයේ එළවළු අලෙවි කිරීම්ට කිසිදු අවස්ථාවක් ලබා නොදී  පොලිස් නිලධාරීන් යොදවා තිබුණා.\nදඹුල්ල පොලිස් බල ප්‍රදේශයේ එළවළු අලෙවි කිරීම්ට නොහැකි වූ නිසා දඹුල්ල ආර්ථික මධ්‍යස්ථානයේ ඇතැම් වෙළෙන්දන් තම ගොවීන් සහ එළවළු මිල දී ගැනීම් සඳහා පැමිණි පුද්ගලයින් දුරකථන හරහා සම්බන්ද කරගෙන දඹුල්ල කුරුණෑගල ප්‍රධාන මාර්ගයේ ගලේවෙල පොලිස් බල ප්‍රදේශයේ ස්ථාන කිහිපයක මේ ආකාරයෙන් තම එළවළු වෙළඳාම සිදුකරමින් සිටියා.\nඑම එළවළු අලෙවි කරන ස්ථාන වලට ගිය අපට දැක ගැනීමට හැකි වූයේ ඇතැම්  වෙළෙන්දන් සෞඛ්‍ය ආරක්ෂිත භාවයෙන් තොරව දුම්වැටි උරමින් මුඛ ආවරණය ඉවත් කරමින් එළවළු ගොඩේ රැඳී සිටින ආකාරයයි.\nගොවීන් අප සමග කියා සිටියේ දින ගණනාවක් එළවළු අලෙවි කිරිමකින් තොරව කල්තබා ගැනීමට නොහැකි බවයි.\nඑම නිසා තම එළවළු වගා බිම් වලට හෝ පැමිණ අස්වැන්න මිලදී ගැනීමේ වැඩපිළිවෙලක් ආරම්භ කළ යුතු බව ඔවුහු පෙන්වා දෙනවා.\nයුද හමුදාව පොලිසිය රෝහල් සහ අනෙකුත් එළවළු මිල දී ගැනීම් සඳහා  වූ විශාල ආයතන වලට එළවළු සැපයීම සිදු විය යුතු බවයි.\nකොවිඩ්  රෝගය වැළඳුණු රෝහල් වලට පවා එළවළු අවශ්‍යතාවයක් පවතින බව ද ගොවීන් පෙන්වා දෙනවා.\nඑම නිසා යම්කිසි විකල්ප වැඩපිලිවෙලක් ගන්නැයි ඔවුහු සෞඛ්‍ය බලධාරීන් ගෙන් ඉල්ලීමක්ද කර සිටිනවා.\nතවදුරටත් දඹුල්ල ආර්ථික මධ්‍යස්ථානය හුදෙකලා ප්‍රදේශයක් බවට පත්ව ඇති අතර එම ස්ථානයේ  දැඩි පොලිස් රැකවල් යොදා ඇති අයුරුද දැක ගැනීමට හැකි වුණා.",
       "URL": "https://www.hirunews.lk/269692/ආර්ථිකය-හුදෙකලා-කළද-මහපාරේ-ඇතැම්-පිරිස්-එළවළු-වෙළඳාමේ",
       "Category": "Local News",
       "Parent URL": "https://www.hirunews.lk/local-news.php?pageID=1992"
}