{
       "Source": "hirunews",
       "Timestamp": "Wednesday, 21 September 2022 - 15:38",
       "Headline": "කොල්ලකෑමේ සිද්ධියක් සම්බන්ධයෙන් තිදෙනෙකුට මාංචු - එක් සැකකරුවෙකු අරගලයෙත් ක්‍රියාකාරිකයෙක්  (වීඩියෝ)",
       "News Content": "ව්‍යාපාරිකයෙකුගේ ගෙළ මිරිකා, ඔහු සතුව තිබූ බෑගයක් කොල්ල කා පලා යාමේ සිද්ධියක් සම්බන්ධයෙන් ලද පැමිණිල්ලකට අනුව බස්නාහිර දකුණ අපරාධ කොට්ඨාසය මේ වනවිට (21) විමර්ශන ආරම්භ කර තිබෙනවා.\nපොලිසිය සිදු කළ විමර්ශනවලට අනුව කොල්ලකෑමේ සිද්ධිය සම්බන්ධයෙන් පුද්ගලයින් තිදෙනකු අත් අඩංගුවට ගෙන ඇති බවයි වාර්තා වන්නේ.\nමෙලෙස අත් අඩංගුවට ගත් සැකකරුවන්ගෙන් සිදු කරන ලද මූලික ප්‍රශ්න කිරීම්වලදී හෙළි වී ඇත්තේ, බෑගයේ මුදල් ඇතැයි සිතා මොවුන් මෙම කොල්ලකෑම සිදු කර ඇති බවයි.\nමෙම සැකකරුවන්ගෙන් එක් අයෙකු ගාලු මුවදොර පැවති අරගලයේ ක්‍රියාකාරීකයෙකු බවට ද තොරතුරු අනාවරණය වී තිබෙනවා.\nඑම සැකකරු විසින් ජනාධිපති මන්දිරය, ජනාධිපති ලේකම් කාර්‍යාලයට ඇතුළු වීම, පාර්ලිමේන්තු මන්ත්‍රී ජගත් කුමාර සහ මොරටුව නගරාධිපතිගේ නිවෙස් වෙත පහරදීමේ සිද්ධීන් සම්බන්ධයෙන් සෘජුව ම සම්බන්ධ අයෙකු බවට ද තොරතුරු අනාවරණය වී ඇතැයි පොලිසිය සඳහන් කළා.",
       "URL": "https://www.hirunews.lk/315948/කොල්ලකෑමේ-සිද්ධියක්-සම්බන්ධයෙන්-තිදෙනෙකුට-මාංචු-එක්-සැකකරුවෙකු-අරගලයෙත්-ක්‍රියාකාරිකයෙක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=853"
}