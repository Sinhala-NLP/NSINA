{
       "Source": "hirunews",
       "Timestamp": "Sunday, 20 February 2022 - 10:11",
       "Headline": "ධාරානිපාත මහ වැසි යට සැඟවුණු දෙසීයයක් ඉක්මවූ මිනිස් ජීවිත (ඡායාරූප)",
       "News Content": "ඉතිහාසයේ බරපතළ ම ස්වභාවික ව්‍යසනයකට මුහුණ දී සිටින බ්‍රසීලයේ හදිසියේ ඇති වූ ගංවතුර තත්ත්වයන් හේතුවෙන් තවත් පුද්ගලයින් 200කට ආසන්න ප්‍රමාණයක් අතුරුදන්ව ඇති බව වාර්තා වනවා.\nබ්‍රසීලයේ ඇති වූ ධාරානිපාත වර්ෂා තත්ත්වයන් හේතුවෙන් බරපතළ ම හානි සිදු වූයේ පෙට්රෝපොලිස් නගරාසන්න ප්‍රදේශවලටයි.\nහදිසියේ ඇති වූ බරපතළ ගංවතුර තත්ත්වයන් සහ පස් කඳු කඩා වැටීම් හේතුවෙන් අතුරුදන් වූ පිරිස් සෙවීම සඳහා මේ වන විටත් බ්‍රසීලයේ ගලවා ගැනීමේ කණ්ඩායම් දින හතරක සිට වෙහෙසනවා.\nනමුත් තවමත් ප්‍රදේශයට වරින්වර ඇදහැලෙන ධාරානිපාත වර්ෂාව හේතුවෙන් සහන සේවා කටයුතුවලට බරපතළ බලපෑම් එල්ල වී ඇති බවයි වාර්තා වන්නේ.\nමෙලෙස කඩින්කඩ ඇදහැලෙන ධාරානිපාත වර්ෂාව හේතුවෙන් අවස්ථා ගණනාවක දී මුදා ගැනීමේ කණ්ඩායම්වල මෙහෙයුම් නවතවන්නටත් සිදු වුණා.\nකෙසේ වෙතත් මුදාගැනීම් කණ්ඩායම් ප්‍රධානී පවසන්නේ, මේ වන විට අතුරුදන්ව ඇති පිරිසගේ ජීවිතය සම්බන්ධයෙන් තබාගතහැකි බලාපොරොත්තු ඉතාමත් අල්ප බවයි.\nමේ දක්වා පෙට්‍රෝපොලිස් ප්‍රදේශයේ අයහපත් කාලගුණ තත්ත්වය හේතුවෙන් මියගිය සංඛ්‍යාව නිල වශයෙන් දක්වා ඇත්තේ 147ක් වශයෙන්.\nඔවුන් අතරින් 27 දෙනෙක් දරුවන් සහ වයස අවුරුදු 20ට පහලින් පසුවන්නන්.\nමීට අමතරව ඔවුන් වෙත ලැබී ඇති නිල වාර්තා අනුව අතුරුදන්ව ඇති සංඛ්‍යාව 191ක්.\nමේ අතිශය බරපතළ අයහපත් කාලගුණ තත්ත්වය හේතුවෙන් ප්‍රදේශයේ පවුල් 900ට අයත් පිරිස් තාවකාලික රැඳවුම් මධ්‍යස්ථානවල රඳවා තිබෙනවා.",
       "URL": "https://www.hirunews.lk/297491/ධාරානිපාත-මහ-වැසි-යට-සැඟවුණු-දෙසීයයක්-ඉක්මවූ-මිනිස්-ජීවිත-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1346"
}