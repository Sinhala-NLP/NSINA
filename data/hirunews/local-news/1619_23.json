{
       "Source": "hirunews",
       "Timestamp": "Tuesday, 19 October 2021 - 7:31",
       "Headline": "නබිතුමාගේ උපන් දිනය අදයි",
       "News Content": "ඉස්ලාමීය ආගමික නායකවරයා වශයෙන් සැලකෙන මුහම්මද් නබිතුමාගේ උපන් දිනය අදට යෙදී තිබෙනවා.\nමුහම්මද් නබිතුමා ක්‍රි.ව.571 දී මක්කා නගරයේ දී අබ්දුල්ලා සහ ආමිනා යන දෙදෙනාට දාව උපත ලබා තිබෙයි.\nකුඩා කල සිට ම ඉතා යහපත්, උතුම් ගුණාංගවලින් සපිරි චරිතයක් වූ එතුමාට, ඒ නිසා ම අල්-අමීන් හෙවත් විශ්වාස වන්තයා යන නම පට බැඳුණා.\nලෝකවාසී ඉස්ලාමීය බැතිමතුන් ඉතා ගෞරවයෙන් ස්මරණය කරන නබි තුමාගෙ ජන්ම දිනය වෙනුවෙන්, ජනපති හා අගමැතිවරයා සිය නිවේදනයන් නිකුත් කිරීමට අමතක කර තිබුණේ නැහැ.\nසියලු දෙනාට විශ්වාස කළ හැකි පුද්ගලයෙකු වීම සඳහා අවශ්‍ය කරුණාව හා අවංකභාවය මුහම්ම්මද් නබිතුමාගේ චරිතය ඇසුරෙන් අවබෝධ කරගත හැකි බව, ජනාධිපති ගෝඨාභය රාජපක්ෂ සිය නිල පණිවිඩය හරහා නිවේදනය කළා.\nමේ අතර, අග්‍රාමාත්‍යවරයා නිල නිවේදනයක් නිකුත් කරමින් සඳහන් කර සිටියේ, වත්මන් දුෂ්කර කාලවකවානුව ජය ගැනීම උදෙසා නබි නායකතුමාගේ ජීවිත ආදර්ශය තම තමාගේ ජීවිතවලට ඇසුරු කර ගන්නා ලෙසයි.\nනබි තුමන් එවකට පැවති සමාජයේ විෂමතාවන්ට එරෙහිව බුද්ධිමත් විප්ලවයකින් ඇති නැති පරතරය නැති කර සමානාත්මතාව වෙනුවෙන් කැප වී ක්‍රියා කළ ශාස්තෲවරයෙකු බව ද අග්‍රාමාත්‍ය මහින්ද රාජපක්ෂ සිය සුභාශිංසන පණිවිඩයෙන් පෙන්වා දෙනවා.\nදෙවියන්ගේ දූතයෙකු ලෙස නබි නායකතුමන්ගේ ඉගැන්වීමේ මූලික හරය වන්නේ ලෝකයේ ජීවත් වන මිනිසාට යහපත් මාර්ගය පෙන්වා දීමයි.\nඒ මග යන සියලු ඉස්ලාම් ජනතාවට යහපත් සමාජයක් වෙනුවෙන් සිය දායකත්වය ලබාදිය හැකි බව තම විශ්වාසය බවයි අග්‍රාමාත්‍යවරයා මෙම සුභාශිංසන පණිවිඩයෙන් වැඩිදුරටත් පෙන්වා දෙන්නේ.\nමේ අතර, අදට යෙදෙන මුහම්මද් නබිතුමන්ගේ ඡන්ම දිනය නිමිත්තෙන් විපක්ෂ නායක සජිත් ප්‍රේමදාස ද පණිවුඩයක් නිකුත් කර තිබෙනවා.\nනබි නායකතුමන්ගේ ඉගැන්වීම් තුළින් ස්වකීය ජීවිත පැවැත්ම යහපත් කොටගෙන කටයුතු කරන සකල ඉස්ලාම් බැතිමතුන්ට තමන් සුභාශිංසන එක් කරන බවයි එහි දැක්වෙන්නේ.",
       "URL": "https://www.hirunews.lk/285395/නබිතුමාගේ-උපන්-දිනය-අදයි",
       "Category": "Local News",
       "Parent URL": "https://www.hirunews.lk/local-news.php?pageID=1619"
}