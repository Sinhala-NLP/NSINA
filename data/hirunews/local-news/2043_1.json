{
       "Source": "hirunews",
       "Timestamp": "Sunday, 04 April 2021 - 7:47",
       "Headline": "පාස්කු ප්‍රහාරයේ වැරදිකරුවන්ට ගැලවීමට ඉඩ නොතබන බව ජනපති කියයි (වීඩියෝ)",
       "News Content": "පාස්කු ප්‍රහාරයට දායක වූ වැරදිකරුවන්ට නීතියෙන් ගැලවී සිටීමට කිසිසේත් ඉඩක් නොතබන බව ජනාධිපති ගෝඨාභය රාජපක්ෂ පවසනවා.\nපාස්කු දිනය වෙනුවෙන් විශේෂ පණිවුඩයක් නිකුත් කරමින් ජනාධිපතිවරයා සඳහන් කරන්නේ පාස්කු ප්‍රහාරය හේතුවෙන් බිඳුණු හදවත්වල වේදනාව අදටත් මැකී ගොස් නොමැති බවයි.\nනැවත එවන් ඛේදාන්තයන්ට කවර හෝ අවසරයක් නොලැබෙන පරිදි ජාතික ආරක්ෂාව තහවුරු කිරීමට රජය වග වී සිටින බව ජනාධිපතිවරයා ප්‍රකාශ කරනවා.\nජනාධිපතිවරයා සිය නිවේදනයෙන් වැඩිදුරටත් පවසන්නේ වර්තමානයේ ලෝකය හමුවේ මුහුණ පෑමට සිදුවන බහුවිධ පීඩන පරාජය කර නැගී සිටීමටත්, ප්‍රේමයෙන් දයාවෙන් යුතු මානව හිතවාදී සමාජයක් තුළ ජීවත්වීමටත් පාස්කු සමය ආශීර්වාදයක් කර ගත යුතු බවයි.\nමේ අතර, අග්‍රාමාත්‍ය මහින්ද රාජපක්ෂ නිවේදනයක් නිකුත් කරමින් ප්‍රකාශ කළේ විමුක්තිදායක ප්‍රීතියේ සැමරුම් දිනය පාස්කුව වන බවයි.\nජීවිතාදර්ශය තුළ සැබෑ ජීවන වෙනසක් අත්දකිමු, අභියෝග හමුවේ දයාවෙන් දිවි ගෙවීමට කිතුණු ජනතාවට හැකි වේවායි අග්‍රාමාත්‍යවරයා සඳහන් කරනවා.\nපාස්කු අර්ථයෙන් ගත්විට සියලු දෙනාම එතෙර වීම සමාජයේම බලාපොරොත්තුව බවද අග්‍රාමාත්‍යවරයා ප්‍රකාශ කරනවා.\nපාස්කු ප්‍රහාරය සම්බන්ධයෙන්ද අග්‍රාමාත්‍යවරයා මාධ්‍ය නිවේදනයක් නිකුත් කර තිබූ අතර, එහි දැක්වුණේ වින්දිතයින් වූ සැමට සාධාරණය ඉටුවන තෙක් වූ කිතුණු ජනතාවගේ ඉවසීම විශිෂ්ඨ බවයි.\nප්‍රහාරයට වගකිව යුත්තන් නීතිය හමුවේ වරදකරුවන් වනතුරු පරීක්ෂණ ක්‍රියාවලිය බලපෑමකින් තොරව ක්‍රියාත්මක බවද අග්‍රාමාත්‍යවරයා අවධාරණය කළා.\nමේ අතර, විපක්ෂ නායක සජිත් ප්‍රේමදාසද පාස්කු ඉරිදාව වෙනුවෙන් පණිවුඩයක් නිකුත් කර තිබෙනවා.\n2019 අප්‍රේල් 21 පාස්කු ඉරිදා සිදුවූ බිහිසුණු සිදුවීමේ කම්පනය අප අතරින් පහව ගොස් නොමැති අතර, එම ප්‍රහාරයේ මහ මොලකරුවන් සොයා ගැනීමේ වගකීමෙන් කිසිවෙකුටත් බැහැර විය නොහැකි බවයි එහි දැක්වෙන්නේ.",
       "URL": "https://www.hirunews.lk/267443/පාස්කු-ප්‍රහාරයේ-වැරදිකරුවන්ට-ගැලවීමට-ඉඩ-නොතබන-බව-ජනපති-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2043"
}