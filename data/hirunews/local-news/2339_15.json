{
       "Source": "hirunews",
       "Timestamp": "Tuesday, 10 November 2020 - 22:53",
       "Headline": "මුම්බායි ඉන්දියන්ස් පිල 05වන වරටත් IPL ශූරතාවයේ පහස විඳගනී",
       "News Content": "පුරා මාස එකහමාරකට අධික කාලයක් එක්සත් අරාබි එමීර් රාජ්‍ය උණුසුම් කරමින් පැවති 13 වැනි IPL තරඟාවලියේ ශූරයින් බවට පත්වන්නට මුම්බායි ඉන්දියන්ස් කණ්ඩායම අද (10) සමත් වුණා.\nලොව ධනවත්ම ක්‍රිකට් ලීගය ලෙස සැලකෙන IPL තරගාවලියේ මෙවර අවසන් සටනට පිවිසුනේ IPL තරඟ ඉතිහාසයේ සාර්ථක කණ්ඩායම වන මුම්බායි ඉන්දියන්ස් සහ කුළුදුල් IPL අවසන් තරඟයට එක්වන දිල්ලි කැපිටල්ස් කණ්ඩායමයි.\nරෝහිත් ශර්මාගේ නායකත්වයෙන් සිව්වරක් IPL කුසලානයේ පහස විඳගත් මුම්බායි කණ්ඩායම අවසන් සටනට එක් වූ අතර  දිල්ලි කැපිටල්ස් කණ්ඩායම මෙම තරඟයට පිවිසුනේ මෙවර තරඟාවලියේ ලාබාලතම නායකයා වන ශ්‍රියස් අයියර් පෙරටු කර ගනිමිනුයි.\nඅවසන් මහා තරඟය මුම්බායි කණ්ඩායම ජය ගත්තේ කඩුලු 05කින්.\nමෙම තරඟයේ කාසිය වාසිය දිනා ගත් දිල්ලි කණ්ඩායම පළමුව පන්දුවට පහර දීමට තීරණය කළ අතර ඔවුන්ගේ ආරම්භය සාර්ථක කර ගැනීමට ට්‍රේන්ට් බෝල්ට් ඉඩ ලබානොදුන්නේ ආරම්භක පිත්කරු ලෙස පිටියට පිවිසි මාක්ස් ස්ටොයිනිස් ලකුණු ලබා ගැනීමට පෙර ආපසු ක්‍රීඩාගාරය වෙත හරවා යවමින්.\nදිල්ලි කණ්ඩායම වෙනුවෙන් නායක ශ්‍රියස් අයියර් නොදැවී ලකුණු 65ක් රැස්කළ අතර ඔහු සමඟින් එක්වූ රිෂාබ් පාන්ට් ලකුණු 56ක් රැස්කමින් දිල්ලි ඉනිම ගොඩ නැගුවා.\nදිල්ලි ඉනිමේ නියමිත පන්දුවාර 20 අවසන් වනවිට ඔවුන්ගේ ලකුණු පුවරුව දැක්වුනේ කඩුලු 07කට ලකුණු 156ක් ලෙසයි.\nපන්දු යැවීමේදී ට්‍රේන්ට් බෝල්ට් කඩුලු 03ක් බිද දැමූ අතර නේතන් කොල්ටර් නයිල් කඩුලු 02ක් බිද දැමුවා.\nපිළිතුරු ඉනිම ක්‍රීඩා කළ මුම්බායි ඉන්දියන්ස් කණ්ඩායම පන්දුවාර 18යි පන්දු 04කදී සිය ජයග්‍රාහී ඉලක්කය පසු කර ගියා.\nමුම්බායි පිල ජයග්‍රහණය සඳහා රැගෙන යාමට මූලික වූ රෝහිත් ශර්මා ලකුණු 68ක් රැස් කළා.\nඒ අනුව මුම්බායි ඉන්දියන්ස් කණ්ඩායම 05වන වරටත් IPL ශූරතාවයේ පහස විඳගත්තා.",
       "URL": "https://www.hirunews.lk/254447/මුම්බායි-ඉන්දියන්ස්-පිල-05වන-වරටත්-ipl-ශූරතාවයේ-පහස-විඳගනී",
       "Category": "Local News",
       "Parent URL": "https://www.hirunews.lk/local-news.php?pageID=2339"
}