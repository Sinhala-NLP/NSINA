{
       "Source": "hirunews",
       "Timestamp": "Wednesday, 25 January 2023 - 7:32",
       "Headline": "බිංගිරියේ පුපුරණ ද්‍රව්‍ය සිද්ධියේ විමර්ශන සී.අයි.ඩීයට",
       "News Content": "බිංගිරිය - විලත්තව ප්‍රදේශයේ දී පොලිස් භාරයට ගනු ලැබූ පුපුරණ ද්‍රව්‍ය සහිත ලොරිය පිළිබඳ ඉදිරි විමර්ශන කටයුතු අපරාධ පරීක්ෂණ දෙපාර්තමේන්තුවට භාර දී තිබෙනවා.\nප්‍රදේශය භාර උසස් පොලිස් නිලධාරියෙකු සඳහන් කළේ ඊයේ (24) මෙම විමර්ශන කටයුතු අපරාධ පරීක්ෂණ දෙපාර්තමේන්තුවට භාර දුන් බව යි.\nපෙරේදා රාත්‍රියේ විලත්තව ප්‍රදේශයේ මාර්ග බාධක රාජකාරීයේ යෙදී සිටි නිලධාරින් සැකකටයුතු ලොරි රථයක් පරීක්ෂා කර තිබුණා.\nඑහි සූක්ෂ්ම ලෙස සඟවා තිබූ පුපුරණ ද්‍රව්‍ය අඩංගු බට 89ක්, අඩි 80ක දිගින් යුතු සේවා නූල් 21ක්, ඩෙටනේටර් 100ය බැගින් අසුරන ලද පෙට්ටි 9ක් සොයාගත් අතර සිද්ධියට සම්බන්ධ පුද්ගලයින් දෙදෙනෙකු ද අත්අඩංගුවට ගනු ලැබුවා.\nඔවුන් අවුරුදු 33 සහ 44 යන වයස්වල පසුවන මන්නාරම ප්‍රදේශයේ පදිංචිකරුවන්.\nසැකකරුවන් විසින් මෙම පුපුරණ ද්‍රව්‍ය තොගය කුරුණෑගල ප්‍රදේශයේ සිට ධීවර කටයුත්තක් සඳහා රැගෙන ආ බවටත්, කොළඹ ප්‍රදේශයට ලොරි රථයෙන් ප්‍රවාහනය කරමින් සිටි බවටත් ප්‍රකාශ කර තිබුණා.",
       "URL": "https://www.hirunews.lk/325817/බිංගිරියේ-පුපුරණ-ද්‍රව්‍ය-සිද්ධියේ-විමර්ශන-සී-අයි-ඩීයට",
       "Category": "Local News",
       "Parent URL": "https://www.hirunews.lk/local-news.php?pageID=581"
}