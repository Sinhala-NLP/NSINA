{
       "Source": "hirunews",
       "Timestamp": "Monday, 22 April 2019 - 7:30",
       "Headline": "මාළඹේ - මිහිඳු මාවතේදී සැකකටයුතු මෝටර් රථයක් පොලිස් භාරයට - ප්‍රහාරවලට සම්බන්ධ සැකකරුවන් නවාතැන් ගෙන සිටි, නිවසක් පානදුරින් හමුවේ",
       "News Content": "මාළඹේ - මිහිඳු මාවතේදී සැකකටයුතු මෝටර් රථයක් පොලිස් භාරයට - ප්‍රහාරවලට සම්බන්ධ සැකකරුවන් නවාතැන් ගෙන සිටි, නිවසක් පානදුරින් හමුවේ\nකොළඹ නගරය තුළ බෝම්බ පිපිරීම්වලට අදාළ සැකකරුවන් කොළඹ නගරයට රැගෙන එන ලද බවට සැක කෙරෙන වෑන් රථයක්, එහි රියදුරු ද සමඟ වැල්ලවත්ත පොලිස් ස්ථානයේ නිලධාරීන් අත්අඩංගුවට ගෙන තිබෙනවා.\nපොලිස් මාධ්‍ය ප්‍රකාශක කාර්යාලය සදහන් කළේ ඊයේ (21) පස්වරුවේ මෙම වෑන් රථය අත්අඩංගුවට ගනු ලැබූවේ වැල්ලවත්ත - රාමක්‍රිෂ්ණන් මාර්ගයේ ගමන් කරමින් තිබියදියි.\nඑමෙන්ම පිපිරීම්වලට සම්බන්ධ සැකකරුවන් කිහිප දෙනෙකු තාවකාලිකව නැවතී සිටි බවට සැක කෙරෙන පානදුර - උතුර පොලිස් වසමේ සරික්කමුල්ල ප්‍රදේශයේ නිවසක් ද ඊයේ සොයා ගනු ලැබුවා.\nමාළඹේ - මිහිඳු මාවතේදී සැකකටයුතු මෝටර් රථයක් පරීක්ෂා කිරීමෙන් පසුව ඊයේ (21) සිය භාරයට ගත් බවයි අතුරුගිරිය පොලීසිය සඳහන් කළේ.\nමේ අතර කටුනායක ගුවන් තොටුපල අවට විශේෂ මෙහෙයුමක් ඊයේ රාත්‍රීයේ සිදු කෙරුණා.\nඑහිදි ගුවන් තොටුපලට පිවිසෙන ආඩිඅම්බලම මාර්ගයේ තිබී හමුවූ අඩි 6ක් පමණ දිගින් යුත් පයිප්ප බටයක සකස් කර තිබු බෝම්බයක් නිෂ්ක්‍රීය කිරිමට ගුවන් හමුදාව කටයුතු කළ බව ගුවන් හමුදා මාධ්‍ය ප්‍රකාශක ගෲප් කපිතාන් ගිහාන් සෙනෙවිරත්න ප්‍රකාශ කළා.",
       "URL": "https://www.hirunews.lk/214923/මාළඹේ-මිහිඳු-මාවතේදී-සැකකටයුතු-මෝටර්-රථයක්-පොලිස්-භාරයට-ප්‍රහාරවලට-සම්බන්ධ-සැකකරුවන්-නවාතැන්-ගෙන-සිටි-නිවසක්-පානදුරින්-හමුවේ",
       "Category": "Local News",
       "Parent URL": "https://www.hirunews.lk/local-news.php?pageID=3391"
}