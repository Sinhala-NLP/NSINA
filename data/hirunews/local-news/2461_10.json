{
       "Source": "hirunews",
       "Timestamp": "Friday, 11 September 2020 - 18:36",
       "Headline": "කැකිරාව බමුණුගම ප්‍රදේශයේදී වන අලියෙකු විදුලි සැර වැදීමෙන් මරුට (ඡායාරූප)",
       "News Content": "කැකිරාව බමුණුගම ප්‍රදේශයේදී අනවසර පෞද්ගලික විදුලි වැටක විදුලි සැර වැදීමෙන් වන අලියකු මියගොස් තිබෙනවා.\nඑලෙස මරණයට පත්වී ඇත්තේ උස අඩි 08ක් පමණ වන වයස අවුරුදු 25ක අලියෙකු බවයි වාර්තා වන්නේ.\nඑම ප්‍රදේශයේ පදිංචි පුද්ගලයකු සිය වගා බිම වටා ඉදිකර තිබූ අනවසර පෞද්ගලික විදුලි වැටකට අමතර උපකරණ සම්බන්ධ කර අධිවිදුලි ධාරිතා සැපයීමට    කටයුතු කර ඇති බව සිදුකරන ලද මූලික විමර්ශණවලදී අණාවරණය වී තිබෙනවා\nඑම විදුලි සැර වැදීමෙන් එම අලියා මිය ගොස් ඇති බවයි අද (11) දහවල් පැවති පශ්චාත් මරණ පරීක්ෂණයේදී පශු වෛද්‍යවරයා තහවුරු කර ඇත්තේ.\nවන අලියාගේ ඝාතනය සම්බන්ධයෙන් අදාළ වගාබිමේ හිමිකරු වනජීවී නිලධාරීන් විසින් අත්අඩංගුවට ගෙන ඇති අතර ඔහු වගා බිම වටා ඉදිකර තිබූ අනවසර විදුලි වැටට සවිකර තිබූ උපකරණ ද වනජීවි නිලධාරින් සිය භාරයට ගෙන තිබෙනවා.\nසැකකරු සහ නඩු භාණ්ඩ කැකිරාව මහේස්ත්‍රාත් අධිකරණය වෙත ඉදිරිපත් කිරීමට නියමිතයි.\nසිද්ධිය සම්බන්ධයෙන් රිටිගල වනසත්ව අඩවි කාර්යාලය මගින් වැඩිදුර විමර්ශණ සිදුකරනවා.",
       "URL": "https://www.hirunews.lk/249984/කැකිරාව-බමුණුගම-ප්‍රදේශයේදී-වන-අලියෙකු-විදුලි-සැර-වැදීමෙන්-මරුට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2461"
}