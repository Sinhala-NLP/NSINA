{
       "Source": "hirunews",
       "Timestamp": "Sunday, 18 June 2023 - 16:59",
       "Headline": "හෘද රෝගීන්ගෙන් වැඩි පිරිසක් තරුණ ප්‍රජාව",
       "News Content": "හෘද රෝග යනු අද වන විට සමාජය ගිලගෙන ඇති තවත් භයානක රෝගයක්.\nමිනිසෙකුට හෘද රෝගයක් ඇති වීම සදහා බලපාන ප්‍රධාන සාධක විවිධ අවස්ථාවලදී පෙන්වා දී තිබුණත් මේ වන විට වෛද්‍යවරුන් පෙන්වා දෙන්නේ අපිරිසිදු වාතයද හෘද රෝග ඇති වීමට ප්‍රධාන වශයෙන් බලපාන බවයි.\nමිනිස් ශරීරයේ විවිධ කොටස්වලට ජීවත් වීම සදහා අවශ්‍ය කරන ආහාරත්,ඔක්සිජන් වායුවත් විවිධ කොටස් වෙත ගෙන යනු ලබන්නේ රුධිරය මගින්.\nසිරුරේ ඇති මෙම කොටස් වෙත රුධිරය පොම්ප කරනු ලබන්නේ හෘදයෙන්.\nවැඩුණු මිනිසෙකුගේ හෘදය ග්‍රෑම් 300ක් පමණ වන අතර ඊට අදාළ සියලුම රෝග පොදුවේ හෘද රෝග ලෙස හදුන්වනු ලබනවා.\nහෘද රෝග ඇති වීම සදහා ප්‍රධාන වශයෙන් අධි රුධිර පීඩනය, දියවැඩියාව, මේද අනුපාතය, ස්ථූලතාවය, දුම්පානය කිරීම, මානසික ආතතිය, කායික වර්ධනය,මෙන්ම ජන්ම ප්‍රවේණිය වැනි සාධක බලපානවා.\nඑම සාධක එකක් හෝ ඊට වැඩියෙන් පවතීනම් හෘදයාබාධයකට ගොදුරුවීමේ අවධානමක් පවතින බවයි වෛද්‍යවරුන් පෙන්වා දෙන්නේ.\nකෙසේ වෙතත් මේ වන විට දිනෙන් දින වායු දූෂණය ඉහළ යාමත් මෙරට හෘද රෝගීන් ප්‍රමාණය ඉහළ යාම සදහා හේතු වී තිබෙනවා.",
       "URL": "https://www.hirunews.lk/338326/හෘද-රෝගීන්ගෙන්-වැඩි-පිරිසක්-තරුණ-ප්‍රජාව",
       "Category": "Local News",
       "Parent URL": "https://www.hirunews.lk/local-news.php?pageID=257"
}