{
       "Source": "hirunews",
       "Timestamp": "Wednesday, 20 September 2017 - 18:46",
       "Headline": "පොලිස් වෙඩි තැබීමකින් සැකකරුවෙකුට තුවාල",
       "News Content": "ගිරිබාව බතලවැව ප්‍රදේශයේදී ගංජා ජාවාරමේ නිරත පුද්ගලයෙකු පරීක්ෂා කිරීමට යාමේදී පොලිසිය සහ ජාවාරම්කරුවන් අතර ගැටුමක් සිදුව තිබෙනවා.\nනිකවැරටිය කොට්ඨාශ දුෂණ මර්දන ඒකකයේ නිලධාරීන්ට ලැබුනු තොරතුරකට අනුවයි අද පස්වරු 1.30 ට පමණ වැටලීම සිදුකර ඇත්තේ.\nඑහිදී සැකකරු පරීක්ෂා කිරීමට යාමේදී ඊට විරෝධය පළ කර සැකකරු සහ ඔහුගේ පුත්‍රයා පොලිසියට අතින් පයින් සහ පොලුවලින් පහරදී තිබෙනවා.\nඑහිදී පොලිස් නිලධාරීන් කළ වෙඩි තැබීමෙන් සැකකරුගේ පාදයට තුවාල සිදුව ඇති බවයි පොලිසිය සඳහන් කළේ.\nසැකකරු ගල්ගමුව රෝහලට ඇතුලත් කර තිබෙනවා.\nමෙහිදී වැටලීමට ගිය උප පොලිස් පරීක්ෂකවරයෙක් සහ පොලිස් කොස්තාපල්වරයෙක් තුවාල ලබා ගල්ගමුව රෝහලේ ප්‍රතිකාර ලබනවා.\nසිද්ධිය පිළිබඳ නිකවැරටිය කොට්ඨාශය භාර පොලිස් අධිකාරීවරයාගේ අධීක්ෂණය යටතේ වැඩිදුර විමර්ශන සිදුකරන බවයි පොලිසිය නිවේදනය කළේ.",
       "URL": "https://www.hirunews.lk/171404/පොලිස්-වෙඩි-තැබීමකින්-සැකකරුවෙකුට-තුවාල",
       "Category": "Local News",
       "Parent URL": "https://www.hirunews.lk/local-news.php?pageID=4312"
}