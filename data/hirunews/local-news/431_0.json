{
       "Source": "hirunews",
       "Timestamp": "Thursday, 06 April 2023 - 12:55",
       "Headline": "අධිපතිගේ ප්‍රකාශය පටලාගත් අයට මහබැංකුවෙන් පැහැදිලි කිරීමක්",
       "News Content": "ශ්‍රී ලංකා මහබැංකුව නිවේදනයක් නිකුත් කරමින් සඳහන් කළේ මෙරට ආර්ථිකය සම්බන්ධයෙන් මහබැංකු අධිපති ආචාර්ය නන්දලාල් වීරසිංහ පසුගියදා සිදුකළ ප්‍රකාශයක් වැරදි ලෙස අර්ථ කථනය කර ඇති බවයි.\nඉදිරි කාල පරිච්ඡේදය තුලදී ශ්‍රී ලංකා ආර්ථිකය දැනට පවතින තත්ත්වයටත් වඩා දුෂ්කර වනු ඇතැයි අපේක්ෂා කරන බව මහබැංකු අධිපතිවරයා ප්‍රකාශ කර ඇතැයි ඇතැම් වාර්තා සඳහන් කර තිබුණා.\nකෙසේ වෙතත්, මහබැංකුවේ සන්නිවේදන දෙපාර්තමේන්තුව නිවේදනයක් නිකුත් කරමින් කියා සිටියේ මහබැංකු අධිපතිවරයා එවැන්නක් ප්‍රකාශ නොකළ බවයි.\nපසුගිය වසරේ ඇති වූ සමාජ ආර්ථික අර්බුද වලට සාපේක්ෂව රජය සහ මහබැංකුව ක්‍රියාත්මක කළ ප්‍රතිපත්තිමය ක්‍රියාමාර්ගය හේතුවෙන් ආර්ථික තත්ත්වයේ ස්ථායිතාවයක් ඇතිව තිබෙන බවයි ඔවුන් නිකුත් කළ නිවේදනයේ දැක්වෙන්නේ.\nකෙසේ වෙතත්, අපේක්ෂිත ආර්ථික ගැලපුම් වැඩසටහනේ යම් ප්‍රමාදයක් ඇතිවුවහොත් ඉදිරි ආර්ථික දැක්ම දුර්වල වන අතර, එමගින් ආර්ථිකය යථා තත්ත්වයට පත්වීම අවදානමකට ලක්වී ඇති බව මහබැංකු අධිපතිවරයා ප්‍රකාශ කළ බව මහබැංකු සන්නිවේදන දෙපාර්තමේන්තුව තවදුරටත් සඳහන් කළා.",
       "URL": "https://www.hirunews.lk/331831/අධිපතිගේ-ප්‍රකාශය-පටලාගත්-අයට-මහබැංකුවෙන්-පැහැදිලි-කිරීමක්",
       "Category": "Local News",
       "Parent URL": "https://www.hirunews.lk/local-news.php?pageID=431"
}