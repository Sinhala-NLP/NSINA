{
       "Source": "hirunews",
       "Timestamp": "Tuesday, 08 November 2016 - 16:13",
       "Headline": "ජනාධිපති කාර්යාලය අසළ ඊයේ ඇතිවූ කළහකාරී තත්ත්වය සැළසුම් සහගත කුමන්ත්‍රණයක් - රජය කියයි",
       "News Content": "ආබාධිත රණවිරුවන්ට ඊයේ එල්ලවූ ජල සහ කඳුලූ ගෑස් ප්‍රහාර සම්බන්ධයෙන් අද පැවති මාධ්‍ය හමු කිහිපයකදීම අදහස් පළ වුණා.\nජාතික නිදහස් පෙරමුණ කැඳවා තිබූ මාධ්‍ය හමුවකට  එක්වූ එහි නායක පාර්ලිමේන්තු මන්ත්‍රී විමල් වීරවංශ කියා සිටියේ පොලීසිය උතුරට සහ දකුණට වෙනස් අයුරින් බලය යොදවන බවයි.\nඒකාබද්ධ විපක්ෂය අද කැඳවා තිබූ මාධ්‍ය හමුවකට එක්වූ හිටපු අමාත්‍ය මහාචාර්ය ජී.එල්. පීරිස් ද ඊයේ එල්ලවූ මෙම ප්‍රහාරය සම්බන්ධයෙන් ආණ්ඩුවට චෝදනා කළා.\nමේ අතර ආබාධිත රණවිරුවන්ට එරෙහිව පොලීසිය ජල සහ කඳුළු ගෑස්වලට අමතරව රබර් උණ්ඩද භාවිතා කර ඇති බව මව්බිම වෙනුවෙන් රණවිරුවෝ සංවිධානය ප්‍රකාශ කළා.\nඅද පස්වරුවේ කොළඹ පැවති මාධ්‍ය හමුවකට එක්වෙමින් එම සංවිධානයේ කැඳවුම්කරු විශ්‍රාමික මේජර් අජිත් ප්‍රසන්න මේ බව කියා සිටියා.\nකෙසේ වෙතත් ආබාධිත විශ්‍රාමික රණවිරුවන්ගේ ඉල්ලීම් ලබාදීමට කටයුතු කර තිබියදී ඊයේ ජනාධිපති කාර්යාල පරිශ්‍රය සහ ඒ අසළ ඇතිවූ කළහකාරී තත්ත්වය රජය අපහසුතාවට පත් කිරීමේ සැළසුම් සහගත කුමන්ත්‍රණයක් බව ජනාධිපති මාධ්‍ය අංශය නිවේදනය කළා.\nරජය සහ රණවිරුවන් අතර, බරපතල බෙදීමක් ඇති කිරීමටද එමඟින් උත්සාහ කළ බවයි අදාළ නිවේදනයේ දැක්වෙන්නේ.\nජනාධිපති කාර්යාලය අසළට පැමිණි ආබාධිත රණවිරුවන් තමන් මෙහෙයවූයේ කවුදැයි නොදැන සිටි බවත්, ගැටළුව විසඳීමට පියවර ගෙන තිබියදීත් මෙවැනි තත්ත්වයක් ඇතිවීම තුළින් එය හුදෙක් ආණ්ඩු විරෝධී කණ්ඩායමක උත්සාහයක් වන බවත්, රජයේ අදහසයි.\nවිෂයභාර අමාත්‍යවරයා ලෙස ජනාධිපතිවරයා මෙම ඉල්ලීම් ලබාදීමට මීට මාස හතරකට පෙර අමාත්‍ය මණ්ඩල සන්දේශයක් ඉදිරිපත් කර තිබූ අතර මහා භාණ්ඩාගාරයේ තීරණය ලබාගෙන එය ආරක්ෂක අමාත්‍යාංශයට දැනුම්දී තිබූ බවද අදාළ නිවේදනයේ සඳහන් වනවා.\nඒ අනුව දීර්ඝ කාලයක සිට රජයට එරෙහි දේශපාලන සංවිධානවල භික්ෂූන් වහන්සේලා කිහිපදෙනෙකු සහ පිටස්තර පිරිසකගේ මැදිහත්වීම මත ඇති කළ මෙම කළහකාරී සිදුවීම දේශපාලන අවශ්‍යතාවක් බවයි එහි දැක්වෙන්නේ.\nජනාධිපති කාර්යාලය ඉදිරිපිට උද්ඝෝෂණය සිදුකළ අවස්ථාවේ එහි විදෙස් නියෝජිතයන් පිරිසක් විශේෂ සාකච්ඡාවක නිරතව සිටි බවත්, එම නිසා කාර්යාල පරිශ්‍රයට බලහත්කාරයෙන් ඇතුලූවීමට කළ උත්සාහ පාලනය කළ බවත් රජය ප්‍රකාශ කරනවා.\nවිශ්‍රාමික රණවිරුවන්ගේ ඉල්ලීම් මුල් කරගනිමින් රජය අපහසුතාවට පත්වන ආකාරයේ ගැටුමක් නිර්මාණය කිරීමට කුමන්ත්‍රණකාරීන් පිරිසකට අවශ්‍යව තිබුණත් එය පොලිසීය සහ ආරක්ෂක අංශ අවබෝධ කරගෙන තිබුණු බවයි අදාළ නිවේදනයේ වැඩිදුරටත් සඳහන් වන්නේ.",
       "URL": "https://www.hirunews.lk/147115/ජනාධිපති-කාර්යාලය-අසළ-ඊයේ-ඇතිවූ-කළහකාරී-තත්ත්වය-සැළසුම්-සහගත-කුමන්ත්‍රණයක්-රජය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4803"
}