{
       "Source": "hirunews",
       "Timestamp": "Saturday, 10 September 2022 - 19:29",
       "Headline": "ගල් අගුරු සැපයුම අවුලක",
       "News Content": "පසුගියදා රජයේ ප්‍රසම්පාදන කටයුතු අනුගමනය කරමින් ටෙන්ඩර් ක්‍රමය මගින් ගල් අඟුරු ලබා ගැනීම සඳහා තෝරා ගන්නා ලද අවම ලන්සුව ලබාදුන් සැපයුම්කරු, ඔවුන්ට එල්ල කර ඇති චෝදනා නීත්‍යානුකූලව නිරාකරණය කරනතුරු සැපයුම් සිදුකළ නොහැකි බව දැනුම්දී තිබෙනවා.\nවිදුලිබල හා බලශක්ති අමාත්‍ය කංචන විජේසේකර සිය ෆේස්බුක් සමාජ මාධ්‍ය මගින් පණිවුඩයක් නිකුත් කරමින් මේ බව ප්‍රකාශ කළා.\nලක් විජය බලාගාරයට අවශ්‍ය ගල් අඟුරු කඩිනමින් ලබා ගැනීමට සහ ගල් අඟුරු සැපයුම්කරුවන්ට එල්ල වී ඇති මෙම චෝදනා සම්බන්ධයෙන් සාකච්ඡාවක් ලංකා ගල් අඟුරු සමාගමේ නිලධාරින් සහ තෝරාගත් සැපයුම්කරුවන් සමග විදුලිබල හා බලශක්ති අමාත්‍යවරයා විසින් ඊයේ පවත්වා තිබෙනවා.\nඒ අනුව, එහිදී එම චෝදනා නිත්‍යානුකුළව නිරාකරණය කිරීමට සහ ගල් අඟුරු ප්‍රසම්පාදනය කිරීමේ විකල්ප යෝජනා සම්බන්ධයෙන් සාකච්ඡා කළ බවයි විදුලිබල හා බලශක්ති අමාත්‍ය කංචන විජේසේකර සඳහන් කළේ.\nලංකා ගල් අඟුරු මෙටි්‍රක් ටොන් ලක්ෂ 45 ක් මිලදී ගැනීම සඳහා ඉදිරිපත් කළ ටෙන්ඩරයට අනුව අවම ලන්සුව ඉදිරිපත් කළ ඩුබායි හි බ්ලැක්සෑන්ඩ් කොමඩිටීස් සමාගමට එය පසුගිය 25 වනදා පිරිනමනු ලැබුවා.\nඒ ටොන් එකක් ඇමෙරිකානු ඩොලර් 328 යි ශත 22 ක පාදක මිලකටයි.\nඑසේම ඔවුන් පොලී රහිතව මාස 6 ක කාලයක් ගල් අගුරු සඳහා මුදල් ගෙවීමේ අවස්ථාවද ශ්‍රී ලංකාවට ලබාදී තිබෙනවා.\nකෙසේ වෙතත්, මේ සම්බන්ධයෙන් ඇතැම් පාර්ශව මෙන්ම ටෙන්ඩරය ලබාගැනීම සඳහා ඉදිරිපත් වූ පාර්ශව ද නීතිමය ක්‍රියාමාර්ග ආරම්භ කර තිබීම හේතුවෙන් ටෙන්ඩරය ලබාගත් සමාගම මේ වනවිට ගල් අඟුරු සැපයීම සම්බන්ධයෙන් ගැටලුකාරි තත්ත්වයකට මුහුණදී ඇති බව සඳහන්.\nඒ අනුව, ඔවුන් ගල් අඟුරු සැපයීම සඳහා අදාළ ගැටලු නීත්‍යානුකුලව නිරාකරණය කර දෙන ලෙසයි ඉල්ලා ඇත්තේ.\nමේ අතර, ගල් අඟුරු ප්‍රසම්පාදන ටෙන්ඩරය සම්බන්ධයෙන් එල්ල වන චෝදනා පිළිබඳව විගණකාධිපතිවරයා විසින් විමර්ශනයක් ආරම්භ ඇති බව රජයේ මුදල් පිළිබඳ කාරක සභාවේ සභාපති ආචාර්ය හර්ෂ ද සිල්වා පසුගියදා ප්‍රකාශ කළා.\nඑලෙස විමර්ශනයක් සිදුකරන ලෙස මුදල් කාරක සභාවෙන් ඉල්ලා සිටියේ විෂය භාර අමාත්‍ය කංචන විජේසේකරයි.\nඒ අනුව, අදාළ කරුණ සම්බන්ධයෙන් දැනටමත් විමර්ශනයක් ආරම්භ කර ඇති බවත්, එහි වාර්තාව සති දෙකක් ඇතුළත ලබාදීමට හැකියාව පවතින බවත් විගණකාධිපතිවරයා සඳහන් කළ බවයි ආචාර්ය හර්ෂ ද සිල්වා ට්වීටර් පණිවුඩයක් නිකුත් කරමින් කියා සිටියේ.\nකෙසේ වෙතත් තෝරා ගත් සැපයුම්කරු ගල් අඟුරු සැපයීම සිදුකළහොත් ඔක්තෝම්බර් 10 වනදා වනවිට මෙරටට ගල් අගුරු ගෙන්වා ගැනීමේ හැකියාව පවතින බවයි ලංකා ගල් අගුරු සමාගම සඳහන් කළේ. මෙරට අවශ්‍යතාවය සඳහා ගල් අගුරු පවතින්නේ ඔක්තෝම්බර් 20 වනදා දක්වා පමණයි.\nඑහෙත්, යම් හෙයකින් තෝරා ගත් සැපයුම්කරු ගල් අඟුරු සැපයීම සිදුනොකළහොත් එය මෙරට විදුලි උත්පාදනයට ද බලපෑම් එල්ල කරනවා.\nඒ සම්බන්ධයෙන් හිරු ප්‍රවෘත්ති අංශය සිදුකළ විමසීමකදී ශ්‍රී ලංකා මහජන උපයෝගිතා කොමිෂන් සභාවේ සභාපති ජනක රත්නායක කියා සිටියේගල් අගුරු ලබා ගැනීමට ඊට අදාළ පාර්ශව මැදිහත්ව නිසියාකාරව කටයුතු කළ යුතු බවයි.",
       "URL": "https://www.hirunews.lk/315081/ගල්-අගුරු-සැපයුම-අවුලක",
       "Category": "Local News",
       "Parent URL": "https://www.hirunews.lk/local-news.php?pageID=877"
}