{
       "Source": "hirunews",
       "Timestamp": "Sunday, 04 April 2021 - 19:59",
       "Headline": "මෙරට සමස්ත ආසාදිතයන් 93,392 දක්වා ඉහළට (වීඩියෝ)",
       "News Content": "අද දිනයේ නව ආසාදිතයන් 97 දෙනෙකු හඳුනාගැනීමත් සමඟ මෙරට සමස්ත ආසාදිතයන් 93,392 දක්වා ඉහළ ගියා. එසේම 187 දෙනෙකු සුවය ලබා පිටව යාමත් සමඟ මෙරට සුවය ලැබූ සමස්ත රෝගීන් සංඛ්‍යාව 90,208 ක් දක්වා ඉහළ ගියා. ඒ අනුව තවදුරටත් රෝහල්ගතව ප්‍රතිකාර ලබන්නේ ආසාදිතයන් 2,506 ක් පමණයි.\nඑමෙන්ම නව මරණ දෙකක් අද දිනයේ වාර්තාවීමත් සමඟ මෙරට සමස්ත මරණ සංඛ්‍යාව 581 ක් දක්වා ඉහළ ගියා.\nමේ අතර උත්සව සමයේ කොළඹ දිස්ත්‍රික්කයෙන් බැහැරවන පුද්ගලයින්ට කොරෝනා පරීක්ෂණ සිදුකිරීමට මෙතෙක් තීරණය කර නොමැති බව වසංගත රෝග විද්‍යා අංශයේ ප්‍රධාන වසංගත රෝග විද්‍යාඥ විශේෂඥ වෛද්‍ය සුදත් සමරවීර ප්‍රකාශ කළා.\nඖෂධ නිෂ්පාදන, සැපයුම් හා නියාමන රාජ්‍ය අමාත්‍ය මහාචාර්ය චන්න ජයසුමන මීට පෙර ප්‍රකාශ කළේ උත්සව සමයේ කොළඹින් බැහැරවන පුද්ගලයින්ට කොරෝනා පරීක්ෂණ සිදුකරන බවයි.\nමේ අතර ඉන්දියාවේ නිෂ්පාදිත ඔක්ස්ෆර්ඩ් ඇස්ට්‍රාසෙනෙකා එන්නත කිසිදු රටකට ලබාදීමට මේ වනතෙක් තහනමක් පනවා නොමැති බව එරට විදේශ කටයුතු අමාත්‍යාංශය ප්‍රකාශ කර තිබෙනවා.\nඉන්දියාවේ ආසාදිතයන් සංඛ්‍යාව ඉහළ යෑමත් සමඟ අනෙකුත් රටවලට ඔක්ස්ෆර්ඩ් ඇස්ට්‍රාසෙනෙකා එන්නත ලබාදීම සම්බන්ධයෙන් ගැටළු සහගත තත්වයක් මතුව ඇති බවට පළවන මාධ්‍ය වාර්තා සම්බන්ධයෙන් අදහස් දක්වමිනුයි ඔවුන් මේ බව ප්‍රකාශ කර ඇත්තේ.\nඑමෙන්ම බොලිවුඩ් සුපිරි නළු ආක්ෂේ කුමාර්ට කොරෝනා වෛරසය ආසාදනය වී තිබෙනවා. ට්වීටර් පණිවුඩයක් නිකුත් කරමින් ආක්ෂේ කුමාර් සඳහන් කළේ කොරෝනා වෛරසය ආසාදනය වූ තමන් නිවස තුළ ස්වයං නිරෝධායනයේ පසුවන බවයි.",
       "URL": "https://www.hirunews.lk/267504/මෙරට-සමස්ත-ආසාදිතයන්-93392-දක්වා-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2041"
}