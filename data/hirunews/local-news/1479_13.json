{
       "Source": "hirunews",
       "Timestamp": "Tuesday, 21 December 2021 - 13:21",
       "Headline": "යළි ගෑස් බෙදා හැරීම ප්‍රමාද වෙයි (වීඩියෝ)",
       "News Content": "නව සංයුතිය ඇතුළත් කර ස්ටිකරය ඇල වූ ගෘහස්ත ගෑස් සිලින්ඩර් වෙළදපොළට නිකුත් කිරිමේ ප්‍රමාදයක් පවතින බව පාරිභෝගික කටයුතු අධිකාරිය පවසනවා.\nඒ, ගෑස් ආශ්‍රිත පිපිරීම් සම්බන්ධයෙන් සොයා බලන ජනාධිපති කමිටුවේ නව නිර්දේශ ඇතුළත් කොට අදාළ ගෑස් සිලින්ඩර් වෙළදපොළට නිකුත් කිරීමට ගත් තීරණයත් සමඟයි.\nඊයේ දිනයේදී එම කමිටුවේ වාර්තාව ජනාධිපති ගෝඨාභය රාජපක්ෂ වෙත භාරදීමට පියවර ගැනුණා.\nඒ අනුව එහි ඇතුළත් නිර්දේශ ගැසට් කර නව ගෘහස්ථ ගෑස් සිලින්ඩර් බෙදා හැරීමේ කටයුතු ආරම්භ කිරීමට නියමිත යි.\nපාරිභෝගික ආරක්ෂණ අමාත්‍යාංශය පසුගිය දා පාරිභෝගික කටයුතු අධිකාරියට උපදෙස් දෙනු ලැබුවේ අධිකරණය විසින් ලබාදුන් නියෝගයට අනුව ගෑස් බෙදා හරින ලෙස අදාළ සමාගම් වෙත දැනුම් දෙන ලෙසයි.\nඒ අනුව ගෑස් සමාගම් විසින් සංයුතිය ඇතුළත් ස්ටිකරය ඇල වූ ගෑස් සිලින්ඩර් වෙළදපොළට නිකුත් කර තිබුණා.\nකෙසේ වෙතත් අධිකරණය විසින් ලබාදුන් නියෝගවලට අනුව එම ස්ටිකරයෙහි ගෑස් සංයුතිය නො තිබූ බවටයි හිරු ප්‍රවෘත්ති අංශය සිදු කළ සොයා බැලීමක දී අනාවරණ වූයේ.\nගෑස් සමාගම් වෙත උපදෙස් ලබා දී තිබුණේ ප්‍රොපේන් සියයට 30ක් සහ බියුටේන් සියයට 70ක් ලෙස දක්වමින් ගෑස් බෙදා හැරීම සිදු කරන ලෙසට යි.\nකෙසේ වෙතත්, ප්‍රදේශ කිහිපයක හිරු වාර්තාකරුවන් සඳහන් කළේ ගෑස් නොමැතිවීම හේතුවෙන් ගෑස් අලෙවිසැල් වසා දමා ඇති බවයි.",
       "URL": "https://www.hirunews.lk/291709/යළි-ගෑස්-බෙදා-හැරීම-ප්‍රමාද-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1479"
}