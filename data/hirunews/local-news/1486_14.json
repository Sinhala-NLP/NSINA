{
       "Source": "hirunews",
       "Timestamp": "Friday, 17 December 2021 - 23:01",
       "Headline": "වසර 17කට පෙර කළ ඝාතනයකට හම්බන්තොට මහාධිකරණයෙන් පුද්ගලයෙකුට මරණ දඬුවම",
       "News Content": "වසර 17කට පෙර හම්බන්තොටදී සිය 18 හැවිරිදි බිරිද නිවස තුළදී භූමි තෙල් දමා ගිණි තබා ඝාතනය කිරීමේ වරදට වරද කරු වූ 43 හැවිරිදි පස් දරු පියෙකුට හම්බන්තොට මහාධිකරණය අද (17)  මරණීය දණ්ඩණය නියම කරනු ලැබුවා.\nමෙලෙස මරණීය දණ්ඩණය නියම කෙරුණේ හම්බන්තොට සිරිබෝපුර පදිංචි 43 හැවිරිදි තුවාන් අනුෂ් යූනුෂ් නැමති පස් දරු පියෙකුටයි.\nචුදිත පවුල් ආරවුලක් මත 2004.04.08 වන දින හම්බන්තොට පිහිටි නිවසේදී රාත්‍රි 9.30ට පමණ එක් දරු මවක වු 18 හැවිරිදි සිය බිරිදගේ සිරුරට භූමිතෙල් දමා ගිණි තබා ඝාතනය කිරීමට තැත්කර තිබෙනවා.\nඑහිදී ගිණි තැබීමෙන් බරපතළ තුවාල ලැබූ 18 හැවිරිදි කාන්තාව ප්‍රථිකාර සදහා හම්බන්තොට රෝහලටත් පසුව මාතර මහ රෝහලටත් ඇතුලත් කර ඇති අතර ඇයගේ තත්වය බරපතල වීම හේතුවෙන් වැඩිදුර ප්‍රථිකාර සදහා කොළඹ ජාතික රෝහලටත් ඇතුලත් කිරීමෙන් පසු තුවාලකාරිය 2004.04.11 වන දින මියගොස් තිබෙනවා.\nපසුව සිද්ධිය පිළිබදව කොළඹ ජාතික රෝහලේ රෝහල් පොලිසිය විසින් හම්බන්තොට පොලිසියට සිදුකල දැනුම් දීමකට අනුව මරණකාරිය විසින් සිදුකරන ලද ප්‍රකාශයට අනුව සිද්ධියට සැක පිට මියගිය කාන්තාවගේ සැමියා අත්අඩංගුවට ගෙන තිබෙනවා.\nඅත්අඩංගුවට පත් සැකකරුගෙන් සිදුකල මුලික ප්‍රශ්ණ කිරීමෙන් අනතුරුව චුදිත හම්බන්තොට මහේස්ත්‍රාත් අධිකරණයට ඉදිරිපත් කර පැවති මුලික නඩු විභාගයෙන් අනතුරුව චුදිතට එරෙහිව නිතිපති වරයා විසින් 2005.12.16 දින හම්බන්තොට මහාධිකරණය හමුවේ අධිචෝදනා බාර දෙන ලදි.\nඑහිදි පැවති දීර්ඝ නඩු විභාගයකින් පසු පැමිණිල්ල විසින් චුදිතට එරෙහිව නගා තිබූ චෝදනාව සාධාරණ සැකයෙන් ඔබ්බට ඔප්පු කිරීම හේතුවෙන් හම්බන්තොට මහාධිකරණ විනිසුරු රෂන්ත ගොඩවෙල මහතා චුදිතට මරණීය දණ්ඩණය නියම කෙරුණා",
       "URL": "https://www.hirunews.lk/291379/වසර-17කට-පෙර-කළ-ඝාතනයකට-හම්බන්තොට-මහාධිකරණයෙන්-පුද්ගලයෙකුට-මරණ-දඬුවම",
       "Category": "Local News",
       "Parent URL": "https://www.hirunews.lk/local-news.php?pageID=1486"
}