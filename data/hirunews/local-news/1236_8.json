{
       "Source": "hirunews",
       "Timestamp": "Monday, 11 April 2022 - 19:28",
       "Headline": "අර්බුදයෙන් ගොඩඒමට හැකි සෑම පියවරක්ම ගන්නා බව අගමැති කියයි (වීඩියෝ)",
       "News Content": "පවතින අර්බුදයෙන් ගොඩ ඒමට හැකි සෑම පියවරක්ම ගන්නා බව අග්‍රාමාත්‍ය මහින්ද රාජපක්ෂ පවසනවා.\nගෑස් ලබාගැනීමට පෝලිම්වල සිටින කාන්තාවන් ද ඇතුලු ජනතාවගේ මෙන්ම ඉන්ධන පෝලිම්වල සිටින ජනතාවගේ වෙහෙස හොඳින් වැටෙහන බව අග්‍රාමාත්‍ය මහින්ද රාජපක්ෂ පවසනවා.\nජාතිය අමතා විශේෂ ප්‍රකාශයක් සිදු කරමිනුයි අගමැතිවරයා මේබව කියාසිටියේ.\nපොහොර සහනාධාරය යළි ලබාදීමට තීරණය කර ඇතැයි ද අගමැතිවරයා කියාසිටියා. කාබනික වගාවකට යාම මෙය අවස්ථාව නොවන බවයි ඔහු පෙන්වා දුන්නේ.\nපවතින අර්බුදයෙන් රට ගොඩනැගීමට එක්වන ලෙසට පාර්ලිමේන්තුව නියෝජනය කරන සියලු පක්ෂවලට ආරාධනා කළ ද ඔවුන් නොපැමිණි බවයි අගමැතිවරයා පෙන්වා දෙන්නේ. එබැවින් පාලනයේ සිටින රජයට ලෙසට එම වගකීම භාරගෙන කටයුතු කරන බව ද ඔහු අවධාරණය කරනවා.\nසියලුදෙනාගේ වගකීම වන්නේ පක්ෂය පිළිබඳ සිතීම නොව එක්වී රට ගොඩගැනීම බව ඔහු කියාසිටියා. තිස් වසරක යුද්ධය නිමා කරනු ලැබුවේ ජනතාව මෙවැනි තත්වයකට පත් කිරීමට නොවන අතර අධිවේගී මාර්ග ඉදිකරනු ලැබුවේ ජනතාව පෝලිම්වල රස්තියාදු කිරීමට නොවන බවයි ඔහු කියාසිටියේ.\nජනතාව මහා මාර්ගවල විරෝධතාවල නිරතවන සෑම අවස්ථාවක ම රටට ඩොලර් ලැබීමට ඇති අවස්ථා අවහිර වන බව ද අගමැතිවරයා පෙන්වා දෙනවා.\nමහා ප්‍රතිසංස්කරණ සිදු කිරීමට පෙර ජාතියට අත්වී ඇති විනාශයෙන් බේරා ගැනීම සියලුදෙනාගේ වගකීම බවයි ඔහු පෙන්වා දෙන්නේ. සියලුදෙනා ඉවසිලිවන්තව ධෛර්යයෙන් කටයුතු කිරීම මේ මොහොතේ අත්‍යවශ්‍ය බව ද ඔහු ප්‍රකාශ කළා.\nතමා ඇතුලු පවුලේ සාමාජිකයන්ට මේවන විට එල්ලවන නින්දා අපහාස දරා ගැනීමට හැකියාවක් පැවතුනු ද රට වෙනුවෙන් රාජකාරීයේ යෙදෙන ත්‍රිවිධ හමුදාව පොලිසිය ඇතුලු ආරක්ෂක අංශවලට අපහාස හිරිහැර කිරීමෙන් වලකින ලෙසටයි අගමැතිවරයා ඉල්ලා සිටින්නේ.\nඅද සියලුදෙනා නිදහසේ මාර්ගවල ගමන් කරන්නේත් විරෝධතාවල නිරතවන්නේත් රණවිරුවන් ජීවිත පරිත්‍යාගයෙන් රටක් ඉතිරිකර තැබීම නිසා බව අගමැතිවරයා කියාසිටියා.",
       "URL": "https://www.hirunews.lk/301749/අර්බුදයෙන්-ගොඩඒමට-හැකි-සෑම-පියවරක්ම-ගන්නා-බව-අගමැති-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1236"
}