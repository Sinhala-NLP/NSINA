{
       "Source": "hirunews",
       "Timestamp": "Saturday, 15 October 2022 - 19:20",
       "Headline": "තොරතුරු යුද්ධය සහ අසමමිතික තර්ජන වලට මුහුණ දීමට සුදානම් - ආරක්‍ෂක ලේකම්",
       "News Content": "වර්තමානයේදී, ත්‍රිවිධ හමුදාව, ජාතිය ගොඩනැගීමේ කාර්යය සහ තිරසාර සංවර්ධන ඉලක්ක සාක්ෂාත් කර ගැනීම සඳහා සහය වෙමින් සිටින අතර, ප්‍රධාන වශයෙන් හමුදා ඉංජිනේරුවන් විසින් දැවැන්ත සංවර්ධන ව්‍යාපෘති ක්‍රියාත්මක කරමින් ජාතික මට්ටමේ ව්‍යාපෘති සඳහා සිය සම්පූර්ණ දායකත්වය ලබා දෙන බව ආරක්‍ෂක ලේකම් ජෙනරල් කමල් ගුණරත්න පවසනවා.\nඔහු මේ බව සඳහන් කලේ හමුදා ඉංජිනේරු හා තාක්‍ෂණ විද්‍යාලය විවෘත කිරීමේ උත්සවට එක්වෙමින්.\nශ්‍රී ලංකාව තුල තිරසාර සංවර්ධනයක් ළඟා කරගැනීම සඳහා සාමූහික ප්‍රයත්නයක් වෙත අප අවධානය යොමු කර ඇති හෙයින්, ත්‍රිවිධ හමුදාවේ ඉංජිනේරුවන් එක් වෘත්තීය ආයතනයක් යටතේ නිසි ලෙස සංවිධානය කිරීමටත්, ඔවුන්ට වෘත්තීය පිළිගැනීම සහ අවශ්‍ය දේ ලබාදෙමින් ඵලදායී ලෙස ජාතිය ගොඩනැගීම සඳහා ඔවුන්ගේ විශේෂඥතාව ලබාගැනීමටත් කාලය එළඹ ඇති බව ආරක්ෂක ලේකම්වරයා සඳහන් කළා,\nශ්‍රී ලංකාවේ ත්‍රිවිධ හමුදා සහ සිවිල් ඉංජිනේරු සංගම්වල ඉංජිනේරු වෘත්තිකයන් අතර විශිෂ්ඨත්වය ළඟා කරගැනීම සඳහා මෙවැනි ඒකාබද්ධ සහ සහයෝගී ප්‍රවේශයක් තිබීම පිළිබඳ අගය කළ ජෙනරල් ගුණරත්න රටේ ඉංජිනේරු ඉතිහාසයේ විශාල ඉදිරි පිම්මක් වන මේ සඳහා අත්වැල් බැඳගත් සියලුම පාර්ශ්වකරුවන් වෙත සිය කෘතඥතාව පළ කළා.\nහමුදාවට පමණක් සීමා නොවී රටේ යහපත සඳහා විවිධ ඉංජිනේරු විසඳුම් සංවර්ධනය කිරීමට ත්‍රිවිධ හමුදාවේ ඉංජිනේරු ප්‍රයත්නයන් ඒකාබද්ධ කිරීම සඳහා හමුදා ඉංජිනේරු හා තාක්‍ෂණ විද්‍යාලය දිරිගන්වන සුලු පරිසරයක් සඳහා පහසුකම් සපයනු ඇතැයි අපේක්‍ෂා කරන බව ආරක්‍ෂක ලේකම්වරයා මෙහිදී වැඩි දුරටත් සඳහන් කළා.\nතොරතුරු යුද්ධය සහ අසමමිතික තර්ජන ඇතුළු නවීන යුද්ධවලදී තර්ජන සහ අභියෝගවලට මුහුණ දීම සඳහා මෙම නව ඉංජිනේරු ක්ෂේත්‍ර හමුදා ඉංජිනේරු විද්‍යාවට ඇතුළත් කර ඇති බව හමුදා ඉංජිනේරු විද්‍යාවේ වැදගත්කමද මෙහිදී ආරක්‍ෂක ලේකම්වරයා අවධාරණය කළා.\nමෙම අවස්ථාවට ත්‍රිවිද හමුදාපතිවරුන් ඇතුළු ආරක්ෂක අංශ ප්‍රධානීන් පිරිසක් එක්ව සිටියා.",
       "URL": "https://www.hirunews.lk/317974/තොරතුරු-යුද්ධය-සහ-අසමමිතික-තර්ජන-වලට-මුහුණ-දීමට-සුදානම්-ආරක්‍ෂක-ලේකම්",
       "Category": "Local News",
       "Parent URL": "https://www.hirunews.lk/local-news.php?pageID=800"
}