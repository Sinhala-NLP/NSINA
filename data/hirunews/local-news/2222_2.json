{
       "Source": "hirunews",
       "Timestamp": "Sunday, 10 January 2021 - 7:59",
       "Headline": "ශ්‍රී ලංකාවේ වැඩිම කොරෝනා මරණ ප්‍රතිශතය අවුරුදු 61ත් 75ත් අතර",
       "News Content": "තවත් මරණ හතරක් ඊයේ දිනයේදී මෙරටින් වාර්තාවීමත් සමඟ සමස්ත කොරෝනා මරණ සංඛ්‍යාව 229 දක්වා ඉහළ ගියා.\nගල්කිස්ස ප්‍රදේශයේ පදිංචි 74 හැවිරිදි කාන්තාවක්, කාත්තන්කුඩි ප්‍රදේශයේ පදිංචි 64 හැවිරිදි පිරිමි පුද්ගලයෙක් සහ වැල්ලම්පිටිය ප්‍රදේශයේ පදිංචි 76 හැවිරිදි අයෙක් මෙලෙස කොරෝනා ආසාදනය වී ඇතිවූ රෝගී තත්වයන් හේතුවෙන් මියගොස් තිබෙනවා.\nමීට අමතරව රත්නපුර - ඕපනායක ප්‍රදේශයේ පදිංචි 58 හැවිරිදි අයෙකුද ඊයේ දිනයේදී කොරෝනා ආසාදනය වී ඇතිවූ රෝගී තත්වයක් හේතුවෙන් ජීවිතක්ෂයට පත්වූ බවයි රජයේ ප්‍රවෘත්ති දෙපාර්තමේන්තුව නිවේදනයක් නිකුත් කරමින් සඳහන් කළේ.\nදැනට සිදුව ඇති කොරෝනා මරණ 229 න් එකසිය හතලිස් දෙදෙනෙකුම පිරිමි පුද්ගලයන් වන අතර, මියගිය 83 දෙනෙකු කාන්තාවන්.\nඑම මරණවලින් ප්‍රතිශතයක් ලෙස වයස අවුරුදු 61 ත් 75 ත් අතර වයස් කාණ්ඩවල පසුවන්නන් සංඛ්‍යාව 36% ක් වන අතර, වයස අවුරුදු 76 ත් 90 අතර වයස් කාණ්ඩවල පසුවන්නන් 28% ක් බවයි වසංගත රෝග විද්‍යා අංශය සඳහන් කළේ.\nමේ අතර, ඊයේ දිනයේදී තවත් කොරෝනා ආසාදිතයන් 535 ක් වාර්තාවුණා.\nඉන් 18 දෙනෙකු බන්ධනාගාර ආශ්‍රිතව වාර්තාවන අතර, සෙසු ආසාදිතයන් 517 දෙනා පෑලියගොඩ කොරෝනා පොකුර ආශ්‍රිතව වාර්තා වනවා.\nඒ අනුව දිවුලපිටිය, පෑලියගොඩ සහ බන්ධනාගාර ආශ්‍රිතව වාර්තාවන කොරෝනා පොකුරද 44,082 දක්වා ඉහළ ගොස් ඇති බවයි රජයේ ප්‍රවෘත්ති දෙපාර්තමේන්තුව ප්‍රකාශ කළේ.\nමෙතෙක් හඳුනාගෙන ඇති කොරෝනා ආසාදිතයින් ගෙන් වැඩිම පිරිසක් වාර්තා වී ඇත්තේ කොළඹ දිස්ත්‍රික්කයෙන් වන අතර, එය 18,873 ක් වන බවයි වසංගත රෝග විද්‍යා අංශය සඳහන් කළේ.\nමීට අමතරව ගම්පහ දිස්ත්‍රික්කයෙන් ආසාදිතයන් 9,905 දෙනෙකුත්, කළුතර දිස්ත්‍රික්කයෙන් කොරෝනා ආසාදිතයන් 3,226 දෙනෙකුත් වාර්තාවී තිබෙනවා.\nමේ අතර කොරෝනා ආසාදනය වූ රාජ්‍ය අමාත්‍ය දයාසිරි ජයසේකරගේ පෞද්ගලික ලේකම්වරයාටද වෛරසය වැළඳී ඇති බවට තොරතුරු වාර්තා වුණා.\nරාජ්‍ය අමාත්‍යවරයා ට්වීටර් පණිවුඩයක් නිකුත් කරමින් සඳහන් කළේ තමා මේ වනවිට ස්ථාවර සෞඛ්‍ය තත්ත්වයකින් සිටින අතර, ඉක්මනින් සුවය ලබනු ඇතැයි අපේක්ෂා කරන බවයි.\nතමා අමතා ඉක්මන් සුවය පැතූ සියල්ලන්ට ද රාජ්‍ය අමාත්‍ය දයාසිරි ජයසේකර එහිදී ස්තූතිය පළ කළා.\nඑමෙන්ම මුන්දලම - මදුරන්කුලිය ප්‍රදේශයේ පෞද්ගලික කර්මාන්තශාලාවක සේවය කළ තුන්දෙනෙකුට කොරෝනා ආසාදනය වීමත් සමඟ එම කර්මාන්තශාලාව තාවකාලිව වසා දමා තිබෙනවා.\nඑහි සේවකයන් 37 දෙනෙකුට ඊයේ සිදුකළ ජෛව පටල සාම්පල් පරීක්ෂා කිරීමේදී මෙසේ ආසාදිතයන් තුන්දෙනෙකු හමුවී ඇති බවයි හිරු වාර්තාකරු සඳහන් කළේ.\nඒ අනුව එම සේවකයින් ආශ්‍රිතයන් 50 දෙනෙකුට ආසන්න පිරිසක් ස්වයං නිරෝධායනයට යොමුකර තිබෙනවා.\nවසංගත රෝග විද්‍යා අංශයේ ප්‍රධාන වසංගත රෝග විද්‍යාඥ විශේෂඥ වෛද්‍ය සුදත් සමරවීර කොළඹ ඊයේ පැවති මාධ්‍ය හමුවකට එක්වෙමින් සඳහන් කළේ දිවයින පුරා සිදුකරන පී.සී.ආර්. පරීක්ෂණවල අඩුවීමක් සිදුකර නොමැති බවයි.",
       "URL": "https://www.hirunews.lk/259279/ශ්‍රී-ලංකාවේ-වැඩිම-කොරෝනා-මරණ-ප්‍රතිශතය-අවුරුදු-61ත්-75ත්-අතර",
       "Category": "Local News",
       "Parent URL": "https://www.hirunews.lk/local-news.php?pageID=2222"
}