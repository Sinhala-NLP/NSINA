{
       "Source": "hirunews",
       "Timestamp": "Wednesday, 21 April 2021 - 16:43",
       "Headline": "බාල වයස්කාර දැරිය දූෂණයට ආධාර අනුබල දුන් හෝටල් කළමනාකරු අත්අඩංගුවට",
       "News Content": "මුහුණු පොත හරහා හඳුනාගත් 13 හැවිරිදි බාල වයස්කාර දැරියක් ගාල්ලේ සිට මීගමුව ප්‍රදේශයේ ලැගුම්හලකට ගෙන ගොස් දූෂණය කිරීමට ආධාර අනුබල දුන් හෝටල් කළමණාකරුවෙකු පොලිස් අත්අඩංගුවට ගෙන තිබෙනවා.\nදැරිය විසින් සිදු කරන ලද ප්‍රකාශ අනුවයි 35 හැවිරිදි සැකකරු අත්අඩංගුවට ගෙන ඇත්තේ.\nමෙම දැරිය මුහුණු පොත හරහා තරුණයෙකු හඳුනාගෙන ඇති අතර  ඇය නිතරම ජංගම දුරකතනයේ රැදි සිටිම නිසා පසුගිය 9 වනදින රාත්‍රි ඇයගේ පියා විසින් තරවටු කර පහරදී තිබෙනවා.\nපසුව මේ බව ඇය තරුණයාට දන්වා ඇති අතර තරුණයා පවසා ඇත්තේ නිවසින් පිටව එන ලෙසටයි.\nඒ අනුව දැරිය පසුදින අලුයම නිවසින් පිටව ගාල්ල බස් නැවතුම් පොලට පැමිණ බස් රථයක නැගි කොළඹට ගොස් ඇති අතර එහිදි සැකකාර තරුණයා හමුවි ඇතැයි සඳහන්.\nපසුව ඔවුන් දෙදෙනා බස් රථයක නැගි මිගමුව ලැගුම් හලකට ගොස් ඇති අතර එහිදී සැකකරු විසින් ඇය දූෂණය කර තිබෙනවා.\nඅනතුරුව සැකකරු ඇය කොළඹ මධ්‍යම බස් නැවතුම් පොලට රැගෙන විත් එහි අතරමං කර පළාගොස් ඇති අතර පසුව ඇය එහි සිටි හමුදා නිලධාරින්ගේ ආධාරයෙන් ගාල්ල බස් රථයක නැගී නිවසට පැමිණ තිබෙනවා.\nදැරියගේ මව විසින් දියණියගේ අතුරුදන්වීම සම්බන්ධයෙන් රත්ගම පොලිසියට පැමිණිල්ලක් ද කර ඇති බවයි අප වාර්තාකරු සඳහන් කළේ.\nදැරිය විසින් කරන ලද ප්‍රකාශ අනුව බාල වයස්කාර දැරියක් දූෂණය කිරිම සඳහා කාමර පහසුකම් ලබාදි ආධාර අනුබල දිමේ චෝදනාව යටතේ සැකකාර හෝටල් කළමනාකරු අත්අඩංගුවට ගෙන තිබෙනවා.\nසිද්ධියට අදාළ සැකකරු අත්අඩංගුවට ගැනීම සඳහා පරීක්ෂණ ක්‍රියාත්මකයි.",
       "URL": "https://www.hirunews.lk/269091/බාල-වයස්කාර-දැරිය-දූෂණයට-ආධාර-අනුබල-දුන්-හෝටල්-කළමනාකරු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2005"
}