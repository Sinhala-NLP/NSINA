{
       "Source": "hirunews",
       "Timestamp": "Wednesday, 29 March 2023 - 13:10",
       "Headline": "ටෙලිකොම් ප්‍රතිව්‍යූහගත කරන්න වසරක කාලයක් ගත වෙයි (වීඩියෝ)",
       "News Content": "ශ්‍රී ලංකා ටෙලිකොම් සමාගමේ රජය සතු සියයට 49.5ක කොටස් අලෙවි කිරීම සඳහා වසරක පමණ කාලයක් ගත වනු ඇති බව ෆිච් රේටින්ග්ස් ආයතනය පවසනවා.\nප්‍රතිව්‍යූහගත කිරීමේ වැඩපිළිවෙල යටතේ ටෙලිකොම් සමාගම සතු කොටස් අලෙවි කිරීමට තීරණය කර ඇති බවයි පසුගියදා ජනාධිපති රනිල් වික්‍රමසිංහ සඳහන් කළේ.\nකෙසේ වෙතත්, කොටස් අලෙවිය සඳහා ගණුදෙනුකරුවන් මේ වනවිට හඳුනාගෙන නොමැති අතර ඒ සඳහා වැඩි කාලයක් ගත වන බව ෆිච් රේටින් ආයතනය නිකුත් කළ වාර්තාවේ සඳහන්.\nජාත්‍යන්තර මූල්‍ය අරමුදල මෙරට පාඩු ලබන සමාගම් ප්‍රතිව්‍යූහගත කිරීමේ කොන්දේසිය යටතේ මෙලෙස ටෙලිකොම් සමාගම සතු කොටස් අලෙවි කිරීමටයි රජය සැලසුම් කර ඇත්තේ.\nකෙසේ වෙතත්, මේ වසරේ දී ශ්‍රී ලංකා ටෙලිකොම් ආයතනයේ ආදායමේ යම් අඩුවක් දක්නට ලැබෙන බව ද ෆිච් රේටින්ග්ස් ආයතනය පෙන්වා දෙනවා.\nඊට හේතුව වී ඇත්තේ ආර්ථික අර්බුදයත් සමග ජනතාව සන්නිවේදන අවශ්‍යතාවලට වඩා වැඩි මුදලක් වෙනත් අත්‍යාවශ්‍ය කටයුතු සඳහා වියදම් කිරීම බවයි අදාළ වාර්තාවේ දැක්වෙන්නේ.\nඑසේම, පසුගිය වසරවලට සාපේක්ෂව 2022 වසරේදී ශ්‍රී ලංකා ටෙලිකොම් සමාගමේ පාරිභෝගිකයින්ගේ අඩුවක් ද දක්නට ලැබෙන බව ෆිච් රේටින්ග්ස් ආයතනය නිකුත් කළ වාර්තාවේ වැඩිදුරටත් සඳහන්.",
       "URL": "https://www.hirunews.lk/331225/ටෙලිකොම්-ප්‍රතිව්‍යූහගත-කරන්න-වසරක-කාලයක්-ගත-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=447"
}