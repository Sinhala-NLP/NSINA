{
       "Source": "hirunews",
       "Timestamp": "Saturday, 20 May 2023 - 11:25",
       "Headline": "විදේශ කටයුතු අමාත්‍යවරයා කැනේඩියානු මහ කොමසාරිස් කොළඹට කැඳවයි (වීඩියෝ)",
       "News Content": "ශ්‍රී ලංකාවේ යුද ගැටුම් පැවති සමයේ දෙමළ ජන සංහාරයක් සිදු වූ බවට කැනේඩියානු අග්‍රාමාත්‍ය ජස්ටින් ටෲඩෝ කළ ප්‍රකාශය සම්බන්ධයෙන් ශ්‍රී ලංකාවේ විරෝධය ඉදිරිපත් කිරීම සඳහා මෙරට කැනඩා මහකොමසාරිස්වරයාව විදේශ කටයුතු අමාත්‍යාංශයට කැඳවා තිබෙනවා.\nනිවේදනයක් නිකුත් කරමින් එම අමාත්‍යාංශය සඳහන් කළේ විදේශ කටයුතු අමාත්‍ය ජනාධිපති නීතිඥ අලි සබ්රි ඊයේ දිනයේ මෙම කැඳවීම සිදුකර තිබූ බවයි.\nමෙරට තුළ තිස්වසරක් පුරා ක්‍රියාත්මකව පැවති රුදුරු ත්‍රස්තවාදය නිමා කිරීමේ විජයග්‍රහණ සැමරුම යෙදී තිබූ මැයි 18 වනදා දිනය සම්බන්ධයෙන් කැනේඩියානු අග්‍රාමාත්‍ය ජස්ටින් ටෲඩෝ නිවේදනයක් නිකුත් කර තිබුණා.\nඑහි දැක්වුණේ මැයි 18 වනදා යනු දෙමළ ජන සංහාරයක් සිදු වූ දිනයක් බවයි.\n14 වසරකට පෙර දෙමළ ජනතාව දහස් ගණනකට දිවි අහිමි වූ බවත් මුල්ලි වයික්කාල් හි සමූල ඝාතන ඊට නිදසුනක් බවත් කැනේඩියානු අග්‍රාමාත්‍යවරයා නිකුත් කළ එම නිවේදනයේ සඳහන්.\nදෙමළ වැසියන් තවමත් අතුරුදන්ව සිටින බව පවසන කැනේඩියානු අග්‍රාමාත්‍යවරයා පෙන්වා දෙන්නේ මානව හිමිකම්, සාමය සහ ප්‍රජාතන්ත්‍රවාදය කිසිවිටෙකත් ඉවත දැමිය නොහැකි බවයි.\nකෙසේවෙතත් මේ සම්බන්ධයෙන් මෙරට විදේශ කටයුතු අමාත්‍යාංශය දැඩි ප්‍රතිචාරයක් දක්වා තිබූ අතර සාමය සහ සංහිඳියාව ප්‍රවර්ධනය කිරීම වෙනුවට රටක ප්‍රමුඛ පෙළේ නායකයෙකු මෙවැනි වගකීම් විරහිත සහ පක්ෂග්‍රාහී ප්‍රකාශ කිරීම හෙළා දැක තිබුණා.\nඑමෙන්ම මෙරට කැනේඩියානු මහකොමසාරිස් එරික් වොල්ෂ් මහතාව ඊයේ දිනයේ විදේශ කටයුතු අමාත්‍යාංශය වෙත කැඳවා විදේශ කටයුතු අමාත්‍ය අලි සබ්රි මහතා සිය විරෝධය පළ කර තිබෙනවා.\nදේශපාලන නැඹුරුවක් සහිත මෙම ප්‍රකාශය මතභේදාත්මක ප්‍රකාශයක් බවත්, ඒය කැනඩාවේ අභ්‍යන්තර දේශපාලන අවශ්‍යතා සඳහා නිකුත් කළ නිවේදනයක් බවත් අමාත්‍යවරයා මෙහිදී පවසා තිබුණා.\nජන සංහාරයක් පිළිබඳව ඉදිරිපත්ව ඇති මෙම පදනම් විරහිත චෝදනාව ශ්‍රී ලංකා රජය තරයේ ප්‍රතික්ෂේප කරන බව පවසා ඇති අමාත්‍යවරයා මෙම සාවද්‍ය චෝදනා මෙහෙයවනු ලබන්නේ ඩයස්පෝරාවේ සිටින බෙදුම්වාදී න්‍යාය පත්‍රයක් සහිත සහ දේශපාලනික වශයෙන් පොළඹවන ලද ශ්‍රී ලංකා විරෝධී සුළුතරයක් විසින් බවද අවධාරණය කර තිබෙනවා.\nශ්‍රී ලංකා රජය ආර්ථික ස්ථාවරත්වය,සාමය සහ ප්‍රතිසන්ධානය ස්ථාපිත කිරීම සඳහා කටයුතු කරමින් සිටින මෙම සුවිශේෂී අවස්ථාවේ කැනේඩියානු අග්‍රාමාත්‍යවරයා කළ ඇති මෙම චෝදනා හේතුවෙන් ශ්‍රී ලාංකිකයන් ධ්‍රැවීකරණයට ලක්විය හැකි බවද පවසා තිබුණා.",
       "URL": "https://www.hirunews.lk/335712/විදේශ-කටයුතු-අමාත්‍යවරයා-කැනේඩියානු-මහ-කොමසාරිස්-කොළඹට-කැඳවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=330"
}