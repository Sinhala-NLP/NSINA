{
       "Source": "hirunews",
       "Timestamp": "Friday, 28 July 2023 - 20:01",
       "Headline": "ඉඩම් නඩුවක ලේඛන සපා කෑ නීතීඥවරිය රිමාන්ඩ්",
       "News Content": "කැකිරාව මහේස්ත්‍රාත් අධිකරණයේ විභාග වෙමින් පවතින ඉඩම් නඩුවකට අදාළ පිටපත් දෙකක් ඉරා සපා විනාශ කිරීමේ සිද්ධිය සම්බන්ධයෙන් අත්අඩංගුවට ගත් නීතිඥවරිය ලබන 2 වනදා දක්වා රක්ෂිත බන්ධනාගාර ගත කර තිබෙනවා.\nඒ,ඇය අද කැකිරාව දිසා අධිකරණයට ඉදිරිපත් කිරීමෙන් අනුතුරුවයි.\nඑමෙන්ම ඇය ලබන 31 වනදා රුධිර සාම්පල ලබාගැනීම සඳහා අනුරාධපුර ශික්ෂණ රෝහලේ අධිකරණ වෛද්‍ය නිලධාරියා හමුවට ඉදිරිපත් කරන ලෙසද මහේස්ත්‍රාත්වරයා අනුරාධපුර බන්ධනාගාර අධිකාරිවරයාට නියෝග කළා.\nමෙම නීතීඥවරිය අධිකරණයට ඉදිරිපත් කරන අවස්ථාවේ ඇය වෙනුවෙන් පෙනී සිටීමට කිසිදු නීතීඥවරයෙකු හෝ නීතීඥවරියක් ඉදිරිපත් නොවීමද විශේෂත්වයක්.\nඊයේ මෙම නඩු විභාග වන අවස්ථාවේ අදාළ නීතීඥවරිය කැකිරාව දිසා අධිකරණයේ ලේඛනාගාරයට අයුතු ලෙස ඇතුලුවී එහි අධිකරණ නිලධාරීන්ට සාපරාධී බලහත්කාරය පා නඩුගොනුවක තිබූ අදාළ ලේඛන රැගෙන සපා කා විනාශ කළ බවටයි චෝදනා එල්ල වී තිබුණේ.",
       "URL": "https://www.hirunews.lk/342867/ඉඩම්-නඩුවක-ලේඛන-සපා-කෑ-නීතීඥවරිය-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=143"
}