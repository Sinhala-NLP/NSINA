{
       "Source": "hirunews",
       "Timestamp": "Thursday, 04 March 2021 - 14:00",
       "Headline": "ස්පුට්නික් ෆයිව් එන්නත මෙරට හදිසි භාවිතයට අවසර - මත්පැන් සහ දුම්වැටි භාවිත කරන්නන්ට, එන්නත ලබාගැනීම වඩාත් සුදුසු බවට නිර්දේශ (වීඩියෝ)",
       "News Content": "මෙරට තුළ හදිසි භාවිතය සඳහා රුසියාවේ නිෂ්පාදිත ස්පුට්නික් - ෆයිව් එන්නතට ජාතික ඖෂධ නියාමන අධිකාරියේ අනුමැතිය හිමිව තිබෙනවා.\nඒ අනුව එම එන්නත් තොග ලබාගැනීම සඳහා මේ වනවිට සාකච්ඡා පවත්වන බවයි ඖෂධ නිෂ්පාදනය, සැපයුම් හා නියාමන රාජ්‍ය අමාත්‍ය, මහාචාර්ය චන්න ජයසුමන ප්‍රකාශ කළේ.\nමේ වනවිට ශ්‍රී ලංකාව තුළ ඔක්ස්ෆර්ඩ් - ඇස්ට්‍රාසෙනෙකා කොවිෂීල්ඩ් එන්නත් ලබාදීම සිදුකෙරෙනවා.\nපසුගිය ජනවාරි මාසයේදී ඉන්දීය රජයේ ප්‍රදානයක් ලෙස එන්නත් මාත්‍රා ලක්ෂ 05 ක් ශ්‍රී ලංකාවට හිමි වූ අතර, පසුව සීරම් ආයතනයෙන් තවත් එන්නත් මාත්‍රා ලක්ෂ 05 ක් මිලදී ගැනීමට ලක් රජය කටයුතු කළා.\nඑන්නත්කරණයට අදාළව මේ වනවිට මෙරට පුද්ගලයින් හය ලක්ෂයකට ආසන්න සංඛ්‍යාවකට එන්නත් ලබාදී තිබෙනවා.\nඑමෙන්ම මත්පැන් සහ දුම්පානය කරන්නන් කොරෝනා එන්නත් ලබාගැනීම වැදගත් බව ශ්‍රී ලංකා වෛද්‍ය සංගමයේ සභාපති විශේෂඥ වෛද්‍ය පත්මා ගුණරත්න ප්‍රකාශ කළා.\nමේ අතර, කොළඹ මහ නගර සභාවේ ගිනි නිවන ඒකකයේ නිලධාරීන්ටද හෙට සිට කොරෝනා එන්නත්කරණ කටයුතු ආරම්භ කිරීමට නියමිතයි.\nමෙරටින් ඊයේ වාර්තා වූ කොරෝනා ආසාදිතයින් 356 දෙනා අතරින් වැඩිම සංඛ්‍යාව වූ 104 දෙනෙකු හඳුනාගෙන තිබුණේ කොළඹ දිස්ත්‍රික්කයෙන්.\nඊට අමතරව ගම්පහ දිස්ත්‍රික්කයෙන් ආසාදිතයින් 63 දෙනෙකු සහ රත්නපුරයෙන් 35 දෙනෙකු හඳුනාගෙන තිබුණා. සෙසු ආසාදිතයින් 133 දෙනා දිස්ත්‍රික්ක 17 කින් හඳුනාගෙන ඇති බවයි කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළේ.\nමේ අතර, බන්ධනාගාර ආශ්‍රිතව අද දිනයේදී කොරෝනා ආසාදිතයින් 06 දෙනෙකු හඳුනාගෙන තිබෙනවා.\nමේ දක්වා ගතවූ කාලය තුළ බන්ධනාගාර ආශ්‍රිතව කොරෝනා ආසාදිතයින් 4,968 දෙනෙකු හඳුනාගෙන ඇති අතර, ඉන් සම්පූර්ණයෙන්ම සුවය ලැබූ සංඛ්‍යාව 4,708 ක්.\nඒ අනුව බන්ධනාගාර ආශ්‍රිතව වාර්තා වූ ආසාදිතයින්ගෙන් තවදුරටත් ප්‍රතිකාර ලබන්නේ 250 දෙනෙකු පමණයි.\nමේ අතර, හැටන් - කොටගල සෞඛ්‍ය වෛද්‍ය නිලධාරී කොට්ඨාශයෙන් කොරෝනා ආසාදිතයින් 16 දෙනෙකු හඳුනාගෙන තිබෙනවා.\nඒ අතර ගුරුවරුන් පස් දෙනෙකු සහ පාසල් ළමයින් 07 දෙනෙකුද වනවා.\nමේ වනවිට මෙරටින් වාර්තා වන කොරෝනා ආසාදිතයින්ගේ සංඛ්‍යාව 84,225 ක් වන අතර, ඉන් 80,437 දෙනෙකු පූර්ණ සුවය ලබා තිබෙනවා.\nඒ අනුව තවදුරටත් රෝහල්ගතව ප්‍රතිකාර ලබන්නේ ආසාදිතයින් 3,304 දෙනෙකු පමණයි.",
       "URL": "https://www.hirunews.lk/264326/ස්පුට්නික්-ෆයිව්-එන්නත-මෙරට-හදිසි-භාවිතයට-අවසර-මත්පැන්-සහ-දුම්වැටි-භාවිත-කරන්නන්ට-එන්නත-ලබාගැනීම-වඩාත්-සුදුසු-බවට-නිර්දේශ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2110"
}