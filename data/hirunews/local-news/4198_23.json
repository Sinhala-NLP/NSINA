{
       "Source": "hirunews",
       "Timestamp": "Monday, 27 November 2017 - 12:46",
       "Headline": "පොදුජන පෙරමුණ පළාත් පාලන ආයතන 05කට ඇප දෙයි",
       "News Content": "ශ්‍රී ලංකා පොදුජන පෙරමුණ කළුතර දිස්ත්‍රික්කයේ පළාත්පාලන ආයතන 5 ක් සඳහා අද ඇප මුදල් තැන්පත් කළා.\nකළුතර දිස්ත්‍රික් සහකාර මැතිවරණ කොමසාරිස් කාර්යාලයේදී එම පෙරමුණේ සභාපති මහාචාර්ය ජී.එල්. පීරිස් ඇතුලූ පක්ෂයේ නියෝජිතයින් කිහිපදෙනෙකු විසින් මෙලෙස ඇප මුදල් තැන්පත් කළ බවයි හිරු වාර්තාකරු කියා සිටියේ.\nපානදුර, හොරණ, බේරුවල නගර සභා සඳහා සහ අගලවත්ත, බණ්ඩාරගම යන ප්‍රාදේශීය සභා සඳහා ඔවුන් මෙලෙස ඇප මුදල් තැන්පත් කර තිබෙනවා.\nපළාත්පාලන ආයතන 93 ක් සඳහා ඇප මුදල් තැන්පත් කිරීම අද ආරම්භ කෙරුණු අතර, එය ලබන මස 13 වනදා මධ්‍යහ්න 12 දක්වා සිදු  කෙරෙනු ඇති.\nඑමෙන්ම මෙම ආයතන 93 සඳහා නාමයෝජනා කැඳවීමේ නිවේදනය මේ වනවිට නිකුත් කර ඇති බවයි මැතිවරණ කොමිසමේ සභාපති මහින්ද දේශප්‍රිය හිරු ප්‍රවෘත්ති අංශයට කියා සිටියේ.\nඒ අනුව නාමයෝජනා භාරගැනීම දෙසැම්බර් මස 11 වනදා සිට 14 වනදා දහවල් 12 දක්වා සිදු කෙරෙනු ඇති.\nපළාත්පාලන ආයතන කිහිපයක ඡන්ද විමසීම පැවැත්වීම තහනම් කරමින් අභියාචනාධිකරණය  පසුගියදා අතුරු තහනම් නියෝගයක් නිකුත් කළ අතර, එම නියෝගය පළාත්පාලන ආයතන 203 කට බලපාන බවයි මැතිවරණ කොමිසම නිවේදනය කළේ.\nඑහෙත් ආයතන 133 ක් සඳහා අදාළ තහනම් නියෝගය බල නොපැවැත්වෙන හෙයින් මැතිවරණය පැවැත්වීමට හැකියාව තිබුණද එම ආයතන 133 න් 40 ක සුළු ගැටළු තිබෙන බවද කොමිසම කියා සිටියා.\nකෙසේ වෙතත් අදාළ දෝෂ නිවැරදි කර ඊට අදාළ ගැසට් නිවේදන අද හෝ හෙට දිනයේදී නිකුත් කිරීමට හැකිවනු ඇති බව පළාත්පාලන සහ පළාත් සභා අමාත්‍යාංශය සඳහන් කළා.",
       "URL": "https://www.hirunews.lk/177036/පොදුජන-පෙරමුණ-පළාත්-පාලන-ආයතන-05කට-ඇප-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=4198"
}