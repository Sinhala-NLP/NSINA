{
       "Source": "hirunews",
       "Timestamp": "Monday, 25 January 2021 - 8:02",
       "Headline": "තවත් කොරෝනා ආසාදිතයින් 843ක් - මුළු ආසාදිතයින් 58,000 ඉක්මවයි",
       "News Content": "නව කොරෝනා ආසාදිතයින් 843 දෙනෙකු ඊයේ (24) හඳුනා ගැනීමත් සමඟ මෙරට සමස්ත කොරෝනා ආසාදිතයින් සංඛ්‍යාව පනස් අටදහසේ සීමාව ඉක්මවා ගියා.\nඒ අනුව මෙරට මුළු කෙරෝනා ආසාදිතයින් ගණන 58,430ක් ලෙස දැක්වෙනවා.\nනව ආසාදිතයින් සමඟ මිනුවන්ගොඩ බ්‍රැන්ඩික්ස්, පෑලියගොඩ මත්ස්‍ය වෙළඳසැල සහ බන්ධනාගාර ආශ්‍රිත කොරෝනා පොකුර 54,551 දෙනෙකු වන බව රජයේ ප්‍රවෘත්ති දෙපාර්තමේන්තුව සඳහන් කළේ.\nඒ අනුව දිවයිනේ රෝහල් කිහිපයක ආසාදිතයින් 8,463 දෙනෙකු තවදුරටත් ප්‍රතිකාර ලබනවා.\nඊයේ දිනයේදී තවත් ආසාදිතයින් 423 දෙනෙකු සුවය ලබා රෝහල්වලින් පිටත්ව යෑමත් සමඟ මෙරට සුවය ලැබූ සමස්ත කොරෝනා ආසාදිතයින්ගේ සංඛ්‍යාව 49,684 ක් දක්වා ඉහළ ගියා.\nතවත් කොරෝනා මරණ 03ක් වාර්තාවීමත් සමඟ මෙරට සමස්ත කොරෝනා මරණ සංඛ්‍යාව 283 දක්වා ඉහළ යනවා.\nරජයේ ප්‍රවෘත්ති දෙපාර්තමේන්තුව සඳහන් කළේ කොළඹ 14, මරදාන සහ පූජාපිටිය ප්‍රදේශවලින් එම මරණ වාර්තා වී ඇති බවයි.\nවයස අවුරුදු 77ක කාන්තාවක් මුල්ලේරියාව මූලික රෝහලේදී මියගොස් ඇත්තේ කොවිඩ් නියුමෝනියාව, අධි රුධිර පීඩනය, අක්මා ආසාදනය සහ වකුගඩු රෝගී තත්ත්වය හේතුවෙන්.\nඇය කොළඹ 14 ප්‍රදේශයේ පදිංචි කාන්තාවක්.\nඑමෙන්ම, මරදාන ප්‍රදේශයේ පදිංචි 84 වියැති කාන්තාවක්ද කොළඹ ජාතික රෝහලේ ප්‍රතිකාර ලබමින් සිටියදී මියගොස් ඇති අතර, ඊට හේතුව ලෙස දැක්වෙන්නේ කොරෝනා ආසාදනය වීමත් සමඟ ඇති වූ උග්‍ර ලේ විෂවීම, කොවිඩ් නියුමෝනියාව සහ හෘද රෝගී තත්ත්වයයි.\nමීට අමතරව පූජාපිටිය ප්‍රදේශයේ පදිංචි 65 හැවිරිදි කොරෝනා ආසාදිත කාන්තාවක්ද තෙල්දෙනිය මූලික රෝහලේ ප්‍රතිකාර ලබමින් සිටියදී ඊයේ මියගියා.\nඇයද කොවිඩ් නියුමෝනියාව සහ ලේ විෂවීම හේතුවෙන් මියගොස් ඇති බවයි රජයේ ප්‍රවෘත්ති දෙපාර්තමේන්තුව නිකුත් කළ නිවේදනයේ දැක්වෙන්නේ.",
       "URL": "https://www.hirunews.lk/260632/තවත්-කොරෝනා-ආසාදිතයින්-843ක්-මුළු-ආසාදිතයින්-58000-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=2190"
}