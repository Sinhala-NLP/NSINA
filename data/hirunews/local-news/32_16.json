{
       "Source": "hirunews",
       "Timestamp": "Wednesday, 13 September 2023 - 15:52",
       "Headline": "සුඛෝපභෝගී ජීප් රථයක් සැකකරුවකු සමඟ අත්අඩංගුවට",
       "News Content": "කුරුණෑගල ඇඟලුම් වෙළෙඳසලක් ඉදිරිපිටදී අධි සුඛෝපභෝගී ජීප් රථයක් සැකකරුවකු සමඟ ඊයේ (12) අත්අඩංගුවට ගෙන තිබෙනවා.\nඒ, වලාන දූෂණ මර්දන ප්‍රහාරක ඒකකය විසින් කැස්බෑව මහේස්ත්‍රාත් අධිකරණයේ විභාග වන නඩුවකට අදාළ අධිකරණ නියෝග මත සිදු කළ විමර්ශනයේදී අනාවරණය කර ගන්නා ලද කරුණු මතයි.\nඅත්අඩංගුවට ගත් මෙම ජීප් රථය නීති විරෝධී ලෙස මෙරටට ආනයනය කර එකලස් කර, චැසි අංකය කූඨ ලෙස වෙනස් කර, කූඨ ලේඛන සකස් කර මෝටර් රථ දෙපාර්තමේන්තුවට ඉදිරිපත් කරමින් මෝටර් රථ ප්‍රවාහන දෙපාර්තමේන්තුවේ පරිගණක දත්ත පද්ධතියට ද ඇතුළත් කර ඇති මෝටර් රථයක් බව ද අනාවරණය වී තිබෙනවා.\nඅත්අඩංගුවට ගත් සැකකරු 52 හැවිරිදි කුරුණෑගල ප්‍රදේශයේ පදිංචිකරුවෙක්.\nමෙම ජීප් රථයේ තිබී රථයට අදාළ ලියාපදිංචි පිටපත, මෙම වර්ෂයට අදාළ ආදායම් බලපත්‍රය, දුම් සහතිකය, රක්ෂණ කාඩ් පත හා බදු බලපත්‍ර කිහිපයක් ද පොලිසිය විසින් භාරයට ගෙන තිබෙනවා.\nමෙම වැටලීම සම්බන්ධාව මෝටර් රථ ප්‍රවාහන දෙපාර්තමේන්තුව, ශ්‍රී ලංකා රේගුව, රස පරීක්ෂක දෙපාර්තමේන්තුව සහ බස්නාහිර පළාත් මෝටර් රථ ප්‍රවාහන දෙපාර්තමේන්තුව මඟින් වාර්ථා ලබා ගෙන ඉදිරි විමර්ශන වලාන දූෂණ මර්දන ඒකකය විසින් සිදු කිරීමට නියමිතයි.",
       "URL": "https://www.hirunews.lk/348147/සුඛෝපභෝගී-ජීප්-රථයක්-සැකකරුවකු-සමඟ-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=32"
}