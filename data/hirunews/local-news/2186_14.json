{
       "Source": "hirunews",
       "Timestamp": "Wednesday, 27 January 2021 - 10:27",
       "Headline": "කොරෝනා එන්නත් ලක්ෂ 70 ක්, ශ්‍රී ලාංකිකයන්ට ලබාදීමට සැලසුම් - පළමු එන්නත් තොගය හෙට ජනපති භාර ගනී (වීඩියෝ)",
       "News Content": "ශ්‍රී ලාංකිකයින්ට කොරෝනා වෛරස් එන්නත් මාත්‍රා ලක්ෂ 70 ක් පමණ ලබාදීමට සැලසුම් කර ඇති බව ජනාධිපති ජ්‍යෙෂ්ඨ උපදේශක ලලිත් වීරතුංග පවසනවා.\nමෙම එන්නත් මාත්‍රා දෙකක්, එක් පුද්ගලයෙකුට ලබාදිය යුතු අතර ඒ අනුව ශ්‍රී ලාංකිකයින් තිස්පන් ලක්ෂයකට කොරෝනා එන්නත් ලබාදිය හැකියි.\nසූම් තාක්ෂණය ඔස්සේ රජයේ ප්‍රවෘත්ති දෙපාර්තමේන්තුව අද කැඳවා තිබූ මාධ්‍ය හමුවකට එක්වෙමින් ජනාධිපති ජ්‍යෙෂ්ඨ උපදේශක ලලිත් වීරතුංග කියා සිටියේ හෙට පෙරවරු 11 ට ජනාධිපති ගෝඨාභය රාජපක්ෂ විසින් ඉන්දියාවේ සිට මෙරටට ගෙන එන ඔක්ස්ෆර්ඩ් ඇස්ට්‍රාසෙනෙකා - කොවිෂීල්ඩ් එන්නත් තොගය භාර ගන්නා බවයි.\nඒ අනුව, හෙට දිනයේදී ඉන්දියාවෙන් කොරෝනා එන්නත් මාත්‍රා ලක්ෂ 5 ක් පමණ මෙරටට ලැබෙන අතර එය දෙලක්ෂ 50,000 ක පුද්ගලයන් වෙත ලබාදීමට නියමිතයි. හෙට දිනයේ ලැබෙන මෙම එන්නත් ලබාදීමේ කටයුතු අනිද්දා සිටම ආරම්භ කරන බව ද ඔහු සඳහන් කළා.\nඒ අනුව, පළමුව සෞඛ්‍ය අංශයේ එක්ලක්ෂ 50,000 කට එන්නත් ලබාදීමට කටයුතු කරන බවයි ජනාධිපති ජ්‍යෙෂ්ඨ උපදේශක ලලිත් වීරතුංග සඳහන් කළේ.\nමේ අතර, හෙට ලැබෙන එන්නත් රැගත් ගුවන් යානය කටුනායක ගුවන්තොටුපලට පැමිණි සැණින් එම එන්නත් තොගය කටුනායක ගුවන්තොටුපල ගුවන් ගැල් ගම්මානයේ පිහිටි ශීතාගාර තුළ ගබඩා කිරීමට අවශ්‍ය කටයුතු සූදානම් කර ඇති බවයි ගුවන්තොටුපල උසස් නිලධාරියෙකු සඳහන් කළේ.",
       "URL": "https://www.hirunews.lk/260861/කොරෝනා-එන්නත්-ලක්ෂ-70-ක්-ශ්‍රී-ලාංකිකයන්ට-ලබාදීමට-සැලසුම්-පළමු-එන්නත්-තොගය-හෙට-ජනපති-භාර-ගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2186"
}