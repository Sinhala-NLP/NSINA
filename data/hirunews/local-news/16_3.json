{
       "Source": "hirunews",
       "Timestamp": "Thursday, 21 September 2023 - 13:18",
       "Headline": "\"සමාජ මාධ්‍ය පාලනය කරන්න වෙනවා\" - පොහොට්ටු මන්ත්‍රී එස්.එම්. චන්ද්‍රසේන කියයි (වීඩියෝ)",
       "News Content": "ශ්‍රී ලංකා පොදුජන පෙරමුණේ පාර්ලිමේන්තු මන්ත්‍රී එස්.එම්. චන්ද්‍රසේන සමාජ මාධ්‍ය පාලනය කරන්නට සැරසෙන බවට චෝදනාවක් පැන නැඟුණා.\nඒ සම්බන්ධයෙන් මාධ්‍යවේදීන් නැඟූ ප්‍රශ්නවලට මන්ත්‍රීවරයා පසුගිය දා පිළිතුරු ලබා දී තිබුණා.\nඔහු පැවසුවේ සමාජ මාධ්‍ය යම්කිසි ප්‍රමාණයකින් පාලනය කිරීම අවශ්‍ය වන්නේ වැරැදි ප්‍රවෘත්ති පළ කිරීම වැළැක්වීම සඳහාත්, පුද්ගල චරිතවලට මඩ ගැසීම නැවැත්වීම සඳහාත් බවයි.\nසමාජයේ සිටින මිනිසුන්ටත්, මන්ත්‍රීවරු සහ ඇමැතිවරුන්ටත් මෙලෙස මඩ ගසා ප්‍රවෘත්ති පළ වෙන බව මන්ත්‍රීවරයා ප්‍රකාශ කරනු ලැබුවා.\nපිරිසුදු මාධ්‍යයක් රටේ ඇති කරන්නට නම් අපිරිසුදු දේවල් ඉවත් කළ යුතු යැයි ඔහු පැවසුවා.\nතමන්ගේ ප්‍රතිපත්ති රටට ඉදිරිපත් නොකොට අනුන්ට මඩ ගැසීම විවිධ පුද්ගලයින් විසින් සිදු කරන බවයි මන්ත්‍රීවරයා පවසා සිටියේ.\nඇතැම් අය මේ සඳහා සමාජ මාධ්‍යත් උපයෝගී කර ගන්නා බවත් මඩ ගසා ඡන්දය ගැනීම ඔවුන්ගේ අභිප්‍රාය බව පාර්ලිමේන්තු මන්ත්‍රී එස්.එම්. චන්ද්‍රසේන කියා සිටියා.\nඒ නිසා මෙම තත්ත්වය පාලනය කළ යුතු බවත් මේ රට නන්නත්තාරේ හෝ ඉබාගාතේ යන රටක් බවට පත් කළ නොහැකි බවත් ඔහු වැඩිදුරටත් ප්‍රකාශ කළා.",
       "URL": "https://www.hirunews.lk/348959/සමාජ-මාධ්‍ය-පාලනය-කරන්න-වෙනවා-පොහොට්ටු-මන්ත්‍රී-එස්-එම්-චන්ද්‍රසේන-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=16"
}