{
       "Source": "hirunews",
       "Timestamp": "Monday, 28 October 2019 - 9:16",
       "Headline": "වාහන ලියාපදිංචි සහතික නිකුත් කිරීමේ එක්දින සේවාව අත්හිටුවයි",
       "News Content": "කාණ්ඩ කිහිපයකට අයත් වාහනවල ලියාපදිංචි සහතික නිකුත් කිරීමේ එක්දින සේවාව තාවකාලිකව අත්හිටුවීමට මෝටර් රථ ප්‍රවාහන දෙපාර්තමේන්තුව තීරණය කර තිබෙනවා.\nඑම දෙපාර්තමේන්තුවේ කොමසාරිස් ජනරාල් ජගත් චන්ද්‍රසිරි සඳහන් කළේ කාණ්ඩ අංක 64, 65, 32, ජී ඒ සිට ජී ඉසෙඞ් දක්වා, එච් ඒ සිට එච් ඉසෙඞ් දක්වා සහ ජේ ඒ සිට ජේ ඉසෙඞ් දක්වා කාණ්ඩවලට අයත් සියලු වාහනවල කටයුතුවලට අදාළ එක්දින සේවා නැවත දැනුම්දෙන තුරු අත්හිටුවන බවයි.\nඑමෙන්ම සියලු මෝටර් කාර් පන්තිය යටතට ගැනෙන රථ සහ සියලුම කැබ් රථ, ජීප් රථ, වෑන් රථ ඇතුලු ද්විත්ව කාර්ය වාහන සහ ලොරි රථවලද එක්දින සේවා කටයුතු මෙලෙස අත්හිටුවනු ඇති.\nමෙම සියලු වාහනවල මුල් ලිපි ගොනු පරීක්ෂා කර, ඒ සම්බන්ධයෙන් සෑහීමකට පත්වන බව මෝටර් රථ ප්‍රවාහන දෙපාර්තමේන්තුවේ නිලධාරීන් සහතික කිරීමෙන් අනතුරුව ලියාපදිංචි සහතික මුද්‍රණයට යොමු කළ යුතු බවයි මෝටර් රථ ප්‍රවාහන දෙපාර්තමේන්තුවේ කොමසාරිස් ජනරාල් ජගත් චන්ද්‍රසිරි දැනුම්දී ඇත්තේ.",
       "URL": "https://www.hirunews.lk/227128/වාහන-ලියාපදිංචි-සහතික-නිකුත්-කිරීමේ-එක්දින-සේවාව-අත්හිටුවයි",
       "Category": "Local News",
       "Parent URL": "https://www.hirunews.lk/local-news.php?pageID=3076"
}