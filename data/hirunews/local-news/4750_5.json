{
       "Source": "hirunews",
       "Timestamp": "Saturday, 17 December 2016 - 8:36",
       "Headline": "සාලාවේ අවි ගබඩාව ඔයාමඩුවට ගෙනයාමට විරෝධය",
       "News Content": "පිපිරීමට ලක්ව විනාශ වූ කොස්ගම ,සාලාව යුද හමුදා කදවුරේ අවි ගබඩාව අනුරාධපුර,විලච්චිය,ඔයාමඩුව ප්‍රදේශයේ ස්ථාපිත කිරීමට සූදානම් වන බව පවසමින් ඔයාමඩුව ප්‍රදේශයේ ජනතාව ඊයේ උද්ඝෝෂණයක නිරත වුණා.\nඔවුන් බලධාරීන්ගෙන් ඉල්ලා සිටින්නේ එම අවි ගබඩාව වෙනත් ප්‍රදේශයක ස්ථාපිත කිරීමට කටයුතු කරන ලෙසයි.\nඔයාමඩුව ප්‍රදේශයේ ගම්මාන 8ක ජනතාව උද්ඝෝෂණය සඳහා එක්ව සිටි අතර ඔවුන් අනුරාධපුර - විලච්චිය ප්‍රධාන මාර්ගය අවහිර කරමින් පැය දෙකකට ආසන්න කාලයක් උද්ඝෝෂණයේ නිරත වූ බවයි හිරු වාර්තාකරු සදහන් කළේ.\nඋද්ඝෝෂණය අතරතුර දී විලච්චිය ප්‍රාදේශීය ලේකම් ටී.ආර්.තිලකරත්න එම ස්ථානයට පැමිණ ප්‍රකාශ කර ඇත්තේ මේ පිළිබද සාකච්ඡා කොට විසදුමක් ලබාදෙන බවයි.\nකොස්ගම - සාලාව යුද හමුදා කදවුර අවට තිබූ නිවාස සහ දේපළ විශාල ප්‍රමාණයකට දැඩි හානි සිදුකරමින් එහි පිපිරීමක් වාර්තා වූයේ පසුගිය ජුනි මස 5 වන දා පස්වරුවේයි.\nඅනතුරුව එම අවි ගබඩාව සාලාව ප්‍රදේශයෙන් ඉවත් කර ගන්නා ලෙස එම ප්‍රදේශයේ ජනතාව රජයෙන් ඉල්ලා සිටියා.",
       "URL": "https://www.hirunews.lk/149895/සාලාවේ-අවි-ගබඩාව-ඔයාමඩුවට-ගෙනයාමට-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=4750"
}