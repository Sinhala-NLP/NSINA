{
       "Source": "hirunews",
       "Timestamp": "Thursday, 05 August 2021 - 13:14",
       "Headline": "බදුල්ලේ සහ අම්පාරේ කොන්සියුලර් කාර්යාල දෙකක් ස්ථාපිත කෙරේ",
       "News Content": "විදේශ අමාත්‍යාංශය යටතේ පවතින කොන්සියුලර් සේවා විමධ්‍යගත කිරීමේ අරමුණින් බදුල්ල සහ අම්පාර දිස්ත්‍රික්කවල ප්‍රාදේශීය කාර්යාල දෙකක් ස්ථාපිත කිරීමට පියවර ගෙන ඇති බව එම අමාත්‍යාංශයේ ලේකම් අද්මිරාල් මහාචාර්ය ජයනාත් කොළඹගේ ප්‍රකාශ කළා.\nඔහු කියා සිටියේ කොන්සියුලර් සේවාවන් ලබාගැනීම සඳහා දිවයිනේ විවිධ ප්‍රදේශවලින් දිනකට කොළඹ පිහිටි විදේශ අමාත්‍යාංශයේ කොන්සියුලර් අංශයට 2,000 කට වැඩි පිරිසක් පැමිණෙන බවයි.\nකොරෝනා වසංගත තත්වය හේතුවෙන් ජනතාවගේ පැමිණීම සීමා කිරීමට විදේශ අමාත්‍යාංශයට සිදුව තිබෙනවා.\nඒ හේතුවෙන් අපහසුතාවට පත්වන ජනතාවට සහන සැළසීමේ අරමුණින් පළාත් මට්ටමින් කොන්සියුලර් ප්‍රාදේශීය කාර්යාල ආරම්භ කිරීමටයි විදේශ අමාත්‍යාංශය පියවර ගෙන ඇත්තේ.\nගතවූ මාස 10ක කාලය තුළ මහනුවර, ත්‍රිකුණාමලය සහ කුරුණෑගල දිස්ත්‍රික්කවලද එවැනිම ප්‍රාදේශීය කාර්යාල ආරම්භ කරනු ලැබුවා.",
       "URL": "https://www.hirunews.lk/278925/බදුල්ලේ-සහ-අම්පාරේ-කොන්සියුලර්-කාර්යාල-දෙකක්-ස්ථාපිත-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1773"
}