{
       "Source": "hirunews",
       "Timestamp": "Friday, 03 August 2018 - 12:01",
       "Headline": "ලක්ෂ 32 ක රත්‍රන් සමඟ පුද්ගලයෙකු කටුනායකදී අත්අඩංගුවට",
       "News Content": "සිංගප්පූරුවේ සිට නීතිවිරෝධී ලෙස රන් බිස්කට් 05 ක් මෙරටට රැගෙන ආ ශ්‍රී ලාංකිකයෙකු සහ ඊට සහය දුන් ගුවන් තොටුපොළේ පිරිසිදු කරන්නෙකු ඊයේ (02) සවස කටුනායක ගුවන් තොටුපොළේ දී රේගු නිලධාරීන් විසින් අත්අඩංගුවට ගෙන තිබෙනවා.\nඅත්අඩංගුවට ගත්  සැකකරු  ගම්පහ ප්‍රදේශයේ පදිංචි 51 හැවිරිදි පුද්ගලයෙක්.\nඔහු සිංගප්පූරුවේ සිට ශ්‍රී ලන්කන් ගුවන් සේවයේ යූ.එල්.-303 දරන ගුවන් යානයෙන් කටුනායක ගුවන් තොටුපොළ වෙත පැමිණ , ඔහු විසින් රැගෙන විත් තිබූ රන් බිස්කට් ගුවන් තොටුපොළෙන් පිට කිරීම සදහා ගුවන් තොටුපොළ පිරිසිදු කිරීමේ සේවකයෙකු වෙත ලබා දී තිබෙනවා.\nමෙම සිදුවීම නිරීක්ෂණය කළ ගුවන් තොටුපොළ ආරක්ෂක නිලධාරීන් මොවුන් පිළිබඳ වහා රේගු නිලධාරීන්ට දන්වා ඇති අතර ඒ අනුවයි රේගු නිලධාරීන් මොවුන් දෙදෙනා අත් අඩංගුවට ගෙන ඇත්තේ.\nමෙලෙස රේගු භාරයට ගනු ලැබූ  රත්‍රන් වල වටිනාකම රුපියල් ලක්ෂ 32 කට අධික බවයි රේගු නිලධාරින් පැවසුවේ.\nරේගු නිලධාරීන් මේ පිළිබඳව වැඩිදුර විමර්ශන සිදුකරනවා.",
       "URL": "https://www.hirunews.lk/196697/ලක්ෂ-32-ක-රත්‍රන්-සමඟ-පුද්ගලයෙකු-කටුනායකදී-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3817"
}