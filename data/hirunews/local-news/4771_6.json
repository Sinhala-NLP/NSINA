{
       "Source": "hirunews",
       "Timestamp": "Friday, 02 December 2016 - 12:21",
       "Headline": "ත්‍රී රෝද රථ හිමියන් විරෝධතාවක (ඡායාරූප)",
       "News Content": "රථ වාහන වැරදි 7 කට අවම දඩය රුපියල් 25000 ක් දක්වා වැඩි කිරීමට එරෙහිව දිවයිනේ ප්‍රදේශ රැසක ත්‍රී රෝද රථ හිමියන් ද විරෝධතාවලට එක්ව සිටිනවා.\nඅප වාර්තාකරුවන් සඳහන් කලේ කොළඹ නෙලුම් පොකුණ රගහල අසලින් ද ත්‍රී රෝද රථ හිමියන් පිරිසක් විරෝධතා පාගමනක් ආරම්භ කර ඇති බවයි.\nඔවුන් සංදේශයක් භාරදීමේ අරමුණින් මේවන විට ජනාධිපති ලේකම් කාර්යාලය වෙත ගමන් කරමින් සිටිනවා.\nමේ හේතුවෙන් කොළඹ පුරහල අවට ඇතුලු මාර්ග කිහිපයක දැඩි රථ වාහන තදබදයක් ද පවතින බවයි අප වාර්තාකරුවන් සඳහන් කලේ.\nමේ අතර මැදවච්චිය ප්‍රදේශයේ ද ත්‍රී රෝද රථ හිමියන් අද විරෝධතාවක නිරතවන බව සඳහන්.\nපෞද්ගලික බස් වර්ජනයට සමගාමීව ත්‍රීරෝද රථ සහ පෞද්ගලික බස් රථ හිමියන්ගේ සහභාගීත්වයෙන් අද (02) උදෑසන මීගමුව - කොළඹ ප්‍රධාන මාර්ගය අවහිර කරමින් විරෝධතාවයක් පැවැත්වුණා.\nගල්කන්ද දුම්රිය හරස් මාර්ගය අසල පැවති එම විරෝධතාව හේතුවෙන් දුම්රිය ගමනාගමනයට බාධා එල්ල වූ බවයි හිරු වාර්තාකරු සඳහන් කළේ.\nවර්ජනයට සමගාමීව ත්‍රීරෝද රථ රියදුරන් පිරිසක් බදුල්ල - පුවක්ගොඩමුල්ල සිට බදුල්ල නගරය දක්වා අද උදෑසන විරෝධතා පෙළපාලියක් සංවිධාන කර තිබූ අතර, අනතුරුව ඔවුන් ඌව පළාත් සභාව ඉදිරිපිට උද්ඝෝෂණයක නිරත වුණා.\nඡායාරූප - වන්නි රොමේෂ් මදුෂංක",
       "URL": "https://www.hirunews.lk/148785/ත්‍රී-රෝද-රථ-හිමියන්-විරෝධතාවක-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4771"
}