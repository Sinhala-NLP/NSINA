{
       "Source": "hirunews",
       "Timestamp": "Wednesday, 30 August 2017 - 18:50",
       "Headline": "ඇත්ත පැහැදිළි බව ජනපති කියයි",
       "News Content": "ජනාධිපතිවරණයෙන් පසුව ශ්‍රී ලංකා නිදහස් පක්ෂයේ සභාපති ධුරය තමන්ට හිමි වූ පසුබිම සම්බන්ධයෙන් ජනාධිපති මෛත්‍රීපාල සිරිසේන අද පැහැදිලි කිරීමක් සිදුකළා.\nඒ, කොටුව ජනාධිපති මන්දිරයේදී මාධ්‍ය ආයතන ප්‍රධානීන් සමඟ පැවති සාකච්ඡාවේදීයි.\nඑහිදී ජනාධිපතිවරයා කියා සිටියේ එම පාර්ශවයෙන් ලැබුණු ආරාධනයකට අනුව කථානායක නිල නිවසේදී තමන් හිටපු ජනාධිපතිවරයා සහ කථානායක චමල් රාජපක්ෂ හමුවූ බවයි.\nඑහිදී පක්ෂයේ සභාපති ධුරය ලබාගන්නා ලෙස තමන්ට ඇරයුම් කළ බවත්, ඒ අනුව පක්ෂයේ සභාපති ධුරය ලබාගත් බවත් ජනාධිපතිවරයා කියා සිටියා.\nඑමෙන්ම තමන් ජනාධිපති ධුරයට පත්වීමෙන් පසුව පොළොන්නරුවේ පැවති 64 වන සංවත්සරයටද හිටපු ජනාධිපතිවරයා එක්වූ බවයි ජනාධිපති මෛත්‍රිපාල සිරිසේන එහිදී වැඩිදුරටත් පෙන්වා දුන්නේ.\nරට හමුවේ තිබූ දේශපාලන සහ ආර්ථික ගැටලූවලට මුහුණදීමට නොහැකිවීම හේතුවෙන් පසුගිය රජය වසර දෙකකට පෙර මැතිවරණයක් පැවැත්වූ බවයි ජනාධිපතිවරයා එහිදී කියා සිටියේ.\nරට ගෙනයාමට අවශ්‍ය පිරිසිදු දේශපාලන ව්‍යාපාරයකට කැපවුණු පිරිසක් අවශ්‍ය බවද මෙහිදී ජනාධිපති මෛත්‍රීපාල සිරිසේන සඳහන් කළා.",
       "URL": "https://www.hirunews.lk/169778/ඇත්ත-පැහැදිළි-බව-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4345"
}