{
       "Source": "hirunews",
       "Timestamp": "Monday, 04 September 2023 - 19:52",
       "Headline": "ජනපතිට ජීවිත තර්ජනයක් (වීඩියෝ)",
       "News Content": "තම ප්‍රදේශයේ පාසලක පැවැත්වෙන උත්සවයකට පැමිණෙන ජනාධිපතිවරයා ඝාතනය කිරීම සඳහා ස්නයිපරයක් අවශ්‍ය බව පවසමින් මුහුණු පොතේ සටහනක් දැමීම සම්බන්ධයෙන් අත්අඩංගුවට ගත් තරුණයෙකු ලබන 08 වනදා දක්වා රක්ෂිත බන්ධනාගාර ගතකර තිබෙනවා.\nකොළඹ ප්‍රධාන මහේස්ත්‍රාත් ප්‍රසන්න අල්විස් මෙලෙස රක්ෂිත බන්ධනාගාර ගත කෙරුණේ එප්පාවල - මැඩියාව ප්‍රදේශයේ පදිංචි 17 හැවිරිදි තරුණයෙක්.\nඅපරාධ පරීක්ෂණ දෙපාර්තමේන්තුව මගින් මොහුව අත්අඩංගුවට ගෙන අධිකරණයට ඉදිරිපත් කෙරුණු අතර වෘත්තියෙන් මොහු චූන්පාන් වෙළදාමේ නිරත වන අයෙකු බවටයි අනාවරණ වුණේ.\nමෙහිදී අපරාධ පරීක්ෂණ දෙපාර්තමේන්තුව අධිකරණයට දැනුම් දුන්නේ එප්පාවල ප්‍රදේශයේ පදිංචි කිළිනොච්චිය යුද හමුදා කඳවුරට අනුයුක්තව සේවය කරන සෙබලෙකු ටී 56 ගිනි අවියක් සහ ඊට යොදන උණ්ඩ 120 ක් සමගින් පළාගොස් තිබූ බවයි.\nඔහු මේ වනවිට අත්අඩංගුවට ගෙන ඇති අතර ගිනි අවිය රැගෙන ගියේ සිය බිරිඳ සමග සම්බන්ධතාවක් පවත්වන පුද්ගලයෙකු ඝාතනය කිරීමට බව ඔහු පොලිසියට ප්‍රකාශ කර තිබෙනවා.\nකෙසේ වෙතත් දැනට අත්අඩංගුවේ පසුවන 17 හැවිරිදි තරුණයා ගිනි අවියක් අවශ්‍ය බවට මුහුණු පොතේ පළ කළ සටහනට පසු දින මෙම යුද හමුදා සෙබළා අදාළ ගිනි අවියක් රැගෙන පළාගොස් තිබූ බව අපරාධ පරීක්ෂණ දෙපාර්තමේන්තුව අධිකරණයට දැනුම් දුන්නා.\nඑබැවින් මෙම සිද්ධීන් දෙක අතර සම්බන්ධතාවයක් පවතින්නේද යන්න පිළිබඳවද විමර්ශන ආරම්භ කර ඇති බවයි පොලිසිය කියා සිටියේ.",
       "URL": "https://www.hirunews.lk/347161/ජනපතිට-ජීවිත-තර්ජනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=52"
}