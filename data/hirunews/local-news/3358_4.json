{
       "Source": "hirunews",
       "Timestamp": "Saturday, 11 May 2019 - 7:00",
       "Headline": "වාහන ලියාපදිංචිය අඩුවෙයි",
       "News Content": "මේ වසරේ පළමු මාසය හා සැසදීමේදී අප්‍රේල් මාසය වනවිට සියලුම වර්ගයේ රථවාහන ලියාපදිංචියේ අඩුවක් දක්නට ලැබෙන බව මෝටර් රථ ප්‍රවාහන දෙපාර්තමේන්තුව පවසනවා.\nජනවාරි සිට අප්‍රේල් මාසය දක්වා කාලය තුළ ලියාපදිංචි වී ඇති රථවාහන සංඛ්‍යාව එක් ලක්ෂ තිස් එක්දහස් තිස්පහක්.\nජනවාරි මාසයේදී 37,578 ක් රථවාහන මෙරට ලියාපදිංචි කර ඇති අතර, අප්‍රේල් මාසයේදී ලියාපදිංචි කර ඇත්තේ රථවාහන 27,364 ක් පමණයි.\nජනවාරි මාසයේදී යතුරුපැදි 28,375 ක් ලියාපදිංචි කර ඇති අතර, එය අප්‍රේල් මාසයේදී 21,311 දක්වා පහළ බැස තිබෙනවා.\nමෝටර් රථ 4294 ජනවාරි මාසයේදී ලියාපංදිචි කර ඇති අතර, එය අප්‍රේල් මාසයේදී 2734 ක් ලෙස වාර්තා වුණා.\nත්‍රීරෝද රථ 1710ක් ජනවාරි මාසයේදීත් , 1362ක් පෙබරවාරි මාසයේදීත් ලියාපදිංචි වී ඇති අතර, මාර්තු මාසයේදී ලියාපදිංචි වී ඇති ත්‍රිරෝද රථ  සංඛ්‍යාව 2201ක්.\nඑමෙන්ම, ප්‍රයිමෝර් සහ ට්‍රැක්ටර් ලියාපදිංචියෙහි වැඩිවීමක් දක්නට ලැබෙන බවයි මෝටර් රථ වාහන දෙපාර්තමේන්තුව සඳහන් කළේ.\nට්‍රැක්ටර් 214 ක් ජනවාරි මාසයේදීත් 342 ක් අප්‍රේල් මාසයේදී ලියාපදිංචි වී තිබෙනවා.\nත්‍රිරෝද රථ වෙනුවට රෝද හතරේ විද්‍යුත් කාර් හඳුන්වාදීමට රජය පියවර ගනු ලැබුවේ 2016 වසරේදීයි.\nඒ අනුව මේ වසරේ ඉදිරිපත් වූ අතුරු සම්මත ගිණුමෙන් එහි ආනයනික බද්ද අඩු කිරීම නිසා අප්‍රේල් මාසයේදී රෝද හතරේ විද්‍යුත් කාර් 111 ක් ලියාපදිංචි වී ඇති බවයි එම දෙපාර්තමේන්තුව වැඩිදුරටත් කියා සිටියේ.\nකෙසේ වෙතත්, අතුරු සම්මත ගිණුම මගින් ආනයනික රථ වාහනවලට පනවා තිබු බදු ඉහළ දැමීම නිසාත්, ඩොලරයේ අගය පසුගිය කාලසීමාවේදී සීඝ්‍ර ලෙස වැඩි විමත් රථවාහන ලියාපදිංචිය පහළ යාමට හේතු වී තිබෙනවා.",
       "URL": "https://www.hirunews.lk/216157/වාහන-ලියාපදිංචිය-අඩුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=3358"
}