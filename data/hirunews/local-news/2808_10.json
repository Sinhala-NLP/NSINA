{
       "Source": "hirunews",
       "Timestamp": "Wednesday, 08 April 2020 - 17:57",
       "Headline": "අලූත් අවුරුදු චාරිත්‍ර පවුලේ සාමාජිකයින්ට පමණක් සීමා කරන්නැයි ඉල්ලීමක්",
       "News Content": "අලූත් අවුරුදු සමය තුළ චාරිත්‍ර වාරිත්‍ර සහ පුද්ගල සබඳතා පවුලේ සාමාජිකයින්ට පමණක් සීමා කරන ලෙසට ජනාධිපති මාධ්‍ය අංශය අවධාරණය කරනවා.\nකොරෝනා වෛරස ව්‍යාප්තිය නතර කිරීම වෙනුවෙන් ඇඳිරි නීතිය පැනවීම ඇතුලු ක්‍රියාමාර්ග ගෙන ඇත්තේ ජනතාවගේ යහපත වෙනුවෙන් බවයි ජනාධිපති මාධ්‍ය අංශය කියාසිටියේ.\nඑබැවින් ඇඳිරි නීතිය පැනවීම හේතුවෙන් ඇතිවන දුෂ්කරතා අවබෝධයෙන් සහ වගකීමෙන් යුතුව ඉවසා සිටින්නැයි රජය ජනතාවගෙන් ඉල්ලීමක් කරනවා.\nකොළඹ, ගම්පහ, කළුතර, පුත්තලම, මහනුවර සහ යාපනය හැර සෙසු සියලූ දිස්ත්‍රික්කවල හෙට පෙරවරු හයට ලිහිල් කර පස්වරු 4ට යළි ක්‍රියාත්මක වන ඇඳිරි නීතිය ලබන 14 වන අඟහරුවාදා පෙරවරු හය දක්වා ක්‍රියාත්මක වනවා.\nජනාධිපති මාධ්‍ය අංශය නිවේදනය කළේ එදින පෙරවරු හයට එම ඇඳිරි නීතිය ඉවත් කර එදිනම සවස හතරේ සිට නැවත ක්‍රියාත්මක කෙරෙන බවයි.\nමේ අතර නිවේදනයක් නිකුත් කරමින් බුද්ධශාසන සංස්කෘතික සහ ආගමික කටයුතු අමාත්‍යංශ ලේකම්වරයා ඉල්ලා සිටියේ දිවයින තුළ පවතින වත්මන් පීඩාකාරී තත්වය හේතුවෙන් අලුත් අවුරුදු නැකත් චාරිත්‍ර  තමාට හැකි පරිදි තම නිවසේ සාමාජිකයන් සමග සිදු කරන ලෙසටයි.\nසරළ ආහාර ද්‍රව්‍ය සකසාගෙන අදාල චාරිත්‍ර ඉටු කිරීමටත් තම නිවසේ සිටම ආගමානුකූල කාර්යයන් ඉටු කරන ලෙසත් පවතින තත්වය තුළ නිවසින් බැහැර යාමට හෝ විවිධ උත්සව ආදිය සංවිධානය කිරීම සිදු නොකළ යුතු බවත් ජනතාවට දැනුම් දෙනවා.\nකොරෝනා වෛරසය ලෝකයම වෙලාගෙන සිටින අවදානම් තත්වයෙන් ශ්‍රී ලංකාවට සහ ලක්වාසීන් සියලුදෙනාට පීඩාවක් නොවන පරිදි  සහ මෙම වෛරසය ව්‍යාප්ත නොවන පරිදි මෙම අවස්ථාවේ දී ක්‍රියා කිරීම සියලුදෙනාගේ යුතුකම හා වගකීම වන බැවින් අවදානම් තත්වය පාලනය කිරීමට ලැබෙන සහය අතිශය වැදගත් බවයි බුද්ධශාසන සංස්කෘතික සහ ආගමික කටයුතු අමාත්‍යංශ ලේකම්වරයා කියාසිටියේ.",
       "URL": "https://www.hirunews.lk/238202/අලූත්-අවුරුදු-චාරිත්‍ර-පවුලේ-සාමාජිකයින්ට-පමණක්-සීමා-කරන්නැයි-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=2808"
}