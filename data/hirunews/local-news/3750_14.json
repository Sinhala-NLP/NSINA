{
       "Source": "hirunews",
       "Timestamp": "Thursday, 13 September 2018 - 12:30",
       "Headline": "අතුරුදන්වූ ධීවරයින් සොයන්න විශේෂ ධීවරයින් කණ්ඩායමක්",
       "News Content": "ගාල්ලට බටහිර මුහුදේ සැතපුම් 30 ක් දුරින් නෞකාවක ගැටී අනතුරට ලක්වූ යාත්‍රාවේ සිටි ධීවරයින් දෙදෙනා සෙවීම සඳහා නාවික හමුදා විශේෂ කිමිඳුම් කණ්ඩායමක් එම ස්ථානයට පිටත් කර හැර තිබෙනවා.\nනාවික හමුදා මාධ්‍ය ප්‍රකාශක කමාන්ඩර් දිනේෂ් බණ්ඩාර සඳහන් කළේ ඩෝරා යාත්‍රාවක් ද තවදුරටත් එම මුහුදු සීමාවේ අතුරුදන්වූ ධීවරයින් සොයා මෙහෙයුම් සිදුකරන බවයි. කෙසේ වෙතත් අනතුර සිදුකළ නෞකාව කුමන රටකට අයත් එකක්ද යන්න මෙතෙක් අනාවරණ වී නැහැ.\nමෙම අනතුරින් ධීවරයන් හතරදෙනෙකු මියගිය අතර, ඔවුන් සියලූදෙනාම බලපිටිය ප්‍රදේශයේ පදිංචිකරුවන් බවට තොරතුරු ලැබී තිබෙනවා.\nමොවුන්ගේ සිරුරු නාවික හමුදාව ඊයේ රැගෙනවිත් පසුව පොලීසියට භාරදුන් අතර මේ වනවිට එම මළ සිරුරු කරාපිටිය ශික්ෂණ  රෝහලේ තැන්පත් කර ඇති බව සඳහන්.\nමෙම අනතුර පිළිබඳව සැල වීමත් සමඟ මියගිය ධීවරයින්ගේ ඥාතීන් කරාපිටිය ශික්ෂණ රෝහලට පැමිණියා.\nබේරුවලින් මුහුදු ගිය ධීවර යාත්‍රාවක නෞකාවක් ගැටී තිබුණේ පෙරේදා රාත්‍රියේයි. විශාල නෞකාවක් සිය යාත්‍රාවේ ගැටෙමින් ගමන් කළ බවයි ‘‘මලිඳු පුතා’’ නැමති එම යාත්‍රාවේ සිට දිවි ගලවාගත් 26 හැවිරිදි එරන්ද පුෂ්පකුමාර කියා සිටියේ.",
       "URL": "https://www.hirunews.lk/199797/අතුරුදන්වූ-ධීවරයින්-සොයන්න-විශේෂ-ධීවරයින්-කණ්ඩායමක්",
       "Category": "Local News",
       "Parent URL": "https://www.hirunews.lk/local-news.php?pageID=3750"
}