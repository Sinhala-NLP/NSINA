{
       "Source": "hirunews",
       "Timestamp": "Wednesday, 06 November 2019 - 18:58",
       "Headline": "එජාප අපේක්ෂකයාගෙන් ප්‍රතිඥාවක් ගන්න - මහින්ද, මහ නාහිමිවරුන්ගෙන් ඉල්ලයි",
       "News Content": "ශ්‍රී ලංකා සහකම්පන සංවිධානය සහ ආබාධ සහිත පුද්ගල සංවිධාන ඒකාබද්ධ පෙරමුණ, ජනාධිපති මැතිවරණයේදී ආබාධය බාධාවක් නොවන සමාජයක් නිර්මාණය වෙනුවෙන් ශ්‍රී ලංකා පොදුජන පෙරමුණේ ජනාධිපති අපේක්ෂක ගෝඨාභය රාජපක්ෂට සහය පළ කළා.\nජනාධිපති අපේක්ෂක ගෝඨාභය රාජපක්ෂගේ මිරිහානේ පිහිටි නිවසේදී අදාළ ගිවිසුමට අද අත්සන් තැබීමෙන් පසු බේල් ක්‍රමයට සහ පටිගත ක්‍රමයට සකස් කරන ලද තම ප්‍රතිපත්ති ප්‍රකාශයද ජනාධිපති අපේක්ෂක ගෝඨාභය රාජපක්ෂ  ඔවුන්ට පිළිගැන්වූවා.\nමේ අතර ශ්‍රී ලංකා පොදුජන පෙරමුණේ ජනාධිපති අපේක්ෂක ගෝඨාභය රාජපක්ෂගේ ජයග්‍රහණය තහවුරු කිරීම සඳහා තවත් ජන රැළියක් නිවිතිගල ප්‍රදේශයේදී අද පැවැත්වුණා.\nඊට එක්වෙමින් අදහස් දැක්වූ රාවණාබලය සංවිධානයේ මහලේකම් පූජ්‍ය ඉත්තෑකන්දේ සද්ධාතිස්ස හිමියන් කියා සිටියේ හිරු නාලිකාවට එරෙහිව පසුගියදා දියත්වූ මඩ පෝස්ටර් ගැන පොලීසියට කළ පැමිණිල්ල විභාග කිරීමට අමාත්‍ය මංගල සමරවීර ඉඩ ලබා නොදෙන බවයි.\nපාර්ලිමේන්තු මන්ත්‍රී වාසුදේව නානායක්කාරද ජන රැළියට එක්ව සිටියා.\nඑමෙන්ම ප්‍රවීන කලා ශිල්පී රෝහණ බැද්දගේද ජනාධිපති අපේක්ෂක ගෝඨාභය රාජපක්ෂට සහය පළ කරමින් රැළියට එක්වුණා.\nමේ අතර ශ්‍රී ලංකා පොදුජන පෙරමුණේ ජනාධිපති අපේක්ෂක ගෝඨාභය රාජපක්ෂගේ ජයග්‍රහණය තහවුරු කිරීම සඳහා තවත් ජන රැළියක් ඊයේ කඩුගන්නාව ප්‍රදේශයේදී පැවැත්වුණා.\nමේ අතර ඒකීය රාජ්‍ය පිළිබඳ එක්සත් ජාතික පක්ෂ ජනාධිපතිවරණ අපේක්ෂකයාගේ ස්ථාවරය යන මැයෙන්, විපක්ෂ නායක මහින්ද රාජපක්ෂ අද නිවේදනයක්ද නිකුත් කර තිබුණා.\nඑහි දැක්වුණේ එක්සත් ජාතික පක්ෂයේ ජනාධිපති අපේක්ෂකයාගේ ප්‍රතිපත්ති ප්‍රකාශනයේ නොබෙදුණු හා වෙන් කළ නොහැකි රාජ්‍යයක් පිළිබඳ සංකල්පයක් හඳුන්වාදීමට යෝජනා කර ඇති බවයි.\nඑසේම මධ්‍යම ආණ්ඩුවේ බලය උපරිම ලෙස පළාත්වලට බෙදාහරින බවටත්, එම ප්‍රතිපත්ති ප්‍රකාශනයේ ඇතුළත් බව විපක්ෂ නායකවරයා පෙන්වා දෙනවා.\nඑක්සත් ජාතික පක්ෂ ජනාධිපති අපේක්ෂකයාගේ ප්‍රතිපත්ති ප්‍රකාශනයේ අඩංගු එම යෝජනා මේ වසරේ ජනවාරි මාසයේ අග්‍රාමාත්‍යවරයා විසින් පාර්ලිමේන්තුවේ සභා ගත කරන ලද යෝජිත නව ව්‍යවස්ථා කෙටුම්පතේ අන්තර්ගතයට බොහෝ සෙයින් සමාන බවයි එම නිවේදනයේ දැක්වෙන්නේ.\nඒ අනුව අදාළ ව්‍යවස්ථා කෙටුම්පතේ සියලූ යෝජනාවලට විරුද්ධ වන බවට සහ ඒකීය රාජ්‍යය සුරකින බවට ලිඛිත ප්‍රතිඥාවක් එක්සත් ජාතික පක්ෂ ජනාධිපති අපේක්ෂකයාගෙන් ලබාගන්නා මෙන් ත්‍රෛනිකායික මහනාහිමිවරුන්ගෙන් ඉල්ලා සිටින බවද විපක්ෂ නායක මහින්ද රාජපක්ෂ නිකුත් කළ නිවේදනයේ වැඩිදුරටත් දැක්වුණා.",
       "URL": "https://www.hirunews.lk/227756/එජාප-අපේක්ෂකයාගෙන්-ප්‍රතිඥාවක්-ගන්න-මහින්ද-මහ-නාහිමිවරුන්ගෙන්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=3061"
}