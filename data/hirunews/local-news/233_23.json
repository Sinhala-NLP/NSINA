{
       "Source": "hirunews",
       "Timestamp": "Tuesday, 27 June 2023 - 8:33",
       "Headline": "සෞඛ්‍ය අමාත්‍යාංශයේ වාහන 1794 ක් අස්ථාන ගත වෙයි",
       "News Content": "රාජ්‍ය ගිණුම් පිළිබඳ පාර්ලිමේන්තු කාරක සභාවේ (කෝපා කමිටුව) සභාපති රාජ්‍ය අමාත්‍ය ලසන්ත අලගියවන්න සඳහන් කළේ සෞඛ්‍ය අමාත්‍යාංශයේ වාහන 1794 ක් අස්ථාන ගත වී ඇති බවත් අමාත්‍යාංශයේ වාහන 259 බාහිර පාර්ශවයන්ට පවරා දී ඇති බවත් රජයේ විගණකාධිපතිවරයාගේ වාර්තාවේ දැක්වෙන බවයි.\nඅදාළ වාහන ලියාපදිංචි කර ඇත්තේ 1950 සිට 1996 දක්වා කාලය තුළ බවයි කෝපා කමිටුව පවසා සිටියේ.\nමේ වාහන අතරට මෝටර් රථ 679 ක් සහ යතුරුපැදි 1115 ක් ඇතුළත් වෙනවා.\nඒ අනුව මේ වාහනවලට අදාළව ආදායම් බලපත්‍ර නිකුත් කිරීම නවතා ඇති බවද වාර්තා වී තිබෙනවා.\nනිලධාරීන් පවසා සිටියේ යතුරුපැදි 1115න් තොරතුරු අනාවරණය කරගෙන ඇත්තේ එකොළහක් සම්බන්ධයෙන් පමණක් බවයි. එමෙන්ම යතුරු පැදි බොහොමයක් ක්ෂේත්‍ර නිලධාරීන්ට නිකුත් කෙරුණු ඒවා බව ද එම නිලධාරීන් වැඩිදුරටත් සඳහන් කර සිටියා.\nකෙසේ වෙතත් ක්ෂේත්‍ර නිලධාරීන්ට මේ යතුරු පැදි ලබා දෙන්නේ ගිවිසුම්ගතව බවත් විශ්‍රාම යෑමෙන් පසු පෞද්ගලිකව ගෙන යෑමට ඒ අනුව අවසර හිමිවන බවත් සඳහන් කර තිබෙනවා.\nමේ වැඩපිළිවෙළ හරහා වාහන 425ක් සම්බන්ධයෙන් තොරතුරු අනාවරණය කරගැනීමට හැකි වූවත් ඒවා වෙන්දේසි කර අපහරණය කළා දැයි සොයා ගැනීමට අපහසු බවයි සෞඛ්‍ය අමාත්‍යංශයේ නිලධාරීන් ප්‍රකාශ කර සිටියේ.\nමෙහි දී කෝපා කමිටු සභාපතිවරයා විසින් වාහන පරිපාලන පද්ධතිය සම්බන්ධයෙන් විමසීමක් සිදු කළ අතර සෞඛ්‍ය අමාත්‍යාංශයේ ප්‍රධානීන් සඳහන් කළේ එම පද්ධතිය ක්‍රියාත්මක කරගෙන යන බවයි.\nවාහන අස්ථානගත වීම වැළැක්වීමට වහාම පියවර ගන්නා ලෙස කෝපා කමිටු සභාපතිවරයා මෙහිදී නිලධාරීන්ට උපදෙස් ලබා දී තිබෙන බවයි වාර්තා වන්නේ.",
       "URL": "https://www.hirunews.lk/339212/සෞඛ්‍ය-අමාත්‍යාංශයේ-වාහන-1794-ක්-අස්ථාන-ගත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=233"
}