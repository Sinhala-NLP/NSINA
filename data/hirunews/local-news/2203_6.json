{
       "Source": "hirunews",
       "Timestamp": "Tuesday, 19 January 2021 - 7:49",
       "Headline": "කොරෝනා රෝගීන් 53,750ක් දක්වා ඉහළට - සමස්ත මරණ ගණනත් 270ට නගී",
       "News Content": "නව මරණ හයක් සමඟ මෙරට සමස්ත කොරෝනා මරණ සංඛ්‍යාව 270 දක්වා ඉහළ ගියා.\nකොළඹ තුන ප්‍රදේශයේ පදිංචි 63 හැවිරිදි කාන්තාවක් කොළඹ ජාතික රෝහලට ඇතුළත් කරන අවස්ථාවේදී පසුගිය 17 වනදා මියගොස් ඇති අතර, මරණයට හේතුව ලෙස දක්වා ඇත්තේ කොවිඩ් නියුමෝනියාව සහ උග්‍ර දියවැඩියාවයි.\nඑමෙන්ම කොළඹ 15 ප්‍රදේශයේ පදිංචි 80 හැවිරිදි පුද්ගලයෙක්ද කොළඹ ජාතික රෝහලට ඇතුළත් කරන අවස්ථාවේදී පසුගිය 15 වනදා මියගොස් තිබෙනවා.\nඑම මරණයට හේතුව ලෙස දැක්වෙන්නේ කොවිඩ් නියුමෝනියාව බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nපසුගිය 15 වනදා මෝදර ප්‍රදේශයේ පදිංචි 75 හැවිරිදි පිරිමි පුද්ගලයෙකු වැඩිහිටි නිවාසයකදී මියගොස් ඇති අතර, මරණයට හේතුව කොවිඩ් නියුමෝනියාවයි.\nදකුණු කළුතර ප්‍රදේශයේ පදිංචි 65 හැවිරිදි පිරිමි පුද්ගලයෙකුද පසුගිය 14 වනදා කළුතර දිස්ත්‍රික් මහ රෝහලට ඇතුළත් කරන අවස්ථාවේ මියගොස් තිබෙනවා.\nමරණයට හේතුව ලෙස දැක්වන්නේ කොවිඩ් නියුමෝනියාව, හෘද රෝගී තත්වය සහ උග්‍ර දියවැඩියා තත්වයයි.\nදෙහිවල ප්‍රදේශයේ පදිංචි 63 හැවිරිදි පුද්ගලයෙක්ද මරණයට පත්ව ඇති අතර, ඔහු මීගමුව දිස්ත්‍රික් රෝහලේ ප්‍රතිකාර ලබමින් සිටින අතරතුර කොරෝනා ආසාදිතයෙකු හඳුනාගැනීමෙන් පසු ඉරණවිල ප්‍රතිකාර මධ්‍යස්ථානය වෙත යැවීමෙන් අනතුරුවයි මෙලෙස මියගොස් ඇත්තේ.\nමරණයට හේතුව ලෙස දක්වා ඇත්තේ කොවිඩ් 19 ආසාදනය නිසා ඇතිවූ බ්‍රොන්කෝ නියුමෝනියාවයි.\nරත්නපුර ශික්ෂණ රෝහලේ ප්‍රතිකාර ලබමින් සිටින අතරතුර කොරෝනා ආසාදිතයෙකු ලෙස හඳුනාගැනීමෙන් පසු හෝමාගම මූලික රෝහලට මාරුකර යැවූ රත්නපුර ප්‍රදේශයේ පදිංචි 65 හැවිරිදි පුද්ගලයෙක්ද ඊයේ මියගොස් ඇති බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nකොවිඩ් නියුමෝනියාව එම මරණයට හේතුව ලෙස දැක්වෙනවා.\nමේ අතර ඊයේ දිනයේ නව ආසාදිතයන් 674 ක් හඳුනාගැනීමත් සමඟ මෙරට සමස්ත කොරෝනා රෝගීන් සංඛ්‍යාව 53,750 ක් දක්වා ඉහළ ගියා.\nඊයේ වාර්තාවූවන්ගෙන් 627 දෙනෙකු පෑලියගොඩ කොවිඩ් පොකුරේ ආශ්‍රිතයන් වන අතර, විදේශයන් හි සිට පැමිණි 47 දෙනෙකුද කොරෝනා ආසාදිතයන් ලෙස තහවුරු කර ගැනුනා.\nමොවුන්ගෙන් 45 දෙනෙකු සයිප්‍රසයේ සිටත් එක්සත් අරාබි එමීර් රාජ්‍යයේ සිට දෙදෙනෙකුත් මෙරටට පැමිණ තිබෙනවා.\nඒ අනුව තවදුරටත් ආසාදිතයන් 7,660 දෙනෙකු රෝහල් ගතව ප්‍රතිකාර ලබන අතර, සුවය ලැබූ සංඛ්‍යාව 53,750 ක්.",
       "URL": "https://www.hirunews.lk/260082/කොරෝනා-රෝගීන්-53750ක්-දක්වා-ඉහළට-සමස්ත-මරණ-ගණනත්-270ට-නගී",
       "Category": "Local News",
       "Parent URL": "https://www.hirunews.lk/local-news.php?pageID=2203"
}