{
       "Source": "hirunews",
       "Timestamp": "Tuesday, 23 August 2022 - 13:06",
       "Headline": "රන් මාලයක් සහ දුරකථනයක් කොල්ල කෑ මාලඹේ පොලිසියේ 04ක් අත්අඩංගුවට",
       "News Content": "කොට්ටාව විද්‍යාල හංදියේ දී තරුණයෙකුගේ ගෙළ බැඳි රන් මාලය සහ ඇපල් වර්ගයේ ජංගම දුරකථනය කොල්ලකෑමේ සිද්ධියට මාලබේ පොලිසියට අනියුක්ත පොලිස් නිලධාරින් සිව්දෙනෙකු අත්අඩංගුවට ගත් බව කොට්ටාව පොලිසිය පවසනවා.\nසැකකාර පොලිස් නිලධාරීන් අතර පොලිස් සැරයන්වරයකු සහ කොස්තාපල්වරුන් තිදෙනෙකු වන බවයි පොලිසිය සඳහන් කරන්නේ.\nමේ අතර සිටින කොස්තාපල්වරුන් තිදෙනාගෙන් අයෙකු පොලිස් විශේෂ කාර්යාංශයේ මාලබේ පොලිසියට අලුතින් පැමිණි අයෙක් බවත්, එහි නිලධාරියකු සඳහන් කළා.\nමෙම කොල්ල කෑමට යොදාගත් ත්‍රීරෝද රථය, කොල්ල කන ලද රන් මාලය සහ ජංගම දුරකථනය පොලිසිය විසින් මේ වන විට සොයාගෙන තිබෙනවා.\nඉකුත් 20 වැනි දා, කොට්ටාව විද්‍යාල හංදියේ පිහිටි සිය සහෝදරියගේ නිවසට පැමිණෙමින් සිටි මෙම තරුණයාව, එම නිවස ඉදිරිපිට මාර්ගයේ දී වෙනත් මාර්ගයක් අසන මුවාවෙන් තරුණයා අසලට පැමිණ ඔහු කර බැඳි රන් මාලය සහ ජංගම දුරකථනය කොල්ලකා පලාගොස් තිබූණා.\nසිද්ධිය සම්බන්ධයෙන්, අදාල තරුණයා ඉකුත් (21) වෙනි දින සිදුකරන ලද පැමිණිල්ලකට අනුව පරීක්ෂණ සිදු කිරීමේ දී හෙලි වී ඇත්තේ, කොල්ල කෑමට පැමිණි ත්‍රීරෝද රථය මාලඹේ පොලිසියට අනුයුක්තව රාජකාරි කරනු ලබන කොස්තාපල්වරයෙකුට අයත් ත්‍රීරෝද රථයක් බවයි.\nසිද්ධිය සම්බන්ධයෙන් අත්අඩංගුවට ගත් සැකකරුවන් හෝමාගම අධිකරණය වෙත ඉදිරිපත් කිරීමට නියමිත‍යි.",
       "URL": "https://www.hirunews.lk/313515/රන්-මාලයක්-සහ-දුරකථනයක්-කොල්ල-කෑ-මාලඹේ-පොලිසියේ-04ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=920"
}