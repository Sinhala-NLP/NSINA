{
       "Source": "hirunews",
       "Timestamp": "Sunday, 24 October 2021 - 8:26",
       "Headline": "යළි කොරෝනා ව්‍යාප්තිය ඉහළ යාම වළක්වාගැනීමට පියවර ගන්නැයි ඉල්ලීම්",
       "News Content": "යළි කොරෝනා ව්‍යාප්තිය ඉහළ යාම වළක්වා ගැනීම සඳහා පුද්ගල ඒකරාශී වීම් සහ උද්ඝෝෂණ සීමා කිරීමට පියවර ගත යුතු බව රජයේ වෛද්‍ය නිලධාරීන්ගේ සංගමය පවසනවා.\nඊයේ දිනයේ මෙරටින් තවත් කොරෝනා ආසාදිතයන් 554ක් වාර්තා වූ අතර ඒ සමග මෙරටින් වාර්තා වන සමස්ත ආසාදිතයන් සංඛ්‍යාව 535,529ක් දක්වා ඉහළ ගියා.\nමෙරට සමස්ත කොරෝනා මරණ සංඛ්‍යාව 13,593ක් දක්වා ඉහල නංවමින් ඊයේ වාර්තා වූ කොරෝනා මරණ සංඛ්‍යාව 19ක්.\nමේ අතර රිජ්වේ ආර්යා ළමා රෝහලේ කොරෝනා ආසාදිත දරුවන් සංඛ්‍යාව අඩු වීම හේතුවෙන් එහි කොරෝනා සඳහා යොදා ගැණුනු වාට්ටු නැවතත් සාමාන්‍ය රෝගීන් සඳහා වෙන් කර තිබෙනවා.\nමේ අතර, යළි කොරෝනා ව්‍යාප්තිය ඉහළ යාම වළක්වා ගැනීම සඳහා අත්‍යවශ්‍ය නොවන පුද්ගල ඒකරාශී වීම් සහ උද්ඝෝෂණ සීමා කිරීමට අවශ්‍ය පියවර ගත යුතු බව රජයේ වෛද්‍ය නිලධාරීන්ගේ සංගමය අවධාරණය කරනවා.\nඑහි මධ්‍යම කමිටු සාමාජික වෛද්‍ය ප්‍රසාද් කොළඹගේ හිරු ප්‍රවෘත්තී අංශයට කියා සිටියේ කොරෝනා අහඹු පරීක්ෂණ සිදු කිරීමටද අවධානව යොමු කළ යුතු බවයි.\nමේ අතර කඨින පිංකම්වලට අමතරව ඉස්ලාම්, හින්දු සහ කතෝලික දේව මෙහෙයන් සඳහාද සෞඛ්‍ය මාර්ගෝපදේශ පිළිපදිමින් 50 දෙනෙකුට සහභාගීවීමට අවසර ලබාදෙන බව සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන මහතා පවසනවා.\nමේ අතර වයස 16ත් 19ත් අතර පාසල් සිසුන් එන්නත්කරණය කිරීමේදී මව්පියන්ගේ අනුමැතිය අනිවාර්ය බව අධ්‍යාපන අමාත්‍යාංශය පවසනවා.\nකොවිඩ් 19 වෛරසයට එරෙහි එන්නත්කරණ වැඩසටහන යටතේ වයස අවුරුදු 16ත් 19ත් අතර පාසල් සිසුන්ට එන්නත්කරණය මේව නවිට ආරම්භ කර ඇති අතර, අදාළ වැඩසටහන යටතේ සෑම සෙනසුරාදා දිනකම සෞඛ්‍ය වෛද්‍ය නිලධාරී කාර්යාල තුළ එම එන්නත් ලබා ගැනීමේ හැකියාව පවතිනවා.\nවයස අවුරුදු 16ත් 19ත් කාණ්ඩයට අයත් පාසල් ළමුන් 75000කට ඔක්තෝබර් මස 21 වන විට එන්නත් ලබා දුන් අතර වයස අවුරුදු 12 – 19 ත් අතර විශේෂ ආබාධ සහිත දරුවන් 16295කට මේ වන විට එන්නත් ලබා දී අවසන්.\nමෙම කාණ්ඩ දෙකටම සති දෙකක් තුළ එන්නත් ලබා දීම සම්පූර්ණයෙන් අවසන් කිරීමට බලාපොරොත්තු වන බව සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන මහතා සඳහන් කළා.\nමේ අතර සිසුන් සියයට අඩු උපකාරක පන්ති නොවැම්බර් පළමුවනදා සිට යළි ආරම්භ කිරීමටත් අදාළ මාර්ගෝපදේශ කඩිනමින් නිකුත් කිරීමට කොවිඩ් මර්දන කමිටුවේදී තීරණය වී තිබෙනවා.\nසමස්ත ලංකා වෘත්තීය දේශකවරුන්ගේ සංගමය සඳහන් කළේ සෞඛ්‍ය මාර්ගෝපදේශ ලද විගස උපකාරක පන්ති ආරම්භ කරන බවයි.\nඑමෙන්ම සියලු දහම් පාසල් වල 8 ශ්‍රේණියේ සිට ධර්මාචාර්ය ශ්‍රේණි දක්වා නොවැම්බර් 7 වනදා සිට ආරම්භ කිරීම සඳහා සෞඛ්‍ය ලේකම්වරයාගේ අනුමැතිය ඉල්ලා සිටි බව බෞද්ධ කටයුතු කොමසාරිස් ජනරාල් සුනන්ද කාරියප්පෙරුම සඳහන් කළා.\nවිශ්වවිද්‍යාල ප්‍රතිපාදන කොමිෂන් සභාවේ සභාපති මහාචාර්ය සම්පත් අමරතුංග මහතා සඳහන් කළේ විශ්වවිදයාල යළි ආරම්භ කිරීම පිළිබඳවද ලබන සතියේ ප්‍රකාශයක් නිකුත් කරන බවයි.",
       "URL": "https://www.hirunews.lk/285888/යළි-කොරෝනා-ව්‍යාප්තිය-ඉහළ-යාම-වළක්වාගැනීමට-පියවර-ගන්නැයි-ඉල්ලීම්",
       "Category": "Local News",
       "Parent URL": "https://www.hirunews.lk/local-news.php?pageID=1609"
}