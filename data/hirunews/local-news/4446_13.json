{
       "Source": "hirunews",
       "Timestamp": "Thursday, 29 June 2017 - 14:50",
       "Headline": "රථ වාහන වැරදි සදහා වන දඩ පත්‍රිකා ගෙවීමට සතියක සහන කාලයක්",
       "News Content": "තැපැල් සේවකයින්ගේ වර්ජනය හේතුවෙන් රථ වාහන වැරදි සම්බන්ධයෙන් වන, දඩ පත්‍රිකා ගෙවීමට සතියක සහන කාලයක් ලබාදී ඇතැයි පොලිස් මූලස්ථානය ප්‍රකාශ කළා.\nඒ දැනට ක්‍රියාත්මක තැපැල් වර්ජනය හේතුවෙන්.\nඒ අනුව දඩ පත්‍රිකාවේ සදහන් නඩු දිනයේ සිට තවත් සතියක කාලයක් දඩ ගෙවීම සදහා අවස්ථාව සැලසෙනවා.\nඑසේම, රථ වාහන වැරදි සම්බන්ධයෙන් වන දඩ පත්‍රිකා ගෙවීම සියලූම ප්‍රාදේශීය ලේකම් කාර්යාලවලදී ද සිදුකළ හැකි බවයි පොලිස් මූලස්ථානය ප්‍රකාශ කළේ.\nතැපැල් වර්ජනය හේතුවෙන් විශ්වවිද්‍යාලවලට ඇතුළත් වන නවක සිසුන්ට අන්තර්ජාලය ඔස්සේ ලියාපදිංචි වීමට ලබාදී තිබූ කාලසීමාව ද දීර්ඝ කෙරුණා.\nවිශ්වවිද්‍යාල ප්‍රතිපාදන කොමිෂන් සභාවේ සභාපති මහාචාර්ය මොහාන් සිල්වා හිරු ප්‍රවෘත්ති අංශය කළ විමසීමකදී සදහන් කළේ හෙටින් (30) අවසන් වීමට නියමිතව තිබූ මෙම කාලසීමාව ලබන මස 7 වනදා දක්වා දීර්ඝ කළ බවයි.\nමේ අතර, සිය ඉල්ලීම් සම්බන්ධයෙන් සෑහීමකට පත්විය හැකි විසදුමක් ලැබුණහොත් පමණක් වර්ජනය අවසන් කිරීමට සූදානම් බවයි ඒකාබද්ධ තැපැල් වෘත්තීය සමිති පෙරමුණ ප්‍රකාශ කළේ.\nවර්ජනය හේතුවෙන් මධ්‍යම තැපැල් හුවමාරුව ඇතුළු අනෙකුත් තැපැල් කාර්යාවල ලිපි ලක්ෂ 4 කට අධික සංඛ්‍යාවක් ගොඩගැසී තිබෙනවා.",
       "URL": "https://www.hirunews.lk/164694/රථ-වාහන-වැරදි-සදහා-වන-දඩ-පත්‍රිකා-ගෙවීමට-සතියක-සහන-කාලයක්",
       "Category": "Local News",
       "Parent URL": "https://www.hirunews.lk/local-news.php?pageID=4446"
}