{
       "Source": "hirunews",
       "Timestamp": "Thursday, 03 December 2020 - 19:55",
       "Headline": "බුරවි ලංකාව හැර යයි  - උතුරට තවමත් තද වැසි, 12,000 කට පීඩා (වීඩියෝ)",
       "News Content": "‘බුරවී’ සුළි කුණාටුව තවදුරටත් දිවයිනෙන් ඉවතට ගමන් කරමින් පවතින අතර, එහි බලපෑම ගොඩබිම ප්‍රදේශ සඳහා අඩුවනු ඇතැයි බලාපොරොත්තු වන බව කාලගුණ විද්‍යා දෙපාර්තමේන්තුව පවසනවා.\nකෙසේ වෙතත්, කොළඹ සිට පුත්තලම සහ කන්කසන්තුරේ හරහා ත්‍රිකුණාමලය දක්වා වන ගැඹුරු සහ නොගැඹුරු මුහුදු ප්‍රදේශවල තවදුරටත් ධීවර හා නාවික කටයුතුවල නොයෙදෙන ලෙසටයි අවවාද කෙරෙන්නේ.\nසෙසු මුහුදු ප්‍රදේශවල ධීවර හා නාවුක කටයුතුවල යෙදීමේදී අවධානයෙන් කටයුතු කරන ලෙසට ද කාලගුණ විද්‍යා දෙපාර්තමේන්තුව දැනුම් දෙනවා.\n‘බුරවි’ සුළි කුණාටුවේ බලපෑමෙන් එක් අයෙකු අතුරුදන්ව පුද්ගලයින් 04 දෙනෙකු තුවාල ලබා තිබෙනවා.\nආපදා කළමනාකරණ මධ්‍යස්ථානය නිකුත් කළ නිවේදනයක දැක්වෙන්නේ කුණාටුවේ බලපෑමෙන් දිස්ත්‍රික්ක 06 ක පුද්ගලයින් 12,252 දෙනෙකු පීඩාවට පත්ව ඇති බවයි.\nඑසේම, නිවාස 15 කට පූර්ණ වශයෙන් හානි සිදුව ඇති අතර, 192 කට අර්ධ හානි සිදුව ඇති බවද ආපදා කළමනාකරණ මධ්‍යස්ථානය නිකුත් කළ නිවේදනයේ සඳහන්.",
       "URL": "https://www.hirunews.lk/256231/බුරවි-ලංකාව-හැර-යයි-උතුරට-තවමත්-තද-වැසි-12000-කට-පීඩා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2297"
}