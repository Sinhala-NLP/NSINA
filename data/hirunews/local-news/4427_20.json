{
       "Source": "hirunews",
       "Timestamp": "Tuesday, 11 July 2017 - 11:37",
       "Headline": "හිටපු ජනපතිගේ රියදුරු, කපිතාන් තිස්සගේ ඇප ඉල්ලීම ප්‍රතික්ෂේප වෙයි",
       "News Content": "ඉඩම් ප්‍රතිසංස්කරණ කොමිසන් සභාවට අයත් කඩුවෙල - කොරතොට ඉඩමක අනවසරයෙන් ගල් කොරියක් පවත්වාගෙන යාම පිළිබඳ චෝදනා එල්ල වූ හිටපු ජනපති පාර්ලිමේන්තු මන්ත්‍රී  මහින්ද රාජපක්ෂගේ රියදුරු කපිතාන් තිස්ස විමලසේන හා පුත්තලම ප්‍රාදේශීය සභාවේ හිටපු මන්ත්‍රී ලාල් ප්‍රියන්ත පිරිස්ගේ ඇප ඉල්ලීම අධිකරණය අද (11) ප්‍රතික්ෂේප කළා.\nඒ අනුව සැකකරුවන් දෙදෙනා මේ මස 18 දක්වා තවදුරටත් රිමාන්ඩ් කිරීමට කොළඹ අතිරේක මහේස්ත්‍රාත්වරිය නියෝග කළා.\n02 වන සැකකරු වන පුත්තලම ප්‍රාදේශීය සභාවේ හිටපු මන්ත්‍රී ලාල් ප්‍රියන්ත පිරිස් උසාවියෙන් ඉල්ලීමක් කළේ තමන්ට අධිකරණය ඉදිරියේ පාපොච්චාරණයක් කිරීමට අවශ්‍ය බවයි.\nතමන් එම ගල් කොරියේ වැඩ කළ සේවකයෙකු පමණක් බව ඔහු සඳහන් කළා.\nඑහිදී අධිකරණය ඔහුට අවවාද කරමින් කියා සිටියේ තමා කියන්නට යන දේ කියනවාද නැද්ද කියා තවදුරටත් කල්පනා කර බලන ලෙසයි.\nතර්ජන ඇත්නම් ඒ ගැනද අධිකරණයට දන්වන්නැයි මහේස්ත්‍රාත්වරිය සඳහන් කළා.\nපාපොච්චාරණයට අවසර දෙන්නේද නැද්ද කියා ලබන 18 තීරණය කිරීමට නියමිතයි.",
       "URL": "https://www.hirunews.lk/165600/හිටපු-ජනපතිගේ-රියදුරු-කපිතාන්-තිස්සගේ-ඇප-ඉල්ලීම-ප්‍රතික්ෂේප-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4427"
}