{
       "Source": "hirunews",
       "Timestamp": "Thursday, 29 June 2023 - 14:49",
       "Headline": "විදුහල්පති පත්කිරීම් අදාළව - අතුරු තහනම් නියෝගයක්",
       "News Content": "ශ්‍රී ලංකා විදුහල්පති සේවයේ තුන්වැනි ශ්‍රේණිය සඳහා නව පත් කිරීම් සිදුකිරීම වළක්වාලමින් ශ්‍රේෂ්ඨාධිකරණය අතුරු තහනම් නියෝගයක් නිකුත් කර තිබෙනවා.\nමෙම නියෝගය නිකුත් කළේ ශ්‍රී ලංකා ගුරු සේවයට අයත් දෙවන ශ්‍රේණියේ ගුරුවරයෙකු ගොනු කළ මූලික අයිතිවාසිකම් පෙත්සමක් විභාගයට ගැනීමට අවසර ලබා දෙමින්.\nශ්‍රී ලංකා විදුහල්පති සේවයේ තුන්වන ශ්‍රෙණියේ පුරප්පාඩු පිරවීමට අදාළව අවසන් වරට තරග විභාගයක් පවත්වා තිබුණේ 2019 වසරේ පෙබරවාරි මස 13 වනදායි.\nඑහි ප්‍රතිඵල මත පදනම්ව පුරප්පාඩු 1,918 ක් සඳහා නව පත්වීම් සිදුකර තිබුණා.\nඑවැනි පසුබිමක අධ්‍යාපන අමාත්‍යාංශය විදුහල්පති සේවයේ තුන්වන ශ්‍රේණියේ පුරප්පාඩු පිරවීම සඳහා ඉකුත් මැයි මස 08 වනදා නව ගැසට් නිවේදනයක් නිකුත්\nකරනු ලැබුවා.\nඒ යටතේ පිරවීමට නියමිත පුරප්පාඩු සංඛ්‍යාව 4,718 ක්.\nකෙසේවෙතත් නව පුරප්පාඩු පිරවීම සඳහා යළි තරග විභාගයක් නොපවත්වා 2019 වසරේ පැවති විභාග ප්‍රතිඵල මත පදනම්ව එම පත්වීම් ලබා දීමට අධ්‍යාපන\nඅමාත්‍යාංශය තීරණය කර ඇති බව පවසමින් ඊට එරෙහිව මූලික අයිතිවාසිකම් පෙත්සමක් ගොනුකර තිබෙනවා.\nඒ, ශ්‍රී ලංකා ගුරු සේවයේ දෙවන ශ්‍රේණියේ ගුරුවරයකු වන පූජ්‍ය බුද්ධංකෝට්ටේ සුමනචන්ද්‍ර හිමි විසින්.\nඋන්වහන්සේ එමගින් පෙන්වාදී ඇත්තේ 2019 වසරේ පවත්වන ලද තරග විභාගයේදී තෝරාගන්නා ලද පිරිසගෙන් නව පුරප්පාඩු පිරවීමට කටයුතු කිරීමෙන් සෙසු අපේක්ෂකයින්ට දැඩි අසාධාරණයක් සිදුවන බවයි.\nවිජිත් මළල්ගොඩ, ප්‍රීති පද්මන් සූරසේන සහ ගාමිණි අමරසේකර යන මහත්වරුන්ගෙන් සමන්විත ත්‍රිපුද්ගල ශ්‍රෙෂ්ඨාධිකරණ මඬුල්ල ඉදිරියේ මෙම පෙත්සම සලකා බැලුණු අතර ඒ අනුව ශ්‍රී ලංකා විදුහල්පති සේවයේ තුන්වන ශ්‍රෙණිය සඳහා නව පත්කිරීම් සිදුකිරීම වළක්වාලමින් අතුරු තහනම් නියෝගය නිකුත් කර තිබෙනවා.",
       "URL": "https://www.hirunews.lk/339474/විදුහල්පති-පත්කිරීම්-අදාළව-අතුරු-තහනම්-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=227"
}