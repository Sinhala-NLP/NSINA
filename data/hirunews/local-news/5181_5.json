{
       "Source": "hirunews",
       "Timestamp": "Friday, 05 February 2016 - 16:58",
       "Headline": "සීනිගම පොල් ගහන්න හොරෙන් පොල් කැඩුවන් සොයා විමර්ශණ",
       "News Content": "උඩුගම ප්‍රදේශයේ රජයේ ඉඩමකින් පොල් ගෙඩි 700 ක් පමණ කැඩු පිරිසක් සොයා පොලිසිය විමර්ශණ ආරම්භ කර තිබෙනවා.\nඅප වාර්තාකරු සඳහන් කලේ නාගොඩ ග්‍රාම නිලධාරීවරයා විසින් මෙම සොරකම පිළිබඳ උඩුගම පොලිසියට පැමිණිලි කර ඇති බවයි.\nපොලිස් මුල්‍ය අපරාධ කොට්ඨාශය විසුරුවන ලෙසට ඉල්ලා සීනිගම දේවාලයේ පොල් ගැසීමේ වැඩසටහනට ලබා ගැනීම සඳහා මෙම පොල් සොරකම් කර ඇති බවටයි හෙළිවී ඇත්තේ.\nකඩනු ලැබු පොල් ට්‍රැක්ටරයකින් ගෙන ගිය බවට සහ ඊට දේශපාලනඥයකු ද සම්බන්ධ බවට පොලිසියට තොරතුරු ලැබී ඇතැයි අප වාර්තාකරු සඳහන් කලා.\nකෙසේවෙත් පොලිස් මාධ්‍ය ප්‍රකාශක කාර්යාලයෙන් කල විමසීමකදී ඔවුන් සඳහන් කලේ මෙවැනි සිද්ධියක් පිළිබඳ මෙතෙක් තොරතුරු වාර්තාවී නොමැති බවයි.\nපොලිස් මූල්‍ය අපරාධ විමර්ශන කොට්ඨාශයට වසරක් සපිරෙන හෙට සීනිගම දේවාලයේ පොල් ගැසීමේ විරෝධතාවයක් ඒකාබද්ධ විපක්ෂය විසින් සංවිධාන කර තිබෙනවා.\nකෙසේ වෙතත් මූල්‍ය අපරාධ කොට්ඨාශය අහෝසි නොකරන ලෙස ඉල්ලමින් දේශභිමානී ජාතික පෙරමුණ ද හෙට සීනිගමට පැමිණීමට සූදානම්.\nඒකාබද්ධ විපක්ෂයේ පාර්ලිමේන්තු මන්ත්‍රී බන්දුල ගුණවර්ධන ප්‍රකාශ කළේ තමන් සිදුවන අසාධාරණකම් වලට විසඳුම් නොමැතිවීම හේතුවෙන් දෙවියන් ඉදිරියේ පොල් ගසා එය ප්‍රකාශ කිරීමට තීරණය කළ බවයි.\nමේ අතර දේශාභිමානී ජාතික පෙරමුණේ සභාපති පුෂ්පකුමාර ද සොයිසා පවසන්නේ මූල්‍ය අපරාධ කොට්ඨාශය වංචාකරුවන්ට දඩුවම් කිරීමේ ක්‍රියාවලියේදී අත්‍යාවශ්‍ය බවයි.",
       "URL": "https://www.hirunews.lk/125547/සීනිගම-පොල්-ගහන්න-හොරෙන්-කැඩුවන්-සොයා-විමර්ශණ",
       "Category": "Local News",
       "Parent URL": "https://www.hirunews.lk/local-news.php?pageID=5181"
}