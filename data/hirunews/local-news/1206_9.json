{
       "Source": "hirunews",
       "Timestamp": "Wednesday, 27 April 2022 - 19:02",
       "Headline": "සල්ලි දුන්නෙ නැත්නම් අල්ලස් ගත් මාර්ග සංවර්ධන අධිකාරියේ සියල්ලන්ගේම නම් ගම් හෙළි කරනවා - ඉදිකිරීම් සංගමයේ සභාපති",
       "News Content": "ග්‍රාමීය මාර්ග කිලෝමීටර ලක්ෂයක ව්‍යාපෘතියේ ඉදිකිරීම් සඳහා සම්බන්ධ වූ කොන්ත්‍රාත්කරුවන්ට රුපියල් බිලියන 56 කට අධික මුදලක් ගෙවා දැමීම මාර්ග සංවර්ධන අධිකාරිය විසින් පැහැර හැර ඇති බව ශ්‍රී ලංකා ජාතික ඉදිකිරීම් සංගමයේ සභාපති සුසන්ත ලියනාරච්චි පවසනවා.\nමෙම ව්‍යාපෘතියෙහි සියලු ඉදිකිරීම් සුළු හා මධ්‍යම පරිමාණ ඉදිකිරීම් කරුවන් වෙත ලබාදීමට රජය විසින් තීරණය කර තිබුණු බවත් එම ව්‍යාපෘති ලබා දීමේදී එම ඉදිකිරීම් කරුවන් ගේ සුදුසුකම් කිසිවක් පරීක්ෂාකර නොබලා ටෙන්ඩර් කැඳවීමකින් ද තොරව එම ව්‍යාපෘති භාර දුන් බවත් ඔහු සඳහන් කරනවා.\nමේ ආකාරයට ලබාගත් ව්‍යාපෘති ආරම්භ කිරීමේදී ලබාදිය යුතු අත්තිකාරම් මුදල පවා රජය විසින් ගෙවා හැරීම පැහැර හැර ඇති බව ඔහු සඳහන් කළා.\nමීට අමතරව පසුගිය රජය විසින් ක්‍රියාත්මක කළ ළඟම පාසල හොඳම පාසල ව්‍යාපෘතිය ගෙවීම් කටයුතු ද පැහැර හැර ඇති බව ඔහු අවධාරණය කරනවා.\nඑම මුදල් පිළිබඳව සොයා බැලීමට අධ්‍යාපන අමාත්‍යාංශයට තමා ගිය විටදී එම ව්‍යාපෘතිය කළමනාකරණය කළ කාර්යාලය පවා ඉවත් කරගෙන තිබූ බවයි ඔහු සඳහන් කළේ.\nමේ සඳහා මූලික වශයෙන්ම හේතු වී ඇත්තේ ක්‍රියාත්මක කෙරුණු ජාතික ප්‍රසම්පාදන කොමිසමේ ක්‍රියාකාරීත්වය අත්හිටුවා හිතුමතයට එම ව්‍යාපෘති භාරදීම බවයි.\nඊට අමතරව මෙම ව්‍යාපෘති ලබාදීම සඳහා අති විශාල අල්ලස් මුදල් ප්‍රමාණයක්ද රජයේ නිලධාරීන්ට ලබා දීමට සිදු වූ බවත් ඔහු සඳහන් කරනවා.\nයම් හෙයකින් අදාළ මුදල් ගෙවීමට මාර්ග සංවර්ධන අධිකාරිය කටයුතු නොකරන්නේ නම් එලෙස මිලියන ගණනින් මුදල් ලබාගත් සෑම සියලු රජයේ නිලධාරියෙකු ගේම නම් ගම් ඇතිව සියල්ල හෙළි කරන බවත් ශ්‍රී ලංකා ජාතික ඉදිකිරීම් සංගමයේ සභාපති සුසන්ත ලියනාරච්චි පවසනවා.",
       "URL": "https://www.hirunews.lk/302958/සල්ලි-දුන්නෙ-නැත්නම්-අල්ලස්-ගත්-මාර්ග-සංවර්ධන-අධිකාරියේ-සියල්ලන්ගේම-නම්-ගම්-හෙළි-කරනවා-ඉදිකිරීම්-සංගමයේ-සභාපති",
       "Category": "Local News",
       "Parent URL": "https://www.hirunews.lk/local-news.php?pageID=1206"
}