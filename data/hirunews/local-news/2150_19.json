{
       "Source": "hirunews",
       "Timestamp": "Saturday, 13 February 2021 - 7:43",
       "Headline": "පානදුර වෙඩි තැබීමේ පරීක්ෂණ කොළඹ අපරාධ කොට්ඨාශයට",
       "News Content": "පානදුර - පල්ලිමුල්ල ප්‍රදේශයේදී පුද්ගලයෙකු වෙඩි තබා ඝාතනය කිරීමේ සිද්ධිය විමර්ශනය සඳහා කොළඹ අපරාධ කොට්ඨාශයට භාර දී තිබෙනවා.\nඋසස් පොලිස් නිලධාරියෙකු සඳහන් කළේ සැකකරුවන් අත්අඩංගුවට ගැනීම සඳහා පොලිස් කණ්ඩායම් 06 ක් තවදුරටත් විමර්ශන සිදුකරන බවයි.\nවෙඩි තැබීම සඳහා යොදා ගත් බවට සැකකෙරෙන යතුරුපැදියක් පානදුර - ඌරකඩුව තොටුපල ආසන්නයේ තිබී පසුගිය දිනකදී සොයා ගනු ලැබුවා.\nඒ, ප්‍රදේශවාසීන් සහ නාවික හමුදාව මෙන්ම, පොලිස් කිමිඳුම් නාවික කොට්ඨාශයේ කණ්ඩායමක් බොල්ගොඩ ගඟෙහි සිදුකළ මෙහෙයුමකදීයි.\nමෙම ඝාතනය සඳහා යොදාගත් ටී - 56 ගිනි අවිය පානදුර - වදුරම්මුල්ල ප්‍රදේශයේ සුසාන භූමියක් අසල පැරණි ලී කොටයක් තුළ සඟවා තිබියදී පසුගිය මස 29 වනදා සොයා ගැණුනා.\nකෙසේ වෙතත් වෙඩි තැබීමට පැමිණි සැකකරුවන් දෙදෙනා සහ අදාළ යතුරුපැදිය ලබා දුන් පුද්ගලයා තවමත් අත්අඩංගුවට ගෙන නැහැ.",
       "URL": "https://www.hirunews.lk/262462/පානදුර-වෙඩි-තැබීමේ-පරීක්ෂණ-කොළඹ-අපරාධ-කොට්ඨාශයට",
       "Category": "Local News",
       "Parent URL": "https://www.hirunews.lk/local-news.php?pageID=2150"
}