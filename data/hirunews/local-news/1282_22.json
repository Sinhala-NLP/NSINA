{
       "Source": "hirunews",
       "Timestamp": "Sunday, 20 March 2022 - 11:10",
       "Headline": "යුක්රේන යුද්ධයේදී නිවැරදි පාර්ශවය ගන්නා බව චීනය කියයි",
       "News Content": "යුක්රේන යුද්ධය සම්බන්ධයෙන් චීනය ඉතිහාසයේ නිවැරදි පාර්ශවය ගන්නා බව එරට විදේශ අමාත්‍ය වෑන් යි ප්‍රකාශ කළා.\nඑහෙත් තීරණ ගැනීමේදී චීනය කිසිදු බාහිර බලපෑමකට හෝ තර්ජනයකට යටත් නොවන බවයි ෂැංහයි නුවරදී වාර්තාකරුවන් අමතමින් ඔහු සඳහන් කළේ.\nචීන විදේශ අමාත්‍යවරයා මේ බව ප්‍රකාශ කළේ යුක්රේන ආක්‍රමණයේදී රුසියාවට යුධෝපකරණ ඇතුලු ද්‍රව්‍යමය සහය ලබා දුනහොත් චීනයට දැඩි ප්‍රතිවිපාකවලට මුහුණදීමට සිදුවන බවට ඇමරිකානු ජනාධිපති ජෝ බයිඩ්න් අනතුරු අඟවා තිබියදියි.\nයුද්ධයට එරෙහිව සහ සාමය පවත්වාගැනීම වෙනුවෙන් චීනය ස්ථිර ප්‍රතිපත්තියක් අනුගමනය කරන අතර, එමඟින් නිදහස් විනිශ්චයන්ට එළඹෙන බව චීන විදේශ අමාත්‍ය වෑන් යි වැඩිදුරටත් සඳහන් කළා.\nරුසියානු ආක්‍රමණය හෙළා දැකීම සඳහා බටහිර රටවල් සමඟ එක්වන්නැයි යුක්රේනයද චීනයෙන් ඉල්ලීමක් කළා.\nමේ අතර රුසියාව විසින් යුක්රේන යුද පෙරමුණේ ප්‍රහාර උත්සන්න කර ඇති අතර, දකුණුදිග යුක්රේනයේ මයිකොලායිව් හි නාවික කඳවුරක් වෙත එල්ලවූ මිසයිල ප්‍රහාරයකින් 100 කට අධික සංඛ්‍යාවක් මියයන්නට ඇතැයි සැළකෙනවා.",
       "URL": "https://www.hirunews.lk/299904/යුක්රේන-යුද්ධයේදී-නිවැරදි-පාර්ශවය-ගන්නා-බව-චීනය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1282"
}