{
       "Source": "hirunews",
       "Timestamp": "Sunday, 07 February 2021 - 14:59",
       "Headline": "පුංචි ලෝකාන්තය නැරඹීමට ගිහින් අතුරුදන් වූ පුද්ගලයා සොයා තවදුරටත් මෙහෙයුම්",
       "News Content": "මඩොල්සිම, පිටමාරුව ප්‍රදේශයෙන් පුංචි ලෝකාන්තය නැරඹීමට ගොස් අතුරුදන් වූ පුද්ගලයා සම්බන්ධයෙන් තවමත් තොරතුරක් ලැබී නොමැති බව අප වාර්තාකරු සඳහන් කළා.\nමොහු තවත් පිරිසක් සමඟ පුංචි ලෝකාන්තය නැරඹීම සඳහා පැමිණ ඇත්තේ ඊයේ (06) දිනයේදීයි.\nඑහිදී මෙම පිරිස කූඩාරම් තුල නවාතැන් ගෙන සිට ඇති අතර, රාත්‍රී කාලයේ අධික සීතල හේතුවෙන් මොහු පිරිස පැමිණි වෑන් රථයට යන බවට පවසා එම ස්ථානයෙන් පිටත්ව ගොස් තිබෙනවා.\nඉන් පසු මෙම තරුණයා අතුරුදන් වී ඇති බවයි පොලීසියට සිදුකරන ලද පැමිණිල්ලේ සඳහන්ව ඇත්තේ.\nමෙලෙස අතුරුදන්ව ඇත්තේ 34 හැවිරිදි කළුතර - මග්ගොන ප්‍රදේශයේ පදිංචිකරුවෙක්.\nප්‍රදේශය තුල පවත්නා වර්ෂාව සහ අධික මීදුම තත්ත්වය හේතුවෙන් අතුරුදන් වූ පුද්ගලයා සොයන මෙහෙයුම් කටයුතු වලට බාධා එල්ල වී ඇති බවයි අප වාර්තාකරු වැඩිදුරටත් සඳහන් කර සිටියේ.\nයුද හමුදාව සහ ප්‍රදේශවාසීන් එක්ව මෙම සෝදිසි මෙහෙයුම් සිදුකරන අතර එම පුද්ගලයා වැටෙන්නට ඇතැයි සැකකෙරෙන ප්‍රපාතයට කඹයක් යොදා අඩි දෙසීයක පමණ ප්‍රදේශයක් යුද හමුදාව විසින් නිරීක්ෂණය කර ඇතත් පවත්නා මීදුම හේතුවෙන් කිසිවක් දර්ශනය වී නැහැ.\nකෙසේ වෙත්ත ප්‍රපාතයට පහළින් වූ ලුණුගල පොලිස් බල ප්‍රදේශයට අයත් කොටසේ සෝදිසි මෙහෙයුම් සඳහා තවත් පිරිසක් පිටත්කර යවා ඇති අතර අතුරුදන් වූ පුද්ගලයා සොයා තවදුරටත් මෙහෙයුම් ක්‍රියාත්මක කෙරෙනවා.",
       "URL": "https://www.hirunews.lk/261899/පුංචි-ලෝකාන්තය-නැරඹීමට-ගිහින්-අතුරුදන්-වූ-පුද්ගලයා-සොයා-තවදුරටත්-මෙහෙයුම්",
       "Category": "Local News",
       "Parent URL": "https://www.hirunews.lk/local-news.php?pageID=2162"
}