{
       "Source": "hirunews",
       "Timestamp": "Wednesday, 12 July 2017 - 19:46",
       "Headline": "බැඳුම්කර ගනුදෙනුව ගැන හෙළි කිරීමක්",
       "News Content": "බැඳුම්කර ගනුදෙනුවලදී සිදුවූ සියලු වංචා හා දූෂණ ලිඛිත සාක්ෂි සහිතව හෙළි කිරීමට තමන් සූදානම් බව වැඩතහනමට ලක්වූ මහ බැංකුවේ ජ්‍යෙෂ්ඨ සහකාර අධ්‍යක්ෂ සමන් කුමාර මහතා අද බැඳුම්කර කොමිසම හමුවේ අවධාරණය කළා.\nඔහු පැවසුවේ ප්‍රබල ව්‍යාපාරිකයින් රැසක් එක්ව කළ වංචාවලට තමන්ව හසුකිරීමේ කුමන්ත්‍රණයක් දියත්වන බවයි.\nවැඩ තහනමට ලක්වූ මහ බැංකුවේ ජ්‍යෙෂ්ඨ නිලධාරියා අද සාක්ෂි කූඩුවට නැගි වහාම විශේෂ ප්‍රකාශයක් කිරීමට සැරසුණත් ඊට ඉඩ ලැබුණේ නැහැ.\nශ්‍රේෂ්ඨාධිකරණ විනිසුරුවරුන් දෙදෙනා මෙන්ම ජ්‍යෙෂ්ඨ අතිරේක සොලිසිටර් ජනරාල් ජනාධිපති නීතිඥ දප්පුල ද ලිවේරා මහතා සාක්ෂිකරුගෙන් විමසා සිටියේ තමන්ට යාමට අවශ්‍ය නිවසටද, බන්ධනාගාරයටද යන්නයි.\nඅනතුරුව තමන්ගේ මැදිහත්වීමෙන් ලබාගත්, බිරිඳ සහ ඥාතීන්ගේ නම්වලින් ඇති වත්කම් පිළිබඳව සියලූ විස්තර සාක්ෂිකරු කොමිසම හමුවේ හෙළි කළා.\nමැණික් අපනයන සමාගමක් ඇතුලු සමාගම් 3 ක හිමිකාරීත්වය ඇති රජයේ සේවකයෙකුගේ වැටුපක් ලබන සාක්ෂිකරු සතුව ඇති වාහන ගණන 5 ක්.\nඉන් බවුසර් දෙකක් ඛනිජ තෙල් නීතිගත සංස්ථාවට කුළී පදනම මත ලබාදී තිබෙනවා.\nඊට අමතරව හැටන් නගරයේ ඉන්ධන පිරවුම්හලක් ඇතුලු දේපළ රැසක හිමිකාරීත්වය පිළිබඳවද කරුණු කොමිසම හමුවේ අනාවරණ වුණා.\nසාක්ෂිකරුගේ බිරිඳ නමින් රුපියල් ලක්ෂ 120 කට වැඩි ස්ථාවර තැන්පතු ඇති අතර, තැරැව්කාර ආයතන 3 ක් හරහා සාක්ෂිකරු කොටස් වෙළඳපොලේ ආයෝජනද  සිදුකරනවා.\nමේ සියලු වත්කම්වල හිමිකරු බවට ඔහු පත්වන්නේ ශ්‍රී ලංකා මහ බැංකුවේ සේවක අර්ථසාධක අරමුදලට අනුයුක්තව ඔහු සේවය කළ කාලයෙන් පසුවයි.\nඑහි ඔහුගේ රාජකාරිය වූයේ බැඳුම්කර මිලදී ගත යුත්තේ හා ඒවා අලෙවි කළ යුත්තේ කාටදැයි තීරණය කිරීමයි.\nසාක්ෂිකරු සඳහන් කළේ තමන් පර්පෙචුවෙල් ටෙ‍්‍රෂරීස් සමාගමේ හිමිකරු අර්ජුන් ඇලෝෂියස් හඳුනාගත්තේ මෙම කාලයේදී බවටයි.\nඑම කාලසීමාව තුළ ඔහු භාවිතා කළ ස්මාට් ජංගම දුරකථනය මේ වනවිට අස්ථානගතව පවතින බවද සාක්ෂිකරු ප්‍රකාශ කර තිබෙනවා.\nඅනතුරුව විශේෂ ප්‍රකාශයක් සිදුකරමින් ඔහු පැවසුවේ වත්කම් කළමනාකරණය කිරීම සම්බන්ධයෙන් සිංගප්පූරුවේදී පිළිගැනීමට ලක්වූ හිටපු මහ බැංකු අධිපති අර්ජුන මහේන්ද්‍රන් සිය ධුරයේ කටයුතු කරන ආකාරය යහපත් බවයි.\nබැඳුම්කර සිද්ධිය ඇතිවූ අවස්ථාවේදී ඒ සම්බන්ධයෙන් අමාත්‍යවරුන්ට පැහැදිළි කිරීම සඳහා අර්ජුන මහේන්ද්‍රන් තමන්ව ඔහුගේ නියෝජිතයා ලෙස පත් කළ බවද ඔහු සඳහන් කළා.\nසේවක අර්ථසාධක අරමුදල බැඳුම්කර වෙන්දේසියට ඉදිරිපත් කළ පොලී අනුපාත වෙනස් කිරීම ඇතුලු මහ බැංකුව තුළ සිදුවූ දූෂණ හා වංචා ලිඛිතව සාක්ෂි සහිතව හෙළි කළ හැකි බව සාක්ෂිකරු පැවසුවා.\nඔහු සඳහන් කළේ මෙම සාක්ෂි කෝප් කමිටුව හමුවේ හෙළි කිරීමට ශ්‍රී ලංකා මහ බැංකුවේ සහකාර අධිපති සී.ජේ.පී. සිරිවර්ධන ඉඩ ලබානොදුන් බවයි.\nසාක්ෂිකරුගේ සියලු ඩිජිටල් උපකරණ සහ ගමන් බලපත්‍ර සිය භාරයට ගන්නා බව කොමිසම ප්‍රකාශ කළා.\nබැඳුම්කර ගණුදෙනුවලට සම්බන්ධ වී ඇති සාක්ෂිකරුගේ අසාමාන්‍ය වත්කම් හා අනෙකුත් කරුණු සම්බන්ධයෙන් වැඩිදුර විමර්ශනය කිරීම සඳහා කොමිසමේ වැඩකටයුතු ලබන සඳුදා දක්වා කල් දැමීමටයි එහි සභාපති විනිසුරුවරයා තීරණය කළේ.",
       "URL": "https://www.hirunews.lk/165743/බැඳුම්කර-ගනුදෙනුව-ගැන-හෙළි-කිරීමක්",
       "Category": "Local News",
       "Parent URL": "https://www.hirunews.lk/local-news.php?pageID=4425"
}