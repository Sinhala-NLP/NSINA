{
       "Source": "hirunews",
       "Timestamp": "Saturday, 05 September 2020 - 17:04",
       "Headline": "බැකෝ යන්ත්‍රයක් මාර්ගය හරහා පෙරලීමෙන් හැටන් - බලංගොඩ මාර්ගයේ ගමනාගමනයට බාධා (වීඩියෝ)",
       "News Content": "හැටන් බලංගොඩ ප්‍රධාන මාර්ගයේ පින්නවල පුදුකාඩු ප්‍රදේශයේදී බැකෝ යන්ත්‍රයක් මාර්ගය හරහා පෙරළී යාමෙන් ගමනාගමනයට බාධා මතුවී තිබෙනවා.\nඅද දහවල් අනතුර සිදුව ඇති අතර මේ හේතුවෙන් එම මාර්ගයේ ගමනාගමනය සම්පූර්ණයෙන් ඇණහිට ඇති බවයි අප වාර්තාකරුවන් සඳහන් කළේ.\nපින්නවල පුදුකාඩු ප්‍රදේශයේ මාර්ගය පුලුල් කිරීමේ කටයුත්තකට යොදාගෙන තිබු බැකෝ යන්ත්‍රයක් මෙලෙස මාර්ගය හරහා පෙරලී ගොස් තිබෙනවා.\nඅනතුරින් කිසිවෙකුටත් හානියක් සිදුවී නැහැ.\nමේ හේතුවෙන් හැටන්, බලංගොඩ, බගවන්තලාව, මාරතැන්න, වාලෙයිබොඩ මෙන්ම ඇඹිලිපිටිය යන ප්‍රදේශ දක්වා ගමනාගමනය සම්පූර්ණයෙන් ඇණහිට තිබෙනවා.\nබැකෝ යන්ත්‍රය ඉවත් කිරීමේ කටයුතු ආරම්භ කර ඇති අතර ගමනාගමන කටයුතු කඩිනමින් යථා තත්වයට පත්කරන බවයි පොලිසිය සඳහන් කර ඇත්තේ.",
       "URL": "https://www.hirunews.lk/249494/බැකෝ-යන්ත්‍රයක්-මාර්ගය-හරහා-පෙරලීමෙන්-හැටන්-බලංගොඩ-මාර්ගයේ-ගමනාගමනයට-බාධා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2474"
}