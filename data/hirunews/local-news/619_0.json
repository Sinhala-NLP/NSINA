{
       "Source": "hirunews",
       "Timestamp": "Friday, 06 January 2023 - 16:12",
       "Headline": "අභාවප්‍රාප්ත රංගන ශිල්පී බුද්ධි වික්‍රමගේ අවසන් කටයුතු අද",
       "News Content": "අභාවප්‍රාප්ත ප්‍රවීණ රංගන ශිල්පී බුද්ධි වික්‍රමගේ දේහය පිළිබඳ අවසන් කටයුතු අද (06) පස්වරුවේ පන්නිපිටිය, කැන්ඳහේනවත්ත ආදාහනාගාරයේ දී සිදුකෙරෙනවා.\nඒ, පැය 24ක් තුළ තම අවසන් කටයුතු සිදුකරන ලෙසට ඔහු විසින් කළ පෙර දැනුම් දීම අනුවයි.\nපසුගිය 01 වැනිදා සිට හෝමාගම රෝහලේ ප්‍රතිකාර ලබමින් සිටි ඔහු ඊයේ (05) පස්වරුවේ මිය යන විට 83 වන වියේ පසුවුණා.\n“මෙරට සිනමා සහ ටෙලි තිරයේ දී නිව්ණු චරිත කිහිපයකට පණ පෙවූ බුද්ධි වික්‍රමගේ සම්පූර්ණ නම බුද්ධිසේන දයාරත්න වික්‍රමයි.\n1939 වසරේ ජනවාරි 19 වැනිදා ගාල්ල - හීනටිගල ප්‍රදේශයේ දී උපත ලද ඔහු හීනටිගල ශාරිපුත්‍ර විද්‍යාලයෙන් ප්‍රාථමික අධ්‍යාපනය ලබා පසුව ගාල්ල - මහින්ද විද්‍යාලයෙන් ද්වීතියික අධ්‍යාපනය සම්පූර්ණ කළා.\nකලා ක්ෂේත්‍රයට පිවිසීමට පෙර මිනින්දෝරු දෙපාර්තමේන්තුවේ නිර්මාණ ශිල්පියෙකු ලෙස සේවය කළ ඔහු “සාමා, දහසක් සිතුවිලි, හාරලක්ෂය, වැලිකතර, රෝමියෝ ජුලියට්” ආදී චිත්‍රපට රැසකට රංගනයෙන් දායක වී තිබෙනවා. “තාරාදේවී, දූ දරුවෝ, සුසීමා, පළිඟු මැණිකේ, අඹ යහළුවෝ” වැනි ජනප්‍රිය ටෙලි නාට්‍ය රැසකට ද ඔහු සිය රංගන දායකත්වය ලබා දී තිබෙනවා.",
       "URL": "https://www.hirunews.lk/324435/අභාවප්‍රාප්ත-රංගන-ශිල්පී-බුද්ධි-වික්‍රමගේ-අවසන්-කටයුතු-අද",
       "Category": "Local News",
       "Parent URL": "https://www.hirunews.lk/local-news.php?pageID=619"
}