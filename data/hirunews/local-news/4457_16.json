{
       "Source": "hirunews",
       "Timestamp": "Thursday, 22 June 2017 - 12:46",
       "Headline": "වෛද්‍ය හදිසි වර්ජනයෙන් රෝහල් කටයුතුවලට බාධා",
       "News Content": "රජයේ වෛද්‍ය නිලධාරී සංගමය අද (22) පෙරවරුවේ ආරම්භ කළ හදිසි වර්ජනය හේතුවෙන් දිවයින පුරා රෝහල්වල දෛනික කටයුතුවලට බාධා එල්ලවී තිබෙනවා.\nඅප වාර්තාකරුවන් සඳහන් කළේ ප්‍රධාන රෝහල්වල බාහිර රෝගී අංශ සහ සායනික අංශ මෙම වර්ජනය හේතුවෙන් මුළුමනින්ම අඩපණ වී ඇති බවයි.\nකෙසේ වෙතත් එම රෝහල්වල හදිසි ප්‍රතිකාර ඒකක සහ උණ රෝගීන්ට ප්‍රතිකාර කිරීම සිදුවන බවද වාර්තාවනවා. එමෙන්ම ළමා සහ මාතෘ රෝහල් මෙන්ම පිළිකා රෝහලේද වර්ජනය ක්‍රියාත්මක වන්නේ නැහැ.\nමාළඹේ පෞද්ගලික වෛද්‍ය විද්‍යාලයට විරෝධය පළ කරමින් සෞඛ්‍ය අමාත්‍යාංශය පරිශ්‍රයේ ඊයේ පැවති විරෝධතාවයේදී සරසවි සිසුන්ට පොලීසිය පහරදීමට විරෝධය පළ කරමින් රජයේ වෛද්‍ය නිලධාරීන්ගේ සංගමය මෙම වර්ජනය ආරම්භ කරනු ලැබුවේ අද පෙරවරු අටේ සිටයි.\nකෙසේ වෙතත් මේ වනවිට රජයේ වෛද්‍ය නිලධාරීන්ගේ සංගමයේ හදිසි මධ්‍යම කාරක සභා රැස්වීමක් පැවැත්වෙනවා.\nඒ, වෛද්‍ය වර්ජනයේ ඉදිරි පියවර පිළිබඳ සාකච්ජා කිරීම සඳහායි.\nකොළඹ ජාතික රෝහලේ බාහිර සහ සායනික කටයුතුවලට වැඩිවශයෙන් වර්ජනයෙන් බලපෑම් එල්ලවී තිබෙනවා.\nඑමෙන්ම මහනුවර මහ රෝහලේ සායනික සහ බාහිර රෝගී අංශවල වැඩකටයුතුද වෛද්‍ය වර්ජනය හේතුවෙන් අඩාල වී ඇති බවයි එහි අධ්‍යක්‍ෂ වෛද්‍ය නිශ්ශංක විජේවර්ධන කියා සිටියේ.\nඑමෙන්ම මෙම වර්ජනය හේතුවෙන් අනෙකුත් මහ රෝහල්, ශික්ෂණ රෝහල්, මූලික රෝහල් සහ ප්‍රාදේශිය රෝහල් සියල්ලගේම පාහේ  සායනික සහ බාහිර රෝගී අංශවල කටයුතු අඩාල වී තිබෙනවා.\nරජයේ වෛද්‍යවරුන්ගේ හදිසි වර්ජනය හේතුවෙන් අද දිනයේ ප්‍රතිකාර ලබාගැනීම සඳහා රෝහල් වෙත පැමිණි රෝගීන්, දැඩි අපහසුතාවට පත්වුණා.\nප්‍රතිකාර ලබාගැනීම සඳහා පැමිණි කිහිප දෙනෙකු මෙම වර්ජනය සම්බන්ධයෙන් මෙලෙස අදහස් පළ කළා.",
       "URL": "https://www.hirunews.lk/164153/වෛද්‍ය-හදිසි-වර්ජනයෙන්-රෝහල්-කටයුතුවලට-බාධා",
       "Category": "Local News",
       "Parent URL": "https://www.hirunews.lk/local-news.php?pageID=4457"
}