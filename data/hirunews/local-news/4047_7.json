{
       "Source": "hirunews",
       "Timestamp": "Thursday, 08 March 2018 - 18:47",
       "Headline": "ඇමති රාජිත සම කැබිනට් ප්‍රකාශක ධුරයෙන් ඉවත් කළ යුතු බව ඒකාබද්ධ විපක්ෂය කියයි",
       "News Content": "අමාත්‍ය රාජිත සේනාරත්න සම කැබිනට් ප්‍රකාශක ධුරයෙන් තාවකාලිකව හෝ ඉවත් කරන ලෙස ඒකාබද්ධ විපක්ෂය අද පාර්ලිමේන්තුවේදී රජයෙන් ඉල්ලීමක් කළා. පාර්ලිමේන්තු මන්ත්‍රී රෝහිත අබේගුණවර්ධන එහිදී අදහස් දක්වා සිටියේ මහනුවර සිද්ධිය සම්බන්ධයෙන් ද කතානායකවරයාගේ අවධානය යොමුකරමින්.\nඅමාත්‍යවරයා ඊයේ කැබිනට් තීරණ දැනුම්දීමේ මාධ්‍ය හමුවේදී සිදුකළ ප්‍රකාශයක් පිළිබඳවද ඒකාබද්ධ විපක්ෂය අද ප්‍රශ්න කළා.\nඑම අවස්ථාවේ අමාත්‍ය අකිල විරාජ් කාරියවසම් සහ නලීන් බණ්ඩාර මන්ත්‍රීවරයා කුලියාපිටිය ප්‍රදේශයේ සිදුවීමක් පිළිබදව පැහැදිලි කළ අතර, එහිදී පාර්ලිමේන්තු මන්ත්‍රීවරුන් බන්දුල ගුණවර්ධන, අනුර කුමාර දිසානායක සහ දිනේෂ් ගුණවර්ධනද අදහස් පළ කළා.\nඊට අමතරව වාචික පිළිතුරු අපේක්ෂාවෙන් යොමුකළ ප්‍රශ්නවලට පිළිතුරු ලබාදීම සඳහා කල්ගත වීම සම්බන්ධයෙන්ද අද පාර්ලිමේන්තුවේදී සංවාදයක් ඇතිවුණා.\nපාර්ලිමේන්තු මන්ත්‍රීවරුන් වන විමලවීර දිසානායක සහ දිනේෂ් ගුණවර්ධන ඒ පිලිබඳ ප්‍රශ්න කිරීමේදී අමාත්‍ය ගයන්ත කරුණාතිලක සහ කතානායක කරූ ජයසූරියද සංවාදයට මැදිහත් වුණා.",
       "URL": "https://www.hirunews.lk/185441/ඇමති-රාජිත-සම-කැබිනට්-ප්‍රකාශක-ධුරයෙන්-ඉවත්-කළ-යුතු-බව-ඒකාබද්ධ-විපක්ෂය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4047"
}