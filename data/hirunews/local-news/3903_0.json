{
       "Source": "hirunews",
       "Timestamp": "Sunday, 10 June 2018 - 13:22",
       "Headline": "චීනය, හම්බන්තොට ගිවිසුමේ හිඟ වාරිකය ප්‍රමාද කරයි",
       "News Content": "හම්බන්තොට මාගම්පුර වරාය ගිවිසුමෙන් ශ්‍රී ලංකාවට ලැබිය යුතු ඩොලර් මිලියන 584 ක ඉතිරි වාරික මුදල ප්‍රමාද වීමේ තත්ත්වයක් උද්ගතවී තිබෙනවා.\nඒ, චයිනා මර්චන්ට් පෝට් හෝල්ඩින්ග්ස් සමාගම සමඟ එළඹි ගිවිසුමේ කොන්දේසි කිහිපයක් සපුරාලීමට ශ්‍රී ලංකාව අපොහොසත්වීම හේතුවෙන්.\nචයිනා මර්චන්ට් පෝට් හෝල්ඩින්ග්ස් සමාගම සමඟ හම්බන්තොට මාගම්පුර වරාය බදුදීමේ ගිවිසුම අත්සන් කරනු ලැබුවේ පසුගිය වසරේ ජූලි මස 29 වනදායි.\nශ්‍රී ලංකාව වෙනුවෙන් වරාය හා නාවික කටයුතු අමාත්‍යාංශ ලේකම් එල්.පී. ජයම්පති සහ වරාය අධිකාරියේ සභාපති පරාක්‍රම දිසානායක ඊට අත්සන් තැබූ අතර, චයිනා මර්චන්ට් පෝට් හෝල්ඩින්ග්ස් සමාගම වෙනුවෙන් එහි උප සභාපති ආචාර්ය හූ ජියැන්හුවා ගිවිසුමට අත්සන් තැබුවා.\nමෙම ගිවිසුම මගින් වරායේ සියයට 70 ක හිමිකාරීත්වය 99 අවුරුදු බද්දකට චීන සමාගමට ලබාදුන් අතර, ඒ වෙනුවෙන් ශ්‍රී ලංකා රජයට ලබාදීමට එකඟ වූ මුදල ඩොලර් බිලියන 1.2 ක්.\nමුළු මුදලින් කොටසක් ලෙස ඇමරිකානු ඩොලර් මිලියන 292.1 ක් පසුගිය වසරේ දෙසැම්බර් මාසයේදී ලබාදුන් අතර, ඩොලර් මිලියන 97.3 ක් මේ වසරේ ජනවාරි මාසයේදී ලබාදුන්නා. ඒ අනුව තවත් ඩොලර් මිලියන 584 ක් පෙරේදා දිනය වනවිට ලබාදීමටයි නියමිතව තිබුණේ.\nකෙසේ වෙතත් බදු ගිවිසුමට අදාළ කොන්දේසි කිහිපයක් ශ්‍රී ලංකාවේ පාර්ශවයෙන් මේ වනතුරුත් සපුරා නොමැතිවීම හේතුවෙන් මේ වනතුරුත් අදාළ මුදල චයිනා මර්චන්ට් හෝල්ඩින්ග්ස් සමාගම විසින් ලබාදී නැහැ.\nමේ පිළිබඳව අප වරාය අධිකාරියේ සභාපති පරාක්‍රම දිසානායකගෙන් විමසීමක් කළා. ඔහු කියා සිටියේ අදාළ කොන්දේසි කඩිනමින් සම්පූර්ණ කිරීමට හැකිවනු ඇති බවයි.",
       "URL": "https://www.hirunews.lk/192716/චීනය-හම්බන්තොට-ගිවිසුමේ-හිඟ-වාරිකය-ප්‍රමාද-කරයි",
       "Category": "Local News",
       "Parent URL": "https://www.hirunews.lk/local-news.php?pageID=3903"
}