{
       "Source": "hirunews",
       "Timestamp": "Thursday, 28 April 2022 - 20:20",
       "Headline": "රඹුක්කන වෙඩි තැබීමට අණ දුන් SSP අත්අඩංගුවට (වීඩියෝ)",
       "News Content": "රඹුක්කන වෙඩි තැබීමේ සිද්ධිය සම්බන්ධයෙන් කෑගල්ල ප්‍රදේශය භාර හිටපු ජ්‍යෙෂ්ඨ පොලිස් අධිකාරී කේ.බී. කීර්තිරත්න සහ තවත් පොලිස් කොස්තාපල්වරු තිදෙනෙක් අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන තිබෙනවා.\nඒ, සිද්ධියට අදාළ සැකකරුවන් අත්අඩංගුවට ගෙන අධිකරණයට ඉදිරිපත් කරන්නැයි කෑගල්ල මහේස්ත්‍රාත් අධිකරණය නිකුත් කළ නියෝගයකට අනුවයි.\nවිරෝධතාවක් අතරතුර රඹුක්කනදී පුද්ගලයෙකුට වෙඩි තැබීමට නියෝග කළ සහ වෙඩි තැබූ නිලධාරින් සියලුදෙනා අත්අඩංගුවට ගෙන අධිකරණයට ඉදිරිපත් කරන ලෙසට කෑගල්ල මහේස්ත්‍රාත්වරිය ඊයේ නියෝග කළා.\nකෑගල්ල මහේස්ත්‍රාත්වරිය විසින් නිකුත් කළ නියෝගය වහාම ක්‍රියාත්මක කරන ලෙස පොලිස්පති සී.ඩී. වික්‍රමරත්න මහතා අපරාධ පරීක්ෂණ දෙපාර්තමේන්තුව භාර නියෝජ්‍ය පොලිස්පතිවරයාට උපදෙස් ලබාදී තිබුණා.\nඒ අනුව කෑගල්ල ප්‍රදේශය භාර හිටපු ජ්‍යෙෂ්ඨ පොලිස් අධිකාරී කේ.බී. කීර්තිරත්න අපරාධ පරීක්ෂණ දෙපාර්තමේන්තුව අද පස්වරුවේ අත්අඩංගුවට ගෙන තිබෙනවා.\nඒ නාරාහේන්පිට පොලිස් රෝහලේ ප්‍රතිකාර ලබමින් සිටියදියි.\nකෑගල්ල ප්‍රදේශය භාර හිටපු ජ්‍යෙෂ්ඨ පොලිස් අධිකාරී කේ.බී. කීර්තිරත්නට අමතරව රඹුක්කන වෙඩි තැබීමේ සිද්ධියට අදාළ කණ්ඩායමේ සිටි පොලිස් කොස්තාපල්වරුන් තිදෙනෙකු මහනුවර - කුණ්ඩසාලේ ප්‍රදේශයේදී අත්අඩංගුවට ගෙන තිබෙනවා.\nමෙම වෙඩි තැබීම හේතුවෙන් 42 හැවිරිදි දෙදරු පියෙකු මියගිය අතර පොලිසියේ නිලධාරීන් 15 දෙනෙකු ඇතුලු 27 දෙනෙකු තුවාල ලැබුවා.\nඔවුන් අතරින් තවත් 8 දෙනෙකු රෝහල්ගතව වැඩිදුර ප්‍රතිකාර ලබමින් පසුවනවා.\nසිද්ධිය සම්බන්ධයෙන් චෝදනා ලැබූ ජ්‍යෙෂ්ඨ පොලිස් අධිකාරීවරයා සහ රඹුක්කන පොලිස් ස්ථානාධිපතිවරයාට වහාම ක්‍රියාත්මක වන පරිදි ස්ථාන මාරුවීම් ලබාදීමට පොලිස් මූලස්ථානය මීට පෙර ක්‍රියාකර තිබුණා.\nසිද්ධිය ඇසින් දුටුවන් ස්ථානීය පරීක්ෂාවට එක්වූ මහේස්ත්‍රාත්වරිය හමුවේ ප්‍රකාශකර සිටියේ ජ්‍යෙෂ්ඨ පොලිස් අධිකාරීවරයා වෙඩි තැබීමට නියෝග දෙන අවස්ථාවේ බීමතින් සිටි බවට තමන්ට හැගී ගිය බවයි.\nමේ අතර, රඹුක්කන පැවැති විරෝධතාවට වෙඩි තැබිමට නියෝග කළේ තමන් බවට ප්‍රකාශ කළ කැගල්ල හිටපු ජ්‍යෙෂ්ඨ පොලිස් අධිකාරි කේ.බී. කීර්තිරත්න නාරාහේන්පිට පොලිස් රෝහලට ඇතුළත් වී තිබෙනවා.\nපසුගියදා ඔහු සාක්ෂි ලබා දිම සඳහා අධිකරණයට ද පැමිණි අතර, ඊයේ දිනයේදි ඔහු මෙලෙස රෝහල් ගත වි ඇති බවයි වාර්තා වන්නේ.\nමේ අතර, ජාතික ළමා රක්ෂණ අධිකාරියේ කණ්ඩායමක් රඹුක්කන ප්‍රදේශයට අද පිටව ගියේ මෙම සිද්ධියේදී 15 හැවිරිදි පාසල් දරුවෙකුට වෙඩි වැදී ඇති බවට ඊයේ අධිකරණයේදි කරුණු හෙළිවීම හේතුවෙන්.\nසිද්ධිය වු දින මෙම දරුවා තවත් මිතුරෙකු සමඟ දෙමාපියන්ට නොදන්වා උද්ඝෝෂණය සිදු කළ ස්ථානයට ගිය බවට එම දරුවාගේ ඥාතින්ගෙන් අද ලබා ගත් ප්‍රකාශවල සඳහන් බවයි ළමා රක්ෂණ අධිකාරිය සඳහන් කලේ.\nඑම සිද්ධිය සම්බන්ධයෙන් අවශ්‍ය ක්‍රියාමාර්ග ගන්නා ලෙස පොලිස්පතිවරයා වෙත ළමා ආරක්ෂණ අධිකාරිය ද ලිඛිතව දැනුම් දි තිබෙනවා.\nඑමෙන්ම, මානව හිමිකම් කොමිසමට ද එහිදී මානව හිමිකම් කඩවිමක් සිදු ඇත්දැයි සොයා බලන ලෙසට දැනුම් දි ඇති බවයි ජාතික ළමා රක්ෂණ අධිකාරියේ සභාපති ආචාර්ය උදය කුමාර අමරසිංහ කියාසිටියේ.\nමේ අතර, එක්සත් ජාතික පක්ෂය අද රඹුක්කන නගර මධ්‍යයේ සත්‍යග්‍රහයක නිරත වුණේ රඹුක්කයට සිද්ධියට සාධාරණට ඉටු කරන ලෙසට බල කරමින්.",
       "URL": "https://www.hirunews.lk/303040/රඹුක්කන-වෙඩි-තැබීමට-අණ-දුන්-ssp-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1204"
}