{
       "Source": "hirunews",
       "Timestamp": "Tuesday, 18 October 2022 - 11:50",
       "Headline": "අපේ බදු විනිදභාවයෙන් භාවිත කළ යුතුයි! වානිජ මණ්ඩලය රජයට අවධාරණය කරයි",
       "News Content": "රජයේ යෝජිත බදු ඉහළ නැංවීම හරහා මතුව ඇති අප්‍රසාදය තුළනය කර ගැනීම සඳහා රජය විසින් ඔවුන්ගේ ප්‍රතිසංස්කරණ වැඩපිළිවෙල කඩිනම් කළ යුතු බවත්, බදු මුදල් වැය කරන ආකාරය පිළිබඳව පරිපූර්ණ විනිවිදභාවයකින් යුත් වැඩි වගවීමක් පෙන්නුම් කරන ලෙසත් ශ්‍රී ලංකා වාණිජ මණ්ඩලය රජයට අවධාරණය කරනවා.\nනිවේදනයක් නිකුත් කරමින් ඔවුන් පවසන්නේ ආදායම් බදු වැඩි කිරීමට රජය ගත් තීරණයට මේ වන විටදැඩි විරෝධයක් මතුව ඇති පසුබිමක, අදාළ යෝජනා කෙරෙහි රජය ඔවුන්ගේ දැඩි අවධානය යොමු කළ යුතු බවයි.\nඑම නිවේදනයේ වැඩිදුරටත් සඳහන් වන්නේ, යෝජිත බදු වෙනස්කම් සඳහා වන තාර්කිකත්වය තමන් පිළිගන්නා නමුත් තම වියදම් සම්බන්ධයෙන් වැඩි සංයමයක්, වගවීමක් සහ විනිවිදභාවයක් පෙන්නුම් කිරීමට රජය කටයුතු කළ යුතු බවටයි.\nඅධික උද්ධමන තත්ත්වය සහ මෙරට ආර්ථිකය සෘණ ලෙස වර්ධනය වීම නැමති වත්මන් සන්දර්භය තුළ බදු ඉහළ නැංවීම ව්‍යාපාරවලට සහ පෞද්ගලික අංශයේ සේවකයින්ට නිරන්තරයෙන් අහිතකර ලෙස බලපානු ඇති බව හා බදු ආදායම සම්පූර්ණයෙන් මහජනතාවගේ යහපත සඳහා යොදා නො ගැනීම පිළිබඳ පුලුල් වූ මතයක් පවතින බැවින් එය ද මහජන මතය විතැන් කිරීමට බලපාන බව වාණිජ මණ්ඩල නිවේදනයේ සඳහන්.\nඑපමණක් නොව රාජ්‍ය මූල්‍ය ප්‍රතිසංස්කරණ න්‍යාය පත්‍රයේ කොටසක් ලෙස, හැකි සෑම අවස්ථාවක දී ම රජයේ වියදම් තාර්කික කිරීම සහ සීමා කිරීම කෙරෙහි අවධානය යොමු කළ යුතු බව ද වාණිජ මණ්ඩලය අවධාරණය කරනවා.\nමේ අතර 2021 දී පුනරාවර්තන වියදම්වලින් 31% ක් රාජ්‍ය අංශයේ වැටුප් සඳහා ද, තවත් 30% ක් පළාත් සභා සඳහා ද 34%ක් ආරක්‍ෂාව සඳහා ද වෙන් කර ඇතැයි ද වානිජ මණ්ඩල නිවේදනයේ දැක්වෙනවා.\nඔවුන් වැඩිදුරටත් අවධාරණය කරන්නේ, අධ්‍යාපනය, සෞඛ්‍ය සහ පර්යේෂණ සංවර්ධනය වැනි වඩාත් තීරණාත්මක ක්ෂේත්‍ර සඳහා සිදු කෙරෙන වියදම් වැඩි කිරීමට රජය කටයුතු කළ බවටයි.\nමීට අමතරව, පවතින රජයේ වියදම් සම්බන්ධයෙන් වන වගවීම, විනිවිදභාවය, පාලනය සහ දූෂණය මැඩලීම සඳහා දැඩි දෘශ්‍යමාන පියවරයන් අත්‍යවශ්‍ය බව ද වානිජ මණ්ඩලය එහි සඳහන් කරනවා.\nඑසේ ම බදු ආදායම වැඩි කර ගැනීම සඳහා, පවතින බදු ගෙවන්නන්ගේ පදනම තවදුරටත් පුළුල් කළ යුතු බවත්, එමඟින් කුඩා ආයතනික සංඛ්‍යාවක් සහ වැටුප් ලබන ශ්‍රම බලකායෙන් විශාල ප්‍රමාණයකින් සමන්විත වත්මන් පදනම මත බර නො වැටෙනු ඇති බවත් වානිජ මණ්ඩල එහි සඳහන් කරනවා.\nතව ද මේ සඳහා බදු පරිපාලනයේ සැලකිය යුතු ප්‍රතිසංස්කරණයක් අවශ්‍ය වන අතර කාන්දුවීම් අවම කිරීමට සහ වැඩි බදු අනුකූලතාවයක් සහතික කිරීම සඳහා ප්‍රධාන ආදායම් එකතු කිරීමේ ආයතනවල ධාරිතාව වැඩි දියුණු කිරීම අවශ්‍ය කාරණාවක් බවත් වානිජ මණ්ඩල රජයට අවධාරණය කරනවා.\nඑසේ ම පවතින රාජ්‍ය ආයතන සම්බන්ධ කිරීම සඳහා ප්‍රතිපත්ති සම්පාදකයින් ඩිජිටල් විසඳුම් වඩා හොඳින් භාවිතා කළ යුතු බව පවසන වානිජ මණ්ඩලය වැඩිදුරටත් කියා සිටින්නේ, ඩිජිටල් හැඳුනුම්පතක් හඳුන්වාදීම වැනි උත්සාහයන් කෙරෙහි ප්‍රමුඛත්වය දිය යුතු බවයි.\nමීට අමතරව රාජ්‍ය ව්‍යවසාය ප්‍රතිසංස්කරණය කිරීම හරහා එහි වර්ධනය සහ ආයෝජන අවස්ථා විවෘත කිරීම, ව්‍යාපාර කිරීමේ පහසුව සහ ආයෝජන වාතාවරණය වැඩිදියුණු කිරීම, වඩාත් හිතකර වෙළඳ ප්‍රතිපත්ති පරිසරයක් සැකසීම තුළින් මූල්‍ය ප්‍රතිසංස්කරණ න්‍යාය පත්‍රය සැබෑ ප්‍රයත්නයන් සමඟ සම්පූර්ණ කළ යුතු බව ලංකා වාණිජ මණ්ඩලය පවසනවා.\nඑම ක්‍රියාමාර්ග ඔස්සේ, ඉදිරි වසර කිහිපය තුළ ආර්ථිකයේ වර්ධනය එකතැන පල් නොවීමටත්, බදු එකතු කිරීම උත්තේජනය කරන ආර්ථික ක්‍රියාකාරකම්වල නැවත ආයෝජනය කිරීමටත්, වැඩි ආර්ථික ක්‍රියාකාරකම් ඇති කිරීමටත් පුද්ගලික අංශයට අවස්ථාව සැලසෙනු ඇති බව වානිජ මණ්ඩලය වැඩිදුරටත් සඳහන් කරනවා.\nඑම නිවේදනයේ වැඩිදුරටත් දැක්වෙන්නේ මෙම වැඩපිළිවෙල සාර්ථකත්වයට නැංවීම කෙරෙහි, පෞද්ගලික අංශය නියෝජනය කරන ප්‍රමුඛතම ආයතනය ලෙස ලංකා වාණිජ මණ්ඩලය ප්‍රගතිශීලී ප්‍රතිසංස්කරණ න්‍යාය පත්‍රයක් ක්‍රියාත්මක කිරීමේදී රජයට සහාය වීමට සූදානමින් ව සිටින බවටයි.\nඑමෙන්ම මෙම වැඩපිළිවෙල රාජ්‍ය මූල්‍ය රාමුවේ වැඩිදියුණු කිරීම්, ජාත්‍යන්තර මූල්‍ය අරමුදල සමඟ සාකච්ඡා ඉදිරියට ගෙන යාමට සහ බාහිර මුදල් ප්‍රවාහයේ වත්මන් හිඟය පියවා ගැනීම සඳහා මූල්‍යකරණය බලමුලු ගැන්වීමට උපකාරී වනු ඇතැයි වානිජ මණ්ඩල නිවේදනයේ වැඩිදුරටත් සඳහන්.",
       "URL": "https://www.hirunews.lk/318167/අපේ-බදු-විනිදභාවයෙන්-භාවිත-කළ-යුතුයි-වානිජ-මණ්ඩලය-රජයට-අවධාරණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=795"
}