{
       "Source": "hirunews",
       "Timestamp": "Sunday, 20 June 2021 - 19:51",
       "Headline": "ඉන්දීය සේවකයින් සිටින, වත්තල කර්මාන්තශාලාවකින් කොරෝනා ආසාදිතයින් 128ක් (වීඩියෝ)",
       "News Content": "ඉන්දීය ජාතිකයන් බහුතරයක් සේවය කරන වත්තල - හේකිත්ත ප්‍රදේශයේ යකඩ කර්මාන්තශාලාවකින් ආසාදිතයන් 128 දෙනෙකු හඳුනාගෙන තිබෙනවා.\nමේ අතර ඉන්දීය ඩෙල්ටා ප්‍රභේදය මෙරට සමාජයෙන් වාර්තාවී ඇති අවස්ථාවක රට, හෙට විවෘත කිරීම රෝග ව්‍යාප්තිය පාලනයට  බාධාවක් බවයි රජයේ වෛද්‍ය නිලධාරීන්ගේ සංගමය ප්‍රකාශ කළේ.\nආසාදිතයන් සිටින බවට සෞඛ්‍ය අංශ වෙත ලද තොරතුරක් මත හේකිත්ත ප්‍රදේශයේ පිහිටි අදාළ කර්මාන්තශාලාවට ගිය වත්තල සෞඛ්‍ය නිලධාරී කාර්යාලයේ නිලධාරීන් එහි සිටි සේවකයින් අහඹු කොරෝනා පරීක්ෂණයකට ලක් කළා.\nඑහිදී සේවකයින්  192 නෙකුගෙන් 128කට කොරෝනා වැළදී ඇති බවටයි හෙළි වුණේ.\nඉන් සාම්පල කිහිපයක් වැඩිදුර පරීක්ෂණ සඳහා රාගම වෛද්‍ය පීඨය වෙත යොමුකර තිබෙනවා.  එමෙන්ම මෙම ආසාදිතයන් අතර, ඉන්දීය ඩෙල්ටා ප්‍රභේදය ඇත්දැයි තහවුරු කරගැනීම සඳහා ද පරීක්ෂණ සිදුකරන බවයි සෞඛ්‍ය  අංශ සඳහන් කළේ.\nමේ අතර කුරුණෑගල මහ නගර සභාවේ සයිනොෆාම් එන්නතේ පළමු මාත්‍රාව ලබාගත් සේවකයන් 24 දෙනෙකුට සහ කොවිෂීල්ඩ් එන්නත ලබාගත් සේවකයන් දෙදෙනෙකුට කොරෝනා වෛසරය ආසාදනය වී තිබෙනවා.\nගාල්ල - කලුවැල්ල ප්‍රදේශයේ කතෝලික දේවස්ථානයක 10 දෙනෙකුට කොරෝනා ආසාදිත බවට හඳුනාගෙන ඇති අතර, එම ආසාදිතයන් අතර ගාල්ල රදගුරු රේමන්ඩ් වික්‍රමසිංහ හිමිපාණන් සහ කතෝලික පියතුමන්ලා තුන්දෙනෙකුද වන බව සඳහන්.\nඇඹිලිපිටිය - කුට්ටිගල පොලිස් ස්ථානයේ නිලධාරීන් 5 දෙනෙකුට කොරෝනා ආසාදනය වී තිබෙනවා.\nපවතින තත්වය හමුවේ වසංගත රෝග හා කොවිඩ් රෝග පාලන රාජ්‍ය ඇමතිනි විශේෂඥ වෛද්‍ය සුදර්ශනී ප්‍රනාන්දුපුල්ලේ ජනතාවගෙන් ඉල්ලා සිටින්නේ සෞඛ්‍ය ආරක්ෂිත උපදෙස් නිසි ලෙස අනුගමනය කරන ලෙසයි.\nරාජ්‍ය අමාත්‍ය දයාසිරි ජයසේකර සිය නිල ට්විටර් ගිණුමට “කොරෝනා කාලයේත් උපරිම ලාභ ලබමින් සිදුකරන ලීසිං ජාවාරමට එරෙහිව ඉදිරියේදී අපි පාරට බැසීමට සූදානම්” යනුවෙන්  සටහනක් එක් කර තිබෙනවා.\nඑමෙන්ම ඇතැම් ලීසිං සමාගම් පවතින තත්වය වටහාගෙන ගණුදෙනුකරුවන්ගෙන් අවම පොලියක් අයකළ යුතු බවයි ඔහු පෙන්වා දෙන්නේ.\nමේ අතර, තම ජනතාවට එන්නත් බිලියනයක් ලබාදුන් ලොව පළමු රට බවට චීනය පත්ව තිබෙනවා. එය, ලොව මේ දක්වා සිදුකර ඇති එන්නත්කරණයෙන් සියයට 40 ක් බවයි විදෙස් වාර්තා සඳහන් කළේ.",
       "URL": "https://www.hirunews.lk/274844/ඉන්දීය-සේවකයින්-සිටින-වත්තල-කර්මාන්තශාලාවකින්-කොරෝනා-ආසාදිතයින්-128ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1871"
}