{
       "Source": "hirunews",
       "Timestamp": "Thursday, 22 August 2019 - 7:29",
       "Headline": "අගමැතිගෙන් හෙට එජාප මන්ත්‍රීවරුන්ට රාත්‍රි භෝජන සංග්‍රහයක්",
       "News Content": "එක්සත් ජාතික පක්ෂයේ සියලුම මැති ඇමතිවරුන්ට පක්ෂ නායක අග්‍රාමාත්‍ය රනිල් වික්‍රමසිංහ හෙට රාත්‍රියේ අරලියගහ මන්දිරයට කැඳවා තිබෙනවා.\nඒ, විශේෂ රාත්‍රි භෝජන සංග්‍රහයක් සඳහායි. වත්මන් ආණ්ඩුව බලයට පත්වී වසර 4 ක කාලයක් ගතවීම නිමිත්තෙන් මෙම රාත්‍රී භෝජන සංග්‍රහය සංවිධාන කර ඇති බවයි එක්සත් ජාතික පක්ෂයේ ජ්‍යෙෂ්ඨ අමාත්‍යවරයෙකු සඳහන් කළේ.\nමෙහිදී ඉදිරි ජනාධිපතිවරණය පිළිබඳව මෙන්ම එක්සත් ජාතික පක්ෂයේ ඉදිරි වැඩපිළිවෙල පිළිබඳවද සාකච්ඡා කිරීමට නියමිත බවද වාර්තාවනවා.\nමේ අතර එක්සත් ජාතික පෙරමුණ ප්‍රමුඛ නව සන්ධානයෙන් ඉදිරිපත්වන ජයග්‍රහණය කළ හැකි අපේක්ෂකයෙකුට පමණක් සහය පළ කිරීමට දෙමළ ප්‍රගතිශීලි සන්ධානය තීරණය කර තිබෙනවා.\nකොළඹදී ඊයේ රැස්වූ එම සන්ධානයේ මධ්‍යම කාරක සභාව මෙම තීරණයට එළඹි බවයි දෙමළ ප්‍රගතිශීලී සන්ධානයේ නායක අමාත්‍ය මනෝ ගනේෂන් හිරු ප්‍රවෘත්ති අංශයට කියා සිටියේ.\nමීට අමතරව ඉදිරියේදි ගොඩනැගීමට නියමිත නව සන්ධානය පිළිබඳව සහ ජනාධිපති අපේක්ෂකයා පිළිබඳවද මෙහිදී දීර්ඝ ලෙස සාකච්ඡාවට බඳුන්වී තිබෙනවා.\nඑසේම ජාතික ජන බලවේගයේ ජනාධිපති අපේක්ෂකයා ලෙස පසුගියදා නම් කළ ජනතා විමුක්ති පෙරමුණේ නායක පාර්ලිමේන්තු මන්ත්‍රී අනුර කුමාර දිසානායක සමඟද ඉදිරියේදී සාකච්ඡා කිරීමට තීරණයක් ගෙන ඇති බවයි අමාත්‍ය මනෝ ගනේෂන් ප්‍රකාශ කළේ.",
       "URL": "https://www.hirunews.lk/222699/අගමැතිගෙන්-හෙට-එජාප-මන්ත්‍රීවරුන්ට-රාත්‍රි-භෝජන-සංග්‍රහයක්",
       "Category": "Local News",
       "Parent URL": "https://www.hirunews.lk/local-news.php?pageID=3186"
}