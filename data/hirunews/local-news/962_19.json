{
       "Source": "hirunews",
       "Timestamp": "Friday, 05 August 2022 - 16:01",
       "Headline": "පාද යාත්‍රාවෙන් කතරගම එන බැතිමතුන්ට පහසුකම් සලසන්න ජනපති මැදිහත් වීමෙන් රුපියල් මිලියන 2.04ක්",
       "News Content": "කතරගම ඇසළ උත්සවය සඳහා උතුරු නැගෙනහිර සිට පාද යාත්‍රාවෙන් පැමිණෙන බැතිමතුන්ට ආරක්ෂාව හා ජල සම්පාදනය ඇතුළු යටිතල පහසුකම් සැපයීමට ජනාධිපති රනිල් වික්‍රමසිංහගේ උපදෙස් පරිදි රුපියල් මිලියන 2.04ක මුදලක් වෙන් කර තිබෙනවා.\nජනාධිපති මාධ්‍ය ඒකකය නිවේදනයක් නිකුත් කරමින් අද (05) ඒ බව කියා සිටියා.\nපාද යාත්‍රාවෙන් පැමිණෙන බැතිමතුන් මුහුණපාන දුෂ්කරතා පිළිබඳව මොණරාගල දිස්ත්‍රික් ලේකම් ගුණදාස සමරසිංහ විසින් ජනාධිපතිවරයා දැනුවත් කිරීමෙන් පසු ඊට අදාළ පහසුකම් සලස්වන ලෙස යි උපදෙස් ලබා දී තිබෙන්නේ.\nඒ අනුව අදාළ පහසුකම් සැපයීම ජනාධිපති ලේකම් කාර්යාලය යටතේ සිදු කරනවා.\nවාර්ෂිකව ඇසළ උත්සවය නිමිත්තෙන් බැතිමතුන් තිස්දාහකට අධික පිරිසක් ඔකඳ සිට පා ගමනින් කිලෝමීටර් 90කට වැඩි දුරක් ගෙවා කතරගම පූජා භූමිය වෙත පැමිණීම අතීතයේ සිට පැවත එන්නක් වන අතර එම ගමනේ දී ඔවුන් විවිධ දුෂ්කරතාවන්ට මුහුණ දෙන අතර ඇතැම්විට වන සතුන්ගෙන් වන ආපදාවලට ද මුහුණ දී තිබෙනවා.\nඅදාළ තත්ත්වයන් පිළිබඳ අවධානය යොමු කරමින් එම බැතිමතුන්ගේ ආරක්ෂාව සහ පහසුකම් සැපයීම වෙනුවෙන් කටයුතු කරන ලෙසයි ජනාධිපතිවරයා අදාළ පාර්ශ්වයන්ට උපදෙස් දී ඇත්තේ.",
       "URL": "https://www.hirunews.lk/311990/පාද-යාත්‍රාවෙන්-කතරගම-එන-බැතිමතුන්ට-පහසුකම්-සලසන්න-ජනපති-මැදිහත්-වීමෙන්-රුපියල්-මිලියන-2-04ක්",
       "Category": "Local News",
       "Parent URL": "https://www.hirunews.lk/local-news.php?pageID=962"
}