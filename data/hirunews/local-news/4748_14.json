{
       "Source": "hirunews",
       "Timestamp": "Sunday, 18 December 2016 - 12:08",
       "Headline": "ඩෙංගු පැමිණිලිවලට මධ්‍යස්ථාන 3 ක්",
       "News Content": "ඩෙංගු මදුරුවන්ට හිතකර පරිසර තත්ත්වයන් පවත්වාගෙන යන පුද්ගලයන් පිළිබඳ පැමිණිලි කිරීමට පැය 24 පුරා ක්‍රියාත්මක මධ්‍යස්ථාන තුනක් පිහිටුවීමට සෞඛ්‍ය අමාත්‍යාංශය තීරණය කර තිබෙනවා.\nඑමඟින් සඳහන් කළේ පොලිස් නිලධාරීන්ගෙන්ද සමන්විතව මෙම මධ්‍යස්ථාන පිහිටුවන බවයි.\nඩෙංගු රෝගය පැතිර යාම පිළිබඳ සැළකීමේදී වඩාත් සීග්‍රයෙන් ඩෙංගු ව්‍යාප්ත වන බස්නාහිර පළාත කේන්ද්‍ර කරගනිමින් මෙම මධ්‍යස්ථාන පිහිටුවීමටයි සැළසුම් කර ඇත්තේ.\nමේ අතර මදුරු මර්දනය සඳහා ක්‍ෂේත්‍ර සහයකයන් 500 ක් අලූතින් බඳවා ගැනීමටද සෞඛ්‍ය අමාත්‍යවරයා තීරණය කර ඇති බව එම අමාත්‍යාංශය නිකුත් කළ නිවේදනයක දැක්වෙනවා.\nධූමායන කටයුතු වඩාත් ක්‍රමවත් කිරීමට විශේෂ යන්ත්‍ර 820 ක් වහාම ආනයනයට පියවර  ගෙන ඇති අතර, එම කටයුතු පහසු කරගැනීමට තාවකාලිකව දෛනික වැටුප් මත කම්කරුවන් බඳවා ගැනීමටද නියමිතයි.\nකොළඹ දිස්ත්‍රික්කය ඇතුලූ දිවයිනේ දිස්ත්‍රික්ක 10 ක සීග්‍රයෙන් ඩෙංගු රෝගය ව්‍යාප්ත වෙමින් පවතින අතර, මේ වසරේ ගතවූ කාලසීමාව තුළ රෝගයට ගොදුරුවූවන් සංඛ්‍යාව 48 682ක්.\nඩෙංගු රෝගයෙන් මරණ 77 ක්ද වාර්තාවී ඇති බවයි වසංගත රෝග විද්‍යා ඒකකය සඳහන් කළේ.\nවිශේෂයෙන් දෙසැම්බර් සහ ජනවාරි මාසවල පවතින වැසි සහිත කාලගුණික තත්ත්වය හේතුවෙන් මදුරු ඝනත්වය තවදුරටත් වැඩිවීමේ අවදානමක්ද පවතිනවා.",
       "URL": "https://www.hirunews.lk/149986/ඩෙංගු-පැමිණිලිවලට-මධ්‍යස්ථාන-3-ක්",
       "Category": "Local News",
       "Parent URL": "https://www.hirunews.lk/local-news.php?pageID=4748"
}