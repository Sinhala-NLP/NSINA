{
       "Source": "hirunews",
       "Timestamp": "Friday, 11 September 2020 - 20:25",
       "Headline": "නාවික හමුදා රෝහලට ගෙනා කංජිපානි ඉම්රාන් යළිත් බූස්ස බන්ධනාගාරයට",
       "News Content": "ආහාර වර්ජනය හේතුවෙන් ඇති වු රෝගි තත්ත්වයන් හේතුවෙන් මත්ද්‍රව්‍ය ජාවාරම් සම්බන්ධයෙන් චෝදනා එල්ල වී දැනට බූස්ස බන්ධනාගාරයේ විශේෂ අංශයේ රදවා සිටින කංජිපානි ඉම්රාන්, අද පස්වරුවේ බූස්ස දකුණු විදාන නාවික හමුදා රෝහලට රැගෙන ආවා.\nඒ ඊ.සී.ජී. පරීක්ෂාවක් සඳහායි.\nඑම පරීක්ෂණයෙන් අනතුරුව ඔහු යළි බන්ධනාගාරය වෙත රැගෙන ගොස් තිබෙනවා.\nමත්ද්‍රව්‍ය ජාවාරම් සම්බන්ධයෙන් චෝදනා එල්ල වී සිටින පතාල කල්ලි සමාජිකයින් වන පොඩි ලැසී සහ වෙලේ සුදා ඇතුළු රැඳවියන් පිරිසක් පෙරේදා සිට ආරම්භ කළ ආහාර වර්ජනය අද තුන්වන දිනටත් ක්‍රියාත්මකයි.\nපෙරේදා දිනයේදි ආහාර වර්ජනයේ රැඳවියන් 40 නිරත වුවද මේ වනවිට ඉන් 13 දෙනෙකු එය අතහැර ඇති බවයි බන්ධනාගාර දෙපාර්තමේන්තුව සඳහන් කළේ.\nබන්ධනාගාර දෙපාර්තමේන්තුවේ උසස් නිලධාරියෙකු කියා සිටියේ ජංගම දුරකථන පහසුකම් ලබාදීම, ඔවුන් හමුවට එන නීතිඥවරුන් හමුවීම සඳහා වැඩි කාලයක් ලබාදීම සහ නඩු කටයුතු සඳහා පිටතට ගොස් යළි බන්ධනාගාර වෙත පැමිණීමේදී සිදුකරන පරීක්ෂා ඉවත් කිරීම ආදී ඉල්ලීම් කිිහිපයක් මුල් කර ගනිමින් ඔවුන් මෙම ආහාර වර්ජනය ආරම්භ කළ බවයි.\nමීට පෙර ද පොඩි ලැසී ඇතුළු මත්ද්‍රව්‍ය ජාවාරම් සම්බන්ධයෙන් චෝදනා එල්ල වී බන්ධනාගාර ගතව සිටි පිරිසක් ඉල්ලීම් කිිහිපයක් මුල් කර ගනිමින් ආහාර වර්ජනයේ නිරත වුණා.\nඑම අවස්ථාවේදී ඒ පිළිබඳ සොයා බැලීම සඳහා බන්ධනාගාර නිලධාරින් පැමිණි අවස්ථාවේදී පොඩි ලැසී ඇතුළු පතාල කල්ලි සමාජිකයින් පිරිස ඔවුන්ට මරණ තර්ජන එල්ල කර තිබුණා.\nඊට අදාළව ප්‍රකාශයක් ලබා ගැනීම සඳහා මේ මස 25 වනදා පොඩි ලැසී අධිකරණය හමුවට ඉදිරිපත් කරන ලෙසටයි ගාල්ල ප්‍රධාන මහේස්ත්‍ර‍්‍රාත්වරයා පසුගියදා නියෝග කළේ.",
       "URL": "https://www.hirunews.lk/249993/නාවික-හමුදා-රෝහලට-ගෙනා-කංජිපානි-ඉම්රාන්-යළිත්-බූස්ස-බන්ධනාගාරයට",
       "Category": "Local News",
       "Parent URL": "https://www.hirunews.lk/local-news.php?pageID=2461"
}