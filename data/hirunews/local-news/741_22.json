{
       "Source": "hirunews",
       "Timestamp": "Friday, 11 November 2022 - 14:30",
       "Headline": "නිමක් නොමැති අලි - මිනිස් ගැටලුව (වීඩියෝ)",
       "News Content": "ජනතා ගැටලු හමුවේ බලධාරීන් සහ නිලධාරින් බීරි අලින්ට වීණා වයන්නා සේ ප්‍රතිචාර දක්වන අවස්ථා අපට බොහෝ විට අසන්නට, දකින්නට\nලැබෙනවා.\nබලධාරීන්ගේ මුනිවත හමුවේ විකල්ප ක්‍රියාමාර්ගයකට යොමු වූ ගම්වැසියන් පිරිසක් පිළිබඳව මේ පුවත වාර්තා වුණේ හිඟුරක්ගොඩ ප්‍රදේශයෙන්.\nජීවිත කාලයම දුක් මහන්සි වෙලා මිනිස්සු මේ විදිහට පුංචියට හරි තමන්ගේ හිසට සෙවනක් තනාගන්නේ පුළුවන්කමකටවත්, තියෙනකමකටවත් නෙවෙයි.\nහැබැයි ඒ සියලු උත්සාහයන් වතුරේ යන්න ගත වෙන්නේ බොහොම ටික වෙලාවයි.\nවන අලින්ගෙන් බැට කන හිඟුරක්ගොඩ ප්‍රාදේශීය ලේකම් කොට්ඨාසයේ අලුත්ඔය සහ සිංහ උදාගම කලක පටන් මුහුණ දි සිටින වන අලි තර්ජනවල ප්‍රතිඵලයි මේ.\nමේ සම්බන්ධයෙන් හිරු ප්‍රවෘත්ති ඔස්සේ ද අවස්ථා කිහිපයකදී බලධාරීන්ගේ අවධානයට යොමු කළා.\nසිංහ උදාගමට අමතරව කිතුල්උතුව සහ හතරැස්කොටුවද වනඅලි තර්ජනවලට මුහුණ දෙන තවත් ගම්මාන දෙකක්.\nකවුඩුල්ල ජාතික වනෝද්‍යානය, සෝමාවතිය රක්ෂිතය සහ ආනඋලන්දාව රක්ෂිතයේ සිටින වන අලින් නිතර මෙම ගම්මානවලට පැමිණීම හේතුවෙන් මෙහි ජනතාවට දිවි ගෙවිමට සිදුව ඇත්තේ දැඩි ජීවිත අවදානමක් මධ්‍යයේයි.\nමේ සම්බන්ධයෙන් එම ජනතාව දේශපාලන බලධාරීන් ඇතුළු සියලුම පාර්ශ්ව කොතෙක් දැනුවත් කළත් කිසිදු ප්‍රතිඵලයක් ලැබී තිබුණේ නැහැ.\nමීට වසර 3කට පමණ පෙර ප්‍රදේශයේ අලි වැටක් ඉදිකිරීම සඳහා වන අමුද්‍රව්‍ය පමණක් එම ප්‍රදේශයට ගෙනැවිත් දැමීමට බලධාරීන් කටයුතු කර තිබුණේ ඉන් එහාට කිසිදු ක්‍රියාමාර්ගයක් නොගනිමින්.\nවන අලි ගහනය ඉහළ යාමත් සමග සිය ගම්මානවලට එල්ල වන තර්ජන වැළැක්වීමේ අරමුණින් මෙලෙස ගෙනැවිත් දමා තිබූ උපකරණ ප්‍රයෝජනයට ගෙන අදාළ ගම්මානවල ජනතාවම විදුලි වැට ඉදිකිරීමට පියවර ගෙන ඇත්තේ වෙනත් විකල්පයක් නොමැති තැනයි.\nජනතාවගේ ජීවිතාරක්ෂාවට තර්ජන එල්ල වීම වැනි ප්‍රමුඛ ගැටලු සම්බන්ධයෙන් කඩිනමින් විසඳුම් සැපයීම බලධාරීන්ගේ වගකීමක් වන්නේ, ජීවිතයක් අහිමි වු පසු ඊට හේතු සෙවිමට වඩා අනතුර වැළැක්වීමට පියවර ගැනීම කාලෝචිත වීම හේතුවෙන්.\nමේ අතර, ඇලහැර ප්‍රාදේශීය ලේකම් කොට්ඨාසයේ ජයසිරිපුර ගඟේයාය, අත්තනකඩවල ප්‍රදේශයට එල්ල වී ඇති වන අලි තර්ජනද මේ වනවිට ඉහළ ගොස් තිබෙනවා.\nවස්ගමුව ජාතික වනෝද්‍යානයේ සහ දඹුලු රක්ෂිතයේ සිටින වන අලින් මෙලෙස පැමිණෙන අතර මේ තත්ත්වය හමුවේ තමන්ට නිවාසවලට බැහැර යාම පවා නොහැකි තත්ත්වයක් උදා වීඇති බවයි ප්‍රදේශවාසින් පෙන්වා දෙන්නේ.\nමෙලෙස පැමිණෙන වන අලින් ජයසිරිපුර ශ්‍රී පබ්බතාරාම විහාරයේ ඇති භෝගවලට හානි කර තිබුණා.",
       "URL": "https://www.hirunews.lk/320154/නිමක්-නොමැති-අලි-මිනිස්-ගැටලුව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=741"
}