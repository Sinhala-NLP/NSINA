{
       "Source": "hirunews",
       "Timestamp": "Sunday, 15 August 2021 - 13:10",
       "Headline": "හයිටි භූ කම්පනයෙන් විපතට පත්වූවන්ට අගමැති මහින්ද, සොව පළ කරයි",
       "News Content": "කැරිබියානු - හයිටි රාජ්‍යයේ සිදුවූ භූ කම්පනයෙන් පීඩාවට පත්වූ ජනතාව වෙනුවෙන් ශෝකය පළ කරමින් අග්‍රාමාත්‍ය මහින්ද රාජපක්ෂ ට්විටර් පණිවුඩයක් නිකුත් කර තිබෙනවා.\nඑහිදී අග්‍රාමාත්‍යවරයා කියා සිටියේ එලෙස ශෝකයට පත් හයිටි ජනතාව සමග ශ්‍රී ලාංකිකයන් ද එක්වන බවයි.\nභූ කම්පනයෙන් මියගිය සහ අතුරුදන් වූ පවුල් වෙත මෙම විනාශය හමුවේ සොව පළ කරන බව අග්‍රාමාත්‍යවරයා වැඩිදුරටත් සඳහන් කළා.\nහයිටියේ ඊයේ සිදුවූ රික්ටර් පරිමාණයේ 7 යි දශම 2 ක ප්‍රබල භූ කම්පනයෙන් පුද්ගලයන් 304 දෙනෙකු ජිවිතක්ෂයට පත්වූ අතර 1800 කට වැඩි පිරිසක් තුවාල ලැබුවා. එහිදී එරට දේවස්ථාන, හෝටල්, පාසල්, නිවාස ඇතුළු ගොඩනැගිලි රැසක් ද විනාශයට පත්වුණා.\nමේ අතර, ලොව අංක දෙකේ ටෙනිස් ක්‍රීඩිකාව වන ජපානයේ නඕමි ඔසාකා සිය ඉදිරි ටෙනිස් තරගාවලියෙන් උපයන මුදල් හයිටි භූ කම්පනයේ සහන මෙහෙයුම සඳහා පිරිනැමීමට තීරණය කර තිබෙනවා.\nසිව් වරක් ග්‍රෑන්ඩ් ස්ලෑම් ටෙනිස් ශූරතාව දිනූ නඕමි ඔසාකා ජපාන මවකට දාව උපත ලැබුව ද ඇගේ පියා හයිටි ජාතිකයෙක්.",
       "URL": "https://www.hirunews.lk/279752/හයිටි-භූ-කම්පනයෙන්-විපතට-පත්වූවන්ට-අගමැති-මහින්ද-සොව-පළ-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1753"
}