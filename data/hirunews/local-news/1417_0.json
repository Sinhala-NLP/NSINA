{
       "Source": "hirunews",
       "Timestamp": "Tuesday, 18 January 2022 - 18:48",
       "Headline": "තමා වෙත කිසිදු බුද්ධි තොරතුරක් ලැබී නොතිබුනු බව පිළිගන්නවා - දේශබන්දු තෙන්නකෝන්",
       "News Content": "ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් පාස්කු ඉරිදා ප්‍රහාරයක් එල්ල වන බවට තමා වෙත කිසිදු බුද්ධි තොරතුරක් ලැබී නොතිබුනු බව විවෘත අධිකරණයේ දී පිළිගනී.\nපාස්කු ඉරුදින ත්‍රස්ත ප්‍රහාරයක් එල්ල වන බවට නිශ්චිත බුද්ධි තොරතුරු ලැබී තිබියදීත් එය වළක්වා ගැනීමට ක්‍රියාමාර්ග නොගැනීම තුළින් සාපරාධි ලෙස රාජකාරිය පැහැරහැරීම ඇතුළු චෝදනා යටතේ හිටපු පොලිස්පති පූජිත් ජයසුන්දරට එරෙහිව නීතිපතිවරයා විසින් ගොනුකර තිබෙන නඩුව අද (18) යළි කොළඹ මහාධිකරණය හමුවේ විභාගයට ගත්තා.\nනාමල් බලල්ලේ, ආදිත්‍ය පටබැඳිගේ සහ මොහොමඩ් ඉර්ෂඩීන් යන මහත්වරුන්ගෙන් සමන්විත ත්‍රිපුද්ගල මහාධිකරණ විනිසුරු මඩුල්ල ඉදිරියේ මෙම විභාගය පැවැත්වුණා.\nඑම අවස්ථාවේදී පැමිණිල්ල මෙහෙයවන ජේෂ්ඨ නියෝජ්‍ය සොලිසිටර් ජෙනරාල් දිලීප පීරිස්ගේ මෙහෙයවීම යටතේ නඩුවේ සාක්ෂිකරුවකු වශයෙන් නම් කර සිටි බස්නාහිර පළාත භාර වත්මන් ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් සාක්ෂි ලබා දුන්නා.\nපාස්කු ප්‍රහාරය එල්ල වූ 2019 වසරේ අප්‍රේල් මස තමා බස්නාහිර උතුර ප්‍රදේශය භාර නියෝජ්‍ය පොලිස්පති වරයා වශයෙන් රාජකාරි කළ බව සාක්ෂිකාර දේශබන්දු තෙන්නකෝන් සඳහන් කළා.\nතමා යටතේ කැලණිය, මීගමුව සහ ගම්පහ යනුවෙන් පොලිස් කොට්ඨාස තුනක් තිබූ බවත් පොලිස් ස්ථාන 34 ක් හා ග්‍රාම සේවා වසම් 1722 තිබුණු බවත් ජේෂ්ඨ නියෝජ්‍ය පොලිස්පතිවරයා සඳහන් කළා.\nමෙහිදී ජේෂ්ඨ නියෝජ්‍ය සොලිසිටර් ජනරාල් දිලීප පිරිස් 2019 වසරේ අප්‍රේල් මස බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති වශයෙන් කටයුතු කළ නන්දන මුණසිංහ විසින් ප්‍රහාරයක් පිළිබඳව තොරතුරු ලබා දී තිබුණේ දැයි සාක්ෂිකරු ගෙන් ප්‍රශ්න කළා.\nඊට පිළිතුරු දුන් සාක්ෂිකාර දේශබන්දු තෙන්නකෝන් ජාතික බුද්ධි ප්‍රධානි සිසිර මෙන්ඩිස් විසින් පොලිස්පතිවරයා හරහා යොමු කර තිබූ ලිපියක් ජේෂ්ඨ නියෝජ්‍ය පොලිස්පති නන්දන මුණසිංහ විසින් 2019 වසරේ අප්‍රේල් මස 11 වනදා තමා වෙත යොමු කර තිබූ බව සඳහන් කළා.\n\"ස්වාමීනි.. එම ලිපිය සමඟ රාජ්‍ය බුද්ධි සේවයේ අධ්‍යක්ෂ නිලන්ත ජයවර්ධනගේ අමුණුමකුත් අමුණා තිබුණා.එම ඇමුණුම් වල සඳහන් කර තිබුණේ ජාතික තවුහිත් ජමාත් සංවිධානයේ නායක සහරාන් හෂීම් සහ ඔහුගේ අනුගාමිකයන් විසින් කතෝලික පල්ලි ආශ්‍රිතව මරාගෙන මැරෙන බෝම්බ ප්‍රහාර මාලාවක් එල්ල කිරීමට සූදානම් වන බව. එම ඇමුණුම සමඟ ජ්‍යෙෂ්ඨ නියෝජ්‍ය පොලිස්පතිවරයා විසින් උපදෙස් හතරක්ද ලබාදී තිබුණා. සහරාන් හෂීම් සහ ඔහුගේ අනුගාමිකයින් මරාගෙන මැරෙන බෝම්බ ප්‍රහාර මාලාවක් එල්ල කිරීමට සූදානම් වන බවට බුද්ධි නිලධාරීන් දැනුවත් කරන ලෙසත්, එම සැකකරුවන්ගේ ඡායාරූප ලබාගෙන ඔවුන් නිවාස වල හෝ නවාතැන්පොළ වල සැඟවී සිටින්නේ දැයි සොයා බලන ලෙසත් එම උපදෙස් වල සඳහන් කර තිබුණා. එමෙන්ම මහජනතාව තැති ගැන්වීමක් නොවන ආකාරයට මෙම විමර්ශන සිදුකරන ලෙසත් කතෝලික පල්ලිවල ආරක්ෂාව සම්බන්ධයෙන් සැලකිලිමත් වන ලෙසත් එම උපදෙස් වල වැඩිදුරටත් සඳහන් කර තිබුණා. ජ්‍යෙෂ්ඨ නියෝජ්‍ය පොලිස්පතිවරයාගේ මෙම ලිපිය ලැබුණු පසුව මාගේ ආවරණ ලිපියක් ද සහිතව ඉදිරි පියවර ගැනීම සඳහා එය මා යටතේ තිබෙන පොලිස් කොට්ඨාශය වෙත යොමු කළා.\"යනුවෙන් ජේෂ්ඨ නියෝජ්‍ය පොලිස්පති දේශබන්දු තෙන්නකෝන් සඳහන් කළා.\nඔබ විසින් ලබාදුන් උපදෙස් මත පොලිස් ස්ථාන කටයුතු කර තිබුණේ දැයි එහිදී නියෝජ්‍ය සොලිසිටර් ජෙනරාල්වරයා ප්‍රශ්නයක් යොමු කළා.\n\"ඔව් ස්වාමීනි.... 2019 අප්‍රේල් මස 12 වනදා වන විට මගේ ලිපිය මා යටතේ තිබුණු පොලිස් කොට්ඨාශ සහ පොලිස් ස්ථාන වලට යවා තිබුණා. 12 වන දා සවස් වෙද්දී මීගමුව ප්‍රදේශයේ පොලිසි වලට ඒවා ගිහින් තිබුණා. උපදෙස් පන්ති වලදී මෙම ලිපිය පිළිබඳව පොලිස් නිලධාරීන් දැනුවත් කෙරුණු බව කටාන පොලිසියේ ස්ථානාධිපතිවරයා විසින් පාස්කු ප්‍රහාරය පිළිබඳව සොයා බැලූ ජනාධිපති කොමිසම හමුවේ ද සඳහන් කර තිබුණා\"යනුවෙන් සාක්ෂිකාර දේශබන්දු තෙන්නකෝන් පැවසුවා.\nජේෂ්ඨ නියෝජ්‍ය පොලිස්පති නන්දන මුණසිංහ විසින් යොමු කළ ලිපියේ \"අති රහසිගතයි\" යනුවෙන් සඳහන් කර තිබෙනවා නොවේදැයි ජේෂ්ඨ නියෝජ්‍ය සොලිසිටර්\nජනරාල්වරයා ප්‍රශ්න කළා.\nඔව්.. ස්වාමීනී, ප්‍රසිද්ධ ලියවිල්ලක් නොවන අවස්ථාවක තමයි \"අති රහසිගතයි\" යන පදය යොදන්නේ. බස්නාහිර පළාත තුළ පොලිස් නිලධාරීන් 15000 ක් පමණ සිටිනවා. \"අති රහසිගතයි\" යනුවෙන් සඳහන් වුණත් එම නිලධාරීන් දැනුවත් කිරීම සඳහා අදාළ ලිපිය පහළ නිලධාරීන් වෙත යැවීමට සිදු වුණා\" යනුවෙන් සාක්ෂිකාර ජේෂ්ඨ නියෝජ්‍ය පොලිස්පති වරයා පැවසුවා.\nවැඩිදුරටත් සාක්ෂි දුන් දේශබන්දු තෙන්නකෝන් රාජ්‍ය බුද්ධි සේවයේ ප්‍රධානී නිලන්ත ජයවර්ධන විසින් ප්‍රහාරයක් එල්ල වීමට නියමිත බවට ලබාදුන් තොරතුරු වල නිශ්චිත භාවයක් නොතිබූ නිසා ප්‍රහාරය වළක්වා ගැනීම අසීරු වූ බව සඳහන් කළා.\n\"ස්වාමීනි... නිලන්ත ජයවර්ධන විසින් ලබා දුන් තොරතුරු වල \"පාස්කු\" යන වචනය සඳහන් කර තිබුණේ නැහැ. පාස්කු ඉරුදින ප්‍රහාරයක් එල්ල වන බව සඳහන් කර නැහැ. ඉදිරියේදී ප්‍රහාරයක් එල්ල විය හැකි බව පමණයි සඳහන් කර තිබෙන්නේ. එහි නිශ්චිත භාවය ගැන ප්‍රශ්නයක් තිබුණා. මේක බැරෑරුම් කමක් සහිත නිශ්චිත බුද්ධි තොරතුරක් නෙවෙයි. මෙවැනි තොරතුරු අපට නිතරම ලැබෙනවා. ප්‍රහාරය එල්ල වන දිනය පිළිබඳව නිශ්චිත තොරතුරක් ලබා දී තිබුණා නම් ක්ෂණික ක්‍රියාමාර්ග ගෙන එය වලක්වා වීමට පියවර ගැනීමට හැකියාව තිබුණා\" යනුවෙන් සාක්ෂිකරු සඳහන් කළා.\nමෙහිදී විනිසුරු මොහොමඩ් ඉර්ෂඩීන් ප්‍රශ්නයක් යොමු කරමින් ප්‍රහාරයක් වළක්වා ගැනීම සඳහා නිශ්චිත දිනය හා වේලාව දැන ගෙන සිටීම අවශ්‍ය දැයි සාක්ෂිකරුගෙන් විමසුවා.\n\"ස්වාමීනී.. මේ තොරතුර නිශ්චිත නැහැ. වියහැකි ප්‍රහාරයක් කියලයි සඳහන් කර තිබෙන්නේ. ඒ නිසා නිශ්චිත ක්‍රියාමාර්ග ගැනීමට හැකියාවක් නැහැ.\"යනුවෙන් දේශබන්දු තෙන්නකෝන් සඳහන් කළා.\nවිනිසුරු මොහොමඩ් ඉර්ෂඩීන් යළිත් ප්‍රශ්නයක් යොමු කරමින් මෙම ප්‍රහාර වලට සම්බන්ධ සැකකරුවන්ගේ ඡායාරූප ලබාගෙන ඒ සම්බන්ධයෙන් විමර්ශනයක් සිදු කළේ දැයි සාක්ෂිකරු ගෙන් විමසුවා.\n\"ස්වාමීනි.... මෙම සිද්ධියට සම්බන්ධ සැකකරුවන් ගේ ඡායාරූප අපි සතුව තිබුණේ නැහැ. වනාතවිල්ලුව සිද්ධිය, මාවනැල්ල බුදුපිළිම ප්‍රහාර සිද්ධිය වගේ දේවල් ගැන පරීක්ෂණ සිදු කළේ අපරාධ පරීක්ෂණ දෙපාර්තමේන්තුව. ඔවුන් සතුව තමයි එම ඡායාරූප තිබුණේ. මා යටතේ තිබූ පොලිසි වල එම ඡායාරූප තිබුණේ නැහැ.\nඅපරාධ පරීක්ෂණ දෙපාර්තමේන්තුව වැනි ආයතන වලින් ඡායාරූප ලබාගෙන විමර්ශන සිදුකිරීමට හැකියාවක් තිබුණා නොවේ දැයි විනිසුරු ඉර්ෂඩීන් නැවතත් ප්‍රශ්නයක් යොමු කළා.\n\"ස්වාමීනි... එවැනි ඡායාරූප තිබෙනවා නම් අදාල ආයතන ඒවා අපට ලබාදිය යුතුයි. අපට ඒවා සොයා ගැනීම අපහසුයි. ජාතික මට්ටමින් කටයුතු කරන රාජ්‍ය බුද්ධි සේවය, අපරාධ පරීක්ෂණ දෙපාර්තමේන්තුව වැනි ආයතන තමයි ඒවා ලබාදිය යුත්තේ.\"යනුවෙන් සාක්ෂිකාර දේශබන්දු තෙන්නකෝන් ප්‍රකාශ කළා.\nමෙම ප්‍රහාරය එල්ල වන බවට ලැබුණු තොරතුරු පිළිබඳව ඔබගේ යටතේ තිබෙන පොලිස් ස්ථානවල බුද්ධි අංශ හරහා පරීක්ෂණයක් කළේ නැද්දැයි විනිසුරු ආදිත්‍ය පටබැඳිගේ සාක්ෂිකරු වෙත ප්‍රශ්නයක් යොමු කළා.\n\"ස්වාමීනි.. නියෝජ්‍ය පොලිස්පති වශයෙන් මගේ යටතේ බුද්ධි අංශයක් ක්‍රියාත්මක වන්නේ නැහැ. පොලිස් කොට්ඨාශ යටතේ බුද්ධි අංශ ක්‍රියාත්මක වෙනවා. එම බුද්ධි අංශ වල ක්‍රියාත්මක වන නිලධාරීන්ගේ වෘත්තීමය භාවය ගැන ගැටලු තිබෙනවා. ඔවුන් සොයා බලන්නේ සාමාන්‍යයෙන් එදිනෙදා සිදුවන අපරාධ පිළිබඳ බුද්ධි තොරතුරුයි. මෙම ප්‍රහාරය වැනි සංවේදී තොරතුරු පිළිබඳව විමර්ශනය සිදු කළ යුත්තේ රාජ්‍ය බුද්ධි සේවය වැනි ආයතන විසින්\"යනුවෙන් සාක්ෂිකරු සඳහන් කළා.\nවිනිසුරු මොහොමඩ් ඉර්ෂඩීන් මහතා ප්‍රශ්නයක් යොමු කරමින් පාස්කු ප්‍රහාරයට පෙර යෙදී තිබුණු සිංහල හින්දු අලුත් අවුරුදු දින වල මෙවැනි ප්‍රහාරයක් එල්ල වීමට ඉඩකඩ තිබු බව ඔබට සිතුණේ නැද්දැයි විමසා සිටියා.\n\"ස්වාමීනි... සිංහල හා හින්දු අවුරුදු උත්සව සමයේ විශේෂ ආරක්ෂක වැඩපිළිවෙලක් ක්‍රියාත්මක වුණා. එය සාමාන්‍යයෙන් සිදු වන්නක්. කෙසේ වෙතත් පාස්කු දිනෙත් අපි විශේෂ ආරක්ෂක වැඩපිළිවෙළක් ක්‍රියාත්මක කළා. මීගමුව \"දුවේ\" පැවති පාස්කු උත්සවයට අපි විශේෂ ආරක්ෂාවක් ලබා දුන්නා. \"පාස්කු ඉරුදින\" ප්‍රහාරයක් එල්ල වන බවට මට ලැබුණු තොරතුරු වල නිශ්චිතව සඳහන්ව තිබුණේ නැහැ. ඒ සම්බන්ධයෙන් විශේෂ අවධානයක් යොමු කොට තිබුණේත් නෑ. එසේ සඳහන් කර තිබුණා නම් පියවරක් ගන්න තිබුණා\" යනුවෙන් සාක්ෂිකරු පැවසුවා.\nපාස්කු ඉරුදින ප්‍රහාරයක් එල්ල වන බවට අප්‍රේල් මස 20 වන දා සවස ඔබට කිසියම් පණිවුඩයක් ලැබී තිබුණේ දැයි නියෝජ්‍ය සොලිසිටර් ජෙනරාල් දිලීප පිරිස් සාක්ෂිකරු ගෙන් ප්‍රශ්න කළා.\n\"ස්වාමීනි.. පාස්කු ඉරුදින ප්‍රහාරයක් එල්ල වන බවට පොලිස් මූලස්ථානයෙන් හෝ රාජ්‍ය බුද්ධි සේවයෙන් මට කිසිදු තොරතුරක් ලැබී තිබුණේ නෑ. කිසිම \"වට්ස්ඇප්\" පණිවුඩයක් ලැබී තිබුණෙත් නෑ. මගේ බල ප්‍රදේශය තුළ කතෝලික දේවස්ථාන සියයකට අධික සංඛ්‍යාවක් තිබෙනවා. එවැනි තොරතුරක් ලබාදී තිබුණා නම් වහා ක්‍රියාත්මක වී අවශ්‍ය පියවර ගන්න තිබුණා යනුවෙන් දේශබන්දු තෙන්නකෝන් පැවසුවා.\nවැඩිදුරටත් සාක්ෂි දුන් දේශබන්දු තෙන්නකෝන් අප්‍රේල් මස 18,19 සහ 20 යන දිනවල තමා නිවාඩු ලබා සිටි බව සඳහන් කළා.\nබස්නාහිර දකුණ ප්‍රදේශය භාර නියෝජ්‍ය පොලිස්පති වසන්ත වික්‍රමසිංහ එම කාලවකවානුවේ තමන් වෙනුවෙන් වැඩ බැලූ බවද ඔහු පැවසුවා.\nතමා නිවාඩු අයදුම් කළේ අප්‍රේල් මස 03 වනදා බවත් එම අවස්ථාවේ සහරාන් හෂීම් ඇතුළු අනුගාමිකයින් ප්‍රහාරයක් එල්ල කරන බවට ශ්‍රී ලංකා පොලීසිය වෙත තොරතුරු ලැබී නොතිබූ බවත් සාක්ෂිකරු සඳහන් කළා.\nප්‍රහාරය එල්ල වූ අප්‍රේල් මස 21 දා තමා නිවාඩු මත මහනුවර ප්‍රදේශයේ සිටි බවත් කොච්චිකඩේ දේවස්ථානයට ප්‍රහාරයක් එල්ල වී ඇති බව දැනගත් පසු තමා වහා මීගමුව ප්‍රදේශයට පැමිණි බව සඳහන් කළ සාක්ෂිකරු කාදිනල්තුමා කටුවාපිටිය දේවස්ථානයේ පිපිරීම නිරීක්ෂණය කළේ තමන් සමග ගොස් බවත් සඳහන් කර සිටියා.\nප්‍රහාරයක් එල්ල වන බවට තමන් වෙත ලබාදුන් තොරතුරු සහ ඒ පිළිබඳව ගත් පියවර පිළිබඳව එවක පොලිස්පතිවරයා විසින් කිසිදු අවස්ථාවක තමාගන් පසු විපරමක් සිදු නොකළ බවයි සාක්ෂිකරු සඳහන් කළේ\nඉන් අනතුරුව විත්තිකාර පූජිත් ජයසුන්දර වෙනුවෙන් පෙනී සිටි නීතිඥ රොෂාන් දෙහිවල මතු කළ ප්‍රශ්නයකට පිළිතුරු දුන් සාක්ෂිකාර දේශබන්දු තෙන්නකෝන් පාස්කු ඉරිදා ප්‍රහාරයක් එල්ල වන බවට තමා වෙත කිසිදු බුද්ධි තොරතුරක් ලැබී නොතිබුනු බව විවෘත අධිකරණයේ පිළිගත්තා.\nඅනතුරුව වැඩිදුර විභාගය හෙට දින තෙක් කල් තැබුණා.",
       "URL": "https://www.hirunews.lk/294365/තමා-වෙත-කිසිදු-බුද්ධි-තොරතුරක්-ලැබී-නොතිබුනු-බව-පිළිගන්නවා-දේශබන්දු-තෙන්නකෝන්",
       "Category": "Local News",
       "Parent URL": "https://www.hirunews.lk/local-news.php?pageID=1417"
}