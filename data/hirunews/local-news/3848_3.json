{
       "Source": "hirunews",
       "Timestamp": "Sunday, 15 July 2018 - 16:03",
       "Headline": "මත්ද්‍රව්‍ය වැරදි සම්බන්ධයෙන් මරණ දඬුවම නියමවූ 18කගේ නම් අධිකරණ අමාත්‍යාශයට",
       "News Content": "මත්ද්‍රව්‍ය චෝදනා සම්බන්ධයෙන් මරණ දඬුවම නියම වූ රැදවියන්ගේ නම් ලැයිස්තුවක් අධිකරණ අමාත්‍යාංශය වෙත යොමු කර ඇති බව බන්ධනාගාර කොමසාරිස් ජනරාල් එච්.එම්.එන්.සී. ධනසිංහ පවසනවා.\nහිරු ප්‍රවෘත්ති අංශය කළ විමසීමකදී ඔහු කියා සිටියේ මත්ද්‍රව්‍ය ජාවාරම් සම්බන්ධයෙන් මරණ දඬුවම හිමි වූ රැදවියන් 18 දෙනෙකුගේ නම් මේ වන විට අධිකරණ අමාත්‍යාංශය වෙත යොමු කර ඇති බවයි.\nමත්ද්‍රව්‍ය ජාවාරම හේතුවෙන් අධිකරණයෙන් මරණීය දණ්ඩනය නියමවී දඬුවම් ලබමින් සිටියදීත්, එම ජාවාරමට සම්බන්ධ වන සිරකරුවන්ට මරණීය දණ්ඩනය ලබාදීමට සූදානම් බව ජනාධිපති මෛත්‍රිපාල සිරිසේන ප්‍රකාශ කළේ පසුගිය 11 වන දායි.\nමත්ද්‍රව්‍ය ජාවාරම්කරුවන්ට මරණ දඬුවම ලබාදීමට ගෙන ඇති තීරණය සම්බන්ධයෙන් ජාත්‍යන්තර සංවිධාන කිහිපයක් අදහස් පළ කළා.\nමේ අතර, කුරුණෑගල රදගුරු කීර්තිසිරි ප්‍රනාන්දු පියතුමන් මහනුවර දී අද (15) විශේෂ ප්‍රකාශයක් සිදුකරමින් සඳහන් කළේ මරණ දඬුවම ක්‍රියාත්මක කිරීම සුදුසු නොවන අතර, ඒ සඳහා විකල්ප ක්‍රමයක් රජය විසින් සකස් කර ගත යුතු බවයි.",
       "URL": "https://www.hirunews.lk/195276/මත්ද්‍රව්‍ය-වැරදි-සම්බන්ධයෙන්-මරණ-දඬුවම-නියමවූ-18කගේ-නම්-අධිකරණ-අමාත්‍යාශයට",
       "Category": "Local News",
       "Parent URL": "https://www.hirunews.lk/local-news.php?pageID=3848"
}