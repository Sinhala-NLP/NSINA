{
       "Source": "hirunews",
       "Timestamp": "Friday, 13 October 2017 - 19:41",
       "Headline": "අම්බලන්ගොඩ නිවසකට පැමිණි පිරිසක් ළමුන් 3 දෙනෙකු පැහැරගෙන යයි",
       "News Content": "අම්බලන්ගොඩ - රංදොඹේ ප්‍රදේශයේ නිවසකට කඩා වැදුණු පිරිසක් නිවැසියන්ට තියුණු ආයුධවලින් පහර දී නිවසේ සිටි ළමුන් තිදෙනෙකු පැහැරගෙන ගොස් තිබෙනවා.\nඅම්බලන්ගොඩ - රංදොඹේ ඔලගම ප්‍රදේශයේදී මෙම පැහැර ගැනීම සිදුව ඇත්තේ අද අලුයම 1 ට පමණ.\nපොලිසිය පැවසුවේ නිවසේ සිටි තරුණියගේ සැමියා මෙලෙස තවත් පිරිසක් සමග පැමිණ නිවසේ සිටි තරුණයින් දෙදෙනාට තියුණු ආයුධවලින් පහර දී මෙම පැහැර ගැනීම සිදුකර ඇති බවයි.\nපැහැරගෙන ගොස් ඇත්තේ වයස අවුරුදු 11 පිරිමි දරුවෙක් සහ පිළිවෙළින් අවුරුදු 5 සහ 7 යන වයස්වල පසු වූ ගැහුණු දරුවන් දෙදෙනෙක්.\nපවුල් ආරවුලක් හේතුවෙන් දරුවන්ගේ මව සිය සැමියාගෙන් වෙන්ව මෙම නිවසේ ජීවත් වන අතර, මීට මාස 5  කට පෙර සැමියාගෙන් වෙන් වීමට නඩුවක් ද පවරා තිබෙනවා.\n13 හැවිරිදි වැඩිමහල් දරුවා ජීවත්ව ඇත්තේ සැමියා භාරයේයි.\nබරපතළ තුවාල ලැබූ තරුණයින් දෙදෙනා ප්‍රතිකාර ලබන්නේ බලපිටිය රෝහලෙයි.\nසිද්ධිය සම්බන්ධයෙන් අම්බලන්ගොඩ පොලිසිය වැඩිදුර පරීක්ෂණ සිදුකරනවා.",
       "URL": "https://www.hirunews.lk/173433/",
       "Category": "Local News",
       "Parent URL": "https://www.hirunews.lk/local-news.php?pageID=4272"
}