{
       "Source": "hirunews",
       "Timestamp": "Sunday, 08 May 2022 - 9:17",
       "Headline": "ශ්‍රී ලංකා සිංහයන්, බංග්ලාදේශ කොටි ලෙනට (ඡායාරූප)",
       "News Content": "ශ්‍රී ලංකා ජාතික ක්‍රිකට් කණ්ඩායම බංග්ලාදේශ ක්‍රිකට් සංචාරය සඳහා අද (08) අලුයම දිවයිනෙන් පිටත්ව ගියා.\nශ්‍රී ලංකා පිල බංග්ලාදේශය සමඟ ටෙස්ට් තරග දෙකකට සහභාගි වන අතර, පළමු තරගය චටෝග්‍රාම් හිදී ලබන 15 වනදා ආරම්භවීමට නියමිතයි.\nඊට පෙර ශ්‍රී ලංකා පිල ලබන 11 සහ 12 යන දිනවලදී පුහුණු තරගයකට සහභාගිවීමට නියමිතයි.\nශ්‍රී ලංකාව සහ බංග්ලාදේශය අතර දෙවන ටෙස්ට් තරගය ලබන 23 වනදා සිට ඩකා නුවර ෂර් - බංග්ලා ජාතික ක්‍රීඩාංගණයේදී පැවැත්වෙනවා.\nබංග්ලාදේශය සමඟ පැවැත්වෙන ටෙස්ට් තරගාවලියේදී ශ්‍රී ලංකා පිල මෙහෙයවනු ලබන්නේ දිමුත් කරුණාරත්න විසින්. අයි.සී.සී. ටෙස්ට් පිතිකරු දර්ශකයේ හයවන ස්ථානයේ රැඳී සිටින දිමුත් මෙවර එංගලන්ත ප්‍රාන්ත ක්‍රිකට් තරගාවලියේදී යෝක්ෂයර් පිල නියෝජනය කළා.\nශ්‍රී ලංකා පිල ඩකා නුවරට ළඟාවූ බව බංග්ලාදේශ මාධ්‍ය වාර්තා කළ අතර, ඩේලිස්ටාර් නැමති පුවත්පත එය හැඳින්වූයේ ශ්‍රී ලංකා සිංහයන්, කොටින්ගේ ලෙනට පැමිණීමක් ලෙසින්.",
       "URL": "https://www.hirunews.lk/303813/ශ්‍රී-ලංකා-සිංහයන්-බංග්ලාදේශ-කොටි-ලෙනට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1184"
}