{
       "Source": "hirunews",
       "Timestamp": "Friday, 17 March 2023 - 20:04",
       "Headline": "ලිස්ටීරියා ආසාදිත පාසල් සිසුවෙක් දැඩි සත්කාරේ (වීඩියෝ)",
       "News Content": "ලිස්ටීරියා බැක්ටීරියාව ආසාදනය වූ බවට සැකකෙරෙන 15 හැවිරිදි පාසල් සිසුවෙකු බදුල්ල මහ රෝහලේ ප්‍රතිකාර ලබන බවට වාර්තා වනවා.\nරජයේ වෛද්‍ය නිලධාරින්ගේ සංගමයේ සහකාර ලේකම් සහ බදුල්ල මහරෝහලේ හදිසි ප්‍රතිකාර ඒකකයේ ජ්‍යෙෂ්ඨ වෛද්‍ය නිලධාරි පාලිත රාජපක්ෂ සඳහන් කළේ එම සිසුවා දැඩි සත්කාර ඒකකයේ මේ වන විට (17) පසුවන බවයි.\nශ්‍රී පාද වන්දනාවේ නිරත ඇතැම් පිරිස් අතර රෝගී තත්ත්වක් සම්බන්ධයෙන් පසුගිය දිනවල සමාජ මාධ්‍යයේ වාර්තා පළ වී තිබුණා.\nඑම වාර්තාවල දැක්වුණේ මේ මස මුල් සතියේ ශ්‍රීපාද වන්දනාවේ ගිය පුද්ගලයන්ට වමනය, හිසරදය, උණ හෝ ශ්වසන අපහසුතා වැනි රෝග ලක්ෂණ ඇත්නම් වහාම වෛද්‍යවරයෙකු හමුවිය යුතු බවටයි.\nඅදාළ තොරතුරුවල සත්‍යය අසත්‍යතාව පිළිබඳ අදහස් පළකරමින් සෞඛ්‍ය ප්‍රවර්ධන කාර්යාංශයේ අධ්‍යක්ෂ විශේෂඥ වෛද්‍ය රංජිත් බටුවන්තුඩාව සඳහන් කළේ මෙය ලිස්ටීරියා නම් බැක්ටීරියා ආසාදන තත්ත්වයක් බවට හදුනාගෙන ඇති අතර එක් මරණයක් වාර්තා වී ඇති බවයි.\nඑලෙස මියගොස් තිබුණේ එරත්න ප්‍රදේශයේ වෙළඳසැලක් පවත්වාගෙන කාන්තාවක්. ඇයට එය ආසාදනය වූ ආකාරය පිළිබඳ සහ ඇයගේ ආශ්‍රිතයින් අතර එම බැක්ටීරියාව ව්‍යාප්තව ඇත්ද යන්න සම්බන්ධයෙන් සොයාබැලීම සඳහා වෛද්‍ය පර්යේෂණ ආයතනය සහ වසංගත රෝග විද්‍යා අංශය පරීක්ෂණයක් ආරම්භ කර තිබෙනවා.\nඑම පරීක්ෂණවලට සමඟාමීව ශ්‍රී පාද - හැටන් මාර්ගයේ නල්ලතන්නිය සිට ගඟුලතැන්න දක්වා පිහිටි වෙළඳසැල් සහ ආපනශාලාවල කිරි ආශ්‍රිත නිෂ්පාදන ආහාර ද්‍රව්‍යවල මෙන්ම ජලයේ සාම්පල ලබාගැනීම අද සිදුකෙරුණා.\nඒ මස්කෙළිය සෞඛ්‍ය වෛද්‍ය නිලධාරි කාර්යාලයේ මහජන සෞඛ්‍ය පරීක්ෂකවරුන් විසින්.\nඑමෙන්ම ශ්‍රී පාද රජ මාවතේ වෙළඳසැල්වලින්ද ආහාර නියැදි ලබා ගැනීම සිදු කෙරෙනු අතර ඒවා බොරැල්ල වෛද්‍ය පර්යේෂණ ආයතනය වෙත යොමුකරන බවයි රත්නපුර දිස්ත්‍රික් පරිපාලන මහජන සෞඛ්‍ය පරීක්ෂක කේ.ඒ.පී. බොරලැස්ස සඳහන් කළේ.\nමේ අතර හැටන් සහ ඒ අවට ඇතිවී තිබෙන සෞඛ්‍ය තත්ත්වයට ප්‍රධානතම හේතුව වී ඇත්තේ එම ප්‍රදේශයේ රාජකාරි සඳහා ප්‍රමාණවත් සෞඛ්‍ය නිලධාරින් පිරිසක් යෙදවීමට සෞඛ්‍ය බලධාරින් කටයුතු නොකිරීම බවට ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ චෝදනා කළා.",
       "URL": "https://www.hirunews.lk/330213/ලිස්ටීරියා-ආසාදිත-පාසල්-සිසුවෙක්-දැඩි-සත්කාරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=470"
}