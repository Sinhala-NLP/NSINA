{
       "Source": "hirunews",
       "Timestamp": "Friday, 03 June 2022 - 7:20",
       "Headline": "බෙංගාලි ටයිගර් මහජන ප්‍රදර්ශනයට",
       "News Content": "දෙහිවල ජාතික සත්වෝද්‍යානයේ බෙංගාලි ටයිගර් වර්ගයේ කොටි පැටවුන් තුන්දෙනා මහජන ප්‍රදර්ශය සඳහා කූඩුවකට යොමු කර තිබෙනවා.\nඒ අනුව දෙහිවල ජාතික සත්වෝද්‍යානයට පැමිණෙන සංචාරකයින්ට අද සිට එම කොටි පැටවුන් දැක බලා ගත හැකියි.\nඑමෙන්ම මෙම නව පැටවුන් තුන් දෙනාට නම් යෝජනා කිරීම සඳහාද ජනතාවට අවස්ථාව ලබා දී තිබෙනවා.\nසත්වෝද්‍යාන දෙපාර්තමේන්තුව සඳහන් කළේ අදාළ නම් එය යෝජනා කරන්නාගේ විස්තරද ඇතුලත්ව ලබන 10 වනදාට පෙර දෙහිවල සත්වෝද්‍යානයට පැමිණ භාර දිය හැකි බවයි.\nඑසේ නොමැතිනම් සත්වෝද්‍යානයේ වෙබ් අඩවිය හෝ විද්‍යුත් තැපෑල භාවිතා කරමින් අදාළ නම් යෝජනා කිරීමට අවස්ථාව පවතිනවා.\nමෙම බෙංගාල් ටයිගර් වර්ගය ප්‍රථම වරට දෙහිවල සත්වෝද්‍යානයට රැගෙන එනු ලැබූවේ 2009 වසරේදීයි.\nඒ එවකට චීනය සමග පැවති සත්ත්ව හුවමාරු වැඩසටහන යටතේ ඇති කර ගත් එකඟතාවකට අනුව යි.",
       "URL": "https://www.hirunews.lk/306072/බෙංගාලි-ටයිගර්-මහජන-ප්‍රදර්ශනයට",
       "Category": "Local News",
       "Parent URL": "https://www.hirunews.lk/local-news.php?pageID=1122"
}