{
       "Source": "hirunews",
       "Timestamp": "Wednesday, 17 August 2022 - 16:49",
       "Headline": "ශ්‍රී ලංකාව, එක්සත් ජාතින්ගේ තිරසාර සහයෝගීතා සංවර්ධන ගිවිසුමකට අත්සන් තබයි (වීඩියෝ)",
       "News Content": "එක්සත් ජාතීන්ගේ තිරසර සංවර්ධන සහයෝගීතා රාමුව සඳහා මුදල් අමාත්‍යංශයේදී අත්සන් තැබුණා.\nඒ යටතේමෙරට තුල සියලුම එක්සත් ජාතීන්ගේ නියෝජිතායතනවල කටයුතු මෙහෙය වීම සිදුවනවා.\nශ්‍රී ලංකා රජය වෙනුවෙන් භාණ්ඩාගාර ලේකම් මහින්ද සිරිවර්ධන මහතා ඊට අත්සන් තැබූ අතර එක්සත් ජාතීන් වෙනුවෙන් අත්සන් තැබුවේ මෙරට නිත්‍ය නියෝජිත හනා සිංගර් මහත්මියයි.\nමෙම සහයෝගීතාවය තුළින් කොවිඩ් 19 වසංගතයේ බලපෑමට ලක්වූ ආර්ථිකය කඩිනම් පුනර්ජීවයක් සඳහා මූලිකත්වය දෙන බව එක්සත් ජාතීන්ගේ ශ්‍රී ලංකා කාර්යාලය නිවේදනය කළා.\nමේ අතර ආර්ථික හා පරිපාලන ප්‍රතිසංස්කරණ හරහා ශ්‍රී ලංකාව පවතින අර්බුදකාරී වාතාවරණයෙන් කඩිනමින් මිදෙනු ඇතැයි තමන් අපේක්ෂා කරන බව ජපාන අග්‍රාමාත්‍ය කිෂිඩා ෆුමියෝ මහතා ජනාධිපති රනිල් වික්‍රමසිංහ මහතාට සුබ පැතුම් පණිවිඩයක් යොමු කරමින් පවසනවා.\nජාත්‍යන්තර මූල්‍ය අරමුදල සමග සාකච්ඡා කර සියලු ණයහිමියන් අතර සාධාරණ බෙදා ගැනීමකින් ණය ප්‍රතිව්‍යුහගත කිරීම ජනාධිපති රනිල් වික්‍රමසිංහ මහතාගේ නායකත්වය යටතේ කඩිනම් ප්‍රගතියක් අත්කරගනු ඇතැයි ජපාන ග්‍රාමාත්‍යවරයාගේ\nවිශ්වාසයයි.\nමේ අතර, ලබන වසර ආරම්භයේ සිට ක්‍රියාත්මක වීමට නියමිත බ්‍රිතාන්‍ය යේ නව වෙළෙඳ ප්‍රතිපත්තිය හරහා මෙරටට වැඩි ප්‍රතිලාභ හිමිවන බව බ්‍රිතාන්‍ය මහ කොමසාරිස් කාර්යාලය නිවේදනය කරනවා.\nසංවර්ධනය වන රටවල් සඳහා වන ඩී.සී.ටී.එස්. ක්‍රමවේදය හරහා මෙරටින් බ්‍රිතාන්‍යයට අපනයනය කෙරෙන භාණ්ඩ වර්ග 99%කට අධික ප්‍රමාණයක් බදු අය කිරීමකින් තොරවන බවයි එම කාර්යාලය නිකුත් කළ නිවේදනයක දැක්වුණේ.\nඒ හරහා බ්‍රිතාන්‍ය පවුම් මිලියන 69ක ගාස්තු ඉතිරියක් මෙරට අපනයනකරුවන්ට හිමිවනු ඇති.\nබ්‍රිතාන්‍ය සහ යුරෝපා සංගමය එක්ව ක්‍රියාත්මක කළ GSP ක්‍රමවේදය බ්‍රිතාන්‍ය විසින් තවදුරටත් ක්‍රියාත්මක කිරීම අතිහිටුවීමත් සමගයි මෙම නව වෙළෙඳ ප්‍රතිපත්තිය ප්‍රකාශයට පත්කර ඇත්තේ.",
       "URL": "https://www.hirunews.lk/313022/ශ්‍රී-ලංකාව-එක්සත්-ජාතින්ගේ-තිරසාර-සහයෝගීතා-සංවර්ධන-ගිවිසුමකට-අත්සන්-තබයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=933"
}