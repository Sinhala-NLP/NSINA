{
       "Source": "hirunews",
       "Timestamp": "Thursday, 25 August 2016 - 18:22",
       "Headline": "ලසන්ත වික්‍රමතුංග ඝාතනයේ හඳුනා ගැනීමේ පෙරට්ටුවට අවලංගු වෙයි",
       "News Content": "සන්ඬේ ලීඩර් පුවත්පතේ කර්තෘ ලසන්ත වික්‍රමතුංග ඝාතනය සම්බන්ධයෙන් පැවැත්වීමට නියමිතව තිබූ හදුනාගැනීමේ පෙරට්ටුව අවලංගු කිරීමට ගල්කිස්ස ප්‍රධාන මහේස්ත්‍රාත් අධිකරණය  අද (25) නියෝග කළා.\nඒ මීට අදාළ නඩුව අද ගල්කිස්ස මහේස්ත්‍රාත් මොහොමඩ් සහබ්දීන් හමුවේ අද (25) කැදවූ අවස්ථාවේදීයි.\nහදුනාගැනීමේ පෙරට්ටුව සදහා ඉදිරිපත් කළ සිද්ධිය ඇසින් දුටු බව කියන සාක්ෂිකරු මනා සෞඛ්‍ය තත්ත්වයකින් නොමැති බවට අධිකරණයට ඉදිරිපත් කෙරුණු වෛද්‍ය වාර්තාවට අනුවයි මහේස්ත්‍රාත්වරයා මෙම තීරණය ගනු ලැබුවේ.\nඒ අනුව, දැනට අත්අඩංගුවේ සිටින හමුදා බුද්ධි අංශ මේජර්වරයා ලබන මස 8 වනදා දක්වා තවදුරටත් රක්ෂිත බන්ධනාගාර ගත කිරීමට විනිසුරුවරයා නියෝග කළා.\nමේ අතර, 2014 නොවැම්බර් මාසයේදී කොල්ලූපිටියේ රාත්‍රී සමාජ ශාලාවකදී හිටපු අමාත්‍ය මර්වින් සිල්වාගේ පුත් මාලක සිල්වා සහ බ්‍රිතාන්‍ය ජාතිකයෙකු අතර සිදුවූ ගැටුම සම්බන්ධයෙන් නඩු විභාග දෙකක් අද කොළඹ මහේස්ත්‍රාත් අධිකරණයේදී විභාගයට ගත්තා.\nඑහිදී අධිකරණය හමුවේ පෙනී සිටි බ්‍රිතාන්‍ය ජාතිකයා එක් නඩුවක සැකකරුවෙකු බවට පත් කර ඔහු රුපියල් ලක්ෂ 2 ක මුදල් ඇප මත මුදා හැරීමට අතිරේක මහේස්ත්‍රාත් නිශාන්ත පීරිස් නියෝග කළා.\nමෙම සිද්ධියේ එක් පැමිණිල්ලක් මාලක සිල්වා විසින් ගොනුකර ඇති අතර තවත් පැමිණිල්ලක් අදාළ බ්‍රිතාන්‍ය ජාතිකයා විසින් ගොනුකර තිබෙනවා.\nබ්‍රිතාන්‍ය ජාතිකයා සැකකරු බවට පත් කළේ මාලක සිල්වා විසින් ගොනුකළ පැමිණිල්ලේ නඩුව විභාගයට ගනිමින්.",
       "URL": "https://www.hirunews.lk/141475/ලසන්ත-වික්‍රමතුංග-ඝාතනයේ-හඳුනා-ගැනීමේ-පෙරට්ටුවට-අවලංගු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4907"
}