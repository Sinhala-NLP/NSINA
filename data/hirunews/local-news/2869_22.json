{
       "Source": "hirunews",
       "Timestamp": "Wednesday, 04 March 2020 - 17:43",
       "Headline": "රවී, ඇලෝසියස් ඇතුළු 12 දෙනාට විදෙස් ගතවීම තහනම් - වරෙන්තු නිකුත් කිරීම ගැන තීන්දුව අනිද්දා",
       "News Content": "බැඳුම්කර වංචාවට අදාළව හිටපු පාර්ලිමේන්තු මන්ත්‍රී රවී කරුණානායක, පර්පෙචුවෙල් ටේ‍රෂරීස් සමාගමේ හිමිකරු අර්ජුන් ඇලෝසියස්, එහි ප්‍රධාන විධායක නිලධාරී කසුන් පලිසේන ඇතුලු 12 දෙනාට විදෙස් ගතවීම තහනම් කරමින් කොටුව මහේස්ත්‍රාත් අධිකරණය අද නියෝගයක් නිකුත් කළා.\nබැඳුම්කර වෙන්දේසියට කුමන්ත්‍රණය කිරීම, සාපරාධී අයථා පරිහරණය, වංචා සිදුකිරීම මෙන්ම ඊට අදාළව වෙළඳපොල හැසිරවීම යන චෝදනා යටතේ ඔවුන්ට එරෙහිව වරෙන්තුවක් ලබාගෙන අත්අඩංගුවට ගන්නා ලෙස ඊයේ නීතිපතිවරයා විසින් වැඩබලන පොලිස්පතිවරයාට උපදෙස් ලබාදුන්නා.\nඒ අනුව වරෙන්තු නිකුත් කිරීම පිළිබඳ තීන්දුව අනිද්දා ලබාදෙන බවයි කොටුව මහේස්ත්‍රාත් රංග දිසානායක අද ප්‍රකාශ කළේ.\n2016 වසරේ මාර්තු 29 සහ 31 යන දෙදින පවත්වනු ලැබූ මහ බැංකු බැඳුම්කර වෙන්දේසිවලදී සිදුකරන ලද අපරාධමය වැරදි සම්බන්ධයෙන් අපරාධ පරීක්ෂණ දෙපාර්තමේන්තුව මහේස්ත්‍රාත් අධිකරණයට වාර්තාවක් ඉදිරිපත් කළා.\nඑහි සැකකරුවන් ලෙස\nx පර්පෙචුවල් ටේ‍රෂරීස් ලිමිටඞ්\nx රවී කරුණානායක\nx අර්ජුන් මහේන්ද්‍රන්\nx අර්ජුන ඇලෝසියස්\nx කසුන් පලිසේන\nx ජෙෆ්රි ඇලෝසියස්\nx රන්ජන් හුළුගල්ල\nx මුත්තුරාජා සුරේන්ද්‍රන්\nx අජාන් ගාර්දිය පුංචිහේවා\nx බුද්ධික සරත්චන්ද්‍ර\nx සංගරපිල්ලේ පදුමනාපන්\nx ඉන්දික සමන්කුමාර\nයන අය නම් කර තිබෙනවා.\nඔවුන් පොදු දේපල විෂයෙහි සිදුකරන වැරදි සහ ලියාපදිංචි ස්කන්ධ හා සුරැකුම්පත් ආඥා පනතේ වගන්ති උල්ලංඝනය කර ඇති බව අපරාධ පරීක්ෂණ දෙපාර්තමේන්තුව අධිකරණයට ගොනුකළ වාර්තාවේ සඳහන්.\nසැකකරුවන් මහ බැංකුව විසින් ප්‍රාථමික අලෙවිකරුවන් සඳහා නිකුත් කරන ලද චර්යා ධර්ම සංග්‍රහය උල්ලංඝනය කරමින් වැදගත් හෙලි නොකළ යුතු තොරතුරු හෙලි කිරීම, ඒවා භාවිත කිරීම, වෙළඳපොල මිල තම වාසිය සඳහා කෘතිමව ඉහල දැමීම සහ ඒ සඳහා තැත් කිරීම, එම වැරදි සිදුකිරීම සඳහා කුමන්ත්‍රණය කිරීම මෙන්ම අනුබල දීම සිදුකර ඇති බව එම දෙපාර්තමේන්තුව අධිකරණයට දැනුම් දුන්නා.\nඊට අදාළව ජ්‍යෙෂ්ඨ නියෝජ්‍ය සොලිසිටර් ජනරාල් හරිප්‍රියා ජයසුන්දර පැයකට ආසන්න කාලයක් අධිකරණය ඉදිරියේ කරුණු ඉදිරිපත් කළේ මහ බැංකු බැඳුම්කර වෙන්දේසිය සම්බන්ධයෙන් අපරාධ පරීක්ෂණ දෙපාර්තමේන්තුව සිදුකරන ලද විමර්ශනවලදී සහ ජනාධිපති පරීක්ෂණ කොමිෂන් සභාවේදී හෙලි වූ සාක්ෂි උධෲත ගෙනහැර දක්වමින්.\nඑහිදී ඇය පෙන්වා දුන්නේ විමර්ශනයේදී අපරාධ පරීක්ෂණ දෙපාර්තමේන්තුව සාක්ෂිකරුවන් 170 දෙනෙකුට වැඩි පිරිසකගේ ප්‍රකාශ සහ ලේඛණ 500 කට වැඩි සංඛ්‍යාවක් අධ්‍යයනය කළ බවයි.\nනියෝජ්‍ය සොලිසිටර් ජනරාල්වරිය ඉදිරිපත් කළ කරුණු සැලකිල්ලට ගත් මහේස්ත්‍රාත්වරයා ප්‍රශ්න කළේ මෙම වැරදි සම්බන්ධයෙන් වරෙන්තුවක් නොමැතිව සැකකරුවන් අත්අඩංගුවට ගත හැකි බවයි.\nඑසේ නම් අධිකරණයෙන් වරෙන්තු ඉල්ලා සිටින්නේ ඇයි දැයි මහේස්ත්‍රාත්වරයා විමර්ශන නිලධාරීන්ගෙන් ප්‍රශ්න කළා.\nසැකකරුවන්ගෙන් වැඩි දෙනෙක් සමාජයේ ඉහළ තනතුරු දරන බලපෑම් සිදුකළ හැකි බලයක් සහිත පුද්ගලයින් වන බැවින් ඔවුන් අත්අඩංගුවට ගැනීම දින කිහිපයකින් හෝ පමාවීම මගින් සමස්ත විමර්ශනයම අපතේ යාමක් සිදුවනු ඇති බව ජ්‍යෙෂ්ඨ නියෝජ්‍ය සොලිසිටර් ජනරාල් හරිප්‍රියා ජයසුන්දර එහිදී අධිකරණයට පෙන්වා දුන්නා.\n“බළලාගේ කරේ ගෙජ්ජි බඳින්න කෙනෙක් පොලිස් දෙපාර්තමේන්තුවේ නැත්දැයි” මහේස්ත්‍රාත්වරයා එහිදී ප්‍රශ්න කළා.\nඒ සම්බන්ධයෙන් විමර්ශන නිලධාරීන් පිළිතුරු ලබානොදුන් අතර, මහේස්ත්‍රාත්වරයා විමසුවේ සැකකරුවන් පොදු දේපල පනත යටතේ සිදුකර ඇති වරදේ ප්‍රමාණය ගණනය කර ඇත්ද යන්නයි.\nඑය රුපියල් බිලියන 51 යි දශම 9 යි 8 ක් බව විමර්ශන නිලධාරීන් දැනුම් දුන්නා.\nඑහිදී මහේස්ත්‍රාත්වරයා කියා සිටියේ අපරාධයේ වටිනාකම රුපියල් පන්සියය ඉක්ම වන්නේ නම් එවැනි වරදක් සම්බන්ධයෙන් නඩු විභාග කිරීමේ බලයක් මහේස්ත්‍රාත් අධිකරණයට නොමැති බවයි.\nඑවැනි අවස්ථාවක තමන්ට සිදුකළ හැක්කේ දිවුරුම් පිට සාක්ෂි සටහන් කර ගැනීම පමණක් බව මහේස්ත්‍රාත්වරයා විවෘත අධිකරණයේදී කියා සිටියා.\nඑහිදී ජනාධිපති නීතිඥ රියෙන්සි අර්සකුලරත්න අධිකරණය හමුවේ කියා සිටියේ අපරාධ පරීක්ෂණ දෙපාර්තමේන්තුව විසින් සැකකරුවෙකු ලෙස නම් කර ඇති රවී කරුණානායක වෙනුවෙන් කරුණු දැක්වීමට අවසර ඉල්ලා සිටින බවයි.\nඑහිදී මහේස්ත්‍රාත්වරයා විමසුවේ නඩුවේ මුල් අවස්ථාවේ අධිකරණය හමුවේ කරුණු දැක්වීමක් පමණක් සිදුකරන විටෙක ඒ සම්බන්ධයෙන් ඔබේ සේවාදායකයා සැකකරුවෙකු ලෙස නම් කර ඇති බව දැන ගත්තේ කෙසේද යන්නයි.\nඒ සම්බන්ධයෙන් මාධ්‍ය ඔස්සේ අනාවරණය වූ කරුණු මත තමන් අධිකරණය හමුවේ පෙනී සිටින බව ජනාධිපති නීතිඥවරයා එහිදී පෙන්වා දුන්නා.\nඅපරාධ නඩු විධි විධාන සංග්‍රහයට අනුව සැකකරුවෙකුට ඒ සම්බන්ධයෙන් දැන ගැනීමට හැකියාවක් නොමැති බව පෙන්වා දුන් මහේස්ත්‍රාත්වරයා වරෙන්තු නිකුත් කිරීමක් හෝ සිතාසි ලබාගැනීමක් පිළිබඳව ගොනුකරන වාර්තාවක් අරබයා ඊට එරෙහිව සැකකරුවන් පිළිබඳව කරුණු දැක්වීමට අවසර ලබාදිය නොහැකි බව කියා සිටියා.",
       "URL": "https://www.hirunews.lk/235791/රවී-ඇලෝසියස්-ඇතුළු-12-දෙනාට-විදෙස්-ගතවීම-තහනම්-වරෙන්තු-නිකුත්-කිරීම-ගැන-තීන්දුව-අනිද්දා",
       "Category": "Local News",
       "Parent URL": "https://www.hirunews.lk/local-news.php?pageID=2869"
}