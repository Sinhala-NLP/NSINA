{
       "Source": "hirunews",
       "Timestamp": "Sunday, 20 March 2022 - 15:24",
       "Headline": "මහජන ආරක්ෂක ඇමති ජාත්‍යන්තර පොලිස් ප්‍රධානියා හමුවෙයි",
       "News Content": "මහජන ආරක්ෂක අමාත්‍ය ආචාර්ය සරත් වීරසේකර, ජාත්‍යන්තර පොලිස් ප්‍රධානී අහමඩ් නසාර් අල් රෙයිසි හමුවී තිබෙනවා.\nඩුබායි හිදී පසුගිය දා පැවති මෙම සාකච්ඡාවේදී අපරාධ හා ත්‍රස්තවාදී අනතුරු මැඬලීම, නීතිය ක්‍රියාත්මක කිරීම ඇතුළු කරුණු සම්බන්ධයෙන් අවධානය යොමු කළ බවයි මහජන ආරක්ෂක අමාත්‍ය කාර්යාලය සදහන් කළේ.\nඇෆ්ගනිස්ථානයේ බලය පසුගිය වසරේ අගෝස්තු මාසයේදී තලෙයිබාන් සංවිධානය විසින් අත්පත් කර ගැනීමෙන් පසු ඉන්දීය සාගර කලාපයේ මත්ද්‍රව්‍ය හා අවි ජාවාරම් වර්ධනය වී ඇති බව මහජන ආරක්ෂක අමාත්‍ය ආචාර්ය සරත් වීරසේකර එම සාකච්ඡාවේදී පෙන්වා දී තිබෙනවා.\nඒ අනුව ඊට ප්‍රතිචාර දක්වමින් ජාත්‍යන්තර පොලිස් ප්‍රධානී අහමඩ් නසාර් අල් රෙයිසි සදහන් කර ඇත්තේ ඉන්දීය සාගර කලාපයේ මෙම ජාවාරම් මැඩලීමට ඒකාබද්ධ මෙහෙයුම් කමිටුවක් පිහිටුවීම සුදුසු බවයි.\nශ්‍රී ලංකා පොලීසියේ සයිබර් කටයුතු ඉහළ නැංවීමටත් ත්‍රස්තවාදී හා අන්තවාදී තර්ජන හදුනා ගැනීමට මෙන්ම නීතිය ක්‍රියාත්මක කිරීමේදී සහයෝගයෙන් කටයුතු කිරීම හා සයිබර් අපරාධ වැළැක්වීම සම්බන්ධයෙන් ද මෙහිදී සාකච්ඡා කර තිබෙනවා.",
       "URL": "https://www.hirunews.lk/299924/මහජන-ආරක්ෂක-ඇමති-ජාත්‍යන්තර-පොලිස්-ප්‍රධානියා-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1282"
}