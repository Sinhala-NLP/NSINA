{
       "Source": "hirunews",
       "Timestamp": "Friday, 20 November 2020 - 19:04",
       "Headline": "රනිල් පාර්ලිමේන්තු යවන්න එජාපෙ හිටපු මන්ත්‍රීවරුන් පිරිසක් සූදානමක",
       "News Content": "එක්සත් ජාතික පක්ෂයට අදාළ මන්ත්‍රී ධුරය පක්ෂ නායක රනිල් වික්‍රමසිංහට ලබා ගන්නා ලෙස එම පක්ෂයේ හිටපු මන්ත්‍රීවරුන් කිහිපදෙනෙකු ඔහුගෙන් ඉල්ලා ඇති බව වාර්තා වනවා.\nපසුගියදා සිරිකොත පක්ෂ මූලස්ථානයේදී එක්සත් ජාතික පක්ෂයේ හිටපු පාර්ලිමේන්තු මන්ත්‍රීවරුන් සමඟ පක්ෂ නායක රනිල් වික්‍රමසිංහ විශේෂ සාකච්ඡාවක් සිදුකර තිබුණා.\nඑහිදී ඔවුන් සඳහන් කර ඇත්තේ පුරප්පාඩුව පවතින, එක්සත් ජාතික පක්ෂ ජාතික ලැයිස්තු මන්ත්‍රී ධුරය සඳහා නායකයා වශයෙන් රනිල් වික්‍රමසිංහ ඉදිරිපත් විය යුතු බවයි.\nමෙම හමුවට හිටපු පාර්ලිමේන්තු මන්ත්‍රීවරුන් වන මහලේකම් අකිල විරාජ් කාරියවසම්, නියෝජ්‍ය නායක හිටපු රුවන් විජේවර්ධන, ජාතික සංවිධායක, නවීන් දිසානායක ඇතුළු පිරිසක් එක්වු බවයි දේශපාලන ආරංචි මාර්ග ප්‍රකාශ කළේ.\nනව පාර්ලිමේන්තුව රැස්වී මාස දෙකකට ආසන්න කාලයක් ගත වුවත් තවමත් එජාපය නියෝජනය කරමින් අදාළ ජාතික ලැයිස්තු මන්ත්‍රී ධුරය සඳහා කිසිවෙකු නම් කර නැහැ.",
       "URL": "https://www.hirunews.lk/255204/රනිල්-පාර්ලිමේන්තු-යවන්න-එජාපෙ-හිටපු-මන්ත්‍රීවරුන්-පිරිසක්-සූදානමක",
       "Category": "Local News",
       "Parent URL": "https://www.hirunews.lk/local-news.php?pageID=2322"
}