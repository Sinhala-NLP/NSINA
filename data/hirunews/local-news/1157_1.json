{
       "Source": "hirunews",
       "Timestamp": "Friday, 20 May 2022 - 8:12",
       "Headline": "මූල්‍ය අරමුදලේ සාකච්ඡා 24 වැනිදා අවසන් (වීඩියෝ)",
       "News Content": "ශ්‍රී ලංකාව සඳහා ණය වැඩසටහනක් ක්‍රියාත්මක කරලීම අරමුණු කරගත් තාක්ෂණික මට්ටමේ සාකච්ඡා ලබන 24 වනදා සමාප්ත කිරීමට අපේක්ෂා කරන බව ජාත්‍යන්තර මූල්‍ය අරමුදල පවසනවා.\nඑහි ප්‍රකාශක ගැරී රයිස් ඊයේ (19) පැවති අතත්‍ය මාධ්‍ය හමුවේදී ප්‍රකාශ කළේ, ශ්‍රී ලංකාවේ දේශපාලන සහ ආර්ථික වර්ධනයන් පිළිබඳව ජාත්‍යන්තර මූල්‍ය අරමුදල සමීප අධීක්ෂණයෙන් පසුවන බවයි.\nඅයි.එම්.එෆ්. ප්‍රතිපත්තිවලට අනුකූලව ශ්‍රී ලංකාවට සහය වීම සඳහා කැප වී සිටින අතර, මෙරට මුහුණදෙන අර්බුදය සඳහා කාලීන විසඳුමක් ලබාදීමට පාර්ශ්වකරුවන් කටයුතු කරන බව ද ඔහු අවධාරණය කළා.\nමේ අතර ශ්‍රී ලංකාව සමඟ සිදු කරන වෙළඳ ගණුදෙනුවලදී ඉන්දීය රුපියල්වලින් පියවීම් සිදුකිරීමට ඉන්දීය මහ බැංකුව අනුමැතිය ලබා දී තිබෙනවා.\nඒ අනුව ආසියානු නිෂ්කාෂණය සංගමයේ යාන්ත්‍රණයෙන් පිටත මෙලෙස ඉන්දීය රුපියල්වලින් ගනුදෙනු පියවීමට ශ්‍රී ලංකාවට අවස්ථාවක් හිමිවනු ඇති.\nඉන්දීය අපනයනකරුවන් ශ්‍රී ලංකාව සමඟ සිදුකරන වෙළඳ ගනුදෙනුවල දී මුහුණදෙන දුෂ්කරතා සැළකිල්ලට ගෙන එම පියවර එළඹුණු බවයි ඉන්දීය මහ බැංකුව ප්‍රකාශ කළේ.",
       "URL": "https://www.hirunews.lk/304791/මූල්‍ය-අරමුදලේ-සාකච්ඡා-24-වැනිදා-අවසන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1157"
}