{
       "Source": "hirunews",
       "Timestamp": "Wednesday, 28 July 2021 - 14:23",
       "Headline": "20 - 20 ජාත්‍යන්තර පන්දු යවන්නන්ගේ ශ්‍රේණිගත කිරීම් දර්ශකයේ වනිදු දෙවන ස්ථානයට",
       "News Content": "ජාත්‍යන්තර ක්‍රිකට් කවුන්සිලය (ICC) විසින් අද (28) නිකුත් කළ නවතම ICC විස්සයි විස්ස පන්දු යවන්නන්ගේ ශ්‍රේණිගත කිරීම්වලට අනුව එහි දෙවැනි තැන හිමිකර ගැනීමට වනිඳු හසරංග සමත්ව තිබෙනවා.\nශ්‍රී ලංකාව සහ ඉන්දියාව අතර පසුගියදා (25) පැවති පළමු T20 තරගය ශ්‍රී ලංකාව පරාජය වූවත් තමාට නියමිත පන්දුවාර 4 තුල ලකුණු 28කට කඩුලු 2ක් දවා ගනිමින් වනිඳු හොඳ පන්දු යැවීමක නිරත වූනා.\nඔහු ප්‍රසාද ලකුණු 720ක් දිනාගෙන ICC විස්සයි විස්ස පන්දු යවන්නන්ගේ ශ්‍රේණිගත කිරීම්වල දෙවන ස්ථානයට පැමිණීමත් සමඟම ඇෆ්ගනිස්තානයේ Rashid Khan එහි තුන්වන තැන දක්වා ස්ථානයක් පසුබැස තිබෙනවා.\nවනිදු හසරංග ඉන්දියාව සමග පැවති පළමු විස්සයි විස්ස තරගයේදී ලකුණු 28කට කඩුලු 2ක් දවාලීමත් සමඟ ඔහුගේ වර්ගීකරණ ප්‍රසාද ලකුණු සංඛ්‍යාව 720 දක්වා ඉහළ ගියා.\nප්‍රසාද ලකුණු 792ක් දිනාගෙන ඇති දකුණු අප්‍රිකාවේ Tabraiz Shamsi ජාත්‍යන්තර විස්සයි විස්ස පන්දු යවන්නන් ශ්‍රේණිගත කිරීම්වල තවදුරටත් ප්‍රථම ස්ථානයේයි පසුවන්නේ.\n23 හැවිරිදි වනිඳු හසරංග විස්සයි විස්ස තරග 20කට සහභාගී වී ඉන් ඉනිම 18කදී කඩුලු 28ක් දවාගෙන ඇත්තේ ලකුණු 15.64ක සාමාන්‍යයක් රඳවා ගනිමින්.\nඔහුගේ හොඳම පන්දු යැවීම ලෙසට සටහන් වී ඇත්තේ ලකුණු 12කට කඩුලු 3ක් බිඳ දැමීමයි.\nඒ බටහිර ඉන්දී කොදෙව් කණ්ඩායමට එරෙහිව පැවති තරගයකදීයි.\nමෙවර ජාත්‍යන්තර ක්‍රිකට් කවුන්සිලයේ T20 පන්දු යවන්නන් ශ්‍රේණිගත කිරීම්වල පළමු දස දෙනා අතර සිටින ක්‍රීඩකයන්ගෙන් 6 දෙනෙකුම දඟ පන්දු යවන්නන් වීම විශේෂත්වයක්.\nඑමෙන්ම, ශ්‍රී ලංකා පිලේ වේග පන්දු යවන ක්‍රීඩක දුෂ්මන්ත චමීර අයි.සී.සී. එක්දින දර්ශකයේ ස්ථාන 5 ක් ඉදිරියට පැමිණ තිබෙනවා.\nනවතම ICC විස්සයි විස්ස පන්දු යවන්නන්ගේ ශ්‍රේණිගත කිරීම්වල පළමු ස්ථාන 10 පහතින්.",
       "URL": "https://www.hirunews.lk/278234/20-20-ජාත්‍යන්තර-පන්දු-යවන්නන්ගේ-ශ්‍රේණිගත-කිරීම්-දර්ශකයේ-වනිදු-දෙවන-ස්ථානයට",
       "Category": "Local News",
       "Parent URL": "https://www.hirunews.lk/local-news.php?pageID=1790"
}