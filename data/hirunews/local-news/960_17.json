{
       "Source": "hirunews",
       "Timestamp": "Saturday, 06 August 2022 - 13:59",
       "Headline": "ශ්‍රී ලංකා විදේශ ඇමති චීන සහ ජපාන විදේශ ඇමතිවරුන් හමු වෙයි",
       "News Content": "විදේශ කටයුතු අමාත්‍ය අලි සබ්‍රි මහතා, චීන සහ ජපාන විදේශ කටයුතු අමාත්‍යවරුන් හමුවී තිබෙනවා.\nඒ, කාම්බෝජයේ පැවැත්වෙන ආසියාන් කලාපීය සංසදයට සමගාමීවයි.\nවිදේශ කටයුතු අමාත්‍ය අලි සබ්‍රි සහ චීන විදේශ කටයුතු අමාත්‍ය වෑන්ග් යී යන මහත්වරුන් අතර සාකච්ඡාවේදී ප්‍රමුඛ අවධානයක් යොමුව ඇත්තේ මෙරට ආර්ථික තත්ත්වය සම්බන්ධයෙනුයි.\nමෙරට ණය අර්බුදයෙන් ගොඩඒම සඳහා සහය වන බවයි එහිදී චීන විදේශ අමාත්‍යවරයා පවසා ඇත්තේ.\nමේ අතර, ජපාන විදේශ කටයුතු අමාත්‍ය හයාෂි යොෂිමායා මහතා සහ අලි සබ්‍රි මහතා අතර හමුවක් ද ආසියාන් කලාපීය සංසදයට සමගාමීව පැවැත්වුණා.\nඑහි දී ජපාන විදේශ කටයුතු අමාත්‍ය පවසා ඇත්තේ වසර 70ක කාලයක සිට පවතින ශ්‍රී ලංකා - ජපාන මිත්‍රත්වය තවදුරටත් තහවුරු කිරිමට අවශ්‍ය පියවර ගන්නා බවයි.\nආර්ථික අර්බුදයෙන් මුදාගෙන නැවතත් යථා තත්ත්වයට පැමිණීම සඳහා ශ්‍රී ලංකාවට අවශ්‍ය සහය ලබාදෙන බවද හයාෂි යොෂිමායා මහතා පවසා තිබෙනවා.\nජපානය විසින් ශ්‍රී ලංකාවට සපයන ආහාර සහ ඖෂධ ඇතුළු මානුෂීය ආධාර අඛණ්ඩව ලබා දෙන බවද ජපාන විදේශ අමාත්‍යවරයා ප්‍රකාශ කළා.\nඔහු පවසා ඇත්තේ, ඝාතනයට ලක්වූ ජපාන හිටපු අග්‍රාමාත්‍ය ෂිංශෝ අබේ මහතා වෙනුවෙන් ශ්‍රී ලංකාව ශෝකය පළකිරිම සම්බන්ධයෙන් ද කෘතවේදී වන බවයි.",
       "URL": "https://www.hirunews.lk/312065/ශ්‍රී-ලංකා-විදේශ-ඇමති-චීන-සහ-ජපාන-විදේශ-ඇමතිවරුන්-හමු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=960"
}