{
       "Source": "hirunews",
       "Timestamp": "Tuesday, 27 April 2021 - 8:53",
       "Headline": "උපදෙස් නොතකා නව ගෑස් සිලින්ඩරය, ප්‍රවර්ධනය තවදුරටත්",
       "News Content": "තම අධිකාරිය ලබාදී ඇති උපදෙස් සහ නියෝග උල්ලංගණය කරමින් තවදුරටත් ගෑස් සමාගමක් විසින් නව ගෑස් සිලින්ඩර් පිළිබදව ප්‍රවර්ධන කටයුතු සිදුකරමින් පවතින බව පාරිභෝගික සේවා අධිකාරිය පවසනවා.\nසමාජ මාධ්‍ය සහ මුහුණු පොත ඔස්සේ අදාළ ගෑස් සමාගම මෙම ප්‍රවර්ධන කටයුතු සිදු කරන බවයි වාර්තා වන්නේ.\nලිට්රෝ ගෑස් සමාගම ගෘහස්ථ පරිභෝජනය සඳහා නව මුහුණුවරකින් ගෑස් සිලින්ඩරයක් වෙළඳපොළට නිකුත් කිරීම සම්බන්ධයෙන් ගැටළුකාරී තත්වයක් මතුව ඇති බවට හිරු ප්‍රවෘත්ති ඔස්සේ මීට පෙර අනාවරණය කළා.\nඒ අනුව කිලෝගෑම් 12 යි දශම 5 ක් ලෙස බර සඳහන් කරමින් නිකුත් කෙරුණු ගෘහස්ථ ගෑස් සිලින්ඩරයක් රුපියල් සියයක මිල අඩුකිරීමක් සමඟ ලීටර් 18ක් ලෙස සටහන් කරමින් පසුගියදා වෙළඳපොළට නිකුත් කෙරුණා.\nඑහෙත් එම සිලින්ඩරයේ බර එහි සඳහන් ප්‍රමාණයට වඩා කිලෝග්‍රෑම් 02 යි දශම 1 යි 7 ක් පමණ අඩු බවයි අනාවරණ වුණේ.\nඑවන් පසුබිමක පාරිභෝගික සේවා අධිකාරිය අදාල ගෑස් සමාගමට නියෝග කළේ වෙළදපොළට නිකුත් කර ඇති මෙම ගෑස් සිලින්ඩරය ඉවත් කර ගන්නා ලෙසටයි.\nඑහෙත් අදාළ ගෑස් සමාගම විසින් තවදුරටත් වෙනත් ක්‍රමවේද ඔස්සේ නව ගෑස් සිලින්ඩරය පිළිබදව ප්‍රවර්ධන කටයුතු සිදුකරන බවටයි පාරිභෝගික සේවා අධිකාරියේ ජ්‍යෙෂ්ඨ ප්‍රකාශකයෙකු හිරු ප්‍රවෘත්ති අංශයට සඳහන් කළේ.",
       "URL": "https://www.hirunews.lk/269656/උපදෙස්-නොතකා-නව-ගෑස්-සිලින්ඩරය-ප්‍රවර්ධනය-තවදුරටත්",
       "Category": "Local News",
       "Parent URL": "https://www.hirunews.lk/local-news.php?pageID=1993"
}