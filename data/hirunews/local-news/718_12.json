{
       "Source": "hirunews",
       "Timestamp": "Monday, 21 November 2022 - 22:30",
       "Headline": "ඉන්දුනීසියාවේ භූමිකම්පාවෙන් මිය ගිය පිරිස 160 ක් දක්වා ඉහලට",
       "News Content": "ඉන්දුනීසියාවේ බටහිර ජාවා පළාතේ අද (21) සිදුවූ ප්‍රබල භූමිකම්පාව හේතුවෙන් පුද්ගලයන් 160 කට වැඩි පිරිසක් මිය ගිය අතර, පසු කම්පන මාලාව මධ්‍යයේ සුන්බුන් යට සිරවී සිටින දිවි ගලවා ගත් අය සොයා ගලවා ගැනීමේ කණ්ඩායම් අඛණ්ඩ මෙහෙයුම් ක්‍රියාත්මක කරමින් සිටිනවා.\nරිච්ටර් මාපකයේ 5.6 ක ප්‍රබල භූ කම්පනයේ කේන්ද්‍රස්ථානය වූයේ ජකර්තා අගනුවරට ගිනිකොන දෙසින් කිලෝමීටර් 75 ක් (සැතපුම් 45 ක්) පමණ දුරින් පිහිටි බටහිර ජාවා කඳුකරයේ සියන්ජුර් නගරය ආසන්නයේයි.\nමෙම කලාපයේ මිලියන 2.5 කට අධික ජනතාවක් වාසය කරණවා.\nබටහිර ජාවා ආණ්ඩුකාර රිඩ්වාන් කමිල් ඉන්ස්ටග්‍රෑම් හරහා නිවේදනය කළේ පුද්ගලයින් 162 දෙනෙකු මියගොස් තවත් 326 දෙනෙකු තුවාල ලබා ඇති බවයි.\nමේ අතර ඉන්දුනීසියාවේ ආපදා අවම කිරීමේ නියෝජිතායතනය තවමත් මියගිය සංඛ්‍යාව 62 ක් ලෙස සටහන් කර ඇති අතර, සුන්බුන් යට සිරවී සිටින බවට විශ්වාස කෙරෙන 25 දෙනෙකු බේරාගැනීම සඳහා සොයමින් සිටින අතර එහි ප්‍රකාශකයා පැවසුවේ සෝදිසි කිරීම රාත්‍රිය පුරාවටම පවතිනු ඇති බවයි.\nආපදා අවම කිරීමේ නියෝජිතායතන පධානියා වන රිද්වාන් වාර්තාකරුවන්ට පැවසුවේ බොහෝ ගොඩනැගිලි කඩා වැටී ඇති බැවින් මරණ සංඛ්‍යාව තවත් ඉහළ යා හැකි බවයි.\n\"හුදකලා ස්ථානවල සිරවී සිටින නිවැසියන් සිටී ... එබැවින් කාලයත් සමඟ තුවාල වූවන් සහ මරණ සංඛ්‍යාව ඉහළ යනු ඇතැයි අපි උපකල්පනය කරමු.\"\nඉන්දුනීසියාව පිහිටා ඇත්තේ \"පැසිෆික් රින්ග් ඔෆ් ෆයර්\" නැමති ඉතා ප්‍රභල භූ කම්පන ක්‍රියාකාරී කලාපයක වන අතර, එහි භූමිකම්පා සහ ගිනි කඳු විශාල ප්‍රමාණයක් ක්‍රියාකාරීව පවතිනවා.\nආපදා අවම කිරීමේ නියෝජිතායතනය (BNPB) පැවසුවේ මෙම ව්‍යසනයෙන් නිවාස 2,200 කට වැඩි ප්‍රමාණයකට හානි සිදුව ඇති අතර ඉන් 5,300 කට වැඩි පිරිසක් අවතැන් වී ඇති බවයි.\nකෙසේ වෙතත් බටහිර ජාවා ආණ්ඩුකාර රිඩ්වාන් කමිල් එම සංඛ්‍යාව 13,000 ක් ලෙස සඳහන් කළ අතර ආපදාවට පත් වූවන් සියන්ජුර් හරහා විවිධ ඉවත් කිරීමේ මධ්‍යස්ථානවලට ව්‍යාප්ත කරන බව කියා සිටියා.",
       "URL": "https://www.hirunews.lk/320956/ඉන්දුනීසියාවේ-භූමිකම්පාවෙන්-මිය-ගිය-පිරිස-160-ක්-දක්වා-ඉහලට",
       "Category": "Local News",
       "Parent URL": "https://www.hirunews.lk/local-news.php?pageID=718"
}