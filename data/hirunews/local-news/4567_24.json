{
       "Source": "hirunews",
       "Timestamp": "Tuesday, 11 April 2017 - 17:27",
       "Headline": "රජයේ වෛද්‍ය නිලධාරීන්ගේ සංගමයේ බලපෑම්වලට යටත් නොවන බව සෞඛ්‍ය ඇමැති කියයි",
       "News Content": "රජයේ වෛද්‍ය නිලධාරීන්ගේ සංගමයේ බලපෑම්වලට යටත් නොවන බව සෞඛ්‍ය ඇමැති රාජිත සේනාරත්න පවසනවා.\nඔහු මේ බව කියා සිටියේ ජපාන ආධාර යටතේ ඉදිකරන ලද තෙල්දෙනිය මුලික රෝහලේ නව ගොඩනැගිලි සංකීර්ණය විවෘත කිරීමේ උත්සවයට අද(11) එක වෙමින්. ජනාධිපති මෛත්‍රිපාල සිරිසේනගේ ප්‍රධානත්වයෙන් මෙම උත්සවය පැවැත්වුනා.\nසෞඛ්‍ය අමාත්‍යවරයා එහිදී මෙසේද සඳහන් කළා.\n\"රජයේ වෛද්‍ය නිලධාරීන්ගේ සංගමයේ සභාපතිවරයා විවිධ ප්‍රකාශ නිකුත් කරනවා. ඒ හිටපු ජනාධිපතිවරයා බලයට ගෙනඒමටයි. සභාපතිවරයාට එම බලය ලබා දී තිඛෙන්නේ නාථ දෙවියෝ කියලයි ඔහු ප්‍රකාශ කරන්නේ. සයිටම් අර්බුදය භාවිත කරමින් විරෝධතා ඇති කරන්නේ එම නිසයි. දේශපාලන බල පෙරළියක් ඇති කිරිමටයි. සයිටම් අර්බුදයට රජය විසදුමක් ලබාදුන්නා. අධිකරණය ලබාදුන් නියෝග මම ක්‍රියාත්මක කළා. මම කැමැති නැහැ එස්.බි දිසානායක අමාත්‍යවරයා මුහුණ දුන් ගැටළුවට මුහුණදීමට. අධිකරණ නියෝගය හොද හෝ නරක වුනත් ක්‍රියාත්මක කළ යුතුයි. මාළඹෙි නෙවිල් ප්‍රනාන්දු රෝහල නිදහස් රෝහලක් බවට පත් කිරිමට රජය කටයුතු කරනවා. නමුත් රජයේ වෛද්‍ය නිලධාරින්ගේ සංගමය යෝජනා වලට විරුද්ධව කටයුතු කරනවා. ජනාධිතිවරයා අවිහිංසාවාදී නායකයෙක් විදිහට ප්‍රශ්ණ විසදනවා. අග්‍රාමාත්‍යවරයා ප්‍රශ්ණවලට අවධානය යොමු කරනවා. සයිටම් අර්බුදයේ දී ඇතැම් අය සිතන්නේ මමත්, එස්.බි දිසානායකත්, ලක්ෂ්මන් කිරිඇල්ලත් විරුද්ධව කටයුතු කරනවා කියලයි. වෙන වෙන හේතූන් මත සයිටම් අර්බුදය කේන්ද්‍ර කර ගනිමින් විරෝධතා පැවැත්වූවා. වර්ජනයට වෘත්තීය සමිති 182 ක් එක්වන බව රජයේ වෛද්‍ය නිලධාරින්ගේ සංගමය ප්‍රකාශ කළා. නමුත් කිසිදු වෘත්තීය සමිතියක් ආවෙි නැහැ. අපි ජනතාව පැත්තෙන් තීන්දු තීරණ ගන්නවා. දුම්කොළ සහ ඖෂධ සමාගම්වලට විරුද්ධව කටයුතු කළ අපට ඔවුන්ට යටත්වීමේ උවමනාවක් නැහැ.”\nතෙල්දෙනිය මුලික රෝහලේ නව ගොඩනැගිලි සංකීර්ණය සදහා වැය කළ මුදල රුපියල් මිලියන 874 ක්.\nමෙහිදී තවදුරටත් අදහස් දැක්වූ සෞඛ්‍ය අමාත්‍යවරයා ජනාධිපති බලතල තිබිය යුතු බව තමන්ට ඇතැම් විට සිතෙන බවයි.\n\"මම විධායක ජනාධිපති බලතල භාවිත කිරීමට 1977 වසරේ සිට විරුද්ධ වූ පුද්ගලයෙක්. නමුත් ඇතැම් අවස්ථාවල දී මට සිතෙනවා ජනාධිපති බලතල තිබිය යුතු බව. ඊට හේතුව කැබිනට් මණ්ඩලයට ඇතැම් යෝජනා ගෙනඒමේ දී විවිධ මත ඉදිරිපත් කරනවා. නමුත් ජනාධිපතිවරයා විනිශ්චය සභාවෙි සිට අවසන් තීන්දුව ප්‍රකාශ කිරීමෙන් පසු එම යෝජනාවලින් මම ජයගන්නවා. එම නිසා ඇතැම් අවස්ථාවල දී මට හිතෙනවා ජනාධිපති බලතල තිබීම හොදයි කියලා.”\n\"ඖෂධ සමාගම්, දුම්කොළ සමාගම් අපට විරුද්ධව මඩ ගහනවා. මාධ්‍යවෙිදීන් මුදලට මිල දී ගන්නවා. ඊට හේතුව ඖෂධ මිල අඩු කිරීම සහ සෞඛ්‍ය අමාත්‍යාංශයේ දුෂණ වංචා අවම කිරීමයි. එම බලෙවිග වලට මුහුණදීමට මම සුදානම්. වර්තමානයේ රට පාලනය කරන්නේ අවිහිංසාවාදී නායකයෙක්. ජනතාව වෙනුවෙන් සාධාරණ විසදුම් ලබා දෙනවා. පසුගිය කාලයේ මහරජාණන්ට බයේ සැගවී සිටි අය දැන් කරලියට ඇවිත් විරෝධතා පවත්වනවා. අපි බණ්ඩාරනායක මහතාගෙන් දේශපාලන පාඩමක් ඉගෙන ගත්තා. බණ්ඩාරනායක මහතාට සිදු වූ දෙය ජනාධිපති මෛත්‍රිපාල සිරිසේන මහතාට සිදුවීමට ඉඩ දෙන්නේ නැහැ. යහපාලනය තිඛෙන්නේ ජනතාව වෙනුවෙන්. මේ රට විනාශ කළ පුද්ගලයින්ට බලයට ඒමට ඉඩ ලබාදෙන්නේ නැහැ. ඔවුන් විසින් සිදු කළ දුෂණ, වංචා, මනුෂ්‍ය ඝාතන තොරතුරු තව ටික කලකින් හෙළිදරවි කරනවා. එම පරික්ෂණ ටිකක් ප්‍රමාදයි. සරත් ෆොන්සේකා මහතාගේ නඩු විසදපු ආකාරයට අපි නඩු විසදන්නේ නැහැ.”\nමෙම අවස්ථාවට උසස් අධ්‍යාපන සහ මහාමාර්ග අමාත්‍ය ලක්ෂ්මන් කිරිඇල්ල, මධ්‍යම පළාත් ප්‍රධාන අමාත්‍ය සරත් ඒකනායක, ආණ්ඩුකාර නිලුකා ඒකනායක, මධ්‍යම පළාත් සෞඛ්‍ය අමාත්‍ය බන්දුල යාලේගම, මධ්‍යම පළාත් සෞඛ්‍ය සේවා අධ්‍යක්ෂ ශාන්ති සමරසිංහ ජපාන තානාපති කාර්යාලයේ නිලධාරීන් රෝහල් වෛද්‍යවරුන් ඇතුලු කාර්ය මණ්ඩලය එක්ව සිටියා.",
       "URL": "https://www.hirunews.lk/159004/රජයේ-වෛද්‍ය-නිලධාරීන්ගේ-සංගමයේ-බලපෑම්වලට-යටත්-නොවන-බව-සෞඛ්‍ය-ඇමැති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4567"
}