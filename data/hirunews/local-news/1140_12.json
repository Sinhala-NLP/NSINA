{
       "Source": "hirunews",
       "Timestamp": "Friday, 27 May 2022 - 9:45",
       "Headline": "අද රට සතු ඉන්ධන සංචිතය (වීඩියෝ)",
       "News Content": "අද (27) උදෑසන 8.30 වන විට මෙරට සතු වන ඉන්ධන සංචිත ප්‍රමාණය දක්වමින් විදුලි බල හා බලශක්ති අමාත්‍ය කංචන විජේසේකර ට්විටර් පණිවිඩයක් නිකුත් කර තිබෙනවා.\nඒ අනුව ඩීසල් මෙට්‍රික් ටොන් 20 598ක්, සුපිරි ඩීසල් - 1 778ක්, ඔක්ටේන් 92 පෙට්‍රල් මෙට්‍රික් ටොන් 42,750ක්, ඔක්ටේන් 95 පෙට්‍රල් මෙට්‍රික් ටොන් 6,579ක් සහ ජෙට් ඒ.1 වර්ගයේ ඉන්ධන මෙට්‍රික් ටොන් 3 104ක් මෙරට සතු වන බව අමාත්‍යවරයා ප්‍රකාශ කර සිටිනවා.\nඑමෙන් ම බොර තෙල් නෞකාවකින් සපුගස්කන්ද තෙල් පිරිපහදුව වෙත තෙල් ගොඩ බෑමේ කටයුතු සිදු වෙමින් පවතින බව ද එම පණිවුඩයේ සඳහන්.\nසපුගස්කන්ද තෙල් පිරිපහදුව මාස දෙකක පමණ කාලයකට පසු අද (27) සිට නැවත ක්‍රියාත්මක වීමට නියමිතයි.\nසපුගස්කන්ද තෙල් පිරිපහදුවේ වැඩ කටයුතු නවතා දැමුණේ පසුගිය මාර්තු 20වැනි දා යි.\nකෙසේ වෙතත් පෙට්‍රල් පෝලිම්වල යම් අඩුවක් තිබුණ ද බොහෝ පිරවුම්හල්වල දිගු ඩීසල් පෝලිම් දක්නට ලැබුණු බවයි අප වාර්තාකරුවන් සඳහන් කළේ.\nමේ අතර පිළියන්දල - සුවාරපොළ ප්‍රදේශයේ ව්‍යාපාරික ස්ථානයක වැඩි මිලට විකිණීම සඳහා සඟවා තිබූ ඉන්ධන තොඟයක් සමඟ පුද්ගලයෙකු අත්අඩංගුවට ගෙන තිබෙනවා.\nඔහු පිළියන්දල සමුපකාර ඉන්ධන පිරවුම්හලේ සේවය කරන පොම්පකරුවෙකුගේ ඥාතියෙකු බවටයි අනාවරණය වී ඇත්තේ.\nඩීසල් ලීටර 180ක් සහ පෙට්‍රල් ලීටර 07ක් සහ ඉන්ධන පිටතට ගන්නා උපකරණ කිහිපයක්ද එම නිවසේ සඟවා තිබියදී සොයාගත් බවයි පොලිසිය ප්‍රකාශ කළේ.\nසැකකරු අද කැස්බෑව මහේස්ත්‍රාත් අධිකරණයට ඉදිරිපත් කිරීමට නියමිත යි.\nඅමාත්‍යවරයා විසින් නිකුත් කළ ට්විටර් පණිවිඩය",
       "URL": "https://www.hirunews.lk/305413/අද-රට-සතු-ඉන්ධන-සංචිතය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1140"
}