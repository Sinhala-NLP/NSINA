{
       "Source": "hirunews",
       "Timestamp": "Monday, 05 September 2022 - 18:44",
       "Headline": "ග්ලයිෆොසේට් ආනයනයට අවසර දෙන ගැසට් පත්‍රයට මුදල් කාරක සභාවේ අනුමැතිය (ඡායාරූප)",
       "News Content": "වැවිලි ක්ෂේත්‍රය සදහා වල්නාශකයක් ලෙස යොදා ගන්නා ග්ලයිෆෝසේට් ආනයනයට අවසර ලබා දීමට අදාළව 1969 අංක 1 දරන ආනයන හා අපනයන (පාලන) පනත යටතේ පනවන ලද රෙගුලාසි රජයේ මුදල් පිළිබද කාරක සභාවේදී පසුගියදා සලකා බැලුණු අතර දීර්ඝ සාකච්ඡාවකින් අනතුරුව කාරක සභාවේ අනුමතිය ලබා දී තිබෙනවා.\nරජයේ මුදල් පිළිබද කාරක සභාවේ සභාපති පාර්ලිමේන්තු මන්ත්‍රී ආචාර්ය හර්ෂ ද සිල්වාගේ සභාපතීත්වයෙන් යුතුව කාරක සභාව පසුගියදා (02) රැස්වූ අවස්ථාවේදී මෙම අනුමතිය හිමි වුණා.\nමේ අනුව මෙම රෙගුලාසි ඇතුළත් අංක 2291/44 දරන අතිවිශේෂ ගැසට් පත්‍රය ලබන 06 වැනිදා පාර්ලිමේන්තුවේ අනුමතිය සදහා ඉදිරිපත් කිරීමට නියමිතයි.\nමෙම ගැසට් පත්‍රය අනුව පළිබෝධනාශක රෙජිස්ටාර්වරයාගේ නිර්දේශයට යටත්ව මෙහිදී ග්ලයිෆෝසේට් සදහා ආනයන බලපත්‍ර නිකුත් කිරීම සිදු වනවා.\nමෙම රෙගුලාසි සදහා රජයේ මුදල් කාරක සභාවේ අනුමතිය හිමිවුවද එය කොන්දේසි සහිතව ලබා දෙන බව ද කාරක සභා සභාපතිවරයා මෙහිදී පැවසුවා.\nමීට පෙර මුදල් කාරක සභාවේ නිර්දේශයකට අනුව ශ්‍රී ලංකාවේ වැවිලි භෝග සම්බන්ධයෙන් මෙම ග්ලයිෆෝසේට් භාවිතය පිළිබද අදාළ අමාත්‍යාංශ සහ ආයතනවල නිලධාරීන් සාකච්ඡා කිරීමෙන් අනතුරුව පිළියෙල කරන ලද වාර්තාව පිළිබද පුළුල් සාකච්ඡාවක් පැවැත්වීමෙන් අනතුරුව ඉදිරි තීරණ ගතයුතු බවත් ඔහු පෙන්වා දුන්නා.\nතවද පාර්ලිමේන්තුවේ අනුමතිය සදහා ඉදිරිපත් කිරීමට නියමිත පනත් කෙටුම්පත් සහ අනෙකුත් අනුනීති මුදල් කාරක සභාවට කල්තියා ලැබිය යුතු බවත් ඒවා පිළිබදව පුළුල් ලෙස සාකච්ඡා කිරීමෙන් අනතුරුව පමණක් අනුමතිය ලබා දිය යුතු බවත් ඔහු අවධාරණය කළා.\nවැවිලි ක්ෂේත්‍රය සදහා වල්නාශකයක් ලෙස යොදා ගන්නා ග්ලයිෆෝසේට් භාවිතයෙන් ඇතිවිය හැකි සෞඛ්‍යමය බලපෑම් සැලකිල්ලට ගනිමින් ග්ලයිෆෝසේට් ආනයනය තහනම් කළද තේ සහ රබර් වගාවල අපනයනයට පවතින බාධා සහ වැලිගම පොල් කොළ මැලවීමේ රෝගය මර්දනය කිරීමේ අවශ්‍යතාව ආදි හේතු නිසා සීමා සහිතව හෝ ග්ලයිෆෝසේට් ආනයනය කිරීමේ අවශ්‍යතාව පිළිබදව මෙහිදී සාකච්ඡා වුණා.\nඑසේම මෙමගින් ඇතිවන සෞඛ්‍යමය සහ පාරිසරික බලපෑම සම්බන්ධවද මන්ත්‍රීවරු මෙන්ම නිලධාරීහු සිය අදහස් පළ කළා.\nමේ අනුව මේ පිළිබදව ඉදිරියේදී පුළුල් ‍සාකච්ඡාවක් පවත්වා ඉදිරි තීරණ ගැනීමේ අවශ්‍යතාව කමිටු සභාපතිවරයා අවධාරණය කළා.",
       "URL": "https://www.hirunews.lk/314635/ග්ලයිෆොසේට්-ආනයනයට-අවසර-දෙන-ගැසට්-පත්‍රයට-මුදල්-කාරක-සභාවේ-අනුමැතිය-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=889"
}