{
       "Source": "hirunews",
       "Timestamp": "Monday, 13 December 2021 - 19:25",
       "Headline": "පී.බී ඉල්ලා අස්වීමට සැරසෙයි ? හිස්වෙන පුටුවට ඩී.එම්.අනුර දිසානායක ?",
       "News Content": "ජනාධිපති ලේකම් ආචාර්ය පී බී ජයසුන්දර එම තනතුරෙන් ඉල්ලා අස්වීමට සූදානම් වන බව වාර්තා වනවා.\nමීට හේතු වී ඇත්තේ, ජනාධිපති ලේකම්වරයාගේ ක්‍රියා කලාපය ආණ්ඩුවේ ඉහළ පුටුවල සහ මැති ඇමතිවරුන්ගේ දැඩි විවේචනයට ලක් වීමයි.\nපසුගිය සමයේ කැබිනට් මණ්ඩලයේ මැති ඇමැතිවරුන් කිහිප පලක් ම ජනාධිපති ලේකම්වරයාගේ ක්‍රියාකලාපය දැඩි ලෙස විවේචනය කරමින් අවස්ථා ගණනාවක දී අදහස් පළ කර තිබුණා.\nඔවුන් බොහෝ දෙනෙක්ගේ චෝදනාව වන්නේ, රජය මෙලෙස අසීරු අඩියකට වැටීම ට ජනාධිපති ලේකම්වරයාගේ ඇතැම් තීන්දු තීරණ බරපතළ ලෙස හේතුකාරක වූ බවයි.\nකෙසේ වෙතත් ජනාධිපති මන්දිරයට සමීප ආරංචි මාර්ග සඳහන් කළේ, ජනාධිපති ලේකම්වරයාගේ ඉල්ලා අස්වීම හදිසියේ සිදු නො වන බවයි.\nමේ වන විට ජනාධිපතිවරයා දිවයිනෙන් බැහැර ව ගොස් ඇති නිසා එවැන්නක් ලහි ලහියේ සිදු නො වන බවටත් ඔහු කියා සිටියා.\nමේ අතර ආචාර්‍ය පී බී ජයසුන්දර ඉල්ලා අස්වීමෙන් හිස් වන ජනාධිපති ලේකම් තනතුරු සඳහා මේ වන විට වාරිමාර්ග අමාත්‍යාංශයේ ලේකම්වරයා වශයෙන් කටයුතු කරන ඩී.එම්.අනුර දිසානයක පත් කිරීමට නියමිත බවත් වාර්තා වනවා.\nඩී.එම්.අනුර දිසානායක ජනාධිපති වරයාගේ වැඩිමල් සොයුරු අමාත්‍ය චමල් රාජපක්ෂගේ සමීප හිතවතෙක්.\nචමල් රාජපක්ෂ අමාත්‍යවරයා පසුගිය දිනක ජනාධිපති ලේකම් කාර්යාලයේදී ජනාධිපතිවරයා සහ අග්‍රාමාත්‍යවරයා යන දෙදෙනාම ඉදිරියේ ජනාධිපති ලේකම් ආචාර්‍ය පී බී ජයසුන්දරට දැඩි දෝෂාරෝපණයක් එල්ල කර තිබෙනවා.\nඑහි දී අමාත්‍යවරයා චෝදනා කර ඇත්තේ, ආචාර්ය ජයසුන්දරගේ තීන්දු තීරණ හේතුවෙන් සිය රජය අමාරුවේ වැටුණු බවටයි.",
       "URL": "https://www.hirunews.lk/290913/පී-බී-ඉල්ලා-අස්වීමට-සැරසෙයි-හිස්වෙන-පුටුවට-ඩී-එම්-අනුර-දිසානායක",
       "Category": "Local News",
       "Parent URL": "https://www.hirunews.lk/local-news.php?pageID=1496"
}