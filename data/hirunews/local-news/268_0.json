{
       "Source": "hirunews",
       "Timestamp": "Thursday, 15 June 2023 - 7:49",
       "Headline": "සක්විතිගේ නීතිඥවරුන්ගෙන් විරෝධයක්",
       "News Content": "සක්විති රණසිංහ, ඔහුගේ බිරිඳ ඇතුළු සිව් දෙනෙකුට එරෙහිව නීතිපතිවරයා පැවරූ නඩුව ඉවත දමන්නයැයි විත්තියේ නීතිඥවරුන් මූලික විරෝධතාවක් මතු කරමින් කොළඹ මහාධිකරණයෙන් ඉල්ලීමක් සිදුකර තිබෙනවා.\nනීති විරෝධී මූල්‍ය ආයතනයක් පවත්වාගෙන යාමෙන් මූල්‍ය පනත උල්ලංඝනය කළේ යැයි යන චෝදනාවන්ට නඩු පැවරිය හැක්කේ මහේස්ත්‍රාත් අධිකරණයේ බව පෙන්වා දුන් නීතිඥවරු නඩුව තවදුරටත් පවරා පවත්වාගෙන යෑමට නීතිපතිවරයාට හැකියාවක් නොමැති බවටයි මහාධීකරණය හමුවේ කියා සිටියේ.\nකොළඹ මහාධිකරණ විනිසුරු නාමල් බලල්ලේ ඉදිරියේ ඊයේ මෙම නඩුව කැඳවනු ලැබුවා.\n2006 - 2008 කාල වකවානු අතරතුර දී සක්විති කන්ට්‍රක්ෂන් හවුස් ප්‍රයිවට් ලිමිටඩ් නමින් මූල්‍ය ආයතනයක් පවත්වාගෙනයමින් 1978 මුදල් පනත උල්ලංඝනය කිරීම ඇතුළු අධි චෝදනා තුනක් යටතේ 2015 වසරේ දී නීතිපතිවරයා විසින් ඔහුට එරෙහිව මෙම නඩුව පවරා තිබුණා.\nමේ සම්බන්ධයෙන් ඉදිරිපත් වූ කරුණු සලකා බැලූ මහාධිකරණ විනිසුරුවරයා අදාළ විරෝධතාව සම්බන්ධයෙන් අගෝස්තු 02 දින ලිඛිත විරෝධතා අධිකරණයට ගොනු කරන ලෙසට දන්වමින් නඩුව විභාගය ඉවත් කිරීමට නියෝග කළා.",
       "URL": "https://www.hirunews.lk/337975/සක්විතිගේ-නීතිඥවරුන්ගෙන්-විරෝධයක්",
       "Category": "Local News",
       "Parent URL": "https://www.hirunews.lk/local-news.php?pageID=268"
}