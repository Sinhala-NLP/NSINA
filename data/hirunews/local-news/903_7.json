{
       "Source": "hirunews",
       "Timestamp": "Tuesday, 30 August 2022 - 9:23",
       "Headline": "පාකිස්ථාන කාන්තාවගේ ඉරණම",
       "News Content": "සාමාන්‍ය පාකිස්ථානු කාන්තාවක් උපතේදී ම ආර්ථික, සංස්කෘතික, සමාජයීය සහ දේශපාලනික වශයෙන් ඇගේ යටත්වීම් නිශ්චිත කර තිබෙනවා.\nපාකිස්ථානයේ පුරුෂයන් සහ කාන්තාවන් අතර ඇත්තේ අතිවිශාල පරතරයක්.\nවෙනස් කොට සැලකීමේ නීති, අයෝග්‍ය ප්‍රතිපත්ති, සැලසුම් සහ වැඩසටහන් මෙන්ම ප්‍රමාණවත් නො වන අයවැය ප්‍රතිපාදන මෙන්ම හානිකර සමාජ හා සංස්කෘතික භාවිතයන් ද එයට ඇතුළත්.\nදේශපාලන අභිප්‍රායක් නො මැතිකම සහ අර්ථවත් හෝ ඵලදායී ස්ථිර ක්‍රියාමාර්ගයක් නො ගැනීම නිසා මෙම අසමානතා අදටත් නො වෙනස්ව පවතිනවා.\nමීට අමතරව පාකිස්ථානයේ කාන්තාවන්ට එරෙහිව විවිධ ආකාරයේ හිංසනයන් ද ක්‍රියාත්මකයි.\nඒ අතරෙන් ප්‍රමුඛ වන ගෘහස්ථ හිංසනය කායික, මානසික හෝ බහුලව වාර්තාවන චිත්තවේගීය හිංසනයක ස්වරූපයක් ගනු ලබනවා.\nස්ත්‍රී දූෂණය කාන්තාවන්ට එරෙහි ප්‍රචණ්ඩත්වයේ වඩාත් ප්‍රචලිත ආකාරය ලෙස දිගට ම පවතින නමුත්, වින්දිතයා වටා ගොඩනැගෙන අපකීර්තිය හේතුවෙන්, වාර්තා වන්නේ සහ අධිකරණය ඉදිරියට පමුණුවන්නේ මෙම සිද්ධීන් අතුරින් ඉතා සුළු ප්‍රතිශතයක් පමණයි.\nවිවිධ රාජ්‍ය නො වන සංවිධාන වලින් එකතු කරන ලද මෑතකාලීන දත්ත වලට අනුව, පසුගිය මාස තුන තුළ සින්ද් ප්‍රාන්තයේ පමණක් කාන්තාවන් 257 දෙනෙකු ශාරීරික පහරදීම්, ස්ත්‍රී දූෂණ, පැහැරගැනීම්, ගෘහස්ථ ප්‍රචණ්ඩත්වය සහ ගෞරවනීය ඝාතන ඇතුළු විවිධ ආකාරයේ ප්‍රචණ්ඩ ක්‍රියාවලට ගොදුරු වීම පාකිස්ථානය තුළ කාන්තාව අත්විඳින භයානක තත්ත්වය හෙළි කරන කදිම කැඩපතක්.\nපාකිස්ථානයේ ප්‍රාදේශීය මාධ්‍ය ආයතනයක් වන ඩේලි ටයිම්ස් පුවත්පතට අනුව, මෙම සිද්ධීන් අතුරින් කාන්තාවන් 70 දෙනෙක් ශාරීරිකව පහරදීම්වලට ලක් වූවන්.\nඒ අතුරින් 46 දෙනෙක් දූෂණයට ලක්ව තිබෙනවා.\nතවත් 29 දෙනෙකු පැහැරගෙන ගොස් ඇති අතර, 38 දෙනෙකු ගෘහස්ථ හිංසනයට ගොදුරු වූවන්.\nමීට අමතරව කාන්තාවන් ඝාතන කිරීමේ සිද්ධීන් 41ක් වාර්තා වන අතර ඉන් සිව්දෙනකු ඝාතනය කර ඇත්තේ පවුලේ ගෞරවය රැක ගැනීම වෙනුවෙන්.\nපාකිස්තානය තුළ පවුලේ ගෞරවය වෙනුවෙන් සිදුකෙරෙන ඝාතනය අපරාධ වරදක් නො වෙයි.\nමෙය දැඩි මතධාරී මුස්ලිම් සමාජයේ බහුලව වාර්තාවන සිද්ධියක්.\nමෙම අපරාධවලට එරෙහිව ප්‍රමාණවත් තරම් නීති තිබුණත් පාකිස්ථානය තුළ මේ සියල්ල තවමත් සිදුවෙමින් පවතිනවා.\nසින්ද් ළමා විවාහ වැලැක්වීමේ පන, ගෘහස්ත ප්‍රචණ්ඩත්වය (වැළක්වීමේ සහ ආරක්ෂණ පනත), රැකියා ස්ථානයේ කාන්තාවන්ට හිරිහැරවලට එරෙහිව ආරක්ෂා කිරීමේ පනත, අපරාධ නඩු විධාන සංග්‍රහය සහ කාන්තා විරෝධී පිළිවෙත් (අපරාධ නීති සංශෝධන) පනත, එම නීති අතරට අයත්.\nකෙසේ වෙතත් මෙම නීති බලගන්වා කාන්තාවන්ගේ අයිතිවාසිකම් ආරක්ෂා කිරීමට පාකිස්ථාන රජය මේ වනවිටත් මුලුමනින් ම අසමත් වී තිබෙනවා.\nගෞරවයේ නාමයෙන් කාන්තාවන්ට දිගින් දිගට ම සිදුවන පහරදීම් පකිස්ථාන සමාජයේ කාන්තාවන් කෙරෙහි දක්වන පටු ආකල්පයේ සලකුණක්.\nමීට අමතරව විදේශගතව සිටින පකිස්තාන සම්භවයක් ඇති කාන්තාවන් පවා වෙනස් කොට සැලකීම්වලට මුහුණ දෙනවා.\nතිරසාර සමාජ සංවර්ධන සංවිධානය (SSDO) සහ පර්යේෂණ, සංවර්ධන සහ සන්නිවේදන මධ්‍යස්ථානය විසින් කරන ලද අධ්‍යයනයකට අනුව, මේ වසරේ මැයි මාසයේ දී දූෂණය කිරීම්, කාන්තාවන්ට එරෙහි හිංසනය සහ කාන්තාවන් පැහැරගෙන යාමේ වැඩි ම සිද්ධීන් සංඛ්‍යාව වාර්තා වූ රට පාකිස්ථානයයි.\nමෙවැනි පසුබිමක් තුළ වයඹ දිග පාකිස්ථානයේ කාන්තාවන් සහ ගැහැණු දරුවන් සඳහා වෙන්කර තිබූ උද්‍යානයක් ද වසා දැමීමේ සිද්ධියක් වාර්තා වුණා.\nඒ එම උද්‍යානය \"අසභ්‍යත්වය සහ අශිෂ්ටත්වය පතුරුවන\" බවට චෝදනා කරමින් ඉස්ලාම් මතවාදීන් සහ ආගමික නායකයින්ගෙන් එල්ල වූ විරෝධතා හේතුවෙන්.\nමිලියනයක පමණ ජනගහනයක් සිටින නගරයේ බලධාරීන් ගත් තීරණය කාන්තාවන් අතර කැලඹීමක් ඇතිකර ඇති අතර මෙම පියවර නීතිවිරෝධී බැවින් දැඩි මතධාරී පූජ්‍ය පාර්ශ්වයේ බලපෑමට යටත් නොවන්නැයි බලධාරීන්ගෙන් ඉල්ලා සිටිනවා.\nමානව හිමිකම් නිරීක්ෂකයින් පවසන්නේ මෙම පියවර තලේබාන්කරණය සඳහා වන ඉස්ලාම්වාදීන්ගේ බලපෑමේ ප්‍රතිඵලයක් බවයි.\n\"මෙය අමානුෂික හා ව්‍යවස්ථා විරෝධී ක්‍රියාවක්\" යැයි ප්‍රාදේශීය ක්‍රියාකාරිනියක වන නීතීඥ නටාෂා සුමාන් පවසනවා.\n\"කිසිවෙකුට අපගේ ගමන් බිමන් සීමා කළ නො හැකයි,\" පාකිස්ථාන ආණ්ඩුක්‍රම ව්‍යවස්ථාවෙන් සියලු ම පුරවැසියන්ට ගමන් කිරීමේ නිදහස ලබා දී ඇතැයි ඇය පෙන්වා දෙනවා.\nකාන්තා ක්‍රියාකාරීන් පවසන්නේ කාන්තාවන්, ගැහැණු ළමයින් සහ කුඩා ළමුන් පමණක් ජින්නා උද්‍යානයට ඇතුළු වූ බවයි.\nවයස අවුරුදු 12 ට වැඩි පිරිමි ළමයින්ට එහි ඇතුලුවීමට අවසර ලැබුණේ නැහැ.\nඑමෙන් ම එහි පැමිණෙන සියලු දෙනා ගතානුගතික ඉස්ලාමීය සම්ප්‍රදායන්ට අනුකූලව හිජාබය පැලඳ හෝ බුර්කාවක් හැඳ සිටි බව නිරීක්ෂකයින් පවසනවා.\nඑබැවින් එම උද්‍යානය \"අසභ්‍යත්වය සහ අශිෂ්ටත්වය පතුරුවන\" බවට එල්ල වන චෝදනාව පදනම් විරහිත බව ඔවුන්ගේ අදහසයි.\nඋද්‍යානය වසා දැමුණේ ඊට එරෙහිව ඉස්ලාමීය නායකයින් සහ පූජකවරුන් පැවැත්වූ දැවැන්ත විරෝධාතාවකින් ද අනතුරුවයි.\n2021 අගෝස්තුවේ බලය අල්ලාගත් දා සිට තලේබාන් සංවිධානය ඇෆ්ගනිස්තානය තුල ද මෙලෙසින් ම කාන්තා අයිතිවාසිකම් දැඩි ලෙස කප්පාදු කරමින් සිටිනවා.\nනව යොවුන් වියේ ගැහැණු ළමයින්ට පාසල් යාම තහනම් කිරීම, බොහෝ කාන්තාවන්ට රැකියාවේ යෙදීම තහනම් කිරීම, සහ ඔවුන්ගේ නිදහසේ ගමන් කිරීමට සීමා පැනවීම ඒ අතරට අයත්.\nඇෆ්ගනිස්ථානයට මායිම්ව ඇති වයඹදිග පාකිස්ථානයේ තලේබාන්කරණය දැඩිව පැතිර යමින් ඇති අතර ඒ හරහා අවාසනාවන්ත ඉරණමකට ගොදුරු වී සිටින්නේ කාන්තාවයි.\nපාකිස්ථානයේ වර්ධනය වෙමින් පවතින තත්ත්වය පිළිබඳ පැහැදිලි කරමින් එරට මානව හිමිකම් ක්‍රියාකාරිණියක වන සානා ඉජාස් පසුගිය දා ජාත්‍යන්තර මාධ්‍ය හමුවේ පැවසුවේ එරට ආරක්ෂක අංශ පාකිස්ථානය මේ වන විට එලිමහන් බන්ධනාගාරයක් බවට පරිවර්තනය කර ඇති බවයි.\nසානා පාකිස්තාන රූපවාහිනී මාධ්‍යවේදිනියක ලෙස කටයුතු කළ අතර සුලුවාර්ගික කණ්ඩායම්වල අයිතිවාසිකම් වෙනුවෙන් දිගින් දිගටම පෙනී සිටීම හේතුවෙන් 2018 දී රැකියාවෙන් නෙරපා හරිනු ලැබුවා.\nපසුව අවස්ථා තුනකදී ඉස්ලාම් අන්තවාදීන්ගේ ඝාතන උත්සාහයන්ගෙන් දිවි ගලවා ගත් ඇය දැන් ජීවත්වන්නේ ලන්ඩනයේ යි.\nපාකිස්තානය තුළ මේ වන විට මානව හිමිකම් ක්‍රියාකාරීන් දැඩිව මර්ධනය කෙරෙමින් ඇති බව පෙන්වා දෙන සානා ඉජාස් එහිදී කාන්තා ක්‍රියාකාරීන් දැඩි පීඩාවකට පත් කෙරන බවත් පවසනවා.\nමේවා චරිත ඝාතනය, පවුලේ සෙසු සාමාජිකයන්ට තර්ජනය කිරීමෙන් නොනැවතී ගෞරවනීය ඝාතනයකට පවුලේ සාමාජිකයන් යොමු කරවන බව ද සානා සඳහන් කළා.",
       "URL": "https://www.hirunews.lk/314102/පාකිස්ථාන-කාන්තාවගේ-ඉරණම",
       "Category": "Local News",
       "Parent URL": "https://www.hirunews.lk/local-news.php?pageID=903"
}