{
       "Source": "hirunews",
       "Timestamp": "Thursday, 03 November 2016 - 16:53",
       "Headline": "අර්ජුන් මහේන්ද්‍රන් යළි දිවයිනට",
       "News Content": "පෞද්ගලික සංචාරයක් සදහා සිංගප්පූරුව බලා ගොස් සිටි මහබැංකු හිටපු අධිපති අර්ජුන් මහේන්ද්‍රන් අද යළි දිවයිනට පැමිණ තිබෙනවා.\nමහබැංකු බැදුම්කර සිද්ධිය සම්බන්ධයෙන් කෝප් වාර්තාව පාර්ලිමේන්තුවට ඉදිරිපත් කිරීමට ප්‍රථම හිටපු මහබැංකු අධිපතිවරයා සිංගප්පූරුව බලා පිටත් වුණා.\nඒ සම්බන්ධයෙන් පාර්ලිමේන්තුවේ අදහස් දැක්වූ අග්‍රාමාත්‍ය රනිල් වික්‍රමසිංහ සදහන් කළේ විවාහ මංගල උත්සවය සදහා අර්ජුන් මහේන්ද්‍රන් සිංගප්පූරුව බලා ගිය බවයි.\nශ්‍රී ලංකන් ගුවන් සේවයට අයත් යූ.එල්. 303 දරණ ගුවන් යානයෙන් අද පස්වරු 4 යි 10 ට පමණ හිටපු මහබැංකු අධිපතිවරයා දිවයිනට පැමිණි බවයි ගුවන්තොටුපල හිරු වාර්තාකරු සදහන් කළේ.\nබැඳුම්කර ගනුදෙනුව සම්බන්ධයෙන් පාර්ලිමේන්තුවේදී අදහස් ඉදිරිපත් වුවත් තමන් මෙතෙක් නීතියෙන් වරදකරුවෙකු නොවන බවයි ගුවන් තොටුපළේදී මාධ්‍ය වෙත අදහස් දක්වමින් හිටපු මහ බැංකු අධිපතිවරයා ප්‍රකාශ කලේ.",
       "URL": "https://www.hirunews.lk/146750/අර්ජුන්-මහේන්ද්‍රන්-යළි-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=4809"
}