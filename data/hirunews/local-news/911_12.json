{
       "Source": "hirunews",
       "Timestamp": "Friday, 26 August 2022 - 20:50",
       "Headline": "ආනයන තහංචි නිසා වෙන බලපෑමක් ගැන හෙළිදරව්වක් (වීඩියෝ)",
       "News Content": "ආනයනික භාණ්ඩ රැසකට තහංචි පැනවීම හේතුවෙන් මෙරට කර්මාන්ත බොහොමයක් තවදුරටත් කඩාවැටී, එම රැකියාවල නිරත පිරිසට දැඩි බලපෑම් එල්ල වනබව එක්සත් ව්‍යාපාරිකයන්ගේ සංසදය පෙන්වා දෙනවා.\nඅද පැවති ප්‍රවෘත්ති සාකච්ඡාවකට එක්වෙමින් එම සංසදයේ සාමාජිකයන් මේ අදහස් පළ කළා.\nරජය විසින් පසුගිය දා කාණ්ඩ 305කට අයත් භාණ්ඩ ආනයනය කිරීම තාවකාලිකව තහනම් කිරීමට පියවර ගැනීමත් සමග ඇගලුම් ඇතුළු ක්ෂේත්‍ර ගණනාවකට දැඩි බලපෑම් එල්ල වී ඇති බව එක්සත් ව්‍යාපාරිකයින්ගේ සංගමය පවසනවා.\nකෙසේවෙතත් අංක 2294 / 30 දරන අතිවිශේෂ ගැසට් පත්‍රයේ තුන්වැනි වගන්තියේ දක්වා ඇත්තේ අපනයන භාණ්ඩ නිෂ්පාදනයට අවශ්‍ය තාවකාලික ආනයන සිදු කිරීම සඳහා ශ්‍රී ලංකා රේගුවේ හෝ ශ්‍රී ලංකා ආයෝජන මණ්ඩලයේ අනුමැතිය ඇති භාණ්ඩ නිපදවන ආයතන හෝ මෙහෙයුම්කරුවන් සඳහා මෙම තහනම අදාල නොවන බවයි.\nඑමෙන්ම අනුමත මෙහෙයුම් හෝ ප්‍රතිඅපනයන භාණ්ඩ නිෂ්පාදනය කරනල ආයතන හෝ මෙහෙයුම්කරුවන් වෙනුවෙන්, කර්මාන්ත අමාත්‍යාංශ ලේකම්වරයාගේ හෝ අපනයන සංවර්ධන මණ්ඩලයේ අධ්‍යක්ෂ ජනරාල්වරයාගේ නිර්දේශ මත, ආනයන අපනයන පාලකවරයා විසින් අදාළ ආනයන සඳහා අවසර ලබාදෙන බව එම ගැසට් නිවේදනයේ 4 වැනි වගන්තියේ සඳහන් කර තිබෙනවා.\nඑම ගැසට් පත්‍රයේ 5 වැනි වගන්තියේ සඳහන් කර ඇත්තේ 3 සහ 4 වගන්තිවලට අයත් නොවන නිෂ්පාදන ආයතනවලට භාණ්ඩ ආනයන කිරිමට අවශ්‍ය නම් ඒ පිළිබඳව ඉල්ලීමක් කිරීමෙන් අනතුරුව භාණ්ඩාගාර ලේකම්වරයාගේ නිර්දේශ මත මුදල් අමත්‍යවරයාගේ අනුමැතියට යටත්ව ආනයන අපනයන පාලකවරයා විසින් අවසර ලබාදෙන බවයි.\nඅදාල ආනයන භාණ්ඩ නිෂ්පාදනවලට සෟජුවම යොදාගැනීම සඳහා මිස මෙරට තුල විකිණීම සඳහා අවසර හිමි නොවන බවද එම වගන්තියේ සඳහන්.",
       "URL": "https://www.hirunews.lk/313819/ආනයන-තහංචි-නිසා-වෙන-බලපෑමක්-ගැන-හෙළිදරව්වක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=911"
}