{
       "Source": "hirunews",
       "Timestamp": "Tuesday, 02 February 2021 - 6:50",
       "Headline": "වෝනර්ගේ සිඟිති දියණියට තම ක්‍රිකට් වීරයාගෙන් අපූරු තිළිණයක්",
       "News Content": "වත්මන් ලෝක ක්‍රිකට් පිටියේ විශිෂ්ටතම ක්‍රිකට් ක්‍රීඩකයා ලෙසින් ක්‍රිකට් විශ්ලේෂකයින් මෙන්ම බොහෝ ක්‍රීඩා ලෝලීන් හඳුන්වාදෙන්නේ ඉන්දීය ක්‍රිකට් නායක විරාත් කෝලිවයි.\nමේ අතර පිය පදවිය ලැබීම හේතුවෙන් විරාත් කෝලි මේ දිනවල බොහෝ දෙනෙකු අතර කතා බහට ලක්ව සිටින ක්‍රීඩකයෙක්.\nවිරාත් කෝලිව තම ක්‍රිකට් වීරයා ලෙසින් සළකන ලොකු කුඩා ක්‍රිකට් ප්‍රේමින් ලොව පුරා විසිරි සිටිනවා.\nඒ අතරට ඕස්ට්‍රේලියා සුපිරි ක්‍රිකට් ක්‍රීඩක ඩේවිඩ් වෝනර්ගේ දෙවන සිඟිති දියණිය වන ඉදී වෝනර් ද සිටීම විශේෂත්වයක්.\nමේ බව දැනගත් ඉන්දීය කණ්ඩායමේ නායක විරාත් කෝලි විසින් වෝනර්ගේ දියණිය වෙනුවෙන් අපූරු තිළිණයක් ලබාදීමට කටයුතු කළේ නිමා වූ ඉන්දීය කණ්ඩායමේ ඕස්ට්‍රේලියා සංචාරය අතරතුරයි .\nඒ සුබ පැතුමක් සහ සිය අත්සන තැබූ ටෙස්ට් ජර්සියක් ඩේවිඩ් වෝනර් හරහා පුංචි ඉදී වෝනර්ට ලබා දෙමින්.\nසිය සමාජ මාධ්‍ය ඔස්සේ සටහනක් තබමින් ඩේවිඩ් වෝනර් පවසන්නේ ටෙස්ට් තරඟාවලිය අපි පරාජය වුවත් සතුටින් ඉපිළෙන එක් ගැහැණු ළමයකු තමන් සමඟින් සිටිනා බවටයි.",
       "URL": "https://www.hirunews.lk/261378/වෝනර්ගේ-සිඟිති-දියණියට-තම-ක්‍රිකට්-වීරයාගෙන්-අපූරු-තිළිණයක්",
       "Category": "Local News",
       "Parent URL": "https://www.hirunews.lk/local-news.php?pageID=2175"
}