{
       "Source": "hirunews",
       "Timestamp": "Wednesday, 10 May 2023 - 21:52",
       "Headline": "පෙම්වතියව ගබ්සා කරන්නැයි ඉල්ලා තරුණයෙකුගෙන් වෛද්‍යවරයෙකුට තර්ජන",
       "News Content": "කුරුණෑගල ශික්ෂණ රෝහලේ මාතෘ හා නාරිවේද වෛද්‍ය ප්‍රතිකාර වාට්ටුවේ ජ්‍යෙෂ්ඨ වෛද්‍යවරයකුට පහර දීමට තැත් කළ තරුණයෙකු සොයා පොලිසිය විමර්ශන ආරම්භ කර තිබෙනවා.\nඒ පෙම්වතියට ගබ්සාවක් කර දෙන ලෙස තර්ජනය කරමින් බවයි වාර්තා වී ඇත්තේ.\nඅදාළ තරුණයා මැල්සිරිපුර ප්‍රදේශයේ පදිංචි වයස අවුරුදු 23ක් වන පුද්ගලයෙක්.\nඔහුගේ පෙම්වතිය එම ප්‍රදේශයේම ජීවත් වන වයස අවුරුදු 19ක් වන අවිවාහක තරුණියක් බවයි අප ප්‍රාදේශීය වාර්තාකරු සඳහන් කළේ.\nඇය තමන්ට අපහසුතා ඇති බව පවසමින් මීට දින දෙකකට පමණ ඉහත දී ප්‍රතිකාර සඳහා කුරුණෑගල ශික්ෂණ රෝහලට ඇතුළත් වී තිබෙනවා.\nඑහිදී තරුණයා ⁣රෝහලට පැමිණ ඇති අතර කාන්තාවගේ දරු ගැබ ඉවත් කර ඇගේ ජීවිතය බේරා දෙන ලෙස ප්‍රතිකාර ඒකකයේ වෛද්‍යවරුන්ගෙන් ඉල්ලා තිබෙන බවයි වාර්තා වන්නේ.\nඇයට හෝ ඇයගේ කුස තුළ සිටින දරුවාට කිසිදු අවදානම් තත්ත්වයක් නොමැති නිසා වෛද්‍ය කාර්ය මණ්ඩලය එම ඉල්ලීම ප්‍රතික්ෂේප කර තිබෙනවා.\nනමුත් අදාළ තරුණයා අනිවාර්යයෙන්ම ගබ්සාවක් කරන ලෙස වෛද්‍ය කාර්ය මණ්ඩලයෙන් තරයේම ඉල්ලා සිටි බව සඳහන්.\nකෙසේ වෙතත් එම ප්‍රතිකාර ඒකකය භාර ජ්‍යෙෂ්ඨ ශල්‍ය වෛද්‍යවරයකු මේ පිළිබඳ පැහැදිලි කර දීමට තරුණයා තම නිල කාමරයට කැඳ වූ අවස්ථාවේදී වෛද්‍යවරයා ඉදිරිපත් කළ කරුණු පිළිනොගෙන සැකකරු වෛද්‍යවරයාට පහර දීමට උත්සාහ දරා තිබෙන බවයි වාර්තා වන්නේ.\nපහරදීම වැළැක්වීම සඳහා වෛද්‍ය කාර්ය මණ්ඩලය මැදිහත් වූ අවස්ථාවේ දී සැකකාර තරුණයා රෝහලෙන් පිටතට පලා ගොස් ඇතැයි අප වාර්තාකරු සඳහන් කළා.",
       "URL": "https://www.hirunews.lk/334829/පෙම්වතියව-ගබ්සා-කරන්නැයි-ඉල්ලා-තරුණයෙකුගෙන්-වෛද්‍යවරයෙකුට-තර්ජන",
       "Category": "Local News",
       "Parent URL": "https://www.hirunews.lk/local-news.php?pageID=353"
}