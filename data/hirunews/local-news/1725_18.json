{
       "Source": "hirunews",
       "Timestamp": "Saturday, 28 August 2021 - 19:00",
       "Headline": "විවෘත කළ ආර්ථික මධ්‍යස්ථානවල එළවළු මිල අදත් ඉහළ මට්ටමේ (වීඩියෝ)",
       "News Content": "වෙළඳපොලේ අත්‍යාවශ්‍ය භාණ්ඩ කිහිපයක සහ එළවළු මිල ගණන් තවදුරටත් ඉහළ මට්ටමක පවතින බව පාරිභෝගිකයන් චෝදනා කරනවා.\nදිවයින පුරා කිරිපිටි හිඟයක් ද පවතින අතර, ගෘහස්ථ ගෑස් සම්බන්ධයෙන් ද පසුගිය දිනවල ගැටලු මතුවුණා.\nකෙසේ වෙතත්, ඉහළ යමින් පවතින සහල්, එළවලු, සීනි, කිරිපිටි ඇතුලු අත්‍යවශ්‍ය ආහාර ද්‍රව්‍ය වල මිල පාලනය සඳහා කඩිනමින් කටයුතු කරන බවයි පාරිභෝගික ආරක්ෂණ රාජ්‍ය අමාත්‍ය ලසන්ත අලගියවන්න ප්‍රකාශ කළේ.\nරාජ්‍ය අමාත්‍යවරයා හිරු ප්‍රවෘත්තී අංශයට කියා සිටියේ මිල පාලනයට අවශ්‍ය ක්‍රියාමාර්ග මේ වන විටත් ක්‍රියාත්මක කරමින් සිටින බවයි.\nමේ අතර, තොග වෙළඳාම සඳහා අද විවෘත කල ආර්ථික මධ්‍යස්ථාන වල එළවලු රැසක මිල ගණන් ඉහළ මට්ටමක පැවති බව අප වාර්තාකරුවන් සඳහන් කළා.\nඇතැම් උඩරට එළවළු කිලෝවක තොග මිල රුපියල් 220 ඉක්මවා තිබූ අතර, වෙළඳුන් චෝදනා කළේ එම මිලට එළවළු රැගෙන ගොස් අලෙවි කිරීම සිදුකළ නොහැකි බවයි.\nමේ අතර, හෙක්ටර් කොබ්බෑකඩුව ගොවි පර්යේෂණ හා පුහුණු ආයතනය සඳහන් කලේ පවතින තත්වයන් හමුවේ ගොවීන් වගා කටයුතු වලින් ඉවත් වීම ද එළවලු මිල ඉහළ යාමට හේතු වී ඇති බවයි.\nමේ අතර සමස්ථ ලංකා වී මෝල් හිමියන්ගේ සංගමයේ සභාපති බී.කේ රංජිත් හිරු ප්‍රවෘත්තී අංශයට කියා සිටියේ වී සහ සහල් සඳහා රජය මගින් ප්‍රායෝගිකව ක්‍රියාත්මක කල හැකි සහතික මිල ගණන් හඳුන්වා නොදීම හේතුවෙන් සහල් මිල ඉහළ යාමක් සිදුව ඇති බවයි.\nපාන්, කේක් ඇතුලු බේකරි නිෂ්පාදන වල මිල ගණන්ද පසුගිය 23 වනදා සිට ක්‍රියාත්මක වන පරිදි ඉහළ දැමීමට සමස්ත ලංකා බේකරි හිමියන්ගේ සංගමය කටයුතු කළා.\nවෙළඳපොලේ සීනි මිල ඉහළ යාම පාලනය සඳහා ලබන සතියේදී විසදුමක් ලබා දීමට කටයුතු කරමින් සිටින බවයි රාජ්‍ය අමාත්‍යවරයා වැඩිදුරටත් සඳහන් කළේ.",
       "URL": "https://www.hirunews.lk/280810/විවෘත-කළ-ආර්ථික-මධ්‍යස්ථානවල-එළවළු-මිල-අදත්-ඉහළ-මට්ටමේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1725"
}