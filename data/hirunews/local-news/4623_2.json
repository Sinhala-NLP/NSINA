{
       "Source": "hirunews",
       "Timestamp": "Thursday, 09 March 2017 - 13:10",
       "Headline": "නාවික හමුදා ලුතිනන් කමාන්ඩර් යළි රිමාන්ඩ්",
       "News Content": "2009 වසරේ ද්‍රවිඩ ජාතිකයන් දෙදෙනෙකු පැහැරගෙන ගොස් අතුරුදන් කිරීමේ සිද්ධිය සම්බන්ධයෙන් දැනට අත්අඩංගුවට ගෙන සිටින ලුතිනන් කමාන්ඩර් ධම්මික අනිල් මාපා මේ මස 23 වැනිදා දක්වා යලි රක්ෂිත බන්ධනාගාර ගත කළා.\nඒ සැකකරු අද පෙරවරුවේ කොළඹ අතිරේක මහේස්ත්‍රාත් ජයරාම් ට්‍රොක්සි හමුවට ඉදිරිපත් කිරීමෙන් පසුවයි. මෙහිදී අපරාධ පරීක්ෂණ දෙපාර්තමේන්තුව අධිකරණය හමුවේ කියා සිටියේ මෙම සිද්ධියට සම්බන්ධ බවට අනාවරණය වී ඇති ලුතිනන් කමාන්ඩර් සම්පත් දයානන්දගෙන් ප්‍රකාශයක් ලබා ගැනීමට නියමිත බවයි.\nඑමෙන්ම මෙම සිද්ධිය සම්බන්ධයෙන් කොළඹ අපරාධ කොට්ඨාශය පරීක්ෂණ සිදු කරන අවදියේදී ඊට බාධා කළ, දැනට රක්ෂිත බන්ධනාගාර ගත කර සිටින හිටපු ජේ්‍යෂ්ඨ නියෝජ්‍ය පොලිස්පති අනුර සේනානායකගෙන් ද ප්‍රකාශයක් ලබා ගැනීමට නියමිත බවයි ඔවුන් අධිකරණයට දැනුම් දුන්නේ.\nපැහැර ගන්නා අවස්ථාවේදී මෙම ද්‍රවිඩ ජාතිකයන් දෙදෙනා ගමන් කළ වෑන් රථය කැබලි 72කට කොටස් කර තිබියදී වැලිසර නාවික හමුදා කදවුරෙන් සොයා ගැනීමේ සිද්ධිය සම්බන්ධයෙන් එවකට එහි අණදෙන්නා ලෙස කටයුතු කළ නිලධාරියාගෙන් ප්‍රකාශයක් ලබාගන්නා බවද අපරාධ පරීක්ෂණ දෙපාර්තමේන්තුව අද අධිකරණය හමුවේ ප්‍රකාශ කර තිබෙනවා.",
       "URL": "https://www.hirunews.lk/156453/නාවික-හමුදා-ලුතිනන්-කමාන්ඩර්-යළි-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4623"
}