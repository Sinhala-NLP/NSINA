{
       "Source": "hirunews",
       "Timestamp": "Monday, 14 September 2020 - 7:40",
       "Headline": "විස්ස අධ්‍යයනයට අගමැති කමිටුව අද රැස්වේ",
       "News Content": "යෝජිත විසිවන ආණ්ඩුක්‍රම ව්‍යවස්ථා සංශෝධනය අධ්‍යනය කොට වාර්තාවක් සැපයීම සඳහා අග්‍රාමාත්‍ය මහින්ද රාජපක්ෂ පත් කරන ලද කමිටුව එහි සභාපති අධ්‍යාපන අමාත්‍ය මහාචාර්ය ජී.එල්. පීරිස්ගේ ප්‍රධානත්වයෙන් අද රැස්වනවා.\nඑම කමිටුව විසින් සකස් කරනු ලබන වාර්තාව අග්‍රාමාත්‍යවරයා වෙත හෙට භාරදීමට නියමිත අතර, අග්‍රාමාත්‍යවරයා එය අනිද්දා අමාත්‍ය මණ්ඩලයට ඉදිරිපත් කරනු ඇති.\nවිසිවන ආණ්ඩුක්‍රම ව්‍යවස්ථා සංශෝධනය අධ්‍යයනය කොට වාර්තාවක් සැපයීම සඳහා අග්‍රාමාත්‍යවරයා මැති ඇමතිවරුන් 9 දෙනෙකුගෙන් යුත් කමිටුවක් පත් කරනු ලැබුවා.\nඅමාත්‍යවරුන් වන උදය ගම්මන්පිල, අලී සබ්රි, නිමල් සිරිපාල ද සිල්වා, විමල් වීරවංශ, රාජ්‍ය අමාත්‍යවරුන් වන සුසිල් ප්‍රේමජයන්ත, එස්. වියාලේන්ද්‍රන් සහ පාර්ලිමේන්තු මන්ත්‍රීවරුන් වන ඩිලාන් පෙරේරා මෙන්ම ප්‍රේමනාත් සී. දොලවත්ත ද මෙම කමිටුවේ සෙසු සාමාජිකයින්.\nමේ අතර යෝජිත විසිවන ව්‍යවස්ථා සංශෝධනය පිළිබඳව අධ්‍යයනය කිරිමට ශ්‍රී ලංකා නීතීඥ සංගමයද 15 දෙනෙකුගෙන් සමන්විත විශේෂඥ කමිටුවක් පත් කර ඇති අතර, ජනාධිපති නීතීඥ නිහාල් ජයමාන්න එහි සභාපතිවරයා ලෙස කටයුතු කරනවා.",
       "URL": "https://www.hirunews.lk/250148/විස්ස-අධ්‍යයනයට-අගමැති-කමිටුව-අද-රැස්වේ",
       "Category": "Local News",
       "Parent URL": "https://www.hirunews.lk/local-news.php?pageID=2456"
}