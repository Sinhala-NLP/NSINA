{
       "Source": "hirunews",
       "Timestamp": "Monday, 10 July 2023 - 11:58",
       "Headline": "යුද්ධයට දායක වූ කොටි සාමාජිකයින්ගේ සුබසාධනය වෙනුවෙන් වව්නියාවේ කාර්යාලයක්",
       "News Content": "යුද්ධයට දායකවී පුනරුත්ථාපනය වූ කොටි සාමාජිකයින්ගේ සුබසාධනය වෙනුවෙන් කටයුතු කිරීම සදහා නව කාර්යාලයක් 9 දා වවුනියාවේ දී පිහිටවනු ලැබුවා.\nවන්නි දිස්ත්‍රික් පාර්ලිමේන්තු මන්ත්‍රී සහ ටෙලෝ සංවිධානයේ නායක සෙල්වම් අඩෙයිකලනාදන් මහතා විසින් එම කාර්යාලය විවෘත කරනු ලැබීය. යුද්ධයට දායක වූ කොටි සාමාජිකයින්ගෙන් 12000 ක් පමණ රජයේ පුනරුත්ථාපන වැඩ සටහනට ඇතුළත් කොට ඔවුන්ව පුනරුත්ථාපනය කරනු\nලැබුවත් ඔවුන්ගේ ජීවිකාව ගෙනයාම සදහා ස්ථිර වැඩ පිළිවෙලක් සකස් නොවීම නිසා ඔවුන් සමාජයට නිරාවරණය වී ඇත්තේ රැකියා විරහිත පිරිසක්\nවශයෙන් බව සෙල්වම් අඩෙයිකලනාදන් මන්ත්‍රීවරයා මෙහිදී පැවසීය.\nඅවි පුහුණුවක් ලත් පිරිසක් එසේ සමාජයට නිරාවරණය වීම අයහපත් ප්‍රතිපල ගෙන දෙන කාරණයක් බැවින් මේ පිරිසට වහාම රැකියා අවස්ථා උදා කොට දීමට විවිධ පුද්ගලයින්ගෙන් සහය ලබා ගැනීම සදහා මෙම කාර්යාලය පිහිටුවා තිබෙනවා.\nපුනරුත්ථා පනය වූ කොටි සාමාජිකයින් පුනරුත්ථාපන කදවුරේ දී පෙදරේරු ,වඩු ,රූපලාවණ්‍ය වැනි එක් එක් විෂයක් යටතේ වෘත්තීය පුහුණුවක් හදාරා ඇත්නම් ඔවුන්ට ඒ සදහා යොදා ගතහැකි මෙවලම් කට්ටලයක් ද ඔවුන්ට නිදහස ලැබුණු දා රජයෙන් පිරිනමා තිබුණා.\nනමුත් මේ වන විට ඔවුන් පුනරුත්ථපනය වී වසර ගණනාවක් ගත වී ඇති නිසා එම මෙවලම් විනාශ වී ගොස් තිබෙන බැවින් මේ පිරිසට විශේෂ\nබැංකු ණය ප්‍රදානය කිරීමට රජය වැඩ පිළිවෙලක් සකසන බවට පොරොන්දු වූවත් එම ණය බැංකු හරහා සාමාන්‍ය ණය ක්‍රමයක් වශයෙන් ලබා දීම නිසා මේ පිරිස්ට ඇපකරුවන් සොයා ගැනීමට අසීරු වීම හේතුවෙන් ණය මුදල් ලබා ගැනීමටද නොහැකි වී ඇති බවයි සඳහන් වන්නේ.\nදෙමළ ඩයස්පෝරාව හා දේශීය ව්‍යාපාරිකයින් මේ පිරිසට ජීවත් වීම සදහා උදව් උපකාර කරන අතර එම උදව් ක්‍රමවත්ව ඔවුන් වෙත ලබා දීම සඳහා මෙම නව කාර්යාලය ආරම්භ කොට තිබෙන්නේ.",
       "URL": "https://www.hirunews.lk/340700/යුද්ධයට-දායක-වූ-කොටි-සාමාජිකයින්ගේ-සුබසාධනය-වෙනුවෙන්-වව්නියාවේ-කාර්යාලයක්",
       "Category": "Local News",
       "Parent URL": "https://www.hirunews.lk/local-news.php?pageID=197"
}