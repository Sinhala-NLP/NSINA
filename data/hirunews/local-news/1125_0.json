{
       "Source": "hirunews",
       "Timestamp": "Thursday, 02 June 2022 - 12:56",
       "Headline": "රක්ෂිතවල කොස් කැඩීමට අවසර (වීඩියෝ)",
       "News Content": "දැනට භාවිතයට නොගන්නා රජයේ ඉඩම් වගා කිරීම සඳහා පමණක් තාවකාලික පදනම මත ජනතාව වෙත මුදා හැරීමට කෘෂිකර්ම අමාත්‍යාංශය තීරණය කර තිබෙනවා.\nඑමෙන්ම, ඉදිරියේදී ඇතිවිය හැකි ආහාර අර්බුදයට විසඳුම් ලෙස සමස්ත දිවයිනම ආවරණය වන පරිදි වගා සංග්‍රාමයක් ද ආරම්භ කර ඇති බවයි කෘෂිකර්ම අමාත්‍යාංශයේ ලේකම් රෝහණ පුෂ්පකුමාර හිරු ප්‍රවෘත්ති අංශයට සඳහන් කළේ.\nමේ අතර, වන සංරක්ෂණ ඉඩම්වල කොස් ඵලදාව මහජනතාවට නෙලා ගත හැකි ආකාරයට බලපත්‍ර නිකුත් කිරීමේ වැඩපිළිවෙලක් ආරම්භ කරන ලෙස ද කෘෂිකර්ම අමාත්‍ය මහින්ද අමරවීර වන සංරක්ෂණ නිලධාරින්ට උපදෙස් ලබා දී තිබෙනවා.\nරට තුළ පවතින අර්බුදයත් සමග ඉදිරියේ දී ආහාර හිඟයක් ඇති වන බවට විද්වතුන් මෙන්ම රජය ද අනතුරු අඟවනු ලැබුවා.\nකෙසේ වෙතත්, වී ගොවීන් චෝදනා කරන්නේ තම වගාවන් සඳහා රසායනික පොහොර නොමැති බවටයි.\nඒ හේතුවෙන් යල කන්නයේ අස්වැන්න ද අඩුවන බවයි මිනිපේ ගොවි ව්‍යාපාරයේ ගොවීන් චෝදනා කළේ.\nමේ අතර, දිවයිනේ ඇතැම් ප්‍රදේශවල ගොවීන්ට අමතරව, නිවෙස්වල සිටින ගෘහණියන් ද ඉදිරියේදී ඇතිවිය හැකි ආහාර අර්බුදයට මුහුණදීම සඳහා තම ගෙවත්තේම එළවළු වගා කිරීමේ කටයුතු ආරම්භ කර තිබෙනවා.\nඑලවළු සහ වී වගාවන්වලට අමතරව, දිවයින පුරා මේ වනවිට ගොවිජන සේවා මධ්‍යස්ථාන හරහා අපනයන බෝග වගා කිරීමේ වැඩසටහනක් ද ආරම්භ කර තිබෙනවා.\nඒ අනුව, කුරුඳු, ගම්මිරිස්, කහ, ඉඟුරු ආදී වගාවන් සඳහා අවශ්‍ය කරන බීජ සහ ඊට අදාළ උපදෙස් ලබාදීමටයි පියවර ගෙන ඇත්තේ.\nඑවන් පසුබිමකයි කෘෂිකර්ම අමාත්‍යාංශය විසින් රජයේ ඉඩම් වගා කිරීම සඳහා තාවකාලිකව ජනතාව වෙත මුදා හැරීමට තීරණය කර ඇත්තේ.\nමේ අතර, වන සංරක්ෂණ දෙපාර්තමේන්තුවට අයත් ඉඩම් හෙක්ටයාර් 3000 ක් පමණ දිවයින පුරා පවතින අතර, එම ඉඩම් සියල්ලෙහිම කොස් වගා කර තිබෙනවා.\nඑබැවින්, එම රක්ෂිතවල ඇති කොස් ඵලදාව කිසිදු ප්‍රයෝජනයකට නොගෙන ගස් යට විනාශ වී යන බැවින් එය ජනතාවට නෙලා ගත හැකි ආකාරයට බලපත්‍ර නිකුත් කිරීමටයි කෘෂිකර්ම අමාත්‍යාංශය තීරණය කර ඇත්තේ.\nමෙරට තුල වාර්ෂික කොස් අස්වැන්න කොස්ගෙඩි කෝටි 28 ක්. එහෙත්, ඉන් පරිභෝජනය කරන්නේ කෝටි 8 ක පමණක් බවයි කෘෂිකර්ම අමාත්‍යාංශය සඳහන් කළේ.",
       "URL": "https://www.hirunews.lk/306001/රක්ෂිතවල-කොස්-කැඩීමට-අවසර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1125"
}