{
       "Source": "hirunews",
       "Timestamp": "Wednesday, 09 June 2021 - 21:27",
       "Headline": "විශ්‍රාම වැටුප් ලබාගැනීම සඳහා නොමිලේ ප්‍රවාහන පහසුකම්",
       "News Content": "විශ්‍රාම වැටුප් ලබාගැනීම සඳහා ගමන් කිරීමට නොමිලේ ප්‍රවාහන පහසුකම් ලබාදීමට රජය පියවර ගෙන තිබෙනවා.\nඑම පහසුකම ලබා නොගන්නා අයට විශ්‍රාමික හැඳුනුම්පත ජාතික හැඳුනුම්පත හෝ දෙපාර්තමේන්තුවෙන් එවූ කෙටි පණිවුඩය පෙන්වා ගමන් කිරීමට අවසර පවතින බවයි ආර්ථික පුනර්ජීවනය හා දරිද්‍රතාවය තුරන් කිරීම සඳහා වන ජනාධිපති කාර්යසාධක බලකාය නිවේදනය කළේ.\nඅග්‍රාමාත්‍ය ලේකම්වරයාගේ ප්‍රධානත්වයෙන් අද අදාළ රාජ්‍ය ආයතන ප්‍රධානීන් සමග පැවති සාකච්ඡාවකදී මේබව තීරණය වී තිබෙනවා.\nවිශ්‍රාම වැටුප ලබාගැනීම සඳහා තම නිවසේ සිට බැංකු හෝ තැපැල් කාර්යාල වෙත යාමට අවශ්‍ය ප්‍රවාහන පහසුකම් ශ්‍රී ලංකා ගමනාගමන මණ්ඩලය ප්‍රාදේශීය ලේකම් කාර්යාලය හා යුද හමුදාව එක්ව සංවිධාන කර තිබෙනවා.\nසියලුම රජයේ හා පෞද්ගලික බැංකු සහ තැපැල් කාර්යාල හෙට (10) සහ අනිද්දා (11) දිනවල විවෘතව තබන අතර තැපැල් කාර්යාල 12 වන සෙනසුරාදා ද විවෘතව තැබීමට නියමිතයි.",
       "URL": "https://www.hirunews.lk/273870/විශ්‍රාම-වැටුප්-ලබාගැනීම-සඳහා-නොමිලේ-ප්‍රවාහන-පහසුකම්",
       "Category": "Local News",
       "Parent URL": "https://www.hirunews.lk/local-news.php?pageID=1895"
}