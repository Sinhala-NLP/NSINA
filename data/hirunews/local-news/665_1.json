{
       "Source": "hirunews",
       "Timestamp": "Thursday, 15 December 2022 - 15:11",
       "Headline": "නිවාස ගිනි තැබීම් ගැන යුක්තිය ඉල්ලා දේශපාලඥයන් 39ක් අධිකරණයට",
       "News Content": "මැයි 9 වනදා දිවයින පුරා මැති ඇමතිවරුන් ඇතුළු දේශපාලනඥයන්ගේ නිවාස වලට පහරදී ගිනිබත් කිරීමේ සිද්ධීන් සම්බන්ධයෙන් විමර්ශන සිදුකළ අපරාධ නීතිය ක්‍රියාත්මක කරන්නැයි පොලිස්පතිවරයාට නියෝගයක් නිකුත් කරන ලෙස ඉල්ලා ගොනුකර තිබූ පෙත්සමක් සලකා බැලීම සඳහා අභියාචනාධිකරණය දින නියම කර තිබෙනවා.\nඒ අනුව, නිවාස හානි සිදුවූ දේශපාලනඥයන් 39 දෙනෙකු විසින් ගොනුකර තිබූ අදාළ රීට් පෙත්සම සලකා බැලීම සඳහා ලබන වසරේ ජනවාරි 16 වනදා එය කැඳවන ලෙසයි අභියාචනාධිකරණය නියෝග කර ඇත්තේ.\nපෙත්සමේ වග උත්තරකරුවන් ලෙස පොලිස්පතිවරයා, ආරක්ෂක ලේකම්, යුධ හමුදාපති, යුධ හමුදා මාණ්ඩලික ප්‍රධානි, මහජන සාමය පිලිබඳ අමාත්‍යංශයේ ලේකම්වරයා ඇතුළු 18 දෙනෙකු නම්කර තිබෙනවා.\nඑමෙන්ම අදාළ පහරදීම් සම්බන්ධයෙන් තොරතුරු ලැබී තිබියදීත් එය වැළැක්වීමට ක්‍රියාමාර්ග නොගත් පොලිසියේ සහ යුධ හමුදා නිලධාරින් හදුනාගෙන ඔවුන්ට එරෙහිව පොලිස් හා හමුදා නීතිය යටතේ පියවර ගන්නා ලෙස වගඋත්තරකරුවන් වෙත නියෝගයක් නිකුත් කරන ලෙස ඔවුන් පෙත්සම මඟින් ඉල්ලා ඇති බව හිරු අධිකරණ වාර්තාකරු සඳහන් කළා.",
       "URL": "https://www.hirunews.lk/322749/නිවාස-ගිනි-තැබීම්-ගැන-යුක්තිය-ඉල්ලා-දේශපාලඥයන්-39ක්-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=665"
}