{
       "Source": "hirunews",
       "Timestamp": "Sunday, 10 April 2016 - 13:27",
       "Headline": "පෝට් සිටි ගැටළුවලට ශ්‍රී ලංකා අගමැති පිළිතුරු ලබාදුන්නා",
       "News Content": "කොළඹ වරාය නගර ව්‍යාපෘතිය සම්බන්ධයෙන් ඉන්දියාව මතුකරන කරුණුවලට අග්‍රාමාත්‍ය රනිල් වික්‍රමසිංහ පිළිතුරු සැපයූ බව ඉන්දියාවේ හින්දු පුවත්පත පවසනවා.\nබීජිං නුවරදී මාධ්‍ය අමතමින් අග්‍රාමාත්‍යවරයා ප්‍රකාශ කර ඇත්තේ ඉන්දියාව මතු කරන පරිදි වරාය නගර ව්‍යාපෘතියෙන් ආරක්ෂාව පිළිබඳ ගැටළුවක් මතු නොවන බවයි.\nඉන්දියාව එලෙස නගන ආරක්ෂාව පිළිබඳ ගැටළු සම්බන්ධයෙන් ශ්‍රී ලංකාව සළකා බලා තිබෙනවා.\nඉන්දියාව සමඟ ඒ පිළිබඳව සාකච්ඡා කළ අතර එම සාකච්ඡා තවදුරටත් ඉදිරියට ගෙන යාමට  සූදානම් බවයි අග්‍රාමාත්‍ය රනිල් වික්‍රමසිංහ ප්‍රකාශ කර ඇත්තේ.\nතම චීන සංචාරයට පෙර හිටපු ජනාධිපති මහින්ද රාජපක්ෂ සහ හිටපු ජනාධිපතිනි චන්ද්‍රිකා බණ්ඩාරනායක කුමාරණතුංග සමග ද සාකච්ඡා කළ බව අග්‍රාමාත්‍යවරයා වැඩිදුරටත් සදහන් කළා.\nචීනය සමග සබදතාව දිගුකාලීන පදනමින් සිදුවන්නක් බව අග්‍රාමාත්‍ය රනිල් වික්‍රමසිංහ එහිදී අවධාරණය කර තිබෙනවා.\nශ්‍රී ලංකාවේ චීන හමුදා රැදවීමක් සිදුවනු ඇත්දැයි මෙහිදී මාධ්‍යවේදියෙකු ප්‍රශ්න කර තිබෙනවා.\nඅග්‍රාමාත්‍යවරයා එහිදී සදහන් කර ඇත්තේ චීනය මෙතක් ශ්‍රී ලංකාවේ හමුදා කදවුරු ඉදිකිරීම සදහා ඉල්ලීමක් කර නොමැති බවයි.\nකෙසේ නමුත් චීනය මෙන්ම ඉන්දියාව සමගද ආරක්ෂක සබදතා අඛන්ඩව පවත්වාගෙන යන බවත් අග්‍රාමාත්‍ය රනිල් වික්‍රමසිංහ කියා සිටියා.\nචීන සංචාරය නිමවා අග්‍රාමාත්‍ය රනිල් වික්‍රමසිංහ අද අලූයම ශ්‍රී ලංකාවට පැමිණියා. සංචාරය නිමාවේදී චීනය සහ ශ්‍රී ලංකාව ඊයේ ඒකාබද්ධ ප්‍රකාශයක් නිකුත් කරනු ලැබුවා. එමඟින් විවිධ ක්‍ෂේත්‍රයන්හි ද්විපාර්ශවික සහයෝගීතාව වර්ධනය කරගැනීම පිළිබඳව කරුණු දක්වා තිබෙනවා.\nඑමඟින් අවධාරණය කර ඇත්තේ කාලයේ වෙනසකින් තොරව චීන ශ්‍රී ලංකා සබඳතා ඉදිරියට ගෙන යා යුතු බවයි. කලාපීය සහ ජාත්‍යන්තර කරුණුවලදී අනොන්‍ය අවබෝධයෙන් සහ සහයෝගීතාවයෙන් කටයුතු කිරීමටද චීනය සහ ශ්‍රී ලංකාව එකඟවී තිබෙනවා.\n21 වන සියවසේ නාවික සේද මාර්ගය ඉදිකිරීම මෙරට යටිතල පහසුකම් සංවර්ධනයටද ඉවහල්වන බවයි ශ්‍රී ලංකාව සහ චීනය නිකුත් කළ ඒකාබද්ධ නිවේදනයේ දැක්වෙන්නේ.\nචීන - ශ්‍රී ලංකා නිදහස් වෙළඳ ගිවිසුමේ සාකච්ඡා ඉදිරියට ගෙන යාමටද මෙහිදී දෙපාර්ශවයේ එකඟත්වය පළ වී තිබෙනවා.",
       "URL": "https://www.hirunews.lk/130549/පෝට්-සිටි-ගැටළුවලට-ශ්‍රී-ලංකා-අගමැති-පිළිතුරු-ලබාදුන්නා",
       "Category": "Local News",
       "Parent URL": "https://www.hirunews.lk/local-news.php?pageID=5094"
}