{
       "Source": "hirunews",
       "Timestamp": "Thursday, 17 August 2023 - 20:03",
       "Headline": "ජල සම්පාදන මණ්ඩලයේ සැපයුම සියයට 09 කින් අඩුවෙයි - ජල සම්බන්ධතා 54, 580 ක් අවධානමේ (වීඩියෝ)",
       "News Content": "පවතින නියං තත්ත්වයේ බලපෑමෙන් ජල සම්පාදන මණ්ඩලය මගින් ලබාදෙන ජල සැපයුම සියයට 09 කින් අඩුවී තිබෙනවා.\nජාතික ජල සම්පාදන හා ජලාපවාහන මණ්ඩලයේ නියෝජ්‍ය සාමාන්‍යාධිකාරි අනෝජා කළුආරච්චි අද පැවති මාධ්‍ය හමුවකදී මේ බව අනාවරණය කළා.\nඇය කියා සිටියේ තම මණ්ඩලයේ මිලියන 02 යි දශම 09 යි 06 ක් වන ජල සම්බන්ධතාවන්ගෙන් 54, 580 ක ජල සැපයුම් පවතින තත්ත්වය හමුවේ අවධානමට ලක්ව ඇති බවයි.\nමේ අතර පවතින නියං කාලගුණ තත්ත්වයෙන් වැඩිම බලපෑමක් එල්ලවී ඇත්තේ කුරුණෑගල දිස්ත්‍රික්කයට වන අතර ජල සම්පාදන මණ්ඩලයේ කුරුණෑගල දිස්ත්‍රික් ඉංජිනේරු කුසල් මනම්පේරි ඒ පිළිබඳ මෙලෙස අදහස් දක්වා සිටියා.\nමේ අතර සමනල වැව ජලාශයේ විදුලි උත්පාදනය කළහැකි ජල මට්ටම මේ වන විට සියයට 1 යි දශම 09 ක් දක්වා පහළ ගොස් තිබෙනවා. ඉන් ගිගාවොට් පැය 02 යි දශම 06 කට වඩා ඉල්ලුම අධික වේලාවන් තුළ පමණක් විදුලි උත්පාදනය කෙරෙන බවයි ලංකා විදුලිබල මණ්ඩලය සඳහන් කළේ.\nමේ අතර වලව කලාපයේ චන්ද්‍රිකා වැව දකුණ ඉවුර ඇළ යටතේ පෝෂණය වන ගුරු ගොඩැල්ල අතු ඇළේ සොරව්ව විවෘත කර කුඹුරු හෙක්ටයාර 3,700 කට ජලය ලබාදීම අද සිදුකෙරුණා.\nඒ, දින 25 කට පමණ පසුවයි. එමගින් හුංගම - බටඅත, අගුණුකොළපැලැස්ස, මුරවැසිහේන, ඇතුළු ප්‍රදේශ රැසක ජනතාවට අවශ්‍ය පානීය ජලය සහ වගාවන්ට අවශ්‍ය ජලය සැපයෙන බව සඳහන්.\nමේ අතර කෘෂිකර්ම අද පස්වරුව වන විට දිවයිනේ සියලු දිස්ත්‍රික්කවලින් වාර්තා වී ඇති වගා හානි සම්බන්ධ දෛනික වාර්තාවක් නිකුත් කළා.\nඒ අනුව ගොවීන් 35,653 දෙනෙකු පීඩාවට පත්ව සිටින අතර හානියට පත් වී වගා කරන ලද කුඹුරු අක්කර ප්‍රමාණය 38,903 ක් දක්වා ඉහළ ගොස් ඇති බවයි දැක්වෙන්නේ.",
       "URL": "https://www.hirunews.lk/345194/ජල-සම්පාදන-මණ්ඩලයේ-සැපයුම-සියයට-09-කින්-අඩුවෙයි-ජල-සම්බන්ධතා-54-580-ක්-අවධානමේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=90"
}