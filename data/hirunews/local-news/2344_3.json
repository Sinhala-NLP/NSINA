{
       "Source": "hirunews",
       "Timestamp": "Sunday, 08 November 2020 - 19:31",
       "Headline": "හල්දුම්මල ප්‍රාදේශීය ලේකම් කොට්ඨාශයට සංවර්ධන සංග්‍රාමයක්",
       "News Content": "බදුල්ල දිස්ත්‍රික්කයට අයත් හල්දුම්මුල්ල ප්‍රාදේශීය ලේකම් කොට්ඨාසයේ වෙලන්විට සහ අක්කර 100 යන ගම්මානවල මේ වනවිට  පුළුල් සංවර්ධන සංග්‍රාමයක් ආරම්භ කර ඇති බව ජනාධිපති මාධ්‍ය අංශය ප්‍රකාශ කළා.\nජනාධිපතිවරයා ගම සමඟ පිළිසඳර වැඩසටහන ආරම්භ කරමින් පසුගිය සැප්තැම්බර් 25 වන දා හල්දුම්මුල්ල, කුමාරතැන්න ගම්මානයේ චාරිකාවක නිරත වූ අතර මේ වන විට රාජ්‍ය ආයතන 19ක් විසින් ව්‍යාපෘති 51ක් හල්දුම්මුල්ල ග්‍රාමයේ දියත් කර ඇති බවයි ජනාධිපති මාධ්‍ය අංශය නිවේදනය කළේ.\nඒ යටතේ ගම්පහ - වෙලංවිට, කැලිපනාවල - හාල්කන්න, අක්කර සියය - කක්කුටුඅරාව සහ බෙරගල - වැල්ලවාය මාර්ගවල ඉදිකිරීම් ආරම්භ කර තිබෙනවා.\nඑසේම, වන අලි ගම්වැදීම නතර කිරීම සඳහා පතහ සිට අයිස් පීල්ල දක්වා විදුලිවැටක් ඉදිකිරීම ද සිදුකෙරෙන බවයි ජනාධිපති මාධ්‍ය අංශය සඳහන් කළේ.",
       "URL": "https://www.hirunews.lk/254288/හල්දුම්මල-ප්‍රාදේශීය-ලේකම්-කොට්ඨාශයට-සංවර්ධන-සංග්‍රාමයක්",
       "Category": "Local News",
       "Parent URL": "https://www.hirunews.lk/local-news.php?pageID=2344"
}