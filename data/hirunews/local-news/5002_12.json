{
       "Source": "hirunews",
       "Timestamp": "Friday, 17 June 2016 - 13:09",
       "Headline": "තිළිණ ගමගේට එරෙහි මුල් නඩු පිටපත් මහාධිකරණයට ඉදිරිපත් කරන්නැයි නියෝග",
       "News Content": "කොළඹ හිටපු අතිරේක මහේස්ත්‍රාත් තිලිණ ගමගේට ලබාදුන් ඇප නියෝගය සංශෝධනය  කරන්නැයි ඉල්ලා ඉදිරිපත් වූ ප්‍රතිශෝධන අයදුම්පත කොළඹ මහාධිකරණයේදී  අද (17) විභාගයට ගැණුනා.\nවිත්ති පාර්ශවය මෝසමක්  මගින් සිදුකළ  ඉල්ලීම මත කොළඹ මහාධිකරණයේදී අද මෙම නඩුව කැදවනු ලැබූ  අතර එහිදී  අදාළ මෝසම ඔවුන් ඉවත් කර ගනු ලැබුවා.\nකෙසේ නමුත් මෙම මෝසම මගින්  ඉල්ලා ඇත්තේ  ගංගොඩවිල  මහේස්ත්‍රාත් අධිකරණයේ  තීන්දුව සම්බන්ධයෙන් මහාධිකරණයෙන් නියෝගය පැහැදිලි කර ගැනීම එහි අරමුණ බවයි.\nඅදාළ නඩුව ලබන  21 වනදා යළි කැදවීමට නියමිතව තිබෙනවා.\nඑසේ තිබියදී මහාධිකරණ තීන්දුව පැහැදිලි කිරීමේ අවශ්‍යතාවක් නොමැති බවයි නීතිපති දෙපාර්තමේන්තුවේ නීතීඥයන් ප්‍රකාශ කළේ.\nමේ අනුව ඒ සම්බන්ධයෙන් ප්‍රකාශයක් සිදුනොකරන බව මහාධිකරණ විනිසුරු මනිලාල් වෛද්‍යතිලක කියා සිටියා.\nඑමෙන්ම මෙම මුල් නඩුවේ ලිපිගොනු ලබන 21 වනදා අධිකරණය වෙත ඉදිරිපත් කරන ලෙස මහාධිකරණ විනිසුරුවරයා ගංගොඩවිල මහේස්ත්‍රාත් අධිකරණයේ රෙජිස්ටාර්වරියට නොතීසි නිකුත් කළා.\nඅලි ජාවාරම සම්බන්ධයෙන් චෝදනා එල්ලවූ කොළඹ හිටපු අතිරේක මහේස්ත්‍රාත් තිලින ගමගේට ඇප ලබාදෙමින් නුගේගොඩ මහේස්ත්‍රාත් කණිෂ්ක විජේරත්න දුන් නියෝගය කොළඹ  මහාධිකරණය පසුගිය 13 වනදා තාවකාලිකව  අත්හිටවනු ලැබුුවේ ලබන 21 වනදා දක්වායි.\nඒ නුගේගොඩ මහේස්ත්‍රාත්වරයා ලබාදුන් නියෝගය ප්‍රතිශෝධනය කරන්නැයි ඉල්ලා නීතිපතිවරයා ගොනුකළ අයදුම්පත සළකා බැලූ අවස්ථාවේදියි.\nඑහිදී කොළඹ මහාධිකරණ විනිසුරු මනිලාල් වෛද්‍යතිලක නියෝග කළේ සැකකාර හිටපු අතිරේක මහේස්ත්‍රාත්වරයාට මේ මස 21 වනදා අධිකරණයේ පෙනී සිටින ලෙසයි.\nබලපත්‍රයක් නොමැතිව අලි පැටවෙකු ළඟ තබා ගැනීමේ සිද්ධිය සම්බන්ධයෙන් පසුගිය 02 වැනිදා අධිකරණය වෙත භාර වූ තිලිණ ගමගේ රුපියල් ලක්ෂ 05ක මුදල් ඇපයක් සහ රුපියල් ලක්ෂ 25 බැගින් වූ ශරීර ඇප 04 ක් මත මුදා හැරියා.",
       "URL": "https://www.hirunews.lk/135799/තිළිණ-ගමගේට-එරෙහි-මුල්-නඩු-පිටපත්-මහාධිකරණයට-ඉදිරිපත්-කරන්නැයි-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=5002"
}