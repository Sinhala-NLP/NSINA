{
       "Source": "hirunews",
       "Timestamp": "Tuesday, 26 September 2023 - 22:14",
       "Headline": "ක්‍රිකට් ලොක්කන් අටක් රට යාමේ උත්සහයක් නවතියි",
       "News Content": "2023 ලෝක කුසලාන එක්දින ක්‍රිකට් තරගාවලිය අතරතුරදී ජාත්‍යන්තර ක්‍රිකට් කවුන්සිලයේ විධායක රැස්වීමට සහභාගිවීමට බව පවසමින් ශ්‍රී ලංකා ක්‍රිකට් විධායක කමිටු නිලධාරීන් 8 දෙනෙකු ඉන්දියාව බලා පිටත්ව යාමට කළ ඉල්ලීමක් ක්‍රීඩා අමාත්‍යාංශය ප්‍රතික්ෂේප කර තිබෙනවා.\nඒ ශ්‍රී ලංකා ක්‍රිකට් ආයතනයේ සභාපතිවරයා සහ ප්‍රධාන විධායක නිලධාරිවරයා පමණක් ජාත්‍යන්තර ක්‍රිකට් කවුන්සිල කමිටු රැස්වීමට සහභාගිවීම ප්‍රමාණවත් බවට ජාතික ක්‍රීඩා සභාව සිදුකළ නිර්දේශය අනුවයි.\nනොවැම්බර් මස 18 සිට 21 වනදා දක්වා ජාත්‍යන්තර ක්‍රිකට් කවුන්සිලයේ විධායක කමිටු රැස්වීම ඉන්දියාවේ අහමදබාද් හිදී පැවැත්වීමට සැළසුම් කර තිබෙනවා.\nඊට සහභාගිවීමට ශ්‍රී ලංකා ක්‍රිකට් විධායක කමිටු සාමාජිකයින් ක්‍රීඩා අමාත්‍යාංශයෙන් අනුමැතිය ඉල්ලා තිබුණේ ක්‍රිකට් ආයතනයේ ප්‍රධාන විධායක නිලධාරී ඈෂ්ලි ද සිල්වාගේ අත්සනින් යුත් ලිපියක් ක්‍රීඩා අධ්‍යක්ෂ ජනරාල් වෙත යොමුකරමින්.\nශ්‍රී ලංකා ක්‍රිකට් ආයතනයේ සභාපති ෂම්මි සිල්වා, ලේකම් මොහාන් ද සිල්වා, ප්‍රධාන විධායක නිලධාරී ඈෂ්ලි ද සිල්වා සහ ක්‍රිකට් විධායක කමිටුවේ තවත් සාමාජිකයින් පස්දෙනෙකුට ක්‍රීඩා අමාත්‍යාංශයෙන් අවසර ඉල්ලා පසුගිය 4 වනදා අදාළ ලිපිය යොමුකර තිබුණා.\nසෙසු විධායක කමිටු සාමාජිකයින් ලෙස එම ලිපියෙන් දක්වා තිබුණේ ක්‍රිකට් ආයතනයේ උප සභාපතිවරුන් වන ජයන්ත ධර්මදාස, රවීන් වික්‍රමරත්න, භාණ්ඩාගාරික සුජීව ගොඩලියද්ද, උපලේකම් ක්‍රිශාන්ත කපුවත්ත සහ උප භාණ්ඩාගාරික ලසන්ත වික්‍රමසිංහයි.\nමෙම විධායක කමිටු සාමාජිකයන් අටදෙනා ව්‍යාපාරික පන්තියේ ගුවන් ටිකට් පත් මෙන්ම ඉන්දියාවේ දින 10 ක සංචාරයක් සඳහාද අවසර ඉල්ලා තිබූ අතර, ඒ සම්බන්ධයෙන් ක්‍රීඩා අමාත්‍යවරයා ජාතික ක්‍රීඩා සභවේ අවධානයට යොමුකරනු ලැබුවා.\nඒ අනුව ජාතික ක්‍රීඩා සභාව නිර්දේශ කර තිබුණේ ශ්‍රී ලංකා ක්‍රිකට් ආයතනයේ සභාපතිවරයා සහ ප්‍රධාන විධායක නිලධාරිවරයා පමණක් ජාත්‍යන්තර ක්‍රිකට් කවුන්සිල කමිටු රැස්වීමට සහභාගිවීම ප්‍රමාණවත් බවයි.\nශ්‍රී ලංකා ක්‍රිකට් ආයතනය යොමු කළ ලිපියේ අදාළ සංචාරය සඳහා සහභාගි වන නිලධාරීන් අටදෙනාට දින 10 ක් සඳහා අවශ්‍ය මූල්‍ය ප්‍රතිපාදන, ශ්‍රී ලංකා ක්‍රිකට් ආයතනය විසින් දරණ බවට සඳහන් කර ඇතත් ජාත්‍යන්තර ක්‍රිකට් කවුන්සිලයේ අදාළ රැස්වීම දින හතරක් පමණක් පැවැත්වෙන බව ජාතික ක්‍රීඩා සභාව නිරීක්ෂණය කර තිබෙනවා.\nජාත්‍යන්තර ක්‍රිකට් කවුන්සිලය අදාළ මූල්‍ය පහසුකම් ලබා නොදෙන්නේ නම් පමණක් ශ්‍රී ලංකා ක්‍රිකට් ආයතනයේ සභාපතිවරයාට සහ ප්‍රධාන විධායක නිලධාරීවරයාට එම පහසුකම් ලබාදීමටයි ජාතික ක්‍රීඩා සභාව නිර්දේශ කර ඇත්තේ.\nක්‍රිකට් ආයතනය එම පහසුකම් ලබාදීම සිදුකරන්නේ නම් එම මූල්‍ය ප්‍රසම්පාදන ප්‍රමාණය පිළිබඳ ක්‍රීඩා අමාත්‍යාංශය දැනුවත් කළ යුතු බවද ජාතික ක්‍රීඩා සභාව, ක්‍රීඩා අමත්‍යාංශයට ලබාදුන් නිර්දේශවල ඇතුළත්.\nමේ අතර එක්දින ලෝක කුසලාන තරගාවලියට සහභාගිවන ශ්‍රී ලංකා සංචිතයටද ක්‍රීඩා අමාත්‍ය රොෂාන් රණසිංහ අනුමැතිය ලබාදී තිබුණා.\nකෙසේ වෙතත් නිවේදනයක් නිකුත් කරමින් අමාත්‍යවරයා කියා සිටියේ අද දිවයිනෙන් පිටත්ව යාමට නියමිතව තිබියදී ඊයේ දිනයේ සංචිතයට අනුමැතිය ලබාදීමට සිදුවූයේ ශ්‍රී ලංකා ක්‍රිකට් ආයතනයේ ප්‍රමාදය හේතුවෙන් බවයි.\nමේ අතර ක්‍රිකට් ආයතනය අද පස්වරුවේ නිකුත් කළ නිවේදනයට අනුව වනිඳු හසරංග එක්දින ක්‍රිකට් ලෝක කුසලාන සංචිතයට නම් කළ 15 දෙනාට ඇතුළත්ව නැහැ. ඔහු වෙනුවට සංචිතයට ඇතුළත් කර ඇත්තේ දුෂාන් හේමන්තයි.",
       "URL": "https://www.hirunews.lk/349491/ක්‍රිකට්-ලොක්කන්-අටක්-රට-යාමේ-උත්සහයක්-නවතියි",
       "Category": "Local News",
       "Parent URL": "https://www.hirunews.lk/local-news.php?pageID=5"
}