{
       "Source": "hirunews",
       "Timestamp": "Monday, 29 May 2017 - 7:31",
       "Headline": "‘‘රට වෙනුවෙන් හිරු’’, සහන යාත්‍රා ක්‍රියාන්විතයට නන් දෙසින් ප්‍රතිචාර, ආධාර රැස් කිරීමේ රථ පෙළ අද මීගමුවෙන් ගමන් අරඹයි",
       "News Content": "අයහපත් කාලගුණයෙන් විපතට පත් අපේම සහෝදර ජනතාවට සහන සැලසීම සදහා ආසියානු මාධ්‍ය ජාලය ආරම්භ කළ රට වෙනුවෙන් හිරු, හිරු සහන යාත්‍රා ක්‍රියාන්විතය මේ වනවිටත් අති සාර්ථකව ක්‍රියාත්මක වනවා.\nඊයේ රාත්‍රිය වනතුරුත් දිවයිනේ නන් දෙසින් පැමිණි ජනතාව, පීඩාවට පත් ජනතාව වෙනුවෙන් ක්‍රියාත්මක හිරු සහන යාත්‍රා ක්‍රියාන්විතය සඳහා විශාල වශයෙන් ආධාර ලබාදුන් බවයි එහි සිටින අප මාණ්ඩලික වාර්තාකරුවන් සඳහන් කළේ.\nඒ අනුව ගොඩබිමින් මෙතෙක් ළඟාවිය නොහැකි ස්ථානවල සිටින විපතට පත් ජනතාවට කඩිනමින් බෙදාහැරීම සඳහා දෙවන ආධාර තොගයද අද පෙරවරුවේ ගුවන් හමුදාව වෙත භාරදීමට නියමිතයි.\nමේ අතර ගොඩබිමින් මෙතෙක් ළඟාවීමට නොහැකි ස්ථානවල සිටින විපතට පත් ජනතාව වෙත කඩිනමින් බෙදාහැරීමට හිරු සහන යාත්‍රා ක්‍රියාන්විතය වෙනුවෙන් ලැබුණු ආධාරවලින් පළමු ආධාර තොගය ඊයේ ශ්‍රී ලංකා ගුවන් හමුදාව වෙත භාරදෙනු ලැබුවා.\nගුවනින් පමණක් ළගා විය හැකි ස්ථානවල රැදී සිටින පුද්ගලයින් සදහා ආධාර රැගෙන ශ්‍රී ලංකා ගුවන් හමුදාවේ හෙලිකොප්ටර් යානා, ගමන් වාර 30කට අධික සංඛ්‍යාවක් සිදුකළේ කන්ටේනර් ගණනාවක ආධාර තොග බෙදා හැරීම සදහායි.\nදුකේදීත් සැපේදීත් නිරන්තරයෙන් ඔබ වෙනුවෙන් පෙනී සිටින හිරු ටී වී සහ හිරු එෆ්.එම්. ප්‍රමුඛ ආසියානු මාධ්‍ය ජාලය අයහපත් කාලගුණයෙන් විපතට පත් ජනතාවට සහන සැළසීම වෙනුවෙන් රට වෙනුවෙන් හිරු, හිරු සහන යාත්‍රා ක්‍රියාන්විතය ආරම්භ කළේ පෙරේදා දිනයේයි.\nඒ අනුව හිරු සහන යාත්‍රා ක්‍රියාන්විතයේ අංක 156 න් 2 නාවල පාර, නුගේගොඩ යන ස්ථානයේ ස්ථාපිත ප්‍රධාන කාර්යාලය වෙත ලැබී තිබූ අතිවිශාල ආධාර තොගයෙන් පළමු කොටස විපතට පත් ජනතාවට කඩිනමින් බෙදාහැරීම සඳහා හිරු පිරිවර පියවර ගත්තා.\nමේ අතර දිවයිනේ ප්‍රදේශ ගණනාවක් ආවරණය කරමින් ක්‍රියාත්මක රට වෙනුවෙන් හිරු, හිරු සහන යාත්‍රා ක්‍රියාන්විතයේ එකතු කිරීමේ මධ්‍යස්ථාන වෙත මේ වනවිටත් විශාල වශයෙන් ද්‍රව්‍ය ආධාර ලැබෙමින් පවතිනවා.\nමොරටුව - රාවතාවත්ත, භාවනා මූලස්ථානයේ පිහිටි ශ්‍රී වාචිස්සර දහම් පාසලට මෙන්ම කෝට්ටේ රජමහා විහාරයට සහ කොළොන්නාව පුරාණ රජමහා විහාරස්ථානයට ද්‍රව්‍යාධාර ගෙනවිත් භාරදිය හැකියි.\nඑමෙන්ම ගම්පහ - මැදගම, සිරි සුනන්දාරාමය, අත්තනගල්ල පුරාණ රජ මහා විහාරස්ථානය සහ දිවුලපිටිය - ප්‍රියදර්ශනාරාමය, හිරු සහන යාත්‍රා ක්‍රියාන්විතයේ ද්‍රව්‍යාධාර රැස් කිරීමේ ස්ථාන ලෙස  ක්‍රියාත්මකයි.\nකුරුණෑගල දිස්ත්‍රික්කය තුළ ද හිරු සහන යාත්‍රා ව්‍යාපෘතියේ මධ්‍යස්ථාන 3 ක් ස්ථාපිත කර තිබෙනවා.\nඒ අනුව, කුරුණෑගල - පාදෙණිය රජමහා විහාරය, නිකවැරටිය - කොටවෙහෙර ශ්‍රී ජිනරතන සදහම් සෙවණ, කුරුණෑගල - බෞද්ධාලෝක විද්‍යාතන පිරිවෙන යන ස්ථානයන්ට ආධාර භාරදීමේ හැකියාව පවතිනවා.\nමහියංගනය රජමහා විහාරස්ථානයත් හිරු සහන යාත්‍රාවේ තවත් එක් මධ්‍යස්ථානයක්. නුවරඑළිය බෞද්ධ මධ්‍යස්ථානය වෙත පැමිණ විපතට පත්වූ අපේ ජනතාව වෙනුවෙන් ආධාර එකතු කරන හිරු සහන යාත්‍රාවට ආධාර ද්‍රව්‍ය භාරදිය හැකි වනවා.\nමහනුවර අස්ගිරිය චන්දානන්ද බෞද්ධ විද්‍යාලයද ආධාර ද්‍රව්‍ය එකතු කරන හිරු සහන යාත්‍රාවේ තවත් එක් මධ්‍යස්ථානයක්.\nහම්බන්තොට - මිරිජ්ජවිල පිහිටි දිස්ත්‍රික් සෞඛ්‍ය සේවා අධ්‍යක්‍ෂ කාර්යාලය සහ සීනිගම ශ්‍රී දෙවොල් මහා දේවාලය යන ස්ථානවලටද ද්‍රව්‍යමය ආධාර ලබාදිය හැකි වනවා.\nඊට අමතරව ඊයේ පෙරවරුවේ ආධාර ද්‍රව්‍ය එක්රැස් කිරීම සඳහා තොට ළඟ මංසන්ධියෙන් ආරම්භ කළ හිරු සහන යාත්‍රා ක්‍රියාන්විතයේ විශේෂ රථ පෙළ ඊයේ පස්වරුව වනවිට මීගමුව නගරයට ළඟාවුණා.\nඒ වනවිටත් භාණ්ඩ එක් රැස් කිරීමේ රථ සියල්ල ජනතාවගේ ආධාරවලින් පිරී පැවතුණු බවයි වාර්තාවන්නේ.\nමේ අතර අද පෙරවරුවේ යළිත් ආධාර එක් රැස් කිරීමේ එම විශේෂ රථ පෙළ මීගමුව නගරයේ සිට කොච්චිකඩේ, වෙන්නප්පුව, කටුනේරිය, මාරවිල, මහවැව සහ කාකපල්ලිය හරහා හලාවතට ළඟා වනු ඇති.\nපිහිටක් අවැසි මොහොතක පීඩාවට පත්ව සිටින ජනතාවට පිහිටක් වන්නට හිරු සහන යාත්‍රාව හා ඔබත් එකතු වන්න.",
       "URL": "https://www.hirunews.lk/162352/රට-වෙනුවෙන්-හිරු-සහන-යාත්‍රා-ක්‍රියාන්විතයට-නන්-දෙසින්-ප්‍රතිචාර-ආධාර-රැස්-කිරීමේ-රථ-පෙළ-අද-මීගමුවෙන්-ගමන්-අරඹයි",
       "Category": "Local News",
       "Parent URL": "https://www.hirunews.lk/local-news.php?pageID=4494"
}