{
       "Source": "hirunews",
       "Timestamp": "Sunday, 11 July 2021 - 19:49",
       "Headline": "අදත් කැස්බෑ සිරුරු හතරක් ගොඩ ගසයි",
       "News Content": "එක්ස්ප්‍රස් පර්ල් නෞකාවෙන් මුහුදට නිකුත් වූ රසායනික සහ අපද්‍රව්‍ය හේතුවෙන් මිය ගිය බවට සැක කෙරෙන කැස්බෑවන් 4 දෙනෙකුගේ සිරුරු වෙරළ වෙත ගොඩ ගසා තිබෙනවා.\nවාද්දූව, ගල්කිස්ස, අගුලාන සහ පානදුර යන වෙරළ තීර වෙත මෙම සිරුරු ගොඩ ගසා තිබූ බවයි හිරු වාර්තාකරුවන් සඳහන් කළේ.\nපසුගිය 30 වනදා නීතිපතිවරයා කොළඹ මහේස්ත්‍රාත් අධිකරණයට වාර්තා කළේ එක්ස්ප්‍රස් පර්ල් නෞකාවේ ගින්න හේතුවෙන් කැස්බෑවන් 176 ක්, ඩොල්ෆින් මත්ස්‍යයින් 20 ක් සහ තල්මසුන් 4 දෙනෙකු මියගොස් ඇති බවයි.\nමේ අතර එක්ස්ප්‍රස් පර්ල් නෞකාවේ ඇතිවූ ගින්නෙන් තමන්ටද බලපෑම් එල්ලවී ඇති බැවින් අනෙකුත් දිස්ත්‍රික්කවල ධීවරයින්ට මෙන් තමන්ට ද වන්දි ලබාදිය යුතු බව පුත්තලම දිස්ත්‍රික් ධීවර එකමුතුව පවසනවා.\nඑසේ නොමැති වුවහොත් ඉදිරියේදී රජයට එරෙහිව විරෝධතා දියත් කරන බවයි එම එකමුතුව අද හලාවත දී මාධ්‍ය හමුවක් කැදවමින් සඳහන් කළේ.",
       "URL": "https://www.hirunews.lk/276716/අදත්-කැස්බෑ-සිරුරු-හතරක්-ගොඩ-ගසයි",
       "Category": "Local News",
       "Parent URL": "https://www.hirunews.lk/local-news.php?pageID=1826"
}