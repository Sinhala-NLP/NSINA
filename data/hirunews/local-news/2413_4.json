{
       "Source": "hirunews",
       "Timestamp": "Saturday, 03 October 2020 - 20:09",
       "Headline": "පාස්කු ප්‍රහාරයේ සැකකරුවන් අධිකරණ ක්‍රියාමාර්ගවලින් තොරව මුදා හැරීම ගැන කාදිනල් හිමියන්ගේ අප්‍රසාදය (වීඩියෝ)",
       "News Content": "පාස්කු ඉරිදා ත්‍රස්ත ප්‍රහාරයේ පරීක්ෂණවලට අදාළව අත්අඩංගුවට ගැනුණු හිටපු අමාත්‍ය රිෂාඩ් බදියුදීන්ගේ සොහොයුරු රියාජ් බදියුදීන් අධිකරණ ක්‍රියාවලියකින් තොරව, නිදහස් කිරීම ගැන අප්‍රසාදය පළ කරන බව අගරදගුරු අති උතුම් මැල්කම් කාදිනල් රංජිත් හිමිපාණන් පවසනවා.\nඋන්වහන්සේ වැඩිදුරටත් සඳහන් කළේ ඒ සම්බන්ධයෙන් තමන් විමතියට පත්වූ බවයි.\nපාස්කු ප්‍රහාරයට අදාළව විමර්ශන මෙහෙයවන අපරාධ පරීක්ෂණ දෙපාර්තමේන්තුව, හිටපු අමාත්‍ය රිෂාඩ් බදියුදීන්ගේ සොහොයුරු රියාජ් බදියුදීන් අත්අඩංගුවට ගත්තේ පසුගිය අප්‍රේල් මස 14 වනදායි.\nඊට පසුදින පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි ජාලිය සේනාරත්න මාධ්‍ය හමුවක් කැඳවමින් සඳහන් කරනු ලැබුවේ අත්අඩංගුවට ගත් රියාජ් බදියුදීන්, පාස්කු ප්‍රහාරයේ බෝම්බකරුවෙකු සමඟ ඍජු සබඳතා පවත්වා ඇතැයි පොලිස් පරීක්ෂණවලදී අනාවරණ වී ඇති බවයි.\nමේ අතර, කොළඹ අගරදගුරු නිල නිවසේ අද කැඳවා තිබූ මාධ්‍ය හමුවකදී අගරදගුරු අති උතුම් මැල්කම් රංජිත් කාදිනල් හිමිපාණන් රියාජ් බදියුදීන් නිදහස් කිරීම සම්බන්ධයෙන් අදහස් පළ කළා.\nඑහිදී උන්වහන්සේ සඳහන් කළේ රියාජ් නිදහස් කිරීම පිටුපස දේශපාලන කුමන්ත්‍රණයක් පවතින්නේ ද යන්න සැක සහිත බවයි.\nරියාජ් බදියුදීන් පාස්කු ප්‍රහාරයට සම්බන්ධ පුද්ගලයින් සමඟ සබඳතා පැවැත්වූ ආකාරය සනාථ කළ හැකි හඬපට අපරාධ පරීක්ෂණය විසින් අනාවරණ කර තිබූ පසුබිමක මෙලෙස එකවර නිදහස් කිරීම අනුමත නොකරන බවයි උන්වහන්සේ එහිදී චෝදනාත්මකව සඳහන් කළේ.",
       "URL": "https://www.hirunews.lk/251735/පාස්කු-ප්‍රහාරයේ-සැකකරුවන්-අධිකරණ-ක්‍රියාමාර්ගවලින්-තොරව-මුදා-හැරීම-ගැන-කාදිනල්-හිමියන්ගේ-අප්‍රසාදය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2413"
}