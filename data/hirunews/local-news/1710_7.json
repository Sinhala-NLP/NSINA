{
       "Source": "hirunews",
       "Timestamp": "Sunday, 05 September 2021 - 14:11",
       "Headline": "ආර්ථික අභියෝගය ජය ගැනීමට රජයට හැකියාව ලැබී ඇති බව මුදල් රාජ්‍ය ඇමති කියයි",
       "News Content": "ඇමරිකානු ඩොලර් බිලියන 2.8 දක්වා පහත බැස තිබූ මෙරට විදේශ සංචිත මේ වනවිට ඩොලර් බිලියන 3.8 දක්වා වර්ධනය වී ඇති බව මුදල් රාජ්‍ය අමාත්‍ය අජිත් නිවාඩ් කබ්රාල් ප්‍රකාශ කළා.\nශ්‍රී ලංකාවේ ආර්ථික තත්වය පිළිබඳව අල්ජසීරා රූපවාහිනී නාලිකාව සිදුකළ වැඩසටහනකට එක්වෙමිනුයි ඔහු මේ බව කියා සිටියේ.\nමෙම සංවාදයට අදාළ නාලිකාව පාර්ලිමේන්තු මන්ත්‍රී ආචාර්ය හර්ෂ ද සිල්වා ද එක් කරගෙන තිබූ අතර, රාජ්‍ය අමාත්‍යවරයා සහ මන්ත්‍රීවරයා එහිදී අදහස් පළ කළා.\nමේ අතර හිටපු මහ බැංකු අධිපතිවරුන් සියලු දෙනා සඳහා හිඟ මුදල්ද ඇතුලුව විශ්‍රාම වැටුප් ලබාගැනීමට රාජ්‍ය අමාත්‍ය අජිත් නිවාඩ් කබ්රාල් උත්සහ කරන බවට ඉංග්‍රීසි පුවත්පතක් අද වාර්තා කර තිබූ අතර, එහි දැක්වුණේ ඊට මුදල් මණ්ඩලයේද අනුමැතිය ලැබී ඇති බවයි.\nකෙසේ වෙතත් රාජ්‍ය අමාත්‍යවරයා ට්විටර් පණිවුඩයක් ඔස්සේ ඊට ප්‍රතිචාර දක්වා තිබෙනවා.\nවසර අටකට අධික කාලයක් මහ බැංකු අධිපති ලෙස සේවය කර ඇති බැවින් තම පත්වීම් ලිපියට අනුව විශ්‍රාම වැටුපක් හිමි බව ඔහු එමඟින් සඳහන් කර තිබෙනවා.\nතමන් ධුරයෙන් අස්වීමෙන් පසුව වසර හතරක් යනතුරු විශ්‍රාම වැටුපක් නොගෙවූ බැවින් ඒ පිළිබඳව එවක මහ බැංකු අධිපතිව සිටි ඉන්ද්‍රජිත් කුමාරස්වාමිට දැනුම් දුන් බවයි රාජ්‍ය අමාත්‍යවරයා ප්‍රකාශ කර ඇත්තේ.\nකෙසේ වෙතත් අනෙකුත් මහ බැංකු අධිපතිවරුන්ට විශ්‍රාම වැටුප් ලබාදෙන ලෙස තමන් බලපෑමක් නොකළ බව ඔහු සිය ට්විටර් පණිවුයෙන් පෙන්වා දී තිබෙනවා.",
       "URL": "https://www.hirunews.lk/281436/ආර්ථික-අභියෝගය-ජය-ගැනීමට-රජයට-හැකියාව-ලැබී-ඇති-බව-මුදල්-රාජ්‍ය-ඇමති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1710"
}