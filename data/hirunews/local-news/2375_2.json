{
       "Source": "hirunews",
       "Timestamp": "Thursday, 22 October 2020 - 19:17",
       "Headline": "මෙරට සමස්ත කොරෝනා ආසාදිතයින් සංඛ්‍යාව 6000 ඉක්මවයි (වීඩියෝ)",
       "News Content": "මෙරට 14 වන කොරෝනා මරණය අද (22) පස්වරුවේ වාර්තා වුණා.\nඒ අයි.ඩී.එච්. රෝහලේ ප්‍රතිකාර ලබමින් සිටි 50 හැවිරිදි කුලියාපිටිය ප්‍රදේශයේ පදිංචි කාන්තාවක්.\nමේ අතර මෙරට සමස්ත කොරෝනා ආසාදිතයන් සංඛ්‍යාව අද (22) 6000 ඉක්මවා ගියා.\nඒ,  අද (22) දිනයේත් තවත් ආසාදිතයන් 50 දෙනෙකු වාර්තා වීමත් සමඟයි.\nඅද වාර්තා වූ ආසාදිතයන්ගෙන් 22 නෙකු කටුනායක වෙළඳ කලාපයේ කර්මාන්තශාලා දෙකක කාර්ය මණ්ඩල සාමාජිකයින් වන අතර තවත් 6 දෙනෙකු පෑලියගොඩ මත්ස්‍ය වෙළදසැලට සම්බන්ධ පිරිසක් බවයි රජයේ ප්‍රවෘත්ති දෙපාර්තමේන්තුව ප්‍රකාශ කළේ.\nසෙසු විසි දෙදෙනා ආශ්‍රිතයන් බව ද සඳහන්.\nඒ අනුව මෙරට සමස්ත කොරෝනා ආසාදිතයන් සංඛ්‍යාව 6028ක් වන අතර තවදුරටත් රෝහල්ගතව ප්‍රතිකාර ලබන සංඛ්‍යාව 2454ක්.\nකොරෝනා ආසාදනය වී සිටි තවත් 60 දෙනෙකු අද (22)  සුවය ලබා රෝහල්වලින් පිටව යාමත් සමඟ මෙරට සමස්ත සුවය ලැබූ කොරෝනා ආසාදිතයින්ගේ සංඛ්‍යාව 3561 දක්වා ඉහළ ගියා.\nමේ අතර, වහාම ක්‍රියාත්මක වන පරිදි අද පස්වරු 6 සිට කොටහේන පොලිස් බල ප්‍රදේශයට ද පොලිස් ඇඳිරි නීතිය පනවනු ලැබුවා.\nඒ, පෑලියගොඩ මත්ස්‍ය වෙළඳපළෙන් වාර්තා වන කොරෝනා ආසාදිතයින් මෙම ප්‍රදේශයේ පදිංචිකරුවන් වීමත් සමඟයි.\nමීට අමතරව කොළඹ දිස්ත්‍රික්කයේ මට්ටක්කුලිය, මෝදර, බ්ලූමැන්ඩල්, වැල්ලම්පිටිය සහ ග්‍රෑන්ඞ්පාස් යන පොලිස් බල ප්‍රදේශවලට අද (22) උදෑසන පොලිස් ඇඳිරි නීතිය පැනවූ අතර, එය ලබන සඳුදා අලුයම 5  දක්වා ක්‍රියාත්මකයි.\nයුද හමුදාපති ලුතිනන් ජෙනරාල් ශවේන්ද්‍ර සිල්වා කොළඹ අද පැවති මාධ්‍ය හමුවකට එක්වෙමින් ඉල්ලා සිටියේ පසුගිය සතිය තුළ පෑලියගොඩ මත්ස්‍ය වෙළඳපොලට යම් අයෙකු පැමිණියේ නම් වහාම මහජන සෞඛ්‍ය පරීක්ෂකවරයා හමුවී පී.සී.ආර්. පරීක්ෂණයකට යොමුවන ලෙසයි.\nකොරෝනා ආසාදිතයන් 49 දෙනෙකු හඳුනා ගැනීමත් සමඟ වසා දැමුණු පෑලියගොඩ මත්ස්‍ය වෙළඳපොළට ඊයේ (21) පෙරවරුවේ පැමිණ සිටි පුද්ගලයින් 800කට වැඩි පිරිසක් නිරෝධායනය සඳහා යොමු කර ඇති අතර තවත් 800ක පමණ පිරිසක්  ස්වයං නිරෝධායනය සඳහා යොමු කර තිබෙනවා.\nඔවුන් ඊයේ රාත්‍රියේ යුද හමුදා ආරක්ෂාව මධ්‍යයේ නිරෝධායනය මධ්‍යස්ථාන වෙත රැගෙන ගියා.\nපෑලියගොඩ මත්ස්‍ය වෙළදපොළේ සිට ජංගම ලොරි රථයකින් දෙහිවල - දුම්රියපොළ පාරේ පොදු වෙළද සංකීර්ණයට මාළු රැගෙනවිත් අලෙවි කරන පුද්ගලයෙකුට කොරෝනා ආසාදිත බව අද තහවුරු වුණා.\nඒ අනුව එම පුද්ගලයා සමඟ ලොරි රථයේ ගමන් ගත් රත්මලාන - බඩෝවිට ප්‍රදේශයේ 5 දෙනෙකු නිරෝධායනය සඳහා යොමු කළ අතර, නැවත දැනුම් දෙනතුරු දෙහිවල - දුම්රියපොළ පාරේ පොදු වෙළද සංකීර්ණය වසා දැමීමටයි දෙහිවල සෞඛ්‍ය වෛද්‍ය නිලධාරී කාර්යාලය කටයුතු කළේ.\nපෑලියගොඩ මත්ස්‍ය වෙළඳපොළෙන් ඊයේ මසුන් රැගෙන ගිය කහවත්ත - මාදම්පේ මත්ස්‍ය වෙළදපොළේ 3 දෙනෙකු ද නිවාස නිරෝධායනය සඳහා යොමු කර තිබෙනවා.\nඑමෙන්ම, පෑලියගොඩ - බුළුගහ හන්දිය ප්‍රදේශයේ පිහිටා ඇති මෙරට  ප්‍රමුඛ පෙළේ වාහන එකලස් කිරීමේ පෞද්ගලික ආයතනයක සේවකයෙකුට ද වෛරසය ආසාදනය වී ඇති බව අද අනාවරණ වුණා.\nමාතර උද්‍යාන පාරේ වෛද්‍යවරියකට කොරෝනා ආසාදනය වී ඇති බව අද තහවුරු වුණා.\nඒ, අදාළ වෛද්‍යවරියගේ මතුගම ප්‍රදේශයේ පදිංචි කොරෝනා ආසාදිත සොහොයුරිය පසුගිය 10 වන දා එම නිවසේ පැවති දානමය පිංකමක් සඳහා පැමිණ තිබීම නිසා සිදුකළ පී.සී.ආර්. පරීක්ෂණවලදියි.\nඑම වෛද්‍යවරියගේ ස්වාමි පුරුෂයා ද වෛද්‍යවරයෙකු වන අතර, ඔවුන් විසින් පවත්වාගෙන යනු ලබන පෞද්ගලික වෛද්‍ය මධ්‍යස්ථානයේ සේවිකාවක් ඇතුළු ආශ්‍රිතයන් 07 දෙනෙකු මේ වන විට නිරෝධායනය සඳහා යොමු කර තිබෙනවා.\nකොළඹ නැව් තටාකාංගණයෙන් වාර්තා වන කොරෝනා රෝගීන් සංඛ්‍යාව ද අද පස්වරුව වන විට 34 දක්වා ඉහළ ගියේ තවත් ආසාදිතයන් සිව් දෙනෙකු හඳුනා ගැනීමත් සමඟයි.\nඑම ආයතනයේ පී.සී.ආර්. පරීක්ෂණ 700ක ප්‍රතිඵල මේ වන විට ලැබී ඇති අතර, තවත් 800ක ප්‍රතිඵල ලැබීමට නියමිත බවයි කොළඹ නැව් තටාකාංගණයේ ප්‍රධාන වාණිජ නිලධාරී බෙනී ෆර්නෑන්ඩු සඳහන් කළේ.\nමේ අතර, කොළඹ වරායේ නව බහාලුම් දොරටුවේ රාජකාරීයේ නිරත රේගු පරීක්ෂකවරුන් දෙදෙනෙකුට කොරෝනා ආසාදනය වී ඇති බව තහවුරු වීමත් සමඟ ඔවුන්ගේ ආශ්‍රිතයන් 25 දෙනෙකු නිරෝධායනය සඳහා යොමු කළ බව  රේගු මාධ්‍ය ප්‍රකාශක අතිරේක රේගු අධ්‍යක්ෂ ජනරාල් සුනිල් ජයරත්න ප්‍රකාශ කළා.\nමෙම තත්ත්වයත් සමඟ රේගු මූලස්ථානයට සේවාදායකයන්ගේ පැමිණීම සීමා කළ බවයි ඔහු කියා සිටියේ.\nකුලියාපිටිය ප්‍රදේශයෙන් තවත් ආසාදිතයන් 14 දෙනෙකු හඳුනා ගැනීමත් සමඟ එම ප්‍රදේශයෙන් හඳුනාගෙන ඇති මුළු කොරෝනා රෝගීන් සංඛ්‍යාව 44 දක්වා ඉහළ ගොස් ඇති බව සෞඛ්‍ය වෛද්‍ය නිලධාරී උත්පල සංකල්ප සඳහන් කළා.\nඑමෙන්ම, කෑගල්ල දිස්ත්‍රික්කයෙන් ද රෝගීන් 23 දෙනෙකු වාර්තා වී ඇති බවයි දිස්ත්‍රික් සෞඛ්‍ය සේවා අධ්‍යක්ෂ කුමාර වික්‍රමසිංහ කියා සිටියේ.\nමේ අතර, යුද හමුදා මූලස්ථානයේ ක්ෂණික විහිදුම් යතුරුපැදි කණ්ඩායම කොළඹට ඇතුළු වන රථ වාහනවල ගමන් කරන පුද්ගලයින්ගේ අහඹු ලෙස උෂ්ණත්වය මැනීමේ වැඩසටහනක් රාජගිරිය ප්‍රදේශයේදී ක්‍රියාත්මක කළා.\nනියමිත ප්‍රමාණයට වැඩි උෂ්ණත්වයක් පෙන්නුම් කළ පුද්ගලයන් ගිලන් රථයකින් යුද හමුදා රෝහල වෙත ඇතුළත් කිරීමටයි එහිදී පියවර ගත්තේ.\nමේ වන විට කටුනායක ආයෝජන ප්‍රවර්ධන කලාපයේ කර්මාන්තශාලා 28ක සේවකයන් 358 දෙනෙකුට කොරෝනා වෛරසය ආසාදනය වී ඇති බව ගම්පහ දිස්ත්‍රික් සෞඛ්‍ය සේවා අධ්‍යක්ෂ වෛද්‍ය මිගාර ඈපා ප්‍රකාශ කළා.\nපවතින තත්ත්වයත් සමඟ කටුනායක ආයෝජන ප්‍රවර්ධන කලාපය ඇතුළු අනෙකුත් ප්‍රදේශවල පැන නැගී ඇති සේවක ගැටළු පිළිබදව සාකච්ඡා කිරීමට අවස්ථාවක් ලබාදෙන ලෙස ඉල්ලා නිදහස් වෙළඳ කලාප සහ පොදු සේවා සේවක සංගමය අග්‍රාමාත්‍යවරයා වෙත ලිපියක් යොමු කර තිබෙනවා.\nමිනුවන්ගොඩ බ්‍රැන්ඩික්ස් කර්මාන්තශාලාවෙන් ආරම්භ වූ මෙම කොරෝනා වෛරස් ව්‍යාප්තිය කටුනායක ආයෝජන ප්‍රවර්ධන කලාපයේ ද පැතිර යාම නිසා කර්මාන්තශාලා 4ක් තාවකාලිකව වසා දමා ඇති බවයි එම සංගමය පෙන්වා දෙන්නේ.\nමේ අතර, උසස් පෙළ විභාගයට අදාළව සාමාන්‍ය පොදු පරීක්ෂණය සඳහා ඉල්ලුම් කර ඇති විභාග අපේක්ෂකයින් සම්බන්ධයෙන් විභාග දෙපාර්තමේන්තුව නිවේදනයක් නිකුත් කර තිබෙනවා.\nඒ අනුව මීට පෙර වර්ෂයක පවත්වන ලද උසස් පෙළ විභාගයකදී එම විෂයට පෙනී සිට ලකණු 30ක් හෝ ඊට වැඩි ප්‍රමාණයක් ලබාගෙන ඇත්නම් නැවත වරක් එම ප්‍රශ්න පත්‍රය සඳහා පෙනී සිටීම අත්‍යාවශ්‍ය නොවන බවයි එමගින් දක්වා තිබුණේ.\nඒ අනුව මීළඟ විශ්වවිද්‍යාල ප්‍රවේශ අවශ්‍යතාවය සඳහා එම ලකුණු ලබාගැනීම ප්‍රමාණවත් වන බව ද විභාග දෙපාර්තමේන්තුව කියා සිටියා.",
       "URL": "https://www.hirunews.lk/253096/මෙරට-සමස්ත-කොරෝනා-ආසාදිතයින්-සංඛ්‍යාව-6000-ඉක්මවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2375"
}