{
       "Source": "hirunews",
       "Timestamp": "Monday, 04 June 2018 - 11:32",
       "Headline": "රන්ජන් රාමනායකගේ ප්‍රකාශය බැලූ බැල්මට අධිකරණයට අපහාස කිරීමක් - නීතිපති ශ්‍රේෂ්ඨාධිකරණයට දැනුම් දෙයි",
       "News Content": "නියෝජ්‍ය අමාත්‍ය රන්ජන් රාමනායක සිදුකළ ප්‍රකාශය තුළින් බැලූ බැල්මට අධිකරණයට අපහාසයක් සිදුවී ඇති බව නීතිපතිවරයා අද (04) ශ්‍රේෂ්ඨාධිකරණයට දැනුම් දුන්නා.\nඒ මීට අදාළ නඩුව ශ්‍රේෂ්ඨාධිකරණ විනිසුරුවරුන් වන ඊවා වනසුන්දර සහ එල්.ටී.බී. දෙහිදෙණිය හමුවේ කැඳවූ අවස්ථාවේදියි.\nඅධිකරණයට අපහාසවන අයුරින් රන්ජන් රාමනායක සිදුකළ ප්‍රකාශ අධ්‍යයනය කොට සිය මතය ඉදිරිපත් කරන ලෙස ශ්‍රේෂ්ඨාධිකරණය මීට පෙර නීතිපතිවරයාට දැනුම් දී තිබුණා.\nඒ අනුවයි නීතිපතිවරයා අද සිය මතය ශ්‍රේෂ්ඨාධිකරණය හමුවේ දැනුම් දුන්නේ.\nරන්ජන් රාමනායක අවස්ථා කිහිපයකදී ප්‍රකාශ කර තිබුණේ මෙරට අධිකරණ විනිසුරුවරුන් සහ නීතීඥවරුන්ගෙන් බහුතරයක් දූෂිත බවටයි.\nපසුගිය වසරේ අගෝස්තු මස 21 වනදා අධිකරණයට අපහාස වන අයුරින් රන්ජන් රාමනායක මෙලෙස ප්‍රකාශයක් සිදුකළා.\nමේ සම්බන්ධයෙන් පූජ්‍ය මාගල්කන්දේ සුදත්ත හිමියන් ඇතුලු පිරිසක් ශ්‍රේෂ්ඨාධිකරණයට පෙත්සමක් ගොනු කෙරුණු අතර, එය පසුගිය වසරේ දෙසැම්බර් මස 14 වනදා ශ්‍රේෂ්ඨාධිකරණය හමුවේ කැඳවනු ලැබුවා.\nඑදින නඩුව අවසානයේදී රන්ජන් රාමනායක නියෝජ්‍ය අමාත්‍යවරයා විනිසුරුවරුන් සම්බන්ධයෙන් මෙලෙස අදහස් පළ කළා.\nඑමෙන්ම එදින පෙත්සම සළකා බැලීම අද දිනය දක්වා කල් තැබුණේ ලිඛිත දේශණ ගොනු කිරීම සඳහායි.\nඉන් අනතුරුව යළි රන්ජන් රාමනායක ශ්‍රේෂ්ඨාධිකරණ සංකීර්ණය ඉදිරිපිටදී යළිත් මාධ්‍යයට මෙලෙස අදහස් දක්වා සිටියා.\nකෙසේ වෙතත් කරුණු සළකා බැලූ නීතිපතිවරයා වෙනුවෙන් පෙනී සිටි අතිරේක සොලිසිටර් ජනරාල් ප්‍රියන්ත නාවාන ශ්‍රේෂ්ඨාධිකරණයට දැනුම් දුන්නේ රන්ජන් රාමනායකගේ මෙම ප්‍රකාශය තුළින් බැලූ බැල්මට අධිකරණයට අපහාසයක් සිදුව ඇති බවයි.\nනඩුව මේ මස 18 වනදා යළි කැඳවීමට නියමිතව තිබෙනවා.",
       "URL": "https://www.hirunews.lk/192269/රන්ජන්-රාමනායකගේ-ප්‍රකාශය-බැලූ-බැල්මට-අධිකරණයට-අපහාස-කිරීමක්-නීතිපති-ශ්‍රේෂ්ඨාධිකරණයට-දැනුම්-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=3912"
}