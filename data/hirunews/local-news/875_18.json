{
       "Source": "hirunews",
       "Timestamp": "Sunday, 11 September 2022 - 15:59",
       "Headline": "බඳින තුවක්කුවක් ක්‍රියාත්මක වීමෙන් පුද්ගලයෙක් මරුට",
       "News Content": "මරදන්කඩවල ඇටවීරවැව ප්‍රදේශයේදී වන සතුන් දඩයම් කිරීම සඳහා අටවා තිබූ බඳින තුවක්කුවක් ක්‍රියාත්මක වීමෙන් පුද්ගලයෙකු මියගොස් තිබෙනවා.\nමෙලෙස මියගොස් ඇත්තේ මරදන්කඩවල ප්‍රදේශයේ පදිංචිව සිටි 62 හැවිරිදි පුද්ගලයෙක්.\nමෙම පුද්ගලයා තක්කාලි වගාවකට අවශ්‍ය කෝටු කපා ගැනීමට අවශ්‍ය බව පවසා ඊයේ 10 පස්වරුවේ නිවසින් පිටත්ව ගොස් තිබූ බව සඳහන්.\nඑහිදී කැලැවේ අටවා තිබූ බඳින තුවක්කුවක් ක්‍රියාත්මක වීමෙන් මෙම පුද්ගලයාට වෙඩි වැදී ඇති බවට අනාවරණ වී තිබෙනවා.\nඔහු යළිත් නිවසට නොපැමිණීම හේතුවෙන් නිවැසියන් ප්‍රදේශවාසින් ද සමග එක්ව සෝදිසියක් සිදු කර ඇති අතර එහිදීයි වෙඩි වැදී කැලෑවේ වැටි සිටි මෙම පුද්ගලයා හමුවී ඇත්තේ.\nඑම අවස්ථාවේදීම කඩිනමින් ඔහු රෝහල් ගත කිරීමට කටයුතු කර ඇතත් මියගොස් තිබෙනවා.\nමෘත ශරීරය කැකිරාව රෝහලේ තැන්පත් කර ඇති අතර සිද්ධිය සම්බන්ධයෙන් මහේස්ත්‍රාත් පරීක්ෂණයක් පැවැත්වීමට නියමිතයි.\nසිද්ධිය සම්බන්ධයෙන් මෙතෙක් කිසිවෙකුත් අත්අඩංගුවට ගෙන නැහැ. මරදන්කඩවල පොලිසිය පරීක්ෂණ සිදු කරනවා.",
       "URL": "https://www.hirunews.lk/315150/බඳින-තුවක්කුවක්-ක්‍රියාත්මක-වීමෙන්-පුද්ගලයෙක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=875"
}