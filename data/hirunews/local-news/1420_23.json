{
       "Source": "hirunews",
       "Timestamp": "Sunday, 16 January 2022 - 19:33",
       "Headline": "මීරිගම අන්තර් හුවමාරුව ආසන්නයේ දැඩි රථවාහන තදබදයක්",
       "News Content": "මධ්‍යම අධිවේගී මාර්ගයේ මීරිගම අන්තර් හුවමාරුව ආසන්නයේ දැඩි රථවාහන තදබදයක් හටගෙන ඇතැයි අප වාර්තාකරුවන් පවසනවා.\nඒ පස්යාල ගිරිඋල්ල මාර්ගයේ රථවාහන ගමන් කිරීමේ අවහිරතාවක් හේතුවෙන් බවයි මාර්ග සංවර්ධන අධිකාරිය කියාසිටියේ.\nමේ අතර ජනතා අයිතියට පත් කෙරුණු මධ්‍යම අධිවේගී මාර්ගයේ මීරිගම - කුරුණෑගල කොටසේ ගාස්තු ගැසට් නිවේදනයක් මගින් ප්‍රකාශයට පත් කර තිබෙනවා.\nඒ අනුව සැහැල්ලු වාහන සඳහා මීරිගම සිට යග්ගපිටිය අන්තර් හුවමාරුව දක්වා රුපියල් 250ක ගාස්තුවක් අයකෙරෙන අතර අන්තර් හුවමාරු දෙකක් අතර අවම ගාස්තුව රුපියල් 100ක්.\nමෙරට සුන්දරම අධිවේගී මාර්ගය ලෙසින් සැලකෙන මධ්‍යම අධිවේගී මාර්ගයේ දෙවන අදියර වන මීරිගම සිට කුරුණෑගල දක්වා කොටස ජනපති සහ අගමැති ප්‍රධානත්වයෙන් ජනතා අයිතියට පත් කෙරුණේ ඊයේ පස්වරුවේයි.\nඒ අනුව ඊයේ මධ්‍යම රාත්‍රී 12 සිටම එම මාර්ගය ජනතාවට විවෘත කෙරුණු අතර අද මධ්‍යහ්න 12 දක්වා නොමිලේ ගමන් කිරීමට ජනතාවට අවස්ථාව ලබා දුන්නා.\nඒ අධිවේගී මාර්ගවල ගමන් කිරීම සඳහා අවසර ලත් වාහනවලට පමණයි.\nමේ අතර මීරිගම - කුරුණෑගල අධිවේගී මාර්ග කොටසේ ගාස්තු අය කෙරෙන ආකාරය සම්බන්ධයෙන් ගැසට් නිවේදනයක් මගින් ප්‍රකාශයට පත් කර තිබෙනවා.\nඒ අනුව ඇක්සල 2ක් සහ රෝද 4ක් ඇති හෝ ඇක්සල 2ක් සහ රෝද 6ක් ඇති ද්විත්ව කාර්යය වාහන සඳහා මීරිගම උතුර අන්තර් හැවමාරුවේ සිට යග්ගපිටිය අන්තර් හුවමාරුව දක්වා ගාස්තුව රුපියල් 250ක්.\nඑම වාහනවලට මීරිගම සිට නාකලගමුව දක්වා රුපියල් 150ක්, දම්බොක්ක දක්වා රුපියල් 200ක් කුරුණෑගල දක්වා රුපියල් 250ක් අයකෙරෙනවා.\nසැහැල්ලු වාහන සඳහා අන්තර් හුවමාරු දෙකක් අතර අවම ගාස්තුව රුපියල් 100ක් වන අතර ඒ කුරුණෑගල සිට දම්බොක්ක දක්වායි.\nමේ අතර ඇක්සල දෙකක් සහ රෝද 6ක් ඇති වාහන සඳහා අවම ගාස්තුව කුරුණෑගල සිට දම්බොක්ක දක්වා රුපියල් 150ක්.\nඑම වාහන සඳහා මීරිගම සිට යග්ගපිටිය හුවමාරුව දක්වා රුපියල් 350ක ගාස්තුවක් අයකෙරෙනවා.\nඇක්සල 2ට වැඩි වාහන සඳහා අවම ගාස්තුව රුපියල් 150ක් වන අතර ඒ කුරුණෑගල අන්තර් හුවමාරුවේ සිට දම්බොක්ක අන්තර් හුවමාරුව දක්වායි.\nඑම වාහන සඳහා මීරිගම සිට යග්ගපිටිය අන්තර් හුවමාරුව දක්වා අයකෙරෙන ගාස්තුව රුපියල් 550ක්.\nමේ අතර එළැඹෙන 20 වැනිදා සිට මෙම මාර්ගයේ මගී ප්‍රවාහන බස් රථ සඳහා ද අවසර ලබා දී තිබෙනවා.",
       "URL": "https://www.hirunews.lk/294183/මීරිගම-අන්තර්-හුවමාරුව-ආසන්නයේ-දැඩි-රථවාහන-තදබදයක්",
       "Category": "Local News",
       "Parent URL": "https://www.hirunews.lk/local-news.php?pageID=1420"
}