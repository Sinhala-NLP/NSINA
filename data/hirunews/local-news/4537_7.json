{
       "Source": "hirunews",
       "Timestamp": "Tuesday, 02 May 2017 - 14:59",
       "Headline": "හොරණදී රුපියල් ලක්ෂ 31 ක මුදලක් කොල්ලකයි",
       "News Content": "පෞද්ගලික ආයතනයක රුපියල් ලක්ෂ 31 කට ආසන්න මුදලක් බැංකුවක තැන්පත් කිරීමට රැගෙන යාමේදී හොරණ - අරමානගොල්ල ප්‍රදේශයේදී අද (02) පස්වරුවේ කොල්ලකා තිබෙනවා.\nපොලීසිය සඳහන් කළේ සම්පූර්ණයෙන් මුහුණ ආවරණය කරගත් හිස් වැසුම් පැලඳ යතුරුපැදියකින් පැමිණි පුද්ගලයන් දෙදෙනෙකු විසින් මෙම කොල්ලකෑම සිදුකර ඇති බවයි.\nඅදාළ ආයතනයේ සේවකයෙකු  වෑන් රථයකින් මෙම මුදල් රැගෙන යමින් සිටියදීයි කොල්ලකෑම සිදුකර ඇත්තේ.\nයතුරුපැදියෙන් පැමිණි දෙදෙනා හමුදා ඇඳුමකට සමාන ඇඳුමකින් සැරසී සිට අතර, ඔවුන් එම පෞද්ගලික ආයතනය ආසන්නයේදීම මෙම කොල්ලකෑම සිදුකර ඇති බවයි පොලීසිය සඳහන් කළේ.\nඔවුන් සතුව ගිනි අවියක්ද තිබී ඇති අතර, හොරණ ප්‍රදේශය භාර ජ්‍යෙෂ්ඨ පොලිස් නිලධාරියෙකු සඳහන් කළේ කොල්ලකරුවන් මොරගහහේන ප්‍රදේශය දෙසට පලාගොස් ඇති බවයි.\nඔවුන් අත්අඩංගුවට ගැනීම සඳහා පොලිස් කණ්ඩායම් කිහිපයක්ද යොදා තිබෙනවා.\nමේ අතර මෙම මුදල් බැංකුවේ තැන්පත් කිරීමට රැගෙන ගිය පුද්ගලයා සිද්ධිය සම්බන්ධයෙන් අදහස් දක්වමින් කියා සිටියේ ගිනි අවි පෙන්වා යතුරුපැදියකින් පුද්ගලයින් දෙදෙනෙකු මෙලෙස මුදල් පැහැරගෙන ගිය බවයි.",
       "URL": "https://www.hirunews.lk/160440/හොරණදී-රුපියල්-ලක්ෂ-31-ක-මුදලක්-කොල්ලකයි",
       "Category": "Local News",
       "Parent URL": "https://www.hirunews.lk/local-news.php?pageID=4537"
}