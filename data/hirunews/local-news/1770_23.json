{
       "Source": "hirunews",
       "Timestamp": "Friday, 06 August 2021 - 20:29",
       "Headline": "ගුරු - විදුහල්පති වෘත්තිය ක්‍රියාමාර්ගය සඳුදා සිට පුළුල් වෙයි (වීඩියෝ)",
       "News Content": "ගුරු - විදුහල්පති වැටුප් විෂමතාවට විසඳුම් ඉල්ලීමේ වෘත්තිය ක්‍රියාමාර්ගය තවත් වෘත්තිය සමිති ගණනාවක සහයෝගය ලබා ගනිමින් ලබන සඳුදා සිට පුළුල් කිරීමට තීරණය කර තිබෙනවා.\nමේ අතර අදාළ ගැටලුවලට විසඳුම් අපේක්ෂාවෙන් මහනුවර සිට කොළඹ බලා පැමිණෙන පා ගමන අද තුන්වන දිනටත් පැවැත්වුණා.\nගුරු විදුහල්පති වැටුප් ගැටලුව විසඳන ලෙස ඉල්ලමින් මහනුවරින් ඇරඹි විරෝධතා පාගමන අද තුන්වන දිනට ආරම්භ වුණේ ගලිගමුව ප්‍රදේශයෙන්.\nඅද පස්වරුවේ වරකාපොළ ප්‍රදේශයෙන් විරෝධතා පා ගමන අවසන් කෙරුණු අතර එය කොළඹට පැමිණීමට නියමිතව තිබෙන්නේ ලබන සඳුදායි.\nඊයේ කෑගල්ල ප්‍රදේශයේදී මෙම පාගමනට විරෝධය පළකළ දූෂණ විරෝධී පෙරමුණේ කැඳවුම්කරු නාමල් කුමාර අදත් පාගමනට විරෝධය පළ කළා.\nමේ අතර ගුරු විදුහල්පති වැටුප් විෂමතා ගැටලුවට විසඳුම් ඉල්ලා අදත් ප්‍රදේශ කිහිපයකම විරෝධතා සංවිධාන කර තිබුණා.\nගුරු වැටුප් සටනට සහය පළකරමින් අද මිනුවන්ගොඩ නගරයේදී  දෙමාපියන් පිරිසක් විසින් උද්ඝෝෂණයක් සංවිධාන කර තිබුණා.\nඑහිදී මිනුවන්ගොඩ පොලීසිය ඊට එක්ව සිටි දෙදෙනෙකු අත්අඩංගුවට ගෙන පසුව මුදා හැර තිබෙනවා.\nඊයේ රාත්‍රී හිරු ටී.වී ඔස්සේ විකාශය වූ බලය දේශපාලන වැඩසටහනේ තේමාව වී තිබුණේද ගුරු වැටුප් ගැටලුවයි.\nවැටුප් සටනේ නිරත ගුරුවරු අත්අඩංගුවට ගැනීම පිළිබඳව අද පාර්ලිමේන්තුවේදී ද අදහස් පළවුණා.",
       "URL": "https://www.hirunews.lk/279051/ගුරු-විදුහල්පති-වෘත්තිය-ක්‍රියාමාර්ගය-සඳුදා-සිට-පුළුල්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1770"
}