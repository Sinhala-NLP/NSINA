{
       "Source": "hirunews",
       "Timestamp": "Friday, 17 December 2021 - 7:40",
       "Headline": "සුර්ජිත් බල්හා මෙරට සංචාරයක",
       "News Content": "ජාත්‍යන්තර මුල්‍ය අරමුදලේ ඉන්දියාව, ශ්‍රී ලංකාව, භූතානය සහ බංග්ලාදේශයේ විධායක අධ්‍යක්ෂ ආචාර්ය සුර්ජිත් බල්හා සංචාරයක් සඳහා දිවයිනට පැමිණ තිබෙනවා.\nඊයේ ඔහු ‘කාන්තාවගේ වත්මන් කාර්යභාරය අවබෝධ කර ගැනීම’ මැයෙන් ශ්‍රී ලංකා මහබැංකු ශ්‍රවණාගාරයේ සංවිධානය කර තිබු සම්මන්ත්‍රණයකට එක් වුණා.\nමෙහි දී මාධ්‍යවේදීන් මෙරට ආර්ථික තත්ත්වය පිළිබඳව ආචාර්ය සුර්ජිත් බල්හාගෙන් කරුණු විමසූ අතර, ඔහු කියා සිටියේ, මේ මොහොතේ තමන්ට ඒ සම්බන්ධයෙන් ප්‍රකාශයක් සිදුකළ නොහැකි බවයි.\nඉන්දීය ජාතිකයෙකු වන ආචාර්ය සුර්ජිත් බල්හා එරට අග්‍රාමාත්‍ය නරේන්ද්‍ර මෝදිගේ ආර්ථික උපදේශක කවුන්සිලයේ සාමාජිකයෙකුද ලෙස පත්කර තිබූ අතර, 2018 වසරේදී ඔහු එම තනතුරෙන් ඉල්ලා අස්වුණා.\nමේ අතර, මෙරට ඉන්දීය මහ කොමසාරිස් ගෝපාල් බග්ලේ ඊයේ විදේශ කටයුතු අමාත්‍ය, වැඩබලන මුදල් අමාත්‍ය මහාචාර්ය ජී.එල්. පීරිස් විදේශ අමාත්‍යාංශයේදී හමුවුණා.\nඑහිදී මුදල් අමාත්‍ය බැසිල් රාජපක්ෂ ඉන්දියාවේ පසුගිය දා කළ සංචාරයේ ප්‍රතිඵල ද සාකච්ඡාවට ලක් කර තිබෙනවා.",
       "URL": "https://www.hirunews.lk/291284/සුර්ජිත්-බල්හා-මෙරට-සංචාරයක",
       "Category": "Local News",
       "Parent URL": "https://www.hirunews.lk/local-news.php?pageID=1488"
}