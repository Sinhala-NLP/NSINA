{
       "Source": "hirunews",
       "Timestamp": "Sunday, 16 June 2019 - 8:59",
       "Headline": "අයිස් මත්ද්‍රව්‍ය සමඟ අත්අඩංගුවට ගත් සැකකරුවෙකු මියයයි",
       "News Content": "කොළඹ අපරාධ කොට්ඨාශය විසින් මත්ද්‍රව්‍ය වැටලීමකදී අත්අඩංගුවට ගත් සැකකරුවෙකු සිරමැදිරියේ රඳවා සිටියදී ඇතිවූ අසනීප තත්ත්වයක් හේතුවෙන් කොළඹ ජාතික රෝහළට ඇතුළත් කිරීමෙන් අනතුරුව මියගොස් තිබෙනවා.\nවැල්ලම්පිටිය - නාගහමුල්ල ප්‍රදේශයේදී 38 හැවිරිදි මෙම සැකකරු ඊයේ අයිස් මත්ද්‍රව්‍ය ග්‍රෑම් 1 ක් සමඟ අත්අඩංගුවට ගෙන ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nඉන් අනතුරුව සැකකරු කොළඹ අපරාධ කොට්ඨාශයේ සිරමැදිරියේ රඳවා සිටියදී රෝගාතුර වී ඇති බව සඳහන්.\nඑහිදී සැකකරු රාජකාරියේ නිරතව සිටි පොලිස් නිලධාරීන්ට දන්වා ඇත්තේ අත්අඩංගුවට ගැනීමට පෙර තමා සතුව තිබූ වෙනත් අයිස් මත්ද්‍රව්‍ය අඩංගු පැකට්ටුවක් ගිල ඇති බවයි.\nඒ අනුව සැකකරු ප්‍රතිකාර සඳහා කොළඹ ජාතික රෝහලට ඇතුලත් කර ඇති අතර, එහිදී මියගොස් තිබෙනවා.",
       "URL": "https://www.hirunews.lk/218495/අයිස්-මත්ද්‍රව්‍ය-සමඟ-අත්අඩංගුවට-ගත්-සැකකරුවෙකු-මියයයි",
       "Category": "Local News",
       "Parent URL": "https://www.hirunews.lk/local-news.php?pageID=3298"
}