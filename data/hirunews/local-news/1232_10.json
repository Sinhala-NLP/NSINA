{
       "Source": "hirunews",
       "Timestamp": "Wednesday, 13 April 2022 - 19:39",
       "Headline": "අලුත් අවුරුදු උදාවට හෝරා කිහිපයයි - පුණ්‍ය කාලය පූර්ව භාග 2.17 ට (වීඩියෝ)",
       "News Content": "සිංහල දෙමළ අලුත් අවුරුද්දේ උදාවට ඇත්තේ තවත් හෝරා කිහිපයක් පමණයි.\nපුණ්‍ය කාලය හෙවත් නොනගතය හෙට (14) පූර්ව භාග 2.17 ට එළඹෙනවා.\nමෙවර අලුත් අවුරුදු නැකත් චාරිත්‍ර ඇරඹුණේ අප්‍රේල් 3 වන ඉරිදා අභිනව චන්ද්‍ර වර්ෂයට නව සඳ බැලීමත් සමගයි.\nඅලුත් අවුරුද්ද හිරු, සඳු සමග බැදුණු සොබා දහමට ලැදි සංස්කෘතික මංගල්‍යයක්.\nමෙවර පරණ අවුරුද්ද සඳහා ස්නානය කිරිම අදට (13) යෙදී තිබුණා.\nකොහොඹ පත් යුෂ මිශ්‍ර නානු ගා ස්නානය කොට ඉෂ්ට දේවතා අනුස්මරණයෙහි යෙදී වාසය කිරීම යෝග්‍ය බවයි නැකත් චාරිත්‍රවල දැක්වුණේ.\nඅවුරුදු උදාවට පෙර පුන්‍ය කාලය හෙට අලුයම 2.17 ට එළඹෙනවා.\nඑය එදින අපරභාග 3.05 දක්වා ක්‍රියාත්මක වන අතර ඒ අනුව, හෙට පූර්වභාග 2.17ට පෙර ආහාර පාන ගෙන සියලු වැඩ අතහැර ආගමික වතාවත්වල යෙදිය යුතුයි.\nජ්‍යෙෂ්ඨ මහාචාර්ය පූජ්‍ය පාතේගම ඥානිස්සර හිමියන් වැඩිහිටියන්ගෙන් ඉල්ලා සිටියේ දරුවන් සමග එක්ව අවුරුදු චාරිත්‍ර ඉටු කිරීමට කටයුතු කරන ලෙසයි.\nමෙවර අලුත් අවුරුදු උදාව සිදුවන්නේ හෙට පූර්ව භාග 8.41 ටයි. අලුත් අවුරුද්දේ ආහාර පිසීමේ නැකත හෙට පූර්වභාග 9.05 ට යෙදි තිබෙනවා.\nරන් පැහැති වස්ත්‍රාභරණයෙන් සැරසී නැගෙනහිර දිශාව බලා ලිප් බැඳ ගිනි මොලවා දී කිරි මිශ්‍ර කිරිබතක් සහ උඳු පිටි මිශ්‍ර කැවිලි වර්ගයක් පිළියෙළ කර ගැනීම සුදුසු බවයි නැකත් සීට්ටුවේ සඳහන් වන්නේ.\nඅලුත් අවුරුද්දේ වැඩ ඇල්ලීම, ගනුදෙනු කිරීම සහ ආහාර අනුභව කිරීමේ නැකත හෙට පූර්ව භාග 10.17ට යෙදී තිබෙනවා.\nරන් පැහැති වස්ත්‍රාභරණයෙන් සැරසී නැගෙනහිර දිශාව බලා සියලු වැඩ අල්ලා ගනුදෙනු කර ආහාර අනුභවය සිදුකළ යුතු බව චාරිත්‍රවල දැක්වෙනවා.\nඅලුත් අවුරුද්දේ හිසතෙල් ගෑමේ නැකත අප්‍රේල් 17 වනදා පූර්ව භාග 7.04 ට යෙදී ඇති අතර, රැකි රක්ෂා සඳහා පිටත්ව යාම 18 වන සඳුදා පූර්වභාග 6.51 ට යෙදී තිබෙනවා.",
       "URL": "https://www.hirunews.lk/301899/අලුත්-අවුරුදු-උදාවට-හෝරා-කිහිපයයි-පුණ්‍ය-කාලය-පූර්ව-භාග-2-17-ට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1232"
}