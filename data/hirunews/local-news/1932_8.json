{
       "Source": "hirunews",
       "Timestamp": "Monday, 24 May 2021 - 13:00",
       "Headline": "පීඩන අවපාතය ඉදිරි පැය 24 දී චන්ඩ වන ලකුණු (වීඩියෝ)",
       "News Content": "ඊසාන දිග බෙංගාල බොක්ක මුහුදු ප්‍රදේශයේ පැවති පීඩන අවපාතය මේ වනවිට ගැඹුරු පීඩන අවපාතයක් බවට වර්ධනය වී පවතින අතර, අද එය සුළි කුණාටුවක් දක්වා වර්ධනය වීමට නියමිතයි.\nපසුව ඉදිරි පැය 24 තුල එය චන්ඩ සුළි කුණාටුවක් වී අනිද්දා දිනයේදී බටහිර බෙංගාල වෙරළ වෙත ගමන් කිරීමට නියමිතයි.\nයාස් ලෙස නම් කෙරුණු මෙම චන්ඩමාරුතය ඉන්දියාවේ ඔඩීෂා සහ බටහිර බෙංගාල ප්‍රාන්තවලට විශාල හානියක් සිදුකරනු ඇතැයි අපේක්ෂිතයි.\nඉන්දීය කාලගුණ විද්‍යා අංශ ප්‍රකාශ කළේ පැයට කිලෝමීටර් 155 ත් 185 ත් අතර වේගයක් සහිත චන්ඩමාරුතය අනිද්දා සවස් කාලයේදී ඉන්දීය වෙරළ තීරයෙන් ඇතුළු වනු ඇති බවයි.\nඑහිදී ඇතිවිය හැකි ආපදා තත්ත්වයන්ට මුහුණදීමට ජාතික ආපදා ප්‍රතිචාර බලකාය මෙන්ම යුද හමුදාව සහ වෙරළාරක්ෂකයන් ද සීරුවෙන් තබා තිබෙනවා.\nසුළි සුළගේ පථය පිහිටි ප්‍රදේශවලින් ජනතාව ඉවත් කර ගැනීම සඳහා සැලසුම් සකස් කර ඇති බවයි බටහිර බෙංගාල ප්‍රාන්ත බලධාරින් ප්‍රකාශ කළේ.\nයාස් චන්ඩ මාරුතය ඇති කිරීමට හේතුවන බංගොල බොක්කේ අවපීඩන පද්ධතියේ බලපෑමෙන් දිවයිනේ බොහෝ ප්‍රදේශවලට වැසි ඇතිවිය හැකි බව කාලගුණ විද්‍යා දෙපාර්තමේන්තුවේ අධ්‍යක්ෂ ජනරාල් අතුල කරුණානායක සඳහන් කළා.\nමේ අතර, නිරිත දිග මෝසම් කාලගුණ තත්ත්වය දිවයින හරහා ක්‍රමයෙන් ස්ථාපිත වීම හේතුවෙන් ප්‍රදේශ කිහිපයකට මිලිමීටර් 100 ඉක්මවූ තද වැසි ඇතිවිය හැකි බව කාලගුණ විද්‍යා දෙපාර්තමේන්තුව ප්‍රකාශ කළා.\nනිවේදනයක් නිකුත් කරමින් එම දෙපාර්තමේන්තුව සඳහන් කළේ මේ හේතුවෙන් බස්නාහිර, සබරගමුව, මධ්‍යම, වයඹ සහ දකුණු පළාත්වල වැසි හෝ ගිගුරුම් සහිත වැසි ඇතිවිය හැකි බවයි.",
       "URL": "https://www.hirunews.lk/272295/පීඩන-අවපාතය-ඉදිරි-පැය-24-දී-චන්ඩ-වන-ලකුණු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1932"
}