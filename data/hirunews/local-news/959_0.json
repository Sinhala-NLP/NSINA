{
       "Source": "hirunews",
       "Timestamp": "Sunday, 07 August 2022 - 9:08",
       "Headline": "ගනේමුල්ල සංජීවගේ ප්‍රධානම ගෝලයින් දෙදෙනකු එස්.ටී.එෆ්. අත්අඩංගුවට",
       "News Content": "සංවිධානාත්මක අපරාධකරුවෙකු හා මත්ද්‍රව්‍ය ජාවාරම්කරුවෙකු වන ගනේමුල්ල සංජීවගේ ප්‍රධානම ගෝලයින් දෙදෙනකු නීතිවිරෝධී මත්ද්‍රව්‍ය සමග විශේෂ කාර්ය බලකාය ගෝනහේන කඳවුරේ නිලධාරින් විසින් අත් අඩංගුවට ගනු ලැබුවා.\nඒ ඊයේ (06) දින ගම්පහ - තම්මිට- මාකේවිට ප්‍රදේශයේ දී සිදු කරන ලද වැටලීමකදීයි.\nමෙලෙස අත්අඩංගුවට ගත් සැකකරුවන් සන්තකයේ තිබී හෙරොයින් ග්‍රෑම් 14 යි මිලිග්‍රෑම් 600 ක්, මුදලින් රුපියල් 120,000ක මුදලක්, කඩුවක්, රන් පැහැති අත්පළඳනාවක් හා ජංගම දූරකථන 02ක් ද සොයා ගැනුණා.\nමෙම භාණ්ඩවල අයිතිකරු කරුණානායක පතිරනලාගේ සුමිත් ප්‍රසන්න නමැති වයස අවුරුදු 36ක පුද්ගලයෙකු වන අතර, සෙසු සැකකරු වන ඒකනායකගේ දොන් ලක්ෂිත චතුරංග යන අය සතුව තිබියදී ද හෙරොයින් ග්‍රෑම් 15ක් මිලිග්‍රෑම් 255ක් සමග ජංගම දූරකථන 05ක් පොලිස් භාරයට ගෙන තිබෙනවා.\nමෙම තැනැත්තා විසින් දූරකථන භාවිත කරමින් අපරාධ සිදු කරන වෙඩික්කරුවන් සඳහා එම දූරකථන ලබා දී අවශ්‍ය මග පෙන්වීම් සිදු කරනු ලබන බවට පොලිසිය සිදු කළ මූලික විමර්ශනවලදී හෙළි වී තිබෙනවා.\nසිද්ධිය සම්බන්ධයෙන් ගම්පහ පොලිසිය වැඩිදුර විමර්ශන සිදු කරනවා.",
       "URL": "https://www.hirunews.lk/312128/ගනේමුල්ල-සංජීවගේ-ප්‍රධානම-ගෝලයින්-දෙදෙනකු-එස්-ටී-එෆ්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=959"
}