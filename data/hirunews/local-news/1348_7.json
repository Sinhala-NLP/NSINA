{
       "Source": "hirunews",
       "Timestamp": "Friday, 18 February 2022 - 21:56",
       "Headline": "ප්‍රියන්ත කුමාරගේ මරණයේ උණුසුම යන්නට මත්තෙන් පකිස්ථානයේ තවත් ඛේදජනක සිදුවීමක්",
       "News Content": "ප්‍රියන්ත කුමාරගේ මරණයේ උණුසුම යන්නටත් මත්තෙන්, පාකිස්ථානයෙන් තවත් ඛේදජනක සිදුවීමක් වාර්තා වනවා.\nඒ, මානසික රෝගී තරුණයෙකු හිත්පිත් නොමැතිව ඝාතනය කිරීමේ සිදුවීමක්.\nපකිස්තානයේ පන්ජාබ් පළාතේදී ආගමික ග්‍රන්ථයක් අපකීර්තියට පත් කළ බව පවසමින් මැර පිරිසක් විසින් පුද්ගලයකු ගල් ගසා මරා දමා තිබෙනවා.\nඅනතුරුව එම පුද්ගලයාගේ සිරුර ගසක එල්ලා ඇති බව පොලිසිය ප්‍රකාශ කර ඇත්තේ.\nමෙම සිදුවීම පකිස්ථානයේ දැඩි ආන්දෝලනයට ලක්වූ සිදුවීමක් බවට පත්ව තිබෙනවා.\nපසුගිය සෙනසුරාදා සවස ඛානේවාල් දිස්ත්‍රික්කයේ ජන්ගල් ඩෙරවාලා ගම්මානයේ මෙම සිදුවීම සිදුව තිබෙනවා.\nපුද්ගලයෙක් ශුද්ධ වූ කුර්ආනයේ පිටු ඉරා දමා ඇති බවට චෝදනා කරමිනුයි මෙලෙස ඝාතනය කර ඇත්තේ.\nපහරදීමට පෙර පොලිසිය එම ගමට පැමිණ ඇතත් මැර කණ්ඩායම මෙම ඝාතනය සිදුකර ඇතැයි විදෙස් මාධ්‍ය වාර්තා කළා.\nඔවුන් මෙම පුද්ගලයා අල්ලා ගසක බැඳ ඇති අතර, පසුව ඔහු මරා දමා ඇති බව සිද්ධිය ඇසින් දුටුවන් සඳහන් කර තිබෙනවා.\nපුද්ගලයන් 300කට අධික පිරිසක් මෙම ස්ථානයට රැස්ව සිටි අතර එහිදී ඔවුන් මෙම පුද්ගලයාට ගල් ගසා මරා දමා තිබෙනවා.\nපසුව ඔවුන් ඔහුගේ සිරුර ගසක එල්ලා තැබු බවයි පොලිස් නිලධාරින්  විදෙස් මාධ්‍ය වෙත ප්‍රකාශ කර ඇත්තේ.\nමළ සිරුර ගසෙන් බිමට ගෙන ඒමට උත්සාහ කළ පොලිස් නිලධාරීන් දෙදෙනකුට ද මැර පිරිසක් ගල්මුල් ප්‍රහාර එල්ල කිරීම නිසා තුවාල ලබා රෝහල් ගත කර තිබෙනවා.\n“මම කවදාවත් කුරාණය පුච්චලා නෑ.. මම අහිංසකයි කියලා ඔහු ඇඬුවා.. ඒත් කවුරුත් ඔහුට ඇහුම්කන් දුන් නෑ.. අහමඩ් එතැනම මිය ගියා..”  යනුවෙන් මෙම සිද්ධිය සියැසින් දුටු අයෙක් ප්‍රකාශ කර ඇතැයි සඳහන්.\nමෙම සිදුවීම වන විටත්, පොලිස් නිලධාරින් එම ස්ථානයේ රැස්ව සිටි බවත්, නමුත් ඔවුන් කිසිදු පියවරක් නොගත් බවත් සිද්ධිය ඇසින් දුටුවන් සඳහන් කර තිබුණා.\nකෙසේ වෙතත්, එම කල්ලියේ ප්‍රධාන සැකකරු පොලිසිය අත්අඩංගුවට ගෙන ඇති බව එරට මාධ්‍ය තහවුරු කළා.\nඑමෙන්ම විදෙස් මාධ්‍ය ප්‍රකාශ කළේ සිද්ධියට අදාළව මේවන විට සැකකරුවන් 62ක් පමණ අත්අඩංගුවට ගෙන ඇති බවයි.\nපොලිසිය තුවාලකරු තම භාරයට ගැනීමට උත්සාහ කළ ද එය සාර්ථක වී නැහැ.\nසැකකරුවන් ඔවුන් ආගමික සටන් පාඨ කියමින් මෙම පුද්ගලයාට පහරදී ඇති අතර මියගිය පුද්ගලයාගේ සිරුර ගසෙන් බිමට ගෙන ඒමට උත්සාහ කළ පොලිස් නිලධාරීන් දෙදෙනාට ද පහරදී තිබෙනවා.\nවිදෙස් මාධ්‍ය වාර්තාවන්ට අනුව, ඝාතනයට ලක්ව ඇත්තේ බරා චක් ගම්මානයේ පදිංචිව සිටි මුෂ්තාක් අහමඩ් නම් තරුණයෙක්.\nපහර කෑමට ලක්වූ පුද්ගලයා මානසික අසහනයකින් පසුවන අයෙක් වන අතර දින කිහිපයක් නිවසින් බැහැරව සිටි බවට  ගම්වාසීන් ප්‍රකාශ කර තිබෙනවා.\nකුපිත වූ පිරිස එම පුද්ගලයාට වධ හිංසා පමුණුවා ඔහුගේ සිරුර ගසක එල්ලා තබන අයුරු දැක්වෙන වීඩියෝ දර්ශන රැසක් සමාජ මාධ්‍ය ඔස්සේ සංසරණය වනවා.\nඑම වීඩියෝ දර්ශනවලට අනුව ඇතැමුන් ඔහුගේ සිරුර පුළුස්සා දැමීමට පවා උත්සාහ කර තිබෙනවා.\nසිද්ධියට අදාළව අත්අඩංගුවට ගෙන ඇති සැකකරුවන් 33 දෙනෙකුට සහ තවත් පුද්ගලයින් 300 දෙනෙකුට එරෙහිව නඩු පවරා ඇති අතර සාහසික අපරාධ සහ ත්‍රස්තවාදය යන චෝදනා ඔවුන්ට එල්ල වනවා.\nපළාත් ප්‍රධාන අමාත්‍යවරයා අවධාරණය කර ඇත්තේ මෙම සිද්ධියට අදාළව නිතිය නිසි පරිදි ක්‍රියාත්මක කරන ලෙසට බලධාරීන්ට නියෝග කර ඇති අතර නීතිය අතට ගැනීමට කිසිවෙකුට ඉඩ නොදෙන බවට ද අවධාරණය කර තිබෙනවා.\nසැකකරුවන්  62ක් මේ වන විට අත්අඩංගුවට ගෙන ඇති අතර ඉතිරි පුද්ගලයන් අත්අඩංගුවට ගැනීම සඳහා මෙහෙයුම් ක්‍රියාත්මකයි.\nඅත්අඩංගුවේ පසුවන සැකකරුවන් අතර ප්‍රධාන සැකකරුවන් කිහිප දෙනා ද වනවා.\nතවත් සැකකරුවන් හඳුනා ගැනීම සඳහා පොලිසිය විසින් වීඩියෝ දර්ශන මෙන්ම අධිකරණ වෛද්‍ය වාර්තා විශ්ලේෂණ සිදු කරනු ඇති.\nඅග්‍රාමාත්‍ය ඉම්රාන් ඛාන් ඉරිදා සිද්ධිය සම්බන්ධයෙන් කනස්සල්ල පළ කර තිබෙනවා. ඝාතනයට සම්බන්ධ වැරදිකරුවන්ට මෙන්ම රාජකාරිය පැහැර හරින පොලිස් නිලධාරීන්ට ද නීතිමය පියවර ගන්නා බවයි ඔහු අවධාරණය කළේ.\nකිසිවෙකුට නීතිය අතට ගැනීමට අවස්ථාවක් නොමැති අතර සිද්ධියට අදාළව දැඩිව නීතිමය පියවර ගන්නා බව ඔහු ට්විටර් සටහනක් තබමින් ප්‍රකාශ කළා.\nඝාතනය කළ අපරාධකරුවන්ට එරෙහිව ගෙන ඇති ක්‍රියාමාර්ග පිළිබඳව පන්ජාබ් පොලිස් ප්‍රධානියාගෙන් වාර්තාවක් ඉල්ලා ඇති බව ද අගමැතිවරයා සඳහන් කර තිබෙනවා.\nමෙම සිද්ධිය සම්බන්ධයෙන් අදාළ පුද්ගලයන්ට නීතිය ක්‍රියාත්මක කිරීම සඳහා තමන් උපදෙස් ලබා දුන් බව ද, ඔහු ට්විටර් පණිවුඩයේ සඳහන් කර තිබුණා.\nපකිස්ථාන මානව හිමිකම් අමාත්‍යවරිය ද මෙම සිද්ධිය හෙළා දැක ඇති අතර මෙය දඩුවම් ලබා නොදී සිටිය හැකි වරදක් නොවන බවයි  ඇය ප්‍රකාශ කළේ.\nපකිස්තානය තුල මරණ දණ්ඩනය ඇතුළුව ඉස්ලාම් දහම අපකීර්තියට පත් කිරීමට එරෙහිව අතිශයින්ම දැඩි නීති පවතිනවා.\nපාකිස්ථානයේදී ශ්‍රී ලාංකික ඉංජිනේරුවෙකු වන ප්‍රියන්ත කුමාර ඝාතනය වීම පසුගිය සමයේ දැඩි කතාබහට ලක්වු කරුණක්.\nකෙසේ වෙතත්, එම අපරාධයට පැහැදිලි හේතුවක් අනාවරණය නොවූ අතර, එය අන්තවාදී ක්‍රියාවක් බවටයි හුවා දැක්වුණේ.\nඉන් අනතුරුව එවැනිම වූ සිදුවීමක් පාකිස්ථානයෙන් වාර්තා වූ අතර, සොරකම් කළා යැයි චෝදනා කරමින් පිරිසක් විසින් කාන්තාවන් තිදෙනෙකු නිරුවත් කර පහර දෙන එම වීඩියෝ පට අන්තර්ජාලය ඔස්සේ හුවමාරු වුණා.",
       "URL": "https://www.hirunews.lk/297397/ප්‍රියන්ත-කුමාරගේ-මරණයේ-උණුසුම-යන්නට-මත්තෙන්-පකිස්ථානයේ-තවත්-ඛේදජනක-සිදුවීමක්",
       "Category": "Local News",
       "Parent URL": "https://www.hirunews.lk/local-news.php?pageID=1348"
}