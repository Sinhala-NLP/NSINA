{
       "Source": "hirunews",
       "Timestamp": "Saturday, 26 November 2022 - 20:53",
       "Headline": "සත්කාරක කටාරය ලෝක කුසලානයෙන් පළමුවෙන්ම ඉවත් වෙයි",
       "News Content": "කටාර් රාජ්‍යයේ වැලිකතර උණුසුම් කරමින් දිවයන 2022 ලෝක කුසලාන පාපන්දු තරගාවලියේ මේවන විට මුලික වටයේ තරග 20ක් ක්‍රියාත්මක වී අවසන්.\nඑහිදී මෙවර ලෝක කුසලානයෙන් ඉවත් වූ පළමු කණ්ඩායම බවට සත්කාරක කටාර් රාජ්‍යයට සිදු වුණා.\nමේ පාපන්දු ලෝක කුසලානයේ උණුසුම් තොරතුරුයි.\nඊයේ ක්‍රියාත්මක වූ පළමු තරගයෙන් තරග බිමට පිවිසියේ ඉරානය සහ වේල්සයයි.\nවේල්සය ලෝක කුසලාන පාපන්දු තරගාවලියකට එක්වන්නේ වසර 64කට පසුව වීමත් කැපී පෙනෙනවා.\nඅහමඩ් බින් අලි ක්‍රීඩාංගණයෙදී පැවති තරගයේ පළමු අර්ධය නිමා වන විට කණ්ඩායම් දෙකේ ක්‍රීඩකයින්ට කිසිඳු ගෝලයක් රැස් කිරීමට අවස්ථාව උදා වුනේ නැහැ.\nඒ අතරතුර වේල්සයේ ගෝල රකින ක්‍රීඩක වේන් හෙනසිට මෙවර තරගාවලියේ පළමු රතු කාඩ්පත ලැබී RED CARD පිටියෙන් ඉවත්වීමට ද සිදු වුණා.\nඉන් ප්‍රයෝජන ගත් ඉරානය තරගය නිමාවන්නට මොහොතකට පෙර ගෝල දෙකක් වාර්තා කරමින් තරගය ජය ගත්තේ ගෝල 2-0ක් ලෙසටයි.\nඊයේ පැවැති අනෙක් තරගයේදී තරග බිමට පිවිසියේ සත්කාරක කටාර් රාජ්‍යය සහ සෙනගෝල් කණ්ඩායමයි.\nඑහිදී මෙවර ලෝක කුසලාන පාපන්දු තරගාවලියෙන් ඉවත් වූ පළමු කණ්ඩායම බවට පත්වීමට සත්කාරක කටාර් රාජ්‍යයට සිදු වුණා.\nඒ සෙනගෝල් සමඟ තරගය ගෝල 3-1ක් ලෙස පරාජය වීමත් සමඟයි.\nනෙදර්ලන්තයට එරෙහිව පැවැති තරගය ජය පරාජයෙන් තොරව නිමා කරගන්නට ඉක්වදෝරයට හැකියාව ලැබුණා.\nB කාණ්ඩයෙන් තරග බිමට පිවිසි එංගලන්තය සහ අමෙරිකා අතර තරගයද නිමා වුනේ ජය පරාජයෙන් තොරවයි.\nමේ අතර බ්‍රසීලය සහ සර්බියාව අතර පැවති තරගය අතරතුර වළලුකර ආබාධයකට ලක්වූ බ්‍රසීල සුපිරි පාපන්දු ක්‍රීඩක නේමාර්ට ලෝක කුසලාන පාපන්දු තරගාවලියේ බ්‍රසීලය සහභාගි වන මීළඟ තරගය අහිමි වී තිබෙනවා.",
       "URL": "https://www.hirunews.lk/321364/සත්කාරක-කටාරය-ලෝක-කුසලානයෙන්-පළමුවෙන්ම-ඉවත්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=706"
}