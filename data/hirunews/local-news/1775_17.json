{
       "Source": "hirunews",
       "Timestamp": "Wednesday, 04 August 2021 - 13:22",
       "Headline": "එක්සත් අරාබි එමීර් රාජ්‍යය සීමා ලිහිල් කරයි",
       "News Content": "ශ්‍රි ලංකාව ඇතුළු තවත් රටවල් කිහිපයක ගුවන් මගීන් හට සිය රටට ඇතුලු වීම සහ රට හරහා යෑම තහනම් කරමින් පනවා තිබූ සීමා ඉවත් කිරීමට එක්සත් අරාබි එමීර් රාජ්‍යය තීරණය කර තිබෙනවා.\nමේ අනුව හෙට සිට මෙරට සංචාරකයන්ට සහ වෘත්තිකයින්ට එක්සත් අරාබි එමීර් රාජ්‍යයයට ඇතුලු වීමට අවස්ථාව හිමි වනවා.\nපවතින කොවිඩ් 19 ගෝලීය වසංගත තත්ත්වය හේතුවෙන් එක්සත් අරාබි එමීර් රාජ්‍යය ශ්‍රී ලංකාව ඇතුළු දකුණු ආසියානු රටවල් 5ක ගුවන් මගීන් හට එරටට ඇතුළු වීම සඳහා වාරණ පැනවූයේ මීට සති දෙකකට පෙරාතුවයි.\nඉන්දියාව, පකිස්ථානය, නේපාලය, ශ්‍රී ලංකාව මෙන්ම උගන්ඩාව සහ නයිජීරියාව ද තහනම් කර තිබූ රටවල් අතරට අයත්.\nමේ අනුව අදාළ රටවල්වලින් පැමිණෙන ගුවන් මගීන් අවශ්‍ය සුදුසුකම් සපුරා තිබිය යුතු වනවා.\nඑහිදී ඔවුන්ට එක්සත් අරාබි එමීර් රාජ්‍යයට ඇතුළුවීමට හෝ ඒ හරහා යෑමට අවසර හිමිවනු ඇති.\nඒ සඳහා පැමිණෙන මගීන් එරටට ඇතුළු වීම සඳහා මාර්ගගත ක්‍රමවේදය ඔස්සේ අයදුම්කළ යුතු අතර අදාළ මගියා පිටත්වීමට පැය 48කට පෙර ලබාගත් PCR වාර්තාවක් ඉදිරිපත්කළ යුතුයි.\nමෙම තීරණය හෙට (05) සිට ක්‍රියාත්මක වන බවයි එක්සත් අරාබි එමීර් රාජ්‍යය බලධාරීන් ප්‍රකාශ කර ඇත්තේ.",
       "URL": "https://www.hirunews.lk/278838/එක්සත්-අරාබි-එමීර්-රාජ්‍යය-සීමා-ලිහිල්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1775"
}