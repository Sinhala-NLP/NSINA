{
       "Source": "hirunews",
       "Timestamp": "Friday, 27 May 2022 - 17:55",
       "Headline": "පුනර්ජනනීය බලශක්ති උත්පාදන සැලැස්මක් ජූනි 01 වැනිදා සිට",
       "News Content": "කඩිනම් පුනර්ජනනීය බලශක්ති උත්පාදන සැලැස්මක් ජූනි 01 වැනිදා සිට ක්‍රියාත්මක වන බව විදුලිබල හා බලශක්ති අමාත්‍ය කංචන විජේසේකර පවසනවා.\nසිය ට්විටර් ගිණුමේ සටහනක් තබමින් ඔහු පෙන්වා දුන්නේ බලශක්ති උත්පාදනය සඳහා මසකට ඉන්ධන බිල ඇමෙරිකානු ඩොලර් මිලියන 100 ඉක්මවා ඇති බවයි.\nඒ අනුව එක් විදුලි ඒකකයක් නිෂ්පාදනය වෙනුවෙන් සාමාන්‍ය පිරිවැය රුපියල් 48 දක්වා වැඩි වී ඇති බවයි ඔහු කියාසිටියේ.\nමෙම තත්ත්වයට පිළියමක් වශයෙන් අමාත්‍යවරයා ඉක්මන් විසඳුම් කිහිපයක් ඉදිරිපත් කර තිබෙනවා.\nකර්මාන්ත ආයතන, රජයේ ආයතන, රෝහල්, හෝටල්වල සහ සුර්යාලෝකය ලැබෙන වෙනත් වහලවල සූර්ය පැනල සඳහා යොදාගන්නා ලෙසටයි දැනුම් දෙන්නේ.\nඑසේ නොමැති වුවහොත් යෝජිත ගාස්තු වෙනස්වීම් සමඟින් ඉහත බොහෝ අංශවල විදුලි බිල තුන් ගුණයකින් වැඩි වනු ඇතැයි ඔහු අනතුරු අඟවනවා.\nඔවුන්ගේ ආයතනවලට සහ විදුලිබල මණ්ඩලයට එමගින් ඇතිවන බලපෑම අඩු කර ගැනීම සඳහා මාසිකව ගෙවිය යුතු වර්තමාන විදුලි බිල මුදල සූර්ය පැනල මත ආයෝජනය කළ හැකි බවයි අමාත්‍යවරයා කියාසිටියේ.\nවිදුලිබල මණ්ඩලයට ජනන පිරිවැය අඩු කිරීම සඳහා රාත්‍රී කාලයේ භාවිතා කළ යුතු ජල තාප බලාගාර කළමනාකරණය කළ හැකි බව ද ඔහු පෙන්වා දෙනවා.\nයෝජිත ව්‍යාපෘති සඳහා වහාම අනුමැතිය ලබා දිය යුතු අතර මිල සාධාරණ ලෙස සංශෝධනය කරන ලෙසට ද අමාත්‍යවරයා දැනුම් දෙනවා.",
       "URL": "https://www.hirunews.lk/305459/පුනර්ජනනීය-බලශක්ති-උත්පාදන-සැලැස්මක්-ජූනි-01-වැනිදා-සිට",
       "Category": "Local News",
       "Parent URL": "https://www.hirunews.lk/local-news.php?pageID=1139"
}