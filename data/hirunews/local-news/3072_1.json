{
       "Source": "hirunews",
       "Timestamp": "Wednesday, 30 October 2019 - 19:11",
       "Headline": "update :-  උතුරේ දේශපාලන පක්ෂ නියෝජිතයින් අතර පැවති සාකච්ඡාව එකඟතාවකින් තොරව අවසන්",
       "News Content": "ජනාධිපතිවරණයේදී සහය ලබාදෙන අපේක්ෂකයා සම්බන්ධයෙන් අවසන් තීරණයක් ගැනීම සඳහා උතුරේ දේශපාලන පක්ෂ නියෝජිතයින් අතර පැවති සාකච්ඡාව එකඟතාවකින් තොරව අවසන් වී තිබෙනවා.\n...................................................\nදෙමළ පක්ෂ සාකච්ඡාවක් අරඹයි - විග්නේෂ්වරන් ජනපතිට ලියයි\nජනාධිපතිවරණයේදී සහය ලබාදෙන අපේක්ෂකයා සම්බන්ධයෙන් අවසන් තීරණයක් ගැනීම සඳහා උතුරේ දේශපාලන පක්ෂ නියෝජිතයින් මේ වනවිට රැස්වී සිටිනවා.\nයාපනයේ පෞද්ගලික හෝටලයකදී මෙම සාකච්ඡාව ආරම්භ වුණේ අද පස්වරු 4.00 ටයි.\nසාකච්ඡාව සඳහා ඉලංගෙයි තමිල් අරසු පක්ෂයේ නායක, පාර්ලිමේන්තු මන්ත්‍රී මාවෙයි සේනාධිරාජා, දෙමළ ජාතික සන්ධානයේ මාධ්‍ය ප්‍රකාශක, පාර්ලිමේන්තු මන්ත්‍රී එම්.ඒ.සුමන්දිරන්, ඊ.පී.ආර්.එල්.එෆ්. නායක, හිටපු පාර්ලිමේන්තු මන්ත්‍රී සුරේෂ් ප්‍රේමචන්ද්‍රන්, ප්ලොට් සංවිධානයේ නායක පාර්ලිමේන්තු මන්ත්‍රී ධර්මලිංගම් සිද්ධාර්ථන්, ටෙලෝ නායක පාර්ලිමේන්තු මන්ත්‍රී සෙල්වම් අඩෙක්කලනාදන්, ඊ.පී.ආර්.එල්.එෆ්. සංවිධානය නියෝජනය කරන පාර්ලිමේන්තු මන්ත්‍රී ශිවශක්ති ආනන්දන් එක්ව සිටිනවා.\nකෙසේ වෙතත් දෙමළ ජනතා සන්ධානයේ නායක, උතුරු පළාත් හිටපු ප්‍රධාන අමාත්‍ය සී.වී.විග්නේෂ්වරන් මෙම සාකච්ඡාවට එක්ව නොමැති අතර, ඔහුගේ නියෝජිතයෙකු පැමිණ සිටින බවයි වාර්තා වන්නේ.\nපසුගියදා මෙම පක්ෂ විසින් කරුණු 13 ක් ඇතුළත් යෝජනාවලියක් ජනාධිපති අපේක්ෂකයින්ට ඉදිරිපත් කළ නමුත් එම යෝජනා සඳහා කිසිදු දේශපාලන පක්ෂයකින් ප්‍රතිචාරයක් දක්වා නැහැ. දැන් පැවැත්වෙන සාකච්ඡාවේදී මේ සම්බන්ධයෙන්ද අවධානය යොමු කෙරෙනු ඇති බවයි දේශපාලන ආරංචි මාර්ග සඳහන් කළේ.\nමේ අතර, දෙමළ ජනතා සන්ධානයේ නායක, උතුරු පළාත් හිටපු ප්‍රධාන අමාත්‍ය සී.වී.විග්නේෂ්වරන් ජනාධිපති මෛත්‍රීපාල සිරිසේන වෙත ලිපියක් යොමුකර තිබෙනවා.\nඑමඟින් ඔහු ඉල්ලා ඇත්තේ මීලඟ පොහොය දිනයේදී දෙමළ දේශපාලන සිරකරුවන් මුදාහැරීමට කටයුතු කරන ලෙසයි.",
       "URL": "https://www.hirunews.lk/227299/update-උතුරේ-දේශපාලන-පක්ෂ-නියෝජිතයින්-අතර-පැවති-සාකච්ඡාව-එකඟතාවකින්-තොරව-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=3072"
}