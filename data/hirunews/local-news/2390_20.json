{
       "Source": "hirunews",
       "Timestamp": "Wednesday, 14 October 2020 - 12:50",
       "Headline": "දූෂණ විරෝධී කමිටුවේ මංගල, පාඨලී ඇතුළු පිරිසකට සිතාසි (වීඩියෝ)",
       "News Content": "විපක්ෂ නායක සජිත් ප්‍රේමදාස, හිටපු අමාත්‍යවරුන් වන මංගල සමරවීර, පාඨලී චම්පික රණවක, මලික් සමරවික්‍රම සහ නීතිපති දෙපාර්තමේන්තුවේ අතිරේක සොලිසිටර් ජෙනරාල් තුසිත් මුදලිගේ ඇතුළු දූෂණ විරෝධී කමිටු සාමාජිකයන්ට දේශපාලන පලිගැනීම් පිළිබඳ සොයා බලන ජනපති කොමිසම නොතීසි නිකුත් කළා.\nඒ, හිටපු සමෘද්ධි අධ්‍යක්ෂ ජනරාල් බන්දුල තිලකසිරි කොමිසමට කල පැමිණිල්ලක්  ඊයේ විභාගයට ගත් අවස්ථාවේදීයි.\nදිවිනැගුම දෙපාර්තමේන්තුවේ අතිරේක අධ්‍යක්ෂ ජනරාල් ලෙස කටයුතු කරන සමයේදී ඉසුරුමත් නිවාස”‍ වැඩසටහන යටතේ සහන ලබා දීම සහ දිවිනැගුම දෙපාර්තමේන්තුවක් බවට පත් කිරීමේදී ස්වෙච්ඡාවෙන් ඉවත්වූ සේවකයින්ට වන්දි සහ පාරිතෝෂික දීමනා ලබා දීමේ සිද්ධීන් වලට අදාළව තමා අත්අඩංගුවට ගෙන රක්ෂිත බන්ධනාගාර ගත කිරීම දේශපාලනිකව පළිගැනීමේ අරමුණින් සිදු කර ඇති බවට ඔහු කොමිසමට පැමිණිලි කර තිබුණා.\nකොමිසම හමුවේ කරුණු දක්වමින් ඔහු පැවසුවේ කඩුවෙල හිටපු මහේස්ත්‍රාත් ධම්මික හේමපාල දුරකථන ඇමතුමකින් පසුව කඩුවෙල මහේස්ත්‍රාත් අධිකරණ භූමියට පැමිණ සති දෙකක කාලයක් තමාව රිමාන්ඞ් බන්ධනාගාර ගත කර තැබීමට කටයුතු කළ බවයි.\nඑම අවස්ථාවේදී තමාගේ නීතිඥවරු කොතෙක් කරුණු ඉදිරිපත් කළ ද ඇප ලබාදීමට කටයුතු නොකළ බව බන්දුල තිලකසිරි වැඩිදුරටත් සඳහන් කළා.\nඑමෙන්ම තමා දැරූ දිවි නැගුම දෙපාර්තමේන්තුවේ අධ්‍යක්ෂ ජනරාල් ධුරය ස්ථීර පත්වීමක් වුවත් නිවාස හා සමෘද්ධි අමාත්‍ය සජිත් ප්‍රේමදාසගේ අත්සනින් ඉදිරිපත් කළ කැබිනට් පත්‍රිකාවකින් එම පත්වීම අහෝසි කළ බව පැමිණිලිකරු කොමිසම හමුවේ කියා සිටියා.\nඒ අනුව විපක්ෂ නායක සජිත් ප්‍රේමදාස, හිටපු අමාත්‍යවරුන් වන මංගල සමරවීර, පාඨලී චම්පික රණවක, මලික් සමරවික්‍රම, අතිරේක සොලිසිටර් ජෙනරාල් තුසිත් මුදලිගේ ඇතුලු‍ දූෂණ විරෝධී කමිටු සාමාජිකයන්ට ලබන 16 වනදා ජනාධිපති කොමිසම හමුවේ පෙනී සිටින ලෙසයි නොතීසි නිකුත් කෙරුණේ.",
       "URL": "https://www.hirunews.lk/252521/දූෂණ-විරෝධී-කමිටුවේ-මංගල-පාඨලී-ඇතුළු-පිරිසකට-සිතාසි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2390"
}