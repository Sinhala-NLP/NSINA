{
       "Source": "hirunews",
       "Timestamp": "Saturday, 12 September 2020 - 19:56",
       "Headline": "යෝජිත නව ව්‍යවස්ථා සංශෝධනය අධ්‍යයනයට 9 දෙනෙකුගෙන් යුත් කමිටුවක් (වීඩියෝ)",
       "News Content": "එක් නායකත්වයකින් තීන්දු තීරණ ගැනීම සඳහා ව්‍යවස්ථා සංශෝධන අත්‍යාවශ්‍ය බව කෝට්ටේ ශ්‍රී කල්‍යානි සාමග්‍රී ධර්ම මහා සංඝ සභාවේ ප්‍රධාන ලේඛකාධිකාරි පූජ්‍ය මහාචාර්ය කොටපිටියේ රාහුල හිමියන් ප්‍රකාශ කළා.\nඒ 20 වන ආණ්ඩුක්‍රම ව්‍යවස්ථා සංශෝධනය සහ නව ආණ්ඩුක්‍රම ව්‍යවස්ථාවක් පිළිබඳව අමාත්‍ය මහාචාර්ය ජී.එල්.පීරිස් සමග කළ සාකච්ඡාවකදීයි.\nමේ අතර, යෝජිත විසිවන ආණ්ඩුක්‍රම ව්‍යවස්ථා සංශෝධනය සම්බන්ධයෙන් අධ්‍යයනය කිරීම සඳහා අග්‍රාමාත්‍යවරයා විසින් පත් කළ 9 දෙනෙකුගෙන් සමන්විත කමිටුව ලබන සඳුදා රැස්වීමට නියමිතයි.\nඑහි සභාපතිත්වය දරන්නේ අමාත්‍ය ජී.එල්.පීරිස්. අනෙකුත් සාමාජිකයන් වන්නේ අමාත්‍යවරුන් වන උදය ගම්මන්පිල, අලී ශබ්රි, විමල් වීරවංශ, නිමල් සිරිපාල ද සිල්වා, රාජ්‍ය අමාත්‍යවරුන් වන සුසිල් ප්‍රේමජයන්ත, එස්.වියාලේන්ද්‍රන්, පාර්ලිමේන්තු මන්ත්‍රීවරුන් වන ප්‍රේමනාත් සී.දොලවත්ත සහ ඩිලාන් පෙරේරායි.",
       "URL": "https://www.hirunews.lk/250056/යෝජිත-නව-ව්‍යවස්ථා-සංශෝධනය-අධ්‍යයනයට-9-දෙනෙකුගෙන්-යුත්-කමිටුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2459"
}