{
       "Source": "hirunews",
       "Timestamp": "Monday, 05 June 2023 - 21:59",
       "Headline": "රක්ෂණ ආයතන ප්‍රධානියෙකුට මීගොඩ දී වෙඩි තැබීමක් (වීඩියෝ)",
       "News Content": "මීගොඩ - වල්පිට, බටවල ප්‍රදේශයේ සිදුවූ වෙඩි තැබීමකින් රක්ෂණ ආයතනයක ප්‍රධානියෙකු තුවාල ලබා රෝහල් ගත කර තිබෙනවා.\nපොලිසිය ප්‍රකාශ කළේ, ඔහු සිය තනතුරේ වැඩ භාර ගැනීම සඳහා නිවසේ සිට සිය මෝටර් රථයෙන් පැමිණෙමින් සිටියදී යතුරු පැදියකින් පැමිණි දෙදෙනෙකු වෙඩි තබා පලා ගොස් ඇති බවයි.\nමීගොඩ, වල්පිට, ගැමුණු මාවතේදී මෙම වෙඩි ප්‍රහාරය එල්ල වූයේ අද උදෑසන 6.45 ට පමණ.\nබත්තරමුල්ල ප්‍රදේශයේ රක්ෂණ ආයතනයක ප්‍රධානියා ලෙස අලුතින් වැඩ භාරගත් 62 හැවිරිදි ඩී.එල්. සමරවික්‍රම නමැත්තෙක් සිය නිවසේ සිට ආයතනය වෙත පැමිණෙමින් සිටියදී වෙඩි ප්‍රහාරයට ලක්ව ඇති බවයි පොලීසිය පැවසුවේ.\nයතුරු පැදියකින් පැමිණි පුද්ගලයින් දෙදෙනෙකු වෙඩි ප්‍රහාර 4 ක් එල්ල කර ඇති අතර, ඉන් ඔහුගේ අතකට තුවාල සිදුවුණා.\nවෙඩි වැදීමෙන් තුවාල ලැබූ බටගොඩ - තිසර උයන ප්‍රදේශයේ පදිංචි මෙම පුද්ගලයා, ප්‍රදේශවාසීන් එක්ව හෝමාගම මූලික රෝහලට ඇතුළත් කිරීමට පියවර ගත්තා.\nප්‍රහාරයට ලක්වූ පුද්ගලයා අධිකරණ නියෝගයක් මත අදාළ රක්ෂණ ආයතනයේ ප්‍රධානී තනතුරට පත්ව ඇති අතර, වෙඩි තැබීමට හේතුව මෙතෙක් තහවුරු වී නැහැ.\nපොලිසිය සඳහන් කළේ, සිද්ධිය සම්බන්ධයෙන් මේ වනවිටත් පාර්ශව කිහිපයකගෙන් ප්‍රකාශ සටහන් කරගෙන ඇති බවයි.\nමේ අතර ඉකුත් 26 වනදා අවිස්සාවේල්ල තල්දූව මංසන්ධියේදී යතුරු පැදියකින් පැමිණ පුද්ගලයෙකුට වෙඩි තබා පලා යාමේ සිද්ධියට අදාළ සැකකරුවන් දෙදෙනෙකු අවිස්සාවේල්ල මුලස්ථාන පොලිසියේ අපරාධ විමර්ශන අංශයේ නිලධාරීන් විසින් අත්අඩංගුවට ගෙන තිබෙනවා.\nඒ, මීතිරිගල සහ පල්ලේකණුගල ප්‍රදේශවලදීයි.\nඅත්අඩංගුවට ගත් සැකකරුවන් දෙදෙනා අවිස්සාවේල්ල මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන 13 වැනිදා දක්වා රක්ෂිත බන්ධනාගාර ගත කෙරුණා.",
       "URL": "https://www.hirunews.lk/337139/රක්ෂණ-ආයතන-ප්‍රධානියෙකුට-මීගොඩ-දී-වෙඩි-තැබීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=292"
}