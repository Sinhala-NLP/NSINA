{
       "Source": "hirunews",
       "Timestamp": "Thursday, 08 September 2022 - 20:13",
       "Headline": "පාදුක්ක සමූහ දූෂණයේ සැකකරුවන් රක්ෂිත බන්ධනාගාරයට (වීඩියෝ)",
       "News Content": "පාදුක්ක - පින්නවල ප්‍රදේශයේදී බාලවයස්කාර දැරියක් සමූහ අපයෝජනයට ලක් කිරීමේ සිද්ධියට අදාළව අත්අඩංගුවට ගත් සැකකරුවන් 5 දෙනා මේ මස 22 වනදා දක්වා රක්ෂිත බන්ධනාගාර ගත කර තිබෙනවා.\nඒ සැකකරුවන් අද අවිස්සාවේල්ල මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුවයි.\nමෙලෙස අපයෝජනයට ලක්වී ඇත්තේ වයස අවුරුදු 14 ක දැරියක් වන අතර, ඇයගේ මව විසින් පාදුක්ක පොලීසියට කරන ලද පැමිණිල්ලකට අනුවයි සැකකරුවන් අත්අඩංගුවට ගෙන තිබුණේ. මේ වනවිට දැරිය රෝහල් ගතව ප්‍රතිකාර ලබනවා.\nඅත්අඩංගුවට ගත් සැකකරුවන් අවුරුදු 19, 20, 22 සහ 27 යන වයස්වල පසුවන්නන් බවයි පොලීසිය සඳහන් කළේ.\nඅත්අඩංගුවට ගත් සැකකරුවන් අතර අදාළ දැරියගේ පෙම්වතා ද සිටින බව විමර්ශනවලදී අනාවරණ වී තිබෙනවා.\nසිද්ධිය සම්බන්ධයෙන් දැරියගෙන් කළ ප්‍රශ්න කිරීම්වලදී කරුණු කිහිපයක් අනාවරණ වී තිබෙනවා.\nඒ අනුව අපයෝජනයට ලක් වූ බව කියන දැරිය තමන් ප්‍රේම සබඳතාවක් පවත්වාගෙන ගිය තරුණයා සමඟ පසුගිය 3 වැනිදා පාදුක්ක ප්‍රදේශයේම වවුල්කැලේ ප්‍රදේශයට ගොස් ඇත්තේ අදාළ තරුණයාගේ ආරාධනයක් පරිදියි.\nඑම අවස්ථාවේදී එම තරුණයාගේ මිතුරන් සිව්දෙනෙකු ද වවුල්කැලේ ප්‍රදේශයේදී ඔවුන් දෙදෙනා සමඟ එක්ව තිබෙනවා.\nඑහිදී දැරියගේ පෙම්වතා ද ඇතුළුව තරුණයින් 5දෙනාම විසින් එම දැරිය අපයෝජනයට ලක් කර ඇති බවයි වාර්තා වන්නේ.\nපොලිස් විමර්ශනවලින් අනතුරුව සමූහ අපයෝජන සිද්ධියට අදාළ තරුණයින් 5 දෙනා අත්අඩංගුවට ගැනුණා.",
       "URL": "https://www.hirunews.lk/314899/පාදුක්ක-සමූහ-දූෂණයේ-සැකකරුවන්-රක්ෂිත-බන්ධනාගාරයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=882"
}