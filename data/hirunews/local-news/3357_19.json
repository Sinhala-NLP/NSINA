{
       "Source": "hirunews",
       "Timestamp": "Saturday, 11 May 2019 - 11:11",
       "Headline": "අණ නොතකා ධාවනය වූ වාහන දෙකකට නාවික හමුදාවෙන් වෙඩි - අයෙක් මරුට - රියදුරන් බීමතින් සිටි බවට හෙලිවේ",
       "News Content": "වත්තල - හුණුපිටිය අධිවේගී ගුවන් පාලම අසළ නාවික හමුදා මාර්ග බාධකයේදී අණ නොතකා ධාවනය කළ වාහන දෙකකට අවස්ථා දෙකකදී එල්ල කළ වෙඩි ප්‍රහාරයකින් එක් පුද්ගලයෙකු ජීවිතක්ෂයට පත්වුණා.\nපළමු වෙඩි තැබීම සිදුවුයේ අද අළුයම 12යි 50ට පමණයි.\nමාර්ගයේ සැකකටයුතු ලෙස ගමන් කළ වාහනයක් පරීක්ෂා කිරීම සඳහා නතර කරන ලෙස මාර්ග බාධක රාජකාරියේ යෙදී සිටි නාවික හමුදා නිලධාරීන් දැනුම් දුන් නමුත් එම අණ නොතකා මීගමුව දෙසට කුඩා මෝටර් රථයක් ධාවනය කරමින් තිබුණා.\nඅණ නොතකා ධාවනය කිරීම හේතුවෙන් නාවික හමුදා නිලධාරීන් එම මෝටර් රථයට වෙඩි තැබූ අතර එහිදී බරපතල තුවාල ලැබූ මෝටර් රථයේ රියදුරු වත්තල පෞද්ගලික රෝහලකට ඇතුලත් කිරීමෙන් පසුව වැඩිදුර ප්‍රතිකාර සඳහා කොළඹ ජාතික රෝහලට ඇතුළත් කෙරුණු අතර එහිදී මොහු මියගිය බවයි පොලීසිය සදහන් කළේ.\nඔහු වත්තල - පරණ මීගමුව පාරේ පදිංචි 34 හැවිරිදි පුද්ගලයෙක්\nදෙවන වෙඩි තැබීම සිදුවූයේ අලූයම 1.50ට පමණයි.\nමෙම මාර්ග බාධකයේදීම පරීක්ෂා කිරීම් සඳහා තවත් සුඛෝපභෝගී මෝටර් රථයක් නවත්වන ලෙස අණ කළත් අණ නොතකා එම මෝටර් රථය ධාවනය කිරීම හේතුවෙන් නාවික හමුදාව වෙඩි තබා තිබුණා.\nඑහිදී කිසිවෙකුටත් හානි සිදුව නොමැති අතර, බීමත්ව සිටි එහි රියදුරු පසුව කිරිබත්ගොඩ පොලීසිය අත්අඩංගුවට ගෙන තිබෙනවා.\nඔහු නීතිඥවරයෙකු ලෙස හඳුනාගෙන ඇති බවයි නාවික හමුදාව සඳහන් කළේ.\nමොහුට අමතරව පළමු සිද්ධියෙන් මියගිය පුද්ගලයා ද අධික ලෙස බීමත්ව සිට ඇති බවටයි පරීක්ෂණවලදී අනාවරණ වී ඇත්තේ.\nමේ අතර පසුගිය දිනෙක රාගම - වැලිපිල්ලෑව ප්‍රදේශයේ යොදා ඇති මාර්ග බාධකයේදී නාවික හමුදා අණ නොතකා යතුරුපැදියකින් ගමන් කළ පුද්ගලයෙකු එම මාර්ග බාධකයේ සිටි නාවික හමුදා නිලධාරියා අනතුරට පත් කරමින් පලාගොස් තිබූණා.\nපසුව ඔහු අත්අඩංගුවට ගැණුනු බවයි පොලිසිය සඳහන් කළේ.",
       "URL": "https://www.hirunews.lk/216172/අණ-නොතකා-ධාවනය-වූ-වාහන-දෙකකට-නාවික-හමුදාවෙන්-වෙඩි-අයෙක්-මරුට-රියදුරන්-බීමතින්-සිටි-බවට-හෙලිවේ",
       "Category": "Local News",
       "Parent URL": "https://www.hirunews.lk/local-news.php?pageID=3357"
}