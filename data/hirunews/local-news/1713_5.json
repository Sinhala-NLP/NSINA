{
       "Source": "hirunews",
       "Timestamp": "Friday, 03 September 2021 - 20:09",
       "Headline": "20 - 30ත් අතර පිරිසට එන්නත ලබාදීම ගැන අනුරාධපුර දිස්ත්‍රික් රජයේ වෛද්‍යවරුන්ගෙන් චෝදනා (වීඩියෝ)",
       "News Content": "පාසල් ළමයින් සඳහා ලබාදීමට සුදුසුම එන්නත ෆයිසර් එන්නත බවට ලෝක සෞඛ්‍ය සංවිධානය ඇතුළු විශේෂඥයින් යෝජනා කර ඇති බැවින් වෙනත් වයස් කාණ්ඩවල පුද්ගලයින් සඳහා එම එන්නත ලබාදීම සිදු නොකළ යුතු බව රජයේ වෛද්‍ය නිලධාරීන්ගේ සංගමය ප්‍රකාශ කළා.\nකෙසේ වෙතත්, එම සංගමයේ අනුරාධපුර දිස්ත්‍රික් ශාඛාවේ නියෝජිතයින් පිරිසක් අද මාධ්‍ය හමුවක් කැඳවමින් සඳහන් කළේ තම දිස්ත්‍රික්කය තුළ කිසිදු එන්නතක් නොලැබුණු වැඩිහිටි ජනතාව ලක්ෂ දෙකක් පමණ සිටින අවස්ථාවක වයස අවුරුදු 20ත්, 30ත් අතර පිරිස එන්නත්කරණයට ලක් කිරීම අසාධාරණ බවයි.\nෆයිසර් එන්නත් මිලියන 4ක් පමණ ඔක්තෝම්බර් මාසයේදී ශ්‍රී ලංකාවට ලැබෙන බවට රාජ්‍ය ඖෂධ නීතිගත සංස්ථාවේ සභාපති විශේෂඥ වෛද්‍ය ප්‍රසන්න ගුණසේන ප්‍රකාශ කළ බැවින් ඒවා මෙරට වයස අවුරුදු 12ත් 18ත් අතර සිසුන් සඳහා ලබාදෙන ලෙසටයි රජයේ වෛද්‍ය නිලධාරීන්ගේ සංගමය ප්‍රකාශ කළේ.\nඑහි සහකාර ලේකම් වෛද්‍ය නවීන් ද සොයිසා කොළඹ අද පැවැති මාධ්‍ය හමුවකට එක්වෙමින් ප්‍රකාශ කළේ එවැනි තත්ත්වයක් තිබියදී හම්බන්තොට දිස්ත්‍රික්කයේ සයිනොෆාම් ලබාදිය හැකි වයස්වල පසුවන්නන්ට ෆයිසර් එන්නත ලබාදී ඇති බවයි.\nමේ අතර, අනුරාධපුර දිස්ත්‍රික් රජයේ වෛද්‍ය නිලධාරීන්ගේ සංගමය ප්‍රකාශ කළේ තම දිස්ත්‍රික්කය තුළ කිසිදු එන්නතක් නොලැබුණු වැඩිහිටි ජනතාව ලක්ෂ දෙකක් පමණ සිටින මොහොතක වයස 20ත්, 30ත් අතර පිරිස එන්නත්කරණයට ලක් කිරීම අසාධාරණ බවයි.\nඑසේම ස්පුට්නික් වී එන්නතේ පළමු මාත්‍රාව ලද තම දිස්ත්‍රික්කයේ විශාල සංඛ්‍යාවකට එහි දෙවන මාත්‍රාව මෙතෙක් ලැබී නොමැති බව මහනුවර දිස්ත්‍රික් පාර්ලිමේන්තු මන්ත්‍රී ලක්ෂ්මන් කිරිඇල්ල ප්‍රකාශ කළා.\nඑසේම වයස 18ට අඩු පුද්ගලයින් එන්නත්කරණයට යොමු කිරීම සඳහා ලියාපදිංචි වීමට අවශ්‍ය බව සඳහන් වන විද්‍යුත් ෆෝරමයක් මේ දිනවල සැරි සරන බැවින් එය වසංගත රෝග විද්‍යා අංශය නිකුත් කළ එකක් නොවන බව සෞඛ්‍ය ප්‍රවර්ධන කාර්යාංශයේ අධ්‍යක්ෂ විශේෂඥ වෛද්‍ය රංජිත් බටුවන්තුඩාව ප්‍රකාශ කළා.\nමේ අතර, ඇතැම් රෝහල්වල ගොඩ ගැසී ඇති හඳුනා නොගත් මෘත දේහ සම්බන්ධයෙන් සුදුසු නීතිමය තත්ත්වයන් සොයා බලා ඒවා කඩිනමින් ඉවත් කිරීමට පියවර ගන්නා ලෙස සෞඛ්‍ය අමාත්‍ය කෙහෙලිය රඹුක්වැල්ල සෞඛ්‍ය සේවා අධ්‍යක්ෂ ජනරාල්වරයාට උපදෙස් ලබාදී තිබෙනවා.\nඑසේම අබලන්ව ඇති මෘත ශරීරාගාර හා ශීතාගාර කඩිනමින් අලුත්වැඩියා කරන ලෙස ද සෞඛ්‍ය අමාත්‍යවරයා අමාත්‍යාංශ නිලධාරීන්ට උපදෙස් ලබාදී තිබෙනවා.\nමේ අතර, මෙරට රැදී සිටින විදේශිකයන්ගේ වීසා කාලය ලබන හත්වනදා සිට ඔක්තෝම්බර් හත්වනදා දක්වා යළි දීර්ඝ කර ඇති බව ආගමන හා විගමන දෙපාර්තමේන්තුව සඳහන් කළා.\nඅද දිනයේ මේ දක්වා අලුතින් ආසාදිතයින් 2,780 ක් වාර්තා වී ඇති බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.",
       "URL": "https://www.hirunews.lk/281317/20-30ත්-අතර-පිරිසට-එන්නත-ලබාදීම-ගැන-අනුරාධපුර-දිස්ත්‍රික්-රජයේ-වෛද්‍යවරුන්ගෙන්-චෝදනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1713"
}