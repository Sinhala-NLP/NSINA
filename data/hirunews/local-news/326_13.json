{
       "Source": "hirunews",
       "Timestamp": "Monday, 22 May 2023 - 7:37",
       "Headline": "ගුවන් යානා මෙහෙයුම්වල වර්ධනයක් (වීඩියෝ)",
       "News Content": "පසුගිය වසර සමග සැසඳීමේ දී මේ වසරේ පළමු කාර්තුවේ මෙරට ගුවන් යානා මෙහෙයුම්වල සියයට 7කින් සහ මගී මෙහෙයුම් සියයට 20කින් ඉහළ ගොස් ඇති බව ගුවන්තොටුපළ හා ගුවන් සේවා සමාගම පවසනවා.\nකොරෝනා වසංගත තත්වයට පෙර මෙරට ගුවන් සේවා මෙහෙයුම් තිබූ තත්ත්වයට ප්‍රකෘතිමත් වීමක් ලෙස එය හැඳින්විය හැකි බවයි එම සමාගම සඳහන් කළේ.\nපසුගිය වසරේ පළමු කාර්තුවේ දහතුන් ලක්ෂ හැත්තෑ හතරදහස් එකසිය තිහක්ව පැවති ගුවන් මගී මෙහෙයුම් සංඛ්‍යාව මෙම වසරේ පළමු කාර්තුවේ දී දහසය ලක්ෂ පනස් එක්දහස් තිස් නමයක් දක්වා වර්ධනය වී තිබෙනවා.\nඑමෙන්ම පසුගිය වසරේ 9,357ක් වූ ගුවන් යානා මෙහෙයුම් සංඛ්‍යාව මේ වසරේ මුල් කාර්තුවේදී 10,018 ක් දක්වා ඉහළ ගියා.\nවර්තමානය වන විට කටුනායක ජාත්‍යන්තර ගුවන්තොටුපළ දෛනිකව ගුවන් මගීන් 18,000කට අධික සංඛ්‍යාවකට සහ ගුවන් යානා 120කට පමණ සේවා සපයනවා.\n2019 වසරේ දී කටුනායක ජාත්‍යන්තර ගුවන්තොටුපළ හරහා ගුවන් මගීන් මිලියන 9යි දශම 9යි 5කට පමණ පහසුකම් සළසා ඇති අතර සිදු කර ඇති ගුවන් යානා මෙහෙයුම් සංඛ්‍යාව 62,195ක්.",
       "URL": "https://www.hirunews.lk/335878/ගුවන්-යානා-මෙහෙයුම්වල-වර්ධනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=326"
}