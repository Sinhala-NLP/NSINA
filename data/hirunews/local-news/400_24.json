{
       "Source": "hirunews",
       "Timestamp": "Friday, 21 April 2023 - 11:10",
       "Headline": "ගෝලීය අර්බුදයන්ට විසඳුම් සම්බුද්ධ දේශනාවේ ඇතුළත් - අගමැති නරේන්ද්‍ර මෝදි පවසයි",
       "News Content": "යුද්ධය, ආර්ථික අර්බුදය, ත්‍රස්තවාදය සහ දේශගුණික විපර්යාස හේතුවෙන් සමස්ත ලෝකයම සියවසේ වඩාත්ම අභියෝගාත්මක කාලයකට මුහුණ දී සිටින බවත්, මෙම සියලු සමකාලීන ගෝලීය අභියෝගවලට බුදුරජාණන් වහන්සේගේ ඉගැන්වීම් තුළින් විසඳුම් ලබා ගත හැකි බවත් අග්‍රාමාත්‍ය නරේන්ද්‍ර මෝදි පවසනවා.\nඔහු මේ බව ප්‍රකාශ කළේ නවදිල්ලියේ දී අද(21) ආරම්භ වූ පළමු ගෝලීය බෞද්ධ සමුළුවේ සමාරම්භක උළෙල අමතමින්.\nඅද ඉන්දියාව ලෝකයේ ප්‍රශ්න කිහිපයක් සම්බන්ධයෙන් නව මුල පිරීම් සිදු කර ඇති බවත්. එම මුලපිරීම් පිටුපස ඇති අපගේ ලොකුම ආභාසය බුදු රජාණන් වහන්සේයි. “ මිත්‍රවරුනි, බුදුන් වහන්සේගේ මාර්ගය ‘පරියත්ති’, ‘පටිපත්ති’, ‘පටිවේධ’ බව ඔබ සැවොම දන්නා කරුණකි. එනම් න්‍යාය, ප්‍රායෝගිකත්වය සහ අවබෝධය. ඉන්දියාව පසුගිය වසර නවය තුළ මේ කරුණු තුනෙන්ම වේගයෙන් ඉදිරියට යනවා. ” අග්‍රමාත්‍යවරයා සඳහන් කළා.\nදේශගුණික විපර්යාස පිළිබඳ ප්‍රශ්නය ඉස්මතු කරමින්, ජීවන රටාව, ආහාර ගැනීම හෝ ගමන් පුරුදු සමඟ එක් එක් පුද්ගලයා මොනයම් හෝ ආකාරයකින් පෘථිවියට බලපෑම් කරන බව ඔහු පෙන්වා දුන්නා.\nඑහිදී “බුද්ධ මාර්ගය අනාගත මාර්ගය සහ තිරසාර මාවතයි. ලෝකය බුදුන්ගේ ඉගැන්වීම් අනුගමනය කළේ නම්, දේශගුණික විපර්යාස පිළිබඳ ගැටලුවට ලෝකය මුහුණ නොදෙනු ඇත, ”යනුවෙන් ද ප්‍රකාශ කළා.\nපසුගිය වසර නවය පුරාවට ඉන්දියාව බුද්ධ ධර්මය ප්‍රචාරය කිරීම සඳහා කැපවීමෙන් කටයුතු කළ බව මෝදි අග්‍රාමාත්‍යවරයා පෙන්වා දුන්නා.\nජාත්‍යන්තර බෞද්ධ සම්මේලනයේ (IBC) සහයෝගීතාවයෙන් සංස්කෘතික අමාත්‍යාංශය විසින් දෙදින ගෝලීය බෞද්ධ සමුළුව පවත්වනු ලබනවා.\nකාම්බෝජය, ලාඕසය, තායිලන්තය, ජපානය, දකුණු කොරියාව සහ මෙක්සිකෝව වැනි රටවලින් විදේශීය නියෝජිතයන් 170ක් පමණ සහභාගී වන අතර, වියට්නාමය සහ ශ්‍රී ලංකාව නියෝජනය කරමින් මෙම සමුළුව සඳහා විශාල නියෝජිත පිරිසක් සහභාගී වනවා.\nපළමු ගෝලීය බෞද්ධ සමුළුවේ තේමාව වන්නේ “සමකාලීන අභියෝගවලට ප්‍රතිචාර: දර්ශනය ප්‍රායෝගිකව” යන්නයි.",
       "URL": "https://www.hirunews.lk/333053/ගෝලීය-අර්බුදයන්ට-විසඳුම්-සම්බුද්ධ-දේශනාවේ-ඇතුළත්-අගමැති-නරේන්ද්‍ර-මෝදි-පවසයි",
       "Category": "Local News",
       "Parent URL": "https://www.hirunews.lk/local-news.php?pageID=400"
}