{
       "Source": "hirunews",
       "Timestamp": "Friday, 07 May 2021 - 21:15",
       "Headline": "කොරෝනා නිසා ඉන්දියාවේ සිරවී සිටින සිඟිති දියණිය ගෙන්වා ගැනීමට නොහැකිව සිටින මව්පිය යුවළ",
       "News Content": "කොරෝනා වෛරස් ව්‍යාප්තිය හමුවේ ඔස්ට්‍රේලියාවේ දේශසීමා වසා දැමීම හේතුවෙන් ඉන්දියාවේ සිටින අවුරුදු 5ක් වයසැති දියණිය තමන් වෙතට ගෙන්වා ගැනීමට නොහැකිවූ මාපිය යුවළක් පිළිබඳ විදෙස් මාධ්‍ය වාර්තා කරනවා.\nමෙම යුවළගේ දෙමව්පියන් කේරළ ප්‍රාන්තයේ ජීවත්වන අතර දියණිය ඔවුන්ගේ භාරයේ පසුවනවා.\n2019 වසරේ නොවැම්බර් මාසයෙන් පසු මෙම යුවළට තම දියණිය හමුවට යාමට හැකියාවක් ලැබී නැහැ.\nමේවන විට ඉන්දියාවෙන් පැමිණෙන කිසිදු ගුවන්යානයකට තම රටට ඇතුලුවීමට අවස්ථාව ලබා නොදීමට ඔස්ට්‍රේලියාව ගෙන ඇති තීරණය හමුවේ මෙම යුවළට තම දියණිය ගෙන්වා ගැනීමට තිබූ අවසන් බලාපොරොත්තුවත් සුන්වී අවසන්.\n5 හැවිරිදි දියණියගේ පියා ඔස්ට්‍රේලියාවේ මාධ්‍ය වෙත හැගීම්බරව ප්‍රකාශකර ඇත්තේ දියණියට තමන් නොමැති අඩුව ඉතා සංවේදී මෙන්ම හදවතට දුකක් දැනෙන කරුණක් වන බවයි.\nකොරෝනා වසංගත තත්වය හමුවේ දේශසීමා වසා දැමීම සහ සංචරණ සීමා හේතුවෙන් දෙමව්පියන් සමග ඔස්ට්‍රේලියාවට යාමට නොහැකිව ඉන්දියාවේ මේවන විට කුඩා දරුවන් 173 දෙනෙකු පමණ සිටින බව විදෙස් මාධ්‍ය වාර්තා කළා.\nඑම දරුවන් රැගෙන ඒම වෙනුවෙන් ඔස්ට්‍රේලියා රජය විසින් පසුගියදා සැලසුම් කළ ගුවන්යානයකින් ද 5 හැවිරිදි දැරිය රැගෙන ඒමට නොහැකිවී ඇත්තේ අවුරුදු 14ට අඩු දරුවන් කිසිදු භාරකරුවෙකු නොමැතිව තනිව ගුවන්ගමන්වල රැගෙන යාමට පවතින තහනම හේතුවෙන්.\nඑමෙන්ම මෙම දෙමාපිය යුවළට දරුවා රැගෙන ඒම වෙනුවෙන් ඔස්ට්‍රේලියාවට ගමන් කිරීමට හැකියාවක් පැවතුන ද ඉන්දියාවේ සිට නැවත ඔස්ට්‍රේලියාවට පැමිණීමට ගුවන්යානා නොමැති අවදානම හේතුවෙන් ඔවුන් එම තීරණයට එළඹ නැහැ.\nකොරෝනා වසංගතයෙන් දැඩි බලපෑමක් එල්ලවී ඇති ඉන්දියාවේ සිට යළිත් ඔස්ට්‍රේලියාවට පැමිණීමට නොහැකිව සිටි 9000ක් පමණ වන පිරිසට තමන් ද ඇතුලත්වනු ඇතැයි බියක් ද ඔවුන් තුල පවතිනවා.\nමේ අතර ඔස්ට්‍රේලියාවේ සිටින දෙමව්පියන් වෙතට යාමට නොහැකිව ඉන්දියාවේ සිරවී සිටින කුඩා ළමුන් බැංගලෝර් නුවර සිට සිඩ්නි නුවර දක්වා රැගෙන ඒමට පෞද්ගලික සමාගමක් කැමැත්ත පළ කර තිබූ අතර එම දෙමව්පිය යුවළ ඒ ඔස්සේ තම 5 හැවිරිදි සිගිති දියණිය තමන් වෙත ගෙන්වා ගැනීමට කටයුතු කළා.\nඑම ගුවන්යානය ඊයේ (06) සිඩ්නි නුවර වෙත ළගාවීමට නියමිතව තිබුන ද ඉන්දියාවේ සිට පැමිණෙන කිසිදු ගුවන්යානයකට ඔස්ට්‍රේලියාවට ඇතුලුවීමට අවස්ථාව ලබා නොදීමට ගත් තීරණය හමුවේ මෙම දෙමාපිය යුවළගේ එම උත්සාහය ද ව්‍යර්ත වී ගොස් තිබෙනවා.\nගත හැකි සියලු උත්සාහයන් ගෙන අවසාන බලාපොරොත්තුව ද බිඳවැටුණු බවයි දියණියගේ පියා ප්‍රකාශකර ඇත්තේ.\nකෙසේවෙතත් ඉන්දියාවේ සිරවී සිටින තම දියණිය ගෙන්වා ගැනීමේ සුබදායී පණිවුඩයක් තමන්ට ලැබෙනු ඇතැයි ඔහු විශ්වාසයෙන් සිටිනවා.\nඉන්දියාවේ සිටින තම දරුවන් යළිත් ඔස්ට්‍රේලියාවට ගෙන්වා ගැනීමට නොහැකිව සිටින තවත් දෙමව්පියන් මෙම යුවළ සමාජ මාධ්‍ය ඔස්සේ සම්බන්ධ කරගෙන කරුණු විමසා තිබෙනවා.\nකෙසේවෙතත් ගැටලුව වී ඇත්තේ ඔවුන්ගේ දරුවන් මෙම කුඩා දියණියට වඩා වයසින් වැඩි අය වීමයි.\nඇය ගෙන්වා ගැනීමට බලපෑම් එල්ලකර ඇති ප්‍රධාන කරුණ වී ඇත්තේ ඇයගේ වයස බව ද විදෙස් මාධ්‍ය පෙන්වා දෙනවා.",
       "URL": "https://www.hirunews.lk/270740/කොරෝනා-නිසා-ඉන්දියාවේ-සිරවී-සිටින-සිඟිති-දියණිය-ගෙන්වා-ගැනීමට-නොහැකිව-සිටින-මව්පිය-යුවළ",
       "Category": "Local News",
       "Parent URL": "https://www.hirunews.lk/local-news.php?pageID=1968"
}