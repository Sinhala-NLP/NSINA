{
       "Source": "hirunews",
       "Timestamp": "Monday, 22 April 2019 - 19:34",
       "Headline": "ජනපති අගරදගුරු හිමියන් හමුවේ",
       "News Content": "අද දහවල් කොළඹ අගරදගුරු නිළ නිවස වෙත ගිය ජනාධිපති මෛත්‍රීපාල සිරිසේන අගරදගුරු අතිඋතුම් මැල්කම් කාදිනල් රංජිත් හිමිපාණන් බැහැ දකිනු ලැබුවා.\nපාස්කු ඉරු දින ආගමික වතාවත්වල නිරතව සිටි කිතුණු බැතිමතුන්ට මුහුණදීමට සිදුවූ ඛේදජනක සිදුවීම් පිළිබදව ජනාධිපතිවරයා මෙහිදී අගරදගුරු හිමිපාණන් වෙත සිය කණගාටුව පළ කළ අතර, ගෙන ඇති ඉදිරි පියවර පිළිබඳව ද උන්වහන්සේ සමඟ සාකච්ඡා කර තිබෙනවා.\nඉල්ලා සිටින ඕනෑම අවස්ථාවක සියලුම දේවස්ථානවල ආරක්ෂක වැඩපිළිවෙලක් ක්‍රියාත්මක කිරීමට තමා උපදෙස් ලබාදී ඇති බවයි ජනාධිපතිවරයා එහිදී සදහන් කර ඇත්තේ.\nමේ අතර, පාස්කු ඉරුදින පෙරවරුවේ ස්ථාන කිහිපයක සිදුවූ බෝම්බ පිපිරීම පිළිබඳව සංවේගය පළ කරන බව ශ්‍රී ලංකා කතෝලික රාජගුරු මණ්ඩලය පවසනවා.\nසිවිල් ජනතාව ඉලක්ක කර ගනිමින් එල්ල වූ මෙම ප්‍රහාරය මිනිස් ජීවිත ගණනාවක් සිදුවූ ව්‍යසනයක් බවයි නිවේදනයක් නිකුත් කරමින් එම මණ්ඩලය ප්‍රකාශ කළේ.\nඑමෙන්ම, මෙම අවස්ථාවේදී බුද්ධිමත්ව සහ මනා හික්මීමෙන් යුතුව කටයුතු කරන ලෙසට ද ශ්‍රී ලංකා කතෝලික රාජගුරු මණ්ඩලය කිතුණු ජනතාව වෙතින් ඉල්ලීමක් කරනවා.",
       "URL": "https://www.hirunews.lk/214976/ජනපති-අගරදගුරු-හිමියන්-හමුවේ",
       "Category": "Local News",
       "Parent URL": "https://www.hirunews.lk/local-news.php?pageID=3390"
}