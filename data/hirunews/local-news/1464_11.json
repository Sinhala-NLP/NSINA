{
       "Source": "hirunews",
       "Timestamp": "Tuesday, 28 December 2021 - 19:31",
       "Headline": "සකුරායි ගුවන් අනතුර ගැන සිවිල් ගුවන් සේවා අධිකාරිය පරීක්ෂණයක්",
       "News Content": "කටාන - පත්තායන්වත්ත ප්‍රදේශයේදී සකුරායි පෞද්ගලික ගුවන් සමාගමට අයත් සැහැල්ලු ගුවන් යානයක් අනතුරට ලක්වීමේ සිද්ධිය සම්බන්ධයෙන් සිවිල් ගුවන් සේවා අධිකාරිය පරීක්ෂණයක් ආරම්භ කර තිබෙනවා.\nඑහි ජ්‍යෙෂ්ඨ ප්‍රකාශකයෙකු හිරු ප්‍රවෘත්තී අංශයට සඳහන් කලේ එමගින් අදාළ අනතුර යානයේ දෝෂයක් නිසා සිදුවූවක්ද නියමුවාගේ හෝ පුහුණුවේ දෝෂයක් හේතුවෙන් සිදුවූවක්ද යන්න නිශ්චිතව අනාවරණය කර ගැනීමට හැකි වනු ඇති බවයි.\nඑම පරීක්ෂණයෙන් පසු ලබා දෙන නිර්දේශ වලට අනුව ඉදිරි තීරණ ගැනීමට නියමිත බව ඔහු ප්‍රකාශ කළා.\nසකුරායි පෞද්ගලික ගුවන් සමාගමේ සියලු මෙහෙයුම් කටයුතු ද මේ වන විට තාවකාලිකව අත්හිටුවා තිබෙනවා.\nඑම සමාගමට අයත් සෙස්නා 172 වර්ගයේ සැහැල්ලු ගුවන් යානයක් කටාන - පත්තායන්වත්ත ප්‍රදේශයේ වෙල් යායක් ආශ්‍රිත භූමියකට හදිසියේ අනතුරුදායක ලෙස පතිත වීමෙන් එහි ගමන් ගත් සිව් දෙනෙකු තුවාල ලැබුවේ ඊයේ දිනයේදීයි.\nසකුරායි සමාගමට අයත් ගුවන් යානයක් පසුගිය බදාදා දිනයේදීද පුහුණු වෙමින් සිටි ගුවන් නියමුවන් දෙදෙනෙකු සමග පයාගල වෙරළ තීරයට හදිසි ගොඩබැස්වීමක් සිදුකර තිබුණා.\nසිවිල් ගුවන් සේවා අධිකාරිය සඳහන් කළේ පෞද්ගලික ගුවන් සමාගම් සඳහා මේ වන විටත් බලපත්‍ර ක්‍රමවේදයක් ක්‍රියාත්මක බවයි.\nඒ අනුව අදාල ගුවන් සමාගම මෙන්ම එහි පුහුණු නිළධාරීන්, නියමුවන් සහ ඉංජිනේරුවරුන් පුහුණු කිරීම් සඳහා නීත්‍යානුකූලව බලපත්‍ර ලබා ගත යුතුයි.\nඑමෙන්ම ඒවා ධාවනයේදී ශිෂ්‍යයන් ද බලපත්‍ර ලබා ගත යුතු අතර එහි නියමුවෙකු රැගෙන යාම, වාණිජ කටයුතු සිදු කිරීම සහ රැකියා වල නිරත වීම සඳහා වෙන වෙනම අදාළ බලපත්‍ර ලබා ගත යුතු බවයි සිවිල් ගුවන් සේවා අධිකාරිය සඳහන් කළේ.",
       "URL": "https://www.hirunews.lk/292406/සකුරායි-ගුවන්-අනතුර-ගැන-සිවිල්-ගුවන්-සේවා-අධිකාරිය-පරීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=1464"
}