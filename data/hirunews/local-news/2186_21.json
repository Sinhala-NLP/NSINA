{
       "Source": "hirunews",
       "Timestamp": "Wednesday, 27 January 2021 - 8:21",
       "Headline": "පානදුර ඝාතනයේ සැකකරුවෙකු අත්අඩංගුවට -හේතුව මත්ද්‍රව්‍ය ජාවාරමක් (වීඩියෝ)",
       "News Content": "පානදුර - පල්ලිමුල්ල ප්‍රදේශයේදී පසුගිය සඳුඳා පුද්ගලයෙකු වෙඩි තබා ඝාතනය කිරීමේ සිද්ධිය මත්ද්‍රව්‍ය ජාවාරම්කරන කල්ලි දෙකක ආරවුලක් මත සිදුවූවක් බව මේ වනවිට අනාවරණ වී තිබෙනවා.\nවෙඩි තැබීමෙන් මියගිය පුද්ගලයා පානදුර සහ ඒ අවට ප්‍රදේශවලට මත්ද්‍රව්‍ය බෙදා හරින ජාලයක කොටස්කරුවෙක් වන අතර, ඔහු වෙඩි තැබූ පාර්ශවය සමග මත්ද්‍රව්‍ය බෙදා හැරීමේදී සිදුවූ මුදල් ගණුදෙනුවක් සම්බන්ධයෙන් විරසකව සිට ඇති බව සඳහන්.\nපසුගිය සඳුදා සිදුවූ මෙම වෙඩි තැබීමේ සිද්ධියට සම්බන්ධ එක් පුද්ගලයෙකු සැකපිට අත්අඩංගුවට ගෙන ඇති අතර ඔහු මියගිය පුද්ගලයා ගමන් කළ ත්‍රිරෝද රථයේ සිටි අනෙක් පුද්ගලයායි.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළේ සිද්ධිය සම්බන්ධයෙන් තවදුරටත් විමර්ශනය කිරීම සඳහා පොලිස් කණ්ඩායම් 03 ක් යොදවා ඇති බවයි.\nමේ අතර, ගාල්ල - මීටියාගොඩ ඉන්ධන පිරවුම්හල අසලදී පුද්ගලයෙකු තියුණු ආයුධවලින් පහරදී ඝාතනය කිරීමේ සිද්ධිය සම්බන්ධයෙන් සැකකරුවන් සිව් දෙනෙකු අත්අඩංගුවට ගෙන තිබෙනවා.\nඔවුන් ළඟ තිබී ඝාතනය සඳහා යොදා ගත් බවට සැක කෙරෙන උල්පිහි දෙකක්, කඩු සහ මන්නාපිහි සොයා ගෙන ඇති අතර, සිද්ධියට සම්බන්ධ යතුරුපැදියක් ද පොලිස් භාරයට ගෙන තිබෙනවා.\nමේ අතර, බස්නාහිර පලාත ඇතුළු මුළු දිවයිනම ආවරණය වන පරිදි හෙට සිට විශේෂ රථ වාහන මෙහෙයුමක් ක්‍රියාත්මක කරන බව පොලීසිය ප්‍රකාශ කළා. පොලිස් මාධ්‍ය ප්‍රකාශක, නියෝජ්‍ය පොලිස්පති අජිත් රෝහණ කියා සිටියේ බීමත් රියදුරන් සහ මාර්ග නීති උල්ලංඝනය කරන රියදුරන් අත්අඩංගුවට ගැනීම සඳහා මෙම මෙහෙයුම ක්‍රියාත්මක බවයි.",
       "URL": "https://www.hirunews.lk/260839/පානදුර-ඝාතනයේ-සැකකරුවෙකු-අත්අඩංගුවට-හේතුව-මත්ද්‍රව්‍ය-ජාවාරමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2186"
}