{
       "Source": "hirunews",
       "Timestamp": "Thursday, 12 May 2022 - 18:01",
       "Headline": "රනිල් අගමැති ධුරයට පත් කිරීමට ඕමල්පේ සෝභිත හිමියන්ගේත් විරෝධය (වීඩියෝ)",
       "News Content": "එක්සත් ජාතික පක්ෂ නායක රනිල් වික්‍රමසිංහ අග්‍රාමාත්‍ය ධුරයට පත් කිරීමට කිසිදු යෝග්‍යතාවක් නොමැති බව පූජ්‍ය ඕමල්පේ සෝභිත හිමියන් පවසනවා.\nමේ සිදුකරනු ලබන්නේ ජනතා ඉල්ලීම ඉටු කිරීමක් නොවන බවයි උන්වහන්සේ කියාසිටියේ.\nමහනානයක හිමිපාණන් වහන්සේලා ජනාධිපතිවරයාට යොමු කළ ලිපියේ අඩංගු කරුණු සම්බන්ධයෙන් ද සෝභිත හිමියන් මෙහිදී කරුණු දැක්වූවා.\nජනාධිපතිවරයාගේ මෙම ක්‍රියාමාර්ගය මහනාහිමියන්ගේ නියමයන් කඩ කිරීමක් මෙන්ම නොසලකා කටයුතු කිරීමක් ද බව ඕමල්පේ සෝභිත හිමියන් ප්‍රකාශ කළා.\nරනිල් වික්‍රමසිංහ අගමැති ධුරයට පත් කරනු ලබන්නේ ජනතාවගේ ඉල්ලීමක් නිසා නොව වෙනත් පෞද්ගලික අරමුණක් මත බවට පෙනී යන අතර රාජපක්ෂවරුන්ගේ ආරක්ෂාව වෙනුවෙන් අත්තනෝමතිකව ගනු ලබන තීරණයක් බව ද උන්වහන්සේ පෙන්වා දෙනවා.\nඑමෙන්ම රනිල් වික්‍රමසිංහ මහතා අගමැතිවරයා ලෙසට පත් කිරීම ව්‍යවස්ථා විරෝධී මෙන්ම සදාචාර විරෝධී කටයුත්තක් බව පූජ්‍ය ඕමල්පේ සෝභිත හිමියන් සඳහන් කළා.\nජනාධිපතිවරයා සිදුකරනු ලබන්නේ බරපතල වරදක් වන අතර එය ගාලුමුවදොර අරගලය නොසලකා හැරීමක් ද වන බවයි උන්වහන්සේ කියාසිටියේ.\nජනාධිපතිවරයා ජනතා ඉල්ලීම්වලට කන්දී කටයුතු කළ යුතු අතර මෙවැනි කටයුතු මගින් ජනතා අරගලය තවත් උග්‍ර විය හැකි බව ඕමල්පේ සෝභිත හිමියන් පෙන්වා දෙනවා.\nමහජන මතයට ඉඩ දෙමින් ඉදිරි කාලය තුල මැතිවරණයක් පැවැත්වීමට අවශ්‍ය පරිසරය සැකසෙන තෙක් සර්වපාක්ෂික අන්තර්වාර පාලනයක් සඳහා කටයුතු කළ යුතු අතර ඒ වෙනුවෙන් මෙම පත් කිරීම බාධාවක් බව ද උන්වහන්සේ කියාසිටියා.",
       "URL": "https://www.hirunews.lk/304165/රනිල්-අගමැති-ධුරයට-පත්-කිරීමට-ඕමල්පේ-සෝභිත-හිමියන්ගේත්-විරෝධය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1173"
}