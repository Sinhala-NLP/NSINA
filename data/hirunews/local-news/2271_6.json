{
       "Source": "hirunews",
       "Timestamp": "Wednesday, 16 December 2020 - 18:05",
       "Headline": "ලංකා ප්‍රිමියර් ලීග් අවසන් මහා තරඟයට සූරියවැව ක්‍රීඩාංගනය සූදානම්",
       "News Content": "ලංකා ප්‍රිමියර් ලීග් ක්‍රිකට් තරඟාවලියේ අවසන් මහා තරඟය හම්බන්තොට, සූරියවැව මහින්ද රාජපක්ෂ ක්‍රීඩාංගණයේදී අද (16) රාත්‍රියේ පැවැත්වෙනවා.\nඅවසන් මහා තරඟය පැවැත්වෙන්නේ තිසර පෙරේරා නායකත්වය දරණ ජැෆ්නා ස්ටැලියන්ස් කණ්ඩායම සහ භානුක රාජපක්ෂ නායකත්වය දරණ ගෝල් ග්ලැඩියේටර්ස් කණ්ඩායම් අතරයි.\nඅද තරඟය රාත්‍රි 07ට ආරම්භ වීමට නියමිත අතර ඒ සඳහා සූරියවැව ක්‍රීඩාංගනය මේ වනවිටත් සූදානම් කර ඇති බවයි ශ්‍රී ලංකා ක්‍රිකට් ආයතනය සඳහන් කළේ.\nමේවර තරඟාවලිය ආරම්භයේදී පසුබෑමකට ලක්වූවද අවසන් පූර්ව වටයේදී ප්‍රබල කලම්බු කිංග්ස් පිල පරදවා අවසන් මහා තරඟයට සුදුසුකම් ලැබූ ගෝල් ග්ලැඩියේටර්ස් පිලට ධනුෂ්ක ගුණතිලකගේ පිති හරඹය තීරණාත්මක වනු ඇති.\nවිචාරකයින් පවසන්නේ නවක ක්‍රීඩක ධනංජය ලක්ෂාන් මෙන්ම ලසිත් මාලිංගගේ ඉරියව්ව අනුගමනය කරන නුවන් තුෂාර, පාකිස්තාන ක්‍රීඩක මොහොමඩ් අමීර් සහ ලක්ෂාන් සඳකැන් ගෝල් ග්ලැඩියේටර්ස් පිලේ පන්දු යවන බලඇණිය ශක්තිමත් කරනු ඇති බවයි.\nතරඟාවලියේ ස්ථාවරම කණ්ඩායමක් වූ ජැෆ්නා ස්ටැලියන්ස් පිලට ජොන්සන් චාර්ල්ස්, ෂොයිබ් මලික්, උස්මාන් ෂින්වාරි වැනි විදේශ ක්‍රීඩකයින් මෙන්ම සුරංග ලක්මාල්ගේ පළපුරුද්ද සහ වනිඳු හසරංගගේ පන්දු යැවීම විශේෂයෙන් වැදගත් වනු ඇති බවයි ක්‍රීඩා විචාරකයින් පවසන්නේ.\nමෙවර තරඟාවලියේ වැඩිම කඩුළු සංඛ්‍යාවක් ලබාගෙන ඇත්තේද වනිදු හසරංග විසින් වන අතර ස්ටැලියන්ස් කණ්ඩායම ශ්‍රී ලංකාවේ උතුරුකරයේ ක්‍රිකට් ක්‍රීඩාවේ පුනර්ජීවනය අපේක්ෂා කරන අතර, අවසන් තරඟයේ ජයග්‍රහණය හෝ පරාජය නොතකා එහි යටිතල පහසුකම් සංවර්ධනය කිරීමට ප්‍රතිඥා ලබාදී තිබෙනවා.",
       "URL": "https://www.hirunews.lk/257191/ලංකා-ප්‍රිමියර්-ලීග්-අවසන්-මහා-තරඟයට-සූරියවැව-ක්‍රීඩාංගනය-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=2271"
}