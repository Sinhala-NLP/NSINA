{
       "Source": "hirunews",
       "Timestamp": "Sunday, 22 October 2017 - 7:30",
       "Headline": "රිය අනතුරු දෙකකින් 4 ක් මරුට",
       "News Content": "ප්‍රදේශ දෙකක සිදුවු රිය අනතුරුවලින් පුද්ගලයන් 4 දෙනෙකු ජීවිතක්ෂයට පත්වී තිබෙනවා.\nඑක් අනතුරක් ඊයේ පස්වරු 2.50 ට පමණ සිදුව ඇත්තේ කටුනායක අධිවේගී මාර්ගයේදීයි.\nකටුනායක දෙසට ගමන් කළ මෝටර් රථයක් පාලනය කර ගැනීමට නොහැකිව මාර්ගයේ වම්පසට ඇදී ගොස් තණකොල කපමින් සිටි කම්කරුවන් දෙදෙනෙකු හා ගැටීමෙන් අනතුර සිදුව තිබෙනවා.\nඅනතුරින් තුවාල ලැබු කම්කරුවන් දෙදෙනා කොළඹ ජාතික රෝහලට ඇතුලත් කිරීමේදී මියගොස් ඇති බවයි පොලිසිය සඳහන් කළේ.\nමෙලෙස මරණයට පත්වුයේ ජාඇල ප්‍රදේශයේ පදිංචි අවුරුදු 41 සහ 55 යන වයස්වල පසුවු දෙදෙනෙක්.\nමළ සිරුරු කොළඹ ජාතික රෝහලේ තැන්පත් කර තිබෙනවා.\nමෝටර් රථයේ රියදුරාට නින්ද යාම හේතුවෙන් අනතුර සිදුව ඇති බවටයි විමර්ශණවලදී හෙළිවී ඇත්තේ.\nසැකකාර රියදුරා අත්අඩංගුවට ගෙන තිබෙනවා.\nමේ අතර මීරිගම දිවුලපිටිය මාර්ගයේ කිතුල්වල ප්‍රදේශයේ ඊයේ සවස සිදුවු රිය අනතුරකින් තරුණයන් දෙදෙනෙකු ජීවිතක්ෂයට පත්ව තිබෙනවා.\nනවතා තිබු ලොරියක යතුරුපැදියක් ගැටීමෙනුයි මෙම අනතුර සිදුවී ඇත්තේ.\nයතුරුපැදිය පැදවු අවුරුදු 22 ක තරුණයා මීරිගම රෝහලට ඇතුලත් කිරීමෙන් පසු මරණයට පත්වී ඇති අතර පසුපැදිකරු වු 17 හැවිරිදි තරුණයා කොළඹ ජාතික රෝහලට ඇතුලත් කිරීමෙන් පසු මියගොස් තිබෙනවා.\nඅනතුර සම්බන්ධයෙන් ලොරියේ රියදුරා අත්අඩංගුවට ගෙන ඇති බවයි පොලිසිය කියාසිටියේ.",
       "URL": "https://www.hirunews.lk/174105/රිය-අනතුරු-දෙකකින්-4-ක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=4259"
}