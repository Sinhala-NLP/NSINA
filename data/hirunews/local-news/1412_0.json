{
       "Source": "hirunews",
       "Timestamp": "Thursday, 20 January 2022 - 15:06",
       "Headline": "හිජාස් හිස්බුල්ලාට ඇප දීමට විරුද්ධ නැහැ - නීතිපති අධිකරණයට දැනුම් දෙයි",
       "News Content": "පාස්කු ඉරිදා ප්‍රහාරය සම්බන්ධයෙන් අත්අඩංගුවට ගෙන වසර දෙකක පමණ කාලයක් රක්ෂිත බන්ධනාගාර ගත කර සිටින නීතිඥ හිජාස් හිස්බුල්ලාට එරෙහිව පුත්තලම මහාධිකරණයේ පැවැත්වෙන නඩු විභාගයෙන් අනතුරුව ඔහු සම්බන්ධයෙන් ඇප ඉල්ලීමක් ඉදිරිපත් වුවහොත් ඊට විරුද්ධ නොවන බව නීතිපතිවරයා අද දැනුම් දුන්නා.\nඒ තමන්ව ඇප මත මුදා හරින ලෙස ඉල්ලා නීතිඥ හිජාස් හිස්බුල්ලා ගොනුකර ඇති ප්‍රතිශෝධන පෙත්සම අභියාචනාධිකරණය හමුවේ අද කැඳවූ අවස්ථාවේදීයි.\nනීතිඥ හිජාස් හිස්බුල්ලාට එරෙහි නඩුව ලබන 28 වනදා පුත්තලම මහාධිකරණය යළි විභාගයට ගැනීමට නියමිතයි.\nමේ අතර පාස්කු ඉරිදා ත්‍රස්ත ප්‍රහාරයට අදාළ නඩුවෙන් හිටපු පොලිස්පති පූජිත ජයසුන්දර නිදහස් කරන්නේ ද නැද්ද යන නියෝගය ලබන මස 18 වනදා ප්‍රකාශයට පත් කරන බව කොළඹ ත්‍රිපුද්ගල මහාධිකරණ විනිසුරු මඩුල්ල ප්‍රකාශ කළා.\nඒ එම නඩුව නාමල් බළල්ලේ, ආදිත්‍ය පටබැඳිගේ සහ මොහොමඩ් ඉර්ෂඩීන් යන ත්‍රිපුද්ගල විනිසුරු මඩුල්ල ඉදිරියේ අද කැඳවු අවස්ථාවේදීයි.\nත්‍රස්ත ප්‍රහාරයක් එල්ල වන බවට නිශ්චිත බුද්ධි තොරතුරු ලැබී තිබියදීත් එය වළක්වා ගැනීමට ක්‍රියාමාර්ග නොගැනීම තුළින් සාපරාධි ලෙස රාජකාරිය පැහැර හැරීම ඇතුළු චෝදනා යටතේ හිටපු පොලිස්පති පූජිත් ජයසුන්දරට එරෙහිව නීතිපතිවරයා මෙම නඩුව ගොනුකර තිබෙනවා.\nඑමෙන්ම, මෙම ත්‍රස්ත ප්‍රහාරය සම්බන්ධ නඩුවෙන් හිටපු ආරක්ෂක ලේකම් හේමසිරි ප්‍රනාන්දු නිදහස් කරන්නේද? නැද්ද යන නියෝගය ද ලබන මස 18 වන දා ප්‍රකාශයට පත් කරන බව කොළඹ ත්‍රිපුද්ගල මහාධිකරණ විනිසුරු මඩුල්ල ඊයේ ප්‍රකාශ කළා.",
       "URL": "https://www.hirunews.lk/294585/හිජාස්-හිස්බුල්ලාට-ඇප-දීමට-විරුද්ධ-නැහැ-නීතිපති-අධිකරණයට-දැනුම්-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=1412"
}