{
       "Source": "hirunews",
       "Timestamp": "Thursday, 25 July 2019 - 10:57",
       "Headline": "එස්.ටී.එෆ්. ප්‍රධානී ලතීෆ් සාක්ෂි දීම අරඹයි - තේරීම් කාරක සභාව බුද්ධි ප්‍රධානියා හමුවට",
       "News Content": "පාස්කු ඉරිදා ත්‍රස්ත ප්‍රහාරය සම්බන්ධයෙන් සොයාබැලෙන විශේෂ තේරීම් කාරක සභාව අද පෙරවරු 10 ට පාර්ලිමේන්තුවේදී රැස්වුණා.\nඅද දිනයේ සාක්ෂි විමසීම සඳහා පස් දෙනෙකු කැඳවා තිබූ අතර, එහදීි පළමුවෙන්ම සාක්ෂි ලබාදුන්නේ පොලිස් විශේෂ කාර්ය බලකායේ අණදෙන නිලධාරී ජ්‍යෙෂ්ඨ නියෝජ්‍ය පොලිස්පති එම්.ආර්. ලතීෆ්. ඔහු මේ වනවිටත් තේරීම් කාරක සභාව හමුවේ සාක්ෂි ලබාදෙමින් සිටිනවා.\nඊට අමතරව අද දිනයේදී හිටපු පොලිස්පති එන්.කේ. ඉලංගකෝන්, විශ්‍රාමික මේජර් ජෙනරාල් ලාල් පෙරේරා සහ බොදුබල සේනා සංවිධානයේ විධායක අධ්‍යක්‍ෂ ඩිලන්ත විතානගේද මෙම කොමිසම හමුවේ සාක්ෂි ලබාදීමට නියමිතයි.\nමේ අතර ඊයේ දිනයේදි තේරීම් කාරක සභාව හමුවේ අපරාධ පරීක්ෂණ දෙපාර්තමේන්තුව භාර ජ්‍යෙෂ්ඨ නියෝජ්‍ය පොලිස්පති රවී සෙනෙවිරත්න, අපරාධ පරීක්ෂණ දෙපාර්තමේන්තුවේ අධ්‍යක්ෂ, ජ්‍යෙෂ්ඨ පොලිස් අධිකාරී ශානි අබේසේකර, ත්‍රස්ත විමර්ශන කොට්ඨාශයේ අධ්‍යක්‍ෂ ජ්‍යෙෂ්ඨ පොලිස් අධිකාරී වරුණ ජයසුන්දර සහ එම කොට්ඨාශයේ මූලධර්ම හා අන්තවාදී විමර්ශන අංශය භාර පොලිස් පරීක්ෂක තරංග පතිරණ සාක්ෂි ලබාදුන්නා.\nඊට අමතරව ඊයේ දිනයේදී රාජ්‍ය බුද්ධි සේවයේ ප්‍රධානී, ජ්‍යෙෂ්ඨ නියෝජ්‍ය පොලිස්පති නිලන්ත ජයවර්ධනගෙන් පාර්ලිමේන්තුවෙන් පිටත ස්ථානයකදී පාස්කු ඉරිදා ප්‍රහාරය සම්බන්ධයෙන් සොයාබැලෙන විශේෂ තේරීම් කාරක සභාව ප්‍රකාශයක් ලබාගෙන තිබෙනවා.\nඑම කාරක සභාවේ සභාපති නියෝජ්‍ය කථානායක ආනන්ද කුමාරසිරි හිරු ප්‍රවෘත්ති අංශයට කියා සිටියේ පැය 4 කාලයක් ඔහු කාරක සභාව හමුවේ සාක්ෂි ලබාදුන් බවයි.\nමේ අතර ජගත් සංවිධාන නියෝජිතයෙකුට අගවිනිසුරුවරයා සහ මහාධිකරණ විනිසුරුවරුන් මුණගැස්වීමට කටයුතු කිරීමේ සිද්ධිය සම්බන්ධයෙන් අදත් පාර්ලිමේන්තුවේදී සංවාදයක් ඇතිවුණා.",
       "URL": "https://www.hirunews.lk/220989/එස්-ටී-එෆ්-ප්‍රධානී-ලතීෆ්-සාක්ෂි-දීම-අරඹයි-තේරීම්-කාරක-සභාව-බුද්ධි-ප්‍රධානියා-හමුවට",
       "Category": "Local News",
       "Parent URL": "https://www.hirunews.lk/local-news.php?pageID=3230"
}