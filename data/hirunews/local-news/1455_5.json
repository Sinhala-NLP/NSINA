{
       "Source": "hirunews",
       "Timestamp": "Sunday, 02 January 2022 - 8:26",
       "Headline": "එක්ස්ප්‍රස් පර්ල් ඉවත් කරන්න චීන සහාය (වීඩියෝ)",
       "News Content": "මුහුදුබත් වූ එක්ස්ප්‍රස් පර්ල් නෞකාව ඉවත් කිරීම සඳහා චීන නෞකාවක් මේ වනවිට මෙරටට පැමිණ තිබෙනවා.\nඒ අනුව නෞකාව ගිලී ඇති ප්‍රදේශයේ සිට කිලෝමීටරයක් පමණ වූ වපසරිය තුළ මේ වනවිටත් එය ඉවත් කිරීමට අදාළ අධ්‍යයන කටයුතු සිදු කරමින් පවතින බවයි සමුද්‍රීය පරිසර ආරක්ෂණ අධිකාරිය සඳහන් කළේ.\nඑසේම, මුහුදුබත් වූ බහළුම් ඉවත් කිරීම සඳහා මීට පෙර මෙරටට පැමිණි ඇමරිකානු සමාගමකට අයත් නෞකාව මේ වනවිට බහළුම් සියයකට අධික ප්‍රමාණයක් ඉවත් කර තිබෙනවා.\n400කට ආසන්න මුහුදුබත් වූ බහළුම් ප්‍රමාණයක් අදාළ නෞකාව විසින් මීට පෙර හඳුනාගෙන තිබූ අතර, සෙසු බහළුම් ඉවත් කිරීමේ කටයුතු තවදුරටත් සිදු කෙරෙමින් පවතින බවයි සමුද්‍රීය පරිසර ආරක්ෂණ අධිකාරිය වැඩිදුරටත් කියා සිටියේ.\nඒ අනුව එලෙස ඉවත් කෙරුණු බහළුම් මේ වනවිට වත්තල ප්‍රදේශයේ පිහිටි අංගනයක තැන්පත් කර තිබෙනවා.\nඅදාළ අංගනයේ කටයුතු පිළිබඳ අධීක්ෂණය සඳහා සමුද්‍රීය පරිසර ආරක්ෂණ අධිකාරියේ නිලධාරියෙකු සහ රේගු නිලධාරීන් දෙදෙනෙකු යොදවා ඇති බව ද සඳහන්.\nමෙලෙස ඉවත් කෙරෙන සියලු බහළුම් හිතකර අන්දමින් කළමනාකරණය කිරීමට මෙරටදී හැකියාව පවතින්නේ නම් ඒවා සිදු කෙරෙන අතර, එසේ කළ නොහැකි දෑ මෙරටින් ඉවත් කිරීමට අදාළ සමාගම කටයුතු කරනු ඇති.\nමෙම කටයුතු සඳහා අවශ්‍ය සියලු වියදම් එක්ස්ප්‍රස් පර්ල් නෞකාව අයත් සමාගම විසින් දරනු ලබනු ඇති.\nනෞකාව අනතුරට ලක්වීමෙන් අනතුරුව සිදුකරන ලද මෙහෙයුම් වියදම් සඳහා මේ වනවිට අමෙරිකානු ඩොලර් මිලියන 3.6 ක් මෙරටට ලැබි ඇති අතර, අනෙකුත් මෙහෙයුම් කටයුතු සඳහා දැරූ වියදම් ප්‍රතිපූරණය කර ගැනීමට නියමිතව තිබෙනවා.\nකෙසේ වෙතත්, පරිසරයට සිදුවූ හානියට අදාළ වන්දිය මේ වනතෙක් ගණනය කර නැහැ.\nසමුද්‍රීය පරිසර ආරක්ෂණ අධිකාරිය සඳහන් කළේ එම කටයුතු තවදුරටත් ප්‍රමාද වන අතර, එය අවසන් කිරීමට තවත් බොහෝ කාලයක් ගතවනු ඇති බවයි.\nනෞකාවේ කොටස් සහ බහාළුම් ඉවත් කර නොමැති බැවින් පරිසරයට සිදුවූ හානිය නිශ්චිත ලෙස හෝ ගණනය කිරීමට තවමත් හැකියාවක් නොමැති වීම ඊට හේතුව බව එම අධිකාරිය පෙන්වා දෙනවා.",
       "URL": "https://www.hirunews.lk/292790/එක්ස්ප්‍රස්-පර්ල්-ඉවත්-කරන්න-චීන-සහාය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1455"
}