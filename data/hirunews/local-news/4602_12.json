{
       "Source": "hirunews",
       "Timestamp": "Tuesday, 21 March 2017 - 19:35",
       "Headline": "සයිටම් ගැටළුව වෙනතකට යොමුකිරීමට ආණ්ඩුව උපක්‍රම යොදනවා - වෛද්‍ය පීඨ ශිෂ්‍ය ක්‍රියාකාරී කමිටුව",
       "News Content": "සයිටම් ගැටලූව වෙනතක හැරවීමට ආණ්ඩුව විවිධ උපක්‍රම යොදමින් සිටින බව වෛද්‍ය පීඨ ශිෂ්‍ය ක්‍රියාකාරී කමිටුව පවසනවා.\nඅද පස්වරුවේ කොළඹ පැවති මාධ්‍ය හමුවකට එක්වෙමින් එහි කැඳවුම්කරු රයන් ජයලත් මේ බව කියා සිටියා.\nමේ අතර, මොරටුව විශ්වවිද්‍යාලයේ සිසුන්ද අද පස්වරුවේ සයිටම් ගැටලූව සම්බන්ධයෙන් අත්පත්‍රිකා බෙදාහැරීමේ ව්‍යාපාරයක නිරත වුණා.\nඒ, කොළඹ කොටුව දුම්රියපොල ඉදිරිපිටදීයි.\nඊට එක්වු සිසුන් සිරුරේ විවිධ සටන්පාඨ සලකුණු කරගනිමින් ඊට එක්ව සිටීමද විශේෂත්වයක්.\nමේ අතර, සබරගමුව විශ්වවිද්‍යාලයට යෝජිත වෛද්‍ය පීඨය වහා ලබාදෙන ලෙස බලකරමින් අද එහි මහා ශිෂ්‍ය සංගමයේ සිසුන් බලංගොඩ - පඹහින්න මංසන්ධියේදී උද්ඝෝෂණයක නිරත වුණා.\n2010 වසරේදී සබරගමුව සරසවියේ වෛද්‍ය පීඨයක් ඉදිකිරීමට යෝජනා වූවත්, මෙතෙක් ඊට අදාළ කිසිදු මැදිහත්වීමක් සිදුකිරීමට බලධාරීන් අපොහොසත් වී ඇති බවයි ඊට එක්වෙමින් අදහස් දැක්වු සබරගමුව විශ්වවිද්‍යාලයේ මහා ශිෂ්‍ය සංගමයේ සභාපති මනෝජ් ආරියසේන කියා සිටියේ.\nමේ අතර කොළඹ අද පැවති සමුළුවකට එක්වෙමින් ජනතා විමුක්ති පෙරමුණේ දේශපාලන මණ්ඩල සභික කේ.ඩී. ලාල්කාන්ත කියා සිටියේ ශිෂ්‍ය ව්‍යාපාරය ආරම්භ කළ සයිටම් සටන තවදුරටත් ඔවුන්ට ඉදිරියට ගෙන යා නොහැකි බවයි.\nඑම සටන ඉන් ඔබ්බට ගෙන යාම සඳහා වෘත්තිය සමිති ව්‍යාපාරය කටයුතු කළ යුතු බවයි ඔහු පෙන්වා දුන්නේ.",
       "URL": "https://www.hirunews.lk/157405/සයිටම්-ගැටළුව-වෙනතකට-යොමුකිරීමට-ආණ්ඩුව-උපක්‍රම-යොදනවා-වෛද්‍ය-පීඨ-ශිෂ්‍ය-ක්‍රියාකාරී-කමිටුව",
       "Category": "Local News",
       "Parent URL": "https://www.hirunews.lk/local-news.php?pageID=4602"
}