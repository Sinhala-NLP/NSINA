{
       "Source": "hirunews",
       "Timestamp": "Friday, 16 December 2022 - 7:40",
       "Headline": "සීමා නිර්ණය කළ හොත් පුංචි ඡන්දය මාස හයකින් කල් යන ලකුණු",
       "News Content": "සීමානිර්ණය කිරීමෙන් පසු මැතිවරණය පැවැත්වුව හොත් තවත් මාස හයකින් පළාත්පාලන ඡන්ද විමසීම කල් යනු ඇතැයි සීමා නිර්ණය කොමිෂන් සභාවේ සභාපති මහින්ද දේශප්‍රිය පවසනවා.\nඔහු කියා සිටියේ, දේශපාලන පක්ෂ සමඟ සීමානිර්ණ කටයුතු පිළිබඳ සාකච්ඡාවක් එළැඹෙන 20 වැනි දා පැවැත්වීමට නියමිත ව ඇති බව යි.\nපළාත් පාලන ආයතනවල සභික සංඛ්‍යාව අඩු කෙරෙන අයුරින් අලුතින් එම ආයතනවල බල ප්‍රදේශවල සීමා නිර්ණය කිරීම සඳහා අග්‍රාමාත්‍ය දිනේෂ් ගුණවර්ධන පසුගිය නොවැම්බර් මස මුල දී මෙම සීමානිර්ණ කමිටුව පත්කරනු ලැබුවා.\nඑහිදී පළාත් පාලන ආයතනවල දැනට පවතින සභික සංඛ්‍යාව 5,100ත්, 5,200ත් අතර අගයක් දක්වා අඩු කර ගැනීමට හැකි වනු ඇති බවයි කොළඹ ඊයේ (15) පැවති වැඩසටහනකින් අනතුරුව මාධ්‍ය වෙත අදහස් දක්වමින් සීමා නිර්ණය කොමිෂන් සභාවේ සභාපති මහින්ද දේශප්‍රිය කියා සිටියේ.\nමේ අතර පළාත්පාලන මැතිවරණය කඩිනමින් පැවැත්වීමට පියවර ගන්නා ලෙසට මැතිවරණ කොමිසන් සභාවට නියෝග කරන ලෙස ඉල්ලා සමගි ජන බලවේගය ඇතුලු විපක්ෂයේ මන්ත්‍රීවරුන් පිරිසක් ගොනුකළ පෙත්සම් ශ්‍රේෂ්ඨාධිකරණයේදී අද සළකා බැලෙනවා.\nපසුගිය සඳුදා එක් පෙත්සමක් සමගි ජන බලවේගයේ මහලේකම් රංජිත් මද්දුමබණ්ඩාර සහ මහාචාර්ය ජී.එල් පීරිස් විසින් ගොනුකළ අතර අනෙක් පෙත්සම ඉදිරිපත් කරනු ලැබුවේ නිදහස් පක්ෂයේ මහලේකම් දයාසිරි ජයසේකර, ලක්ෂ්මන් කිරිඇල්ල, අනුර ප්‍රියදර්ශන යාපා සහ එම්.ඒ සුමන්දිරන් යන මන්ත්‍රීවරුන් විසින්.",
       "URL": "https://www.hirunews.lk/322783/සීමා-නිර්ණය-කළ-හොත්-පුංචි-ඡන්දය-මාස-හයකින්-කල්-යන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=664"
}