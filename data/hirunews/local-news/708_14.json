{
       "Source": "hirunews",
       "Timestamp": "Friday, 25 November 2022 - 21:49",
       "Headline": "ශ්‍රී ලංකාවේ දියාරු පිතිකරණයේ වාසියෙන් ඇෆ්ගනුන් ජය පැන් බොති",
       "News Content": "සංචාරක ඇෆ්ගනිස්තාන කණ්ඩායම හා ශ්‍රී ලංකා කණ්ඩායම අතර අද (25) පැවැත්වුණු පළමු එක්දින තරගයෙන් ලකුණු 60ක විශිෂ්ට ජයක් වාර්තා කිරීමට ඇෆ්ගනිස්තාන පිල සමත් වුණා.\nකාසියේ වාසිය දිනූ ඇෆ්ගනිස්තාන කණ්ඩායමේ නායක Hashmatullah Shahidi තීරණය කළේ පළමුව පන්දුවට පහරදීමටයි.\nඒ අනුව පිටියට පිවිසි ඇෆ්ගනිස්තාන කණ්ඩායම සිය පළමු කඩුල්ල දවා ගැනීම පවා ශ්‍රී ලංකා පන්දු බලඇණියට අසීරු කර්තව්‍යයක් කළ අයුරු දක්නට ලැබුණා.\nසිය කණ්ඩායම වෙනුවෙන් විශිෂ්ට ඉනිමක් ක්‍රීඩා කළ Ibrahim Zadran සිය දෙවැනි එක්දින ශතකය ශ්‍රී ලංකාවට එරෙහිව ලබාගත්තේ පන්දු 120ක් පමණක් වැය කරමින්.\nඔහු ලකුණු 106ක් ලබා සිටිය දී මහීෂ් තීක්ෂණගේ පන්දුවක් හමුවේ දැවී ගියා.\nකෙසේවෙතත් ඇෆ්ගනිස්තාන කණ්ඩායමේ පිතිකරණ ලැයිස්තුවේ බොහෝ ක්‍රීඩකයින් අද දවසේ සාර්ථක වූයේ ශ්‍රී ලංකා පන්දු යවන්නන්ට අනුකම්පා විරහිතව පහරදෙමින්.\nඑහිදී Rahmanullah Gurbaz සහ Rahmat Shah ද අර්ධ ශතක රැස් කරගත්තා.\nපන්දුවාර 50 නිමා කරන විට ඇෆ්ගනිස්තාන කණ්ඩායමේ කඩුලු 08ක් බිඳ වැටී තිබූ අතර, ශ්‍රී ලංකා කණ්ඩායමට ජයග්‍රහණය සඳහා ලකුණු 295ක ඉලක්කයක් හිමිවුණා.\nපන්දු යැවීමේ දී ශ්‍රී ලංකා පිල වෙනුවෙන් වනිදු හසරංග වැඩිම කඩුලුලාභියා වූ අතර ඔහු ලකුණු 42කට කඩුලු 02ක් බිඳ දැමුවා.\nකසුන් රාජිත, මහීෂ් තීක්ෂණ, ළහිරු කුමාර එක්ව එක් කඩුල්ල බැගින් තමන් සතු කරගත්තා.\nජයග්‍රහණය සඳහා ලකුණු 295ක දැවැන්ත ඉලක්කයක් හඹා ගිය ශ්‍රී ලංකා කණ්ඩායමේ පළමු කඩුල්ල ලකුණු අතර ශක්තිමත් වන්නට ඉඩනොදී දවා ගන්නට ඇෆ්ගන් පන්දු යවන්නන් සමත් වුණා.\nපළමු කඩුල්ල ලෙස දැවී ගියේ ආරම්භක පිතිකරු කුසල් මෙන්ඩිසුයි.\nඑක් ලකුණක් ලබා සිටිය දී Yamin Ahmadzaiගේ පන්දුවක් හමුවේ මෙන්ඩිස් දැවී ගියේ කඩුල්ල මුවා කිරීමේ වරදට හසුවයි.\nකණ්ඩායම වෙනුවෙන් සාර්ථක වූ පිතිකරුවන් දෙපළ වූයේ පැතුම් නිස්සංක සහ වනිදු හසරංගයි.\nපැතුම් සහ වනිදු දෙදෙනාම අද දින ලබාගත්තේ සිය එක්දින ක්‍රිකට් දිවියේ සිව්වැනි අර්ධ ශතකය වීම ද විශේෂත්වයක්.\nනිස්සංක 85ක් සහ වනිදු 66ක් ලබාගත්තා.\nකලකට පසු කණ්ඩායමට එක් වූ දිනේෂ් චන්දිමාල් ලකුණු 14ක් රැස් කර ගත්තා.\nධනංජය ද සිල්වා ලකුණු 14ක් සහ අසලංක ලකුණු 10ක් ලබාගත්තා.\nසෙසු කිසිදු ක්‍රීඩකයෙක්ට හෝ ලකුණු අතරට පිවිසීමට ඇෆ්ගන් පන්දු යවන්නන් ඉඩ ලබා දුන්නේ නැහැ.\nඒ අනුව ශ්‍රී ලංකා පිතිකරුවෝ ඇෆ්ගන් පන්දු යවන්නන් අභියස දියාරු පිතිකරණයක නිරත වන අයුරු දක්නට ලැබූ අතර, පළමු එක්දින තරගයේ ජය විශිෂ්ට අයුරකින් නිමා කරන්නට ඇෆ්ගන් ක්‍රීඩකයින්ට අද හැකියාව ලැබුණා.\nඒ ලකුණු 60 ක විශිෂ්ට ජයක් තමන් සතු කරගනිමින්.\nතරගයේ වීරයා සම්මානය ශතකයක් ලබාගත් ඊබ්‍රහීම් දිනාගත්තා.",
       "URL": "https://www.hirunews.lk/321287/ශ්‍රී-ලංකාවේ-දියාරු-පිතිකරණයේ-වාසියෙන්-ඇෆ්ගනුන්-ජය-පැන්-බොති",
       "Category": "Local News",
       "Parent URL": "https://www.hirunews.lk/local-news.php?pageID=708"
}