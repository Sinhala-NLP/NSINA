{
       "Source": "hirunews",
       "Timestamp": "Friday, 22 July 2022 - 13:12",
       "Headline": "ගාලු මුවදොර මෙහෙයුමෙන් 14 ක් රෝහලේ, 9 ක් අත්අඩංගුවට - ජනාධිපති කාර්යාලයට සිදුවූ හානිය ගැනත් විමර්ශනයක්",
       "News Content": "අරගලකරුවන් විසින් ජනාධිපති ලේකම් කාර්යාලයේ දේපළවලට සිදු කර ඇති හානිය පිළිබඳ මේ වනවිට ස්ථානිය පරික්ෂණ ආරම්භ කර තිබෙනවා.\nපොලිස් අපරාධ පරික්ෂණ නිළධාරින් සහ ස්ථානීය පරික්ෂණ නිළධාරින් විසින් එම කටයුතු සිදු කරන බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දුව කියා සිටියේ.\nමීට අදාළව ඇඟිලි සළකුණු වාර්තා ලබාගනිමින් විද්‍යාත්මක සාක්ෂි ලබාගැනීමටද පියවර ගෙන තිබෙනවා.\nත්‍රිවිධ හමුදාව, පොලිසිය සහ පොලිස් විශේෂ කාර්ය බලකාය එක්ව අද (22) අලුයම සිදුකළ මෙහෙයුමේදී ජනාධිපති කාර්යාලය සහ එහි ප්‍රධාන දොරටුව ඇතුලු අවට පරිශ්‍රයේ රැඳී සිටි විරෝධතාකරුවන් ඉවත් කරනු ලැබුවා.\nඑහි දී විරෝධතාකරුවන් පාලනය කිරීමට යාමේදී උණුසුම් තත්වයක් හටගත්තා.\nඑම අවස්ථාවේදී සැකකරුවන් 9 දෙනෙකු අත්අඩංගුවට ගත් බවයි පොලිසිය සඳහන් කළේ.\nඔවුන් කැළණිය, ඇඹිලිපිටිය, ජාඇළ, රත්නපුරය, වැල්ලම්පිටිය, වාද්දුව, නුගේගොඩ යන ප්‍රදේශවල පදිංචි අවුරුදු 26 සහ 58 අතර වයස්වල පසුවන්නන්. අත්අඩංගුවට ගත් පුද්ගලයින් අද අධිකරණයට ඉදිරිපත් කිරීමට නියමිතව තිබෙනවා.\nමෙම සිද්ධියෙන් තුවාල ලැබු 14 දෙනෙකු කොළඹ ජාතික රෝහලට ඇතුළත් කර තිබෙනවා.\nඊට කාන්තාවක් සහ මාධ්‍යවේදීන් දෙදෙනෙකුද ඇතුළත්.\nමේ අතර මෙම සිද්ධිය වාර්තාකරමින් සිටි තම මාධ්‍යවේදීන්ටද ආරක්ෂක අංශ විසින් පහරදී ඇති බව බී බී සී පුවත් සේවය වාර්තා කළා.\nසිද්ධිය වීඩියෝ ගත කරමින් සිටි මාධ්‍යවේදියෙකුට පහර දී හමුදා සෙබළෙකු ඔහුගේ දුරකථනය පැහැරගෙන දර්ශන මකා දැමූ බවයි ඔවුන් වැඩිදුරටත් වාර්තා කළේ.\nඑසේ ම තවත් මාධ්‍යවේදීන් කිහිපදෙනෙකු පහරදීම්වලට ලක්ව ඇති බව අදාළ වාර්තාවේ සඳහන්.\nමේ අතර සිද්ධිය නිරීක්ෂණය කිරීමට පැමිණෙමින් සිටි නීතීඥවරුන් පිරිසකටද ආරක්ෂක අංශ විසින් බාධා කර පහරදී ඇති බව ශ්‍රී ලංකා නීතීඥ සංගමයේ සභාපති ජනාධිපති නීතීඥ සාලිය පීරිස් ප්‍රකාශ කළා.\nතවත් නීතීඥවරුන් පිරිසක් අද පෙරවරුවේ සිද්ධිය වූ ස්ථානය වෙත පැමිණ එහි සිටි\nආරක්ෂක අංශ වෙතින් ප්‍රශ්න කළා.\nමේ අතර විරෝධතාකරුවන්ගෙන් මුදාගත් ජනාධිපති ලේකම් කාර්යාලයේ වර්තමාන තත්වය නිරීක්ෂණය සඳහා අද පෙරවරුවේ මාධ්‍යවේදින්ටද අවස්ථාව සළසා දී තිබුණා.\nඑසේම මානව හිමිකම් කොමිසමේ නිලධාරීන්ද අදාළ ස්ථානය පරීක්ෂාවට ලක් කළ බවයි හිරු වාර්තාකරු කියා සිටියේ. කෙසේ වෙතත් මේ වනවිට ගාලු මුවදොර මාර්ගය ජනාධිපති ලේකම් කාර්යාලය ඉදිරිපිටින් වසා දමා තිබෙනවා.",
       "URL": "https://www.hirunews.lk/310643/ගාලු-මුවදොර-මෙහෙයුමෙන්-14-ක්-රෝහලේ-9-ක්-අත්අඩංගුවට-ජනාධිපති-කාර්යාලයට-සිදුවූ-හානිය-ගැනත්-විමර්ශනයක්",
       "Category": "Local News",
       "Parent URL": "https://www.hirunews.lk/local-news.php?pageID=1002"
}