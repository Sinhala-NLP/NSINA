{
       "Source": "hirunews",
       "Timestamp": "Tuesday, 30 May 2023 - 13:44",
       "Headline": "බොරැල්ලේ ඝාතන සැකකරුවන් පැමිණි කැබ් රථය සොයා ගැනේ",
       "News Content": "ලූතිනන් කර්නල් තුවාන් මුතාලිෆ් ඝාතන සිද්ධියේ සැකකරුවකු වූ ව්‍යාපාරිකයා පසුගියදා බොරැල්ලේදී වෙඩි තබා ඝාතනය කිරීමට වෙඩිකරුවන් පැමිණි කැබ් රථය ගම්පහ, ඉඹුල්ගොඩ ප්‍රදේශයේදී කොළඹ අපරාධ කොට්ඨාශය විසින් සොයාගෙන තිබෙනවා.\nඑම කැබ් රථයේ හිමිකරු යුද හමුදා මේජර්වරයකු වන අතර ඔහු එය කොල්ලු‍පිටිය කුලී රථ සපයන ආයතනයකට කුලී පදනම මත ලබාදී ඇති බව සඳහන්.\nව්‍යාපාරිකයා ඝාතනය කිරීම සඳහා සැකකරුවන් දෙදෙනා මෙම කැබ් රථයෙන් බොරැල්ල හරස් මාර්ගය වෙත පැමිණ ඇති අතර පසුව ඔවුන් එතැන් සිට යතුරුපැදියකින් බේස්ලයින් මාර්ගය ඔස්සේ ලෙස්ලි රණගල මාවතට පැමිණ මෙම ඝාතනය සිදු කර තිබුණා.\nඝාතනයට ආධාර අනුබල දුන් බව කියන සැකකරුවන් හතර දෙනකු මේ වනවිට පොලිස් අත්අඩංගුවට ගෙන තිබෙනවා.\nපසුගිය 20 වනදා බොරැල්ල - ලෙස්ලි රණගල මාවතදී මෙලෙස වෙඩි තබා ඝාතනයට ලක්වුණේ පෞද්ගලික ආයතනවලට සේවකයින් සැපයීමේ සේවාවක් පවත්වාගෙන යන පුද්ගලයෙක්.\nමේ අතර මෙම ඝාතනයට සම්බන්ධ තවත් සැකකරුවෙකු හදුනා ගැනිම සඳහා පොලිසිය ජනතාවගේ සහය ඉල්ලා සිටිනවා.\n33 හැවිරිදි එම සැකකරුගේ ඡායාරූපයක් පොලිස් දෙපාර්තමේන්තුව අද මාධ්‍ය වෙත නිකුත් කළා.\nගොතටුව ප්‍රදේශයේ පදිංචි සමාජශාලා කළමනාකරුවෙකු වන මොහු මේ වන විට ප්‍රදේශයෙන් පළාගොස් තිබෙනවා.\nමෙම සැකකරුගේ වම් අතේ පහළ බාහුවේ මැණික් කටුවේ සිට ඉහළට කුරුල්ලෙකුගේ පිහාටු සහිත රුව කළු පැහැයෙන් කොටා ඇති බවද පොලිසිය සඳහන් කළා.\nඔහු සම්බන්ධයෙන් තොරතුරක් දන්නේ නම් 071 85 91 733 සහ 071 85 91 735 යන කොළඹ අපරාධ කොට්ඨාසයේ දුරකථන අංක වෙත දැනුම් දෙන ලෙසයි පොලිස් දෙපාර්තමේන්තුව ජනතාවගෙන් ඉල්ලා සිටින්නේ.",
       "URL": "https://www.hirunews.lk/336586/බොරැල්ලේ-ඝාතන-සැකකරුවන්-පැමිණි-කැබ්-රථය-සොයා-ගැනේ",
       "Category": "Local News",
       "Parent URL": "https://www.hirunews.lk/local-news.php?pageID=307"
}