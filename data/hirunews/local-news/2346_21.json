{
       "Source": "hirunews",
       "Timestamp": "Saturday, 07 November 2020 - 8:22",
       "Headline": "පාසල් පැවැත්වීමට වෙනස් යෝජනාවක්",
       "News Content": "සාමාන්‍ය පෙළ විභාගය සැලසුම් කළ පරිදි ලබන වසරේ ජනවාරි 18 සිට 28 දක්වා පැවැත්වෙන බව අධ්‍යාපන අමාත්‍ය මහාචාර්ය ජී.එල්.පීරිස් සඳහන් කළා.\nමේ අතර, පාසල් ආරම්භ කිරීම සම්බන්ධයෙන් අධ්‍යාපන අමාත්‍යාංශ ලේකම්වරයා සහ සියලුම පළාත්, කලාප සහ කොට්ඨාස අධ්‍යාපන බලධාරින් අතර සාකච්ඡාවක් ඊයේ (06) පැවැත්වුණා.\nඑහිදී සියලු පාසල්වල සිසුන් සියයට 50 බැගින් ගෙන්වා ගෙන පාසල් වේලාව වෙනස් නොකර, දුරස්ථභාවය සහ සෞඛ්‍යාරක්ෂිත ක්‍රමවේදය අනුව පාසල් පැවැත්වීම සම්බන්ධයෙන් අධ්‍යාපන අමාත්‍යාංශ ලේකම් මහාචාර්ය කපිල පෙරේරා අදහස් විමසා තිබෙනවා.\nකෙසේ වෙතත්, පාසල් ආරම්භ කිරීම සඳහා සෞඛ්‍ය බලධාරින්ගේ නිර්දේශ නොලැබුණහොත් අධ්‍යාපන කටයුතු අඛන්ඩව කරගෙන යාම සඳහා ගත හැකි ක්‍රියාමාර්ග පිළිබඳවද මෙහිදී අවධානය යොමුවුණා.\nරජයේ පාසල්වල තුන්වන වාරය නොවැම්බර් 9 වනදා ආරම්භ කිරීමට නියමිතව තිබූ නමුත් කොරෝනා අවදානම හේතුවෙන් එය සති දෙකකට කල් තැබුණා.",
       "URL": "https://www.hirunews.lk/254186/පාසල්-පැවැත්වීමට-වෙනස්-යෝජනාවක්",
       "Category": "Local News",
       "Parent URL": "https://www.hirunews.lk/local-news.php?pageID=2346"
}