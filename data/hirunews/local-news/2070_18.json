{
       "Source": "hirunews",
       "Timestamp": "Monday, 22 March 2021 - 17:37",
       "Headline": "තවත් කොරෝනා ආසාදිතයන් 175ක්",
       "News Content": "මෙරටින් තවත් කොරෝනා වෛරස් ආසාදිතයන් 175දෙනෙකු වාර්තාවී තිබෙනවා.\nලොව කොවිඩ් 19 ආසාදිතයින් පළමුව වාර්තා වූ චීනයද අභිබවමින් මෙරට සමස්ත කොවිඩ් ආසාදිතයින් ගණන 90,375ක් දක්වා ඉහළ ගොස් තිබෙනවා.\nමේ අතර කොවිඩ් ආසාදිතයින් 474 දෙනෙකු සපුගස්කන්ද ඉන්ධන පිරිපහදු මධ්‍යස්ථානයෙන් හමුවීමත් සමඟ ඒ සම්බන්ධයෙන් සොයා බැලීම සඳහා බලශක්ති අමාත්‍යවරයා පංච පුද්ගල කමිටුවක් පත්කර තිබෙනවා.\nලොව මුලින්ම කොවිඩ් ආසාදිතයින් වාර්තා වූ චීනයෙන් මේ වනවිට වාර්තා වන සමස්ත ආසාදිතයින් ගණන 90,099ක්.\nගෙවුණු දිනයේ මෙරටින් වාර්තා වූ ආසාදිතයින් 354ක් සමඟින් මෙරට සමස්ත ආසාදිතයින් ගණන චීනය අබිබවා ගියා.\nලොව ආසාදිතයින් වාර්තාවීම පිළිබඳව දෛනික දත්ත සටහන් වන කොවිඩ් වර්ල්ඩ් මීටර් වෙබ් අඩවියට අනුව ශ්‍රී ලංකාව පසුවන්නේ 87 වැනි ස්ථානයේයි චීනය පසුවන්නේ 88 වන ස්ථානයේයි.\nගෙවුණු දිනයේ මෙරටින් හඳුනාගත් ආසාදිතයින් අතරින් වැඩිම පිරිසක් වාර්තා වන්නේ ගම්පහදිස්ත්‍රික්කයෙන් එම පිරිස 197ක්.\nකොළඹ දිස්ත්‍රික්කයෙන් 58 ක් සහ යාපනය දිස්ත්‍රික්කයෙන් 17ක් ලෙස ආසාදිතයින් වාර්තා වුණා තවත් කොවිඩ් මරණයක් වාර්තාවීමත් සමඟ මෙරට සමස්ත කොවිඩ් මරණ සංඛ්‍යාව 546 දක්වා ඉහළ ගියා.\nමේ අතර සපුගස්කන්ද තෙල් පිරිපහදුවෙන් කොවිඩ් ආසාදිතයින් 474 දෙනෙකු හමුවීමත් සමඟ ඒ පිළිබඳ සොයා බැලීම සඳහා පංච පුද්ගල කමිටුවක් පත්කිරීමට බලශක්ති අමාත්‍ය උදය ගම්මන්පිල මහතා කටයුතු කර තිබෙනවා.\nඑම කමිටුව දින 10ක් ඇතුළත මේ සම්බන්ධ වාර්තාව අමාත්‍යවරයා වෙත ලබාදිය යුතු බව බලශක්ති අමාත්‍යාංශය නිවේදනය කළා.\nමස්කෙළිය නගරයෙන්ද නව කොවිඩ් ආසාදිතයින් 11 දෙනෙකු වාර්තා වී තිබෙනවා මස්කෙළිය සෞඛ්‍ය වෛද්‍ය නිලධාරීවරයා සඳහන් කළේ මෙම ආසාදිතයින් සියළුදෙනා මස්කෙලියේ පිහිටි හින්දු කෝවිළක් ආශ්‍රයෙන් හමු වූ ආසාදිතයින්ගේ ආශ්‍රිතයින් බවයි.",
       "URL": "https://www.hirunews.lk/266177/තවත්-කොරෝනා-ආසාදිතයන්-175ක්",
       "Category": "Local News",
       "Parent URL": "https://www.hirunews.lk/local-news.php?pageID=2070"
}