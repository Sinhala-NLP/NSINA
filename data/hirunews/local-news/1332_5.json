{
       "Source": "hirunews",
       "Timestamp": "Saturday, 26 February 2022 - 10:13",
       "Headline": "රුසියානු මිසයිලවලින් වෙළෙඳ නැව් දෙකකට හානි",
       "News Content": "කළු මුහුදේ ඔඩෙසා වරායේ නතර කර තිබූ වෙළඳ නෞකා දෙකකට ද රුසියානු මිසයිල ප්‍රහාරවලින් හානි සිදු ව ඇති බවට යුක්රේනය චෝදනා කළා.\nරුසියානු යුද නෞකා මඟින් එල්ල කළ එම මිසයිල මෝල්ඩෝවා රාජ්‍යයේ ලියාපදිංචි කළ රසායනික නෞකාවකට සහ පැනමාවේ ලියාපදිංචි තවත් භාණ්ඩ ප්‍රවාහන නෞකාවකට පතිත වී ඇති බවයි යුක්රේනය ප්‍රකාශ කළේ.\nමීට පෙර ඔඩෙසා වරායට ඔබ්බෙන් වූ තුර්කියට අයත් භාණ්ඩ ප්‍රවාහන නෞකාවකට ද රුසියානු මිසයිල ප්‍රහාර වලින් හානි සිදු වූ බවට යුක්රේනය චෝදනා එල්ල කළා.\nමේ අතර, රුසියානු ජනාධිපති ව්ලැදිමීර් පුටින් ඇතුළු එරට රජයේ ඉහළ පෙලේ පුද්ගලයන්ට එරෙහිව සම්බාධක පැනවීමට එක්වන බව ඕස්ටේ්‍රලියාව ද ප්‍රකාශ කළා.\nමේ වනවිට ඇමෙරිකා එක්සත් ජනපදය, කැනඩාව, යුරෝපා සංගමය සහ බ්‍රිතාන්‍යය එවැනි සම්බාධක පනවා තිබෙනවා.",
       "URL": "https://www.hirunews.lk/298087/රුසියානු-මිසයිලවලින්-වෙළෙඳ-නැව්-දෙකකට-හානි",
       "Category": "Local News",
       "Parent URL": "https://www.hirunews.lk/local-news.php?pageID=1332"
}