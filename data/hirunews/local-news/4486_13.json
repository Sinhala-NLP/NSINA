{
       "Source": "hirunews",
       "Timestamp": "Saturday, 03 June 2017 - 12:44",
       "Headline": "ආපදා ගැන ජවිපෙ පාර්ලිමේන්තු විවාදයක් ඉල්ලයි",
       "News Content": "දිස්ත්‍රික් කිහිපයකට බලපා ඇති ආපදා තත්ත්වය පිළිබඳව සභාව කල් තැබීමේ එක්දින විවාදයක් ලබාදෙන ලෙස ඉල්ලමින් ජනතා විමුක්ති පෙරමුණ කථානායකවරයාගෙන් ඉල්ලීමක් කරනවා.\nඑම පෙරමුණේ නායක, පාර්ලිමේන්තු මන්ත්‍රී අනුර කුමාර දිසානායකගේ අත්සනින් යුත් ලිපියක් මගින් එම ඉල්ලීම සිදුකර ඇති අතර, මේ මස පළමු සතියේ අදාළ විවාදය ලබාදෙන ලෙසයි එමගින් ඉල්ලා ඇත්තේ.\nනිවාස අහිමි වූවන්, දේපළ අහිමිවූවන් සහ ජීවිතක්ෂයට පත්වූවන් වෙනුවෙන් ආණ්ඩුව කඩිනමින් මැදිහත් විය යුතු බව ද අදාළ ලිපියෙහි දක්වා තිබෙනවා.\nමේ අතර, ජාතික නිදහස් පෙරමුණු පක්ෂ කාර්යාලයේ අද පැවැති මාධ්‍ය හමුවකදී එහි නායක, පාර්ලිමේන්තු මන්ත්‍රී විමල් වීරවංශ කියා සිටියේ ආණ්ඩුවේ වැය අඩු කර ආපදාවට ලක්වූ ජනතාවට කඩිනමින් සහන සැලසීමට කටයුතු කළ යුතු බවයි.",
       "URL": "https://www.hirunews.lk/162737/ආපදා-ගැන-ජවිපෙ-පාර්ලිමේන්තු-විවාදයක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4486"
}