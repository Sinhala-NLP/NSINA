{
       "Source": "hirunews",
       "Timestamp": "Sunday, 07 February 2021 - 12:58",
       "Headline": "මහජන ආරක්ෂක කමිටු යළි බලාත්මක වෙයි",
       "News Content": "අපරාධයක් සිදුකර අධිකරණයෙන් වරදකරුවන් වන පුද්ගලයින්ගේ ඡායාරූප ඉදිරියේදී මාධ්‍ය හමුවේ ප්‍රදර්ශනය කරන බව මහජන ආරක්ෂාව පිළිබඳ අමාත්‍ය විශ්‍රාමික රියර් අද්මිරාල් සරත් වීරසේකර පවසනවා.\nඔහු මේ බව කියා සිටියේ “සතුටෙන් ජීවත් වන පවුලක්. විනයගරුක සහ බියෙන් සැකෙන් තොර සමාජයක් උදෙසා” යන තේමාව යටතේ මහජන ආරක්ෂක කමිටු පිහිටුවීම යටතේ වන නියමු ව්‍යාපෘතියේ සමාරම්භක අවස්ථාවට අද එක්වෙමින්.\nමහරගම යොවුන් රඟහලේ පැවති උත්සවයට බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් ද එක්ව සිටියා.\nලෝකයේ දියුණු රටවල අපරාධ වැළැක්වීම සහ විවිධ අපචාරී ක්‍රියාවන් වැළක්වීමේ අරමුණින් හඳුන්වා දෙන මෙම ප්‍රජා පොලිස් ක්‍රමය මහජන ආරක්ෂක කමිටු ලෙස නම් කර ඇති අතර, එමගින් මහජනතාව සහ පොලීසිය අතර ඇති අන්‍යෝන්‍ය සහයෝගීතාව වර්ධනය කෙරෙනු ඇති.",
       "URL": "https://www.hirunews.lk/261886/මහජන-ආරක්ෂක-කමිටු-යළි-බලාත්මක-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2163"
}