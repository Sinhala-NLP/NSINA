{
       "Source": "hirunews",
       "Timestamp": "Tuesday, 20 October 2020 - 14:09",
       "Headline": "මෛත්‍රීට අමතක වූ උදයංග වීරතුංගගේ සංග්‍රහය (වීඩියෝ)",
       "News Content": "2011 වසරේදී තමා එවක රුසියාවේ ශ්‍රී ලංකා තානාපති උදයංග වීරතුංග මහතා හමු වූ බව හිටපු ජනාධිපති මෛත්‍රීපාල සිරිසේන මහතා පිළිගත්තා.\nකෙසේ වෙතත් හිටපු ජනාධිපතිවරයා මුල් අවස්ථාවේදී අදහස් පළ කළේ එම සිද්ධිය පිළිබඳ තමාට මතකයක් නැති බවයි.\nහිටපු ජනාධිපතිවරයා දේශපාලන පළිගැනීම් පිළිබඳ සොයා බලන ජනාධිපති පරීක්ෂණ කොමිෂන් සභාව හමුවේ පළමුවරට සාක්ෂි ලබාදුන්නේ ඊයේ දිනයේදීයි.\nරුසියාවේ හිටපු ශ්‍රි ලංකා තානාපති උදයංග වීරතුංග මහතා කළ පැමිණිල්ලකට අදාළව හිටපු ජනාධිපති මෛත්‍රිපාල සිරිසේන මහතා ඊයේ පළමු වරට ජනාධිපති කොමිසම හමුවේ සාක්ෂි ලබා දුන්නා.\nඑහිදී හිටපු ජනාධිපතිවරයාගේ අත්සන විවිධ ලිපි ලේඛනවලදී වෙනස් වී තිබීම සම්බන්ධයෙන් කොමිසම ඔහුගෙන් විමසුවා.\n2016.10.03 වන දින මෛත්‍රිපාල  සිරිසේන මහතා විසින්  අමාත්‍ය මණ්ඩලට ඉදිරිපත් කළ සංදේශයක් කොමිසමේ සභාපතිවරයා හිටපු ජනාධිපතිවරයාගේ අවධානයට යොමු කළ අතර එහි අත්සන පිළිබඳව විමසුවා.\nමේක මම ඉදිරිපත් කළ සංදේශයක් ස්වාමිනි\" මේක මගේ අත්සන තමයි.සමහර දවස් තියෙනවා ලියුම්  කොච්චර අත්සන් කරනවද කියලා මතක නෑ . අත්සන සමහර වෙලාවට කිසියම් වෙනස්කමක් වෙන්න පුළුවන්. මේක නං මං අත්සන් කරපු එකක් තමයි  හිටපු ජනාධිපතිතුමා සඳහන් කළා.\nමේ අතර උදයංග වීරතුංග මහතා සමඟ රාජකාරි මට්ටමෙන් සම්බන්ධයක් තිබුණාදැයි පැමිණිල්ලේ නීතීඥවරයා හිටපු ජනාධිපතිවරයාගෙන් ප්‍රශ්න කර සිටියා.\nනීතිඥවරයා : සෞඛ්‍ය ඇමැතිවරයා වශයෙන් සිටියදී ඔබතුමා රුසියාවේ රාජ්‍ය තාන්ත්‍රික සංචාරයක නිරත වුණා ද?\nහිටපු ජනාධිපති මෛත්‍රීපාල සිරිසේන - සෞඛ්‍ය ඇමතිවරයා කාලෙ................ රුසියාවේ සංචාරයක නිරත වුණේ නැහැ මට මතක විදිහට.. මම රුසියාවේ සංචාරයක යෙදුණේ ජනාධිපතිව සිටි කාලේ කියලයි මට මතක. මට හරියටම මතක නැහැ... සෞඛ්‍ය ඇමති කාලෙ ගියාද නැද්ද කියලා.\nනීතිඥවරයා - 2011 වර්ෂයේ දී ඔබතුමා රුසියාවේ මොස්කව් නුවර එක්සත් ජාතීන්ගේ වාර්ෂික සම්මේලනයට සහභාගි වුණ බව මතකද?\nනීතිඥවරයා : ඒ අවස්ථාවේදී ඔහු රුසියානු තානාපති කාර්යාලය මගින් ඔබතුමා පිළිගත් බවත් සංග්‍රහ කළ බවත් මතකද?\nහිටපු ජනාධිපති මෛත්‍රීපාල සිරිසේන - ඔව්. ආ... මතකයි. ආ දැන් මතක් වෙනවා.\nනීතිඥවරයා - ඒ අවස්ථාවේදී රුසියාවේ තානාපතිවරයා වශයෙන් සිටියේ කවුද හිටපු ජනාධිපතිතුමනි?\nහිටපු ජනාධිපති මෛත්‍රිපාල සිරිසේන - මං හිතන්නේ උදයංග වීරතුංග මහත්මයා වෙන්න ඕන හිටියේ.\nනීතිඥවරයා - ඔබතුමා පිළිගැනීම උත්සවයක් සහ සංග්‍රහයක් තිබුණා නේද?\nහිටපු ජනාධිපති මෛත්‍රීපාල සිරිසේන - ඔව්... තිබුණා, තිබුණා.\nමේ අතර රුසියාවේ හිටපු ශ්‍රී ලංකා තානාපති උදයංග වීරතුංග මහතා කළ පැමිණිල්ලකට අදාළව හිටපු අමාත්‍ය රවී කරුණානායක මහතාද ඊයේ දේශපාලන පළිගැනීම් පිළිබඳ සොයා බලන ජනාධිපති පරීක්ෂණ කොමිෂන් සභාව හමුවේ සාක්ෂි ලබාදුන්නා.\nමෙහිදී වීරතුංග මහතා වෙනුවෙන් පෙනී සිටී නීතිඥවරයා රවී කරුණානායක මහතාගෙන් විමසා සිටියේ\" ඔබ මුදල් අමාත්‍යවරයා ලෙස සිටී සමයේදී සිය සේවාදායකයාගේ බැංකු ගිණුම් අක්‍රීය කිරීමක් පිළිබඳව දැනුවත්ව සිටියේද යන්නයි.\n\"නැහැ ස්වාමීනී මම පුදුමාකාර මුදල් ඇමතිවරයෙක් විදියට කටයුතු කළේ. මම මුදල් ඇමතිකම නිල වශයෙන් දැරුවාට මහ බැංකුව සහ වාණිජ බැංකු මගේ යටතේ තිබුණේ නැහැ\" කරුණානායක මහතා පිළිතුරු දුන්නා.\nමේ අතර අග්‍රාමාත්‍ය කාර්යමණ්ඩල ප්‍රධානී යෝෂිත රාජපක්ෂ මහතාද ඊයේ පස්වරුවේ දේශපාලන පිළිගැනිම් පිළිබඳ සොයාබලන ජනාධිපති කොමිසම හමුවේ සාක්ෂි ලබාදුන්නේ කාල්ටන් ස්පෝර්ට් නෙට්වර්ක් හෙවත් CSN නාලිකාව ආරම්භ කිරීමේදී රජයේ දේපොළ භාවිත කර ඇති බවට චෝදනා කරමින් යහපාලන ආණ්ඩු සමයේදී තමා රක්ෂිත බන්ධනාගාරගත කිරීමේ සිද්ධියට අදාළව සාක්ෂි ලබාදීම සඳහායි.\nඑහිදී CSN නාලිකාවේ හිටපු අධ්‍යක්ෂක රොහාන් වැලිවිට මහතාද ජනාධිපති කොමිසම හමුවේ සාක්ෂි ලබාදුන්නා.\nඔහු සඳහන් කළේ පොලිස් මූල්‍ය අපරාධ කොට්ඨාසය විසින් තමා අත්අඩංගුවට ගත් අවස්ථාවේදී එහි ප්‍රධාන පොලිස් පරීක්ෂක රණසිංහ මහතා \" මහින්ද රාජපක්ෂ මහතාගේ පුත් යෝෂිත රාජපක්ෂ මෙම නාලිකාව ආරම්භ කිරීමට ඔහුගේ මුදල් යොදවා ඇතැයි සාක්ෂි ලබාදෙන්නැයි තමාට අවස්ථා ගණනාවකදී බලපෑම් කළ බවයි.",
       "URL": "https://www.hirunews.lk/252942/මෛත්‍රීට-අමතක-වූ-උදයංග-වීරතුංගගේ-සංග්‍රහය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2379"
}