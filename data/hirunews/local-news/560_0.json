{
       "Source": "hirunews",
       "Timestamp": "Friday, 03 February 2023 - 17:19",
       "Headline": "ආණ්ඩුවේ ප්‍රතිපත්ති ප්‍රකාශය පිළිබඳ සභාව කල්තැබීමේ විවාදයට දින නියම වෙයි  (ඡායාරූප)",
       "News Content": "ආණ්ඩුවේ ප්‍රතිපත්ති ප්‍රකාශය පිළිබඳව සභාව කල්තැබීමේ විවාදය ලබන 9 සහ 10 දෙදින තුළ පැවැත්වීමට පාර්ලිමේන්තුවේ දී පැවති පක්ෂ නායක රැස්වීමේ දී තීරණය කර තිබෙනවා.\nඒ අනුව, ජනාධිපති රනිල් වික්‍රමසිංහ විසින් ලබන 8 වැනිදා ඉදිරිපත් කරනු ලබන ආණ්ඩුවේ ප්‍රතිපත්ති ප්‍රකාශය පිළිබඳ සභාව කල් තැබීමේ විවාදය ලබන 9 වැනි බ්‍රහස්පතින්දා සහ 10 වැනි සිකුරාදා දෙදින පැවැත්වෙන බවයි පාර්ලිමේන්තුවේ මහලේකම් ධම්මික දසනායක පවසන්නේ.\nකථානායක මහින්ද යාපා අබේවර්ධන ගේ ප්‍රධානත්වයෙන් අද (03) පස්වරුවේ පැවතී පක්ෂ නායක රැස්වීමේදී මේ බව තීරණය වී තිබෙනවා.\nමේ අනුව ලබන 9 වැනි බ්‍රහස්පතින්දා පෙ.ව 9.30ට පාර්ලිමේන්තුව රැස්වන අතර සුබසාධක ප්‍රතිලාභ පනත යටතේ නියෝග සහ විවිධ රජයේ ව්‍යවස්ථාපිත ආයතනවල වාර්ෂික වාර්තාවලට අදාළව පසුගිය සභාවාරයේ දී පාර්ලිමේන්තුවට යථාපරිදි ඉදිරිපත්කර තිබූ යෝජනා 51ක් අනුමතිය සඳහා ඉදිරිපත් කිරීමට ද මෙහිදී තීරණය වුණා.\nඅනතුරුව ජනාධිපතිවරයා විසින් ඉදිරිපත් කරණු ලබන ආණ්ඩුවේ ප්‍රතිපත්ති ප්‍රකාශය පිළිබඳ සභාව කල් තැබීමේ විවාදය ප.ව 5.00 දක්වා පැවැත්වෙනු ඇති.\nඉන්පසු පෙබරවාරි 10 වැනි සිකුරාදා පෙ.ව 9.30 සිට ප.ව 5.00 දක්වා ද ආණ්ඩුවේ ප්‍රතිපත්ති ප්‍රකාශය පිළිබඳ සභාව කල් තැබීමේ විවාදය දෙවැනි දිනටත් පැවැත්වීමට නියමිතයි.\nමෙම රැස්වීමට අග්‍රාමාත්‍ය දිනේෂ් ගුණවර්ධන, නියෝජ්‍ය කථානායක අජිත් රාජපක්ෂ, සභානායක, අමාත්‍ය සුසිල් ප්‍රේමජයන්ත, ආණ්ඩු පාර්ශවයේ ප්‍රධාන සංවිධායක, අමාත්‍ය ප්‍රසන්න රණතුංග ඇතුළු පක්ෂ නායකයින් පිරිසක් එක්ව සිටියා.",
       "URL": "https://www.hirunews.lk/326598/ආණ්ඩුවේ-ප්‍රතිපත්ති-ප්‍රකාශය-පිළිබඳ-සභාව-කල්තැබීමේ-විවාදයට-දින-නියම-වෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=560"
}