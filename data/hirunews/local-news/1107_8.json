{
       "Source": "hirunews",
       "Timestamp": "Thursday, 09 June 2022 - 18:07",
       "Headline": "නව යුද්ධ හමුදා මාණ්ඩලික ප්‍රධානී ජගත් කොඩිතුවක්කු ධුරයේ වැඩ අරඹයි",
       "News Content": "මේජර් ජෙනරල් ජගත් කොඩිතුවක්කු හමුදා සම්ප්‍රදායානුකූලව පැවති උත්සවයක දී ඊයේ දිනයේ දී (08) යුද්ධ හමුදා මාණ්ඩලික ප්‍රධානී ධුරයේ රාජකාරි භාරගත්තා.\nයුද්ධ හමුදාවේ ජ්‍යෙෂ්ඨතම නිලධාරියෙකු වන මොහු ශ්‍රී ලංකා පාබල හමුදාවේ රෙජිමේන්තු අධිපතිවරයායි.\nමීට පෙර යුද්ධ හමුදා නියෝජ්‍ය මාණ්ඩලික ප්‍රධානී ධුරය හොබවනු ලැබූවේ ද ජගත් කොඩිතුවක්කු විසින්.\nමේජර් ජෙනරල් ජගත් කොඩිතුවක්කු ශ්‍රී ලංකා යුද්ධ හමුදාවේ නියෝජ්‍ය මාණ්ඩලික ප්‍රධානි, පාබල බලසේනාධිපති, පාබල සේනාංකාධිපති, ශ්‍රී ලංකා යුද්ධ හමුදාවේ උපකරණ මාස්ටර් ජෙනරාල්, ආරක්‍ෂක සේනා ආඥාපති - යාපනය වැනි සුවිශේෂි තනතුරු රාශියක් හොඹවා ඇති පරිණත ජ්‍යෙෂ්ඨ නිලධාරියෙක්.\nවර්ෂ 1967 නොවැම්බර් මස 26 දින ගාල්ලේ දී උපත ලබා ශාන්ත ඇලෝසියස් විද්‍යාලයෙන් අධ්‍යාපනය ලැබිමෙන් අනතුරුව 1986 ඔක්තෝම්බර් මස 27 දින කැඩෙට් නිලධාරියෙකු වශයෙන් යුද්ධ හමුදා විද්‍යාපීඨයේ නිත්‍ය පාඨමාලා අංක 26 යටතේ පුහුණුව ලබා දැක්වු දක්‍ෂතාවයන් මත පකිස්තානයේ යුද්ධ හමුදා විද්‍යාපීඨය වෙත ද ඇතුළත්ව මූලික විදේශ පුහුණුව ලැබීමෙන් අනතුරුව දෙවන ලුතිතන්වරයෙකු වශයෙන් අධිකාරියට පත්ව 3 වන බලඇණිය ශ්‍රී ලංකා පාබල හමුදාව වෙත ඇතුළත් වුණා.\nකොළඹ විශ්වවිද්‍යාල වෙතින් මානව සම්පත් කළමාණාකරණය පිළිබඳ ශාස්ත්‍රපති උපාධිය සහ උසස් මානව සම්පත් කළමනාකරණ ඩිප්ලෝමාව සාර්ථකව හදාරා ඇති මොහු එක්සත් රාජධානියේ බ්‍රැඩ්ෆෝර්ඩ් විශ්වවිද්‍යාලයෙහි (University of Bradford in UK) අර්බුද කළමනාකරණය සහ ආරක්‍ෂණය පිළිබද පශ්චාත් උපාධිය හැදැරූ විශිෂ්ටයෙක්.",
       "URL": "https://www.hirunews.lk/306680/නව-යුද්ධ-හමුදා-මාණ්ඩලික-ප්‍රධානී-ජගත්-කොඩිතුවක්කු-ධුරයේ-වැඩ-අරඹයි",
       "Category": "Local News",
       "Parent URL": "https://www.hirunews.lk/local-news.php?pageID=1107"
}