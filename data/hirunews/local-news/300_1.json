{
       "Source": "hirunews",
       "Timestamp": "Friday, 02 June 2023 - 8:45",
       "Headline": "මෙරටට අයිස් ගෙන්වූ ඉන්දියානුවකු ඇතුළු 8ක් අත්අඩංගුවට",
       "News Content": "මෙරටට අයිස් ගෙන්වූ ඉන්දියානුවකු ඇතුළු 8ක් අත්අඩංගුවට\nඉන්දියාවේ සිට ශ්‍රී ලංකාවට අයිස් මත්ද්‍රව්‍ය රැගෙන ඒමේ ජාවාරමක නිරත ඉන්දියානු ජාතිකයකු ඇතුළු 8 දෙනෙකු කල්පිටිය පොලිසිය මඟින් අත්අඩංගුවට ගෙන තිබෙනවා.\nකල්පිටියේ සිට අක්කරෙයිපත්තුව දක්වා ලංගම බස් රථයකින් අයිස් මත්ද්‍රව්‍ය කිලෝ ග්‍රෑම් 3, ග්‍රෑම් 18ක් ප්‍රවාහනය කරමින් සිටි පුද්ගලයකු අත්අඩංගුවට ගැනීමෙන් අනතුරුව සිදු කළ විමර්ශනයේදී ඉන්දියානු ජාතිකයා ඇතුළු පිරිස අත්අඩංගුවට ගැනීමට හැකි වූ බව‍යි පොලිසිය පවසන්නේ.\nමෙම මත්දව්‍ය ඉන්දියාවේ සිට ලංකාවට රැගෙන විත් ඇත්තේ පසුගිය මැයි 31වැනි දිනයි.\nමෙම ඉන්දියන් ජාතිකයා රෙදිපිළි මෙරටට රැගෙන ඒමේ ව්‍යාපාරයක් සිදු කරන බව සමාජයට පෙන්වමින් වසර් 12ක කාලයක් තිස්සේ මත්ද්‍රව්‍ය ජාවාරමේ නිරත වී ඇති බවයි අනාවරණය වී ඇත්තේ.\nමොවුන්ගේ මෙම මත්ද්‍රව්‍ය ජාවාරමට අවශ්‍ය මූල්‍යමය කටයුතු මෙහෙය වූ බව කියන පේසාලේ ගජන් නමැත්තා ද අත්අඩංගුවට ගෙන තිබෙන අතර මෙම ජාවාරම් ජාලයේ අනෙකුත් සාමාජිකයන් සොයා කල්පිටිය පොලිසිය විමර්ශන සිදු කරනවා.",
       "URL": "https://www.hirunews.lk/336844/මෙරටට-අයිස්-ගෙන්වූ-ඉන්දියානුවකු-ඇතුළු-8ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=300"
}