{
       "Source": "hirunews",
       "Timestamp": "Tuesday, 09 May 2023 - 13:29",
       "Headline": "ව්‍යාජ දළදා මාලිගාවක් පවත්වාගෙන ගිය ජානක සේනාධිපතිට එරෙහිව පැමිණිල්ලක්",
       "News Content": "පොතුහැර - මහපිටියවත්ත - අහුගොඩ ප්‍රදේශයේ ව්‍යාජ දළදා මාලිගාවක් හා පිරිත් බලයෙන් ලෙඩ සුව කරන ස්ථානයක් පවත්වාගෙන යන ජානක සේනාධිපති නැමැත්තාගෙන් පිළිකා රෝගයට ප්‍රතිකාර ගනිමින් සිටිය දී තම පියා මිය ගිය බවට පුද්ගලයෙකු පොතුහැර පොලිසියට පැමිණිලි කර තිබෙනවා.\nමෙලෙස පැමිණිලි කර ඇත්තේ බලපිටිය ප්‍රදේශයේ පදිංචිකරුවෙකු බවයි වාර්තා වන්නේ.\n77 හැවිරිදි වියේ පසුවූ තම පියා මෙම පුද්ගලයාගෙන් ප්‍රතිකාර ගත් බවත් අවසානයේ රෝගය උත්සන්න වූ නිසා කුරුණෑගල ශික්ෂණ රෝහලට ඇතුලත් කිරීමෙන් පසු ඊයේ (08) මියගිය බවයි පැමිණිල්ලේ දක්වා ඇත්තේ.\nජානක සේනාධිපති නැමැත්තා සම්බන්ධයෙන් පසුගිය කාලයේ දී දැඩි කතාබහක් ඇති වුණේ, ඔහු විසින් මහපිටියවත්ත - අහුගොඩ ප්‍රදේශයේ ව්‍යාජ දළදා මාලිගාවක් ඉදිකරන බවට පිරිසක් චෝදනා කිරීමත් සමඟයි.\nපසුව හිටපු අමාත්‍ය මර්වින් සිල්වා ද එම ස්ථානයට පැමිණ දළදාමාලිඟා අනුරුව ඉවත් කරන ලෙසට ඔහුට දැනුම් දෙනු ලැබුවා.",
       "URL": "https://www.hirunews.lk/334682/ව්‍යාජ-දළදා-මාලිගාවක්-පවත්වාගෙන-ගිය-ජානක-සේනාධිපතිට-එරෙහිව-පැමිණිල්ලක්",
       "Category": "Local News",
       "Parent URL": "https://www.hirunews.lk/local-news.php?pageID=357"
}