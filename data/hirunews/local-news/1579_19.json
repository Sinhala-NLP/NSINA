{
       "Source": "hirunews",
       "Timestamp": "Sunday, 07 November 2021 - 6:25",
       "Headline": "හෙරොයින් සමග තරුණයෙකු අත්අඩංගුවට ගැනීමට යාමේදී උණුසුම් තත්වයක් - පොලිසියේ දෙදෙනෙක් රෝහලේ (වීඩියෝ)",
       "News Content": "හෙරොයින් සමග සැකකරුවෙකු අත්අඩංගුවට ගැනීමට යාමේදී පොලිසියට බාධා කළ කාන්තාවන් ඇතුලු 9 දෙනෙකු පොලිස් අත්අඩංගුවට ගෙන තිබෙනවා.\nඊයේ (06) දහවල් මෙය සිදුව ඇත්තේ කහටගස්දිගිලිය තුරුක්කුරාගම ප්‍රදේශයේදීයි.\nලැබුණු තොරතුරකට අනුව අනුරාධපුර කොට්ඨාශ විෂ මත්ද්‍රව්‍ය ඒකකයේ නිලධාරීන් වැටලීමක් සිදු කර හෙරොයින් ග්‍රෑම් 27ක් සමග 18 හැවිරිදි තරුණයෙකු අත්අඩංගුවට ගෙන තිබෙනවා.\nඔහු අත්අඩංගුවට ගැනීමට විරෝධය පළ කරමින් සැකකරු මුදා ගැනීමට පිරිසක් පැමිණ ඇති අතර ඔවුන් වැටලීමට ගිය නිලධාරීන්ට විරෝධය පළකර පහරදී ඇති බවයි පොලිසිය කියාසිටියේ.\nඅනතුරුව අනුරාධපුර කොට්ඨාශ අපරාධ විමර්ශන අංශයේ නිලධාරීන් පැමිණ හෙරොයින් සම්බන්ධ සැකකරු සහ විරෝධය පළකර පහරදීමට සම්බන්ධ සැකකරුවන් 3ක් සහ සැකකාරියන් 6ක් අත්අඩංගුවට ගෙන තිබෙනවා.\nපහරකෑමට ලක්වූ පොලිස් පරීක්ෂකවරයෙකු සහ කොස්තාපල්වරයෙකු අනුරාධපුර රෝහලේ ප්‍රතිකාර ලබන බවයි පොලිසිය කියාසිටියේ.\nහෙරොයින් සම්බන්ධව අත්අඩංගුවට ගෙන ඇත්තේ කහටගස්දිගිලිය ප්‍රදේශයේ පදිංචි 18 හැවිරිදි තරුණයෙක් වන අතර පහරදීමට අත්අඩංගුවට ගෙන ඇත්තේ අවුරුදු 16ත් 68ත් අතර වයස්වල පසුවන පිරිසක්.\nසැකකරුවන් සහ සැකකාරියන් අද අනුරාධපුර මහේස්ත්‍රාත් අධිකරණයට ඉදිරිපත් කිරීමට නියමිත අතර කහටගස්දිගිලිය පොලිසිය පරීක්ෂණ සිදුකරනවා.",
       "URL": "https://www.hirunews.lk/287223/හෙරොයින්-සමග-තරුණයෙකු-අත්අඩංගුවට-ගැනීමට-යාමේදී-උණුසුම්-තත්වයක්-පොලිසියේ-දෙදෙනෙක්-රෝහලේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1579"
}