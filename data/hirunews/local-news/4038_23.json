{
       "Source": "hirunews",
       "Timestamp": "Wednesday, 14 March 2018 - 11:54",
       "Headline": "පිටුවහල් කළ ශ්‍රී ලාංකිකයන් පිරිසක් දිවයිනට",
       "News Content": "නීතිවිරෝධී ලෙස ඕස්ට්‍රේලියාවට සහ ස්විට්සර්ලන්තයට ගොස් සිටි ශ්‍රී ලාංකිකයන් 26 දෙනෙකු , එම රටවලින් පිටුවහල් කර අද (14) උදෑසන යළිත් ශ්‍රී ලංකාවට එවා තිබෙනවා.\nමෙයින් ශ්‍රී ලාංකිකයන්  15 දෙනෙකු අද (14) දින අලුයම 6.20 ට පමණ ඕස්ට්‍රේලියාවේ සිට පැමිණි එරටට අයත් විශේෂ ගුවන් යානයකින් කටුනායක ගුවන් තොටුපොළ වෙත එවා ඇති බවයි සඳහන් වන්නේ.\nමීට අමතරව තවත් ශ්‍රී ලාංකිකයන් 11 දෙනෙකු  අද (14) උදෑසන 9.00 ට පමණ ස්විට්සර්ලන්තයේ සිට එරටට අයත් විශේෂ ගුවන් යානයකින් කටුනායක ගුවන් තොටුපොළ වෙත එවා තිබෙනවා.\nමෙම පිරිස සමග එම රටවලට අයත් විශාල ආරක්ෂක භට පිරිසක් ද එම ගුවන් යානාවල පැමිණි බවයි අප වාර්තාකරු සඳහන් කළේ.\nමෙම පිරිස අතර සිංහල මෙන්ම ද්‍රවිඩ ජාතිකයන් ද සිටින බව ආගමන විගමන දෙපාර්තමේන්තු ප්‍රකාශකවරයෙකු අප වාර්තාකරුට පවසා තිබෙනවා.\nමොවුන්ගෙන් අපරාධ පරීක්ෂණ දෙපාර්තමේන්තු නිලධාරීන් ප්‍රකාශ සටහන් කර ගැනීමෙන් අනතුරුව නිදහස් කර හැරීමට නියමිත බවයි කටුනායක ගුවන් තොටුපොළ ආරංචි මාර්ග ප්‍රකාශ කළේ.",
       "URL": "https://www.hirunews.lk/185868/පිටුවහල්-කළ-ශ්‍රී-ලාංකිකයන්-පිරිසක්-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=4038"
}