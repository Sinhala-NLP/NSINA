{
       "Source": "hirunews",
       "Timestamp": "Tuesday, 14 May 2019 - 6:23",
       "Headline": "වයඹට තවමත් ඇඳිරි නීතිය - දිවයිනේ සෙසු ප්‍රදේශවලට පනවා තිබූ ඇඳිරි නීතිය ඉවත් කෙරේ",
       "News Content": "වයඹ පළාත හැර දිවයිනේ සියළු ප්‍රදේශවලට ඊයේ (13) රාත්‍රියේ පැනවූ පොලිස් ඇඳිරි නීතිය අද (14) උදෑසන ඉවත් කළ බව පොලිස් මාධ්‍ය ප්‍රකාශක කාර්යාලය ප්‍රකාශ කළා.\nඊයේ (13) රාත්‍රී 9 සිට අද (14) අලුයම 4 දක්වා දිවයිනේ සියළු ප්‍රදේශවලට ඇඳිරි නීතිය පැනවුණු අතර, වයඹ පළාතට නැවත දැනුම් දෙන තුරු පැනවූ පොලිස් ඇඳිරි නීතිය තවදුරටත් ක්‍රියාත්මකයි.\nමීට අමතරව ගම්පහ පොලිස් කොට්ඨාශයට අද (14) උදෑසන 6 දක්වා පැනවූ පොලිස් ඇඳිරි නීතිය ද ඉවත් කර තිබෙනවා.\nවයඹ පළාතේ සහ ගම්පහ පොලිස් කොට්ඨාශයේ ස්ථාන කිහිපයක ඇති වූ තත්ත්වයන් සැලකිල්ලට ගෙන ඊයේ (13)පොලිස් ඇඳිරි නීතිය පැනවූ අතර ඉන් අනතුරුවයි දිවයිනේ සියළු ප්‍රදේශවලට පොලිස් ඇඳිරි නීතිය පනවනු ලැබුවේ.\nමේ අතර, නීතිමය රාමුව තුළ බලය පාවිච්චි කරමින් සිදුවීම් වැළැක්වීමට උපරිම ක්‍රියාමාර්ග ගැනීම සඳහා පොලිස් මූලස්ථානයෙන් ජ්‍යෙෂ්ඨ පොලිස් නිලධාරීන්ට උපදෙස් ලබාදී තිබෙනවා.\nඑමෙන්ම, සාමකාමීව කටයුතු නොකරන්නේ නම්, ඊට එරෙහිව යුද හමුදාවට බලය යෙදවීමට සිදුවනු ඇති බව යුද හමුදාපති ලුතිනන් ජෙනරාල් මහේෂ් සේනානායක පවසනවා.\nමාධ්‍ය වෙත විශේෂ ප්‍රකාශයක් සිදුකරමින් යුද හමුදාපතිවරයා මේ බව සඳහන් කළා.",
       "URL": "https://www.hirunews.lk/216328/වයඹට-තවමත්-ඇඳිරි-නීතිය-දිවයිනේ-සෙසු-ප්‍රදේශවලට-පනවා-තිබූ-ඇඳිරි-නීතිය-ඉවත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=3353"
}