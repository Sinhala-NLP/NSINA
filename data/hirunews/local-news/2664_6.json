{
       "Source": "hirunews",
       "Timestamp": "Friday, 12 June 2020 - 20:02",
       "Headline": "ලීසිං සමාගම්වලට නීති විරෝධී වැඩට ඉඩ දෙන්න එපා - ජනපතිගෙන් පොලීසියට නියෝග (වීඩියෝ)",
       "News Content": "ලීසිං පහසුකම් යටතේ වාහන මිලට ගෙන ණය වාරික ගෙවීමට අසමත් වන පුද්ගලයන්ගේ වාහන අත්පත් කරගැනීමට ලීසිං සමාගම් අනුගමනය කරන ක්‍රමය නීති විරෝධී බැවින් කිසිසේත් ඊට ඉඩ නොතබන්නැයි ජනාධිපති ගෝඨාභය රාජපක්ෂ පොලීසියට නියෝග කර තිබෙනවා.\nලීසිං සමාගම් එසේ වාහන අත්පත් කරගැනීමට පෙර පොලීසිය දැනුවත් නොකරන අතර ඔවුන් පොලීසියට පැමිණිලි කරන්නේ වාහනය අත්පත් කරගැනීමෙන් පසුවයි.\nබලහත්කාරී ලෙස කරන මෙවැනි පැහැරගැනීම් ඇතැම් විට බරපතල ප්‍රචණ්ඩත්වයට මුල් වී තිබෙනවා.\nඅත්පත් කරගැනීමෙන් පසු ලැබෙන පැමිණිලි නැවත දැනුම් දෙනතුරු භාර නොගන්නා ලෙසටයි ජනාධිපතිවරයා වැඩබලන පොලිස්පති  සී.ඩී. වික්‍රමරත්නට උපදෙස් දී ඇත්තේ.\nකොවිඩ් 19 ව්‍යාප්තිය සමග පීඩාවට පත් විවිධ කණ්ඩායම් වලට රජය ප්‍රදානය කළ සහන සමූහය යටතේ ත්‍රීවිල් රථ හිමියන් විසින් ගෙවනු ලබන ලීසිං ණය වාරික අයකරගැනීම මාස 6 කට අත්හිටුවනු ලැබුවා.\nජනාධිපති ලේකම්වරයාගේ අත්සනින් පසුගිය මාර්තු 23 වැනිදා නිකුත් කරන ලද 16/2020 චක්‍රලේඛයේ දෙවැනි වගන්තියේ ඒ බව පැහැදිලිව සඳහන් වනවා.\nඑසේ තිබියදී ණය වාරිකය නොගෙවීම මත වාහන අත්පත් කරගැනීම රජයේ නියමය කඩ කිරීමක් වන බවයි ජනාධිපති ගෝඨාභය රාජපක්ෂ පෙන්වා දෙන්නේ.\nඑබැවින් ණය වාරික නොගෙවීම මත වාහන අත්පත් කරගැනීමට ඉඩ නොතබන ලෙස ද ඔහු පොලීසියට දැනුම් දී තිබෙනවා.",
       "URL": "https://www.hirunews.lk/242910/ලීසිං-සමාගම්වලට-නීති-විරෝධී-වැඩට-ඉඩ-දෙන්න-එපා-ජනපතිගෙන්-පොලීසියට-නියෝග-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2664"
}