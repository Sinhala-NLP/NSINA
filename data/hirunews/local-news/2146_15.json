{
       "Source": "hirunews",
       "Timestamp": "Monday, 15 February 2021 - 8:07",
       "Headline": "මෙරට කොවිඩ් මරණ 400 ආසන්නයේ - ඒකාබද්ධ සෞඛ්‍ය සේවක සංගමය අනිද්දා වෘත්තීය ක්‍රියාමාර්ගයකට සැරසෙයි",
       "News Content": "ඊයේ (14) දිනයේදීත් තවත් කොරෝනා මරණ 07ක් වාර්තා වීමත් සමඟ මෙරට සමස්ත කොරෝනා මරණ සංඛ්‍යාව 397 දක්වා ඉහළ ගියා.\nඑමෙන්ම, ඊයේ දිනයේදී තවත් කොරෝනා ආසාදිතයින් 802 නෙකු මෙරටින් වාර්තා වීමත් සමඟ සමස්ත කොරෝනා ආසාදිතයින් සංඛ්‍යාව ද 75,654 දක්වා ඉහළ ගොස් ඇති බවයි වසංගත රෝග විද්‍යා ඒකකය සඳහන් කළේ.\nඑසේම පසුගිය ජනවාරි මස 29 වන දින සිට ඊයේ දිනය දක්වා පුද්ගලයින් එක්ලක්ෂ 89,349 දෙනෙකුට කොරෝනා වෛරසයට එරෙහි එන්නත් ලබාදී තිබෙනවා.\nවසංගත රෝග විද්‍යා ඒකකය සදහන් කළේ ඊයේ දිනයේදී පමණක් ලබාදී ඇති එන්නත් සංඛ්‍යාව 2695ක් බවයි.\nමේ අතර, පේරාදෙනිය විශ්වවිද්‍යාලයේ සිසුන් 08 දෙනෙකුට ද කොරෝනා ආසාදනය වී ඇති බවට තහවුරු වී තිබෙනවා.\nඔවුන් 08 දෙනා ඉංජිනේරු පීඨයේ සිසුන් වන අතර  මහනුවර සහ තෙල්දෙනිය කොරෝනා මධ්‍යස්ථානවලට මේ වන විටත් යොමු කර ඇති බවයි විශ්වවිද්‍යාල පරිපාලනය සඳහන් කළේ.\nමීට අමතරව තවත් සිසුන් 250ක් පමණ විශ්වවිද්‍යාල ඉංජිනේරු පීඨයේ අක්බාර් සිසු නේවාසිකාගාරයේ ආරක්ෂිතව රදවා තබා තිබෙනවා.\nමේ අතර, කැළණිය විශ්වවිද්‍යාලයේ ක්ෂේත්‍ර අධ්‍යයනයකට සහභාගිවීමට නියමිතව සිට කොවිඩ් 19 ආසාදනය වූ ශිෂ්‍ය කණ්ඩායමේ පළමු පෙළ ආශ්‍රිතයින් 4 දෙනෙකුට ද කොරෝනා ආසාදනය වී ඇති බවට ඊයේ (14) තහවුරු වී තිබෙනවා.\nඒ, පසුගිය 4 වන දින මානව ශාස්ත්‍ර පීඨයේ සිසුන් 5 දෙනෙකුට කොරෝනා ආසාදනය වූ බවට තහවුරු වීමෙන් පසුව පසුගිය 12 වන දා සිදුකරන ලද පී.සී.ආර්. පරීක්ෂණවලින් අනතුරුවයි.\nඅදාළ සිසුන් මේ වන විට පැවැත්වෙන අවසන් වාර විභාග කටයුතු සඳහා සම්බන්ධ සිසුන් නොවන බැවින් විභාග කටයුතු අඛණ්ඩව පැවැත්වීමට විශ්වවිද්‍යාල පාලන අධිකාරිය තීරණය කර තිබෙනවා.\nඑමෙන්ම, දිවුලපිටිය ප්‍රදේශයේ ඇඟලුම් කර්මාන්තශාලාවකින් ද කොරෝනා ආසාදනය වූ සේවක සේවිකාවන් 27 දෙනෙකු හඳුනාගෙන ඇති බවටයි ප්‍රදේශයේ මහජන සෞඛ්‍ය පරීක්ෂක කාර්යාලය සඳහන් කළේ.\nඒ අනුව තවත් සේවක සේවිකාවන් 67 දෙනෙකු පී.සී.ආර්. පරීක්ෂණ සඳහා යොමු කර තිබෙනවා.\nකොරෝනා වෛරසය ව්‍යාප්ත වෙමින් පවතින මොහොතක තම ගැටළු සම්බන්ධයෙන් නිසි විසදුමක් මෙතෙක් නොලැබුණු හෙයින් අනිද්දා දින රට පුරා රෝහල්වල සේවයෙන් බැහැර වී වෘත්තීය ක්‍රියාමාර්ගයක නිරතවීමට ඒකාබද්ධ සෞඛ්‍ය සේවක සංගමය තීරණය කර තිබෙනවා.\nසෞඛ්‍ය ආදේශක සේවකයින් ස්ථීර නොකිරීම ඇතුළු ඉල්ලීම් 11ක් සම්බන්ධයෙන් මීට පෙර ද ඔවුන් වෘත්තීය ක්‍රියාමාර්ගවල නිරත වී තිබුණා.\nමේ අතර ශ්‍රී ලංකා සංචාරක රියදුරු එකමුතුව ඊයේ මාධ්‍ය හමුවක් පවත්වමින් කියා සිටියේ තමන්ට ලීසිං වාරික ගෙවීමට ලබාදී තිබූ සහන කාලය මාර්තු 31 වනදායින් අවසන් වීමට නියමිත බැවින් එය තවත් වසරකින් දීර්ඝ කරන ලෙසටයි.",
       "URL": "https://www.hirunews.lk/262608/මෙරට-කොවිඩ්-මරණ-400-ආසන්නයේ-ඒකාබද්ධ-සෞඛ්‍ය-සේවක-සංගමය-අනිද්දා-වෘත්තීය-ක්‍රියාමාර්ගයකට-සැරසෙයි",
       "Category": "Local News",
       "Parent URL": "https://www.hirunews.lk/local-news.php?pageID=2146"
}