{
       "Source": "hirunews",
       "Timestamp": "Saturday, 26 October 2019 - 7:23",
       "Headline": "අද රාත්‍රියේ සිට වැසි තත්ත්වයේ වර්ධනයක්",
       "News Content": "අද රාත්‍රියේ සිට දිවයිනේ පළාත් කිහිපයක වැසි තත්ත්වයේ වැඩිවීමක් අපේක්ෂා කරන බව කාලගුණ විද්‍යා දෙපාර්තමේන්තුව ප්‍රකාශ කළා.\nඒ අනුව, නැගෙනහිර, උතුර, උතුරුමැද සහ ඌව පළාත්වලට මිලිමීටර් 100ට වැඩි තද වැසි ඇතිවිය හැකි බවයි එම දෙපාර්තමේන්තුව සදහන් කළේ.\nදිවයිනට ගිණිකොණ දෙසින් වායුගෝලයේ වර්ධනය වෙමින් පවතින කැළඹිලි ස්වභාවය මීට හේතුවී තිබෙනවා.\nමේ අතර, නෝර්ටන් බ්‍රිජ් ප්‍රදේශයට ඇද හැලෙන අධික වර්ෂාවත් සමග විමලසුරේන්ද්‍ර ජලාශය ඊයේ පස්වරුවේ සිට වාන් දැමීමට පටන් ගෙන ඇති අතර, ඒ හේතුවෙන් කෙසෙල්ගමුව ඔයේ ජල මට්ටම ඉහළ ගොස් ඇති බවයි වාර්තා වන්නේ.\nඑසේම, ඇල්ල ආසන්න ප්‍රදේශයේදී පස් කදු සහ ගල් පෙරලීම හේතුවෙන් ඇල්ල - වැල්ලවාය ප්‍රධාන මාර්ගයේ ගමනාගමන කටයුතු ද ඊයේ පස්වරුවේ සිට තාවකාලිකව නවතා දමනු ලැබුවා.\nකෙසේ වෙතත් ආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි සදහන් කළේ, පවතින අයහපත් කාලගුණ තත්ත්වය හේතුවෙන් මාර්ගය විවෘත කිරීම තවත් ප්‍රමාද වන හෙයින්, විකල්ප මාර්ග භාවිත කරන ලෙසට රියදුරන්ගෙන් ඉල්ලා සිටින බවයි.",
       "URL": "https://www.hirunews.lk/226997/අද-රාත්‍රියේ-සිට-වැසි-තත්ත්වයේ-වර්ධනයක්",
       "Category": "Local News",
       "Parent URL": "https://www.hirunews.lk/local-news.php?pageID=3079"
}