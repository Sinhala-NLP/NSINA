{
       "Source": "hirunews",
       "Timestamp": "Saturday, 02 October 2021 - 6:32",
       "Headline": "කිලෝ නවයකට වැඩි අයිස් සමඟ දෙදෙනෙක් පොලිස් දැලේ පැටලෙයි",
       "News Content": "අයිස් වර්ගයේ මත්ද්‍රව්‍ය කිලෝ ග්‍රෑම් 09යි ග්‍රෑම් 920ක් සමඟ සැකකරුවන් දෙදෙනෙක් මන්නාරම, මුරුංකන් පොලිසිය විසින් ඊයේ (01) රාත්‍රියේ සිදුකළ විශේෂ මෙහෙයුමක දී අත්අඩංගුවට ගැනීමට හැකිව තිබෙනවා.\nපොලිසියට ලද තොරතුරක් මත මුරුංකන් පොලිස් ස්ථානය අසල ක්ෂණික මාර්ග බාධකයක් යොදා සිදුකළ පරික්ෂා කිරීමකදී කුඩා ලොරි රථයකින් මෙම මත්ද්‍රව්‍ය තොගය ප්‍රවාහනය කරමින් තිබියදී සොයා ගැනීමට හැකිව ඇති බවයි පොලසිය සඳහන් කළේ.\nමත්ද්‍රව්‍ය තොගය ප්‍රවාහනය කළ රථය මාර්ග බාධකයේ දී නවතන ලෙස පොලිසිය විසින් අණ කළ ද එය නොනවත්වා ධාවනය කර ඇති අතර පසුව පොලිසිය විසින් එය හඹා ගොස් අත්අඩංගුවට ගෙන ඇති බවයි වාර්තා වන්නේ.\nමත්ද්‍රව්‍ය තොගය සමඟ අත්අඩංගුවට ගැනුණු දෙදෙනා වව්නියාව ප්‍රදේශයේ පදිංචි 30 සහ 42 වන වියේ පසුවන්නන් දෙදෙනෙක් බවයි පොලිසිය පැවසුවේ.\nඔවුන් අද (02) මන්නාරම මහේස්ත්‍රාත් අධිකරණය හමුවට ඉදිරිපත් කිරීමට නියමිතයි.",
       "URL": "https://www.hirunews.lk/283799/කිලෝ-නවයකට-වැඩි-අයිස්-සමඟ-දෙදෙනෙක්-පොලිස්-දැලේ-පැටලෙයි",
       "Category": "Local News",
       "Parent URL": "https://www.hirunews.lk/local-news.php?pageID=1655"
}