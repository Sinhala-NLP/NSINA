{
       "Source": "hirunews",
       "Timestamp": "Monday, 07 August 2017 - 20:04",
       "Headline": "උතුරු පළාත් සෞඛ්‍ය ඇමති ඉල්ලා අස්වෙයි",
       "News Content": "උතුරු පළාත් සභාවේ සෞඛ්‍ය අමාත්‍ය පද්මනාදන් සත්‍යලිංගම් සිය තනතුරෙන් ඉල්ලා අස්වී තිබෙනවා.\nඉලංගෙයි තමිල් අරසු පක්ෂය නියෝජනය කරන ඔහු දෙමළ සන්ධානයේ මාවෙයි සේනාධිරාජා පාර්ශවයේ අමාත්‍යවරයෙක්.\nපළාත් අමාත්‍ය මණ්ඩලය පත් කිරීම ඇතුලු උතුර පළාත් මහ ඇමතිවරයා සතු බලතල භුක්ති විඳීම සඳහා ඔහු වෙත බලය පැවරීමට දෙමළ ජාතික සන්ධානය පසුගිය සති අන්තයේ තීරණය කළා.\nදෙමළ ජාතික සන්ධානයේ සියලුම පක්ෂවල නායකයන්ගේ රැස්වීමක් සෙනසුරාදා යාපනයේ පැවැති අතර, ඒ සඳහා දෙමළ ජාතික සන්ධානයේ නායක සහ විපක්ෂ නායක ආර්. සම්බන්ධන් මෙන්ම උතුර පළාත් ප්‍රධාන අමාත්‍ය සී.වී. විග්නේෂ්වරන්ද සහභාගි වුණා.\nප්‍රධාන අමාත්‍යවරයා ලෙස සී.වී. විග්නේෂ්වරන්ට හිමි බලතල භුක්ති විඳීමට ඔහුට අයිතියක් පවතින බව එහිදී සම්මත වූ පළමුවෙනි යෝජනාවයි.\nනව අමාත්‍යවරුන් පත් කරන්නේ නම් උතුර පළාත් ප්‍රධාන අමාත්‍යවරයා සියලු පක්ෂවල අදහස් විමසිය යුතුය යන්න එහිදී ඉදිරිපත් වූ තවත් යෝජනාවක්.\nමෙම රැස්වීමෙන් අනතුරුව අදහස් දැක්වූ උතුර පළාත් ප්‍රධාන අමාත්‍ය සී.වී. විග්නේෂ්වරන් කියා සිටියේ ඉදිරියේදී පළාත් අමාත්‍ය මණ්ඩලයේ වෙනසක් සිදුකිරීමට සූදානම් බවයි.\nඑය සම්පූර්ණ අමාත්‍ය මණ්ඩල සංශෝධනයක්ද අමාත්‍යාංශ කිහිපයක වෙනසක් යන්න පසුව තීරණය කරන බව ඔහු සඳහන් කළා.\nපළාත් සෞඛ්‍ය අමාත්‍ය පී. සත්‍යලිංගම් ඉල්ලා අස්වී ඇත්තේ එම සංශෝධනයට ඉඩ සලසමින්.\nවව්නියාවේ ඊයේ සන්ධ්‍යාවේ පැවැති මාධ්‍ය හමුවකදී පළාත් අමාත්‍ය සත්‍යලිංගම් කියා සිටියේ පළාත් සභාවේ තනතුරු භාර නොගැනීමේ තීරණයකට ඉලංගෙයි තමිල් අරසු පක්ෂය එළඹුණු බවයි.\nඒ අනුව තමා අමාත්‍ය ධුරයෙන් ඉල්ලා අස්වූ බවත්, ඔහු සඳහන් කළා.",
       "URL": "https://www.hirunews.lk/167860/උතුරු-පළාත්-සෞඛ්‍ය-ඇමති-ඉල්ලා-අස්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4382"
}