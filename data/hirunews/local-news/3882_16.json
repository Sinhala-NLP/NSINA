{
       "Source": "hirunews",
       "Timestamp": "Saturday, 23 June 2018 - 9:36",
       "Headline": "සිසුන් පිරිසකගේ පහර කෑ පාසල් සිසුවා ජාතික රෝහලේදී මරු වැළඳ ගනී  (ඡායාරූප)",
       "News Content": "සිසුන් පිරිසක් විසින් කළ පහරදීමකින් පසු බරපතල තුවාල ලබා කොළඹ ජාතික රෝහලේ ප්‍රතිකාර ලබමින් සිටි පාසල් සිසුවෙක් අද (23) අලුයම ජිවිතක්ෂයට පත්ව තිබෙනවා.\nමෙලෙස ජීවිතක්ෂයට පත්ව ඇත්තේ හලාවත ප්‍රදේශයේ පාසලක ප්‍රධාන ශිෂ්‍ය නායකයා ලෙස කටයුතු කළ 11 වන ශ්‍රේණියේ ඉගෙනුම ලැබූ 16 හැවිරිදි පාසල් සිසුවෙක්.\nපසුගිය 15 වන දින රාත්‍රියේ පැවති ආගමික වැඩසටහනකට සහභාගී වී පැමිණෙමින් සිටින අතර තුර මඟ රැකගෙන සිටි සිසුන් පිරිසක් විසින් එම සිසුවාට පහර දී ඇති බවයි අප වාර්තාකරු පැවසුවේ.\nපහර කෑමෙන් බරපතල තුවාල ලබා සිටි සිසුවා හලාවත දිස්ත්‍රික් රෝහලට ඇතුළත් කර ඇති අතර පසුව වැඩිදුර ප්‍රතිකාර සඳහා කොළඹ ජාතික රෝහල වෙත මාරුකර යවා තිබෙනවා.\nඑහිදී සිසුවා ශල්‍යකර්මයකට ද භාජනය කර ඇති අතර දැඩි සත්කාර ඒකකයේ ප්‍රතිකාර ලබමින් සිටියදී අද (23) අලුයම ජීවිතක්ෂයට පත්ව ඇති බවයි පොලිසිය පැවසුවේ.\nපහරදීම සම්බන්ධයෙන් සැකපිට පසුගිය 16 වනදා එම පාසලේම ඉගෙනුම ලබන එක් පාසල් සිසුවෙක් සහ පසුගිය 17 වනදා තවත් පාසල් සිසුන් දෙදෙනක් අත්අඩංගුවට ගෙන ඇති බවයි වාර්තා වන්නේ.\nඅත්අඩංගුවට ගැනුණු මොවුන් හලාවත අධිකරණය හුමුවට ඉදිරිපත් කිරීමෙන් අනතුරුව පසුගිය 17 වනදා අත්අඩංගුවට ගැනුණු සිසුන් දෙදෙනා අැප මත මුදා හැර ඇති අතර පසුගිය 16 වනදා අත්අඩංගුවට ගත් සිසුවා ලබන 26 වනදා දක්වා රක්ෂිත බන්ධාගාර ගතකර තිබෙනවා.\nසිද්ධිය සම්බන්ධයෙන් වැඩිදුර පරීක්ෂණ හලාවත පොලිසිය විසින් සිදුකරන අතර පශ්චාත් මරණ පරීක්ෂණය අද (23) දින සිදු කිරීමට නියමිත බවයි පොලිසිය වැඩිදුරටත් සඳහන් කළේ.\nඡායාරූප - හලාවත, ඔගස්ටින් ප්‍රනාන්දු",
       "URL": "https://www.hirunews.lk/193718/සිසුන්-පිරිසකගේ-පහර-කෑ-පාසල්-සිසුවා-ජාතික-රෝහලේදී-මරු-වැළඳ-ගනී-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3882"
}