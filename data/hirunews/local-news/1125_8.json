{
       "Source": "hirunews",
       "Timestamp": "Thursday, 02 June 2022 - 11:04",
       "Headline": "අක්‍රීය වත්කම් අයකර ගැනීම ගැන මහජන බැංකුවෙන් පැහැදිලි කිරීමක්",
       "News Content": "මහජන බැංකුවේ අක්‍රිය වත්කම් සම්බන්ධයෙන් පසුගිය දිනවල සමාජයේ පැතිර ගිය ප්‍රචාර සම්බන්ධයෙන් එම බැංකුව පැහැදිලි කිරීමක් සිදුකර තිබෙනවා.\nනියමිත කාල සීමාවක් සඳහා නිසි පරිදි මූලික ණය හෝ පොලී ගෙවීම් සිදුකර නොමැති ණය අක්‍රීය ණය වන අතර, එය කිසිදු ලෙසකින් ණය කපාහැරීමක් නොවන බවයි මහජන බැංකුව නිවේදනය කළේ.\nයම් ණයක් අක්‍රිය වත්කමක් ලෙස වර්ගීකරණය කළ විට පසුවිපරම් සාකච්ඡා වෙන්දේසි කිරීම් සහ නඩු පැවරීම් වැනි ක්‍රියාවන්ගෙන් සමන්විත ආපසු අය කරගැනීමේ ක්‍රියාවලියක් බැංකුව ආරම්භ කරන බව ද එහි සඳහන්.\nසිය ගනුදෙනුකරුවන්ගේ තැන්පතු සඳහා අසමසම ආරක්ෂාවක් සපයන වගකිවයුතු මූල්‍ය සේවා සපයන්නෙකු ලෙස මහජන බැංකුව අක්‍රීය වත්කම් අයකරගැනීම තම ප්‍රමුඛතා කාර්යයක් ලෙස සළකන බවයි ඔවුන් නිකුත් කළ නිවේදනයේ තවදුරටත් දැක්වෙන්නේ.",
       "URL": "https://www.hirunews.lk/305988/අක්‍රීය-වත්කම්-අයකර-ගැනීම-ගැන-මහජන-බැංකුවෙන්-පැහැදිලි-කිරීමක්",
       "Category": "Local News",
       "Parent URL": "https://www.hirunews.lk/local-news.php?pageID=1125"
}