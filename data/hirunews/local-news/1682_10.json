{
       "Source": "hirunews",
       "Timestamp": "Sunday, 19 September 2021 - 9:05",
       "Headline": "ආනයනික කිරිපිටි කිලෝවක මිල, රුපියල් 200කින් වැඩි කරන වැඩපිළිවෙලක් ගැන සාකච්ඡා (වීඩියෝ)",
       "News Content": "මුදල් අමාත්‍ය බැසිල් රාජපක්ෂ සහ කිරිපිටි ආනයනකරුවන් අතර පැවති සාකච්ඡාවේදී ආනයනික කිරිපිටි කිලෝග්‍රෑමයක මිල රුපියල් 200 කින් ඉහළ නැංවීමට එකඟතාව පළව තිබෙනවා.\nඊයේ පැවති එම සාකච්ඡාවේදී කිරිපිටි ආනයනකරුවන් ඉල්ලා ඇත්තේ කිරිපිටි කිලෝග්‍රෑමයක මිල රුපියල් 350 කින් ඉහළ දැමිය යුතු බවටයි.\nකෙසේ වෙතත්, මේ සම්බන්ධයෙන් අවසන් තීරණයක් ගනු ලබන්නේ ලබන සතියේ දී ජීවන වියදම් කමිටුව රැස්වීමෙන් අනතුරුවයි.\nකෙසේ වෙතත් පසුව මුදල් අමාත්‍යවරයා සමඟ දීර්ඝ වශයෙන් වෙළඳපොල තත්වයන් සහ ආනයනික බදු සම්බන්ධයෙන් සාකච්ඡා කිරීමෙන් පසුවයි රුපියල් 200 ක මිල වැඩිවීමකට ආනයනකරුවන් එකඟ වී ඇත්තේ.\nලෝක වෙළඳපොළේ කිරිපිටි මිල ඉහළ යාම, නැව් ගාස්තු ඉහළ යාම මෙන්ම රුපියලට සාපේක්ෂව ඩොලරයේ අගය ඉහල යාම යන හේතු මත කිරිපිටි මිල වැඩි කිරීමට ආනයනකරුවන් රජයෙන් දිගින් දිගටම ඉල්ලීම් කළා.\nඑහෙත් මිල වැඩි කිරීමට රජය අවසර ලබා දුන්නේ නැහැ. කෙසේ වෙතත් පසුව ඔවුන් කිරිපිටි ආනයනය නතර කිරීමට පියවර ගනු ලැබුවේ ඔවුන්ට සිදුවන මූල්‍ය අලාභය සැළකිල්ලට ගනිමින්.\nමේ වනවිට වෙළඳපල තුළ කිරිපිටි නොමැති තත්වයක්ද උද්ගතව ඇති අතර, එවන් පසුබිමක් තුළයි ආනයනකරුවන් සහ මුදල් අමාත්‍යවරයා අතර ඊයේ සාකච්ඡාව පවත්වනු ලැබුවේ.\nමෙරට මාසික කිරිපිටි පරිභෝජනය මෙටි්‍රක් ටොන් 6,500ත් 7,000 ත් අතර අගයක පවතින අතර දෛනික කිරිපිටි පරිභෝජනය මෙට්‍රික් ටොන් 200ක්.\nකිරිපිටි කිලෝවක පැකට්ටුවක් මේ වනවිට රුපියල් 945ක මිලකට අලෙවි වන අතර, ග්‍රෑම් 400 කිරිපිටි පැකට්ටුවක මිල වන්නේ රුපියල් 380ක්.\nඊයේ පැවති සාකච්ඡාවේදී එකඟවූ පරිදි කිරිපිටි කිලෝවක මිල රුපියල් 200 කින් ඉහළ දැමුවහොත් කිරිපිටි කිලෝවක පැකට්ටුවක නව මිල රුපියල් 1,145ක් දක්වා ඉහළ යනු ඇති.\nමේ අතර වෙළෙඳ පොළේ ලාෆ් ගෑස් හිඟයක්ද උද්ගත වී තිබෙනවා.\nමේ සම්බන්ධයෙන් කළ විමසීමකදී ලාෆ් ගෑස් සමාගමේ සභාපති ඩබ්ලිව්.කේ.එච්. වෑගපිටිය මහතා පැවසුවේල විකුණුම් මිලට වඩා ආනයනික පිරිවැය ඉහළ යාම හමුවේ මෙම තත්ත්වය උද්ගතව ඇති බවයි.",
       "URL": "https://www.hirunews.lk/282624/ආනයනික-කිරිපිටි-කිලෝවක-මිල-රුපියල්-200කින්-වැඩි-කරන-වැඩපිළිවෙලක්-ගැන-සාකච්ඡා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1682"
}