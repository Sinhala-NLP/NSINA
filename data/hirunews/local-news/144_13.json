{
       "Source": "hirunews",
       "Timestamp": "Friday, 28 July 2023 - 16:01",
       "Headline": "ජෙරොම්ගේ බැංකු ගිණුම්වල සංසරණය වී ඇති මුදල් ගැන නීතිපතිවරයා ශ්‍රේෂ්ඨාධිකරණයට දන්වයි",
       "News Content": "දේවගැති ජෙරොම් ප්‍රනාන්දුගේ බැංකු ගිණුම් පරික්ෂා කිරීමේ දී රුපියල් බිලියන 12.2 ක මුදල් සංසරණය වීම පිළිබඳව තොරතුරු අනාවරණය කරගෙන ඇති බවත් ඒ සම්බන්ධයෙන් විමර්ශන සිදුකරන බවත් නීතිපතිවරයා අද (28) ශ්‍රේෂ්ඨාධිකරණයට දැනුම් දී තිබෙනවා.\nදේවගැති ජෙරොම් ප්‍රනාන්දු අත්අඩංගුවට ගෙන නීතිය ක්‍රියාත්මක කරන්නැයි ඉල්ලා පූජ්‍ය ඇල්ලේ ගුණවංශ හිමියන් ඇතුළු පිරිසක් ගොනු කළ මූලික අයිතිවාසිකම් පෙත්සම අද කැඳවූ අවස්ථාවේදී නීතිපතිවරයා වෙනුවෙන් පෙනී සිටි අතිරේක සොලිස්ටර් ජෙනරාල් ප්‍රියන්ත නාවාන මෙම දැනුම් දීම සිදු කළ බවයි හිරු අධිකරණ වාර්තාකරු සඳහන් කළේ.\nඅතිරේක සොලිසිටර් ජෙනරාල් ප්‍රියන්ත නාවාන එහිදී ප්‍රකාශ කර ඇත්තේ දේවගැතිවරයාගේ බැංකු ගිණුම් 11 ක් පරීක්ෂාවට ලක් කිරීමේ දී මෙම තොරතුරු අනාවරණය වූ බවයි.\nඅදාළ මුදල් ලැබුනේ කෙසේද? ඒවා තැන්පත් කළේ කවුද? යන තොරතුරු සම්බන්ධයෙන් වැඩිදුර විමර්ශන සිදු කරන බව අතිරේක සොලිසිටර් ජෙනරාල්වරයා සඳහන් කර තිබෙනවා.",
       "URL": "https://www.hirunews.lk/342837/ජෙරොම්ගේ-බැංකු-ගිණුම්වල-සංසරණය-වී-ඇති-මුදල්-ගැන-නීතිපතිවරයා-ශ්‍රේෂ්ඨාධිකරණයට-දන්වයි",
       "Category": "Local News",
       "Parent URL": "https://www.hirunews.lk/local-news.php?pageID=144"
}