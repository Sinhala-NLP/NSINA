{
       "Source": "hirunews",
       "Timestamp": "Sunday, 31 December 2017 - 18:55",
       "Headline": "පොලිතින් තහනම හෙට සිට",
       "News Content": "ලන්ච් ෂීට් ඇතුළු ඝනත්වයෙන් වැඩි පොලිතීන් භාවිතය හා ඒ ආශ්‍රිතව භාණ්ඩ නිපදවීම මෙන්ම විකිණීම හෙට සිට තහනම් බව මධ්‍යම පරිසර අධිකාරිය පවසනවා.\nපසුගිය සැප්තැම්බර් මස 01 වනදා සිට මෙම තහනම පනවා තිබුණද හෙට දක්වා සහන කාලයක් ලබා දීමටයි පසුව තීරණය කෙරුණේ.\nඑමෙන්ම ජාතික, ආගමික, සමාජීයිය, සංස්කෘතික හා දේශපාලන උත්සව ඇතුළු කිසිදු උත්සවයකට සැරසිලි කටයුතුවලදී පොලිතින් භාවිතය තහනම් වනු ඇති.\nමධ්‍යම පරිසර අධිකාරියේ සභාපති මහාචාර්ය ලාල් මර්වින් ධර්මසිරි කියා සිටියේ හෙට (01) සිට පොලිතින් අලෙවිකරන තොග වෙළඳුන් සොයා වැටලීම් ක්‍රියාත්මක කරන බවයි.\nකෙසේ වෙතත් පොලිතින් නිෂ්පාදකයන්ට රජය ලබාදීමට පොරොන්දු වූ සහන කිසිවක් මෙතෙක් ලබාදී නොමැති බවට සමස්ත ලංකා පොලිතින් නිෂ්පාදකයින්ගේ හා ප්‍රතිචක්‍රීකරණය කරන්නන්ගේ සංගමය චෝදනා කරනවා.\nමේ අතර කොළඹ අද (31) කැඳවා තිබූ මාධ්‍ය හමුවට එක්වෙමින් සමස්ත ලංකා ආපනශාලා හිමියන්ගේ සංගමයේ ජාතික සංවිධායක අසේල සම්පත් කියා සිටියේ මෙම තත්ත්වය මත ඉදිරියේදී ආහාර මිල වැඩි කිරීමට සිදු වන බවයි.",
       "URL": "https://www.hirunews.lk/179804/පොලිතින්-තහනම-හෙට-සිට",
       "Category": "Local News",
       "Parent URL": "https://www.hirunews.lk/local-news.php?pageID=4148"
}