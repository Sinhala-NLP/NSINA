{
       "Source": "hirunews",
       "Timestamp": "Sunday, 20 February 2022 - 8:59",
       "Headline": "තෙල් හිඟයක් ඇති නොවන බවට සහතික කළ නොහැකියි - ගම්මන්පිල (වීඩියෝ)",
       "News Content": "නුදුරු අනාගතයේදී තෙල් හිඟයක් ඇතිවීමේ අවදානමක් පවතින බව බලශක්ති අමාත්‍ය උදය ගම්මන්පිල ප්‍රකාශ කළා.\nඒ, පිවිතුරු හෙළ උරුමයේ කඩුවෙල ආසන ජන සභාව පිහිටුවීමේ අවස්ථාවට ඊයේ (19) බත්තරමුල්ලේදී එක්වෙමින්.\nමේ අතර, පෙට්‍රල් මෙට්‍රික් ටොන් 37,300 ක් රැගත් නෞකාවක් ඊයේ රාත්‍රියේ දිවයිනට ළඟාවීමට නියමිතව තිබූ අතර, අද (20) දිනයේදී ඩීසල් මෙට්‍රික් ටොන් 37,500 ක් රැගත් තවත් නෞකාවක්ද දිවයිනට ළඟාවීමට ද නියමිතව තිබෙනවා.\nමේ හේතුවෙන් පවතින ඉන්ධන හිඟය මග හැරී යනු ඇති බවයි බලශක්ති අමාත්‍යාංශය සඳහන් කළේ.\nකෙසේ වෙතත්, බත්තරමුල්ලේ ඊයේ පැවති ජනහමුවට එක්වෙමින් අමාත්‍ය උදය ගම්මන්පිල කියා සිටියේ තෙල් හිඟයක් ඇති නොවන බවට තවදුරටත් සහතිකයක් ලබාදිය නොහැකි බවයි.\nඑසේම, ඛනිජ තෙල් නීතිගත සංස්ථාව රුපියල් සොයා ගැනීමේ අර්බුදයකට මුහුණ දී ඇති බවද බලශක්ති අමාත්‍ය උදය ගම්මන්පිල එහිදී වැඩිදුරටත් කියා සිටියා.",
       "URL": "https://www.hirunews.lk/297484/තෙල්-හිඟයක්-ඇති-නොවන-බවට-සහතික-කළ-නොහැකියි-ගම්මන්පිල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1346"
}