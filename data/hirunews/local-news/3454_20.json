{
       "Source": "hirunews",
       "Timestamp": "Friday, 15 March 2019 - 6:59",
       "Headline": "ජනපති සහ කෙන්යා ජනපති අතර හමුවක්",
       "News Content": "එක්සත් ජාතීන්ගේ පරිසර සමුළුවට සහභාගී වීම සඳහා කෙන්යාවේ නයිරෝබී නුවරට ගොස් සිටින ජනාධිපති මෛත්‍රීපාල සිරිසේන, කෙන්යා ජනාධිපති උහුරු කෙන්යාටා හමුවී තිබෙනවා.\nඊයේ පස්වරුවේ සිදුවූ මෙම හමුවේදී ජනාධිපතිවරයාට උණුසුම් පිළිගැනීමක් හිමි වූ බවයි ජනාධිපති මාධ්‍ය අංශය නිවේදනය කළේ.\nඑක්සත් ජාතීන්ගේ පරිසර සමුළුවේ 04 වන සැසිවාරය සාර්ථක අන්දමින් සංවිධාන කර තිබීම පිළිබඳව සිය සතුට පළ කළ ජනාධිපතිවරයා සමුළුවේදී ගත් තීන්දු තීරණ ක්‍රියාවට නැංවීම සඳහා ශ්‍රී ලංකාවේ සහය උපරිමයෙන් ලැබෙන බව ප්‍රකාශ කර තිබෙනවා.\nඑහිදී උහුරු කෙන්යාටා ජනාධිපතිවරයා සමුළුව අමතා ජනාධිපතිවරයා සිදුකළ දේශනය ඇගයීමට ලක් කර ඇති අතර, පරිසර හිතකාමී නායකයෙකු ලෙස ජනාධිපති මෛත්‍රීපාල සිරිසේන ගෙන යන වැඩපිලිවෙල ඇගයීමට ලක් කරනු ලැබුවා.\nජනාධිපතිවරයාගේ මෙම සංචාරයත් සමඟ දෙරට අතර අන්‍යෝනය සහයෝගීතාව ඉදිරියේදී වඩාත් පුළුල් වනු ඇති බවට කෙන්යා ජනාධිපති උහුරු කෙන්යාටා විශ්වාසය පළ කළ අතර, ජාත්‍යන්තර තලයේදී දෙරටම සහයෝගයෙන් කටයුතු කිරීමට ද මෙහිදී නායකයින් දෙපල සහතික වූ බවයි ජනාධිපති මාධ්‍ය අංශය සඳහන් කළේ.\nමේ අතර, රුවන්ඩා අග්‍රාමාත්‍යවරයා සහ ජනාධිපතිවරයා අතර කෙටි හමුවක්ද ඊයේ නයිරෝබී නුවරදී සිදුවී තිබෙනවා.",
       "URL": "https://www.hirunews.lk/212412/ජනපති-සහ-කෙන්යා-ජනපති-අතර-හමුවක්",
       "Category": "Local News",
       "Parent URL": "https://www.hirunews.lk/local-news.php?pageID=3454"
}