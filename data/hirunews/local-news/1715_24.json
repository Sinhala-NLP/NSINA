{
       "Source": "hirunews",
       "Timestamp": "Thursday, 02 September 2021 - 13:33",
       "Headline": "යහපත් ලෙස සිරදඬුවම් ගතකරන රැඳෙවියන් නිදහස් කිරීමේ වැඩසටහන තවදුරටත්",
       "News Content": "මේ වනවිට ඉතා සාර්ථක ව ක්‍රියාත්මක වන බන්ධනාගර තුළ යහපත් ලෙස සිර දඬුවම් ලබන රැඳෙවියන් නිදහස් කිරීමේ වැඩපිළිවෙළ, වත්මන් කොවිඩ් තත්ත්වය මත තාවකාලික ව නවතා දැමුණා.\nබන්ධනාගරගත වන රැදෙවියන් යහපත් පුරවැසියන් බවට පත් කර නැවත සමාජගත කිරීමේ පුනරුත්ථාපන ක්‍රියාවලිය හරහා යි මෙය සිදු වුණේ.\nඅපරාධ වැළැක්වීමේ ආඥා පනතේ 11 වන වගන්තියට අනුව ඇමතිවරයාට පැවරී ඇති බලතල මත, මෙම සිරකරුවන් නිදහස් කිරීමේ ක්‍රියාවලිය සිදු වනවා.\nමෙලෙස නිදහස ලබන සිර කරුවන්ට, බලපත්‍රයක් ලබා දීමෙන් අනතුරුව යි නිදහස හිමි වන්නේ.\nකොවිඩ් 19 වසංගත තත්ත්වය මත තාවකාලික ව නවතා තිබූ මෙම වැඩපිළිවෙළ, නැවතත් සෞඛ්‍යාරකෂණ නීති - රීතිවලට අනුව ඉකුත් අගෝස්තු දෙවන දා පැවැත්වුණා.\nබලපත්‍ර මණ්ඩලය මඟින් නිර්දේශ කළ සිරකරුවන් 24 දෙනෙකු නිදහස් කිරීම මෙදින සිදු වූ අතර, ඒ සඳහා අනුමැතිය ලබා දුන්නේ, බන්ධනාගාර කළමනාකරණ හා සිරකරුවන් පුනරුත්ථාපන රාජ්‍ය අමත්‍ය ලොහාන් රත්වත්තේ විසින්.\nමෙම වැඩසටහනේ ඉදිරි පියවර ලෙස ලබන සැප්තැම්බර් 17 වන දා බන්ධනාගාර ආයතන 09ක සිරකරුවන් 24 දෙනෙකු නිදහස් කිරීමට නියමිත බව බන්ධනාගාර කොමසාරිස් පාලන සහ මාධ්‍ය ප්‍රකාශක චන්දන ඒකනායක පවසනවා.",
       "URL": "https://www.hirunews.lk/281194/යහපත්-ලෙස-සිරදඬුවම්-ගතකරන-රැඳෙවියන්-නිදහස්-කිරීමේ-වැඩසටහන-තවදුරටත්",
       "Category": "Local News",
       "Parent URL": "https://www.hirunews.lk/local-news.php?pageID=1715"
}