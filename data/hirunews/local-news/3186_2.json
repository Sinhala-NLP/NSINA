{
       "Source": "hirunews",
       "Timestamp": "Thursday, 22 August 2019 - 12:30",
       "Headline": "සම්බන්ධන්, සජිත් හමුවෙයි",
       "News Content": "දෙමළ ජාතික සන්ධානයේ නායක පාර්ලිමේන්තු මන්ත්‍රී ආර්. සම්බන්ධන් සහ එක්සත් ජාතික පක්ෂයේ නියෝජ්‍ය නායක අමාත්‍ය සජිත් ප්‍රේමදාස අතර හමුවක් පවත්වා තිබෙනවා.\nඊයේ රාත්‍රියේ අමාත්‍ය මංගල සමරවීරගේ නිවසේදී පැවති මෙම හමුවට සජිත් ප්‍රේමදාස අමාත්‍යවරයාට සහය දක්වන එක්සත් ජාතික පක්ෂයේ මැති ඇමතිවරුන් පිරිසක් ද එක්වුණා.\nඉදිරි ජනාධිපතිවරණය සම්බන්ධයෙන් මෙහිදී දීර්ඝ වශයෙන් සාකච්ජා කර තිබෙනවා.\nඊට එක් වූ එක්සත් ජාතික පක්ෂයේ අමාත්‍යවරයෙකු හිරු ප්‍රවෘත්ති අංශයට කියා සිටියේ දෙමළ ජාතික සන්ධානයේ නායක ආර්. සම්බන්ධන් සමඟ පැවති මෙම සාකච්ජාව සාර්ථක බවයි.\nපක්ෂය තුළ උද්ගතව ඇති අර්බුදකාරී තත්ත්වය සම්බන්ධයෙන් සාකච්ඡා කිරීමට එක්සත් ජාතික පක්ෂ නායක අග්‍රාමාත්‍ය රනිල් වික්‍රමසිංහද එම පක්ෂයේ ජ්‍යෙෂ්ඨ අමාත්‍යවරුන් පිරිසක් ඊයේ පස්වරුවේ අරලියගහ මන්දිරය වෙත කැඳවා තිබුණා.\nඑසේම, එක්සත් ජාතික පක්ෂයේ සියළු මැති ඇමතිවරුන් හෙට අරලියගහ මන්දිරයට කැඳවා ඇත්තේ විශේෂ භෝජන සංග්‍රහයක් සඳහායි.\nවත්මන් ආණ්ඩුව බලයට පත්වී වසර 04 ක් ගතවීම නිමිත්තෙන් එය සංවිධාන කර තිබෙනවා.\nමේ අතර, විදුලිබල හා බලශක්ති අමාත්‍යාංශයේ අධීක්ෂණ මන්ත්‍රී චමින්ද විජේසිරි සිය අධීක්ෂණ මන්ත්‍රී ධූරයෙන් ඉල්ලා අස්වීමේ ලිපිය අග්‍රාමාත්‍ය රනිල් වික්‍රමසිංහට භාර දී තිබෙනවා.\nඑමෙන්ම, හෙට දිනයේදී විදේශ රැකියා සහ ක්‍රීඩා අමාත්‍යාංශයේ අධීක්ෂණ මන්ත්‍රීවරයා ලෙස කටයුතු කරන තමන් ද එම ධූරයෙන් ඉල්ලා අස්වන බවයි පාර්ලිමේන්තු මන්ත්‍රී හේෂා විතානගේ කියා සිටියේ.",
       "URL": "https://www.hirunews.lk/222718/සම්බන්ධන්-සජිත්-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=3186"
}