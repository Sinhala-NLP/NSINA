{
       "Source": "hirunews",
       "Timestamp": "Saturday, 23 January 2021 - 20:25",
       "Headline": "කොරෝනා බෝවීමේ අවදානම වැඩිම කාලය ගැන වෛද්‍ය සුදර්ශනී ප්‍රනාන්දුපුල්ලේගෙන් පැහැදිළි කිරීමක්",
       "News Content": "කොරෝනා ආසාදිත පුද්ගලයෙකුගෙන් එය ව්‍යාප්ත වීමේ අවදානම වැඩිම කාලය පළමු දින 10 වන බැවින් එම කාලය නිවැරදිව හඳුනාගෙන විද්‍යාත්මක සාධක මත පදනම්ව වෛරසය පැතිරීම පාලනයට කටයුතු කළ යුතු බව ප්‍රාථමික සෞඛ්‍ය සේවා, වසංගත රෝග හා කොවිඩ් රෝග පාලන කටයුතු රාජ්‍ය ඇමතිනී විශේෂඥ වෛද්‍ය සුදර්ශනී ප්‍රනාන්දුපුල්ලේ ප්‍රකාශ කළා.\nසෞඛ්‍ය අමාත්‍යාංශයේ ඊයේ පැවති දෛනික කොවිඩ් විශ්ලේෂණ කමිටුවේදී ඇය පෙන්වා දී ඇත්තේ රෝග ලක්ෂණ පෙන්නුම් නොකරන ආසාදිතයන් සම්බන්ධයෙන් කටයුතු කිරීමේදී ඔවුන්ගේ පළමු දින 10 ප්‍රතිකාර මධ්‍යස්ථානයක සහ ඉතිරි දින 4 නිවෙස් තුළ වෛද්‍ය අධීක්ෂණය යටතේ තැබීමට ඇති හැකියාව සම්බන්ධයෙන් වෛද්‍ය විද්‍යාත්මකව තහවුරු කර ඇති කරුණු මත තීරණය කිරීමට සොයා බලන ලෙසයි.\nඑමෙන්ම, ආසාදිතයන් කලින් ඇතුළත් කර කලින් පිටව යා  හැකි ක්‍රමවේදයක් සකස් කිරීමේ වැදගත්කම පිළිබදව ද ඇය එහිදී අවධාරණය කර තිබෙනවා.\nකොරෝනා පාලනය සඳහා දැනට භාවිත කරන පරීක්ෂණ, රෝහල් ගත කර තබන කාලය, නිරෝධායන වැඩපිළිවෙල සහ පිළිවෙල ඇතුළු ක්‍රමවේදයන් තවදුරටත් ඒ ආකාරයෙන්ම පවත්වාගෙන යන්නේ ද නැතහොත් වෛරසයේ ක්‍රියාකාරීත්වය සම්බන්ධයෙන් ඉදිරිපත්ව ඇති නව අදහස් හා තහවුරු කර ඇති කරුණු ඔස්සේ ක්‍රමවේදයන්හි වෙනසක් සිදුකළ හැකි ද යන්න පිළිබදව එහිදී වැඩිදුරටත් සාකච්ඡා වූ බවයි රාජ්‍ය අමාත්‍ය සුදර්ශනී ප්‍රනාන්දුපුල්ලේ කියා සිටියේ.",
       "URL": "https://www.hirunews.lk/260536/කොරෝනා-බෝවීමේ-අවදානම-වැඩිම-කාලය-ගැන-වෛද්‍ය-සුදර්ශනී-ප්‍රනාන්දුපුල්ලේගෙන්-පැහැදිළි-කිරීමක්",
       "Category": "Local News",
       "Parent URL": "https://www.hirunews.lk/local-news.php?pageID=2193"
}