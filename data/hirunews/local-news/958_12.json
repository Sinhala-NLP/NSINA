{
       "Source": "hirunews",
       "Timestamp": "Sunday, 07 August 2022 - 13:58",
       "Headline": "මහජන මුදල් කළු කළ බලධාරින්ගේ ව්‍යාපෘති කෙරුවාව (වීඩියෝ)",
       "News Content": "යම් සංවර්ධන ව්‍යාපෘතියක් ක්‍රියාවට නැංවීමේදී එය වඩාත් ප්‍රමිතියෙන් සහ ඵලදායීතාවයෙන් යුතුව ක්‍රියාවට නැංවියයුතු වන්නේ එම ව්‍යාපෘති\nසඳහා වැය වන්නේ ජනතා බදු මුදල් නිසයි.\nනමුත් අපේ රටේ නම් ජනතා බදු මුදල් විනාශ කර දමමින් සිදුකෙරෙන අසාර්ථක ව්‍යාපෘති පිළිබඳ බොහෝ විට අසන්නට දකින්නට ලැබෙනවා.\nඑලෙස අසාර්ථක ව්‍යාපෘතියක් වූ පාලමක් පිළිබඳවයි අද (07) රතු මිනිත්තුවේ අවධානය.\nජනතාව නිරන්තරයෙන් රජයට අසීමිතව බදු මුදල් ගෙවන්නේ රජයෙන් පෙරලා සුභ සාධනයක් අපේක්ෂාවෙන්.\nනමුත් මහජනතාවගේ බදු මුදලින් ජනතා සුභ සිද්ධිය උදෙසා ක්‍රියාවට නැංවෙන බොහෝ ව්‍යාපෘති සුදු අලින් බවට පත්වීමේ අවස්ථා අපේ රටේ කොතෙකුත් අහන්නට දකින්නට ලැබෙනවා.\nබිබිල ,මැදගම ප්‍රාදේශීය ලේකම් කොට්ඨාසයේ කොටබෝව ග්‍රාම නිළධාරී වසමට අයත් දහමල්ඔය හරහා ඉදිකර ඇති කළුගහවාඩිය පාලම මෙරට ක්‍රියාවට නැංවුණු එවැනි මහජන මුදල් අපතේ හල ව්‍යාපෘතියක් බව පැහැදිළියි.\nඒ, දෙනෝදාහක් සිය දෛනික වැඩකටයුතු සිදුකර ගැනීමට එගොඩ මොගොඩ යාමට භාවිත කරන මෙම පාලම, වැසිකිළි වලක් ඉදිකිරීමේදී යොදාගන්නා අවම ප්‍රමිතියවත් නොතකා ඉදි කර තිබීම හේතුවෙන්.\nඑහි ප්‍රතිඵලයක් ලෙස කළුගහවාඩිය පාලමේ අද වනවිට පවතින තත්වයයි ඛේදනීයයි.\n2007 වර්ෂයේදී මැදගම ප්‍රාදේශීය සභාවේ මූලිකත්වයෙන් ඉදිකර ඇති මෙම පාලම වසර 14ක් ගතවනවිට පවතින්නේ ඉතාමත් අබලන්ව දැඩි අවදානම් තත්වයේයි.\nප්‍රදේශයේ පවුල් 200කට අධික පිරිසක් තම ප්‍රවාහන අවශ්‍යතා සපුරාගැනීම කළුගහවාඩිය පාලම මතින් සිදුකර ගත යුතුව තිබුණ ද ,පාලම අබලන් තත්වයේ පැවතීම හේතුවෙන් පා ගමනින් පමණක් එගොඩ මෙගොඩ වීමට ජනතාවට සිදුව තිබෙනවා.\nඅබලන් තත්වයේ පවතින පාලම ප්‍රතිසංස්කරණය කිරීමේ කොන්ත්‍රාත්තුව මැදගම ප්‍රාදේශීය සභාව මගින් සිදු කර ඇති අතර එම ප්‍රතිසංස්කරණයේදී පාලම මතින් යොදා ඇති නව කොන්ක්‍රීට් තට්ටුව කිසිදු ප්‍රමිතියකින් තොරව යොදා ඇති ආකාරය ද දැකිය හැකියි.\nමේ දිනවල පවතින අධික වැසි තත්වය හේතුවෙන් දහමල් ඔයට එකතුවන ජලය කළුගහවාඩිය පාලම හරහා බැස යාමේදී පාලම තවදුරටත් ඛාදනයට ලක්වී කොටස් වශයෙන් බිඳී ගොස් අවට ගම්මානවල ජනතාව පත්ව ඇත්තේ දැඩි අවදානමකටයි.\nමේ සම්බන්ධයෙන් අප මැදගම ප්‍රාදේශීය සභාවේ සභාපති රංජිත් පියදිගමගෙන් සිදුකළ විමසීමක දී ඔහු ප්‍රකාශ කළේ පාලමට මීටර 200ක් පමණ දුරින් පිහිටි ගල් කොරියක ගල් ප්‍රවාහනය කිරීම මෙම පාලම අබලන් වීමට හේතුව වී ඇති බවයි.\nබැලු බැල්මට ළදරුවෙකුට පවා තේරුම් ගතහැකි කළුගහවාඩිය පාලමේ ප්‍රමිතිය ගැන බලධාරීන් නිදහසට කරුණු පවසනවා වෙනුවට ජනතාවට ගෙවීමට ඉඩ නොතබා මෙම ගැටලුවට කඩිනම් විසඳුමක් ලබා දෙන තෙක් රතු මිනිත්තුව අවධානයෙන්.",
       "URL": "https://www.hirunews.lk/312147/මහජන-මුදල්-කළු-කළ-බලධාරින්ගේ-ව්‍යාපෘති-කෙරුවාව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=958"
}