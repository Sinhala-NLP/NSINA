{
       "Source": "hirunews",
       "Timestamp": "Friday, 30 September 2022 - 7:36",
       "Headline": "ගම්පහ කොල්ලයේ සැකකරු පොලිස් වෙඩි පහරින් මරුට (වීඩියෝ)",
       "News Content": "ගම්පහ - පහළගම මාර්ගයක ගමන් ගත් කාන්තාවකගේ බෑගය සහ රන් මාලයක් කොල්ල කෑ සිද්ධියේ එය වැළැක්වීමට උත්සාහ කළ ඇගේ සැමියාට තියුණු ආයුධයකින් පහර දී ඝාතනය කළ කොල්ලකරු පොලිස් වෙඩි පහරින් මිය ගොස් තිබෙනවා.\nගම්පහ - කොටුගොඩ ප්‍රදේශයේ දී අද (30) අලුයම මෙම පුද්ගලයා අත්අඩංගුවට ගැනීමට යාමේ දී පොලිසියට තියුණු ආයුධයකින් පහර දීමට තැත් කර ඇති අතර, එහි දී පොලිසිය එල්ල කළ වෙඩි ප්‍රහාරයකින් මොහු ජීවිතක්ෂයට පත් වූ බව යි ප්‍රදේශය භාර උසස් පොලිස් නිලධාරියෙකු සඳහන් කළේ.\nකාන්තාවක් සමඟ යතුරුපැදියකින් පැමිණි අදාළ කොල්ලකරු මාර්ගයේ ගමන් කරමින් සිටි මෙම කාන්තාවගේ රන් මාලය සහ අත්බෑගය කොල්ල කා තිබුණේ, පසුගිය විසි වැනි දා පස්වරුවේ යි.\nඅත්බෑගය කොල්ල කන විට අදාළ කාන්තාව එය තදින් අල්ලාගෙන සිටීම නිසා යතුරුපැදිය සමඟ එම යුවළ විසි වී ගොස් අසළ පිහිටි කාණුවකට ඇද වැටී තිබුණා.\nමෙම සිද්ධිය අදාළ කාන්තාවගේ නිවස ආසන්නයේ සිදු ව තිබූ අතර, එම අවස්ථාවේ දී ඇය කෑ ගැසීම ඇසී නිවසේ සිටි ඇගේ සැමියා සහ පියා එම ස්ථානයට පැමිණ තිබුණා.\nඑහි දීයි කොල්ලකරු කාන්තාවගේ සැමියාට සහ පියාට තියුණු ආයුධයකින් පහර දී තිබුණේ.\nසිද්ධියෙන් බරපතළ තුවාල ලබා සිටි එම පුද්ගලයින් දෙදෙනා පසු ව ගම්පහ රෝහලට ඇතුළත් කෙරුණු අතර, එහි දී කාන්තාවගේ සැමියා ජීවිතක්ෂයට පත්වුණා.",
       "URL": "https://www.hirunews.lk/316664/ගම්පහ-කොල්ලයේ-සැකකරු-පොලිස්-වෙඩි-පහරින්-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=835"
}