{
       "Source": "hirunews",
       "Timestamp": "Thursday, 13 October 2022 - 22:32",
       "Headline": "කෝටි 266ක් ගිල්ල e-හැඳුනුම්පතේ බහිරවයාට දෙපාර්තමේන්තුවෙන් පිළිතුරු (වීඩියෝ)",
       "News Content": "විද්‍යුත් ජාතික හැඳුනුම්පත හඳුන්වාදීමේ ව්‍යාපෘතිය වසර 16ක් තිස්සේ අවසන් කිරීමට නොහැකි වුවත් ඒ සඳහා රුපියල් කෝටි 266ක මුදලක් වියදම් කර ඇති බව විගණකාධිපති දෙපාර්තමේන්තුව පෙන්වා දෙනවා.\nඑම දෙපාර්තමේන්තුව නිකුත් කළ මූල්‍ය ප්‍රකාශනයකින් මේ බව අනාවරණ වුණා.\nපුද්ගලයන් ලියාපදිංචි කිරීමේ ක්‍රමවේදය නවීකරණය කරමින් විද්‍යුත් ජාතික හැඳුනුම්පත් නිකුත් කිරීමේ ව්‍යාපෘතිය ආරම්භ කෙරුණේ 2006 වසරේදී යි.\n2021 වර්ෂය අවසන් වන විට අදාළ ව්‍යාපෘතිය සඳහා රුපියල් කෝටි 266ක මුදලක් වැය කර ඇති නමුත් ව්‍යාපෘතියෙහි ප්‍රගතියක් අත්කර ගැනීමට අපොහොසත් වී ඇති බව විගණකාධිපති දෙපාර්තමේන්තුව නිකුත් කළ මූල්‍ය ප්‍රකාශනයකින් අනාවරණ කරනවා.\nඅදාළ ව්‍යාපෘතිය සඳහා සමස්ත ඇස්තමේන්තුගත වියදම රුපියල් කෝටි 800ක් වන අතර 2021 වසරේ දෙසැම්බර් 31 වන විට සමස්ත ව්‍යාපෘතියේ භෞතික ප්‍රගතිය 81%ක් සහ එහි මූල්‍ය ප්‍රගතිය 33%ක් බවයි අදාළ මූල්‍ය ප්‍රකාශනයේ දැක්වෙන්නේ.\n2021 වර්ෂයේ අනු කාර්යයන් 8ක් වෙනුවෙන් වෙන් කර තිබූ ප්‍රතිපාදන ඉක්මවා වියදම් දරා තිබූ අතර විදුලිය හා ජලය වෙනුවෙන් වෙන් කළ ප්‍රතිපාදන ඉක්මවා රුපියල් මිලියන 10.37ක් හෙවත් 894%ක වියදමක් කර තිබෙනවා.\nඑමෙන් ම අදාළ ව්‍යාපෘතිය යටතේ ප්‍රාග්ධන පිරිවැය සඳහා ප්‍රතිපාදන වෙන් කර නොතිබූ නමුත් 2021 වර්ෂය වන විට වාහන 2ක් මිලදී ගැනීම වෙනුවෙන් රුපියල් එක්කෝටි 93 ලක්ෂයකට අධික වියදමක් දරා ඇති බව අදාළ ප්‍රකාශනයේ සඳහන්.\nව්‍යාපෘතියේ මූලික අරමුණු ඉටුකරගැනීමට නොහැකි වුවත් 2017 වර්ෂයේ සිට 2021 වර්ෂය දක්වා සේවකයින් 29 දෙනෙකුට වැටුප් හා දීමනා ලබාදීම වෙනුවෙන් රුපියල් මිලියන 79.69ක මුදලක් වියදම් කර තිබෙනවා.\nඑම වියදමද ඇතුළත්ව ව්‍යාපෘතියේ පරිපාලන කටයුතු වෙනුවෙන් වැය කර ඇති මුදල රුපියල් මිලියන 199.69ක් හෙවත් රුපියල් කෝටි 19.9ක්.\nවිද්‍යුත් ජාතික හැඳුනුම්පත් ව්‍යාපෘතියෙහි ප්‍රධාන කාර්යයන් 2ක් වන භෞතික යටිතල පහසුකම් සංවර්ධනය සහ තොරතුරු හා තාක්ෂණ යටිතල පහසුකම් සංවර්ධනය වෙනුවෙන් 2021 දෙසැම්බර් 31 වන විට රුපියල් කෝටි 111.5ක් වැය කර ඇතත් පුද්ගල දත්ත ඩිජිටල්කරණයේ භෞතික ප්‍රගතියක් මේ දක්වා අත්කරගෙන නොමැති බැවින් අදාළ පිරිවැයෙහි ඵලදායිතාව ඉතා අඩු මට්ටමක පවතින බවයි විගණකාධිපති දෙපාර්තමේන්තුව පෙන්වා දෙන්නේ.\n201 වසරේ අප්‍රේල් මාසයේ දී නිලධාරීන් සිව් දෙනෙකු මානව සම්පත් හා පුහුණු වැඩසටහන් වෙනුවෙන් බඳවාගෙන තිබුණු නමුත් කිසිදු පුහුණු හා දැනුවත් කිරීමේ වැඩසටහනක් එම නිලධාරීන් ලවා ක්‍රියාත්මක කර නොතිබූ බව නිරීක්ෂණය වී තිබෙනවා.\nඑසේ වුව ද එම නිලධාරීන් සඳහා 2021 වසරේදී රුපියල් 817,530ක් වැටුප් හා දීමනා ලෙස ගෙවා තිබෙනවා.\nමීට අමතරව පුදගලයන් ලියාපදංචි කිරීමේ දෙපාර්තමේන්තුව විසින් මුද්‍රණ යන්ත්‍රවලට අවශ්‍ය තීන්ත මිල දී ගැනීම සඳහා ආයතන 2කින් පමණක් ලංසු ඉදිරිපත් කර තිබුණත් ලංසු විවෘත කිරීමේ වාර්තාව තුළ ලංසු 6කට අදාළ තොරතුරු වාර්තා වී තිබෙනවා.\nඑමෙන් ම ලංසු විවත කිරීමේ වාර්තාවේ මිල ගණන් කැඳවීමට පෙර වර්ෂයක, එනම් 2020 වර්ෂයේ දිනයක් සටහන්ව තිබූ බවයි අදාළ මූල්‍ය ප්‍රකාශනයේ දැක්වෙන්නේ.\nඒ සම්බන්ධයෙන් නිලධාරීන් සඳහන් කර ඇත්තේ ලංසු විවෘත කිරීමේ වාර්තාව සකස් කිරීමේදී පරිගණක මතක ගබඩාවේ තිබූ පූර්ව ලංසු විවෘත කිරීමේ වාර්තාවක් සංශෝධනය කර ඇති අතර ප්‍රමාදයකින් ලංසු විවෘත කිරීමේ දිනය වැරදියට සටහන්ව ඇති බවයි.\nඒ අනුව ප්‍රසම්පාදනය කාර්යක්ෂමව සහ විධිමත්ව සිදු කරන ලෙස විගණකාධිපති දෙපාර්තමේන්තුව නිර්දේශ කර තිබෙනවා.\nකෙසේ නමුත් මෙම වාර්තාව සම්බන්ධයෙන් එක්තරා පුවත්පතක \"හැඳුනුම්පතේ කෝටි 266ක් බහිරවයා ගිල්ලා ද?\" යන සිරස්තලය යටතේ කරන ලද වාර්තාව සම්බන්ධයෙන් ප්‍රකාශයක් නිකුත් කරමින් විද්‍යුත් හැඳුනුපත් ව්‍යාපෘතියේ වැඩබලන අධ්‍යක්ෂ පී.ටී.ජී පෙරේරා, කියා සිටින්නේ අදාල පුවත්පත් වාර්තාවේ පළ වූ ආකාරයට කිසිදු මූල්‍ය අවභාවිතයක් සිදුව නොමැති බවයි.\n( විද්‍යුත් හැඳුනුපත් ව්‍යාපෘතියේ වැඩබලන අධ්‍යක්ෂවරයා නිකුත් කළ නිවේදනය පහතින්)",
       "URL": "https://www.hirunews.lk/317796/කෝටි-266ක්-ගිල්ල-e-හැඳුනුම්පතේ-බහිරවයාට-දෙපාර්තමේන්තුවෙන්-පිළිතුරු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=805"
}