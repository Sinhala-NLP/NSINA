{
       "Source": "hirunews",
       "Timestamp": "Monday, 04 July 2016 - 19:21",
       "Headline": "ආර්ථිකය, දේශපාලන තුරුම්පුවක් නොවේ",
       "News Content": "නිදහසින් පසු පැවැති සියලූම රජයන් ආර්ථිකය දේශපාලන තුරුම්පුවක් බවට පත් කර ගත් බව මහබැංකුවේ නව අධිපතිවරයා ලෙස අද දිනයේ වැඩ භාර ගත් ආචාර්ය ඉන්ද්‍රජිත් කුමාරස්වාමි ප්‍රකාශ කළා.\nධූරයට පත්වීමෙන් පසු මහබැංකු කාර්ය මණ්ඩලය අමතමින් නව අධිපතිවරයා කියා සිටියේ මහබැංකුව ස්වාධීන ආයතනයක් ලෙස පවත්වාගෙන යන බවට තමා දේශපාලන නායකත්වයට දැනුම් දුන් බවයි.\nමහබැංකු අධිපතිවරයා ලෙස පසුගිය දා නම් කෙරුණු ආචාර්ය ඉන්ද්‍රජිත් කුමාරස්වාමි ජනාධිපති ලේකම් කාර්යාලයේදී ජනාධිපතිවරයා අතින් අද උදෑසන සිය පත්වීමේ ලිපිය ලබා ගත්තා. අනතුරුව මහබැංකුව වෙත පැමිණි ඔහු මහබැංකු සේවකයින් අමතනු ලැබුවා.\n‘‘මම ජනාධිපතිතුමා හමුවූ අවස්ථාවේ ඔහු එක් දෙයක් අවධාරණය කළා. ඔබ ඔබේ රාජකාරිය නිවැරදිව ඍජු ලෙස ඉටු කරන්න - කිසිවෙකුටත් බිය වන්න එපා. දැන් මම ඒ දර්ශනය අනුව කටයුතු කරන්න සූදානම්. අග්‍රාමාත්‍යවරයා හමුවූ අවස්ථාවේ ඔහු සිය දර්ශනය පැහැදිලි කළා, රට රැගෙන යා යුත්තේ කොයි දිශාවට ද කියා. එහිදී මහබැංකුවට පැවරෙන්නේ වැදගත් කාර්ය භාරයක්. අප එම කාර්යයන් නිසි ලෙස ඉටු නොකළහොත්, මූල්‍ය ස්ථාවරයක් ගොඩනගා ගත හැකි ආකාරයෙන් ප්‍රතිපත්ති ක්‍රියාවට නැංවීමට කටයුතු නොකළහොත් කිසිවක් ඉටු කර ගැනීමට හැකි වන්නේ නැහැ. මේ නිසා එයයි මුල් පියවර වන්නේ. එහිදී අප රටේ ප්‍රාණාලිය වන් මූල්‍ය ක්ෂේත්‍රය කෙරෙහි රට තුළත් ඉන් පිටතත් විශ්වාසයක් ගොඩ නැගිය යුතුයි.’’\nමහබැංකුව තුළ පැවතිය යුතු සංස්කෘතිය පිළිබදව ඔහු මහබැංකු සේවකයින්ට පැහැදිලි කිරීමක් සිදුකළා.\n‘‘මම තරුණ කාලේ ක්‍රීඩාවල ද නිරත වුණා. එහිදී මම උගත් මූලිකතම කරුණක් වන්නේ නායකයා මෙන්ම කණ්ඩායමත් එක සේ වැදගත් බව. කණ්ඩායම තුළ කුසලතා තිබිය යුතු අතර, කණ්ඩායමක් ලෙස කටයුතු කරන තුරු ඉදිරියට යා නොහැකි බව. අද මා ඉදිරියේ සිටින්නේ එවැනි කුසලතා සපිරි කණ්ඩායමක්. එහෙත් එය පමණක් ප්‍රමාණවත් වන්නේ නැහැ. ඵලදායී වන්නට නම් අප එක්ව වැඩ කළ යුතුයි. මහ බැංකුව තුළ පැවතිය යුතු සංස්කෘතිය පිළිබද අදහස් තුනක් මම ඉදිරිපත් කරන්න කැමතියි. පරිපූර්ණත්වය, එහි පළමු වැන්න වන අතර තාක්ෂණික විශිෂ්ඨත්වය දෙවැන්නයි. වෘත්තීයමයභාවය තුන්වැන්න ලෙස සැලකිය හැකියි. එම අදහස් මහබැංකුව ඉදිරියට යාමේ මාර්ගගෝපදේශ ලෙස ක්‍රියාත්මක වනු ඇතැයි මම අපේක්ෂා කරනවා.’’\nරජය හෝ දේශපාලනඥයින් විවේචනය කිරීම මහබැංකුවට අයත් කාර්යයක් නොවන බවයි නව මහබැංකු අධිපතිවරයා අවධාරණය කළේ.\n‘‘රටක දේශපාලනය සහ ආර්ථිකය අතර සමබරතාවක් පවත්වාගෙන යා යුතුයි. නිදහසින් පසු අපේ රජයන් සියල්ල දෙස බැලූ විට පෙනී යන කරුණක් තමයි දේශපාලනඥයන්, ආර්ථිකය තුරුම්පුවක් ලෙස පාවිච්චි කළ බව. ඒ ගැන එක් රජයකට දොස් නැගිය නොහැකියි. අපේ වගකීම වන්නේ රටේ හොඳ ආර්ථිකයක් පැවතීම, යහපත් දේශපාලන බව ඔවුන්ට ඒත්තු ගැන්වීමයි. අපේ රටේ පවතින නියෝජන දේශපාලනය තුළ මහබැංකුවට විශේෂිත වගකීම් පැවරී තිබෙනවා. ඒවා නිසි තාක්ෂණයෙන්, විෂය මූලික සහ නිදහස් ලෙස ඉටු කිරීම අපට පැවරී ඇති වගකීමක්. ඒ කියන්නේ රජය හෝ දේශපාලනඥයන් විවේචනය කිරීම නොවෙයි. එය අපේ කාර්යයක් වන්නේ ද නැහැ. එහෙත් රජයේ උපදෙස් නිදහස් ආකාරයෙන් ලබා ගත හැකි මාර්ග තිබෙනවා. මම අපේ නායකයන් සමඟ කතා කර තිබෙනවා, මහබැංකුව නිදහස් ලෙස තාක්ෂණය අනුව කටයුතු කරන බවට. නිර්භයව රජය දැනුවත් කරනවා ඉදිරියට යා යුතු නිවැරදිම ආකාරය පිළිබදව.’’",
       "URL": "https://www.hirunews.lk/137186/ආර්ථිකය-දේශපාලන-තුරුම්පුවක්-නොවේ",
       "Category": "Local News",
       "Parent URL": "https://www.hirunews.lk/local-news.php?pageID=4978"
}