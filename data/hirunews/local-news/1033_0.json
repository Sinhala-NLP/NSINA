{
       "Source": "hirunews",
       "Timestamp": "Sunday, 10 July 2022 - 7:21",
       "Headline": "ඉන්දීය යූරියා පොහොර රජයට භාරදීම අද - ඇමතිත් ඉල්ලා අස්වීමට සැරසේ (වීඩියෝ)",
       "News Content": "ඉන්දීය සහන ණය යෝජනා ක්‍රමය යටතේ ශ්‍රී ලංකාවට සැපයෙන යූරියා පොහොර තොගය නිල වශයෙන් රජයට භාරදීම අද (10) සිදුකෙරෙනවා.\nඑම කටයුතු පෙරවරු 10 ට ශ්‍රී ලංකා වරාය අධිකාරියේ ඊ.සී.ටී. දෙක පර්යන්තයේ දී සිදු කිරීමටයි නියමිතව ඇත්තේ.\nශ්‍රී ලංකාවේ ඉන්දීය මහ කොමසාරිස් ගෝපාල් බාග්ලේ ඇතුළු පිරිසක් මෙම අවස්ථාවට එක්වීමට නියමිතයි.\nඑලෙස ලැබෙන යූරියා පොහොර මෙට්‍රික් ටොන් 40,000 ක් රැගත් නෞකාව ඊයේ (09) කොළඹ වරායට ළඟා වූ අතර, පොහොර ගොඩ බෑම ඊයේ දිනයේදීම සිදුකෙරුණා.\nඒ අනුව එම පොහොර තොගය රජයට භාරදීමෙන් අනතුරුව අද දිනයේදීම ඒවා ගොවිජන සේවා මධ්‍යස්ථාන 566 ක් මගින් ගොවීන් වෙත බෙදාහැරීමටයි සැලසුම් කර ඇත්තේ.\nඉන්දියාවෙන් ශ්‍රී ලංකාවට යූරියා පොහොර මෙට්‍රික් ටොන් 65,000 ක් ලැබීමට නියමිත අතර, ඉන් පළමු තොගයයි මෙලෙස දිවයිනට ලැබුණේ.\nඑම පොහොර මෙට්‍රික් ටොන් 65,000 න් මෙට්‍රික් ටොන් 30,000 ක් වී වගාව සඳහාත්, මෙට්‍රික් ටොන් 20,000 ක් බඩඉරිඟු වගාව සඳහාත් ලබාදීමට නියමිතයි.\nඉතිරි පොහොර තොගය වැවිලි කර්මාන්ත අමාත්‍යාංශයේ ඉල්ලීම පරිදි තේ වගාව සඳහා වෙන්කර තිබෙනවා.\nමේ අතර කෘෂිකර්ම, වනජීවී සහ වන සංරක්ෂණ අමාත්‍ය මහින්ද අමරවීර සිය ධුරයෙන් සහ තනතුරුවලින් ඉල්ලා අස්වෙන බව ප්‍රකාශ කර තිබෙනවා.\nඅද (10) පෙරවරුවේදී අමාත්‍යවරයා විසින් මෙරටට ඊයේ (09) දින ළඟා වූ යූරියා පොහොර තොගය භාර ගැනීමෙන් අනතුරුව ඉල්ලා අස්වෙන බවයි වාර්තා වන්නේ.\nමේ අතර, ලංකා කම්කරු කොංග්‍රසයේ නායක පාර්ලිමේන්තු මන්ත්‍රී ජීවන් තොණ්ඩමන් NDTV විදෙස් මාධ්‍ය නාලිකාව සමග සම්මුඛ සාකච්ඡාවකට\nඑක්වෙමින් රට තුළ පවතින තත්ත්වය සම්බන්ධයෙන් අදහස් පළකළා.",
       "URL": "https://www.hirunews.lk/309570/ඉන්දීය-යූරියා-පොහොර-රජයට-භාරදීම-අද-ඇමතිත්-ඉල්ලා-අස්වීමට-සැරසේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1033"
}