{
       "Source": "hirunews",
       "Timestamp": "Sunday, 15 January 2023 - 13:56",
       "Headline": "මොණරාගල ගංජා සිද්ධියට ඇතිමලේ පොලිසියේ ස්ථානාධිපතිගේ වැඩ තහනම්",
       "News Content": "ගංජා ළඟ තබාගැනීමේ සිද්ධියට මොණරාගල කොට්ඨාස භාර ජ්‍යෙෂ්ඨ පොලිස් අධිකාරි සිසිල කුමාර අත්අඩංගුවට ගැනීමෙන් පසු එම සිද්ධියට අදාළව පොලිස් භාරයට ගනු ලැබූ ඇතිමලේ පොලිසියේ ස්ථානාධිපති පොලිස් පරීක්ෂක සංජය ධර්මදාසගේ වැඩ තහනම් කර තිබෙනවා.\nඅපරාධ පරීක්ෂණ දෙපාර්තමේන්තුව විසින් ඇතිමලේ පොලිසියේ ස්ථානාධිපතිවරයා අත්අඩංගුවට ගනු ලැබුවේ 12 වනදා පස්වරුවේයි.\nමොණරාගල කොට්ඨාස භාර ජ්‍යෙෂ්ඨ පොලිස් අධිකාරි සිසිල කුමාරගේ නිල නිවසේ තිබී සොයාගත් ගංජා පැළ සැකකාර ස්ථානාධිපතිවරයා සිය නිල රථයෙන් රැගෙන ගොස් භාරදී ඇති බවට අනාවරණය කරගැනීමෙන් පසුවයි මොහුව අත්අඩංගුවට ගනු ලැබුවේ.\nසිය නිවසේ සිවිලිමේ සඟවා තිබියදී වේලීම සඳහා සකස්කර තිබූ ගංජා පැළ 650 කට ආසන්න සංඛ්‍යාවක් සමඟ මොණරාගල කොට්ඨාසය භාර ජ්‍යෙෂ්ඨ පොලිස් අධිකාරි සිසිල කුමාර ඇතුළු 06 දෙනෙකු පොලිස් විශේෂ කාර්ය බලකාය අත්අඩංගුවට ගනු ලැබුවේ පසුගිය 08 වනදායි.\nඑම පිරිස අතර ජ්‍යෙෂ්ඨ පොලිස් අධිකාරිවරයාගේ රියදුරා තවත් පොලිස් සැරයන්වරයෙකු සහ සිවිල් පුද්ගලයින් 03 දෙනෙකු සිටියා.\nජාතික පොලිස් කොමිසමේ ආවරණ අනුමැතිය යටතේ පසුගිය 13 වනදා ජ්‍යෙෂ්ඨ පොලිස් අධිකාරි සිසිල කුමාරගේ මේ වන විට වැඩ තහනමකටද ලක්ව තිබෙනවා.\nඒ අනුව එම තනතුර සඳහා නුවරඑළිය කොට්ඨාසය භාරව කටයුතු කළ ජ්‍යෙෂ්ඨ පොලිස් අධිකාරි බී.යූ. උඩුගමසූරිය පත්කරනු ලැබුවා.\nගංජා සමඟ අත්අඩංගුවට ගත් මොණරාගල කොට්ඨාසය භාර ජ්‍යෙෂ්ඨ පොලිස් අධිකාරි සිසිල කුමාර සම්බන්ධයෙන් තවදුරටත් කරනු ලැබූ විමර්ශනවලට අනුව ඇතිමලේ පොලිසියේ ස්ථානාධිපතිවරයා අත්අඩංගුවට ගනු ලැබුවේ.\nඒ අනුව මෙම සිද්ධියට මේ වන විට 07 දෙනෙකු අත්අඩංගුවට ගෙන රක්ෂිත බන්ධනාගාර ගතවයි පසුවන්නේ.",
       "URL": "https://www.hirunews.lk/325099/මොණරාගල-ගංජා-සිද්ධියට-ඇතිමලේ-පොලිසියේ-ස්ථානාධිපතිගේ-වැඩ-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=600"
}