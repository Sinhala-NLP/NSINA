{
       "Source": "hirunews",
       "Timestamp": "Wednesday, 02 March 2022 - 19:17",
       "Headline": "හිටපු ජනපති මෛත්‍රී,සමග විමල්, වාසු, ගම්මන්පිල එකම වේදිකාවක - රතන හිමිට විරෝධයක්  (වීඩියෝ)",
       "News Content": "ආණ්ඩුව නියෝජනය කරන දේශපාලන පක්ෂ 11ක් විසින් සකස් කරන ලද මුළු රටම හරිගමට දස වැදැරූම් ජාතික ප්‍රකාශනය එලි දැක්වීම අද පස්වරුවේ සිදුවුණා.\nඒ, හිටපු ජනාධිපති මෛති්‍රීපාල සිරිසේන, ආණ්ඩුව නියෝජනයකරන හවුල්කාර පක්ෂ වල නායකයින් වන අමාත්‍ය විමල් විරවංශ, උදය ගම්මන්පිල වාසුදේව නානායක්කාර ඇතුළු තවත් පක්ෂ නායකයින්ගේ ප්‍රධානත්වයෙන් කොළඹ පැවති උත්සවයකදීයි.\nආණ්ඩුව නියෝජනය කරන ශ්‍රී ලංකා නිදහස් පක්ෂය, ජාතික නිදහස් පෙරමුණ,පිවිතුරු හෙල උරුමය, ප්‍රජාතන්ත්‍රවාදි වාමාංශික පෙරමුණ, ලංකා සම සමාජ පක්ෂය ඇතුළු පක්ෂ 11ක් විසින් සකස් කරන ලද මුළු රටම හරිමගට යෝජනාවලියයි එහිදී එලි දැක්වුයේ.\nරටේ මතුව ඇති ආර්ථීක අර්බුදය ජයගැනීම සදහා වන දසවැදැරූම් යෝජනාවලියක් එහිදි ජනගත කෙරුණා.\nඑම යෝජනාවලට අනුව රට මුහුණදි ඇති මුලික අර්බුද 05ක් හදුනාගෙන ඇති අතර ඊට ඩොලර් සංචිත ගැටලුව, විදේශ ණය අර්බුදය සහ විදේශ විනිමය හිඟවීම මගින් රට ණය උගුලක සිරවීම ආදී කරුණු ඇතුළත්.\nකෙසේ වෙතත්, පුජ්‍ය අතුරලියේ රතන හිමියන් අදහස් දක්වා අවසන් වීමත් සමග රතන හිමියන් නියෝජනය කරන අපේ ජනබල පක්ෂයේ පූජ්‍ය වේදිනිගම විමලතිස්ස හිමියන් එම ස්ථානයට පැමිණ රතන හිමියන්ට විරෝධය පළ කරමින් අදහස් පල කළා.\nඑහිදී එම ස්ථානයේ යම් නොසන්සුන් තත්වයක්ද ඇතිවුණා.\nඑම අවස්ථාවට එක්ව සිටි හිටපු ජනාධිපති මෛත්‍රීපාල සිරිසේන කියා සිටියේ සර්ව පාක්ෂික සමුළුවක් කැඳවිය යුතු බවයි.",
       "URL": "https://www.hirunews.lk/298506/හිටපු-ජනපති-මෛත්‍රීසමග-විමල්-වාසු-ගම්මන්පිල-එකම-වේදිකාවක-රතන-හිමිට-විරෝධයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1322"
}