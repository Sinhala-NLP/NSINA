{
       "Source": "hirunews",
       "Timestamp": "Wednesday, 29 December 2021 - 17:57",
       "Headline": "අවම බස් ගාස්තුව රුපියල් 17ක් වෙයි (වීඩියෝ)",
       "News Content": "ලංකා ගමනාගමන මණ්ඩලයේ සහ පෞද්ගලික බස් රථවල අවම ගාස්තුව රුපියල් 3කින් ඉහළ නැංවීමට පියවර ගෙන තිබෙනවා.\nඑය ලබන ජනවාරි මස 5 වනදා සිට බලාත්මක වනු ඇති.\nඒ අනුව මේවන විට රුපියල් 14ක් වන අවම ගාස්තුව රුපියල් 17ක් දක්වා ඉහළ යනවා.\nමේ අතර අවම ගාස්තුව හැර ලංගම සහ පෞද්ගලික බස්වල අනෙක් ගාස්තු ඉහළ නංවා ඇත්තේ සියයට 17කින්.\nඑමෙන්ම අධිවේගී මාර්ගයේ ධාවනය කෙරෙන ලංගම සහ පෞද්ගලික මගී ප්‍රවාහන බස් රථ ගාස්තුව ද ජනවාරි මස 5 වනදා සිට සියයට 17කින් ඉහළ යනු ඇති.\nබස් සංගම්, ජාතික ගමනාගමන කොමිෂන් සභාව හා මඟී ප්‍රවාහන රාජ්‍ය අමාත්‍ය දිලුම් අමුණුගමගේ ප්‍රධානත්වයෙන් අද පස්වරුවේ පැවති සාකච්ඡාවකදියි මෙම තීරණයට එළඹ ඇත්තේ.\nපසුගිය දා බස් ගාස්තු සංශෝධනය සම්බන්ධයෙන් සංගම් සහ රාජ්‍ය අමාත්‍යවරයා අතර සාකච්ඡාවක් පැවැත්වුණා.\nඑහි දී ගාස්තු සංශෝධනය විය යුතු ප්‍රතිශතයන් ගණනය කරන ලෙස රාජ්‍ය අමාත්‍යවරයා විසින් ජාතික ගමනා ගමන කොමිෂන් සභාවට දැනුම් දුන් අතර බස් සංගම්වල යෝජනා ද කැඳවනු ලැබුවා.\nසංශෝධිත බස් ගාස්තු අද දිනයේ දී ප්‍රකාශයට පත් කර ඇත්තේ ඉන්ධන මිල ගණන් සංශෝධනය කිරීම සහ අමතර කොටස් මිල ඉහළ යෑම ඇතුළු කරුණු කිහිපයක් සැලකිල්ලට ගනිමින්.\nමේ අතර අද පස්වරුවේ ප්‍රවාහන රාජ්‍ය අමාත්‍ය දිලුම් අමුණුගම ප්‍රවෘත්ති සාකච්ඡාවකට එක්වෙමින් කියාසිටියේ සෑම මාර්ගයකම අදාළ දුර ප්‍රමාණයන් අනුව අය කළ යුතු ගාස්තු ලබන ජනවාරි 3 වනදා හෝ 4 වනදා ජාතික ගමනාගමන කොමිෂන් සභාව විසින් පුවත්පත්වල ප්‍රකාශයට පත් කරන බවයි.\nමෙම ගාස්තු සංශෝදනය සිදුකර ඇත්තේ ආසනගත මගීන් ප්‍රවාහනයට පමණක් වන බව ද ඔහු ප්‍රකාශ කළා.\nමගීන්ට බස් රථවල හිටගෙන ගමන් කිරීමට තවදුරටත් අවසර හිමි නොවන බවයි ඔහු අවධාරණය කළේ.\nආසනගත නොවන ආකාරයෙන් මගීන් ප්‍රවාහනයේ දී තවමත් පවතින අවම ගාස්තුව රුපියල් 12ක් වන බව රාජ්‍ය අමාත්‍යවරයා ප්‍රකාශ කළා.\nඑය වැඩි කිරීමක් සිදු කර නොමැති අතර එලෙස මගීන් රැගෙන යාමට ද අවසර නොදෙන බව ද ඔහු සඳහන් කරනවා.\nබස් හිමියන්ට ගාස්තු වැඩි කිරීමක් ලබාදුන් ආකාරයෙන්ම ආසන සංඛ්‍යාවට පමණක් මගීන් රැගෙන යාමට කටයුතු කළ යුතු බව ද ඔහු අවධාරණය කළා.\nආසන සංඛ්‍යාවට පමණක් මගීන් රැගෙන යන්නේදැයි පරීක්ෂා කිරීම වෙනුවෙන් පොලිසිය යොදවා පරීක්ෂා කිරීමට සහ නීති උල්ලංඝණය කරන අය වෙනුවෙන් නීතිමය පියවර ගැනීමට කටයුතු කරනක බවද රාජ්‍ය අමාත්‍ය දිලුම් අමුණුගම ප්‍රකාශ කළා.",
       "URL": "https://www.hirunews.lk/292497/අවම-බස්-ගාස්තුව-රුපියල්-17ක්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1461"
}