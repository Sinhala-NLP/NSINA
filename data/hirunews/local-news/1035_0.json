{
       "Source": "hirunews",
       "Timestamp": "Saturday, 09 July 2022 - 10:54",
       "Headline": "ඉන්දීය පොහොර නැව කොළඹ වරායට",
       "News Content": "ඉන්දීය ණය ආධාර යටතේ මෙරටට ලැබෙන පළමු යූරියා පොහොර තොගය රැගත් නෞකාව අද (09) පෙරවරුවේ කොළඹ වරායට සේන්දු වුණා.\nමෙම පොහොර ගොඩබෑම අද දිනයේදීම සිදු කෙරෙන අතර, හෙට දිනයේ මෙරට ඉන්දීය මහ කොමසාරිස්වරයා විසින් නිල වශයෙන් එම පොහොර තොගය කෘෂිකර්ම අමාත්‍ය මහින්ද අමරවීර වෙත භාරදීමට නියමිතයි.\nඉන් පසු එම පොහොර දිවයින පුරා බෙදාහැරීම බොහෝ දුරට හෙට (10) දිනයේ සිට අරඹන බව කෘෂිකර්ම අමාත්‍යවරයා සඳහන් කළා.\nඕමානයේ සිට පැමිණි එම නෞකාවෙන් මෙරටට රැගෙන ආ යූරියා පොහොර ප්‍රමාණය මෙට්‍රික් ටොන් 44,000 ක්.\nඉන්දීය ණය ආධාර යටතේ යූරියා පොහොර මෙට්‍රික් ටොන් 60,000 ක් මෙරටට ලැබීමට නියමිත අතර ඒ යටතේ තවත් යූරියා මෙට්‍රික් ටොන් 21,000ක් ඉදිරි සති 4 තුළ යළි රැගෙන ඒමට නියමිතයි.\nමේ අතර ගෑස් මෙට්‍රික් ටොන් 3,700ක් රැගත් නෞකාවක් අද මධ්‍යම රාත්‍රියේ මෙරටට ළඟා වීමට නියමිත බව ලිට්රෝ සමාගම සඳහන් කළා.\nමේ අතර අද දිනයේ ඉන්ධන බෙදාහැරීම සිදු නොකරන බව ලංකා අයි.ඕ.සී. සමාගම ප්‍රකාශ කළා.\nඒ, ඉන්ධන ලබාගැනීම සඳහා එම පිරවුම්හල් ආශ්‍රිතව දිගු පෝලිම් අද දිනයේත් දක්නට ලැබෙනවා.\nමේ අතර ලංකා අයි.ඕ.සී. සමාගමේ කළමනාකාර අධ්‍යක්ෂ මනෝජ් ගුප්තා සඳහන් කළේ හෙට දිනය දක්වා සීමිත ඉන්ධන සංචිත පවතින බැවින් ඒවා ලබාගැනීම සඳහා ජාතික හැඳුනුම්පත් අංකය සහ වාහන අංකය ඇතුලු තොරතුරු ලබාදෙන ලෙසට දන්වමින් පැතිර යන සමාජ මාධ්‍ය පණිවුඩවල සත්‍යතාවක් නොමැති බවයි.\nඑවැනි කිසිදු නිවේදනයක් ලංකා අයි.ඕ.සී. සමාගම නිකුත් කර නොමැති අතර, ත්‍රිකුණාමලයේ පිහිටි පර්යන්තයේ ප්‍රමාණවත් ඉන්ධන තොග පවතින බව ට්විටර් පණිවුඩයක් නිකුත් කරමින් ඔහු පෙන්වා දුන්නා.",
       "URL": "https://www.hirunews.lk/309514/ඉන්දීය-පොහොර-නැව-කොළඹ-වරායට",
       "Category": "Local News",
       "Parent URL": "https://www.hirunews.lk/local-news.php?pageID=1035"
}