{
       "Source": "hirunews",
       "Timestamp": "Saturday, 12 December 2020 - 19:21",
       "Headline": "කුරුණෑගල හිටපු එස්.එස්.පී.ගෙන් පාස්කු කොමිසමේදී හෙළිදරව්වක් (වීඩියෝ)",
       "News Content": "වෛද්‍ය ශාෆි ශිහාබ්දීන්ට ඇප ලැබුණු දිනයේ හිටපු අමාත්‍ය රිෂාඩ් බදියුදීන් තමන්ට දුරකථනයෙන් අමතා සැකසහිත ලෙස කථා කළ බව කුරුණැගල කොට්ඨාසය භාරව සිටි ජ්‍යෙෂ්ඨ පොලිස් අධිකාරි මහින්ද දිසානායක ප්‍රකාශ කළා.\nඒ, ඊයේ කොමිසම හමුවේ සාක්ෂි ලබාදුන් අවස්ථාවේ අගරදගුරු අතිඋතුම් මැල්කම් කාදිනල් හිමිපාණන් වෙනුවෙන් පෙනී සිටි නීතීඥවරයා ඔහුගෙන් කළ ප්‍රශ්න කිරීම්වලදියි.\nඅමාත්‍යවරයා මෙලෙස දුරකථන ඇමතුමක් ලබාදීම සම්බන්ධයෙන් තමන්ට සැකයක් පවතින බවද ජ්‍යෙෂ්ඨ පොලිස් අධිකාරීවරයා කියා සිටියා.\nවන්ද්‍යාකරණ සැත්කම් කළ බවට චෝදනා එල්ල වූ වෛද්‍ය සාෆි සහබ්දීන්ට හිටපු අමාත්‍ය රිෂාඩ් බදියුදීන් මහතා සමඟ සබඳතාවක් තිබූ බවත්, අදාළ වෛද්‍යවරයා අත්අඩංගුවට ගැනීමට  කටයුතු කිරීම නිසා තමාව ස්ථාන මාරු කළ බවත් කුරුණෑගල දිසාව භාරව සිටි නියෝජ්‍ය පොලිස්පති කිත්සිරි ජයලත් මහතා පාස්කු ප්‍රහාරය සම්බන්ධයෙන් විමර්ශනය කරන ජනාධිපති කොමිසමේදී පසුගියදා ප්‍රකාශ කළා.\nඔහු යටතේ එවක කුරුණෑගල කොට්ඨාසය භාරව කටයුතු කළ ජ්‍යෙෂ්ඨ පොලිස් අධිකාරී මහින්ද දිසානායක මහතා සාක්ෂි විමසීම සඳහා ජනාධිපති කොමිසමට අද කැඳවූයේ ඒ අනුවයි.\nනීතිඥ රවිශානි පීරිස් - අගරදගුරු හිමිපාණන් වෙනුවෙන් පෙනී සිටි නීතිඥවරිය -\n\" ඔබ මුලින්ම වෛද්‍ය සාෆි සහබ්දින් සම්බන්ධයෙන් දැනගත්තේ කුමන කාලයේද ?\"\nජ්‍යෙෂ්ඨ පොලිස් අධිකාරී මහින්ද දිසානායක - කුරුණෑගල කොට්ඨාසය භාරව සිටි නිලධාරියා -\n\" පාස්කු ප්‍රහාරයට පසුව ස්වාමිනි \"\nනීතිඥ රවිශානි පීරිස් - අගරදගුරු හිමිපාණන් වෙනුවෙන් පෙනී සිටි නීතිඥවරිය -\n\" වෛද්‍ය සාෆි සහබ්දින් සම්බන්ධයෙන් කුමක්ද දැනගත්තේ ?\"\nජ්‍යෙෂ්ඨ පොලිස් අධිකාරී මහින්ද දිසානායක - කුරුණෑගල කොට්ඨාසය භාරව සිටි නිලධාරියා -\n\" පාස්කු ප්‍රහාරයට පසුව කුරුණෑගලත් කලබල ඇතිවෙලා තිබුණා. ඒ අතරතුර තමයි මේ කුරුණෑගල රෝහලේ වෛද්‍ය සාෆි සහබ්දින් සම්බන්ධයෙන් දැනගන්න ලැබුණේ. සාෆි වෛද්‍යවරයාගෙන් සිදුකළ ප්‍රකාශ සටහන් කිරීමේදී අනාවරණ වුණා ඔහුගේ පෞද්ගලික වෛද්‍ය මධ්‍යස්ථානයට ඉන්දීය ජාතිකයන් සහ අරාබි සම්භවයක් ඇති පකිස්ථාන ජාතිකයන් ලක්ෂ ගණනින් මුදල් එවන බව. ඒ ගැන අහන්න එපා කියලා ප්‍රකාශ ගන්නකොට සාෆි කිව්වා. අපිට ඒ නිසා සැකයක් ආවා. ඒ මුදල් කාගෙන් කොහෙටද යන්නේ, මොනවටද ආවේ කියලා අපිට ඒ නිසා හොයාගන්න බැරි වුණා.  2019.05.22 මම අධිකරණයට බී වාර්තාවක් මඟින් මේ කරුණු දැන්වූවා. ඒ අනුව ඔහුගේ බැංකු ගිණුම් පරීක්ෂා කර අපි අනාවරණ කරගත්තා සාෆිගේ එක් බැංකු ගිණුමක රුපිල් කෝටි 44ක මුදලක් හුවමාරු වෙලා තිබුණ බව. නමුත් ඒ මුදල කොහෙන් ආවද කියලා අපිට හොයාගන්න බැරි වුණා. ඒ අතරතුර තමයි සාෆි වෛද්‍යවරයා සිංහල කාන්තාවන්ගේ දරු උපත් පාලනය කර ඇති බවට තොරතුරු ගලා ආවේ. ඒ අනුව අපි හෙදියකගෙන් කළ විමසුමකදී ඇය සඳහන් කළා මොහු කළ සැත්කමකදී කාන්තාවකගේ මුත්‍රා නාලය කැපී ගිහින් විවිධ අබාධවලට ලක්වුණා කියලා.\nඒ වගේම රෝහලේ උපන් දරුවකුගේ අනන්‍යතාව වෙනස් කරලා වෙනත් මවකට දෙන්නත් සාෆි සහබ්දින් උත්සහ කරලා තිබුණා. ඒ වෙනකොට සාෆි සහබ්දින් සිසේරියන් සැත්කම් 8,000ක් පමණ මව්වරුන්ට සිදුකර තිබුණා. මේ කාරණා සම්බන්ධයෙන් සාෆිගෙන් ප්‍රකාශ සටහන් කරගෙන ත්‍රස්තවාදය වැළැක්වීමේ පනත යටතේ ඔහුව අත්අඩංගුවට ගත්තා. එතනදි අපි නඩු භාණ්ඩ ලැයිස්තුවක් ගත්තා. ඔහුගේ පුද්ගලික වෛද්‍ය මධ්‍යස්ථානයේ CCTV පටිගත වෙන DVR යන්ත්‍රයත් භාරයට ගත්තා. අත්අඩංගුවට ගත් පසු දින CID හා TID නිලදාරීන් ඇවිත් සාෆි සහබ්දින්ව ඔවුන්ගේ භාරයට ගත්තා. නමුත් මට පසුව අනාවරණය වුණා නඩු භාණ්ඩ බැහැර කිරීමේ ක්‍රමවේදයට අනනුකූල ලෙස අර DVR යන්ත්‍රය නැවත වෛද්‍ය සාෆිට ලබාදී තිබුණා කියලා. එහි CCTV දර්ශන රැසක් මකාදමලා තිබුණා. \"\nජනාධිපති කොමිසම හමුවේ සාක්ෂි දෙමින් ජ්‍යෙෂ්ඨ පොලිස් අධිකාරී මහින්ද දිසානායක මහතා අනතුරුව සංවේදී වුණා.\nජ්‍යෙෂ්ඨ පොලිස් අධිකාරී මහින්ද දිසානායක - කුරුණෑගල කොට්ඨාසය භාරව සිටි නිලධාරියා -\n\" මේ විමර්ශනයට පසුව  නියෝජ්‍ය පොලිස්පති කිත්සිරි ජයලත් මහතාව පුත්තලමට මාරු කළා. මාව කන්තලේට මාරු කළා. ඒ වෙද්දි මගේ පුතා උසස් පෙළ එක විෂයයි ලියලා තිබුණේ ස්වාමිනී. ඊටපස්සෙ ස්වාමිනි සාෆි සහබ්දින්ට ඇප ලැබුණා. ඒ ඇප ලැබුණු දිනයේ සවස එවක අමාත්‍යවරයෙක් වූ රිෂාඩ් බදියුදීන් මහත්මයා මගේ දුරකතනයට ඇමතුමක් අරන් මගෙන් ඇහුවා 'දිසානායක මහත්තයා සනීපෙන් ඉන්නවා නේද..? දැන් සතුටින් ඉන්නවද..?' කියලා. මේ කෝල් එක ගැන මට ලොකු සැකයක් තියෙනවා ස්වාමිනි. මම මෙච්චර කාලයක් මේ කතාව කිසිම කෙනෙකුට කිව්වේ නැහැ. ඒකයි අද මුල්වරට මේ කොමිසමට කිව්වේ\"\nජනාධිපති කොමිසමේ කොමසාරිස්වරිය -\n\" රිෂාඩ් බදියුදීන් මහතා තර්ජනයක් ලෙස කතාකළ බවද ඔබට හැඟුණේ ?\"\nජ්‍යෙෂ්ඨ පොලිස් අධිකාරී මහින්ද දිසානායක - කුරුණෑගල කොට්ඨාසය භාරව සිටි නිලධාරියා -\n\" ඇත්තටම ස්වාමිනි එතුමාට මට කතාකරන්න වුවමනාවක් නැහැ. මම එතුමාව ඊට පෙරවත් පෞද්ගලිකව දන්නේ නැහැ. අනික මගේ නමින්ම මට කතාකිරීම ගැන සැකයක් තියෙනවා ස්වාමිනි. \"\nමේ අතර BBC සිංහල සේවයේ මාධ්‍යවේදී ශර්ලි උපුල් කුමාර මහතා සාක්ෂි විමසීම සඳහා ජනාධිපති කොමිසම වෙත ඊයේ රාතියේ කැඳවා තිබුණා.\nඒ හිටපු ජනාධිපති මෛත්‍රීපාල සිරිසේන මහතා කොමිසමට සාක්ෂි ලබාදුන් අවස්ථාවකදී  BBC සිංහල සේවය සමඟ කළ සම්මුඛ සාකච්ඡාවක් සම්බන්ධයෙන් කළ ප්‍රකාශයක් පිළිබඳ විමසීමටයි.\nඑහිදී සාක්ෂි දෙමින් මෛත්‍රීපාල සිරිසේන මහතා සඳහන් කර තිබුණේ, BBC සිංහල සේවය තමා කෙරෙහි ද්වේශ සහගත හැඟීමකින් යුතුව තමා දැක්වූ අදහස් විකෘති කරමින් සංස්කරණය කර අදාළ සම්මුඛ සාකච්ඡාව පළ කර ඇති බවයි.\nNat - සම්මුඛ සාකච්ඡාව\nරජයේ අධිනීතිඥවරයා -\n\" මෙම වීඩියෝ පටයෙහි යම්කිසි සංස්කරණයකින් කොටස් ඉවත් කර තිබෙනවා ද ?\"\nමාධ්‍යවේදී ශර්ලි උපුල් කුමාර - බී.බී.සී. සිංහල සේවය -\n\" සංස්කරණය කර තිබෙනවා ස්වාමීනි. පැහැදිලි කරන්නම්. අපි පටිගත කරපු තැනදි හිටපු ජනාධිපතිවරයාගේ කොන්ඩේ සුළඟට යන අවස්ථා තිබුණා. ඒ තැන් ඉවත් කළා. එකම දේ යළි යළිත් කියපු තැන් ඉවත් කිරීමක් කළා. ප්‍රවෘත්තිමය වටිනාකමක් සහිත කොටස් පමණයි අන්තර්ගත කළේ. වෙනත් කිසිම විදියකින් අන්තර්ගතයට හානි වන කිසිදු සංස්කරණයක් වුණේ නැහැ. \"\nසම්මුඛ සාකච්ඡාව අරම්භ කිරීමට පෙර ලෑස්තිදැයි තමා හිටපු ජනාධිපතිවරයාගෙන් විමසූ අවස්ථාවේදී, “ ඔව් ලෑස්තියි, ඕන ප්‍රශ්නයක් අහන්න “ යැයි හිටපු ජනාධිපතිවරයා පිළිතුරු දුන් බවත් ශර්ලි උපුල් කුමාර මහතා සඳහන් කළා.\nතමන් ඇසූ සියලු ප්‍රශ්නවලට ඔහු ඉතා සන්සුන්ව පිළිතුරු දුන් නමුත් පාස්කු ප්‍රහාරය පිළිබඳ විමසීමේදී හිටපු ජනාධිපතිවරයා යම් නොසන්සුන්තාවක් පෙන්නුම් කළ බව ද සාක්ෂිකරු කොමිසම හමුවේ සඳහන් කළා.\nරජයේ අධිනීතිඥවරයා -\n\" කිසියම් අවස්ථාවක මේ වීඩියෝ පටය ඉවත් කරන්න හෝ ඒ සම්බන්ධයෙන් විරෝධයක් හිටපු ජනාධිපතිවරයාගේ පාර්ශවයෙන් යොමු වුණාද ?\"\nමාධ්‍යවේදී ශර්ලි උපුල් කුමාර - බී.බී.සී. සිංහල සේවය -\n\" මෙම කොමිසමට එන්න කලින් අපේ ප්‍රධාන කාර්‍යාලයෙන් මම ඒ ගැන විමසීමක් කළා. මෙතෙක් එවැනි ඉල්ලීමක් ලැබිලා නැහැ. මේ සාකච්ඡාවෙන් පස්සේ මා සමඟ, හිටපු ජනාධිපතිවරයා කරට අත දා ගෙන ඡායාරූපයක් පවා ගත්තා.\"\nඅනතුරුව සාක්ෂිකරු එම ඡායාරූප කොමිසමට ඉදිරිපත් කළා.\nමේ අතර ප්‍රභූ ඝාතන කුමන්ත්‍රණයක් සම්බන්ධයෙන් අනාවරණයක් සිදුකළ නාමල් කුමර නැමැත්තා අද පාස්කු කොමිසමට ලිපියක්  ඉදිරිපත් කළේ තමන් සම්බන්ධයෙන් අවස්ථා කිහිපයකදී කොමිසම හමුවේ කරුණු සදහන්වීම පිළිබඳවයි.",
       "URL": "https://www.hirunews.lk/256883/කුරුණෑගල-හිටපු-එස්-එස්-පී-ගෙන්-පාස්කු-කොමිසමේදී-හෙළිදරව්වක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2278"
}