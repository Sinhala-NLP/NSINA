{
       "Source": "hirunews",
       "Timestamp": "Wednesday, 22 September 2021 - 12:59",
       "Headline": "කෙරවලපිටිය එල්.එන්.ජී. බලාගාර අවසන් ගිවිසුමට එළැඹුණු බව අමෙරිකානු නිව් ෆෝට්‍රස් සමාගම කියයි (වීඩියෝ)",
       "News Content": "කෙරවලපිටිය එල්.එන්.ජී. හෙවත් ද්‍රව ස්වභාවික වායු බලාගාර සංකීර්ණයේ ආයෝජනය සම්බන්ධයෙන් ලක් රජය සමඟ අවසන් ගිවිසුමකට එළැඹුණු බව ඇමෙරිකා එක්සත් ජනපදයේ නිව් ෆෝට්‍රස් එනර්ජි සමාගම නිවේදනය කළා.\nඑහි නිල වෙබ් අඩවියට නිකුත් කර ඇති නිවේදනයක දැක්වෙන්නේ කෙරවලපිටිය එල්.එන්.ජී. අංගනය, යුගදනවි බලාගාරයේ ආයෝජනය සහ මෙරට බලාගාරවලට ගෑස් සැපයීම අදාළ ගිවිසුමට ඇතුළත් වන බවයි.\nඑහි දී මෙගාවොට් 310ක යුගදනවි බලාගාරයේ හිමිකරු වන වෙස්ට් කෝස්ට් පවර් ලිමිටඩ් සමාගමේ, අමෙරිකානු නිව් ෆෝට්‍රස් එනර්ජි සමාගම ආයෝජනය කරන අතර එහි නව එල්.එන්.ජී. අංගනයක්ද ඉදිකිරීමට නියමිතයි.\nකෙරවලපිටිය එල්.එන්.ජී. බලාගාර සංකීර්ණයේ ධාරිතාව තවත් මෙගාවොට් 700කින් ඉහළ නැංවීමට නියමිත වන අතර, බලාගාර සංකීර්ණයට ම ගෑස් සැපයීමේ අයිතිය ද නිව් ෆෝට්‍රස් එනර්ජි සමාගමට හිමිවනු ඇති.\nඑමෙන්ම, මෙගාවොට් 350ක ධාරිතාවකින් යුත් නව එල්.එන්.ජී. බලාගාරයක් ද එම සමාගම මඟින් කෙරවලපිටියේ ඉදිකරනු ලබනවා.\nඑහි මෙහෙයුම් කටයුතු 2023 වසර වනවිට ආරම්භ කිරීමට හැකිවනු ඇති බවයි සමාගමේ වෙබ් අඩවියේ පළ කර ඇති නිවේදනයේ දැක්වෙන්නේ.\nනිව් ෆෝට්‍රස් එනර්ජි සමාගම, වෙස්ට් කෝස්ට් පවර් ලිමිටඩ්හි 40% ක කොටස් අත්පත් කර ගන්නා අතර, කෙරවලපිටිය බලාගාරයේ ගෑස් නල පද්ධතිය සහ ගබඩා සංකීර්ණයේ ඉදිකිරීම් ද සිදු කිරීමට නියමිත යි.\nනිව් ෆෝට්‍රස් එනර්ජි සමාගම දෛනික ව ද්‍රව ස්වභාවික වායු ගැලුම් දොළොස් ලක්ෂයක් මෙරට එල්.එන්.ජී. බලාගාර සඳහා සැපයීමට කටයුතු කරන බවයි එම සමාගම වැඩිදුරටත් සඳහන් කළේ.\nමෙම ආයෝජනය ශ්‍රී ලංකාව සුපිරිසිදු ඉන්ධන සහ දැරිය හැකි මිලකට බලශක්තිය ලබාගැනීම සඳහා පරිවර්තනය කරන කැපී පෙනෙන සංධිස්ථානයක් බවයි නිව් ෆෝට්‍රස් එනර්ජි සමාගමේ සභාපති සහ ප්‍රධාන විධායක නිලධාරී වෙස් ඊඩ්න්ස් සඳහන් කළේ.\nශ්‍රී ලංකාවට නූතන බලශක්ති යටිතල පහසුකම් ලබා ගැනීම සඳහා ආයෝජනය කරමින් මෙරට තිරසර ආර්ථික සංවර්ධනයට සහාය වීමට හැකිවීම සතුටට කරුණක් බවයි ඔහු වැඩිදුරටත් කියා සිටියේ.\nමේ අතර, කැබිනට් ප්‍රකාශක, ජනමාධ්‍ය අමාත්‍ය ඩලස් අලහප්පෙරුම අමාත්‍ය මණ්ඩල තීරණ දැනුම් දීමේ මාධ්‍ය හමුවට එක්වෙමින් අද සඳහන් කළේ මෙම ආයෝජනය සම්බන්ධයෙන් රජය ඉදිරියේ දී ප්‍රකාශයක් සිදුකරන බවයි.\nවිෂය භාර අමාත්‍යවරයා විසින් එය සිදුකරනු ඇති බව ද ඔහු එහි දී ප්‍රකාශ කළා.",
       "URL": "https://www.hirunews.lk/282922/කෙරවලපිටිය-එල්-එන්-ජී-බලාගාර-අවසන්-ගිවිසුමට-එළැඹුණු-බව-අමෙරිකානු-නිව්-ෆෝට්‍රස්-සමාගම-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1676"
}