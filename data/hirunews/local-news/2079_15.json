{
       "Source": "hirunews",
       "Timestamp": "Thursday, 18 March 2021 - 19:24",
       "Headline": "වර්ජනය අවසන් කලත් දුම්රිය රැසක් අවලංගුයි",
       "News Content": "දුම්රිය රියදුරන් සහ නියාමකවරුන් ඊයේ මධ්‍යම රාත්‍රිය් සිට ආරම්භ කළ වර්ජනය අද දහවල් අවසන් කළත් පස්වරුවේ නියමිත පරිදි දුම්රිය ධාවනය නොවීම නිසා මගීන් දැඩි අපහසුතාවකට පත්වුණා.\nදුම්රිය අනතුරුවලදී සිදුවන අලාභයන් කාර්ය මණ්ඩලවලින් අය කර ගැනීමට පාලන අධිකාරිය ගෙන ඇති තීරණයට විරෝධය පළ කරමින් දුම්රිය රියදුරන් සහ නියාමකවරුන් මෙම වර්ජනය ආරම්භ කළා.\nඔවුන් එය අවසන් කළේ විෂය භාර අමාත්‍ය ගාමිණී ලොකුගේ සමග අද පෙරවරුවේ පැවති සාකච්ඡාවකින් අනතුරුවයි.\nඔවුන් වර්ජනය අවසන් කළත් අද පස්වරුවේ සාමාන්‍ය පරිදි දුම්රිය ධාවනය වූයේ නැහැ. දුම්රිය ගමන්වාර 17ක් පමණක් කොළඹ කොටුවෙන් ගමන් ආරම්භ කළ බව දුම්රිය පාලක මැදිරිය සඳහන් කළා.\nකෙසේ වෙතත්, රාත්‍රී තැපැල් දුම්රිය සියල්ල ධාවනය කරන අතර, හෙට සිට සාමාන්‍ය පරිදි දුම්රිය ධාවනය කිරීමට හැකිවන බවයි දුම්රිය පාලක මැදිරිය කියා සිටියේ. මේ අතර, නියමිත පරිදි දුම්රිය ධාවනය නොවීමත් සමඟ මගීන් අපහසුතාවට පත්ව සිටියා.",
       "URL": "https://www.hirunews.lk/265788/වර්ජනය-අවසන්-කලත්-දුම්රිය-රැසක්-අවලංගුයි",
       "Category": "Local News",
       "Parent URL": "https://www.hirunews.lk/local-news.php?pageID=2079"
}