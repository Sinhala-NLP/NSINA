{
       "Source": "hirunews",
       "Timestamp": "Tuesday, 18 April 2023 - 13:26",
       "Headline": "ලාංකිකයින් යුරෝපයට පනින නව ක්‍රමයක් හෙළි වේ",
       "News Content": "ලාංකිකයින් යුරෝපා රාජ්‍යන් වෙත පළායාම සඳහා භාවිත කරනු ලබන නවතම ක්‍රමවේදයක් සම්බන්ධයෙන් ආගමන විගමන දෙපාර්තමේන්තුව තොරතුරු අනාවරණය කරගෙන තිබෙනවා.\nබොහෝ යුරෝපා රටවල තානාපති කාර්යාල මෙරට ස්ථාපිත කර නොමැති අතර ඒවා ඉන්දියාවේ සිට ක්‍රියාත්මක වෙමින් ශ්‍රී ලංකාවට අදාළ කටයුතු සිදු කරනු ලබනවා.\nමෙය අවස්ථාවක් කරගනිමින් ඉන්දියාව වෙත ගමන්ගන්නා ලාංකිකයින් තැරැව්කරුවන් හරහා ව්‍යාජ තොරතුරු ඇතුළත් කර කූඨ ලෙස වීසා බලපත්‍ර සකස්කරගෙන යුරෝපා රටවල් වෙත පලායාමේ ප්‍රවණතාවයක් දක්නට ලැබෙන බවයි ආගමන විගමන දෙපාර්තමේන්තු සඳහන් කළේ.\nඑලෙස කූඨ ලෙස සකස්කළ මෝල්ටා රාජ්‍යයේ වීසා බලපත්‍රයක් සහිතව ඉන්දියාව වෙත ගමන් කිරීමට කටුනායක ගුවන්තොටුපල වෙත පැමිණි දෙහිවල ප්‍රදේශයේ පදිංචි 32 හැවිරිදි තරුණයෙකු ඊයේ අත්අඩංගුවට ගෙන තිබුණා.\nමෙම තරුණයා ඉන්දියාවේ නවදිල්ලි නුවර තැරැව්කරුවෙකු මගින් මෙම වීසා බලපත්‍රය සකස් කර ගත් බවට හෙළිකර තිබෙනවා.\nසැකකරුගේ සොහොයුරියද මෙසේ කූඨ ලේඛණ සකස් කර ව්‍යාජ වීසා ලබාගැනීම සදහා ඉන්දියාවේ නවදිල්ලි නුවර වෙත ගොස් ඇති බවයි ඔහුගෙන් සිදුකළ ප්‍රශ්න කිරීම්වලදී හෙළිවී ඇත්තේ.\nඅත්අඩංගුවට ගත් තරුණයා වැඩිදුර විමර්ශන සඳහා අපරාධ පරීක්ෂණ දෙපාර්තමේන්තුවට භාර දී තිබෙනවා.",
       "URL": "https://www.hirunews.lk/332829/ලාංකිකයින්-යුරෝපයට-පනින-නව-ක්‍රමයක්-හෙළි-වේ",
       "Category": "Local News",
       "Parent URL": "https://www.hirunews.lk/local-news.php?pageID=407"
}