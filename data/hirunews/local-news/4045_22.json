{
       "Source": "hirunews",
       "Timestamp": "Friday, 09 March 2018 - 17:16",
       "Headline": "2015 වසරේ සෞදියේදී මියගිය කාන්තාවකගේ සිරුරක් දිවයිනට - ඥාතීන්ට සැකයක්",
       "News Content": "සෞදි අරාබියේ දමාම් නුවර ගෘහ සේවිකාවක් ලෙසට සේවය කරමින් සිටියදී මියගිය කාන්තාවකගේ සිරුර වසර දෙක හමාරකට පසුව දිවයිනට එවා තිබෙනවා.\nඊයේ මෙම සිරුර කටුනායක ගුවන්තොටුපලට එවා තිබු බවයි අප වාර්තාකරු සඳහන් කළේ.\nමෙලෙස මරණයට පත්වී ඇත්තේ උඩුපුස්සැල්ලාව ප්‍රදේශයේ පදිංචි 56 හැවිරිදි දෙදරු මවක්.\nඇය 1995 වසරේ හාලිඇල ප්‍රදේශයේ නියෝජිතයෙකු මාර්ගයෙන් සෞදි අරාබියේ රැකියාවක් සඳහා පිටත්ව ගොස් තිබුනා.\nනිවසේ පැවති අගහිගතා හේතුවෙන් විදෙස්ගත වූ ඇය 2015 වසරේ දෙසැම්බර් මස 5 වනදා මියගිය බවට ලැබුනු තොරතුරකට අනුව ඇයගේ පුත්‍රයෙකු විදේශ සේවා නියුක්ති කාර්යාංශයට දැනුම්දී තිබෙනවා.\nඒ අනුවයි සිරුර මෙරටට ගෙන ඒමට කටයුතු සැලසුම් කර ඇත්තේ.\nකෙසේවෙතත් මරණයෙන් වසර කිහිපයකට පසුව ඊයේ දිනයේ මෙම කාන්තාවගේ සිරුර මෙරටට රැගෙන විත් තිබෙනවා.\nමෙම මරණය සැක සහිත බවට ඥාතීන් ගුවන්තොටුපල පොලිසියට පැමිණිලි කර ඇති අතර අනතුරුව මරණ පරීක්ෂණ කටයුතු සඳහා සිරුර මීගමුව රෝහලට යොමුකර ඇති බවයි අප වාර්තාකරු සඳහන් කළේ.",
       "URL": "https://www.hirunews.lk/185516/2015-වසරේ-සෞදියේදී-මියගිය-කාන්තාවකගේ-සිරුරක්-දිවයිනට-ඥාතීන්ට-සැකයක්",
       "Category": "Local News",
       "Parent URL": "https://www.hirunews.lk/local-news.php?pageID=4045"
}