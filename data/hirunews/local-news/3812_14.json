{
       "Source": "hirunews",
       "Timestamp": "Monday, 06 August 2018 - 12:47",
       "Headline": "ඡන්දය ඉල්ලා ඒකාබද්ධය මැතිවරණ කොමිසමට",
       "News Content": "විපක්ෂ නායක ධුරය සම්බන්ධයෙන් එක්සත් ජනතා නිදහස් සන්ධානයේ අවසන් තීරණය අද (06) දිනයේදී කථානායකවරයාට ලබාදීමට කටයුතු කරන බව සන්ධාන මහ ලේකම් අමාත්‍ය මහින්ද අමරවීර ප්‍රකාශ කළා.\nහිරු ප්‍රවෘත්ති අංශය කළ විමසීමකදී ඔහු කියා සිටියේ අද පස්වරුවේ පැවැත්වෙන සන්ධාන පක්ෂ නායකවරුන්ගේ රැස්වීමේදී  ඒ සම්බන්ධයෙන් අවසන් තීරණයකට එළඹෙන බවයි.\nඅමාත්‍යවරයා කියා සිටියේ විපක්ෂ නායක ධූරය සඳහා පාර්ලිමේන්තු මන්ත්‍රීවරුන් වන දිනේෂ් ගුණවර්ධනගේ සහ කුමාර වෙල්ගමගේ නම් යෝජනා කළ ලිපි දෙකක් තමන් වෙත ලැබී ඇති බවයි.\nකෙසේ වෙතත් ඒකාබද්ධ විපක්ෂයේ නායක, පාර්ලිමේන්තු මන්ත්‍රී දිනේෂ් ගුණවර්ධන විපක්ෂ නායක ධූරයට පත් කළ යුතු බවට ඒකාබද්ධ විපක්ෂයේ සියලූ මන්ත්‍රීවරුන් මේ වනවිටත් ඒකමතිකව තීරණය කර ඇති බවයි පාර්ලිමේන්තු මන්ත්‍රී උදය ගම්මන්පිල කියා සිටියේ.\nඑමෙන්ම විපක්ෂ නායක ධුරය, ඒකාබද්ධ විපක්ෂයට ලබා නොදීමට කථානායක කරූ ජයසූරිය හෙට දිනයේදී කටයුතු කළහොත් පාර්ලිමේන්තුවේ සභා ගර්භය මැදට පැමිණ ජනතාව වෙනුවෙන් විරෝධතා දක්වන බව පාර්ලිමේන්තු මන්ත්‍රී රෝහිත අබේගුණවර්ධන සඳහන් කළා.\nඒ, කොළඹ අද කැඳවා තිබූ තවත් මාධ්‍ය හමුවකදීයි.\nමේ අතර පලාත් සභා මැතිවරණය සම්බන්ධයෙන් සාකච්ජා කිරීම සඳහා ඒකාබද්ධ විපක්ෂය අද පස්වරුවේ මැතිවරණ කොමිසමේ සභාපති මහින්ද දේශප්‍රිය හමුවීමට නියමිතයි.",
       "URL": "https://www.hirunews.lk/196913/ඡන්දය-ඉල්ලා-ඒකාබද්ධය-මැතිවරණ-කොමිසමට",
       "Category": "Local News",
       "Parent URL": "https://www.hirunews.lk/local-news.php?pageID=3812"
}