{
       "Source": "hirunews",
       "Timestamp": "Sunday, 21 April 2019 - 20:00",
       "Headline": "ලෝක නායකයින් රැසක් පිපිරීම හෙළා දකී",
       "News Content": "ප්‍රදේශ කිහිපයක අද සිදුවූ පිපිරීම් හෙළා දකිමින් ලෝක නායකයින් රැසක් නිවේදන නිකුත් කර තිබෙනවා.\nවතිකානුවේ ශාන්ත පීතර දේවස්ථානයේදී පාස්කු ඉරිදා දේව මෙහෙය පවත්වමින් ශුද්ධෝත්ම ෆ්‍රැන්සිස් පාප් වහන්සේ කියා සිටියේ ශ්‍රී ලංකාවේ සිදුවූ ත්‍රස්ත ප්‍රහාරයට ගොදුරු වූ සියළුම ශ්‍රී ලාංකිකයන් වෙනුවෙන් තමන් යාඥා කරන බවයි.\nඑමෙන්ම, ඇමරිකාව, බ්‍රිතාන්‍යය, ජර්මනිය, නෙදර්ලන්තය, යුරෝපා සංගමය,  ඕස්ට්‍රේලියාව, සහ නවසීලන්තය ද මෙම ප්‍රහාර හෙළා දකිමින් නිවේදන නිකුත් කළා.\nඑමෙන්ම අසල්වැසි ඉන්දියාව සහ පාකිස්තානය ද මෙම ප්‍රහාර හෙළා දැක තිබෙනවා.\nඉන්දීය අග්‍රාමාත්‍ය නරේන්ද්‍ර මෝදි ජනාධිපති මෛත්‍රීපාල සිරිසේනට සහ අග්‍රාමාත්‍ය රනිල් වික්‍රමසිංහට දුරකථන ඇමතුම් ලබාදී සිය ශෝකය පළ කර ඇති බවයි එරට අග්‍රාමාත්‍ය කාර්යාලය නිවේදනය කළේ.\nඑමෙන්ම  මෝදි අග්‍රාමාත්‍යවරයා, ට්විටර් පණිවුඩයක් නිකුත් කරමින් කියා සිටියේ ඉන්දියාව මෙම අවස්ථාවේදී ශ්‍රී ලංකා රජය සහ ජනතාව සමඟ සිටින බවයි.\nත්‍රස්තවාදයට එරෙහිව සටන් කළ යුතු බවත්, ප්‍රහාර සඳහා වගකිවයුත්තන් නීතිය හමුවට ගෙන යා යුතු බවත් ඔහු නිකුත් කළ ට්විටර් පණිවුඩයේ තවදුරටත් සඳහන්.\nඑමෙන්ම වටිනා ජීවිත රැසක් අහිමි කරමින් සිය ගණනකට තුවාල සිදුකරමින් පාස්කු ඉරිදා දිනයේ ශ්‍රී ලංකාවේ සිදුවූ ත්‍රස්ත ප්‍රහාරය තමන් දැඩි සේ හෙළා දකින බව පාකිස්තාන අග්‍රාමාත්‍ය ඉම්රාන් ඛාන් පවසනවා.\nශ්‍රී ලාංකික සහෝදර ජනතාව වෙත ඒ පිළිබද තම සංවේගය පළ කරන අතර, මෙම කණගාටුදායක අවස්ථාවේ පාකිස්තානය ශ්‍රී ලංකාව වෙනුවෙන් මුළුමනින්ම පෙනී සිටින බවයි ඔහු අවධාරණය කළේ.",
       "URL": "https://www.hirunews.lk/214910/ලෝක-නායකයින්-රැසක්-පිපිරීම-හෙළා-දකී",
       "Category": "Local News",
       "Parent URL": "https://www.hirunews.lk/local-news.php?pageID=3391"
}