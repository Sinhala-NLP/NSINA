{
       "Source": "hirunews",
       "Timestamp": "Monday, 30 April 2018 - 13:37",
       "Headline": "එප්පාවලදී කාන්තාවන්ට පහර දීමේ සිද්ධියට එස්.අයි. කෙනෙකුගේ වැඩ තහනම් (ඡායාරූප)",
       "News Content": "එප්පාවල ප්‍රදේශයේ විහාරස්ථාන භූමියක විරෝධතාවයක නිරතව සිටියදී කාන්තාවන් පිරිසකට පහර දීමේ සිද්ධිය සම්බන්ධයෙන් එප්පාවල පොලීසියට අනුයුක්තව සේවය කළ උප පොලිස් පරීක්ෂකවරයෙකුගේ වැඩ තහනම් කර තිබෙනවා.\nමෙම සිද්ධියට සම්බන්ධ පොලිස් නිලධාරීන් සම්බන්ධයෙන් විනයානුකූල පියවර ගන්නා ලෙස පොලිස්පති පූජිත් ජයසුන්දර, උතුරුමැද පළාත භාර ජ්‍යෙෂ්ඨ නියෝජ්‍ය පොලිස්පතිවරයාට නියෝගයක් නිකුත් කළේ ඊයේ (29) දිනයේයි.\nඒ ඔස්සේ ආරම්භ කළ විමර්ශණයේදී සී.සී.ටී.වි දර්ශණ පරීක්ෂාවට ලක් කිරීමෙන් අනතුරුව මුගුරක් අතැතිව සිටි මෙම පොලිස් නිලධාරීයා හදුනාගෙන ඇති අතර ඒ අනුව මොහුගේ වැඩ තහනම් කළ බවයි ප්‍රදේශය භාර ජ්‍යෙෂ්ඨ පොලිස් නිලධාරියෙකු හිරු ප්‍රවෘත්ති අංශයට සඳහන් කළේ.\nමෙම විහාරාස්ථානයේ විහාරාධිපති ධුරයේ මීට පෙර කටයුතු කළ භික්ෂුන්වහන්සේ නමක් යළිත් එම විහාරස්ථානයට පැමිණීමට එරෙහිවයි ප්‍රදේශවාසීන් විරෝධතාවයක නිරත වූයේ පෙරේදා දිනයේදියි.\nඑම විරෝධතාවය මැඬ පැවැත්වීම සඳහා පොලිස් නිලධාරීන් විහාරස්ථානයට පැමිණි අවස්ථාවේදී විරෝධතාකරුවන් සහ පොලිස්  නිලධාරීන් අතර උණුසුම්කාරී තත්ත්වයක් ද හට ගත්තා.\nමෙම සිද්ධියේ දී තමන්ට පොලීසිය පහරදුන් බව පවසමින් කාන්තාවන් දෙදෙනෙකු ප්‍රතිකාර සඳහා අනුරාධපුර ශික්ෂණ රෝහලට ඇතුළත් වී තිබෙනවා.\nමෙලෙස රෝහල්ගත වී ඇත්තේ විරෝධතාවය අතරතුර එප්පාවල පොලීසිය විසින් අත්අඩංගුවට ගෙන ඇප මත මුදා හැරුණු කාන්තාවන් දෙදෙනෙක්.\nකෙසේ වෙතත්, සිද්ධියට අදාළ හිමිනමට එරෙහිව අධිකරණයෙන් මීට පෙර නියෝගයක් ද ලබාගෙන ඇති බවයි ප්‍රදේශය භාර ජ්‍යෙෂ්ඨ පොලිස් නිලධාරියෙකු සඳහන් කළේ.\n(ඡායාරූප - තිසර සෝමරත්න - එප්පාවල )",
       "URL": "https://www.hirunews.lk/189624/එප්පාවලදී-කාන්තාවන්ට-පහර-දීමේ-සිද්ධියට-එස්-අයි-කෙනෙකුගේ-වැඩ-තහනම්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3967"
}