{
       "Source": "hirunews",
       "Timestamp": "Saturday, 01 December 2018 - 9:27",
       "Headline": "බස් ගාස්තු අඩු කිරීම සම්බන්ධයෙන් බස් සංගම් මත දෙකක",
       "News Content": "ඉන්ධන මිල අඩුවීමත් සමඟ බස් ගාස්තු අඩු කිරීම සම්බන්ධයෙන් අද (01) දිනයේදී සාකච්ඡා කරන බව සමස්ත ලංකා පෞද්ගලික බස් සමාගම් සමිති සම්මේලනය පවසනවා.\nඑහි ලේකම් අංජන ප්‍රියන්ජිත් හිරු ප්‍රවෘත්ති අංශයට කියා සිටියේ සංගමයේ සියළු නියෝජිතයින් අද දිනයේ කොළඹට කැදවා ඇති බවයි.\nකෙසේ වෙතත්, ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න කියා සිටියේ අමතර කොටස්වල මිල ඉහළ යාම හේතුවෙන් මේ මොහොතේ බස් ගාස්තු අඩු කිරීමක් සිදුකළ නොහැකි බවයි.\nඉන්ධන මිල මෙන්ම බදු මුදල් ද විශාල වශයෙන් අඩු කර ඇති හෙයින් බස් ගාස්තු අඩු කිරීමට සංගම් වෙත නිර්දේශ කිරීමට ගමනාගමන කොමිසමේ සභාපතිවරයා පියවර ගත යුතු බව අමාත්‍ය සී.බී. රත්නායක සඳහන් කළා.\nමේ අතර, සමස්ත ලංකා පාසල් ළමුන් ප්‍රවාහන සංගමයේ සභාපති එල්. මල්ශ්‍රී ද සිල්වා කියා සිටියේ ජනවාරි මාසයේ සිට ප්‍රවාහන ගාස්තු අඩු කිරීමට තම සංගමය කටයුතු කරන බවයි.",
       "URL": "https://www.hirunews.lk/205268/බස්-ගාස්තු-අඩු-කිරීම-සම්බන්ධයෙන්-බස්-සංගම්-මත-දෙකක",
       "Category": "Local News",
       "Parent URL": "https://www.hirunews.lk/local-news.php?pageID=3625"
}