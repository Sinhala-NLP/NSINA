{
       "Source": "hirunews",
       "Timestamp": "Friday, 01 April 2016 - 11:13",
       "Headline": "UPDATE: වැල්ලවත්තෙන් ඇල්ලූ ඉන්දියානුවන් 6 දෙනෙකුගේ වකුගඩු ඉවත් කරලා",
       "News Content": "වකුගඩු ජාවාරමට සම්බන්ධව වැල්ලවත්ත ප්‍රදේශයේදී අත්අඩංගුවට ගත් ඉන්දීය ජාතිකයින් 8 දෙනාගෙන් 6 දෙනෙකුගේම වකුගඩු ඉවත් කර ඇති බවට අනාවරණ වී තිබෙනවා.\nඒ මීට අදාළ නඩුව කොළඹ මහේස්ත්‍රාත් අධිකරණයේදී අද (01) කැදවූ අවස්ථාවේදීයි.\nඑහිදී කොළඹ අපරාධ කොට්ඨාශය අධිකරණයට දැනුම්දී ඇත්තේ මෙම ඉන්දීය ජාතිකයින් 8 දෙනා පිළිබදව ලබා ගත් අධිකරණ වෛද්‍ය වාර්තාවේ මේ බව සදහන් වන බවයි.\nඒ අනුව කොළඹ අතිරේක මහේස්ත්‍රාත් නිශාන්ත පීරිස්, ලබන 4 වනදා දක්වා ඔවුන් රදවා තබා ගන්නා ලෙසටයි කොළඹ අපරාධ කොට්ඨාශයට දැනුම්දී ඇත්තේ.\nමෙම නඩුව යළිත් ලබන 4 වනදා විභාග ගැනීමට නියමිතයි.\nපසුගිය මස 4 වනදා වැල්ලවත්ත සහ හැව්ලොක් ටවුන් ප්‍රදේශවලදී මෙම ඉන්දීය ජාතිකයින් කොළඹ අපරාධ කොට්ඨාශයේ නිලධාරින් විසින් අත්අඩංගුවට ගනු ලැබුවා.\nපසුව ඔවුන් වෛද්‍ය පරීක්ෂණ සදහා කොළඹ අධිකරණ වෛද්‍ය නිලධාරිවරයා වෙත ද ඉදිරිපත් කෙරුණා.\nඉන් අනතුරුව සැකකරුවන් කොළඹ ප්‍රධාන මහේස්ත්‍රාත්වරයා වෙත ඉදිරිපත් කළ අතර, මහේස්ත්‍රාත්වරයා කොළඹ අධිකරණ වෛද්‍ය නිලධාරිවරයාට නියෝග කර තිබුණේ ඔවුන් සම්බන්ධයෙන් පරීක්ෂා කර වාර්තාවක් අධිකරණයට ලබාදෙන ලෙසයි.\nඒ අනුවයි අද දිනයේදී අදාළ අධිකරණ වෛද්‍ය වාර්තාව කොළඹ අපරාධ කොට්ඨාශයේ නිලධාරින් විසින් අධිකරණයට දැනුම් දෙනු ලැබුවේ.",
       "URL": "https://www.hirunews.lk/129871/update-වැල්ලවත්තෙන්-ඇල්ලූ-ඉන්දියානුවන්-6-දෙනෙකුගේ-වකුගඩු-ඉවත්-කරලා",
       "Category": "Local News",
       "Parent URL": "https://www.hirunews.lk/local-news.php?pageID=5107"
}