{
       "Source": "hirunews",
       "Timestamp": "Friday, 29 April 2022 - 16:16",
       "Headline": "පරිත්‍යාග ගිණුමට ඇමරිකානු ඩොලර් 37000ක මුදලක් (වීඩියෝ)",
       "News Content": "පිටරට සිට ලැබෙන පරිත්‍යාග ගිණුමට මේ වන විට ඇමරිකානු ඩොලර් 37000ක මුදලක් ලැබී ඇති බව මහ බැංකු අධිපතිවරයා පවසනවා.\nමෙම මුදල අත්‍යවශ්‍ය ඖෂධ ලබාගැනීමට සෞඛ්‍ය අමාත්‍යංශයට ලබාදෙන බවයි ඔහු කියාසිටියේ.\nමේ ගිණුම ආරම්භ කරන ලද්දේ පිටරට සිටින ශ්‍රී ලාංකිකයින් හට මෙරටට අවශ්‍ය අත්‍යවශ්‍ය ඖෂධ ආදිය ලබා ගැනීම සඳහා අවශ්‍ය කරන මුදල් සපයා ගැනීම සඳහායි.\nමේ ගිණුම සම්පූර්ණයෙන් ම පරිත්‍යාග සඳහා පමණක් ම වෙන්කර ඇති බවත් එම ගිණුමේ එක් රැස් වෙන සෑම ඩොලරයක් ම සම්බන්ධයෙන් ශ්‍රී ලංකා මහ බැංකුව වගකියන බවත්, එම ගිණුමේ මුදල් වියදම් කරන ආකාරය අතිශය පාරදෘශ්‍ය ආකාරයට සිදු කිරීමට සැලසුම් කර ඇති බවත් මහ බැංකු අධිපතිවරයා වැඩිදුරටත් කියා සිටියා.\nමෙම ප්‍රවෘත්ති සාකච්ඡාවේදී වැඩිදුරටත් අදහස් දැක් වූ මහ බැංකු අධිපති ආචාර්ය නන්දලාල් වීරසිංහ කියා සිටියේ මෙම පරිත්‍යාග ගිනුමට මුදල් බැර කරන්නා සේම සිය පවුලට මාසිකව එවනු ලබන විදේශ විනිමය ඉපයීම් දේශීය බැංකු පද්ධතිය හරහා නිසි ක්‍රමවේදයෙන් මෙරට ආර්ථිකයට ප්‍රේෂණය වීමට ඉඩ සලසන ලෙසයි.\nමසකට ඇමෙරිකානු ඩොලර් මිලියන පන්සියයකට ආසන්න ප්‍රමාණයක් පිටරට සිටින ශ්‍රමිකයින් විසින් ශ්‍රී ලංකාවට එවන බවත් එම මුදල් ප්‍රමාණය දේශීය බැංකු පද්ධතිය හරහා ශ්‍රී ලංකා ආර්ථිකයට ප්‍රේෂණය වන්නේ නම් එය නැවත ආර්ථිකය නඟා සිටුවීමට ඉමහත් ශක්තියක් වනු ඇති බවටත් ඔහු විශ්වාසය පළ කළා.\nරටක මෙවැනි අර්බුදයක් අවස්ථාවක ගනු ලබන තීරණ වේදනාකාරී කරුණු විය හැකි බව ද මහ බැංකු අධිපති ආචාර්ය නන්දලාල් වීරසිංහ මහතා පෙන්වා දෙනවා.\nඑය ජාත්‍යන්තර මූල්‍ය අරමුදල මෙන්ම ලෝක බැංකුව ඇතුලු සියලු ආයතන පිළිගනු ලබන සත්‍ය කරුණක් බවයි ඔහු පෙන්වා දෙන්නේ.\nගෑස් ඉන්ධන මිල වැඩි කිරීම හේතුවෙන් භාණ්ඩ මිල ඉහළ යාම ද සාමාන්‍ය කරුණක් බව ද මහ බැංකු අධිපතිවරයා ප්‍රකාශකළා.\nමහ බැංකු අධිපතිවරයා මෙහිදී කියාසිටියේ උද්ධමනය ද සියයට 30ක් පමණ දක්වා ඉහළ යාහැකි බවයි.\nමෙරට බැංකු පද්ධතිය අතිශයින් ස්ථාවර බවත් ඔවුන් මේ වනවිට මුහුණ දෙන එකම අර්බුදය වන්නේ විදෙස් මුදල් සංචිත වල හිඟතාව බවත් මහ බැංකු අධිපතිවරයා පවසනවා.\nමෙම විදෙස් මුදල් සංචිත හිඟතාව වැඩි වශයෙන් රාජ්‍ය බැංකුවලට බලපා ඇති බව සඳහන් කරන මහ බැංකු අධිපති ආචාර්ය නන්දලාල් වීරසිංහ වැඩිදුරටත් කියා සිටින්නේ පෞද්ගලික බැංකුව විදෙස් මුදල් සංචිත යම්කිසි පාලනයක් ඇතිව නිදහස් කරමින් සිටින බවයි.",
       "URL": "https://www.hirunews.lk/303093/පරිත්‍යාග-ගිණුමට-ඇමරිකානු-ඩොලර්-37000ක-මුදලක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1202"
}