{
       "Source": "hirunews",
       "Timestamp": "Thursday, 13 April 2023 - 16:09",
       "Headline": "ඉන්දීය බිත්තර ලක්ෂ 10 ක් රේගුවෙන් මුදාහැරීමට අනුමැතිය (වීඩියෝ)",
       "News Content": "ඉන්දියාවේ සිට මෙරටට ආනයනය කළ තවත් බිත්තර ලක්ෂ 10 ක් රේගුවෙන් මුදාහැරීම සඳහා අද (13) අනුමැතිය ලබාදුන් බව රාජ්‍ය වාණිජ විවිධ නීතිගත සංස්ථාවේ සභාපති ආසිරි වලිසුන්දර පවසනවා.\nඒ අනුව පස්වරු 04 සිට එම බිත්තර බෙදාහැරීම් ආරම්භ කළ බවයි ඔහු කියා සිටියේ.\nඉන්දියාවේ සිට ආනයනය කළ තුන්වන බිත්තර තොගය මෙය වන අතර මහා පරිමාණ බේකරි සහ හෝටල් වෙත ඒවා බෙදාහැරෙනු ඇති.\nමේ අතර, වැඩි මිලට බිත්තර අලෙවිකරන වෙළෙඳුන් සොයා පාරිභෝගික අධිකරිය දිවයින පුරා තවදුරටත් වැටලීම් සිදුකරනු ලබනවා.\nකෙසේ වෙතත් සමස්ත ලංකා බිත්තර වෙළඳ සංගමයේ සභාපති ඇන්ටන් නිශාන්ත අප්පුහාමි අද ජා-ඇල ප්‍රදේශයේ පැවති මාධ්‍ය හමුවකදී කියා සිටියේ පාලන මිල ඉක්මවා බිත්තර අලෙවි කරන වෙළඳුන් වැටලීමට පෙර පාලන මිල ඉක්මවා බිත්තර නිකුත් කරන ගොවිපළ වටලන ලෙසයි.\nමේ අතර, ඉන්දියාවෙන් ආනයනය කළ බිත්තර බෙදාහැරිමේදි බේකරි හිමියන් වංචා සිදුකරන බවට සමස්ත ලංකා ආපනශාලා හිමියන්ගේ සංඟමය සිදුකරන චෝදනා සම්බන්ධයෙන් අද සමස්ත ලංකා බේකරි හිමියන්ගේ සංගමයේ සභාපති එන්. කේ. ජයවර්ධන ප්‍රතිචාර දක්වා සිටියා.\nඒ අද කොළඹ පැවති මාධ්‍ය හමුවකට එක්වෙමින්.\nබිත්තර ආනයනය කළත්, වැඩිමිලට අලෙවිකරන්නන් වටලනු ලැබුවත්, වෙළඳපල තුල බිත්තර ආශ්‍රිත නිෂ්පාදනවල මිල අඩුවීමක් තවමත් දක්නට ලැබෙන්නේ නැහැ.\nඑසේම උත්සව සමයේ දැඩි බිත්තර හිඟයක් පවතින බවටයි පාරිභෝගික ජනතාව චෝදනා කරන්නේ.",
       "URL": "https://www.hirunews.lk/332480/ඉන්දීය-බිත්තර-ලක්ෂ-10-ක්-රේගුවෙන්-මුදාහැරීමට-අනුමැතිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=416"
}