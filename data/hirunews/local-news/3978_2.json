{
       "Source": "hirunews",
       "Timestamp": "Monday, 23 April 2018 - 13:51",
       "Headline": "දින 25කට පසු නැවත නිවසට ආ භූමදාන කළ දියණිය",
       "News Content": "කළු ගඟේ පාවෙමින් තිබියදී ගොඩට ගෙන නාගොඩ මහ රෝහලේ තැන්පත් කර තිබූ කාන්තාවකගේ මළ සිරුරක් අතුරුදහන්ව සිටි තම දියණියගේ බවට මව්පියන් විසින් හඳුනාගැනීමෙන් පසු නිවසට රැගෙන ගොස් භූමදාන කර තිබිය දී දින කිහිපයකට පසු ඇය නිවසට පැමිණි පුවතක් වාර්තා වී තිබෙනවා.\nවිසිඅට හැවිරිදි ඇය දරුවාද සමඟ අතුරුදන්ව සිට ඇති අතර ඇය නැවත නිවසට පැමිණ තිබුණේ දරුවා ද සමඟින්.\nඉමෝ තාක්ෂණය ඔස්සේ හඳුනාගත් තරුණයෙක් සමඟ ඇති කර ගත් සම්බන්ධතාවක් මත ඔහුත් සමඟ නුවරඑළිය ප්‍රදේශයේ ලැගුම්හල්වල තමා නැවතී සිටි බවයි ඇය පොලිසියට පවසා ඇත්තේ.\nඉකුත් 10 වන දා කළු ගඟේ පාවෙමින් තිබියදී නාඳුනන කාන්තාවකගේ සිරුරක් කළුතර පොලිසිය විසින් ගොඩගෙන නාගොඩ රෝහලේ තැන්පත් කර තිබුණා.\nපසුව අතුරුදන්ව සිටි කාන්තාවගේ පියා පැමිණ අදාළ සිරුර තම දියණියගේ වන බවටයි හඳුනාගෙන ඇත්තේ.\nඅදාළ මරණය සම්බන්ධයෙන් විවෘත තීන්දුවක් ලබාදී සිරුරු කොටස් රජයේ රස පරීක්ෂක වෙත යවා තිබුණු අතර මරණයට හේතුව පසුව දක්වන බව සඳහන් වුණා.\nඅදාළ කාන්තාවගේ අතුරුදන් වීම සම්බන්ධයෙන් ඉකුත් මාර්තු 24 වන දා පොලිසියට පැමිණිලි කර තිබූ අතර මෙසේ නැවත ඇය නිවසට පැමිණ තිබුණේ දින 25 කට පසුවයි.",
       "URL": "https://www.hirunews.lk/189046/දින-25කට-පසු-නැවත-නිවසට-ආ-භූමදාන-කළ-දියණිය",
       "Category": "Local News",
       "Parent URL": "https://www.hirunews.lk/local-news.php?pageID=3978"
}