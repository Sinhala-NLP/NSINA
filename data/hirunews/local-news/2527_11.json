{
       "Source": "hirunews",
       "Timestamp": "Tuesday, 11 August 2020 - 9:22",
       "Headline": "රිය අනතුරකින් මවක් සහ දියණියක් මරුට",
       "News Content": "දොම්පේ - සමනබැද්ද මාර්ගයේ මල්වාන ප්‍රදේශයේදී මෝටර් රථයක්  සහ යතුරුපැදියක් එකිනෙක ගැටීමෙන් මවක සහ ඇගේ දියණිය ජීවිතක්ෂයට පත්වී තිබෙනවා.\nමල්වානේ සිට පැමිණ ඇති මෙම මෝටර් රථයට වේගය පාලනය කර ගත නොහැකි වීමෙන් යතුරුපැදියේ ගැටී ඊයේ මෙම අනතුර සිදුව ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nමෙලෙස මිය ගොස් ඇත්තේ යතුරුපැදියේ පැමිණි වෙල්ගම ප්‍රදේශයේ පදිංචි 42 හැවිරිදි මවක සහ ඇගේ 19 හැවිරිදි දියණියයි.\nඅනතුර සම්බන්ධයෙන් මෝටර් රථයේ රියදුරු අත්අඩංගුවට ගෙන තිබෙනවා.\nමේ අතර, අක්කරෙයිපත්තුව - ආලන්කුලම මාර්ගයේදී ට්‍රැක්ටර් රථයක් පෙරළී සිදුවූ අනතුරකින් ද 8 හැවිරිදි දැරියක් ජීවිතක්ෂයට පත්වී ඇති බව පොලීසිය ප්‍රකාශ කළා.\nඑමෙන්ම, නිට්ටඹුව - එගොඩවත්ත - බෝගෝඩගම ප්‍රදේශයේ දොඩකඩවෙල වෙල් යාය ආසන්නයේදී තියුණු ආයුධයකින් පහර දී පුද්ගලයෙකු ඝාතනය කර තිබෙනවා.\nඊයේ රාත්‍රියේ දෙපිරිසක් අතර ඇති වූ ආරවුලක් දුරදිග යාමෙන් මෙම ඝාතනය සිදුව ඇති බවයි පොලීසිය සඳහන් කළේ.\nඝාතනයට ලක්වූ පුද්ගලයාගේ මළ සිරුර වෙල් යාය ආසන්නයේ තිබියදී සොයාගෙන ඇති අතර සිද්ධියට සම්බන්ධ සැකකරුවන් මෙතෙක් අත්අඩංගුවට ගෙන නැහැ.\nඝාතනයට ලක්ව ඇත්තේ 26 හැවිරිදි නිට්ටඹුව - යටියන ප්‍රදේශයේ පදිංචිකරුවෙක්.",
       "URL": "https://www.hirunews.lk/247563/රිය-අනතුරකින්-මවක්-සහ-දියණියක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=2527"
}