{
       "Source": "hirunews",
       "Timestamp": "Sunday, 12 March 2017 - 19:15",
       "Headline": "දඹුල්ල රෝහලේ බලහත්කාරයෙන් සිදුකරන පවුල් සැලසුම් ගැන වාර්තාව සෞඛ්‍ය සේවා අධ්‍යක්ෂකට",
       "News Content": "දරු ප්‍රසූතිය සඳහා දඹුල්ල මූලික රෝහලට පැමිණෙන මව්වරුන්ගේ කැමැත්තකින් තොරව පවුල් සැළසුම් ක්‍රම  සිදුකළ බවට එල්ල වන චෝදනා සම්බන්ධයෙන් කල පරීක්ෂණයේ වාර්තාව සෞඛ්‍ය සේවා අධ්‍යක්ෂ ජනරාල්වරයා වෙත යොමු කිරීමට නියමිතයි.\nඑම රෝහලේ අධ්‍යක්ෂ, වෛද්‍ය අධිකාරී චාල්ස් නුගවෙල කියා සිටියේ මෙලෙස පවුල් සැලසුම් ක්‍රම සිදුකරන ලද මව්වරුන්ගෙන් මෙන්ම පියවරුන්ගෙන් ද මේ සම්බන්ධයෙන් ගනු ලැබූ ප්‍රකාශ මෙම වාර්තාවට ඇතුළත් කර ඇති බවයි.\nදඹුල්ල මූලික රෝහලේ දරු ප්‍රසූතියෙන් පසුව මව්වරුන්ට පවුල් සැළසුම්ක්‍රම බලහත්කාරයෙන් අනුගමනය කරවීමට සැළැස්වීම සම්බන්ධයෙන් පසුගිය පස්වනදා හිරු ප්‍රවෘත්ති ඔස්සේ අනාවරණය කළා.\nඉන් අනතුරුවයි රෝහල් අධ්‍යක්ෂවරයා විසින් මේ පිළිබදව පරීක්ෂණයක් සිදුකරනු ලැබුවේ.\nඑමෙන්ම පසුගිය දා රැස්වූ මධ්‍යම පළාත් සභා රැස්වීමේදී ද මේ පිළිබදව අවදානය යොමු කෙරුණා.\nමේ අතර, අතවරයට ලක්වූ බාල වයස්කාර දැරියකට හම්බන්තොට රෝහලේදී උපත් පාලන සැත්කමක් සිදුකළේ එම දැරියගේ සුබසිද්ධිය සඳහා බව එම රෝහලේ වෛද්‍ය අධිකාරී වෛද්‍ය සුමිත් මනතුංග පවසනවා.\nඒ පිළිබදව දැරිය මෙන්ම ඇයගේ මව ද දැනුවත් කළ බවයි ඔහු කියා සිටියේ.\nඅතවරයකට ලක්වු බාල වයස්කාර දැරියකට හම්බන්තොට රෝහලේදී ස්ථිර උපත් පාලන සැත්කමක් සිදුකර ඇතැයි කියන සිද්ධියක් පිළිබඳව වහාම පරීක්ෂණයක් පවත්වන ලෙසට වැල්ලවාය මහේස්ත්‍රාත්වරයා පසුගිය දා නියෝග කර තිබුණා.\nඅතවරයට ලක්වූ මෙම දැරිය අධිකරණයට ඉදිරිපත් කළ අවස්ථාවේදී ඇයගේ වම් අතෙහි උඩ බාහුවෙහි විශාල වෙළුම් පටියක් යොදා ඇති අයුරු මහේස්ත්‍රාත්වරයා නිරීක්ෂණය කළා.\nඑහිදී දැරියගෙන් මහේස්ත්‍රාත්වරයා ඒ පිළිබඳව විමසා ඇති අතර, දැරිය එහිදී සඳහන් කර ඇත්තේ හම්බන්තොට රෝහලේදී තමාට උපත් පාලන සැත්කමක් සිදුකළ බවටයි.\nකෙසේ වෙතත්, හම්බන්තොට රෝහලේ වෛද්‍ය අධිකාරී වෛද්‍ය සුමිත් මනතුංග කියා සිටියේ මෙම සැත්කම ස්ථීර උපත් පාලන ක්‍රමවේදයක් නොවන බවයි.",
       "URL": "https://www.hirunews.lk/156689/දඹුල්ල-රෝහලේ-බලහත්කාරයෙන්-සිදුකරන-පවුල්-සැලසුම්-ගැන-වාර්තාව-සෞඛ්‍ය-සේවා-අධ්‍යක්ෂකට",
       "Category": "Local News",
       "Parent URL": "https://www.hirunews.lk/local-news.php?pageID=4618"
}