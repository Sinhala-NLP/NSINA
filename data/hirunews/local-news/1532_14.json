{
       "Source": "hirunews",
       "Timestamp": "Sunday, 28 November 2021 - 10:15",
       "Headline": "﻿යුරෝපා සංගමය ප්‍රතික්ෂේප කළ LTTE අභියාචනය",
       "News Content": "එල්.ටී.ටී.ඊ. සංවිධානය ජාත්‍යන්තර ත්‍රස්ත සංවිධානයක් ලෙස යුරෝපය තුළ නම් කරමින් පැනවුණු තහනම ඉවත් කරලීම සඳහා ඉදිරිපත් කෙරුණු අභියාචනය යුරෝපා සංගම් අධිකරණය විසින් ප්‍රතික්ෂේප කර තිබෙනවා.\nඒ සඳහා අභියාචනා පෙත්සම ඉදිරිපත් කර තිබුණේ ඩෙන්මාර්කයේ පිහිටුවා ඇති එල්.ටී.ටී.ඊ. යුරෝපීය දේශපාලන කාර්යාලය විසින්.\nඔවුන්ට මෙම නඩුවේ නීතිමය ගාස්තු දරාගන්නා ලෙසත්, යුරෝපා සංගමයට අයවිය යුතු ගාස්තු පියවන ලෙසත් අධිකරණය මගින් නියෝග කළා.\nඔවුන් අභියෝග කර තිබුණේ යුද්ධය නිමාවෙන් දස වසරකට පසුව පසුගිය 2019 වසරේදී යුරෝපා කවුන්සිලය මගින් එල්.ටී.ටී.ඊ.ය ත්‍රස්ත සංවිධානයක් ලෙස නැවත ලැයිස්තුගත කිරීමයි.\n2019 වසරේදී යුරෝපා සංගමය, එල්.ටී.ටී.ඊ. තවදුරටත් ත්‍රස්ත සංවිධානයක් ලෙස නම් කළේ ඔවුන්ගේ ජාත්‍යන්තර අරමුදල් රැස් කිරීම් සහ යළි ගොඩනැගීමේ හැකියාව සැළකිල්ලට ගනිමින්.\nයුරෝපා සංගමය තුළ එල්.ටී.ටී.ඊ. ජාත්‍යන්තර ත්‍රස්ත සංවිධානයක් ලෙස මුල්වර නම් කෙරුණේ, 2006 වසරේදියි.\nඑල්.ටී.ටී.ඊ. සංවිධානය සම්බන්ධයෙන් යුරෝපා සංගමයේ ස්ථාවරයට එක්සත් රාජධානිය සහ උතුරු අයර්ලන්තය ද සහය පළ කළා.\nයුරෝපා සංගම් අධිකරණය අවධාරණය කළේ ජාත්‍යන්තර මානුෂිය නීතිය සහ යුරෝපා සංගම් නීතිය යටතේ හඳුන්වන සන්නද්ධ අරගලය යන්න මගින් ත්‍රස්තවාදය වැළැක්වීම බැහැර කර නොමැති බවයි.\nඑල්.ටී.ටී.ඊ. සංවිධානයේ ඩෙන්මාර්ක ශාඛාව ඉදිරිපත් කළ අභියාචනය මුළුමනින්ම ඉවත දැමීමට පෙර ඔවුන් ඉදිරිපත් කර තිබූ තවත් ඉල්ලීම් කිහිපයක්ද යුරෝපා සංගම් අධිකරණය ඉවත දමා තිබෙනවා.\nඑල්.ටී.ටී.ඊ. සංවිධානය, දෙමළ ජනතාවගේ ස්වයං තීරණ අයිතිය වෙනුවෙන් පෙනී සිටින සාමකාමී සංවිධානයක් බවට පරිවර්තනය වී ඇතැයි වන ප්‍රකාශය ද එමගින් පිළිගෙන නැහැ.",
       "URL": "https://www.hirunews.lk/289421/﻿යුරෝපා-සංගමය-ප්‍රතික්ෂේප-කළ-ltte-අභියාචනය",
       "Category": "Local News",
       "Parent URL": "https://www.hirunews.lk/local-news.php?pageID=1532"
}