{
       "Source": "hirunews",
       "Timestamp": "Wednesday, 26 April 2023 - 23:02",
       "Headline": "ගැටුමක් නිසා තරුණයෙක් මරුට",
       "News Content": "දෙපිරිසක් අතර බහින්බස් වීමක් දුරදිග යාමෙන් ඇති වූ ගැටුමකින් තුවාල ලබා බදුල්ල රෝහලේ දැඩි සත්කාර ඒකකයේ ප්‍රතිකාර ලබමින් සිටි 23 හැවිරිදි තරුණයෙකු ඊයේ (25) පස්වරුවේ මියගොස් තිබෙනවා.\nබිබිල මැදගම ප්‍රදේශයේ පදිංචි මෙම තරුණයා පසුගිය 13 වැනි දින මොණරාගල බඩල්කුඹුර ප්‍රදේශයේ පිහිටි තම ඥාති නිවසකට පැමිණ තිබුණේ තවත් මිතුරන් කිහිප දෙනෙකු සමඟින්.\nපසුව කිරමනාගොඩ ප්‍රදේශයේ පිහිටි කුඹුකන්ඔය වෙත ගිය එම පිරිස එහි මත්පැන් පානය කරමින් සිටි වෙනත් පුද්ගලයින් දෙදෙනෙකු සමඟ ආරවුලක් ඇති කරගෙන තිබෙනවා.\nඑහිදී මෙම තරුණයා පහර කෑමට ලක් ව ඇති අතර නැවත සිය ඥාති නිවස වෙත යන අවස්ථාවේදීත් ආරවුල ඇති කරගත් පුද්ගලයින් දෙදෙනා තවත් පිරිසක් සමඟ පැමිණ පොලු මුගුරු ආදියෙන් පහර දී ඇති බවයි අප වාර්තාකරු සඳහන් කළේ.\nපහර කෑමෙන් බරපතල තුවාල ලැබූ තරුණයා ගිලන් රථයකින් රෝහලට රැගෙන යන අවස්ථාවේ දී ද එම පහරදුන් පිරිස පැමිණ මඟ හරස් කර තිබෙනවා.\nඒ අනුව අදාළ තරුණයා පැයක පමණ ප්‍රමාදයකින් අනතුරුවයි බඩල්කුඹුර දිසා රෝහලට ඇතුලත් කර ඇත්තේ.\nබරපතල තත්ත්වයේ පසු වූ බැවින් ඔහු මොණරාගල දිස්ත්‍රික් මහ රෝහලටත් පසුව බදුල්ල මහ රෝහලටත් මාරු කර යැවූ බව සඳහන්.\nසතියකට වැඩි කාලයක් දැඩි සත්කාර ඒකකයේ ප්‍රතිකාර ලබමින් සිටි තරුණයා ඊයේ රාත්‍රියේ ජීවිතක්ෂයට පත් වූ බවයි වාර්තා වන්නේ.\nසිද්ධිය සම්බන්ධයෙන් සැකකරුවන් තිදෙනෙකු බඩල්කුඹුර පොලිසිය විසින් අත්අඩංගුවට ගෙන ඇති අතර තවත් සැකකරුවන් පස් දෙනෙකු ඊයේ පොලිසිය වෙත පැමිණ භාර වී තිබෙනවා.\nසැකකරුවන් 8 දෙනා අද (26) පස්වරුවේ මොණරාගල මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව මේ මස 28 වැනිදා දක්වා රක්ෂිත බන්ධනාගාර ගත කිරීමටයි නියෝග කෙරුණේ.",
       "URL": "https://www.hirunews.lk/333533/ගැටුමක්-නිසා-තරුණයෙක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=388"
}