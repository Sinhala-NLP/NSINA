{
       "Source": "hirunews",
       "Timestamp": "Thursday, 27 May 2021 - 19:20",
       "Headline": "කොරෝනා මරණවලට නව චක්‍රලේඛයක් (වීඩියෝ)",
       "News Content": "රුසියානු ස්පුට්නික් කොරෝනා මර්දන එන්නත් මාත්‍රා 50,000ක් අද රාත්‍රියේ දිවයිනට රැගෙන ඒමට නියමිත බව රාජ්‍ය අමාත්‍ය මහාචාර්ය චන්න ජයසුමන ප්‍රකාශ කළා.\nමීට පෙර ස්පුට්නික් එන්නතේ මාත්‍රා 15,000 ක් දිවයිනට ලැබුණු අතර, ඉන් පුද්ගලයින් 14,984 දෙනෙකුට එන්නත් ලබාදී තිබෙනවා.\nමෙරට කොව්ඩ් මර්දන එන්නත්කරණය අද සිට ගාල්ල, මාතර සහ කුරුණෑගල දිස්ත්‍රික්කවලදීද  සිදුකෙරෙන අතර එම කටයුතු අද පෙරවරුවේ ආරම්භ කෙරුණා.\nමෙතෙක් බස්නාහිර පළාතේ පමණයි එන්නත්කරණ වැඩසටහන ක්‍රියාත්මක වූණේ.\nමේ අතර, පුද්ගල මරණයක් කොරෝනා ආසාදිත මරණයක් බවට තහවුරු කිරීම සම්බන්ධයෙන් සෞඛ්‍ය සේවා අධ්‍යක්ෂ ජනරාල්වරයා විසින් මීට පෙර නිකුත් කර තිබූ චක්‍රලේඛය සංශෝධනය කර තිබෙනවා.\nනව චක්‍රලේඛයට අනුව කොරෝනා ආසාදිතව මියගිය පුද්ගලයෙකු බවට තහවුරු කිරීම සඳහා වෛද්‍යවරුන් අනුගමනය කළ යුතු නිර්ණායක හඳුන්වා දීමටයි කටයුතු කර ඇත්තේ.\nඒ අනුව කිසියම් අයෙකු කොරෝනා රෝග ලක්ෂණ සහිතව මියගොස් ඇති බවට සායනිකව තහවුරු කිරීම අනිවාර්යයෙන් සිදුවිය යුතු බව එම නිර්ණායකවල ඇතුළත්.\nඑසේම මරණයට ප්‍රධානතම හේතුව කොරෝනා බවට සාක්ෂි ඇත්නම් පමණක් එය කොරෝනා ආසාදිත පුද්ගල මරණයක් ලෙස තහවුරු කළ යුතු වනවා.\nඅද මේ දක්වා වාර්තා වූ කොරෝනා ආසාදිතයින් 1,782 දෙනා සමඟ මෙරට සමස්ත කොරෝනා ආසාදිතයින් සංඛ්‍යාව එක්ලක්ෂ 74,059 දක්වා ඉහළ ගියා.\nඑසේම, අද දිනයේදී රෝහල්ගතව ප්‍රතිකාර ලැබූ තවත් කොරෝනා ආසාදිතයින් 1,411 දෙනෙකු සම්පූර්ණයෙන්ම සුවය ලැබුවා. ඒ අනුව සුවය ලැබූ සමස්ත ආසාදිතයින්ගේ සංඛ්‍යාව එක්ලක්ෂ 43,789 ක්.\nමේ අතර, කාත්තන්කුඩිය පොලිස් ස්ථානයේ නිලධාරීන් 37 දෙනෙකුට කොරෝනා ආසාදනය වී තිබෙනවා.\nපොලිස් ස්ථානයේ නිලධාරීන් 87 දෙනෙකුට ඊයේ සිදුකළ කොරෝනා පරීක්ෂණවලදී මෙම ආසාදිතයන් 37 දෙනා හඳුනාගෙන ඇති බවයි එහි උසස් නිලධාරියෙකු සඳහන් කළේ.",
       "URL": "https://www.hirunews.lk/272629/කොරෝනා-මරණවලට-නව-චක්‍රලේඛයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1924"
}