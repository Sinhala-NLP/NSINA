{
       "Source": "hirunews",
       "Timestamp": "Wednesday, 27 September 2023 - 7:21",
       "Headline": "අන්තර්ජාලය ඔස්සේ නිරුවත ප්‍රදර්ශනය කර මුදල් ඉපයූ කාන්තාවක් අත්අඩංගුවට",
       "News Content": "මුදල් අයකරමින් සිය නිරුවත අන්තර්ජාලය ඔස්සේ සජීවීව ප්‍රදර්ශනය කළ බව කියන සිද්ධියක් සම්බන්ධයෙන් අත්අඩංගුවට ගත් කාන්තාවක් රක්ෂිත බන්ධනාගාර ගත කර තිබෙනවා.\nඒ, කොළඹ ප්‍රධාන මහේස්ත්‍රාත් ප්‍රසන්න අල්විස් හමුවට ඊයේ(26) ඇය ඉදිරිපත් කිරීමෙන් අනතුරවයි.\nඅපරාධ පරීක්ෂණ දෙපාර්තමේන්තුවේ පරිගණක අපරාධ විමර්ශන කොට්ඨාසය මගිනුයි මෙම කාන්තාව අත්අඩංගුවට ගෙන මෙලෙස අධිකරණය හමුවට ඉදිරිපත් කර තිබුණේ.\nසැකකාර කාන්තාවට එරෙහිව චෝදනා පත්‍රයක් ගොනු කරන ලෙසද මහේස්ත්‍රාත්වරයා පරිගණක අපරාධ විමර්ශන කොට්ඨාසයට නියෝග කරනු ලැබුවා.\nඅන්තර්ජාලය ඔස්සේ ඇයගේ ගිණුමට මුදල් තැන්පත් කරන පුද්ගලයන්ට ඇය සිය නිරුවත ප්‍රදර්ශනය කර ඇති අතර ඒ සඳහා ඇය විනාඩියකට රුපියල් 1000 ක් බැගින් අයකරගෙන ඇති බවත් වෙන්කර ගන්නා කාලයන් අනුව රුපියල් 2000, 5000, 10,000 වශයෙන් මුදල් ලබාගෙන ඇති බවටත් සිදුකළ විමර්ශනවලදී කරුණු අනාවරණය වී තිබෙනවා.\nමෙම ක්‍රියාවේ නිරතවන කාන්තාවන් කිහිප දෙනකු පිළිබඳව තොරතුරු ලැබී ඇති බැවින් ඔවුන් අත්අඩංගුවට ගැනීම සඳහා විධිමත් විමර්ශනයක් ආරම්භ කර ඇති බවද එම නිලධාරීන් අධිකරණයට දන්වා තිබුණා.\nපරිගණක අපරාධ විමර්ශන කොට්ඨාසය අධිකරණය හමුවේ සඳහන් කළේ ඇයට සහය දැක්වූ සැමියා බවට හඳුන්වන පුද්ගලයකු සම්බන්ධයෙන්ද විමර්ශන ආරම්භ කර ඇති බවයි.",
       "URL": "https://www.hirunews.lk/349503/අන්තර්ජාලය-ඔස්සේ-නිරුවත-ප්‍රදර්ශනය-කර-මුදල්-ඉපයූ-කාන්තාවක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=5"
}