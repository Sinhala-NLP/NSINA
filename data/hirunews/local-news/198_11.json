{
       "Source": "hirunews",
       "Timestamp": "Sunday, 09 July 2023 - 23:27",
       "Headline": "පොළොන්නරුව, කොටලීය බස් අනතුරට හේතුව මෙයද?",
       "News Content": "මරණ 10ක් සහ තුවාල කරුවන් 40කට වැඩි ප්‍රමාණයක් වාර්තා කරමින් සිදුවූ බිහිසුණු බස් අනතුර සිදු වූ පොළොන්නරුවේ ගල්ලෑල්ලට නුදුරු කොටලීය පාලම අනතුරු බහුලව සිදුවන පටු පාලමක් බව වාර්තා වෙනවා.\nඅද(09) රාත්‍රියේ අනතුරට ලක් වී තිබුණේ පොලොන්නරුවේ සිට රාත්‍රී 7.25ට පමණ කාත්තන්කුඩි දක්වා ගමන් ගන්නා බස් රථය යි.\nමෙම බස්රථය සෙනග විශාල ප්‍රමාණයක් ගමන් ගන්නා බස් රථයක් වන බවත්, සති අන්තයේ ඉරිදා දින බැවින් කාත්තන්කුඩි බලා යන මෙම බස්රථයේ ප්‍රමාණයටත් වඩා මගීන්ගෙන් පිරී ගොස් තිබෙනවා.\nඅප වාර්තාකරු පැවසුවේ බස් රථය ගමන් අරඹා විනාඩි 10ක් ඇතුළත මෙම අනතුර සිදුවී ඇති බවයි.\nකොටලීය පාලම යටින් ගලා යනුයේ මහවැලි ගඟට සම්බන්ධ අතු ගංගාවන් වන අතර, මෙම අනතුර සිදුවූ පාලමට යට ප්‍රදේශය මඩ වගුරක් බවයි සඳහන්.\nමෙම පාලම පටු බැවින් වාහන දෙකක් එකවර මාරුවීමට නොහැකි බැවින් මෙම ස්ථානයේ නිරන්තරයෙන් මාර්ග අනතුරු සිදුවන බවයි ප්‍රදේශවාසීන් පවසන්නේ.\nඅනතුර සිදු වූ වහාම අවට හමුදා කඳවුරුවල සොල්දාදුවන් එම ස්ථානයට හැකි ඉක්මනින් පැමිණ දිවි ගලවා ගත් අය සොයා ගැනීම සඳහා විදුලි බුබුළු එළියෙන් මහත් පරිශ්‍රමයක් දැරූ බවයි වාර්තාකරු පැවසුවේ.\nඅනතුරින් තුවාල ලැබූ සියලුම රෝගීන් සහ මළ සිරුරු මේ වනවිට පොළොන්නරුව මහ රෝහල වෙත රැගෙන විත් තිබෙනවා.\nමෙම අනතුර සම්බන්ධයෙන් පොළොන්නරුව පොලිසිය පරීක්ෂණ පවත්වයි.",
       "URL": "https://www.hirunews.lk/340654/පොළොන්නරුව-කොටලීය-බස්-අනතුරට-හේතුව-මෙයද",
       "Category": "Local News",
       "Parent URL": "https://www.hirunews.lk/local-news.php?pageID=198"
}