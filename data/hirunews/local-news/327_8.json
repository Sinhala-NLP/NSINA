{
       "Source": "hirunews",
       "Timestamp": "Sunday, 21 May 2023 - 17:40",
       "Headline": "සිසුවියක් පැහැර ගැනීමට දැරූ උත්සාහයක් ව්‍යර්ථ වේ",
       "News Content": "බණ්ඩාරවෙල නගරයේ ප්‍රසිද්ධ පාසලක ඉගෙනුම ලබන පාසල් සිසුවියක්, කිසියම් පිරිසක් විසින් පසුගිය සිකුරාදා (19) පැහැරගෙන යෑමට දැරූ උත්සාහයක් ව්‍යර්ථ වී තිබෙනවා.\nඇය පාසල නිම වී තම පාසල් වෑන් රථය දෙසට යමින් සිටිය දීයි මෙසේ පැහැර ගැනීමට උත්සාහ දරා ඇත්තේ.\nග්‍රේන්ස් ස්ටෙප් පඩිපෙළ ආසන්නයේ නවතා තිබූ සුදු පැහැති වැන් රථයකින් පැමිණි තරුණයෙකු අදාළ සිසුවියට පවසා ඇත්තේ අම්මා අසනීප වී රෝහලේ නතර කළ බවයි.\nඑම තරුණයා සිසුවියට චොක්ලට් එකක් ද ලබා දී ''අම්මා ලගට එක්ක යන්නම් වෑන් එකට නගින්න'' ලෙස පවසා තිබෙනවා.\nකෙසේ වෙතත් මව, සහෝදරයා ඉගෙනුම ලබන පාසලට යන බව පෙර දින තමන්ට පැවසූ බවට සිසුවියට සිහිපත් වී ඇති අතර ඇය බියට පත් වී බණ්ඩාරවෙල නගරයේ පිහිටි වෙළඳසැලකට දුව ගොස් බේරී ඇති බවයි අප වාර්තාකරු සඳහන් කළේ.\nඅනතුරුව සිද්ධිය සම්බන්ධයෙන් සිසුවියගේ මව පොලිසියට පැමිණිලි කර තිඛෙන අතර මේ වන විට පොලිසිය විමර්ශන ආරම්භ කර තිබෙන බවයි වාර්තා වන්නේ.",
       "URL": "https://www.hirunews.lk/335842/සිසුවියක්-පැහැර-ගැනීමට-දැරූ-උත්සාහයක්-ව්‍යර්ථ-වේ",
       "Category": "Local News",
       "Parent URL": "https://www.hirunews.lk/local-news.php?pageID=327"
}