{
       "Source": "hirunews",
       "Timestamp": "Wednesday, 27 October 2021 - 14:35",
       "Headline": "චීන කාබනික පොහොර භාර ගන්නේ නෑ - ඇමති මහින්දානන්දගෙන් ප්‍රකාශයක්",
       "News Content": "අහිතකර බැක්ටීරියා අඩංගු බවට තහවුරු කර ඇති චීන කාබනික පොහොර නෞකාව කිසිසේත් රට තුළට නොගන්නා බව කෘෂිකර්ම අමාත්‍ය මහින්දානන්නද අලු‍ත්ගමගේ පවසනවා.\nකෘෂිකර්ම අමාත්‍යාංශයේ අද පැවති මාධ්‍ය හමුවකට එක්වෙමින් අමාත්‍යවරයා සඳහන් කළේ එම පොහොර තොගය යළි පරීක්ෂා කිරීමක් හෝ ඒ සඳහා මුදල් ගෙවීමක් ද සිදු නොකරන බවයි.\nඅහිතකර බැක්ටීරියා අඩංගු බවට ජාතික ශාක නිරෝධායන සේවය මගින් දෙවරක්ම තහවුරු කළ චීන කාබනික පෙහොර තුන්වන පාර්ශ්වයක් මාර්ගයෙන් යළි පරීක්ෂා කිරීමට චීන තානාපති කාර්යාලය සමඟ එකඟතාවයකට පැමිණි බව කෘෂිකර්ම රාජ්‍ය අමාත්‍ය ශෂින්ද්‍ර රාජපක්ෂ ඊයේ සඳහන් කළා.\nමෙම කාබනික පොහොර තොගය වීනයේ සිට මෙරටට රැගෙන ඒම සිදුවන්නේ “හිපෝ ස්පිරිට්” නම් නෞකාව මගින්.\nමේ අතර, චීන පොහොර සමාගම වන චින්ඩා - ඕ සීවින් බයෝටෙක් ගෘප් සමාගමද මේ සම්බන්ධයෙන් මාධ්‍ය නිවේදනයක් නිකුත් කර තිබුණා.\nඑහි දැක්වුණේ තම කාබනික පොහොරවල අර්වීනියා බැක්ටීරියාව ඇත්දැයි සොයා බැලීම සඳහා ලොව බලයලත් හා ඉහළම තෙවන පාර්ශ්වීය ආයතන සංවිධානය වන සුවිස් එස් ජී එස් සමූහය මගින් පරීක්ෂා කළයුතු බවයි.\nඉන් ලැබෙන ප්‍රතිඵලය දෙපාර්ශ්වය කොන්දේසි විරහිතව පිළිගත යුතු බව එහි සඳහන් වුණා.\nකෙසේ වෙතත්, “හිපෝ ස්පිරිට්” නම් අදාළ නෞකාව කොළඹ වරාය පරිශ්‍රයට ඇතුල් කර නොගන්නා ලෙස කෘෂිකර්ම අමාත්‍යාංශය ලිඛිතව දැනුම් දී ඇති බවයි වරාය හා නාවික කටයුතු අමාත්‍ය රෝහිත අබේගුණවර්ධනද සඳහන් කළේ.",
       "URL": "https://www.hirunews.lk/286200/චීන-කාබනික-පොහොර-භාර-ගන්නේ-නෑ-ඇමති-මහින්දානන්දගෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=1602"
}