{
       "Source": "hirunews",
       "Timestamp": "Saturday, 07 January 2023 - 19:19",
       "Headline": "රටින් එන බිත්තර ඉදිරි සතියේ සිට - ටෙන්ඩර් කටයුතු සඳුදා අවසන් (වීඩියෝ)",
       "News Content": "මෙරට ඒක පුද්ගල බිත්තර පරිභෝජනය වසරකට බිත්තර 133 සිට 50 දක්වා අඩුවී ඇති බව ලෝක කුකුළු විද්‍යා සංගමය පවසනවා.\nඑහි ශ්‍රී ලංකා නියෝජිත වෛද්‍ය උෂාන් පල්ලේගම සඳහන් කළේ නිෂ්පාදනය අඩුවීමේ ප්‍රවණතාව මෙම තත්ත්වයට හේතුවී ඇති බවයි.\nමේ අතර ලබන සඳුදා වනවිට බිත්තර ආනයනය සඳහා ජාත්‍යන්තර මිල ගණන් යටතේ ටෙන්ඩර් කැඳවා අවසන් කරන බව වෙළඳ අමාත්‍ය නලින් ප්‍රනාන්දු ප්‍රකාශ කළා.\nකොළඹ අද පැවති මාධ්‍ය හමුවකට එක්වෙමිනුයි ඔහු මේ බව කියා සිටියේ.\nරාජ්‍ය වානිජ නීතිගත සංස්ථාවේ සභාපති ආසිරි වලිසුන්දර සඳහන් කළේ බිත්තර මිලියන 20 ක් ආනයනයට සැලසුම් කර ඇති අතර, එහි පළමු අදියර යටතේ බිත්තර මිලියන 5 ක් ආනයනය කෙරෙන බවයි.\nතමිල්නාඩුවෙන් සහ තායිලන්තයෙන් බිත්තර ආනයනය කිරීමට හැකියාව පවතින බව ඔහු කියා සිටියා.\nතායිලන්තයෙන් බිත්තර ආනයනය කිරීම සඳහා දින අටක කාලයක් ගතවන අතර, තමිල්නාඩුවෙන් බිත්තර ආනයනයට ගතවන්නේ දින දෙකක් පමණයි.\nඒ අනුව, පළමු අදියර යටතේ ආනයනය කෙරෙන මිලියන 5 ක බිත්තර තොගය ඉන්දියාවෙන් ගෙන ඒමට බොහෝදුරට ඉඩ ඇති බවයි රාජ්‍ය වානිජ නීතිගත සංස්ථාවේ සභාපති ආසිරි වලිසුන්දර කියා සිටියේ.\nමේ අතර, අද දිනයේ කොළඹ නගරය ආශ්‍රිතව බෙදා හැරීම සඳහා රැගෙන ආ ලක්ෂ 8 ක් වන බිත්තර තොගයෙන් පස්වරු 5 වනවිට අලෙවියට ඉතිරි වී ඇත්තේ ලක්ෂ 2 ක තොගයක් පමණක් බව සමස්ත ලංකා බිත්තර නිෂ්පාදකයින්ගේ සංගමයේ සභාපති සරත් රත්නායක සඳහන් කළා.",
       "URL": "https://www.hirunews.lk/324503/රටින්-එන-බිත්තර-ඉදිරි-සතියේ-සිට-ටෙන්ඩර්-කටයුතු-සඳුදා-අවසන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=617"
}