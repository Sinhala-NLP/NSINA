{
       "Source": "hirunews",
       "Timestamp": "Thursday, 12 October 2017 - 17:34",
       "Headline": "ප්‍රථමවරට සිදුකළ උගුර,කන,නාසය සම්බන්ධ ශෛල්‍යකර්මයක් අති සාර්ථකයි",
       "News Content": "ආසාත්මිකතා සහ ස්වරාලයේ සැත්කම්, උගුරෙහි ඇතිවන පිළිකා තත්ව ඇතුලූ සියලූම උගුර කන නාසය සම්බන්ධ සැත්කම් රුධිර වහනයකින් හා වේදනාවෙන් තොරව සිදුකිරීමේ කොබ්ලේශන් නැමැති ශෛල්‍යකර්මය ප්‍රථමවරට කුලියාපිටිය මූලික රෝහලේ අති සාර්ථකව සිදුකිරීමට හැකිවූ බව උගුරු කන හා නාසය පිලිබඳ විශේෂඥ වෛද්‍ය රිස්නි සක්කාෆ් පවසනවා.\nඅද (12) එම සැත්කමට මුහුණ දුන්නේ වයස අවුරුදු 7ක් හා 12ක් වූ දරුවන් දෙදෙනෙකුයි.\nකොළඹින් පිටපළාතකදී අදාළ සැත්කම කළ ප්‍රථම අවස්ථාවද මෙය වීම විශේෂත්වයක්.\nඔහු පෙන්වා දෙන්නේ සාමාන්‍ය සැත්කමකදී රෝගියාගේ රුධිර වහනය බහුල වුවත් මෙම ක්‍රමය මගින් කිසිදු වේදනාවකින් තොරව රුධිරවහනය අවම මට්ටමේ පවත්වා ගනිමින් සැත්කම සිදුකිරීමට හැකි බවයි.\nසැත්කමෙන් පසුව සාමාන්‍ය පරිදි රෝගියාට කෑම බීම ආදී එදිනෙදා අත්‍යාවශ්‍ය කටයුතුවල නිරත වීමටද හැකියාවක් ලැබෙන බව ඔහු ප්‍රකාශ කළා.\nපැරණි ක්‍රමයේදී උෂ්නත්වය සෙල්සියස් අංශක 90ක පමණ වුවත් මෙම ක්‍රමයේදී උෂ්නත්වය සෙල්සියස් අංශක 40ට අඩු වීම හේතුවෙන් රෝගියාට කිසිදු අතුරු ආබාධයක් ඇති නොවන බවද සඳහන්.\nරෝගීන් උගුර වැනි ස්ථානයක සැත්කමකට බිය වූවත් රුධිර වහනයෙන් හා වේදනාවෙන් තොරව වාෂ්පීයකරණය සමගින් සිදුකරනු ලබන මෙම සැත්කමට කිසිදු බියක් ඇතිකර ගතයුතු නොවන අතර මෙවැනි රෝග සඟවාගෙන නොසිට වහාම වෛද්‍ය ප්‍රතිකාර ලබාගන්නා ලෙසට විශේෂඥ වෛද්‍ය රිස්නි සක්කාෆ් ජනතාවගෙන් ඉල්ලීමක් කරනවා.\nඡායාරූප - කුලියාපිටිය උපේන්ද්‍ර සේරසිංහ",
       "URL": "https://www.hirunews.lk/173330/ප්‍රථමවරට-සිදුකළ-උගුරකනනාසය-සම්බන්ධ-ශෛල්‍යකර්මයක්-අති-සාර්ථකයි",
       "Category": "Local News",
       "Parent URL": "https://www.hirunews.lk/local-news.php?pageID=4275"
}