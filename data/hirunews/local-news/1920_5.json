{
       "Source": "hirunews",
       "Timestamp": "Saturday, 29 May 2021 - 18:44",
       "Headline": "එන්නත්කරණයට ප්‍රමුඛතා ලේඛනයක් සකස් කරන්නැයි මානව හිමිකම් කොමිසමෙන් නියෝග (වීඩියෝ)",
       "News Content": "කොරෝනා එන්නත්කරණයේදී නියමිත ප්‍රමුඛතා ලේඛනයක් සහ සුදුසු ප්‍රායෝගික ක්‍රමවේදයක් සකස් කොට ප්‍රසිද්ධියට පත් කරන්නැයි ශ්‍රී ලංකා මානව හිමිකම් කොමිෂන් සභාව සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන වෙත ලිඛිතව දන්වා තිබෙනවා.\nඒ, පසුගිය දින කිහිපය තුළ එන්නත් ලබාදීමේදී වඩාත් සාධාරණ හා විනිවිදභාවයෙන් යුක්තව එම කටයුතු සිදුනොවන බවට ප්‍රකාශ කරමින් මානව හිමිකම් කොමිසම වෙත ලැබී ඇති පැමිණිලි සැලකිල්ලට ගනිමින්.\nසත්‍ය වශයෙන් මෙන්ම ඍජු ලෙස කොරෝනා ආසාදිත රෝගීන් සමඟ ගැටෙන්නා වූ සහ එමගින් ආසාදනය විය හැකි කණ්ඩායම් වෙත ප්‍රමුඛතාවය  ලබාදීම සුදුසු බව මානව හිමිකම් කොමිෂන් සභාව  නිරීක්ෂණය කර තිබෙනවා.\nඒ අනුව අදාළ ප්‍රමුඛතා ලේඛනයක් සහ සුදුසු ප්‍රායෝගික ක්‍රමවේදයක් සකස් කර ජුනි මස 15 වන දාට පෙර දැනුම් දෙන ලෙසයි මානව හිමිකම් කොමිෂන් සභාවේ සභාපති ආචාර්ය ජගත් බාලසූරිය, සෞඛ්‍ය සේවා අධ්‍යක්ෂ ජනරාල්වරයා වෙත නියෝග කර ඇත්තේ.\nමේ අතර, සංචරණ සීමා පනවා තිබුණ ද කොරෝනා මර්දන එන්නත්කරණ වැඩසටහන දිවයිනේ ප්‍රදේශ කිහිපයකදී අදත් ක්‍රියාත්මක  වුණා. නාරාහේන්පිට අභයාරාමයේ විහාරස්ථානයේද එන්නත්කරණ වැඩසටහනක් ක්‍රියාත්මක වුණා.\nමේ අතර, චීනයේ නිෂ්පාදිත සයිනොෆාම් එන්නත් මාත්‍රා ලක්ෂ 11ක් මේ වන විට මෙරටට ලැබී ඇති අතර, ඊයේ වන විට එහි පළමු මාත්‍රාව පුද්ගලයන් පන්ලක්ෂ 80,031 දෙනෙකුට ලබාදී තිබෙනවා.\nජුනි 8 වන දා සිට සයිනොෆාම් එන්නතේ දෙවන මාත්‍රාව ලබාදීමට විශේෂ වැඩපිළිවෙලක් සැලසුම් කර ඇති බවයි යුද හමුදාපති ජෙනරාල් ශවේන්ද්‍ර සිල්වා කියා සිටියේ.\nරුසියාවේ නිෂ්පාදිත ස්පුට්නික් වී එන්නත් මාත්‍රා 65,000ක් මෙරටට ලැබී ඇති අතර පළමු මාත්‍රාව ලබාගෙන ඇති පුද්ගලයින් සංඛ්‍යාව 14,984ක්.\nස්පුට්නික් එන්නත හෙට සිට මහනුවර දිස්ත්‍රික්කයේ ජනතාවට ද ලබාදීම ආරම්භ කිරීමට නියමිතයි.\nඑමෙන්ම, කොවිෂීල්ඩ් එන්නත් මාත්‍රා  1,264,000ක්  මෙරටට ලැබී ඇති අතර එහි පළමු මාත්‍රාව පුද්ගලයන් 925,242 නෙකුට ලබාදී තිබෙනවා.\nඒ අනුව එහි ඉතිරි වූ මාත්‍රා ගණන 338,758ක් වුවත් වසංගත රෝග විද්‍යා අංශය ප්‍රකාශ  කරන පරිදි ඊයේ දිනය වන විට කොවිෂීල්ඩ් එන්නතේ දෙවන මාත්‍රාව ලබාදී පුද්ගලයන් සංඛ්‍යාව 343,293 ක්.\nඑසේ  නම් මෙරට සතු ඔක්ස්ෆර්ඩ් ඇස්ට්‍රාසෙනෙකා කොවිෂීල්ඩ් එන්නත් මාත්‍රා සංචිතයට අතිරික්තව පුද්ගලයන් 4535 දෙනෙකුට එහි පළමු හෝ දෙවන මාත්‍රාව ලෙස ලබාදී ඇත්තේ කෙසේ ද යන්න ප්‍රශ්නාර්ථයක්.",
       "URL": "https://www.hirunews.lk/272806/එන්නත්කරණයට-ප්‍රමුඛතා-ලේඛනයක්-සකස්-කරන්නැයි-මානව-හිමිකම්-කොමිසමෙන්-නියෝග-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1920"
}