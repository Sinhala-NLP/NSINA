{
       "Source": "hirunews",
       "Timestamp": "Friday, 16 September 2022 - 18:41",
       "Headline": "සෑම පරිපාලන දිස්ත්‍රික්කයක ම අග නගරය මහ නගර සභාවක් කිරීමේ ගැසට් නිවේදනය නිකුත් වේ",
       "News Content": "සෑම පරිපාලන දිස්ත්‍රික්කයක ම අගනගරය මහ නගර සභාවක් ලෙස සංවර්ධන කිරීම වෙනුවෙන අග්‍රාමාත්‍ය දිනේෂ් ගුණවර්ධනගේ සංකල්පයට ක්‍රියාවට නංවමින් දිස්ත්‍රික්ක 7ක අග නගර 7ක්, මහ නගර සභා ලෙස උසස් කිරීමේ පළමු අදියරේ ගැසට් නිවේදනය නිකුත් කර තිබෙනවා.\nමහ නගර සභා ලෙස උසස්වීම් ලැබූ නගර සභා 7න්, පළමු ගැසට් නිවේදන නිකුත් වී ඇත්තේ වව්නියාව, කළුතර, කෑගල්ල, පුත්තලම හා ත්‍රිකුණාමලය යන පළාත් පාලන ආයතනයන් සඳහායි.\nඅම්පාර සහ මන්නාරම යන නගර දෙක ද ඇතුළුව මෙම නගර සභා 7 ම, මහ නගර සභා බවට පත් කිරීමට, රාජ්‍ය පරිපාලන, ස්වදේශ කටයුතු, පළාත් සභා හා පළාත් පාලන අමාත්‍යවරයා ලෙස අග්‍රාමාත්‍ය දිනේෂ් ගුණවර්ධන ඉදිරිපත් කළ කැබිනට් පත්‍රිකාවට මීට පෙර අනුමැතිය ලැබී තිබුණා.\nමෙලෙස මහ නගර සභා බවට උසස් කිරීමකට ලක් කරන ලද පළාත් පාලන ආයතන 7න් 5ක්, අග්‍රාමාත්‍ය සහ රාජ්‍ය පරිපාලන, ස්වදේශ කටයුතු, පළාත් සභා හා පළාත් පාලන අමාත්‍යවරයා ලෙස නිකුත් කළ, අංක 2296/05 හා අංක 2296/37 දරණ අති විශේෂ ගැසට් පත්‍ර යටතේ  මහ නගර සභා බවට පත් කර තිබෙනවා.\nඉතිරි නගර සභා දෙක වන මන්නාරම හා අම්පාර යන පළාත් පාලන ආයතන මහ නගර සභා බවට පත් කෙරෙන ගැසට් පත්‍රය ඉදිරියේදී නිකුත් කිරීමට නියමිතයි.\nපළාත් පාලන ආයතනයක් මහ නගර සභාවක් වීම සම්බන්ධයෙන් අදහස් දක්වන කොළම මහ නගර සභාවේ හිටපු නාගරික කොමසාරිස් වී.කේ.අනුර සඳහන් කරන්නේ මහ නගර සභා අඥාපනත මගින් අදාළ පළාත් පාලන ආයතනයට විශාල ශක්තියක් ලබා දෙන බවයි. විෂය භාර අමාත්‍යවරයා ලෙස අග්‍රාමත්‍යවරයා නගර සභා 7 ක් මහ නගර සභා බවට පත් කිරීමට ගත් තීන්දුව කාලෝචිත මෙන්ම අදාළ බල ප්‍රදේශවල ජනතාවට වටිනාකම් රැසක් එක් කරනු ඇතැයි තමන් විශ්වාස කරන බවද ඔහු සඳහන් කළා.\nයම් බල ප්‍රදේශයක් ප්‍රාදේශීය සභාවක් විය යුතුද, නගර සභාවක් විය යුතුද නැත්නම් මහ නගර සභාවක් විය යුතුද යන්න තීරණය කරනු ලබන්නේ නාගරික මට්ටම අනුව බව සඳහන් කළ කොළඹ මහ නගර සභාවේ හිටපු නාගරික භාණ්ඩාගාරික කේ.ඩී.චිත්‍රපාල කියාසිටියේ, පසුගිය දශක ගණනාව තිස්සේ අදාළ නගර සභා 7 විශාල නාගරීකරණයකට ලක් වීම තුළ ඒවා මහ නගර සභා ලෙස උසස් කිරීමට අග්‍රාමාත්‍යවරයා ගත් පියවර  ජාතික කර්තව්‍යයක් සේ තමන් දකින බවයි.",
       "URL": "https://www.hirunews.lk/315581/සෑම-පරිපාලන-දිස්ත්‍රික්කයක-ම-අග-නගරය-මහ-නගර-සභාවක්-කිරීමේ-ගැසට්-නිවේදනය-නිකුත්-වේ",
       "Category": "Local News",
       "Parent URL": "https://www.hirunews.lk/local-news.php?pageID=863"
}