{
       "Source": "hirunews",
       "Timestamp": "Tuesday, 04 May 2021 - 6:54",
       "Headline": "මෙරට රිය අනතුරු කැලැන්ඩරයේ වැඩිම රිය අනතුරු අප්‍රේල් මාසයේදී",
       "News Content": "මෙරට රිය අනතුරු කැලැන්ඩරයට අනුව වැඩිම රිය අනතුරු වාර්තා වන්නේ අප්‍රේල් මාසයේදීයි.\nපොලිස් වාර්තා අනුව ගෙවී ගිය අප්‍රේල් මාසය තුළ දී මහ මඟ සිදු වූ රිය අනතුරු සංඛ්‍යාව 1959ක්.\nඑමෙන්ම මෙම රිය අනතුරු හේතුවෙන් අකාලයේ දිවිගමනට සමු දුන් මිනිස් ජීවිත සංඛ්‍යාව 205 ක් බවයි පොලිස් වාර්තා සටහන් කරන්නේ.\nමීට අමතරව අප්‍රේල් මාසය තුළ සිදු වූ රිය අනතුරු හේතුවෙන් තුවාල ලැබූ පුද්ගලයින් සංඛ්‍යාව 1259.\nපොලිසියේ සටහන් වී ඇති වාර්තා අනුව අප්‍රේල් මාසය තුළ වැඩිම රිය අනතුරු සංඛ්‍යාවක් සිදු වී ඇත්තේ බස්නාහිර පළාත තුළයි.\nඑය සංඛ්‍යාවෙන් 768ක්.\nමෙම ලැයිස්තුවේ දෙවන ස්ථානය වයඹ පළාතට හිමිවන අතර වයඹ පළාත තුල අප්‍රේල් මාසයේදී සිදු වූ රිය අනතුරු සංඛ්‍යාව 238ක් ලෙසයි දැක්වුණේ.\nඒ අනුව අප්‍රේල් මාසය තුළ මෙරට සිදු වූ සමස්ත රිය අනතුරු සංඛ්‍යාවෙන් සියයට 51ක්  පමණ සිදුවී ඇත්තේ බස්නාහිර සහ වයඹ පළාත් වල බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ පවසන්නේ.\nඑමෙන්ම අප්‍රේල් මාසය තුළ සිදු වූ රිය අනතුරු සම්බන්ධයෙන් විශ්ලේෂණය කිරීමේ දී මෙම අනතුරුවලට වැඩි වශයෙන් භාජනය වී ඇත්තේ යතුරුපැදිකරුවන් සහ ත්‍රිරෝද රථ පදවන්නන්.\nමෙම සංඛ්‍යා ලේඛනවල අනෙක් කැපී පෙනෙන ලක්ෂණය වන්නේ සතියේ වැඩිම රිය අනතුරු සිදුවන දිනය ලෙස සදුදා දිනය සටහන් වීමයි.\nඑමෙන්ම දවසේ දහවල් 12ත් රාත්‍රී 8ත් අතර කාලය තුළ රිය අනතුරු බහුල වශයෙන් වාර්තා වීමත් තවත් එක් විශේෂත්වයක්.\nඑමෙන්ම පසුගිය පැය 24 තුළ දිවයින පුරා සිදු වූ රිය අනතුර හේතුවෙන් පුද්ගල පුද්ගලයින් අට දෙනෙකුගේ ජීවිත ද අහිමිවී තිබෙනවා.",
       "URL": "https://www.hirunews.lk/270359/මෙරට-රිය-අනතුරු-කැලැන්ඩරයේ-වැඩිම-රිය-අනතුරු-අප්‍රේල්-මාසයේදී",
       "Category": "Local News",
       "Parent URL": "https://www.hirunews.lk/local-news.php?pageID=1977"
}