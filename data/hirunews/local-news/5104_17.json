{
       "Source": "hirunews",
       "Timestamp": "Sunday, 03 April 2016 - 7:55",
       "Headline": "තමිල්නාඩුවෙන් ඉල්ලීමක්",
       "News Content": "හින්දු අලූත් අවුරුද්දට පෙර ශ්‍රී ලංකාවේ අත්අඩංගුවේ පසුවන ඉන්දීය ධීවරයින් නිදහස් කරන ලෙස භාරතීය ජනතා පක්ෂයේ රාජ්‍ය අමාත්‍ය පොන් රාධාක්‍රිෂ්ණන් ඉල්ලීමක් කළා.\nචෙන්නායි නුවර ඊයේ පැවති පක්ෂ රැස්වීමකින් අනතුරුව මාධ්‍ය වෙත අදහස් දක්වමින් ඔහු මේ බව සඳහන් කර තිබෙනවා.\nතමිල්නාඩු ධීවරයින් 90 දෙනෙකු සහ ධීවර බෝට්ටු 80 ක් මේ වනවිට මුහුදු සීමා උල්ලංඝනය කිරීම හේතුවෙන් මෙරට ආරක්ෂක අංශ අත්අඩංගුවට ගෙන ඇති බවයි ඔහු ප්‍රකාශ කර ඇත්තේ.\nඑම ධීවරයින් නිදහස් කරගැනීම සම්බන්ධයෙන් සාකච්ඡා කරමින් පවතින බවද ඔහු එහිදී තවදුරටත් සඳහන් කර තිබෙනවා.\nශ්‍රී ලංකාවේ අත්අඩංගුවේ පසුවන ඉන්දීය ධීවරයින් නිදහස් කරන ලෙස ඉල්ලා ඉන්දියාවේ රාමේෂ්වරම් සහ මන්ඩපම් ප්‍රදේශවල ධීවරයින් දින විස්සක කාලයක සිට ධීවර කටයුතුවලින් බැහැරව වෘත්තීය ක්‍රියාමාර්ගයකද නිරතවනවා.\nමේ අතර තමිල්නාඩු පාඨලී මක්කල් පක්ෂයේ නායක එස්. රාම්දාස් ප්‍රකාශ කලේ ඉන්දීය ධීවරයන් සහ ඔවුන්ගේ බෝට්ටු මෙරට රඳවාගෙන සිටියදී ඉන්දීය රජය ශ්‍රී ලාංකික ධීවරයන්ට ධීවර බෝට්ටු සහ උපකරණ ලබාදීම පිළිගත නොහැකි කරුණක් බවයි.\nශ්‍රී ලාංකීය ධීවරයන්ට ධීවර බෝට්ටු 150 ක් සහ ධීවර උපකරණ පසුගියදා ඉන්දියාවේ අනුග්‍රහයෙන් ලබාදී ඇත්තේ ඉන්දීය රුපියල් කෝටි හතරහමාරක් වැය කරමින්.",
       "URL": "https://www.hirunews.lk/129984/තමිල්නාඩුවෙන්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=5104"
}