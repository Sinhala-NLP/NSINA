{
       "Source": "hirunews",
       "Timestamp": "Friday, 10 April 2020 - 20:59",
       "Headline": "කොවිඩ් 19 ශ්‍රී ලංකාවට මෙන්ම ලෝකයටම අත්කර දුන් යහපත් වෙනස",
       "News Content": "කොවිඩ් 19 වෛරසය දැඩි අයහපත් ප්‍රතිඵල වගේම යහපත් ප්‍රතිඵල ද ලොවට එක්කර තිබෙනවා.\nමේ සටහන කොවිඩ් 19 තුළින් මෙරටට මෙන්ම ලෝකයටම අත්කර දී ඇති යහපත් වෙනස පිළිබඳවයි.\nකොවිඩ් 19 වෛරසය මේ වන විට මුළු ලෝකයටම ඇති කර තිබෙන්නේ දැඩි බලපෑමක්.\nකෙසේවුවත් කොවිඩ් 19 වෛරසය පරිසරයට ඇති කර තිබෙන්නේ සුබදායී බලපෑමක්.\nමේ අතර උතුරු ඉන්දියාවේ පන්ඡාබ් ප්‍රාන්තයේ වැසියන්ට දශක 3කට පසු ප්‍රථම වරට හිමාල කඳුවැටිය පැහැදිලිව දිස්වන බව විදෙස් මාධ්‍ය වාර්තා කළා.\nපන්ඡාබයේ ජලන්ධාර් නගරවාසීන්ට සැතපුම් 100යක් පමණ ඈතින් පිහිටි හිමාලය මෙලෙස දිස්වන්නට පටන් ගෙන ඇත්තේ මිනිස් ක්‍රියාකාරකම් අවම වී වායු දූෂණය කැපිපෙනෙන ලෙස පහත වැටීම හේතුවෙන්.\nමේ අතර කොවිඩ් 19 වෛරසය ව්‍යාප්තිය හේතුවෙන් ලොව රටවල් රැසක නගර සති කිහිපයක් පුරා වසා දමා තිබීම නිසා එම රටවල කාර්මික නිෂ්පාදන, පුද්ගල ක්‍රියාකාරකම්, ප්‍රවාහන කටයුතු ඇතුළු සියල්ල නවතා ඇති මොහොතක වායු ගෝලයට මුදා හැරෙන කාබන් ප්‍රමාණය මේ වනවිට ඉතා අඩුවීමක් දක්නට ලැබෙන බව දේශගුණික බලධාරීන් ද පවසනවා.\nඉකුත් වසර වනවිට එය ගිගාටොන් 36ග8ක් ලෙස ඉහළතම අගයක් ගෙන තිබුණු අතර ෆින්ලන්තයේ බලශක්ති හා පිරිසිදු වාතය පිළිබඳ පර්යේෂණ මධ්‍යස්ථානයට අනුව ඉකුත් මාසය වනවිට වායු ගෝලයට මුදා හැරෙන කාබන් ටොන් මිලියන 200කින් අඩුවී තිබීම විශේෂත්වයක්.\nඒ අනුවල ලොව වායු ගෝලය යළි පිරිසිදු වෙමින් පවතින අතර මීට සමගාමීව ඕසෝන් ස්ථරය ද යළි ප්‍රකෘතිමත් වෙමින් පවතින බවට විශ්වාස කෙරෙනවා.",
       "URL": "https://www.hirunews.lk/238367/කොවිඩ්-19-ශ්‍රී-ලංකාවට-මෙන්ම-ලෝකයටම-අත්කර-දුන්-යහපත්-වෙනස",
       "Category": "Local News",
       "Parent URL": "https://www.hirunews.lk/local-news.php?pageID=2804"
}