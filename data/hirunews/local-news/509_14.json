{
       "Source": "hirunews",
       "Timestamp": "Monday, 27 February 2023 - 14:46",
       "Headline": "දස වසරක් හාම් පුතුගෙන් ගුටි කෑ කතක් කටඅරියි (වීඩියෝ)",
       "News Content": "කුවේට් රාජ්‍යයේ රැකියාවක් සඳහා පිටත්ව ගොස් වසර 10ක් පුරා සිය හාම්පුතුන්ගෙන් පීඩාවට පත්ව මෙරටට පැමිණි කාන්තාවක් පිළිබඳව කොබෙයිගනේ ප්‍රදේශයෙන් වාර්තා වනවා.\nනදීෂා සංජීවනී නම් මෙම කාන්තාව පවසන්නේ තමන්ට සිදු වූ අසාධාරණයන් සම්බන්ධයෙන් රජයෙන් හෝ විදේශ සේවා නියුක්ති කාර්යංශයෙන් කිසිදු සාධාරණයක් මේ දක්වා ඉටු නොවුණු බවයි.\nමීට වසර 10 කට පෙර නීත්‍යානුකූලව විදේශ සේවා නියුක්ති කාර්යංශය මාර්ගයෙන් කුවේට් රාජ්‍යය බලා පිටත් වූ තමන්ට රැකියා ස්ථානවලදී විවිධ දුෂ්කරතාවලට හා පීඩාවන්ට මුහුණ දීමට සිදු වූ බව ඇය සඳහන් කළා.\nතමන් වසර 10 පුරාවටම සිය හාම්පුතුන්ගේ ක්‍රියාකලාප හේතුවෙන් පීඩාවට පත්වූ බවත් වරක් සිදු කළ පහරදීමකින් මාස දෙකකට වැඩි කාලයක් රෝහල් ගතව සිටි බවත් නදිශා පැවසුවා.\nඇය සඳහන් කළේ සිදු නොකළ වරදකට තමන් සිරගතවීමටද සිදු වූ බවයි.\nවසර 10ක් ගතවීමෙන් අනතුරුව මෙරටට පැමිණි තමන් වෙනුවෙන් විදේශ සේවා නියුක්ති කාර්යංශයෙන් කිසිදු සාධාරණයක් ඉටු නොවුණු බවට නදීෂා චෝදනා කරනවා.\nකුවේට් දේශයේදි අසරණ වු තමන් නැවත ශ්‍රී ලංකාවට යවන බවට පවසමින් වසර පහක් පුරා සිය වැටුප් ලබාගත් මෙරට කාන්තාවක් සම්බන්ධයෙන් නීතිය ඉටුකර දෙන ලෙස ද නදීෂා සංජිවනී ඉල්ලීමක් කළා.",
       "URL": "https://www.hirunews.lk/328489/දස-වසරක්-හාම්-පුතුගෙන්-ගුටි-කෑ-කතක්-කටඅරියි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=509"
}