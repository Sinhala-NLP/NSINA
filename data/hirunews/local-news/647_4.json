{
       "Source": "hirunews",
       "Timestamp": "Friday, 23 December 2022 - 19:32",
       "Headline": "තවමත් රජයේ වැටුප් සහ සුබසාධනයටත් ප්‍රමාණවත් නොවන රාජ්‍ය මූල්‍ය මට්ටමක් (වීඩියෝ)",
       "News Content": "ලබන වසරේ ජනවාරි 01 දා සිට බලපැවැත්වෙන මාසික වැටුප් සඳහා පුද්ගලික ආදායම් බදු අද මුදල් අමාත්‍යංශය නිල වශයෙන් ප්‍රකාශයට පත්කළා.\nඒ අනුව මාසික වැටුප රුපියල් 150,000 ක් නම් මාසිකව රුපියල් 3500 ක බදු අයකිරීමක් සිදුවනවා.\nමාසික වැටුප රුපියල් ලක්ෂ 02 ක් නම් මාසිකව අයවන බදු මුදල රුපියල් 10,500 ක්. රුපියල් 250,000 ක මාසික වැටුපක් ලබන පුද්ගලයෙකු රුපියල් 21,000 ක්ද, රුපියල් 300,000 ක වැටුපක් ලබන අයෙකු රුපියල් 35,000 ක් ද බදුවශයෙන් ගෙවිය යුතු වනවා.\n350,000 ක මාසික වැටුපක් ලබන අයෙකු රුපියල් 52,500 ක් ද, රුපියල් ලක්ෂ 04 ක වැටුපක් ලබන අයෙකු රුපියල් 70,500 ක් ද , රුපියල් ලක්ෂ 05 ක වැටුපක් ලබන අයෙකු 106,500 ක්ද බදු වශයෙන් ගෙවිය යුතු වනවා.\nඑමෙන්ම රුපියල් 750,000 ක වැටුපක් ලබන අයෙකු මාසිකව රුපියල් 196,500 ක්ද බදු වශයෙන් ගෙවිය යුතු අතර රුපියල් දස ලක්ෂයක වැටුපක් ලබන අයෙකුගෙන් මාසිකව අයකරන බදු මුදල රුපියල් 286,500ක්.\nකෙසේ වෙතත්, ලබන 01 වනදා සිට බලාත්මක පෞද්ගලික අදායම් බද්ද රුපියල් ලක්ෂය දක්වා වැටුපක් උපයන අයෙගෙන් අයනොකරන බවද මුදල් අමාත්‍යංශය සඳහන් කළා.\nදේශීය ආදයම් දෙපාර්තමේන්තුවේ කොමසාරිස් ජනරාල් ඩී. ආර්. එස්. හපුආරච්චි අද පැවති බදු සම්බන්ධයෙන් දැනුවත් කිරීමේ වැඩසටහනකට එක්වෙමින් සඳහන් කළේ බීඩි සඳහාද එළැඹෙන ජනවාරි 1 වනදා සිට බදු හඳුන්වා දීමට නියමිත බවයි.\nඑහිදී මුදල් අමාත්‍යංශ ලේකම් මහින්ද සිරිවර්ධන සඳහන් කළේ තවමත් රජයේ වැටුප් සහ සුබසාධනයටත් ප්‍රමාණවත් නොවන රාජ්‍ය මූල්‍ය මට්ටමක් පවතින බවයි.",
       "URL": "https://www.hirunews.lk/323414/තවමත්-රජයේ-වැටුප්-සහ-සුබසාධනයටත්-ප්‍රමාණවත්-නොවන-රාජ්‍ය-මූල්‍ය-මට්ටමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=647"
}