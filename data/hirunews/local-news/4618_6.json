{
       "Source": "hirunews",
       "Timestamp": "Sunday, 12 March 2017 - 18:55",
       "Headline": "පොළොන්නරුව - උනගලා චෛත්‍ය ගර්භයේ සර්වඥධාතු තැන්පත් කිරීම ජනපති අතින් සිදුවේ",
       "News Content": "සෑම පුන් පොහෝ දිනකම දිවයිනේ ප්‍රධාන විහාරස්ථානයක් කේන්ද්‍ර කර ගනිමින් පැවැත්වෙන සදහම් යාත්‍රා ධර්ම දේශනා මාලාවේ 23 වන දම්සභා මණ්ඩපය ජනාධිපති මෛත්‍රීපාල සිරිසේනගේ ප්‍රධානත්වයෙන් පොළොන්නරුව - හිඟුරක්ගොඩ ඓතිහාසික උනගලා වෙහෙර රජමහා විහාරස්ථානය කේන්ද්‍ර කර ගනිමින් අද පැවැත්වුණා.\nපිබිදෙමු - පොළොන්නරුව රජරට නවෝදය ව්‍යාපෘතිය යටතේ ප්‍රතිසංස්කරණය කෙරුණු මෙම විහාරස්ථානයේ චෛත්‍ය ගර්භයේ සර්වඥ ධාතූන් වහන්සේලා තැන්පත් කිරීම ද ජනාධිපතිවරයාගේ ප්‍රධානත්වයෙන් සිදුකෙරුණු බවයි ජනාධිපති මාධ්‍ය ඒකකය සඳහන් කළේ.\nඑමෙන්ම පොළොන්නරුවේ වකුගඩු රෝහල ඉදිකිරීමට යෝජිත භූමිය ජනාධිපති මෛත්‍රිපාල සිරිසේන අද පෙරවරුවේ නිරීක්ෂණය කරනු ලැබුවා.\nපොළොන්නරුව මහ රෝහල ආසන්නයේ විසි අටේ කණුව ප්‍රදේශයේ මෙම වකුගඩු රෝහල ඉදිකිරීමට නියමිතයි.\n2015 වසරේ ජනාධිපතිවරයාගේ චීන සංචාරයේ ප්‍රතිඵලයක් ලෙස එරට රජය විසින් ඇඳන් 500 කින් සමන්විත මෙම වකුගඩු රෝහල මෙරට ඉදිකිරීම සඳහා ප්‍රතිපාදන ලබාදුන්නා.\nමේ අතර, අපි සූදානම්, ඔබ සූදානම් ද ? යන තේමාව යටතේ තෙදිනක් පුරා පොළොන්නරුව රාජකීය විද්‍යාලයේ පැවැති යොවුන් කඳවුරේ සමාප්ති උත්සවයට ද ජනාධිපතිවරයා අද එක්වුණා.",
       "URL": "https://www.hirunews.lk/156686/පොළොන්නරුව-උනගලා-චෛත්‍ය-ගර්භයේ-සර්වඥධාතු-තැන්පත්-කිරීම-ජනපති-අතින්-සිදුවේ",
       "Category": "Local News",
       "Parent URL": "https://www.hirunews.lk/local-news.php?pageID=4618"
}