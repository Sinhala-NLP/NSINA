{
       "Source": "hirunews",
       "Timestamp": "Tuesday, 01 March 2022 - 8:00",
       "Headline": "ජී.එම්.ඕ.ඒ ජනපති හමුවෙයි",
       "News Content": "රජයේ වෛද්‍ය නිලධාරීන්ගේ සංගමය සහ ජනාධිපති ගෝඨාභය රාජපක්ෂ අතර විශේෂ සාකච්ඡාවක් පවත්වා තිබෙනවා.\nසෞඛ්‍ය ක්ෂේත්‍රය හා වෛද්‍යවරුන්ගේ ගැටළු සම්බන්ධයෙන් එහිදී සාකච්ඡාවට බඳුන් වූ බවයි රජයේ වෛද්‍ය නිලධාරීන්ගේ සංගමය නිවේදනයක් නිකුත් කරමින් සඳහන් කළේ.\nරටක ස්ථාවරත්වය පවත්වා ගැනීම සඳහා රාජ්‍ය සේවය තුළ නිවැරදි වැටුප් ව්‍යුහයක් පවත්වා ගැනීමේ වැදගත්කම හා සේවාවේ කාර්ය සාධනය අනුව වගවීම සහ වගකීම මත පදනම් වූ සේවක ව්‍යුහයක් තුළ වැටුප නිර්ණය කිරීමේ වැදගත්කම එහිදී රජයේ වෛද්‍ය නිලධාරීන්ගේ සංගමය ජනාධිපතිවරයාගේ අවධානය යොමු කර තිබෙනවා.\nඑම සංගමය ජනාධිපතිවරයාගෙන් ඉල්ලා ඇත්තේ, වැටුප් පිළිබද සංශෝධන කැබිනට් පත්‍රිකා මගින් සිදු නො කොට ඒ සඳහා තාක්ෂණික සම්පත් දායකයින්ගේ සහභාගීත්වයෙන් යුත් ජාතික වැටුප් කොමිෂන් සභාව වෙත යොමු කොට වැටුප් ප්‍රතිපත්තියකට අනුකූලව කටයුතු කරන ලෙසයි.\nඑමෙන්ම, පශ්චාත් වෛද්‍ය පාඨමාලා හැදැරීමේ අවස්ථා ඉහළ දැමීමට සහ වෛද්‍යවරුන් ස්ථානගත කළ හැකි විශේෂ ක්‍රමවේදයන් සකස් කිරීමට රජයේ වෛද්‍ය නිලධාරීන්ගේ සංගමය සිදු කරන ලද යෝජනාව සඳහා ජනාධිපති ගෝඨාභය රාජපක්ෂ එකගතාව පළ කළ බව ද එම සංගමය ප්‍රකාශ කළා.\nමේ අතර, රෝගීන් ගොදුරු කර ගනිමින් වෛද්‍යවරුන් තම අයිතිවාසිකම් සපුරාගැනීම සිදුකරන බවට වෛද්‍ය හා සිවිල් අයිතිවාසිකම් පිළිබඳ වෛද්‍ය වෘත්තීය සමිති සන්ධානයේ අනුශාසක පූජ්‍ය ඕමල්පේ සෝභිත හිමියන් චෝදනා කළා.\nඋන්වහන්සේ මේ බව කියා සිටියේ, එම වෘත්තීය සමිති සන්ධානයේ මංගල මාධ්‍ය හමුවට ඊයේ එක්වෙමින්. මාධ්‍ය හමුවට එම සන්ධානයේ ලේකම් වෛද්‍ය ජයරුවන් බණ්ඩාර ද එක්ව සිටියා.",
       "URL": "https://www.hirunews.lk/298353/ජී-එම්-ඕ-ඒ-ජනපති-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1326"
}