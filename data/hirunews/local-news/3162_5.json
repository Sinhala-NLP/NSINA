{
       "Source": "hirunews",
       "Timestamp": "Thursday, 05 September 2019 - 15:55",
       "Headline": "පක්ෂ නායක රැස්වීමක් සදහා පාර්ලිමේන්තුව කල් තැබේ",
       "News Content": "ශ්‍රී ලංකා අපනයනය සංවර්ධන පනත යටතේ නියෝගයන් කිහිපයක් සම්බන්ධයෙන් වන ඡන්ද විමසීම පිලිබද ඇති වූ ගැටලූවක් හේතුවෙන් පාර්ලිමේන්තුව මිනිත්තු 10 කට කල් තබා පක්ෂ නායක රැස්වීමක් කැදවීමට කතානායක කරූ ජයසූරිය අද පස්වරුවේ කටයුතු කළා.\nවිවාදය පැවැත්වෙන අතරතුර විපක්ෂයේ මන්ත්‍රීවරුන් ඡන්ද විමසීමක් ඉල්ලා සිටියේ මූලාසනයේ පාර්ලිමේන්තු මන්ත්‍රීනි ශ්‍රියානි විජේවික්‍රම සිටි අවස්ථාවේදීයි.\nවිවාදයට අදාළව අදහස් දැක්වීමට නියමිතව සිටි ආණ්ඩුවේ මන්ත්‍රීවරුන් රැසක් එම අවස්ථාවේ සභා ගර්භයේ රැදී සිටියේ නැහැ.\nකෙසේ වෙතත්, සභානායක අමාත්‍ය ලක්ෂ්මන් කිරිඇල්ල එහිදි ප්‍රකාශ කලේ හෙට දිනයේදී අදාළ ඡන්ද විමසීම පැවැත්වීමට කටයුතු කරන බවයි.\nඒ පිළිබදව විපක්ෂයේ මන්ත්‍රීවරුන් විරෝධය පළ කළ අතර ඇති වූ සංවාදාත්මක තත්ත්වය හමුවේ ඡන්ද විමසීම සිදුකළ යුතු බව මූලාසනයේ සිටි ශ්‍රියානි විජේවික්‍රම මන්ත්‍රීවරිය සදහන් කළා.\nකෙසේ වෙතත්, ආණ්ඩුව නියෝජනය කරන මන්ත්‍රීවරුන් ඊට එරෙහිව අදහස් දක්වමින් සිටි අවස්ථාවේ කතානායක කරූ ජයසූරිය මූලාසනයට පැමිණි අතර, අනතුරුවයි ඔහු පක්ෂ නායක රැස්වීමක් සදහා පාර්ලිමේන්තුව කල් තබනු ලැබුවේ.",
       "URL": "https://www.hirunews.lk/223662/පක්ෂ-නායක-රැස්වීමක්-සදහා-පාර්ලිමේන්තුව-කල්-තැබේ",
       "Category": "Local News",
       "Parent URL": "https://www.hirunews.lk/local-news.php?pageID=3162"
}