{
       "Source": "hirunews",
       "Timestamp": "Wednesday, 12 January 2022 - 8:47",
       "Headline": "ශ්‍රීලනිපය ප්‍රමුඛ ස්වදේශවාදී ආණ්ඩුවක් හදනවා – මෛත්‍රී (වීඩියෝ)",
       "News Content": "ශ්‍රී ලංකා නිදහස් පක්‍ෂය ප්‍රමුඛ ජාතිකවාදී ස්වදේශවාදී ආණ්ඩුවක් පිහිටුවීම සඳහා කටයුතු කරගෙන යන බව හිටපු ජනාධිපති මෛත්‍රිපාල සිරිසේන පවසනවා.\nමැද කොළඹ ප්‍රදේශයේ පැවති පක්‍ෂ කාර්යාලයක් ආරම්භ කරමිනු යි හිටපු ජනාධිපතිවරයා මේ බව කියා සිටියේ.\nරට දිනෙන් දින අර්බුදයකට යන බව ද ඔහු සඳහන් කළා.\nහිටපු ජනපතිවරයා තවදුරටත් මෙසේ ප්‍රකාශ කළා.\nශ්‍රී ලංකා නිදහස් පක්‍ෂයේ මන්ත්‍රීවරු 14 යි ඉන්නේ. සමහරු හිතනවා අපි කොහොමද ආණ්ඩුවක් හදන්නෙ කියලා? 1977 දී සිරිමාවෝ මැතිනියගේ කාලේ ශ්‍රී.ල.නි.ප. ආසන අටට බැස්සා. නමුත් අද අපි ඉන්නෙ ඊට වඩා හොඳ තැනක. යහපාලන ආණ්ඩු කාලේ අපි විශාල වැඩ කොටසක් ඉටුකළා. ඒ කාලේ රජයේ නිලධාරීන් ආණ්ඩුවෙන් අස්වෙලා ගියේ නෑ.\nඒ නිසා අපි මේ උත්සාහ කරන්නෙ ශ්‍රී ලංකා නිදහස් පක්‍ෂය ප්‍රමුඛ ජාතිකවාදී ස්වදේශවාදී ආණ්ඩුවක් පිහිටුවීමට යි.\nරට දවසින් දවස අසීරු තැනකට යනවා. ඒ අනුව නව දේශපාලන වැඩපිළිවෙළක් යටතේ ආණ්ඩුවක් පිහිටුවීමට කටයුතු කළ යුතුයි. රජයක් සාර්ථක ව පවත්වාගෙන යන්න නම් ජනතාවගේ ආශිර්වාදය සහ සහාය අවශ්‍යයි.",
       "URL": "https://www.hirunews.lk/293755/ශ්‍රීලනිපය-ප්‍රමුඛ-ස්වදේශවාදී-ආණ්ඩුවක්-හදනවා-මෛත්‍රී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1430"
}