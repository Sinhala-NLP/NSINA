{
       "Source": "hirunews",
       "Timestamp": "Friday, 17 December 2021 - 7:36",
       "Headline": "රුපියල පා කිරීමට අදහසක් නෑ - මහ බැංකු අධිපති",
       "News Content": "විනිමය අනුපාත සම්බන්ධයෙන් මෙරට ක්‍රියාත්මක ප්‍රතිපත්තියේ වෙනසක් සිදු කරන බවට පළවන කටකථාවල සත්‍යයක් නොමැති බව මහ බැංකු අධිපති අජිත් නිවාඩ් කබ්රාල් පවසනවා.\nට්විටර් පණිවුඩයක් නිකුත් කරමින් ඔහු සඳහන් කළේ, ඒ සම්බන්ධයෙන් පළවන්නේ ව්‍යාජ වාර්තා බවයි.\nමේ වනවිට ඩොලර් විනිමය සම්බන්ධයෙන් මහ බැංකුව ස්ථාවර අනුපාතයක් ක්‍රියාත්මක කරනු ලබන අතර, පෞද්ගලික විදේශ මුදල් හුවමාරු කරන ආයතන මඟින් ඒ සඳහා ඉහළ අනුපාතයක් ගෙවනු ලැබුවා.\nකෙසේ නමුත් ඊට එරෙහිව නීති දැඩි කිරීමෙන් අනතුරු ව පෞද්ගලික ආයතන ද මහ බැංකු අනුපාතය අනුගමනය කිරීමට පැමිණ සිටිනවා.\nමහ බැංකුව ඩොලරය සඳහා රුපියල් 203ක පමණ ස්ථාවර අනුපාතයක් පවත්වාගෙන යනු ලබන අතර, ඒ සඳහා පෞද්ගලික අංශ මඟින් රුපියල් 240ක පමණ මුදලක් ගෙවනු ලැබුවා.\nඑහෙත් මහ බැංකුව විසින් අවධාරණය කිරීමෙන් පසු ඔවුන් එම අනුපාත ගෙවීම නතර කර තිබෙනවා.\nමහ බැංකුව මඟින් ශ්‍රී ලාංකිකයන් උපයන මුදල් සඳහා රුපියල් 210 බැගින් වැඩි අනුපාතයක් ගෙවන බවද ප්‍රකාශ කළා.\nමේ අතර ඩොලර් හිඟය සම්බන්ධයෙන් ජාත්‍යන්තර මූල්‍ය අරමුදලේ සහාය ලබාගැනීම පිළිබඳව රාවයක් පැතිර ගිය අතර, ඊට අනුකූලව රුපියල පා කිරීමට සූදානම් වන බවද කටකථා පැතිරුණා.\nමහ බැංකු අධිපතිවරයා ප්‍රතිචාර දක්වා ඇත්තේ එම වාර්තා පිළිබඳවයි.\nමේ අතර අන්තර්ජාලය ඔස්සේ වෙළෙඳාම් කටයුතු සිදු කිරීමේ දී පවතින වාණිජ නීති ශක්තිමත් කිරීම පිළිබඳ අවධානය යොමුව තිබෙනවා.\nඔන්ලයින් වෙළෙඳාම් සිදු කරන ව්‍යාපාරිකයන් මෙන්ම පාරිභෝගිකයන් යන දෙපාර්ශවය ම අයිතීන් සුරක්ෂිත වන අයුරින් මෙම නව නීති හඳුන්වා දෙනු ඇති.\nමීට අදාළ ව අධිකරණ අමාත්‍යාංශයේ පැවති සාකච්ඡාවක දී අන්තර්ජාල වෙළෙඳාම් සම්බන්ධයෙන් මුහුණදෙන ගැටලු සහ ශක්තිමත් නීති රාමුවක අවශ්‍යතාව අවධාරණය කෙරුණා.\nඊට අදාළ ව සිදු කර ඇති පර්යේෂණ වාර්තාවන් ද අධ්‍යයනය කරමින් නව නීති හඳුන්වාදීම සහ සංශෝධනය කිරීම සිදු කළ යුතු ආකාරය පිළිබඳව සාකච්ඡාවේදි අවධානය යොමුව තිබෙනවා.\nඅධිකරණ අමාත්‍ය අලී සබ්රි, ඩිජිටල් තාක්ෂණ කටයුතු පිළිබඳ රාජ්‍ය අමාත්‍ය නාමල් රාජපක්ෂ ඇතුළු නිලධාරින් මෙන්ම ඔන්ලයින් වෙළඳාම සිදු කරන ආයතන කිහිපයක නියෝජිතයින් ද ඊට එක්ව සිටි අතර, වානිජ නීති පද්ධතිය සමාලෝචනයට පත් කර ඇති කමිටුව සමග සාකච්ඡා කර නීති ශක්තිමත් විය යුතු බවට යි එහි දී අවධාරණය කෙරුණේ.",
       "URL": "https://www.hirunews.lk/291283/රුපියල-පා-කිරීමට-අදහසක්-නෑ-මහ-බැංකු-අධිපති",
       "Category": "Local News",
       "Parent URL": "https://www.hirunews.lk/local-news.php?pageID=1488"
}