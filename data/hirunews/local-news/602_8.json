{
       "Source": "hirunews",
       "Timestamp": "Saturday, 14 January 2023 - 19:37",
       "Headline": "ශ්‍රී ලංකාව ගැන මූල්‍ය අරමුදල චීනය සමග සාකච්ඡාවක",
       "News Content": "ශ්‍රී ලංකාවට ලබාදී ඇති ණය ප්‍රතිව්‍යුහගතකරණය කරන ලෙස අවධාරණය කිරීම සඳහා ජාත්‍යන්තර මූල්‍ය අරමුදල චීනය සමග සාකච්ඡා ආරම්භ කර තිබෙනවා.\nමාධ්‍ය සමග පැවති වට මේස සාකච්ඡාවකට එක්වෙමින් ජාත්‍යන්තර මූල්‍ය අරමුදලේ කළමනාකාර අධ්‍යක්ෂ ක්‍රිස්ටියානා ජෝර්ජියේවා සදහන් කර ඇත්තේ සමස්ත අර්බුදය සම්බන්ධයෙන් වටහා ගැනීම සදහා චීනයට සහය වීමට තමන්ට අවශ්‍ය බවයි.\nඑහිදී ණය තිරසරභාවය මෙන්ම ඒ සදහා වන චීනයේ දායකත්වය පිළිබද වන ප්‍රවේශය සම්බන්ධයෙන් ද අවධානය යොමු කරන බව ඇය සදහන් කර තිබෙනවා.\nමේ පිළිබඳ චීන බලධාරීන් සමග සම්බන්ධ වී සාකච්ඡා සිදුකරමින් ඇති බවත් එහිදී වැදගත් මූලික ගැටලු‍ දෙකක් පිළිබද අවධානය යොමුවී ඇති බවත් ඇය පෙන්වා දෙනවා.\nඑහිදී ණයදීමට සම්බන්ධ වී ඇති චීන ණය දෙන ආයතන අතර නිසි සම්බන්ධිකරණයක් ඇති කිරීම ප්‍රධාන වන අතර චීනය තුළ එවැනි ප්‍රවේශයක් සදහා භාවිතයක් නොමැතිවීම හේතුවෙන් එම ක්‍රියාවලිය අසීරැ සහ දීර්ඝ එකක් බවයි ඇය සදහන් කරන්නේ.\nමෙම සාකච්ඡාවලදී අන්තර්ජාතික මූල්‍ය අරමුදල ශ්‍රී ලංකාවට අමතරව චැඩ්,සුරිනාම් සහ සැම්බියාවේ චීන ණය ප්‍රතිව්‍යුහගතකරණය කර ගැනීම සදහා මාවතක් විවෘත කර ගැනීමට අවධානය යොමු කර ඇති බව ඇය පෙන්වා දී තිබෙනවා.\nමේ සම්බන්ධයෙන් චීන මුදල් අමාත්‍යාංශය, චීන මහජන බැංකුව,චීන එක්සිම් බැංකුව සහ චීන සංවර්ධන බැංකුව සමග චීනයේදී දැනටමත් ඵලදායි සාකච්ඡාවක් පවත්වා ඇති බවයි ඇය එහිදී අවධාරණය කළේ.\nආසියාවේ සංවර්ධනය සම්බන්ධයෙන් ඉන්දියාවේ දායකත්වය පිලිබදවද මෙහිදී අවධානය යොමු කර ඇති ජාත්‍යන්තර මූල්‍ය අරමුදලේ අධ්‍යක්ෂවරිය ජී විස්ස කණ්ඩායම් නායකත්වය දරමින් ඔවුන් ගෝලීය ආර්ථිකය ආරක්ෂා කිරීම සදහා කටයුතු කරමින් ඇතැයිද පවසා ඇති බව සදහන්.\nමේ අතර, චීන කොමියුනිස්ට් පක්ෂයේ ඉහළ පෙළේ නියෝජිතයන් පිරිසක් ද අද උදෑසන දිවයිනට පැමිණියා.\nඑසේම, සුරාබදු කොමසාරිස් ජනරාල්වරයා සහ එහි ජ්‍යෙෂ්ඨ සුරාබදු නිලධාරින් කණ්ඩායමක්, ජාත්‍යන්තර මූල්‍ය අමුදලේ නියෝජිතයින් කණ්ඩායමක් සමග ඊයේ මුදල් අමාත්‍යාංශයේදී සාකච්ඡාවක් පවත්වා තිබෙනවා.\nමෙරට බදු ප්‍රතිපත්තියට අදාළ කරුණු මෙන්ම වර්තමානය සුරාබදු හා දුම්කොළ බදු ප්‍රතිපත්තිය, සංශෝධිත බදු අනුපාත සහ අපේක්ෂිත බදු ආදායම ඇතුළු කරුණු රැසක් සම්බන්ධයෙන් එහිදී දීර්ඝ ලෙස සාකච්ඡා වී තිබෙනවා.",
       "URL": "https://www.hirunews.lk/325044/ශ්‍රී-ලංකාව-ගැන-මූල්‍ය-අරමුදල-චීනය-සමග-සාකච්ඡාවක",
       "Category": "Local News",
       "Parent URL": "https://www.hirunews.lk/local-news.php?pageID=602"
}