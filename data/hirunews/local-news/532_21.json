{
       "Source": "hirunews",
       "Timestamp": "Thursday, 16 February 2023 - 10:55",
       "Headline": "සියයට 66කින් වදින විදුලි සැර - විදුලි කැපිල්ලත් නවතයි (වීඩියෝ)",
       "News Content": "මහජන උපයෝගීතා කොමිසමේ බහුතර සාමාජිකයින් ලබාදුන් අනුමැතියට යටත්ව, විදුලි ගාස්තු සියයට 66 කින් අද (16) සිට ඉහළ දමන බව විදුලිබල හා බලශක්ති අමාත්‍ය කංචන විජේසේකර ප්‍රකාශ කළා.\nඑම අමාත්‍යාංශයේ අද පෙරවරුවේ පැවති මාධ්‍ය හමුවකට එක්වෙමින් ඔහු කියා සිටියේ ගාස්තු ඉහළ දැමීමත් සමග මේ දක්වා ක්‍රියාත්මක කළ විදුලි කප්පාදුව අද සිට අවසන් කරන බවයි.\nඒ අනුව, ඒකක බින්දුවේ සිට 30 දක්වා අය කෙරෙන ස්ථාවර ගාස්තුව රුපියල් 400 දක්වාත්, ඒකක 31 සිට 60 දක්වා මෙම ගාස්තුව 550 දක්වාත්, ඒකක 61 සිට 90 දක්වා ස්ථාවර ගාස්තුව 650 දක්වා ඉහළ යනු ඇති.\nඒකක 91 සිට 120 දක්වා වූ ස්ථාවර ගාස්තුව සහ ඒකක 121 සිට 181 දක්වා ස්ථාවර ගාස්තුව රුපියල් 1500 දක්වාත්, ඉහළ යන අතර, ඒකක 180 ට වැඩි ස්ථාවර ගාස්තුව නව සංශෝධනයට අනුව රුපියල් 2000 ක්.\nවැඩිදුරටත් අදහස් දැක්වූ අමාත්‍යවරයා කියා සිටියේ ජනාධිපතිවරයාගේ උපදෙස් පරිදි අඩු ආදායම්ලාභී සහ අඩුවෙන් විදුලිය පරිභෝජනය කරන පිරිස් සඳහා ඉදිරියේදී සහන ලබාදීමට අපේක්ෂා කරන බවයි.\nඑසේම, ආගමික සහ රජයේ අධ්‍යාපන ආයතනය සඳහා සූර්ය පැනල ලබාදීමට කටයුතු කරන බව ඔහු කියා සිටියා.",
       "URL": "https://www.hirunews.lk/327533/සියයට-66කින්-වදින-විදුලි-සැර-විදුලි-කැපිල්ලත්-නවතයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=532"
}