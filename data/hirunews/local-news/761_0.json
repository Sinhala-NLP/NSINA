{
       "Source": "hirunews",
       "Timestamp": "Thursday, 03 November 2022 - 7:35",
       "Headline": "අපේක්ෂා රෝහලට ලැබුණු ඖෂධ තොගයක් වරායේ සිර වෙයි (වීඩියෝ)",
       "News Content": "විදෙස්ගත ශ්‍රී ලාංකිකයන් පිරිසක් මහරගම අපේක්ෂා රෝහලේ පිලිකා රෝගීන් සඳහා ආධාර ලෙස ලබාදුන් ඖෂධ තොගයක් මසකට අධික කාලයක් කොළඹ වරාය තුළ සිර වී ඇති බව වාර්තා වනවා.\nසෞඛ්‍ය අමාත්‍යංශයේ වෛද්‍ය සැපයුම් ඒකකය විසින් අදාළ ලිපි ලේඛන මේ දක්වා ඉදිරිපත් නො කිරීම ඊට හේතුව වී ඇති බවයි හිරු ප්‍රවෘත්ති අංශය කළ සොයා බැලීමක දී අනාවරණය වූණේ.\nමෙලෙස සිරවී ඇති ඖෂධ අතර, ඩොලර් දසදහසක වටිනාකමකින් යුත් පිලිකා රෝගීන්ට ලබා දෙන අත්‍යාවශ්‍ය ඖෂධ වර්ග විස්සක් පමණ පවතින බව සඳහන්.\nඕස්ටේ්‍රලියාවේ වෙසෙන මෙම ශ්‍රී ලාංකිකයන් පිරිස මේවා ඉන්දියාවේ පෞද්ගලික ඖෂධ නිෂ්පාදන සමාගමකින් මිලට ගෙන මෙරටට එවා තිබෙනවා.\nඒ, ඖෂධ හිඟය හේතුවෙන් අපේක්ෂා රෝහලේ රෝගීන් මුහුණ දී ඇති ගැටලු නිරීක්ෂණය කිරීමෙන් අනතුරුව එහි සේවය කරන වෛද්‍යවරුන් පිරිසක් කරන ලද ඉල්ලීමකට අනුවයි.\nමෙලෙස පරිත්‍යාග කරන ලද ඖෂධ නිදහස් කිරීම ප්‍රමාද වීම සම්බන්ධයෙන් ඒවා පරිත්‍යාග කළ ශ්‍රී ලාංකික මෙන්ම ඊට මැදිහත් වූ වෛද්‍යවරුන්ද දැඩි කලකිරීමකට පත්ව ඇති බවයි අනාවරණය වුණේ.",
       "URL": "https://www.hirunews.lk/319491/අපේක්ෂා-රෝහලට-ලැබුණු-ඖෂධ-තොගයක්-වරායේ-සිර-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=761"
}