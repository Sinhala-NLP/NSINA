{
       "Source": "hirunews",
       "Timestamp": "Friday, 19 August 2022 - 14:57",
       "Headline": "ජනතා බදු මුදල් වළපල්ලට යද්දී අහස උසට වල් වැදුණු ප්‍රජාශාලාව (වීඩියෝ)",
       "News Content": "නගරයේ ඇති පහසුකම් ගම තුළ නොමැති පසුබිමක, ගම්වැසියන් වෙනුවෙන් ඉදිකළ ප්‍රජා ශාලාවක් කැලයෙන් වැසී යාමට බලධාරීන් කටයුතු කරන්නේනම් එය කෙතරම් කනගාටුවට කරුණක්ද?\nමේ පුවත එවැනි ප්‍රජා ශාලාවක් පිළිබඳවයි.\nමේ උහන ප්‍රාදේශීය ලේකම් කොට්ඨාසයට අයත් ඉතා සුන්දර පරිසරයකින් හෙබි බණ්ඩාරදූව ගම්මානයයි.\nහේන් ගොවිතැනින් ජීවිත සරි කර ගන්නා මෙම ගම්වැසියන් සිය සමිති සමාගම් මෙන්ම පොදු රාජකාරී සඳහා තවමත් රැස්වන්නේ ගමේ පන්සල තුළයි.\nපවුල් 150ක් පමණ ජීවත් වන බණ්ඩාරදූව ගම්මානයේ වැසියන්ට යම් අස්වැසිල්ලක් වෙමින් මෙම ප්‍රජා ශාලාව ඉදිවන්නේ මීට හත් වසරකට පමණ පෙරයි.\nකඩින් කඩ ඉදිකෙරුණු මෙම ප්‍රජාශාලාවේ වැඩ මෙතෙක් නිම කිරීමට අදාළ බලධාරීන්ට තවමත් නොහැකි වී තිබීම පුදුමයට කරුණක්.\nකෙසේවෙතත්, ජනතා බදු මුදලින් ඉදිවූ මෙම ගොඩනැගිල්ල මේ වනවිට කිසිවෙකුට ප්‍රයෝජනයක් ගත නොහැකි සේ කැලයෙන් වැසී ගොස් තිබෙනවා.\nඅදාළ ගොඩනැගිල්ල සම්බන්ධයෙන් ගම්වැසියන් විසින් බලධාරීන් දැනුවත් කළ ද ඊට නිසි විසඳුම් නොලැබුණු බවයි ගම්වැසියන් පවසන්නේ.\nජනතා බදු මුදල් නිකරුණේ නාස්තිවීමට ඉඩ නොදී, ඉන් කුමක් හෝ ප්‍රයෝජනයක් ගැනීමට බලධාරීන් කටයුතු කරන්නේනම් මේ අසරණ වැසියන්ට එය කෙතරම් නම් අස්වැසිල්ලක් වේවිද..?",
       "URL": "https://www.hirunews.lk/313182/ජනතා-බදු-මුදල්-වළපල්ලට-යද්දී-අහස-උසට-වල්-වැදුණු-ප්‍රජාශාලාව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=929"
}