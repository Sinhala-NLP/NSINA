{
       "Source": "hirunews",
       "Timestamp": "Wednesday, 25 October 2017 - 16:06",
       "Headline": "රක්වාන උසස් පෙළ සිසුවියගේ ඝාතකයා යළි රක්ෂිත බන්ධනාගාරයට",
       "News Content": "රක්වාන බටේයාය ප්‍රදේශයේ මෙවර උසස්පෙළ විභාගයට කලා අංශයෙන් පෙනීසිටි ගීතිකා ප්‍රියදර්ශණී  තරුණිය අමානුෂික ලෙස දූෂණය කර ඝාතනය කිරීමේ සිද්ධිය සම්බන්ධයෙන් ප්‍රධාන සැකකරු වූ පුද්ගලයා 6 වෙනි වරටත් රක්ෂිත බන්ධනාගාර ගතකරන ලෙස රක්වාන මහේස්ත්‍රාත් අධිකරණය නියෝග කර තිබෙනවා.\nලබන මස 8වනදා දක්වා ඔහු රක්ෂිත බන්ධනාගාර ගතකරන ලෙසයි රක්වාන මහේස්ත්‍රාත් ජනිතා රෝෂණි අද නියෝග කළේ.\nමෙම පුද්ගලයා බටේයාය ප්‍රදේශයේ පදිංචි 27 හැවිරිදි පුද්ගලයෙකු වන අතර මොහු මීට පෙරද මෙවැනි ඝාතනයක් සිදුකර රක්ෂිත බන්ධනාගාරව සිට ඇප මත නිදහස් වූ පුද්ගලයකු බව සඳහන්.\nතනිව නිවසේ සිටි 19 හැවිරිදි මෙම උසස් පෙළ සිසුවිය සැකකරු ඝාතනය කර තිබුණේ ඉකුත් අගෝස්තු මස 24 වනදායි.\nඇයගේ මව මීට වසරකට පමණ පෙර මියගොස් ඇති අතර, පියා සමග බටේයාය ප්‍රදේශයේ නිවසේ ජීවත්වුණා.\nපියා තේ දළු නෙළීම සඳහා ගිය අවස්ථාවේදී නිවසේ පාඩම් කරමින් සිටි මෙම සිසුවිය සැකකරු ඝාතනය කර තිබුණේ ගෙළ කපා දැමීමෙන්.\nසැකකරු ඇය සතුව තිබූ රුපියල් 210 ක මුදලක්, ජංගම දුරකථනයක් සහ රිදී පැහැති මාලයක කොටසක් කොල්ලකා තිබුණා.\nකෙසේ වෙතත් පොලීසිය සිදුකළ පරීක්ෂණවලදී හෙළිවී ඇත්තේ මොහු අධික ලෙස මත්පැන් පානයට ඇබ්බැහිව සිටි පුද්ගලයෙකු බවයි.\nඒ සඳහා අවශ්‍ය මුදල් සොයාගැනීමේ අරමුණින් මියගිය සිසුවිය සිටි නිවසට පැමිණ ඇති බවත්, හෙළිව තිබෙනවා.\nමෙම ඝාතනය සම්බන්ධයෙන් අත්අඩංගුවට ගත් සැකකරු මීට වසරකට පෙර තවත් මනුෂ්‍ය ඝාතනයක් සම්බන්ධයෙන් රක්ෂිත බන්ධනාගාර ගතව සිටි පුද්ගලයෙකු බවයි පොලිස් පරීක්ෂණවලදී අනාවරණය වී ඇත්තේ.\nපැල්මඩුල්ල - ජී. ඒ. එස්. ගමඇතිගේ",
       "URL": "https://www.hirunews.lk/174418/රක්වාන-උසස්-පෙළ-සිසුවියගේ-ඝාතකයා-යළි-රක්ෂිත-බන්ධනාගාරයට",
       "Category": "Local News",
       "Parent URL": "https://www.hirunews.lk/local-news.php?pageID=4253"
}