{
       "Source": "hirunews",
       "Timestamp": "Sunday, 29 January 2023 - 7:47",
       "Headline": "මැතිවරණ කොමිසමේ සාමාජිකයන්ට තර්ජනය කළ දුරකථන ඇමතුම් ගැන විමර්ශන ඇරඹේ (වීඩියෝ)",
       "News Content": "මැතිවරණ කොමිෂන් සභාවේ සාමාජිකයන්ට මරණ තර්ජන එල්ල කළ දුරකතන ඇමතුම් සම්බන්ධයෙන් විමර්ශනය සඳහා පොලීසිය මේ වනවිට (29) අධිකරණ නියෝග ලබාගෙන තිබෙනවා.\nඒ අනුව දුරකතන ඇමතුම් මඟින් පළමුව තර්ජන එල්ල වූ කොමිෂන් සභාවේ සාමාජිකයන් වන එස්.බී. දිවාරත්න සහ කේ.පී.පී. පතිරණ සිදුකළ පැමිණිලි මත දුරකතන විශ්ලේෂණ වාර්තා ලබා ගැනීමට අපේක්ෂා කරන බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව සඳහන් කළේ.\nමේ අතර, මැතිවරණ කොමිසමේ සාමාජිකයෙකු වන එම්.එම්.මොහොමඩ්ගේ නිවසටත් පොලිස් ආරක්ෂාව ලබාදීමට පියවර ගැනුණා.\nඒ, කොමිසමේ සාමාජිකත්වයෙන් ඉවත්වන ලෙස පවසමින් පෙරේදා රාත්‍රියේ ඔහුට ලැබුණු තර්ජනාත්මක ඇමතුමකින් පසුවයි.\nතමන් ඒ පිළිබඳව අපරාධ පරීක්ෂණ දෙපාර්තමේන්තුවට පැමිණිලි කළ බව ඔහු ප්‍රකාශ කළා.\nකොමිෂන් සභාවේ සාමාජිකයන් දෙදෙනෙකු වන එස්.බී. දිවාරත්නට සහ කේ.පී.පී. පතිරණට මරණ තර්ජන එල්ල වූ සිද්ධිය වාර්තා වුණේ පසුගිය 19 වනදායී.\nඑකම දුරකතන අංකයකින් බොහෝ විට මෙම තර්ජනාත්මක ඇමතුම් සහ පණිවුඩ ලැබී ඇති අතර, ඒ සම්බන්ධයෙන් මේ වනවිට අපරාධ පරීක්ෂණ දෙපාර්තමේන්තුවේ අවධානය යොමුව තිබෙනවා.\nමේ අතර, පසුගියදා මැතිවරණ කොමිෂන් සභාවේ රාජකාරීවලින් ඉල්ලා අස්වන බව පවසමින් එහි සාමාජිකාවක වන පී.එස්.එම්. චාල්ස් ජනාධිපතිවරයා වෙත ලිපියක් යොමුකර තිබුණත්, ජනාධිපතිවරයා එය පිළිගෙන නොමැති බව ජනාධිපති කාර්යාල ආරංචි මාර්ග තහවුරු කළා.\nමේ අතර, පළාත් පාලන ඡන්ද විමසීමට අදාළ තැපැල් ඡන්ද විමසීමේ කටයුතු පෙබරවාරි මාසය මැද භාගයේදී පැවැත්වීමට අදහස් කරන බව මැතිවරණ කොමිෂන් සභාව පවසනවා.\nඒ අනුව දින දෙකක දී තැපැල් ඡන්ද විමසීම පැවැත්වීමට අදහස් කරන බවයි එම කොමිසමේ උසස් නිලධාරියෙකු සඳහන් කළේ.\nමේ වනවිට ලැබුණු නාමයෝජනාවල අදාළව අපේක්ෂක ලැයිස්තු සකස් කිරීමේ කටයුතු සිදු කෙරෙනවා.\nඒ අනුව නිල ඡන්ද පත්‍රිකා මුද්‍රණය කිරීමේ කටයුතු සඳහා ඉදිරියේදී රජයේ මුද්‍රණාලය වෙත භාරදීමට නියමිතයි.\nතැපැල් ඡන්ද විමසීමට පෙර අදාළ මුද්‍රණ කටයුතු සිදුකර අවසන් කිරීමට බලාපොරොත්තු වන බව ද මැතිවරණ කොමිසමේ උසස් නිලධාරීයා සඳහන් කළා.",
       "URL": "https://www.hirunews.lk/326121/මැතිවරණ-කොමිසමේ-සාමාජිකයන්ට-තර්ජනය-කළ-දුරකථන-ඇමතුම්-ගැන-විමර්ශන-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=573"
}