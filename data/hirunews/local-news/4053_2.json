{
       "Source": "hirunews",
       "Timestamp": "Sunday, 04 March 2018 - 19:18",
       "Headline": "ඉරණවිල දස හැවිරිදි දරුවාගේ ඝාතකයා පාපොච්චාරණයක",
       "News Content": "හලාවත - ඉරණවිල ප්‍රදේශයේ දස හැවිරිදි දරුවෙකු ඝාතනය කිරීම සම්බන්ධයෙන් අත්අඩංගුවට ගත් සැකකරු පාපොච්චාරණය කර තිබෙනවා.\nමුලතිව් - නයාරු ධීවර ගම්මානයේ සැඟව සිටියදී අද (04) උදෑසන මොහු අත්අඩංගුවට ගනු ලැබුවේ ප්‍රදේශයට නාඳුනන පුද්ගලයෙකු පැමිණ ඇති බවට ලැබුණු තොරතුරකට අනුවයි.\nපසුගිය අඟහරුවාදා හලාවත - ඉරණවිල - මුවපිටිය ප්‍රදේශයේ රක්ෂිතයක තිබී ඝාතනයට ලක් වූ දරුවාගේ සිරුර සොයා ගත්තා.\nදෙමාපියන් විසින් දරුවා නොමැති බවට පොලිසියට පැමිණිල්ලක් ඉදිරිපත් කර තිබුණේ පසුගිය ඉරිදා දිනයේයි.\nකිසියම් පුද්ගලයෙකු දරුවා රැගෙන යන අයුරු නගරයේ වෙළඳසැලක තිබූ ආරක්ෂිත කැමරාවල ද සටහන් වී තිබුණා.\nඑහිදී සැකකරු සම්බන්ධයෙන් තොරතුරු අනාවරණය වූ අතර, ඔහු කුලියට පොල් කැඩීම සඳහා ඉරණවිල ප්‍රදේශයට පැමිණ ඇති බවටයි පොලිසිය සඳහන් කළේ.\nඅද උදෑසන අත්අඩංගුවට ගත් සැකකරු මේ වන විට මුලතිව් පොලීසිය භාරයේ පසු වන අතර, ඔහු ප්‍රකාශ කර ඇත්තේ ඝාතනය සිදුකළ දිනයේදීම ප්‍රදේශයෙන් පලා ගිය බවයි.\nගිරවෙකු අල්ලා දෙන බව පවසා දරුවා රක්ෂිතයට රැගෙන ගොස් අපයෝජනයට ලක් කොට පසුව ඝාතනය කළ බවට සැකකරු පොලීසියට පාපොච්චාරණය කර තිබෙනවා.\nඉදිරි පරික්ෂණ කටයුතු සඳහා සැකකරු හලාවත පොලීසිය වෙත අද රාත්‍රියේ භාර දීමට  නියමිතයි.",
       "URL": "https://www.hirunews.lk/185115/ඉරණවිල-දස-හැවිරිදි-දරුවාගේ-ඝාතකයා-පාපොච්චාරණයක",
       "Category": "Local News",
       "Parent URL": "https://www.hirunews.lk/local-news.php?pageID=4053"
}