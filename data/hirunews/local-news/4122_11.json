{
       "Source": "hirunews",
       "Timestamp": "Wednesday, 17 January 2018 - 8:10",
       "Headline": "එජාප කෘත්‍යාධිකාරී මණ්ඩලය හදිසියේ රැස්වේ",
       "News Content": "පළාත්පාලන මැතිවරණ ව්‍යාපාරයේ ප්‍රගතිය සහ බිම් මට්ටමින් සිදුකළ යුතු උපක්‍රම පිළිබඳ සාකච්ඡා කිරීම සඳහා එක්සත් ජාතික පක්ෂ හදිසි කෘත්‍යාධිකාරී මණ්ඩල රැස්වීමක් අද (17) පෙරවරුවේ පැවැත්වෙනවා.\nඒ, පක්ෂ නායක අග්‍රාමාත්‍ය රනිල් වික්‍රමසිංහගේ ප්‍රධානත්වයෙන්.\nඑමෙන්ම එක්සත් ජාතික පක්ෂයේ ජයග්‍රහණය උදෙසා ඉදිරි වැඩකටයුතු සම්බන්ධයෙන් කෘත්‍යාධිකාරී මණ්ඩල සභිකයින් සමග සාකච්ඡා කිරීමට නියමිත බවයි පක්ෂ මහ ලේකම් අමාත්‍ය කබීර් හෂීම් හිරු ප්‍රවෘත්ති අංශයට කියා සිටියේ.\nමේ අතර, ජනාධිපතිවරයාට එරෙහිව එක්සත් ජාතික පක්ෂ මන්ත්‍රිවරුන් පිරිසක් එල්ල කරන විවේචන පිළිබඳව ඊයේ (16) රැස්වූ කැබිනට් මණ්ඩලයේදී ජනාධිපතිවරයා ප්‍රකාශයක් සිදුකර තිබෙනවා.\nඑසේම ජාතික ආණ්ඩුවේ පැවැත්මට හානිවන අයුරින් නිදහස් පක්ෂයේ ඇතමුන් සිදුකරන ප්‍රකාශ පිළිබඳවද එක්සත් ජාතික පක්ෂ අමාත්‍යවරුන් අදහස් දැක්වූ බවයි එම පක්ෂයේ ජ්‍යෙෂ්ඨ අමාත්‍යවරයෙකු හිරු ප්‍රවෘත්ති අංශයට කියා සිටියේ.\nමේ පිළිබඳවද අද පැවැත්වෙන කෘත්‍යාධිකාරී මණ්ඩලයේදී සාකච්ඡා කිරීමට බොහෝදුරට ඉඩ ඇති බවයි දේශපාලන ආරංචි මාර්ග සඳහන් කළේ.",
       "URL": "https://www.hirunews.lk/181251/එජාප-කෘත්‍යාධිකාරී-මණ්ඩලය-හදිසියේ-රැස්වේ",
       "Category": "Local News",
       "Parent URL": "https://www.hirunews.lk/local-news.php?pageID=4122"
}