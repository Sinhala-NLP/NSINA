{
       "Source": "hirunews",
       "Timestamp": "Monday, 27 June 2016 - 13:05",
       "Headline": "හලාවත පොලීසියට එරෙහිව අදත් විරෝධතා",
       "News Content": "පොලීසියට විරෝධය පළ කරමින් හලාවත රෝහලේ හෙද හෙදියන් සහ පෞද්ගලික බස් රථ රියදුරන් අද උදෑසන සිට වෘත්තිය ක්‍රියාමාර්ගයක නිරතවනවා.\nරෝහලේ හෙදියන් දෙදෙනෙකු අතර පසුගියදා පෞද්ගලික ආරවුලක් හටගෙන ඇති අතර, ඉන් එක් හෙදියක් පොලීසිය මගින් අත්අඩංගුවට ගෙන තිබෙනවා.\nවැඩවර්ජනයේ නිරත හෙදියන් සඳහන් කළේ පැමිණිල්ලකින් තොරව හලාවත පොලීසිය විසින් හෙදියක් අත්අඩංගුවට ගැනීම නීතිවිරෝධී බවයි.\nහෙද  හෙදියන්ගේ වර්ජනය නිසා රෝහල් කටයුතුවලට බාධා සිදුව තිබෙනවා.\nමේ අතර හලාවත පොලීසියට විරෝධය පළ කරමින් අද අලූයම සිට ආරම්භ කෙරුණු හලාවත - කොළඹ පෞද්ගලික බස් රථ වර්ජනය තවමත් ක්‍රියාත්මකයි.\nමේ හේතුව නිසා හලාවත - කොළඹ, පුත්තලම - කොළඹ සහ ආණමඩුව කොළඹ අතර ධාවනය වන පෞද්ගලික බස් රථ සියල්ලම ධාවනයෙන් ඉවත්වී තිබෙනවා.\nඅප වාර්තාකරු සඳහන් කළේ මේ නිසා උදෑසන කාර්යාලවලට පිටත්ව යන ජනතාවට මෙන්ම පාසල් ළමයින්ටද දැඩි දුෂ්කරතාවන්ට මුහුණදීමට සිදුවූ බවයි.\nහලාවත මගී ප්‍රවාහන සංගමයේ අධ්‍යක්‍ෂ මාලන් හෙට්ටිආරච්චි සඳහන් කළේ තම සංගමයේ සභාපතිවරයාට පොලීසිය විසින් සිදුකළ පහරදීමට විරෝධය පළ කරමින් මෙම වැඩවර්ජනය ආරම්භ කර ඇති බවයි.",
       "URL": "https://www.hirunews.lk/136566/හලාවත-පොලීසියට-එරෙහිව-අදත්-විරෝධතා",
       "Category": "Local News",
       "Parent URL": "https://www.hirunews.lk/local-news.php?pageID=4989"
}