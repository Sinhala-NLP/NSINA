{
       "Source": "hirunews",
       "Timestamp": "Thursday, 10 October 2019 - 19:15",
       "Headline": "ඇල්පිටියේ ඡන්ද පෙට්ටි බෙදා අවසන් - ආරක්ෂාවටත් විශේෂ වැඩපිළිවෙලක්",
       "News Content": "හෙට පැවැත්වීමට නියමිත ඇල්පිටිය ප්‍රාදේශිය සභා ඡන්ද විමසීමට අදාළව ඡුන්ද පෙට්ටි ඡුන්ද මධ්‍යස්ථාන වෙත ප්‍රවාහනය කිරීම මේ වනවිට අවසන් කර තිබෙනවා.\nඅද පෙරවරු 7 ට පමණ එම කටයුතු ආරම්භ වූයේ ඇල්පිටිය වෘත්තිය පුහුණු මධ්‍යස්ථානයේ සිටයි.\nමෙවර ඇල්පිටිය ප්‍රාදේශීය සභා මැතිවරණය සඳහා ඡන්දදායකයින් 53,384 දෙනෙකු සුදුසුකම් ලබා සිටිනවා.\nකොට්ඨාශ 17 ක් අයත් අතර ඡන්ද මධ්‍යස්ථාන 47ක් එහි ස්ථාපිත කර ඇති බවයි ගාල්ල දිස්ත්‍රික් තේරීම්භාර නිලධාරි සෝමරත්න විදානපතිරණ හිරු ප්‍රවෘත්ති අංශයට සඳහන් කළේ.\nඇල්පිටිය ප්‍රාදේශීය සභාව සඳහා සභිකයින් 28 දෙනෙකු තෝරා පත් කර ගැනීමට නියමිත අතර, ඒ සඳහා කොට්ඨාශ මට්ටමින් 17 දෙනෙකු සහ සමානුපාතික නියෝජනය යටතේ 11 දෙනෙකු තෝරා ගැනීමට නියමිතයි.\nමේ අතර, හෙට පැවැත්වීමට නියමිත ඇල්පිටිය ප්‍රාදේශීය සභාවේ ඡන්ද විමසීමට අදාළව විශේෂ ආරක්ෂක වැඩපිළිවෙලක් ද මේ වනවිට ක්‍රියාත්මකයි.\nඒ සඳහා මාර්ග බාධක, ජංගම මුර සංචාර යොදවා ඇති බවයි පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර සඳහන් කළේ.",
       "URL": "https://www.hirunews.lk/225984/ඇල්පිටියේ-ඡන්ද-පෙට්ටි-බෙදා-අවසන්-ආරක්ෂාවටත්-විශේෂ-වැඩපිළිවෙලක්",
       "Category": "Local News",
       "Parent URL": "https://www.hirunews.lk/local-news.php?pageID=3104"
}