{
       "Source": "hirunews",
       "Timestamp": "Thursday, 08 July 2021 - 9:14",
       "Headline": "නව අමාත්‍යාංශ දෙකේ විෂය පථය ගැසට් කෙරේ",
       "News Content": "මුදල් අමාත්‍යවරයා ලෙස බැසිල් රාජපක්ෂ දිවුරුම් දීමට පෙර අමාත්‍යාංශවල විෂය පථයන් සංශෝධනය කරමින් අතිවිශේෂ ගැසට් පත්‍රයක් ජනාධිපතිවරයා විසින් නිකුත් කරනු ලැබුවා.\nමුදල් සහ ආර්ථික ප්‍රතිපත්ති සැළසුම් ක්‍රියාත්මක කිරීමේ කැබිනට් අමාත්‍යාංශ දෙක සමඟ තවත් රාජ්‍ය අමාත්‍යාංශ දෙකකට අදාළ නව විෂය පථයන් එහි දක්වා තිබෙනවා.\nඒ අනුව අග්‍රාමාත්‍යවරයා දිවුරුම් දුන් ආර්ථික ප්‍රතිපත්ති හා සැළසුම් ක්‍රියාත්මක කිරීමේ කැබිනට් අමාත්‍යාංශයට මෙතෙක් මුදල් අමාත්‍යාංශය යටතේ පැවති ජාතික ක්‍රම සම්පාදන දෙපාර්තමේන්තුව, තක්සේරු දෙපාර්තමේන්තුව, ජන හා සංඛ්‍යාලේඛන දෙපාර්තමේන්තුව, ප්‍රතිපත්ති අධ්‍යයන ආයතනය, කොම්ප්ප්‍රෝලර් ජනරාල් කාර්යාලය, ශ්‍රී ලංකා ගිණුම් හා විගණන ප්‍රමිති සමීක්ෂණ මණ්ඩලය, මහජන උපයෝගීතා කොමිසම, ප්‍රතිපත්ති අධ්‍යයන ආයතනය, තිරසර සංවර්ධන සභාව එක්කර තිබෙනවා.\nඊට අමතරව අග්‍රාමාත්‍යවරයා, මෙතෙක් දැරූ බුද්ධශාසන ආගමික හා සංස්කෘතික කටයුතු සහ නාගරික සංවර්ධන හා නිවාස අමාත්‍යවරයා ලෙස තවදුරටත් කටයුතු කරනු ඇති.\nනව මුදල් අමාත්‍යවරයා ලෙස දිවුරුම් දුන් බැසිල් රාජපක්ෂගේ අමාත්‍යාංශයට අයත් ආයතන ලෙස මහා භාණ්ඩාගාරය, රාජ්‍ය මූල්‍ය ප්‍රතිපත්තචි දෙපාර්තමේන්තුව, රාජ්‍ය මුදල් දෙපාර්තමේන්තුව, නීති කටයුතු දෙපාර්තමේන්තුව, දේශීය ආදායම්, රේගු, සුරාබදු දෙපාර්තමේන්තුව මෙන්ම ජාතික ලොතරැයි මණ්ඩලය, සංවර්ධන ලොතරැයි මණ්ඩලය ගැසට් කර තිබෙනවා.\nඑසේම මහ බැංකුව ඇතුලු රාජ්‍ය බැංකු, මූල්‍ය, රක්ෂණ හා ඒවායේ පාලිත සමාගම් මෙන්ම  විදුලි සංදේශ දෙපාර්තමේන්තුව, මධ්‍යම සංස්කෘතික අරමුදල ගැසට් කර ඇත්තේ බැසිල් රාජපක්ෂ අමාත්‍යවරයා දිවුරුම් දුන් මුදල් අමාත්‍යාංශයටයි.\nඑමෙන්ම ආචාර්ය නාලක ගොඩහේවා, රාජ්‍ය අමාත්‍ය ධුරය හොබවන නාගරික සංවර්ධන, වෙරළ සංරක්ෂණ, අපද්‍රව්‍ය බැහැර කරලීම හා ප්‍රජා පවිත්‍රතා කටයුතු රාජ්‍ය අමාත්‍යාංශයේ විෂය පථයද සංශෝධනය කර තිබෙනවා.\nඒ අනුව වෙරළ සංරක්ෂණ විෂය ඉන් ඉවත් කර වෙරළ සංරක්ෂණ හා පහත්බිම් සංවර්ධන රාජ්‍ය අමාත්‍යාංශය ලෙස නව රාජ්‍ය  අමාත්‍යාංශයක් අදාළ ගැසට් නිවේදනය මගින් ස්ථාපිත කර තිබීම විශේෂත්වයක්.\nඅදාළ ගැසට් නිවේදනය පහතින් ...",
       "URL": "https://www.hirunews.lk/276402/නව-අමාත්‍යාංශ-දෙකේ-විෂය-පථය-ගැසට්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1834"
}