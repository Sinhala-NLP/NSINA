{
       "Source": "hirunews",
       "Timestamp": "Sunday, 17 September 2023 - 20:01",
       "Headline": "හරක් කටාගේ සහ පොලිස් කොස්තාපල්වරයාගේ ඩුබායි සිහිනයේ තොරතුරු හෙළි වේ",
       "News Content": "අපරාධ පරීක්ෂණ දෙපාර්තමේන්තුව භාරයේ පසුවන නදුන් චින්තක හෙවත් හරක් කටා එම දෙපාර්තමේන්තුවේ තවත් නිලධාරීන් කිහිප දෙනෙකු වෙත මුදල් ලබා දීමට උත්සහ කළේද යන්න පිළිබඳ විමර්ශන ආරම්භ කර තිබෙනවා.\nහරක් කටාට සහය දුන් බවට චෝදනා එල්ල වී දැනට පළා ගොස් සිටින කොස්තාපල්වරයාට අවස්ථා කිහිපයකදී මුදල් ලබා දී ඇති බවට දැනට සිදු කරන ලද විමර්ශන වලින් අනාවරණය වී ඇති බවටයි වාර්තාවන්නේ.\nඅදාළ පොලිස් කොස්තාපල්වරයා සම්බන්ධයෙන් දැනට සිදු කරන ලද විමර්ශන වලදී හෙළිව ඇත්තේ ඔහු විසින් මෑත කාලයේදී ත්‍රීකුණාමලය ප්‍රදේශයෙන් රුපියල් ලක්ෂ 50 ක පමණ වටිනා කුඹුරු ඉඩමක් මිලදී ගෙන ඇති බවයි.\nඑමෙන්ම ඔහුගේ දෙමාපියන්ට සහ පවුලේ ඥාතීන්ට තවත් මුදල් ලබා දී ඇති බවටද අනාවරණය වී තිබෙනවා.\nඒ අනුව අපරාධ පරීක්ෂණ දෙපාර්තමේන්තුවේ තවත් නිලධාරීන්ට හරක් කටා විසින් මුදල් ලබා දීමට උත්සහ කළේද යන්න පිළිබඳ විමර්ශන ආරම්භ කර ඇති බවයි එහි ජ්‍යෙෂ්ඨ ප්‍රකාශකයෙකු හිරු ප්‍රවෘත්ති අංශයට සඳහන් කළේ.\nමේ අතර අපරාධ පරීක්ෂණ දෙපාර්තමේන්තුව භාරයේ පසුවන නදුන් චින්තක හෙවත් හරක් කටාට සහය දුන් බවට චෝදනා එල්ල වී ඇති කොස්තාපල්වරයා පලාගිය වෑන් රථය මාතර ප්‍රදේශයේ තිබීයදී සොයා ගත්තා.\nඑම වෑන් රථය එදින අපරාධ පරීක්ෂණ දෙපාර්තමේන්තුව ඉදිරිපිට නවතා තිබුණේ හරක් කටාට පලායාම සදහා බවටයි හෙළි වී ඇත්තේ.\nඅත්අඩංගුවෙන් මිදී පළා යාමට සැලසුම් කළ හරක් කටාට උපකාර කළ එම කොස්තාපල්වරයා එසේ කර ඇත්තේ ඔහු සමග ඩුබායි වෙත පැණ යාමට බවටද තොරතුරු වාර්තා වනවා.\nඅධිකරණය මගින් හරක් කටාට තවත් දින 90 ක රැඳවුම් නියෝග ලබා දීමෙන් පසු ඒ පිළිබඳව කළබලයට පත් වී අපරාධ පරීක්ෂණ දෙපාර්තමේන්තුවෙන් පළා යාමටයි සැලසුම් කර ඇත්තේ.\nහරක් කටා ඔහුගේ ආරක්ෂාවට සිටි පොලිස් විශේෂ කාර්යය බලකායේ උප පොලිස් පරික්ෂකවරයාගේ ගිනි අවිය උදුරාගෙන පළා යාමට තැත් කර තිබුණේ පසුගිය 10 වනදායි.\nමේ අතර මත්ද්‍රව්‍ය ජාවාරම්කරුවෙකු හා සංවිධානාත්මක අපරාධකරුවෙකු වන සංජීව කුමාර නොහොත් ගණේමුල්ලේ සංජීව බැලීමට ආ පුද්ගලයන් දෙදෙනෙකු පොලිසිය විසින් අද අත්අඩංගුවට ගෙන තිබෙනවා.\nදැනට මොහු වීරගුල පොලිසියේ රඳවාගෙන ප්‍රශ්න කෙරෙන අතර ඒ අතරතුරයි ඔහු බැලීම සඳහා ආ පුද්ගලයන් දෙදෙනෙකු මෙලෙස සැකපිට අත්අඩංගුවට ගෙන ඇත්තේ.\nඑමෙන්ම ගණේමුල්ලේ සංජීවගෙන් පොලිසිය සිදුකළ ප්‍රශ්න කිරීම්වලදී සඟවා තිබූ ටී 56 වර්ගයේ ගිනිඅවියක් සහ උණ්ඩ විස්සක්ද අංගොඩ ප්‍රදේශයේදී බස්නාහිර පළාත් උතුර අපරාධ කොට්ඨාසය විසින් ඊයේ සොයාගෙන තිබුණා.",
       "URL": "https://www.hirunews.lk/348582/හරක්-කටාගේ-සහ-පොලිස්-කොස්තාපල්වරයාගේ-ඩුබායි-සිහිනයේ-තොරතුරු-හෙළි-වේ",
       "Category": "Local News",
       "Parent URL": "https://www.hirunews.lk/local-news.php?pageID=23"
}