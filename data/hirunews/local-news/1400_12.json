{
       "Source": "hirunews",
       "Timestamp": "Tuesday, 25 January 2022 - 10:38",
       "Headline": "විදුලිය කපන්න ඉනිමං තනන ජලාශ",
       "News Content": "විදුලි උත්පාදනය සඳහා ජලය ලබා ගන්නා ප්‍රධාන ජලාශ රැසක ජල මට්ටම තවදුරටත් පහළට ගොස් තිබෙනවා.\nජල විදුලි බලාගාරවල පිහිටි ජලාශ රැසක ජල ධාරිතාව අද (25) පෙරවරු 6 වන විට තවදුරටත් පහළ බැස ඇති බවයි ජලාශ භාර ඉංජිනේරුවන් පැවසුවේ.\nමවුස්සාකැලේ ජලාශයේ ජලාශ වේල්ලේ උස අඩි 120 ක් වන අතර, මේ වන විට එම ජලාශයේ ජලය අඩි 80.9 දක්වා පහළ බැස තිබෙනවා.\nකාසල්රි ජලාශයේ ජලාශ වේල්ලේ උස අඩි 155 වන අතර, මේ වන විට එම ජලාශයේ ජලය අඩි 134 ක් දක්වා පහත ගොස් ඇති අතර, ලක්ෂපාන ජලාශයේ වේල්ලේ උස අඩි 82 වන අතර, එහි ජල ධාරිතාව අඩි 75.2 දක්වා පහළ බැස ඇති බවයි වාර්තා වන්නේ.\nවිමලසුරේන්ද්‍ර ජලාශයේ වේල්ලේ උස අඩි 91 වන අතර, එහි ජල ධාරිතාව අඩි 86.8 දක්වා පහළ බැස ඇති අතර, කැනියොන් ජලාශයේ වේල්ලේ උස අඩි 55 ක් වන අතර එම ජලාශයේ පහත වැටී ඇති ජල මට්ටම අඩි 49.1ක්.\nකැනියොන් ජල විදුලි බලාගාරයට ජලය රැගෙන යන උමං මාර්ගයේ නඩත්තු කටයුත්තක් හේතුවෙන් එම විදුලි බලාගාරයේ විදුලි උත්පාදනය තවත් මාස කිහිපයකට තාවකාලිකව නතර කර ඇති බවත්, ලක්ෂපාන, නව ලක්ෂපාන, පොල්පිටිය සහ විමලසුරේන්ද්‍ර විදුලි බලාගාරවල විදුලි උත්පාදනය සාමාන්‍ය පරිදි සිදු කරන බව ද එම විදුලි බලාගාර ඉංජනේරුවන් ප්‍රකාශ කළා.",
       "URL": "https://www.hirunews.lk/295090/විදුලිය-කපන්න-ඉනිමං-තනන-ජලාශ",
       "Category": "Local News",
       "Parent URL": "https://www.hirunews.lk/local-news.php?pageID=1400"
}