{
       "Source": "hirunews",
       "Timestamp": "Monday, 25 September 2023 - 16:05",
       "Headline": "සුපිරි වෙළෙඳසල්වලට පොලිසියෙන් විශේෂ දැනුම් දීමක්",
       "News Content": "සුපිරි වෙළෙඳසල් ඇතුළු ඕනෑම අලෙවි ආයතනයක සිදුවන යම් සොරකමක් හෝ වෙනත් නීතිවිරෝධී ක්‍රියාවක් සිදුවන්නේ නම් එම පාර්ශ්ව ආරක්ෂක නිලධාරීන් හරහා පාලනය කර පොලීසිය දැනුවත් කරන ලෙස පොලීසිය මහජනතාවගෙන් ඉල්ලා සිටිනවා.\nසුපිරි වෙළෙඳසලක හෝ ඕනෑම අලෙවි ආයතනයක භාණ්ඩ සොරකමක් සිදු වූ විට එම වරදට නීතියට පටහැනිව කිසිවකුට පහරදීම් සිදුකිරීමට හැකියාවක් නොමැති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නීතිඥ නිහාල් තල්දූව ප්‍රකාශ කළා.\nපොලිස් මාධ්‍ය ප්‍රකාශකවරයා මේ බව කියා සිටියේ කොළඹ පැවැති මාධ්‍ය හමුවකට එක්වෙමින්.\nඔහු ප්‍රකාශ කර සිටියේ,\n“ඔබගේ ආයතනයේ තිබෙන යම් භාණ්ඩයක් සොරකම් කරනවා ඔබ දුටුවොත් ඔබට ආරක්ෂක නිලධාරීන් ඉන්නවා විශේෂයෙන් සුපිරි වෙළෙඳසලක නම්, එම තැනැත්තාව පාලනය කරලා පොලිසියට දැනුම් දීමක් කරන්න.\nනමුත් පහරදීම එයට විකල්පය නෙමෙයි. කිසිසේත්ම එය අනුමත කරන්න බැහැ. පහරදීමක් කළොත් අවසානයේ සැකකරුවන් ලෙස එම ආයතනයේ සේවය කරන පුද්ගලයින් අත්අඩංගුවට ගන්නවා.\nඑසේ වුවහොත් ඔවුනට එරෙහිව නීතිය ක්‍රියාත්මක කරන්න සිදු වෙනවා. මේ සම්බන්ධයෙන් විශේෂ අවධානය යොමුකරන්න කියලා මෙවැනි ආයතනවල ඉන්න කළමනාකරුවන්ගෙන් සහ ඉහළ නිලධාරීන්ගෙන් ඉල්ලා සිටිනවා.\" යනුවෙන්.\nනොයෙක් ස්ථානවල මිනිසුන්ට පහර දීම් සිදු වන පුවත් වාර්තා වීම නිසා පොලිසිය විසින් මෙම තීරණය ගෙන ඇති බවයි වාර්තා වන්නේ.",
       "URL": "https://www.hirunews.lk/349350/සුපිරි-වෙළෙඳසල්වලට-පොලිසියෙන්-විශේෂ-දැනුම්-දීමක්",
       "Category": "Local News",
       "Parent URL": "https://www.hirunews.lk/local-news.php?pageID=8"
}