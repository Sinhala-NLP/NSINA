{
       "Source": "hirunews",
       "Timestamp": "Saturday, 02 January 2021 - 8:10",
       "Headline": "විදෙස් ශ්‍රමිකයින්ගේ පැමිණිලි අන්තර්ජාලය ඔස්සේ යොමු කිරීමට අවස්ථාව",
       "News Content": "විදේශ ශ්‍රමිකයන්ගෙන් පැමිණිලි අන්තර්ජාලය ඔස්සේ යොමු කිරීමට පහසුකම් සලසා ඇති බව ශ්‍රී ලංකා විදේශ සේවා නියුක්ති කාර්යාංශය පවසනවා.\nඒ අනුව, විදේශගත ශ්‍රමිකයාට හෝ ඔහුගේ පවුලේ ඥාතියෙකුට අදාළ විදේශගත ශ්‍රමිකයාගේ පැමිණිල්ල විදේශ සේවා කාර්යාංශයේ www.slbfe.lk  වෙබ් අඩවියට පිවිස ඔන්ලයින් මෙනුව හරහා යොමුකළ හැකියි.\nවිදේශගත ශ්‍රමිකයාගේ ගමන් බලපත්‍ර අංකය, නම, දුරකථන අංකය හා පැමිණිල්ල ඇතුළත් කිරීමෙන් මෙම සේවාව ලබාගත හැකි අතර, පැමිණිලිකරුට යොමු අංකයක් ඒ මොහොතේදීම තම ජංගම දුරකථනයට කෙටි පණිවුඩයක් මගින් ලැබෙන බවයි ශ්‍රී ලංකා විදේශ සේවා නියුක්ති කාර්යාංශය නිවේදනය කළේ.\nඑහිදී අදාළ පැමිණිල්ල කාර්යාංශයේ නියමිත අංශයට යොමුවූ පසු, ඒ බව දන්වා නැවත ජංගම දුරකථනයට කෙටි පණිවුඩයක් ලැබෙනු ඇති.\nඑසේම, මෙම ඔන්ලයින් පහසුකම මගින් අදාළ ශ්‍රමිකයා සේවය කරන රටේ තානාපති කාර්යාලයට නොගොස් එම පැමිණිල්ල ජංගම දුරකථනයකින් හෝ පරිගණකයකින් යොමු කිරීමට හැකියාව ලැබීම විශේෂත්වයක්.\nඑසේම, විදේශගත ශ්‍රමිකයාගේ පවුලේ ඥාතියෙකුට වූවද අදාළ ශ්‍රමිකයාගේ පැමිණිල්ල කාර්යාංශයට හෝ පළාත් කාර්යාලයකට නොපැමිණ ජංගම දුරකථනයෙන් හෝ පරිගණකය මගින් යොමු කිරීමට අවස්ථාව සැලසෙන බවයි ශ්‍රී ලංකා විදේශ සේවා නියුක්ති කාර්යාංශය නිවේදනය කළේ.",
       "URL": "https://www.hirunews.lk/258533/විදෙස්-ශ්‍රමිකයින්ගේ-පැමිණිලි-අන්තර්ජාලය-ඔස්සේ-යොමු-කිරීමට-අවස්ථාව",
       "Category": "Local News",
       "Parent URL": "https://www.hirunews.lk/local-news.php?pageID=2239"
}