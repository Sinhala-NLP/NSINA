{
       "Source": "hirunews",
       "Timestamp": "Saturday, 09 December 2017 - 17:43",
       "Headline": "අයවැය තුනෙන් දෙකක බහුතරයකින් සම්මතයි",
       "News Content": "අයවැය 3 වන වර කියවීම වැඩි ඡන්ද 99 කින් අද පාර්ලිමේන්තුවේදී සම්මත වුණා.\nඊට පක්ෂව ඡන්ද 155 ක් ලැබුණු අතර, විපක්ෂව ලැබුණු ඡන්ද සංඛ්‍යාව 56 ක්.\nඒ අනුව, අයවැය සම්මත වුණේ 3 න් 2 ක බහුතරයකින්. ඒකාබද්ධ විපක්ෂය මෙන්ම, ජනතා විමුක්ති පෙරමුණ අයවැයට එරෙහිව ඡන්දය භාවිත කළා.\nආණ්ඩුව සමග එක්ව දෙමළ ජාතික සන්ධානය ඊට පක්ෂව ඡන්දය භාවිත කරනු ලැබුවා.\nමුදල් හා ජනමාධ්‍ය අමාත්‍ය මංගල සමරවීර අයවැය පාර්ලිමේන්තුවට ඉදිරිපත් කළේ පසුගිය නොවැම්බර් මස 9 වන දායි.\nඅයවැය දෙවන වර කියවීම පසුගිය 16 වන දා සිදුකෙරුණු අතර, එදින ද පාර්ලිමේන්තුවේදී එය තුනෙන් දෙකක වැඩි ඡන්දයෙන් සම්මත වුණා.\nඑහිදී අයවැයට පක්ෂව ඡන්ද 151 ක් හිමි වූ අතර, විපක්ෂව ලැබුණේ ඡන්ද 58 ක් පමණයි.\nමේ අතර, මුදල් හා ජනමාධ්‍ය අමාත්‍යාංශයේ වැය ශීර්ෂය ද අද පාර්ලිමේන්තුවේදී විවාදයට ගැණුනා.\nඅනතුරුව පිළිතුරු කතාව සිදුකළේ මුදල් හා ජනමාධ්‍ය අමාත්‍ය මංගල සමරවීරයි.\nඑහිදී අමාත්‍යවරයා අයවැයේ සංශෝධන කිහිපයක් සිදුකරනු ලැබුවා.\nඒ අනුව තට්ටු නිවාස සදහා වැට් බදු අය කිරීම සදහා සිදුකළ යෝජනාව සංශෝධනය කරමින් රුපියල් මිලියන 10 ට අඩු තට්ටු නිවාස ඒකක සදහා වැට් බදු අය කිරීමක් සිදුනොකරන බව අයවැය පිළිතුරු කතාව සිදුකරමින් මුදල් හා ජනමාධ්‍ය අමාත්‍ය මංගල සමරවීර කියා සිටියා.\nඅයවැය සම්මත වීමෙන් අනතුරුව ඒ සම්බන්ධයෙන් පක්ෂ විපක්ෂ දේශපාලනඥයින් අදහස් පළ කළා.\nජනතා විමුක්ති පෙරමුණේ නායක අනුර කුමාර දිසානායක කියා සිටියේ රටේ ආර්ථිකය හෝ ජන ජීවිතය ඉදිරියට ගෙන යාමට කිසිසේත් උත්සුක නොවන අයවැයක් මෙවර ඉදිරිපත් කර ඇති බවයි.\nරටේ පැවති දේශගුණික ගැටළු හේතුවෙන් ජනතාවගේ ජීවන බර වැඩිවුවද ඊට හේතුව අයවැය ගැටළුවක් නොවන බවයි ශ්‍රී ලංකා නිදහස් පක්ෂයේ මහ ලේකම් අමාත්‍ය දුමින්ද දිසානායක ඒ පිළිබඳ අදහස් දක්වමින් කියා සිටියේ.\nඒකාබද්ධ විපක්ෂයේ නායක දිනේෂ් ගුණවර්ධන සඳහන් කළේ රාජ්‍ය දේපළ විකුණා දැමීම සඳහා මෙවර අයවැය මගින් මවාපෑමක් සිදුකර ඇති බවයි.\nනියෝජ්‍ය අමාත්‍ය අශෝක් අබේසිංහ පෙන්වා දුන්නේ 2025 දී පොහොසත් රටක් වෙනුවෙන් මෙවර අයවැය ඉදිරිපත් කර ඇති බවයි.\nහදවතට එකඟව කටයුතු කළ නොහැකි වහළුන් පිරිසක් විසින් මෙවර අයවැයට ඡන්දය ලබාදී සම්මත කරගත් බවයි පාර්ලිමේන්තු මන්ත්‍රී උදය ගම්මන්පිල කියා සිටියේ.",
       "URL": "https://www.hirunews.lk/177997/අයවැය-තුනෙන්-දෙකක-බහුතරයකින්-සම්මතයි",
       "Category": "Local News",
       "Parent URL": "https://www.hirunews.lk/local-news.php?pageID=4179"
}