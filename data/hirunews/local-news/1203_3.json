{
       "Source": "hirunews",
       "Timestamp": "Friday, 29 April 2022 - 13:19",
       "Headline": "2015 බැඳුම්කර නඩුව පවත්වාගෙන යා නොහැකි බවට විරෝධතා මතු කරන බව විත්තිය අධිකරණයට දන්වයි",
       "News Content": "හිටපු මහ බැංකු අධිපති අර්ජුන මහේන්ද්‍රන් ඇතුළු විත්තිකරුවන් 10 දෙනෙකුට එරෙහිව නීතිපතිවරයා විසින් ගොනුකර තිබෙන නඩුව පවත්වාගෙන යාමට නොහැකි බව දන්වමින් මූලික විරෝධතා මතු කරන බව විත්ති පාර්ශ්වය විසින් අද (29) කොළඹ ත්‍රිපුද්ගල ස්ථිර මහාධිකරණයට දැනුම් දුන්නා.\n2015 වසරේ මහත් ආන්දෝලනයකට තුඩු දුන් ශ්‍රී ලංකා මහ බැංකුව විසින් සිදුකළ බැඳුම්කර වෙන්දේසියක දී රුපියල් මිලියන 688 ක මුදලක් සාපරාධී පරිහරණය කළේ යැයි චෝදනා කරමිනුයි නීතිපතිවරයා විසින් මෙම නඩුව ගොනුකර ඇත්තේ.\nචම්පා ජානකී රාජරත්න, දමිත් තොටවත්ත සහ නාමල් බලල්ලේ යන ත්‍රිපුද්ගල මහාධිකරණ විනිසුරු මඩුල්ල ඉදිරියේයි අද මෙම නඩුව කැඳවනු ලැබුවේ.\nඑහිදී විත්තිය වෙනුවෙන් පෙනී සිටි නීතිඥවරු අධිකරණයට දන්වා සිටියේ මෙම නඩුව පවත්වාගෙන යාමට නොහැකි බව සඳහන් කරමින් තමන් විසින් මූලික විරෝධතා ඉදිරිපත් කිරීමට අපේක්ෂා කරන බවයි.\nඒ අනුව නඩුවට අදාළ මූලික විරෝධතා මැයි මස 26 වනදා ගොනු කිරීමට පියවර ගන්නා ලෙසද ත්‍රිපුද්ගල විනිසුරු මඩුල්ල විසින් විත්තියේ නීතිඥවරුන්ට දැනුම් දුන්නා.",
       "URL": "https://www.hirunews.lk/303079/2015-බැඳුම්කර-නඩුව-පවත්වාගෙන-යා-නොහැකි-බවට-විරෝධතා-මතු-කරන-බව-විත්තිය-අධිකරණයට-දන්වයි",
       "Category": "Local News",
       "Parent URL": "https://www.hirunews.lk/local-news.php?pageID=1203"
}