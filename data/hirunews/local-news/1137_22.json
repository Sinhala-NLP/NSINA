{
       "Source": "hirunews",
       "Timestamp": "Saturday, 28 May 2022 - 10:28",
       "Headline": "ගත වූ පැය 24 තුළ සිදු වූ අනතුරුවලින් දෙදෙනකු මරුට",
       "News Content": "කාත්තන්කුඩි පොලිස් වසමේ පාලමුණ ප්‍රදේශයේ දී ධීවර කටයුතු සඳහා කුඩා බෝට්ටුවකින් දියඹට ගොස් සිටියදී බෝට්ටුව පෙරලීමෙන් එහි සිටි පුද්ගලයින් තිදෙනකුගෙන් එක් අයෙකු දියේ ගිලී ජීවිතක්ෂයට පත්ව තිබෙනවා.\nමෙලෙස ජීවිතක්ෂයට පත්ව ඇත්තේ කල්පිටිය ප්‍රදේශයේ පදිංචි 57 හැවිරිදි අයෙක්.\nමෘත ශරීරය මඩකලපුව රෝහලේ මෘත ශරීරාගාරයේ තබා ඇති අතර බෝට්ටුව පෙරලීමෙන් මුහුදට වැටුණු සෙසු දෙදෙනා පිහිනා යළි ගොඩබිමට පැමිණ ඇති බවයි වාර්තා වන්නේ.\nමේ අතර හබරණ ත්‍රිකුණාමලය ගල්වංගුව ප්‍රදේශයේ දී රිය අනතුරක් සිදුව තිබෙනවා.\nඊයේ (27) රාත්‍රියේ දී මෙම අනතුර සිදුව ඇත්තේ, කන්තලේ දෙස සිට හබරණ දෙසට ධාවනය වූ වෑන් රථයක් හා ඊට ප්‍රතිවිරුද්ධ දිශාවෙන් ධාවනය වූ ලොරි රථයල් එකිනෙකට ගැටීමෙනුයි.\nඅනතුරින් බරපතළ තුවාල ලැබූ වෑන් රථයේ රියැදුරු හබරණ රෝහලට ඇතුළත් කිරීමෙන් පසු ජීවිතක්ෂයට පත් වුණා.\nමෙලෙස මියගොස් ඇත්තේ 43 හැවිරිදි කන්තලේ ප්‍රදේශයේ පදිංචිකරුවෙක්.\nඅනතුරින් තුවාල ලැබූ ටිපර් රථයේ රියදුරු දඹුල්ල රෝහලේ ප්‍රතිකාර ලබනවා.",
       "URL": "https://www.hirunews.lk/305503/ගත-වූ-පැය-24-තුළ-සිදු-වූ-අනතුරුවලින්-දෙදෙනකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=1137"
}