{
       "Source": "hirunews",
       "Timestamp": "Friday, 14 October 2022 - 13:27",
       "Headline": "වැස්ස 19 න් පසු අඩුවන ලකුණු (වීඩියෝ)",
       "News Content": "දිවයින ආශ්‍රිතව පවතින වැසි තත්ත්වය ලබන 19 වනදායින් පසු ක්‍රමයෙන් අඩුවීමේ හැකියාව පවතින බව කාළගුණ විද්‍යා දෙපාර්තමේන්තුව පවසනවා.\nපහළ වායුගෝලයේ පවතින කැළඹිලි ස්වභාවය හේතුවෙන් දිවයිනේ ප්‍රදේශ රැසකට අද (14) දිනයේදීත් මිලිමීටර 100 ඉක්මවූ තරමක තද වැසි ඇති විය හැකි බවයි එම දෙපාර්තමේන්තුවේ අධ්‍යක්ෂ ජනරාල් අතුල කරුණානායක කියා සිටියේ.\nමේ අතර පවතින අධික වර්ෂාපතනය හමුවේ දිස්ත්‍රික්ක 06 කට බලපැවැත්වෙන පරිදි ජාතික ගොඩනැඟිලි පර්යේෂණ සංවිධානය විසින් අද පෙරවරුවේ නායයාමේ අනතුරු ඇඟවීම් නිවේදනයක් නිකුත් කළා.\nඒ අනුව කොළඹ , ගාල්ල, කළුතර, කෑගල්ල , නුවරඑළිය සහ රත්නපුර දිස්ත්‍රික්වල නායයාමේ අවධානම් මතුව ඇති බවයි එහි දැක්වුණේ.\nගතවූ පැය 24 තුළ වැඩිම වර්ෂාපතනය කලුතර දිස්ත්‍රික්කයේ මතුගම ප්‍රදේශයට ලැබී තිබෙනවා.\nඑය මිලිමීටර 264 ක්.\nමේ දක්වා ලැබී ඇති වර්ෂාපතනය මත ප්‍රධාන ගංඟා කිසිවක ජල මට්ටම ගංවතුර මට්ටමකට පැමිණ නොමැති බව වාරිමාර්ග දෙපාර්තමේන්තුව ප්‍රකාශ කළා.\nකෙසේ වෙතත් වර්ෂාපතනය ඉදිරියටත් පැවතුනහොත් අත්තනගලු ඔය, කැළණි, කලු ,ගිං සහ නිල්වලා යන ගංඟා ආශ්‍රිත පහත්බිම්වල වෙසෙන ජනතාවට වඩාත් අවධානයෙන් කටයුතු කරන ලෙසයි වාරිමාර්ග දෙපාර්තමේන්තුවේ ජල විද්‍යා හා ආපදා කළමනාකරණ අධ්‍යක්ෂ, එස් පී සී සුගීෂ්වර කියා සිටියේ.\nමධ්‍යම කදුකරයේ බොහෝ ප්‍රදේශවල පවතින අධික වැසි තත්වය හේතුවෙන් මහවැලි ගඟේ ජලමට්ටම ඉහළයාමත් සමඟ පොල්ගොල්ල ජලාශයේ වාන් දොරටුවක් අඩි එකයි අඟල් තුන බැගින් විවෘත කර තිබෙනවා.\nඑමඟින් තත්පරයකට ඝණ අඩි 1250 ක ජල ධාරාවක් වික්ටෝරියා ජලාශය වෙත මුදාහැරීමටයි කටයුතු කර ඇත්තේ.\nඑමෙන්ම සැළකිය මහවැලි සහ කැළණි ගංඟා ද්‍රෝණිවල විදුළි බලාගාර ආශ්‍රිත ජලාශවලට සැළකිය යුතු වර්ෂාපතනයක් ලැබී ඇති බවයි වාරිමාර්ග දෙපාර්තමේන්තුව සඳහන් කළේ.\nමේ අතර දක්ෂිණ අධිවේගි මාර්ගයේ වැලිපැන්න පිවිසුම ජලයෙන් අඩි එකහමාරක් පමණ ජලයෙන් යටවීම හේතුවෙන් රථවාහන ඇතුලුවීම සීමා කර තිබෙනවා.\nඒ අනුව බරවාහනවලට පමණක් අධිවේගි මාර්ගයට ඇතුලු වීම සහ පිටවිය හැකි බවයි මාර්ග සංවර්ධන අධිකාරිය ප්‍රකාශ කළේ.\nසැහැල්ලු වාහනවලට දක්ෂිණ අධිවේගි මාර්ගට ඇතුලුවීමට සහ පිටවීම සඳහා කුරුදුගහ හැතැප්ම සහ දොඩන්ගොඩ යන පිවිසුම් භාවිත කළ හැකි බවද අධිකාරිය ප්‍රකාශ කළා.\nමේ අතර ගම්පහ -ගනේමුල්ල ප්‍රාදේශිය ලේකම් කොට්ඨාසයේ බෙල්අත්ත ප්‍රදේශයේ නිවසකට පස් කන්දක් කඩා වැටීමෙන් එම නිවසට අර්ධ හානි සිදුව තිබෙනවා.",
       "URL": "https://www.hirunews.lk/317843/වැස්ස-19-න්-පසු-අඩුවන-ලකුණු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=804"
}