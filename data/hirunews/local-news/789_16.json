{
       "Source": "hirunews",
       "Timestamp": "Thursday, 20 October 2022 - 19:04",
       "Headline": "වත්කම් ලෙස පෙන්වීමට, රත්‍රං තක්සේරු වාර්තා ලබා ගැනීම ඉහළට",
       "News Content": "විදේශ ගතවීමේදී වත්කම් ලෙස පෙන්වීමට රත්‍රං තක්සේරු වාර්තා ලබා ගැනීම සීග්‍රයෙන් ඉහළ ගොස් තිබෙනවා.\nරත්‍රං මිල මේ වන විට ඉහළ අගයක පැවතීමද මීට හේතුවී ඇති බවයි මැණික් හා ස්වර්ණාභරණ අධිකාරියේ වටිනා ලෝහ විශ්ලේෂණය කිරීමේ කාර්යාංශයේ සහකාර අධ්‍යක්ෂ ඉන්දික බණ්ඩාර කියා සිටියේ.\nමෙලෙස තක්සේරු වාර්තා නිකුත් කිරීමේ බලයලත් එකම ආයතනය වන්නේ මැණික් හා ස්වර්ණාභරණ අධිකාරියයි.\nමේ වන විට පවතින ඉල්ලුම හේතුවෙන් කාර්යාංශයට පැමිණීමට පෙර 011 2 390 652 යන දුරකථන අංකයට අමතා වේලාවක් වෙන් කරගන්නා ලෙසද ඔහු ඉල්ලා සිටියා.\n\"ශිෂ්‍ය ශිෂ්‍යාවන් තමන්ගේ උසස් අධ්‍යාපන කටයුතු සඳහා පිටරටවලට යනවා. එහිදී රත්‍රං ඉහළ ගිහිල්ලා තියෙන කාලයේදී තමන්ගේ වත්කම් පෙන්වන්න තියෙන හොඳ ක්‍රමයක් තමයි රත්‍රං. එතනදී තමන්ගේ පවුලේ ඒ කියන්නේ අම්මා, තාත්තා හරි සහෝදරයෙක්ගේ හරි තියෙන රත්‍රං භාණ්ඩ අපට ගෙනල්ලා දුන්නම පාස්පෝට් එක තියෙන්න ඕනෑ. ඊට අමතරව අදාළ විශ්ව විද්‍යාලයෙන් නිකුත් කරන ඔෆරින් ලෙටර් එක තක්සේරු වාර්තා ලබා ගැනීම ඉතා සීග්‍රයෙන් ඉහළ ගිහිල්ලා තියෙනවා. ඒ සඳහා ගාස්තු වශයෙන් තක්සේරු වටිනාකමින් සියයට 02 ක මුදලක් අයකරනවා.\"\nප්‍රශ්නය - කොහොමද ඒ අදාළ පුද්ගලයාගේ එහෙම නැත්නම් පවුලේ කෙනෙක්ගේ කියලා මේ රත්‍රං කොහොමද තහවුරු කර ගන්නේ ?\nපිළිතුර - හදිසියකදී වීසා ඔෆිස් එකෙන් ඔහුගෙන් ප්‍රශ්න කිරීමක් කළොත් රිසිට් පතකින් හෝ එහෙමත් නැත්නම් අදාළ නීතිමය මාර්ගයකින් මේක මගේ කියන එක ඔප්පු කිරීමේ හැකියාවත් තියෙන්න ඕන. අදාළ පුද්ගලයාගේ රත්‍රං කියලා අපි කියන්නේ නැහැ. අදාළ පුද්ගලයා විසින් රැගෙන එන රත්‍රං කියලා තමයි අපි සහතික පත්‍රය නිකුත් කරන්නේ.",
       "URL": "https://www.hirunews.lk/318411/වත්කම්-ලෙස-පෙන්වීමට-රත්‍රං-තක්සේරු-වාර්තා-ලබා-ගැනීම-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=789"
}