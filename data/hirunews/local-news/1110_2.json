{
       "Source": "hirunews",
       "Timestamp": "Wednesday, 08 June 2022 - 17:56",
       "Headline": "අද මධ්‍යම රාත්‍රියේ සිට වර්ජනය ස්ථිර බව විදුලි ඉංජිනේරුවන් කියයි",
       "News Content": "විෂය භාර අමාත්‍ය කංචන විජේසේකර සමග අද පස්වරුවේ පැවති සාකච්ඡාව අසාර්ථක වීම හේතුවෙන් කලින් සැකසුම් කළ පරිදි අද මධ්‍යම රාත්‍රියේ සිට ක්‍රියාත්මක කිරීමට සැලසුම් කළ වර්ජනය එලෙසින්ම ක්‍රියාත්මක කිරීමට තීරණය කළ බව ලංකා විදුලිබල මණ්ඩලයේ ඉංජිනේරු සංගමය පවසනවා.\nවිදුලිබල පනතට ගෙන එන සංශෝධනවලට විරෝධය පළ කරමිනුයි ඔවුන් මෙම අඛන්ඩ වර්ජනය ආරම්භ කරන්නේ.\nවර්ජනය හේතුවෙන් හෙට උදෑසන 8 පමණ වනවිට දිවයින පුරාම විදුලිය විසන්ධි වනු ඇති බවයි එම සංගමයේ සභාපති අනිල් රංජිත් ඉඳුවර සඳහන් කළේ.\nවිදුලි ඉංජිනේරු සංගමය මෙලෙස දීපව්‍යාප්ත වර්ජන ක්‍රියාමාර්ගක නිරත වීමට සූදානම් වන්නේ වසර 26 කට පසුවයි.\nඔවුන් පවසන්නේ “2009 අංක 20 දරණ විදුලිබල පනතේ 43 වැනි වගන්තියේ උප වගන්ති 3ට අනුව තාක්ෂණික වශයෙන් පිළිගත හැකි ටෙන්ඩර් ඉදිරිපත් කරන ලද තැනැත්තන් අතුරෙන් අඩුම පිරිවැයකින් සැපයිය හැකි තැනැත්තෙකු කොමිෂන් සභාවේ කැමැත්ත ඇතුව සම්ප්‍රේෂණය කිරීමේ බලපත්‍රලාභියා විසින් තෝරාගනු ලැබිය යුතුය“ යන කාරණාව නව සංශෝධන මගින් ඉවත් කර ඇති බවයි.\nඒ අනුව, මෙම කරුණු ඇතුළු තවත් සංශෝධන කිහිපයක් මුල්කර ගනිමිනුයි විදුලි ඉංජිනේරු සංගමය ඇතුළු වෘත්තීය සමිති රැසක් මෙම අඛණ්ඩ වැඩවර්ජනයට එක්ව ඇත්තේ.\nලංකා විදුලිබල මණ්ඩලයේ ඒකාබද්ධ වෘත්තීය සමිති සන්ධානයේ කැඳවුම්කරු රන්ජන් ජයලාල් ද එම මාධ්‍ය හමුවට එක්ව සිටි අතර ඔහු කියා සිටියේ ජනතාවට අවාසිදායක මෙම සංශෝධනය සිදුනොකළ යුතු බවයි.\nමේ අතර, අද පස්වරුවේද විදුලි ඉංජිනේරු වෘත්තීය සමිති සංගමයේ නියෝජිතයින් මෙන්ම විදුලි වෘත්තීය සමිති නියෝජිතයින් පිරිසක් බලශක්ති අමාත්‍යවරයා සමඟ සාකච්ඡාවක් සඳහා පාර්ලිමේන්තුවට කැඳවා තිබුණා.\nපැය 3කට ආසන්න කාලයක් පැවති එම සාකච්ඡාවෙන් අනතුරුව මාධ්‍ය වෙත අදහස් දක්වමින් විදුලි ඉංජිනේරු සංගමයේ සභාපති අනිල් රංජිත් ඉඳුවර සඳහන් කළේ වර්ජන තීරණයේ වෙනසක් නොමැති බවයි.",
       "URL": "https://www.hirunews.lk/306593/අද-මධ්‍යම-රාත්‍රියේ-සිට-වර්ජනය-ස්ථිර-බව-විදුලි-ඉංජිනේරුවන්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1110"
}