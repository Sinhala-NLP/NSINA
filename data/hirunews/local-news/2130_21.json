{
       "Source": "hirunews",
       "Timestamp": "Monday, 22 February 2021 - 19:26",
       "Headline": "සුමන්දිරන්ගෙන් පොලීසිය ප්‍රකාශ ගනී",
       "News Content": "අධිකරණ නියෝග නොතකමින් පොතුවිල් සිට පොලිකන්ඩි දක්වා විරෝධතා පාගමනක නිරතවීම සම්බන්ධයෙන් දෙමළ ජාතික සන්ධානයේ මාධ්‍ය ප්‍රකාශක, පාර්ලිමේන්තු මන්ත්‍රී එම්.ඒ.සුමන්දිරන්ගෙන් පොලිසිය අද ප්‍රකාශයක් ලබාගත්තා.\nදෙමළ ජනතාවගේ ගැටළුවලට විසඳුම් ලබාදෙන ලෙස බලකරමින් පසුගියදා සිවිල් සංවිධාන කිහිපයක් එක්ව සංවිධාන කළ මෙම විරෝධතා පාගමනට දෙමළ දේශපාලන පක්ෂ කිහිපයක නියෝජිතයින් එක්ව සිටියා.\nකොළඹදී මෙලෙස තමාගෙන් පොලිසිය ඒ සම්බන්ධයෙන් ප්‍රකාශයක් සටහන් කරගත් බවයි සුමන්දිරන් මන්ත්‍රීවරයා සිය ෆේස්බුක් ගිණුමේ සටහනක් තබමින් ප්‍රකාශ කළේ.\nඅධිකරණ නියෝග නොතකමින් මෙම පාගමනට එක්වීම සම්බන්ධයෙන් මීට පෙර ද්‍රවිඩ ජාතික ජනතා පෙරමුණේ නායක, පාර්ලිමේන්තු මන්ත්‍රී ගජේන්ද්‍ර කුමාර් පොන්නම්බලම්ගෙන් මෙන්ම දෙමළ ජාතික සන්ධාන පාර්ලිමේන්තු මන්ත්‍රීවරුන් වන සෙල්වම් අඩෙක්කලනාදන්, රාසමානික්කම් සානක්කියන් සහ  තවරාසා කලේඅරසන්ගෙන්ද පොලිසිය ප්‍රකාශ ලබාගෙන තිබුණා.\nඑසේම, දෙමළ ප්‍රගතිශීලි සන්ධානයේ නායක පාර්ලිමේන්තු මන්ත්‍රී මනෝ ගනේෂන්ගෙන් මෙන්ම, හිටපු පාර්ලිමේන්තු මන්ත්‍රී සීනිතම්බි යෝගේෂ්වරන්ගෙන්ද පාගමනට එක්වීම සම්බන්ධයෙන් පොලිසිය පසුගියදා ප්‍රකාශ ලබාගත්තා.",
       "URL": "https://www.hirunews.lk/263364/සුමන්දිරන්ගෙන්-පොලීසිය-ප්‍රකාශ-ගනී",
       "Category": "Local News",
       "Parent URL": "https://www.hirunews.lk/local-news.php?pageID=2130"
}