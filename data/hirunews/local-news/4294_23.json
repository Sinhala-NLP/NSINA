{
       "Source": "hirunews",
       "Timestamp": "Saturday, 30 September 2017 - 19:35",
       "Headline": "කුලියට දෙන වාහනවල කොටස් ගැලවීමේ ජාවාරමක සුළමුල හෙළිවෙයි",
       "News Content": "හිරු සී.අයි.ඒ වෙත පසුගියදා ලැබුණු තොරතුරකින් හෙළිකෙරුණේ කූලී පදනම මත වාහන ලබාදෙන ස්ථානයකට පිටස්තර පුද්ගලයින්ගෙන් ලබාගන්නා මෝටර් රථවල එයාර් බෑග් හෙවත් ජීවිතාරක්ෂක බැලුන ගැලවීමේ සංවිධානාත්මක ජාවාරමක් මුල්ලේරියාව ප්‍රදේශය කේන්ද්‍ර කරගනිමින් ක්‍රියාත්මක බවයි.\nඅදාළ තොරතුරු සම්බන්ධයෙන් හිරු සී.අයි.ඒ සොයා බැලූ අතර, එම ආයතනයට පිටස්තර පුද්ගලයින්ගෙන් ලබාගන්නා වැගන් ආර් වර්ගයේ මෝටර් රථවල ඇති ආරක්ෂක බැලුන මෙලෙස හොර රහසේ ගැලවීම සිදුකරන බව එහිදී තහවුරු වුණා.\nවැගන් ආර් මෝටර් රථයක ආරක්ෂක බැලුනයක මිල රුපියල් ලක්ෂ දෙක හමාරක් පමණ වනවා.\nජාවාරම්කරුවන් හොර රහසේ ගලවාගන්නා එම ජීවිතාරක්ෂක බැලූන මෝටර් රථ අමතර කොටස් අලෙවි කරනා ආයතනවලට විකිණීම ජාවාරමක් ලෙස පවත්වාගෙන ගොස් තිබුණේ කලක සිටයි.\nහිරු සී.අයි.ඒ කණ්ඩායම මෙම ජාවාරම පිළිබඳ තොරතුරු සොයායන අතරතුර පොලිස් සංවිධානාත්මක අපරාධ නිවාරණ කොට්ඨාසයද මෙම ජාවාරම්කරුවන් අත්අඩංගුවට ගැනීමට විමර්ශන ආරම්භ කර තිබුණා.\nඒ අනුව ඊයේ රාත්‍රියේ මුල්ලේරියාව ප්‍රදේශයේ ගරාජයක් පවත්වාගෙන යන පුද්ගලයෙකු අත්අඩංගුවට ගෙන ජාවාරමේ සුල මුල හෙළි කරගත්තා.\nමෙම ගරාජයේ මෙන්ම තවත් ස්ථාන ගණනාවක ආරක්ෂක බැලූන ගැලවීමේ මෙම ජාවාරම කලක පටන් සිදුකරගෙන ගොස් ඇති බවයි පොලිස් විමර්ශනවලදී හෙළි වූයේ.\nකැලණිමුල්ල හා අංගොඩ ආදී ප්‍රදේශවලදී මෙම ජාවාරමේ යෙදුණු තවත් සැකකරුවන් 3 දෙනෙකු පොලිසිය අත්අඩංගුවට ගත්තා.\nඔවුන්ගෙන් සිදුකළ ප්‍රශ්නකිරීම් වලින් පසු විජේරාම හා දෙල්කද ප්‍රදේශවල මෝටර් රථ අමතර කොටස් අලෙවි කෙරෙනා ව්‍යාපාරික ආයතනවල තිබී මොවුන් සොරකම් කළ ආරක්ෂිත බැලුන කිහිපයක්ද සොයා ගැනුණා.\nසැකකරුවන් කොටුව මහේස්ත්‍රාත් අධිකරණයට ඉදිරිපත් කෙරුණු අතර මෙම ජාවාරම පිළිබඳ තවදුරටත් විමර්ශන ක්‍රියාත්මකයි.",
       "URL": "https://www.hirunews.lk/172258/කුලියට-දෙන-වාහනවල-කොටස්-ගැලවීමේ-ජාවාරමක-සුළමුල-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4294"
}