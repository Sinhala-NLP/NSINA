{
       "Source": "hirunews",
       "Timestamp": "Sunday, 11 June 2023 - 10:32",
       "Headline": "දරුවා බේරාගන්න කිලෝමීටර් 196ක් ආපු පියෙක්",
       "News Content": "පියවරුන් දරුවන්ට කෙතෙක් සෙනෙහස දැක්වුවත් සමාජයේ වැඩිපුරම කතාබහට ලක්වෙන්නේ මවු සෙනෙහස ගැනයි. එයට හේතුවන්නේ බොහෝ පියවරුන්ගේ දරු සෙනෙහස සිත තුළම ගුලි වී තිබිම නිසා.\nදරුවන්ගේ වැඩවලදී සෑම මොහොතකම ඉස්සර වන්නේ මවුවරුන්. මේ නිසා තමයි පියවරුන් සමාජය තුළ කැපී පෙනෙන්නේ නැත්තේ. කලාව තුළ කවි ගී ලියැවුණත්, ලියැවෙන්නේ මවු සෙනෙහස ගැන.\nඅද අපි කියන්නේ පිය සෙනෙහස හද පත්ලෙන්ම පෙන්වූ තාත්තා කෙනෙක් ගැන. මේ තාත්තා තමන්ගේ දරුවා බේරා ගන්න දරුවා බස් රථයක නංවාගෙන කිලෝමීටර් 196ක් දුර එක පිම්මේ ගිහින්.\nමේ කතාව අපට වාර්තා වන්නේ නුවරඑළිය රෝහලෙන්.\nවිනෝද චාරිකාවක් සඳහා කළුතර බේරුවල ප්‍රදේශයේ සිට බස් රථයකින් නුවරඑළියට පැමිණි පිරිසක් අතර සිටි වයස අවුරුදු 15ක දරුවකු හදිසියේ අසනීප වෙන්නේ පසුගිය මැයි 27 වැනිදා රාත්‍රියේ.\nසිහිසුන් වී සිටි දරුවා ඔවුන් පැමිණි බස් රථයෙන්ම නුවරඑළිය මහ රෝහලට ගෙන ගියේ මේ දරුවාගේ පියා.\nරෝහලට රැගෙන ආ විට මුලින්ම කළ යුතු වන්නේ රෝගියා ලියාපදිංචි\nකිරිම වුණත් මේ රෝහලේ වෛද්‍යවරු මුලින්ම කළේ දරුවාගේ ජීවිතය බේරා ගන්න කටයුතු කිරීම.\nදරුවා පරීක්ෂා කරපු වෛද්‍යවරු පවසා තිබෙන්නේ ඒ වන විටත් දරුවා මියගොස් ඇති බවයි.\nඑය පිළි නොගත් මේ පියා වෛද්‍යවරුන්ට කිව්වේ මෙහෙම කතාවක්.\n“මීට කලිනුත් දරුවා ඔය වගේ අසනීප වෙලා තියෙනවා. ඒ වෙලාවට දොස්තරලා දරුවා මැරිලා කියලා මට බොරු කළා. ඒත් ටික වෙලාවකින් දරුවට සිහිය එනවා. මම පෞද්ගලික රෝහලකට ගෙනිහින් මගේ දරුවා බේරාගන්නම්'' කියායි.\nපසුව එම බසයෙන්ම සිය දරුවා රෝහලෙන් රැගෙන කළුතර බේරුවල පෞද්ගලික රෝහලට ගෙන ගොස් ඇත්තේ දරුවා පවුලේ වෛද්‍යවරයාට පෙන්වීමට.\nනුවරඑළියේ සිට සිය දරුවාවත් නංවාගෙන කිලෝමීටර 196 ක් එක පිම්මට බස් රිය පදවාගෙන කළුතර බේරුවල පෞද්ගලික රෝහලකට පැමිණියත් එම රෝහලෙන් පවසා ඇත්තේත් මේ දරුවා මියගොස් ඇති බව.\nකිලෝමීටර් 196ක් එක පිම්මට බස් රථය පදවාගෙන එන එක පහසු කාර්යයක් නොවෙයි.\nලේන් අම්මා මුහුදට වැටුණ ලේන් පැටියව ගන්න මහ මුහුදක් හිස් කරා කියලා අපි අහල තියනවා. ඒ අම්මා කෙනෙකුගේ ආදරයක්. ඊට නොදෙවෙනි සෙනෙහසක් පියෙකුගේ හදවතේ නිහඬවම තැන්පත් වෙලා තියන බව මේ පියාගේ ක්‍රියාවෙන්ම ඔප්පු වෙලා තියෙනවා.",
       "URL": "https://www.hirunews.lk/337605/දරුවා-බේරාගන්න-කිලෝමීටර්-196ක්-ආපු-පියෙක්",
       "Category": "Local News",
       "Parent URL": "https://www.hirunews.lk/local-news.php?pageID=278"
}