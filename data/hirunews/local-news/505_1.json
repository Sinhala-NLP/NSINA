{
       "Source": "hirunews",
       "Timestamp": "Wednesday, 01 March 2023 - 14:19",
       "Headline": "දින 90ක් ඇතුළත මැතිවරණය පවත්වන්නැයි ශ්‍රේෂ්ඨාධිකරණයෙන් නියෝගයක්",
       "News Content": "පකිස්තානයේ පළාත් හතරෙන් දෙකක මැතිවරණය දින 90ක් ඇතුළත පවත්වන ලෙස පකිස්තාන ශ්‍රේෂ්ඨාධිකරණය නියෝග කර තිබෙනවා.\nමීට පෙර ඒ සඳහා එරට රජයට අරමුදල් නොමැති බව ද පවසා ඇති බව විදෙස් මාධ්‍ය වාර්තා කරනවා.\nඅගවිනිසුරු උමාර් අටා බන්ඩියල්ගේ ප්‍රධානත්වයෙන් යුත් පංච පුද්ගල විනිසුරු මඩුල්ලක් 3 - 2 බෙදීම් තීන්දුවක් ලබා දෙමින් පන්ජාබ් පළාතේ සහ කයිබර් පක්තුන්ක්වා පළාතේ මැතිවරණ පැවැත්වීමටයි නියෝග කළේ.\nමැතිවරණය සඳහා මුදල් ලබා දීම මුදල් අමාත්‍යාංශය ප්‍රතික්ෂේප කිරීමෙන් පසු පකිස්ථාන මැතිවරණ කොමිෂන් සභාව දිනයක් නියම කිරීමට අපොහොසත් වීමෙන් පසු ජනාධිපති අරිෆ් අල්වි ඉකුත් පෙබරවාරි 21 වැනි දින ඒකපාර්ශ්විකව මැතිවරණ සඳහා දිනයක් නියම කළා.\nමේ අතර, පාකිස්තාන ආරක්ෂක අමාත්‍යාංශය මැතිවරණ සඳහා ආරක්ෂාව සැපයීම ද ප්‍රතික්ෂේප කර තිබුණා.\nපකිස්ථාන මැතිවරණ කොමිෂන් සභාව පවසන්නේ පළාත් සභා මැතිවරණ දෙක සඳහා පකිස්ථාන රුපියල් බිලියන 15ක් (ඇමරිකානු ඩොලර් මිලියන 57ක්) අවශ්‍ය බවයි.",
       "URL": "https://www.hirunews.lk/328676/දින-90ක්-ඇතුළත-මැතිවරණය-පවත්වන්නැයි-ශ්‍රේෂ්ඨාධිකරණයෙන්-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=505"
}