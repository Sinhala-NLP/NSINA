{
       "Source": "hirunews",
       "Timestamp": "Saturday, 11 June 2016 - 18:46",
       "Headline": "රජයේ වාහන 1500 ක් අතුරුදන් - මුදල් ඇමති",
       "News Content": "පසුගිය රජය සමයේ භාවිත කළ වාහන 1500 ක් තවමත් අතුරුදන් බව මුදල් අමාත්‍ය රවී කරුණානායක පවසනවා.\nමෝටර් රථ ආනයනකරුවන් සමඟ අද (11) පැවති සාකච්ඡාවකින් අනතුරුව අදහස් දක්වමිනුයි මුදල් අමාත්‍යවරයා මේ බව අනාවරණ කළේ.\nකොළඹ පැවති මෙම සාකච්ඡාවට ශ්‍රී ලංකා වාහන ආනයනයකරුවන්ගේ සංගමය සහ ලංකා වාහන ආනයනකරුවන්ගේ සංගමයේ නියෝජිතයින් මෙන්ම මුදල් අමාත්‍යාංශයේ ලේකම් ආර්.එච්.එස්. සමරතුංග, රේගු අධ්‍යක්‍ෂ ජනරාල් චූලානන්ද පෙරේරා ද එක්ව සිටියා.\nවෙළඳපොලේ වාහන  මිල ගණන් මේ වනවිට ස්ථාවර අගයට පැමිණ ඇති බවයි සාකච්ඡාවෙන් පසු මාධ්‍ය වෙත අදහස් දැක්වූ ලංකා වාහන ආනයනකරුවන්ගේ සංගමයේ සභාපති  ඉන්දික සම්පත් මෙරිංචිගේ සඳහන්  කළේ.\nඅමාත්‍යවරුන් පිරිසකට වාහන මිලදීගැනීම සඳහා පසුගියදා පාර්ලිමේන්තුවට ඉදිරිපත්  කෙරුණු රුපියල් කෝටි 118 පරිපූරක ඇස්තමේන්තුව පිළිබඳව මෙහිදී මාධ්‍යවේදීන් මුදල් අමාත්‍ය රවී කරුණානායකගෙන් කරුණු විමසුවා.\nඔහු කියා සිටියේ එම වාහනවලටද බදු ඇතුළත් බවයි.\nපසුගිය රජය සමයේ අතුරුදන් වූ වාහන 1500 ක් පිළිබඳව මෙතෙක් කිසිදු තොරතුරක් නොමැති බවද මුදල් අමාත්‍යවරයා සඳහන් කළේ මාධ්‍යවේදීන් සිදුකළ ප්‍රශ්න කිරීම්වලදීයි.",
       "URL": "https://www.hirunews.lk/135301/රජයේ-වාහන-1500-ක්-අතුරුදන්-මුදල්-ඇමති",
       "Category": "Local News",
       "Parent URL": "https://www.hirunews.lk/local-news.php?pageID=5010"
}