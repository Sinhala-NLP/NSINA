{
       "Source": "hirunews",
       "Timestamp": "Thursday, 10 August 2023 - 14:35",
       "Headline": "සැණකෙළි භූමියකින් පරිභෝජනයට නුසුදුසු කුකුළු මස් තොගය හමූවේ",
       "News Content": "කැකිරාව ප්‍රදේශයේ පවත්වනු ලැබු සැණකෙළි භූමියක තිබි පරිභෝජනයට නුසුදුසු කුකුළු මස් තොගයක් සොයා ගෙන තිබෙනවා.\nමෙම සොයා ගැනීම සිදුකර ඇත්තේ සැණකෙළි භූමියේ පවතින ආහාර සම්බන්ධයෙන් සෞඛ්‍ය නිලධාරිවරයා හා මහජන පරික්ෂකවරුන් සිදු කළ විශේෂ පරික්ෂණයේ දී බවයි වාර්තා වන්නේ.\nකෙසේ වෙතත්, සැණකෙළි භූමියේ තිබු තාවකාලික ආහාර වෙළඳ කුටිවල ශිතකරණ තුළ නුසුදුසු කුකුළු මස් කිලෝ 10ක තොගයක් හමු වී තිබෙනවා.\nමහජන සෞඛ්‍ය නිලධාරින් වෙළඳ කුටි හිමියන්ට තරයේ අවවාද කිරීමෙන් පසු, ඔවුන් පියවර ගෙන ඇත්තේ ආහාර පනතෙන් පැවරී ඇති බලතල වලට අනුව කුකුළු මස් තොගය විනාශ කිරීමටයි.\nකැකිරාව සෞඛ්‍ය නිලධාරින් වැඩිදුරටත් පැවසුවේ උත්සව භූමි වලින් ආහාර ලබා ගැනීමේදී පාරිභෝගිකයන් ප්‍රවේශම් විය යුතු අතර, කුඩා දරුවන්ට මෙවැනි උත්සවවල ආහාර ලබාදිමේ දී දෙමාව්පියන් සැළකිලිමත් විය යුතු බවයි.",
       "URL": "https://www.hirunews.lk/344326/සැණකෙළි-භූමියකින්-පරිභෝජනයට-නුසුදුසු-කුකුළු-මස්-තොගය-හමූවේ",
       "Category": "Local News",
       "Parent URL": "https://www.hirunews.lk/local-news.php?pageID=109"
}