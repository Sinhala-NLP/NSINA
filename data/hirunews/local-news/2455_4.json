{
       "Source": "hirunews",
       "Timestamp": "Monday, 14 September 2020 - 20:14",
       "Headline": "පාස්කු කොමිසමේදී  එලියට ආ දුරකථන හඬ පටය (වීඩියෝ)",
       "News Content": "පාස්කු ප්‍රහාරයෙන් පසු එවකට ආරක්ෂක ලේකම් හේමසිරි ප්‍රනාන්දු සහ රාජ්‍ය බුද්ධි සේවයේ අධ්‍යක්ෂ නිලන්ත ජයවර්ධන අතර සිදුවු විශේෂ දුරකථන සංවාදයක හඬපටයක් අද ජනාධිපති කොමිසම හමුවට පළමුවරට ඉදිරිපත් කෙරුණා.\nරාජ්‍ය බුද්ධි සේවයේ හිටපු අධ්‍යක්ෂකවරයා විසින් පටිගත කර ඇති මෙම දුරකථන සංවාදය තුළ ත්‍රස්ත ප්‍රහාරය පිළිබද පූර්ව අනතුරු ඇඟවම් ලැබි තිබියදි එය වළක්වා ගැනීමට කටයුතු නොකළ වගකියුත්තන් වසන් කිරීමට තැත් කළාද යන්න සම්බන්ධයෙන් කොමිසමේ සැකය පල වුණා.\nඑහි සභාපති විනිසුරුවරයා මෙහිදී නියෝග කළේ රාජ්‍ය බුද්ධි සේවයේ හිටපු අධ්‍යක්ෂකවරයාගේ පෞද්ගලික ජංගම දුරකතනය තුළ පටිගතකරන ලද තවත් සංවාද ඇත්දැයි පරික්ෂා කිරීම සදහා එය වහාම කොමිසමේ පොලිස් විමර්ශන එකකය භාරයට ගන්නා ලෙසයි.\nරාජ්‍ය බුද්ධි සේවයේ හිටපු අධ්‍යක්ෂ ජ්‍යෙෂ්ඨ නියෝජ්‍ය පොලිස්පති නිලන්ත ජයවර්ධන සාක්ෂි ලබාදීම සදහා පාස්කු ප්‍රහාරය සම්බන්ධයෙන් විමර්ශනය කෙරෙන ජනාධිපති කොමිසම හමුවට අද පැමිණියේ 22 දිනටයි.\nඑහිදි ජනාධිපති කොමිසමේ සභාපති විනිසුරු නිලන්ත ජයවර්ධනට නියෝග කළේ හිටපු ආරක්ෂක ලේකම් හේමසිරි ප්‍රනාන්දු සහ සාක්ෂිකරු අතර ඇතිවුයේ යැයි මීට පෙර පැවසූ දුරකතන සංවාදය කොමිසම හමුවට ඉදිරිපත් කරන ලෙසයි.\nඑහිදී සාක්ෂිකාර නිලන්ත ජයවර්ධන වෙනුවෙන් පෙනීසිටි නීතිඥවරිය අදාළ හඩපටය සම්බන්ධයෙන් සාක්ෂි විමසීම සිදුකරන්නේ නම් එය මාධ්‍ය නොමැතිව සිදුකරන ලෙස ඉල්ලා සිටියා.\nකෙසේ වෙතත් එම ඉල්ලීම ප්‍රතික්ෂේප කළ ජනාධිපති කොමිසම අදාළ පටිගත කරන ලද දුරකතන සංවාදය විවෘත කොමිසම හමුවේ වාදනය කරන ලෙස නියෝග කළා.\nඅදාළ දුරකථන සංවාදයේ සම්පුර්ණ කාලය මිනිත්තු 25 යි තත්පර 04 ක්.",
       "URL": "https://www.hirunews.lk/250209/පාස්කු-කොමිසමේදී-එලියට-ආ-දුරකථන-හඬ-පටය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2455"
}