{
       "Source": "hirunews",
       "Timestamp": "Tuesday, 28 January 2020 - 14:03",
       "Headline": "කොරෝනා වෛරස් අවදානම මාස ගණනක් පවතින ලකුණු, වෛද්‍ය විශේෂඥයන්ගෙන් අනතුරු ඇඟවීමක්",
       "News Content": "චීනයෙන් බිහි වූ මාරාන්තික නව කොරෝනා වෛරසය කඩිනමින් මෙලොවින් තුරන් නොවනු ඇති බව වෛද්‍ය විශේෂඥයන් පෙන්වා දෙනවා.\nකැනඩාවේ ටොරොන්ටෝ විශ්වවිද්‍යාලයේ මහාචාර්ය ඩේවිඩ් ෆිස්මාන් පවසන පරිදි එය අවම වශයෙන් මාස කිහිපයක් හෝ ලොව පුරා සංසරණය වෙමින් පවතිනු ඇති.\nඑම කාලය තුළ දස දහස් ගණනකට වෛරසය ආසාදනය විය හැකි බව ඔහුගේ අදහසයි.\nකොරෝනා වෛරසය පිළිබඳ මාර්ගගත පුවරුවක් පවත්වාගෙන යන නෝර්ත්ඊස්ට් විශ්වවිද්‍යාලයේ මහාචාර්ය ඇලෙසෙන්ඩ්‍රෝ වෙස්පිගානි පවසන පරිදි වෛරසයේ අවදානම ඉදිරි සතියේ හෝ මාසයේදී අවසන් වනු ඇතැයි සිතිය නොහැකියි.\nවෛරසය එක් පුද්ගලයෙකුගෙන් 4 දෙනෙකුට හෝ සම්ප්‍රේෂණය වීමේ අවස්ථාවක් පවතිනවා.\nඑය සාමාන්‍ය තත්ත්වයක් වන අතර, ඇතැම් විට ඊට වැඩි සංඛ්‍යාවකට වෛරසය සම්ප්‍රේෂණය විය හැකියි.\nආසාදිත පුද්ගලයන් වෙන්කොට ප්‍රතිකාර ලබාදීම, ක්‍රමානුකූල ලෙස අත් පිරිසිදුකර ගැනීම මෙන්ම, මුහුණු ආවරණ පැළදීම ද වෛරසය සම්ප්‍රේෂණය වන සංඛ්‍යාව පාලනය කිරීමට හේතුවනු ඇති.\nඑලෙස, බෝවිය හැකි සංඛ්‍යාව එකකට වඩා අඩු කිරීම තුළින් වෛරසය මැඩලීමට හැකිවනු ඇති බව මහාචාර්ය ඩේවිඩ් ෆිස්මාන්ගේ අදහසයි.\nකොරෝනා වෛරසයෙන් මේ වනවිට චීනයේ මරණ 106 ක් වාර්තා වන අතර ආසාදිත සංඛ්‍යාව 4500 කට අධිකයි.\nඑහෙත්, මහාචාර්ය වෙස්පිගානි පෙන්වා දෙන පරිදි චීනයේ පමණක් කොරෝනා වෛරස ආසාදිත සංඛ්‍යාව 25,000 ඉක්මවනු ඇති.\nඑහෙත්, හොංකොං විශ්වවිද්‍යාලයේ පර්යේෂකයන් සඳහන් කළේ එම සංඛ්‍යාව 40,000 ඉක්මවා තිබිය හැකි බවයි.",
       "URL": "https://www.hirunews.lk/233226/කොරෝනා-වෛරස්-අවදානම-මාස-ගණනක්-පවතින-ලකුණු-වෛද්‍ය-විශේෂඥයන්ගෙන්-අනතුරු-ඇඟවීමක්",
       "Category": "Local News",
       "Parent URL": "https://www.hirunews.lk/local-news.php?pageID=2930"
}