{
       "Source": "hirunews",
       "Timestamp": "Thursday, 13 January 2022 - 19:38",
       "Headline": "කොරෝනා රැල්ලක් ගැන සෞඛ්‍ය අංශවලින් යළි අනතුරු ඇඟවීමක්",
       "News Content": "ශ්‍රී ලංකාවේ කොවිඩ් එන්නත්කරණ වැඩපිලිවෙල යටතේ මේ වන විට මිලියන 16ක් පමණ එක එන්නතක් හෝ ලබාගෙන ඇති අතර මිලියන 14ක් පමණ එන්නත් දෙකම ලබාගෙන තිබෙනවා.\nකාලයත් සමඟ එන්නත්වල ප්‍රතිශක්තිය අඩුවන බැවින් දෙවන මාත්‍රාව ගෙන මාස 03කට පසුව බූස්ටර් මාත්‍රාව ගැනීමෙන් ඉදිරියේදී තවත් කොවිඩ් රැල්ලක් ඇතිවීමේ අවදානමෙන් මිදී රට සාමාන්‍ය තත්ත්වයට පත් කර ගැනීමට ඉවහල් වනු ඇති බවයි විශේෂඥ වෛද්‍යවරු පෙන්වා දෙන්නේ.\nඅද (13) පස්වරුවේ රජයේ ප්‍රවෘත්ති දෙපාර්තමේන්තු ශ්‍රවණාගාරයේ පැවැති මාධ්‍ය සාකච්ඡාවේදීයි මෙම කරුණු අනාවරණය කෙරුණා.\nබූස්ටර් මාත්‍රාව ගැනීමට ඉදිරිපත් වන පිරිසේ අඩුවීමක් දැන් දක්නට ලැබෙන අතර එන්නත ගැන පැතිර යන කටකථාවල කිසිදු සත්‍යතාවයක් නොමැති බව ඔවුන් සඳහන් කරනවා.\nඑන්නත ගැනීමෙන් දියවැඩියාව, ආතරයිටීස්, ලිංගික බෙලහීනතාව වැනි අබාධවලට ගොදුරුවන බවට විවිධ සමාජ මාධ්‍ය ඔස්සේ පළවන ප්‍රවෘත්ති සහ පැතිර යන කටකතාවල කිසිදු විද්‍යාත්මක පදනමක් නැහැ.\nවිශේෂයෙන් එන්නත නොගත් පිරීස මෙවැනි කට කතා පතුරුවන බවයි ජාතික බෝවන රෝග විද්‍යායතනයේ ජ්‍යෙෂ්ඨ කායික රෝග විශේෂඥ වෛද්‍ය ආනන්ද විජේවික්‍රම මහතා සඳහන් කළේ.\nඑක්සත් රාජධානියේ කරන ලද පරීක්ෂණයකට අනුව දෙවන එන්නත ගත් පසු රෝගය වැළඳී රෝහල් ගතනොවීමේ  ආරක්ෂණය 100%ක් වන අතර ඉන් මාස දෙකකට පසුව 70% දක්වා අඩුව ගොස් මාස 06 කට පසුව 50% දක්වා අඩුවන බව තහවුරු වී තිබෙනවා.\nබූස්ටර් එන්නත ගෙන සති දෙකෙන් 90% දක්වා ඉහළ යන එම ආරක්ෂණ මට්ටම මාස තුනකට පසුව ද නොවෙනස්ව පවතිනවා.\nකොවිඩ් 19 වසංගතයෙන් මිදීමේ විකල්පයක් ලෙස බූස්ටර් එන්නත ගැනීමේ හැකියාව තිබියදීත් මේ වන විට බූස්ටර් එන්නත ලබා ගෙන ඇත්තේ මිලියන 4.6ක් පමණයි.\nමිලියන 10ක පමණ මහජනතාව බූස්ටර් එන්නත මෙතෙක් ලබා ගෙන නැහැ.\nප්‍රමාණවත් එන්නත් ලැබී තිබියදීත් අවදානමක් නොගෙන එන්නත ගැනීමෙන් නව කොවිඩ් රැල්ලක් ඇතිවීම වළක්වා රට සාමාන්‍යකරණයට පත් කර ගත හැකි බවයි ජාතික රෝහලේ ශ්‍රී ලංකා කායික වෛද්‍ය විශේෂඥ විද්‍යායතනයේ සභාපති විශේෂඥ වෛද්‍ය හර්ෂ සතිස්චන්ද්‍ර මහතා ප්‍රකාශ කළේ.\nඇමරිකාව වැනි දියුණු රටවලට සාපේක්ෂව ශ්‍රී ලංකාව එන්නත්කරණ වැඩපිළිවෙලේ ඉදිරියෙන් සිටින අතර කොවිඩ් 19 ආසාදනය වීමෙන් මිය යන සංඛ්‍යාව පළමු එන්නත් දෙක ගැනීමෙන් 50% කින් අඩුවන බවත් බූස්ටර් එන්නත ලබා ගැනීමෙන් කොවිඩ් ආසාදනයෙන් රෝහල් ගතවන සංඛ්‍යාව 90% කින් අඩුවන බවත් ශ්‍රී ජයවර්ධනපුර විශ්වවිද්‍යාලයේ වෛද්‍ය පීඨයේ ප්‍රතිශක්තිකරණ විද්‍යා අණුක වෛද්‍ය විද්‍යා දෙපාර්තමේන්තුවේ මහාචාර්ය නිලීකා මලවිගේ මහත්මිය පෙන්වා දෙනවා.\nලෝක ජනගහනයෙන් බිලියන 10කට පමණ කොවිඩ් එන්නත දී ඇති බවත්, 2020 හා 2021 වසර හා සසඳන විට කොවිඩ් ආසාදිත වී රෝහල් ගතවන සහ මිය යන පිරිසෙන් වැඩි දෙනා එන්නත් නොගත් අය බව මහාචාර්යවරිය වැඩිදුරටත් සඳහන් කළා.\nකොවිඩ් 19 එන්නත්කරණ වැඩපිළිවෙලේ පළමු සහ දෙවෙනි මාත්‍රාව ගැනීමට ජනතාව තුළ දැඩි උනන්දුවක් දක්නට ලැබුණ අතර රෝගීන් වාර්තාවීමේ පැහැදිළි අඩුවීමක් දක්නට ලැබුණා.\nපසුගිය සති දෙක තුනක පමණ කාලය තුළ වාර්තාවන රෝගීන් සංඛ්‍යාවේ වැඩිවීමක් දක්නට ලැබෙන අතර, ශ්‍රී ලංකාවේ විවිධ ඔමික්‍රෝන් ප්‍රබේද වාර්තාවන බැවින් ඉදිරියේදී තව කොවිඩ් රැල්ලක් ඇතිවීමට ඉඩ ඇති බව විශේෂඥ වෛද්‍ය ආනන්ද  විජේවික්‍රම මහතා ප්‍රකාශ කළා.\nඅත් සේදීම, මුව ආවරණ පැළඳීම, ජනතාව ගැවසෙන ස්ථානවල රැඳී සිටීමෙන් වැළකීම, පුද්ගල දුරස්ථභාවය පවත්වාගෙන යාම වැනි නිවැරදි සෞඛ්‍ය පුරුදු අනුගමනය කිරීම හා එන්නත්කරණයට යොමු වීම නව කොවිඩ් රැල්ලක් ඇතිවීම වළක්වා ගැනීමට ගත හැකි සාර්ථක විසඳුම බව විශේෂඥ වෛද්‍යවරයා අවධාරණය කරනවා.\nකාලයත් සමග එන්නත්වල ප්‍රතිශක්තිය අඩුවන නිසා බූස්ටර් මාත්‍රාව ගැනීමෙන් ප්‍රතිශක්තිය වර්ධනය වීමෙන් රෝගය වැළඳෙන සංඛ්‍යාව අඩුවන අතර රෝගය වැළඳුනත් මියයන ප්‍රමාණය අඩුවන බවයි මෙහිදී වෛද්‍යවරයා පෙන්වා දුන්නේ.",
       "URL": "https://www.hirunews.lk/293939/කොරෝනා-රැල්ලක්-ගැන-සෞඛ්‍ය-අංශවලින්-යළි-අනතුරු-ඇඟවීමක්",
       "Category": "Local News",
       "Parent URL": "https://www.hirunews.lk/local-news.php?pageID=1426"
}