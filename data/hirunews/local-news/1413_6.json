{
       "Source": "hirunews",
       "Timestamp": "Thursday, 20 January 2022 - 9:17",
       "Headline": "අධ්‍යක්ෂවරිය සොයන දූෂණ ගැන විමර්ශන නවත්වන්න ! - සත්තු වත්තේ විරෝධතාවක්(වීඩියෝ)",
       "News Content": "මේ වනවිට දෙහිවල සත්ත්වෝද්‍යානයේ සේවය කරන සේවකයින් පිරිසක් විසින් උද්ඝෝෂණයක් සමග සත්‍යග්‍රහයක් ආරම්භ කර තිබෙනවා.\nඅද (20) පෙරවරුවේ සිට ඇරඹි මෙම අඛණ්ඩ සත්‍යග්‍රහයට හේතු වී ඇත්තේ , සත්ත්වෝද්‍යානයේ අධ්‍යක්ෂ ජනරාල්වරියගේ ඇතැම් ක්‍රියාකලාප සහ තීන්දු තීරණ බවටයි විරෝධතාකරුවන් චෝදනා කරන්නේ.\nමෙම සේවකයින් විසින් සිය විරෝධතාව ක්‍රියාත්මක කරමින් මේ වනවිට සියලුම සතුන්ගේ කූඩුවල ඉබි යතුරු මාරුකර, එම සතුන් කිසිවෙකුටත් ආහාරපාන ලබාදීමට හෝ පිටතට ගැනීමට හෝ ඇති නිදහස ද නැති කරමින් උද්ඝෝෂණයේ නිරත වන බවටත් තොරතුරු වාර්තා වනවා.\nහිරු ප්‍රවෘත්ති විසින් දෙහිවල සත්ත්වෝද්‍යානයේ අධ්‍යක්ෂ ජනරාල් ශර්මිලා රාජපක්ෂගෙන් මේ පිළිබඳ ව විමසූ අවස්ථාවේ දී ඇය කියා සිටියේ, සත්ත්වෝද්‍යාන පරිපාලනය තුළ විවිධ නිලධාරින් සිදු කර ඇති දූෂණ සහ අක්‍රමිකතා සම්බන්ධයෙන් සහ නීතිවිරෝධී ලෙස සතුන්ගේ වතුරු යොදා ගනිමින් නිෂ්පාදනය කර ඇති කාබනික පොහොර සම්බන්ධයෙන් ද තමන් මේ වනවිට පොලීසියට පැමිණිල්ලක් සිදු කර, පරීක්ෂණයක් අරඹා ඇති බවයි.\nඅදාළ පරීක්ෂණ වහාම නතර කරන ලෙසට ඉල්ලමිනුයි මෙම විරෝධතාකරුවන් සත්‍යග්‍රහයක නිරත වන්නේ.\nමෙම විරෝධතාකරුවන් චෝදනා කරන්නේ අධ්‍යක්ෂවරිය විසින් දෛනිකව මියයන සත්ත්වයින් පිළිබඳ කිසිදු විමර්ශනයක් ක්‍රියාත්මක නොකිරීම ද ගැටලුකාරී බවයි.\nඑමෙන්ම, සත්‍යග්‍රහයේ නිරත වන සේවකයින් විසින් සත්ත්වෝද්‍යානයට ජලය ලැබෙන ප්‍රධාන ජල කරාම පද්ධතිය ද අක්‍රීය කර ඇති බවට ද තොරතුරු වාර්තා වනවා.",
       "URL": "https://www.hirunews.lk/294533/අධ්‍යක්ෂවරිය-සොයන-දූෂණ-ගැන-විමර්ශන-නවත්වන්න-සත්තු-වත්තේ-විරෝධතාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1413"
}