{
       "Source": "hirunews",
       "Timestamp": "Wednesday, 25 April 2018 - 16:05",
       "Headline": "බහරේනයේ ලාංකිකයෙකුට අයත් නිවසක් ගින්නකින් විනාශ වෙයි (ඡායාරූප)",
       "News Content": "බහරේන් රාජ්‍යයේ සනාද් ප්‍රදේශයේ ලාංකිකයෙකු පදිංචි නිවසක් ගිනිගෙන සම්පූර්ණයෙන් විනාශවී තිබෙනවා.\nනිවෙස ගිනි ගන්නා අවස්ථාවේ නිවෙස් හිමියන් රාජකාරී කටයුතු සඳහා පිටත්ව ගොස් ඇති අතර ගින්න පැතිරෙන තෙක් කිසිවෙකුත් ඒ පිළිබඳ දැන සිට නැහැ.\nනිවෙස සහ එහි තිබු භාණ්ඩ ගින්නෙන් විනාශ වී ඇති අතර ගින්නට හේතුවක් මෙතෙක් අනාවරණ වී නොමැති බවයි වාර්තා වන්නේ.\nකෙසේවෙතත් අදාළ නිවසේ පිටුපස තාප්පයට පිටතින් කිසියම් අයෙක් කසල ගොඩකට ගිනි තබා ඇති අතර එය අසල වූ රට ඉඳි ගසකට ඇවිලීමෙන් එය නිවසට පැතිර යන්නට ඇති බවට සැක කෙරෙනවා.\nගින්න පැතිර යන විට අසල්වැසියන් එය දැක බහරේන් පොලිසිය දැනුවත් කිරීමෙන් අනතුරුව ගිනි නිවීම් රථ දෙකක් පැමිණ තිබෙනවා.\nකෙසේවෙතත් ගින්න මැඩපැවැත්වීමට නොහැකිව තවත් ගිනි නිවීම් රථ 4 ක් ගෙන්වීමට කටයුතු කර ඇති බවයි වාර්තා වන්නේ.\nගින්න නිවා දැමුව ද අදාළ නිවසේ තිබු සියලු බඩු භාහිරාදිය විනාශවී තිබෙනවා.",
       "URL": "https://www.hirunews.lk/189236/බහරේනයේ-ලාංකිකයෙකුට-අයත්-නිවසක්-ගින්නකින්-විනාශ-වෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3974"
}