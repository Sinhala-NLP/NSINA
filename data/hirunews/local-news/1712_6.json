{
       "Source": "hirunews",
       "Timestamp": "Saturday, 04 September 2021 - 13:39",
       "Headline": "වෙළඳපොළේ තිරිඟු පිටි හිඟයක් (වීඩියෝ)",
       "News Content": "වෙළඳපොළේ තිරිඟු පිටි මිල ඉහළ ගොස් ඇති බවට පාරිභෝගිකයින් චෝදනා කරනවා.\nඒ පිළිබඳ ව අප කළ සොයාබැලීමක දී අනාවරණ වූයේ, වෙළඳපොළේ තිරිඟු පිටි හිඟයක් ද මේ වනවිට පවතින බව යි.\nඑමෙන්ම අත්‍යවශ්‍ය භාණ්ඩ තොග සැඟවීම සහ වැඩි මිලට අලෙවි කිරීම වැළැක්වීමේ අරමුණින් හදිසි නීති රෙගුලාසි පැනවීමත් සමඟ පාරිභෝගික කටයුතු පිළිබඳ අධිකාරිය මේ දිනවල අත්‍යවශ්‍ය භාණ්ඩ තොග සොයා තවදුරටත් වැටලීම් සිදුකරනවා.\nමේ වනවිට වැටලීම්වලින් සීනි මෙට්‍රික් ටොන් 32,597ක් සහ වී මෙට්‍රික් ටොන් 643.5ක් සොයාගෙන ඇති බව යි පාරිභෝගික අධිකාරිය සඳහන් කළේ.\nමේ අතර වවුනියාව - කෝවිල්කුලම ප්‍රදේශයේ සිදුකළ වැටලීමක දී නියමිත මිලට වඩා වැඩි මිලකට සහල් සහ පාන් පිටි අලෙවි කළ වෙළඳසැලක් වැටලීමට පාරිභෝගික අධිකාරියේ නිලධාරීන් පියවර ගෙන තිබෙනවා.\nඑහි දී අනාවරණ වූයේ ඇසුරුමේ සඳහන් කර ඇති මිල වෙනුවට වෙනත් මිලක් යොදා ඒවා අලෙවි කර ඇති බවටයි.",
       "URL": "https://www.hirunews.lk/281363/වෙළඳපොළේ-තිරිඟු-පිටි-හිඟයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1712"
}