{
       "Source": "hirunews",
       "Timestamp": "Monday, 03 January 2022 - 19:47",
       "Headline": "රුමේෂ් රත්නායක ප්‍රධාන පුහුණුකරු තනතුරට",
       "News Content": "සිම්බාබ්වේ ක්‍රිකට් කණ්ඩායමේ ශ්‍රී ලංකා ක්‍රිකට් සංචාරය තුළ දී ශ්‍රී ලංකා කණ්ඩායමේ ප්‍රධාන පුහුණුකාර ධුරය රුමේෂ් රත්නායකට භාරදීමට තීරණය කර ඇති බව වාර්තා වනවා.\nඑක්දින තරග තුනකින් සමන්විත තරගාවලියක් සඳහා සිම්බාබ්වේ කණ්ඩායම ලබන 10 වැනිදා ශ්‍රී ලංකාවට පැමිණීමට නියමිතයි.\nමේ අනුව ජනවාරි 16,18 සහ 21 යන තෙදින තුළ දී මහනුවර - පල්ලෙකැලේ ක්‍රීඩාංගණයේ දී පැවැත්වෙන එක්දින තරගවලදී ශ්‍රී ලංකා කණ්ඩායමේ ප්‍රධාන පුහුණුකරු ලෙස රුමේෂ් රත්නායක කටයුතු කරනු ඇති.\nඉන්දියාවේ එම්. ආර්. එෆ්. වේගපන්දු පුහුණු ඇකඩමියේ ප්‍රධාන පුහුණුකරුවෙකු ලෙස කටයුතු කළ රුමේෂ් රත්නායක ශ්‍රී ලංකා කණ්ඩායම වෙනුවෙන් ටෙස්ට් තරග 23කට සහ එක්දින තරග 70කට එක් වී තිබෙනවා.\nඑහිදී පිළිවෙළින් ඔහු ටෙස්ට් කඩුළු 73ක් සහ එක්දින කඩුලු 76 ක් දවා ගත්, මෙරටින් බිහි වූ විශිෂ්ටතම වේගපන්දු යවන්නෙක්.",
       "URL": "https://www.hirunews.lk/292940/රුමේෂ්-රත්නායක-ප්‍රධාන-පුහුණුකරු-තනතුරට",
       "Category": "Local News",
       "Parent URL": "https://www.hirunews.lk/local-news.php?pageID=1451"
}