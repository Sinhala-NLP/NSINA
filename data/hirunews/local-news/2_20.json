{
       "Source": "hirunews",
       "Timestamp": "Thursday, 28 September 2023 - 9:23",
       "Headline": "අසභ්‍ය දැන්වීම් අන්තර්ජාලය මුදා හැරි හිටපු උප සභාපතිට ඇප",
       "News Content": "කාන්තාවක් අපහසුතාවයට පත්වන පරිදි ඇගේ ඡායාරූප සහ අසභ්‍ය දැන්වීම් අන්තර්ජාලය ඔස්සේ පළකළ බව කියන සිද්ධියක් සම්බන්ධයෙන් අත්අඩංගුවට ගත් මිහින්තලේ ප්‍රදේශීය සභාවේ හිටපු උප සභාපතිවරයෙකු වන අජිත් බන්ඩාර එදිරිසිංහ ඇප මත මුදා හැර තිබෙනවා.\nකොළඹ ප්‍රධාන මහේස්ත්‍රාත් ප්‍රසන්න අල්විස් ඊයේ නඩුව කැඳවූ අවස්ථාවේදී නියෝග කළේ රුපියල් ලක්ෂ 5 ක ශරීර ඇපයක් මත මොහුව මුදා හරින ලෙසයි.\nඅදාළ කාන්තාව විසින් අපරාධ පරීක්ෂණ දෙපාර්තමේන්තුව වෙත කරන ලද පැමිණිල්ලකට අනුවයි ඊයේ ඔහු අත්අඩංගුවට ගෙන ඇත්තේ.\nසැකකරු විසින් පැමිණිලිකාර කාන්තාවගේ මෝටර් රථයේ ඡායරූප ඇතුලත් කර අසභ්‍ය වදන් සහිත දැන්වීම් අන්තර්ජාලය ඔස්සේ පළ කර තිබෙනවා.\nමේ අතර අන්තර්ජාලය ඔස්සේ මුදලට නිරුවත ප්‍රදර්ශනය කිරීම සම්බන්ධයෙන් අත්අඩංගුවට ගත් 23 හැවිරිදි එක්දරු මව රුපියල් 2,500 ක දඩයක් මත මුදා හැර තිබෙනවා.\nඒ ඇය ඊයේ කොළඹ ප්‍රධාන මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුවයි. එහිදී ඇය අධිකරණය හමුවේ ප්‍රකාශ කර ඇත්තේ තමන් යලි එවැනි වරදක් නොකරන බවටයි.\nමෙම කාන්තාව අපරාධ පරීක්ෂණ දෙපාර්තමේන්තුව විසින් මහරගම ප්‍රදේශයේදී අත්අඩංගුවට ගෙන තිබුණා.",
       "URL": "https://www.hirunews.lk/349618/අසභ්‍ය-දැන්වීම්-අන්තර්ජාලය-මුදා-හැරි-හිටපු-උප-සභාපතිට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=2"
}