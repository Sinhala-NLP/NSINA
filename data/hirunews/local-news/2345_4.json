{
       "Source": "hirunews",
       "Timestamp": "Sunday, 08 November 2020 - 8:57",
       "Headline": "ශ්වසන සහ පපුවේ වේදනාවන් ඇත්නම් වහාම වෛද්‍ය උපදෙස් ගන්නැයි ඉල්ලීමක්",
       "News Content": "කොවිඩ්  19 ආසාදනය වීම හේතුවෙන් තවත් මරණ 4 ක් ඊයේ(07) වාර්තාවුණා.\nඒ අනුව මෙරට සමස්ත කොරෝනා මරණ සංඛ්‍යාව 34 දක්වා ඉහළ යනවා.\nරජයේ ප්‍රවෘත්ති දෙපාර්තමේන්තුව නිවේදනය කළේ මියගිය තුන්දෙනෙකු කාන්තාවන් බවයි.\nමියගිය එක් කාන්තාවක්, අවුරුදු 42 ක් වයසැති කොළඹ 10 - මාළිගාවත්ත ප්‍රදේශයේ පදිංචිකාරිනියක වනවා.\nඇය දීර්ඝකාලීනව හෘද රෝගයකින් පෙළී ඇති අතර, නිවසේදී මෙම මරණය සිදුව ඇති බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nහෘද රෝගයත් සමඟ ඇයට කොවිඞ් 19 ආසාදනය වී ඇති බව සෞඛ්‍ය සේවා අධ්‍යක්‍ෂ ජනරාල් විශේෂඥ වෛද්‍ය අසේල ගුණවර්ධන තහවුරු කර ඇති බව එම දෙපාර්තමේන්තුව ප්‍රකාශ කළා.\nඑමෙන්ම මාළිගාවත්ත ප්‍රදේශයේ පදිංචි අවුරුදු 69 ක් වයසැති කාන්තාවක්ද මියගොස් ඇති අතර, ඇය, දීර්ඝකාලීනව රෝගාබාධ රාශියකින් පෙළී තිබෙනවා.\nඑම රෝග උත්සන්න වීමත් සමඟ කොළඹ ජාතික රෝහලට ඇතුළත් කිරීමෙන් පසුව මියගොස් ඇති බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nකොවිඞ් 19 ආසාදනය වීමත් සමඟ නිව්මෝනියා තත්ත්වය උත්සන්නවීම මෙම මරණයට හේතුව බව දක්වා තිබෙනවා.\nගනේමුල්ල ප්‍රදේශයේ පදිංචි අවුරුදු 88 ක් වයසැති පිරිමි පුද්ගලයෙකුද කොවිඩ් 19 හේතුවෙන් මියගොස් ඇති අතර, ඇය, මිනුවන්ගොඩ ආසාදිතයෙකුගේ සමීප ආශ්‍රිතයෙකු බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nනිරෝධායනය අතරතුර ආසාදිතයෙකු ලෙස හඳුනාගෙන ලග්ගල - පල්ලේගම රෝහලට ඇතුළත් කර සිටියදී රෝගී තත්වය උත්සන්නවීම නිසා අයි.ඩී.එච්. රෝහල වෙත මාරුකර යවා තිබෙනවා.\nඑහිදී ඇය මියගොස් ඇති අතර, මරණයට හේතුව ලෙස දක්වා ඇත්තේ කොවිඩ් - නිව්මෝනියාව සමඟ ලේ විසවීමක් බවයි.\nඑමෙන්ම වැල්ලම්පිටිිය ප්‍රදේශයේ පදිංචි අවුරුදු 67 ක පිරිමි  පුද්ගලයෙකුද කොවිඩ්19 හේතුවෙන් මියගොස් තිබෙනවා.\nදීර්ඝ කාලීන රෝගාබාධයන්ගෙන් පෙළී ඇති මොහු දින කිහිපයක් උණ රෝගයෙන් පෙළී ඇති අතර, නිවසේදී මියගොස් ඇති බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nමරණයට හේතුව ලෙස දැක්වන්නේ කොරෝනා වෛරසය ආසාදනය වීම සමඟ නිව්මෝනියා තත්ත්වය උත්සන්න වීමයි.\nමේ අනුව, පසුගිය දින කිහිපය තුළ සිදුවූ මරණවලින් වැඩි සංඛ්‍යාවක් කොළඹ මහානගර සභා බල ප්‍රදේශයෙන් වාර්තාවනවා.\nමේ හේතුවෙන් එහි ප්‍රධාන සෞඛ්‍ය වෛද්‍ය නිලධාරී රුවන් විජේමුණි ඉල්ලා සිටියේ ශ්වසන සහ පපුවේ වේදනාවන් ඇත්නම් වහාම රෝහලක් වෙත ගොස් කඩිනමින් වෛද්‍ය උපදෙස් ලබා ගන්නා ලෙසටයි.",
       "URL": "https://www.hirunews.lk/254252/ශ්වසන-සහ-පපුවේ-වේදනාවන්-ඇත්නම්-වහාම-වෛද්‍ය-උපදෙස්-ගන්නැයි-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=2345"
}