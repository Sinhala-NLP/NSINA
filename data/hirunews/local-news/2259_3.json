{
       "Source": "hirunews",
       "Timestamp": "Wednesday, 23 December 2020 - 7:32",
       "Headline": "මහර බන්ධනාගාර සිද්ධියේ අවසන් වාර්තාව 30 වනදා",
       "News Content": "මහර බන්ධනාගාරයේ සිද්ධිය විමර්ශනය කිරීම සඳහා පත් කළ කමිටුවේ අවසන් වාර්තාව එළඹෙන 30 වනදා භාරදීමට නියමිතයි.\nමේ අතර බන්ධනාගරය තුළ ඇතිවූ ගැටුම සැළසුම් කිරීම සඳහා අටදෙනෙකු මූලිකත්වය ගෙන ඇති බවට මේ වනවිටත් අනාවරණ වී ඇතැයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කළා.\nඑමෙන්ම ඝාතනය කෙරුණු සමයං නැමති සංවිධානාත්මක අපරාධ කල්ලි සාමාජිකයාගේ ගෝලයෙකුද මෙම ගැටුම සැළසුම් කිරීමට මූලික වී ඇති බවටයි අනාවරණ වී ඇත්තේ.\nඑසේම ගැටුමෙන් මියගිය රැඳවියන් 11 දෙනාගෙන් හතරදෙනෙකුගේ සිරුරු පිළිබඳ පශ්චාත් මරණ පරීක්ෂණ සිදුකිරීමෙන් අනතුරුව ඒවා පසුගියදා ආදහනය කෙරුණා.\nපොලිස් මාධ්‍ය ප්‍රකාශකවරයා වැඩිදුරටත් සඳහන් කළේ තවත් රැඳවියන් දෙදෙනෙකුගේ මෘත ශරීර පිළිබඳ පශ්චාත් මරණ පරීක්ෂණ කටයුතු මේ වනවිටත් අවසන් කර ඇති බවයි. ඒ අනුව තවත් රැඳවියන් පස්දෙනෙකුගේ සිරුරු සම්බන්ධයෙන් පශ්චාත් මරණ පරීක්ෂණ පැවැත්වීමට නියමිතයි.",
       "URL": "https://www.hirunews.lk/257711/මහර-බන්ධනාගාර-සිද්ධියේ-අවසන්-වාර්තාව-30-වනදා",
       "Category": "Local News",
       "Parent URL": "https://www.hirunews.lk/local-news.php?pageID=2259"
}