{
       "Source": "hirunews",
       "Timestamp": "Sunday, 13 March 2016 - 8:23",
       "Headline": "මන්නාරමේදී ඉන්දීය ධීවරයන් 23 ක් අත්අඩංගුවේ",
       "News Content": "මන්නාරම - වැලිපාර මුහුදු තීරයේදී මෙරට මුහුදු සීමාව උල්ලංඝනය කරමින් ධීවර කටයුතුවල නිරතවූ ඉන්දීය ධීවරයින් 23 දෙනෙකු නාවික හමුදාව අත්අඩංගුවට ගෙන තිබෙනවා.\nතාල්පාඩු නාවික හමුදා කඳවුරේ නිලධාරීන් විසින් අත්අඩංගුවට ගත් මෙම ඉන්දීය ධීවරයින් මන්නාරම පොලීසිය වෙත භාරදී ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nමෙම ධීවරයින් සමඟ ඔවුන් පැමිණි ධීවර බෝට්ටු 3 ක්ද නාවික හමුදා භාරයට ගෙන තිබෙනවා.\nඑලෙස අත්අඩංගුවට පත්ව ඇත්තේ වයස අවුරුදු 15 ත් 56 ත් අතර වයසේ පසුවන ඉන්දීය ජාතිකයින් පිරිසක්.\nඔවුන් අද දිනයේ මන්නාරම මහේස්ත්‍රාත් අධිකරණය වෙත ඉදිරිපත් කිරීමට නියමිතව තිබෙනවා.\nඊයේ අත්අඩංගුවට ගැනුනු ධීවරයන් පිරිස හැරුණු කොට මෙරට මුහුදු තීරයට අනවසරයෙන් පිවිසීම නිසා අත්අඩංගුවට පත් තවත් ඉන්දීය ධීවරයන් 64 දෙනෙකු මෙරට බන්ධනාගාර ගතව පසුවනවා.\nඑලෙස ශ්‍රී ලංකාවේ රඳවාගෙන ඇති ඉන්දීය ධීවර බෝට්ටු සංඛ්‍යාව 86ක්.\nඑම ඉන්දීය ධීවරයන් සහ බෝට්ටු අවස්ථා කිහිපයකදී නාවික හමුදාව සහ වෙරළාරක්ෂක බලකාය මගින් අත්අඩංගුවට ගැනුනා.",
       "URL": "https://www.hirunews.lk/128417/මන්නාරමේදී-ඉන්දීය-ධීවරයන්-23-ක්-අත්අඩංගුවේ",
       "Category": "Local News",
       "Parent URL": "https://www.hirunews.lk/local-news.php?pageID=5131"
}