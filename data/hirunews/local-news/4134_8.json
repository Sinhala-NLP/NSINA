{
       "Source": "hirunews",
       "Timestamp": "Tuesday, 09 January 2018 - 17:38",
       "Headline": "ධුර කාලය ගැන ජනපති ශ්‍රේෂ්ඨාධිකරණයෙන් විමසයි",
       "News Content": "19 වන ව්‍යවස්ථා සංශෝධනයට අනුව වර්තමාන ජනාධිපතිවරයාගේ ධූර කාලය වසර පහක් ද නැතිනම් හයක් ද යන්න පිළිබඳ ජනාධිපති මෛත්‍රීපාල සිරිසේන විසින් ශ්‍රේෂ්ඨාධිකරණයෙන් විමසීමක් කර තිබෙනවා.\nඒ අනුව අදාළ තීරණය ලබන 14 වනදා හෝ ඊට පෙර ලබාදෙන ලෙසටයි අගවිනිසුරුවරයාට දන්වා ඇත්තේ.\n1978 ව්‍යවස්ථාවට අනුකූලව ජනාධිපතිවරයාට වසර 6 ක ධූර කාලයක් හිමි වුවත් එම ධුර කාලය වසර 5 ක් දක්වා අඩු කිරීමට 19 වැනි ව්‍යවස්ථා සංශෝධනයෙන් පියවර ගනු ලැබුවා.\nඑම ව්‍යවස්ථා සංශෝධනය කළ වකවානුවේ සිටි ජනාධිපතිවරයාටත් අදාළ තීරණය වලංගුද යන්නයි මෙම ඉල්ලීමෙන් විමසා ඇත්තේ.\nශ්‍රේෂ්ඨාධිකරණය රෙජිස්ට්‍රාර්වරයා විසින් ශ්‍රී ලංකා නීතිඥ සංගමයට දන්වා ඇත්තේ ඉහත කරුණ ජනවාරි  11 වනදා විමසා බැලීමට තීරණය කර ඇති බවයි.",
       "URL": "https://www.hirunews.lk/180611/ධුර-කාලය-ගැන-ජනපති-ශ්‍රේෂ්ඨාධිකරණයෙන්-විමසයි",
       "Category": "Local News",
       "Parent URL": "https://www.hirunews.lk/local-news.php?pageID=4134"
}