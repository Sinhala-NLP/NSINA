{
       "Source": "hirunews",
       "Timestamp": "Thursday, 08 April 2021 - 21:30",
       "Headline": "මියගිය සහ ආබාධිත රණවිරුවන්ගේ වැටුප් සහ දීමනා ඔවුන්ගේ යැපෙන්නන්ට දිවි ඇති තෙක් (වීඩියෝ)",
       "News Content": "ආබාධිත රණවිරුවන්ට දිවි ඇති තෙක් ගෙවනු ලබන වැටුප් සහ දීමනා ඔවුන් මියගිය පසු ඔවුන්ගේ යැපෙන්නන්ටත් දිවිඇති තෙක් ගෙවීම පිණිස අනුමැතිය ලබා ගැනීමට සකස් කල යෝජනාවක් අමාත්‍ය මණ්ඩලයට යොමු කර ඇති බව ජනාධිපති ගෝඨාභය රාජපක්ෂ පවසනවා.\nආරක්ෂක කටයුතු පිළිබද අමාත්‍යාංශ උපදේශක කාරක සභාව ජනාධිපතිවරයාගේ ප්‍රධානත්වයෙන් පාර්ලිමේන්තුවේදී පැවති අතර ඊට එක් වෙමිනුයි ජනාධිපතිවරයා මේ බව සඳහන් කළේ.\nවත්මන් පාර්ලිමේන්තුව රැස්වීමෙන් පසු උපදේශක කාරක සභාවේ ප්‍රථම රැස්වීම මෙය වන අතර ජනාධිපති ගෝඨාභය රාජපක්ෂ ඊට එක් වූයේ කාරක සභා සභාපතිධූරය විෂයභාර අමාත්‍යවරයාට හිමිවන බැවින්.\nජාතික ආරක්ෂාව, නීතිය හා සාමය ප්‍රවර්ධනය, රණවිරු වැටුප් මත්ද්‍රව්‍ය නිවාරණය ආදී ආයතන වල වාර්ෂික වාර්තා වැනි විෂය ගණනාවක් එහිදී සාකච්ඡාවට බඳුන්වී තිබෙනවා.\nඑහිදී පොලීසියේ පිරිස් බලය වැඩිකිරීම පිණිස ස්ත්‍රී පුරුෂ දෙපාර්ශවයෙන්ම දස දහසක් අලුතින් බඳවා ගැනීමටද තීරණය වී ඇති බව සඳහන්.\nඑමෙන්ම රටේ විවිධ ප්‍රදේශවල පොලිස් ස්ථාන 196ක් අලුතින් ස්ථාපනයට සැලසුම් කර ඇති බවයි ජනාධිපති ගෝඨාභය රාජපක්ෂ එහිදී ප්‍රකාශ කළේ.\nඑමෙන්ම ආබාධිත සහ මිය ගිය රණවිරු පවුල් වලට ගෙවන වැටුප් සහ දීමනා පිළිබඳවද එහිදී දීර්ඝ වශයෙන් සාකච්ඡා කර තිබෙනවා.\nඒ අනුවයි මිය ගිය රණවිරුවන්ගේ යැපෙන්නන්ටත් වැටුප් සහ දීමනා ජීවිතාන්තය දක්වා ලබා ගැනීමට අදාලව සකස් කල කැබිනට් පත්‍රිකාව කැබිනට් මණ්ඩලය හමුවට ඉදිරිපත් කර ඇත්තේ.\nරණවිරු පවුල් වල ඉල්ලීම ඉටු කරන බව සඳහන් කල ජනාධිපති ගෝඨාභය රාජපක්ෂ වැඩිදුරටත් කියා සිටියේ ඒ සඳහා උද්ඝෝෂණ කිරීමේ අවශ්‍යතාවයක් නොමැති බවයි.\nඋද්ඝෝෂණ පිටුපස ඇත්තේ වෙනත් අරමුණක් බවද ජනාධිපතිවරයා එහිදී පෙන්වා දී තිබෙනවා.\nමින් පෙර කාලවලදී කල අයුරින් උද්ඝෝෂණ කරුවන්ට වත්මන් රජය කිසිදු හිරිහැරයක් නොකල බවද ජනාධිපතිවරයා මෙන්ම ආරක්ෂණ ලේකම්වරයාද එහිදී සඳහන් කළ බවයි ජනාධිපති මාධ්‍ය අංශය වැඩිදුරටත් සඳහන් කළේ.",
       "URL": "https://www.hirunews.lk/267913/මියගිය-සහ-ආබාධිත-රණවිරුවන්ගේ-වැටුප්-සහ-දීමනා-ඔවුන්ගේ-යැපෙන්නන්ට-දිවි-ඇති-තෙක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2032"
}