{
       "Source": "hirunews",
       "Timestamp": "Sunday, 13 March 2022 - 12:55",
       "Headline": "සංවර්ධන නිලධාරීන් හෙට අසනීප නිවාඩු",
       "News Content": "වැටුප් විෂමතාව, උසස්වීම්, දීමනා ඇතුලු ඉල්ලීම් 9ක් මුල් කරගනිමින් හෙට (14) දිනයේ අසනීප නිවාඩු වාර්තා කිරීමේ වෘත්තිය ක්‍රියාමාර්ගයකට එළඹීමට සංවර්ධන නිලධාරීන් තීරණ කර තිබෙනවා.\nසංවර්ධන නිලධාරීන්ගේ සංගමයේ ප්‍රධාන ලේකම් චන්දන සූරියආරච්චි ප්‍රකාශ කළේ එලෙස අසනීප නිවාඩු වාර්තාකරන සියලුම සංවර්ධන නිලධාරීන් දිවයින පුරා දිස්ත්‍රික්ක 17ක උද්ඝෝෂණවල නිරතවීමට ද සැලසුම් කර ඇති බවයි.\nරාජ්‍ය හා පළාත් රාජ්‍ය සේවයේ සංවර්ධන නිලධාරීන් ඇතුලු උපාධිධාරීන්ගේ වැටුප් විෂමතාව නිවැරදි කර උපාධියට සමාන වැටුපක් ලබාදීම, උසස්වීම් පටිපාටිය ක්‍රියාත්මක කිරීම, සංවර්ධන නිලධාරී සේවා ව්‍යවස්ථාව සංශෝධනය කිරීම, ගමන් වියදම් දීමනා ඉහළ දැමීම, 2016 සිට අහිමි කර ඇති පූර්ණ විශ්‍රාම වැටුප් හිමිකම යළි ලබාදීම ඔවුන්ගේ ඉල්ලීම් අතර වනවා.\nඑම ඉල්ලීම් සඳහා පිළිගත හැකි කාලසීමාවක් තුළ විසඳුමක් නොලැබුණහොත් අඛණ්ඩ විරෝධතාවකටද අවතීර්ණ වන බව සංවර්ධන නිලධාරීන්ගේ සංගමයේ ප්‍රධාන ලේකම් චන්දන සූරියආරච්චි ප්‍රකාශ කළා.",
       "URL": "https://www.hirunews.lk/299366/සංවර්ධන-නිලධාරීන්-හෙට-අසනීප-නිවාඩු",
       "Category": "Local News",
       "Parent URL": "https://www.hirunews.lk/local-news.php?pageID=1297"
}