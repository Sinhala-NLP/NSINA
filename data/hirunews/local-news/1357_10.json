{
       "Source": "hirunews",
       "Timestamp": "Monday, 14 February 2022 - 12:46",
       "Headline": "සෞඛ්‍ය වැඩ වර්ජන මැද්දේ වෘත්තීය සමිති ලොක්කෝ තරු පංතියේ මත්පැන් සාදයක (වීඩියෝ)",
       "News Content": "වැටුප් විෂමතා ඉවත් කිරීම ඇතුළු ඉල්ලීම් හතක් මුල්කර ගනිමින් සෞඛ්‍ය සේවයේ වෘත්තීය සමිති ගණනාවක් පසුගිය සතිය පුරා රෝහල්වල සහ සෞඛ්‍ය අංශ වල වැඩ වර්ජනයක් දියත් කර තිබුණා.\nමේ හේතුවෙන් දිනපතා රජයේ සෞඛ්‍ය පහසුකම් ලබා ගැනීමට පැමිණෙන හුදී ජනයා පත් වුයේ බරපතළ අපහසුතාවයකටයි.\nමෙම වැඩවර්ජනය හේතුවෙන් දුර බැහැර සිට තමන්ගේ මාසික සෞඛ්‍ය සායනවලට පැමිණෙන අසරණ රෝගීන් මෙන්ම දිනපතා රෝගී තත්ත්වයන් සඳහා ප්‍රතිකාර ලබා ගැනීමට පැමිණණෙන්නන් ද පත්වූයේ එසේ මෙසේ අපහසුතාවයකට නොවෙයි.\nමාධ්‍ය හමුවේ අදහස් දැක්වූ ඔවුන් මෙලෙස වර්ජනයේ නිරත සෞඛ්‍ය සේවකයින් වෙත පළ කළේ දැඩි පිළිකුල් සහගත අප්‍රසාදයක්.\nකරුණු මෙසේ පවතින අසරණ රෝගීන් බිල්ලට තබා තමන්ගේ ඉල්ලීම් දිනා ගැනීම සඳහා සටනට බට වෘත්තීය සමිති ලොකු ලොක්කන් පිරිසක් එක්ව පසුගිය දිනක කොළඹ තරුපහේ හෝටලයක අවන්හල් තුළ තරු පන්තියේ සාදයක් පවත්වා තිබෙනවා.\nපසුගිය 8 වැනිදා පැවති මෙම සාදය සඳහා සෞඛ්‍ය වෘත්තිය සමිති ප්‍රධානීන් වන සමන් රත්නප්‍රිය සහ රවි කුමුදේශ් ද එක් වී තිබෙනවා.\nමෙලෙස ඔවුන් සාද තෙපුල් පවත්වන්නෙ ඔවුන්ගේම නායකත්වයෙන් දියත් කර ඇති සෞඛ්‍ය වැඩවර්ජනය හරහා මෙරට දුගී දුප්පත් ජනයා තැලී පෙලී පොඩි වන\nපසුබිමක වීම කෙතරම් කණගාටුවට කරුණක් ද?\nතමන්ගේ පටු ලාභ අරමුණු සාක්ෂාත් කර ගැනීම් සඳහා කිසිදු හිරිකිතයකින් තොරව රෝගී ජනතාව බිල්ලට දෙන මෙම සෞඛ්‍ය ප්‍රධානීන් සෑම විටම පෙනී සිටින්නේ ඔවුන් රෝගීන් ගේ මානුෂීය තත්ත්වයන් ඉහළින් සලකන පුද්ගලයින් ලෙසින්.\nකෙසේ වෙතත් මෙම සාදය අතර වාරයේ රහසේ පටිගත කරගත් වීඩියෝවක් අප වෙත ලැබී තිබෙනවා.",
       "URL": "https://www.hirunews.lk/296975/සෞඛ්‍ය-වැඩ-වර්ජන-මැද්දේ-වෘත්තීය-සමිති-ලොක්කෝ-තරු-පංතියේ-මත්පැන්-සාදයක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1357"
}