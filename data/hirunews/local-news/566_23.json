{
       "Source": "hirunews",
       "Timestamp": "Wednesday, 01 February 2023 - 7:43",
       "Headline": "සාමාන්‍ය පෙළට අයදුම්පත් කැඳවීම අද සිට මාර්ගගත ක්‍රමයට",
       "News Content": "සාමාන්‍ය පෙළ විභාගයට පෙනී සිටීම සඳහා වන අයදුම්පත්‍ර කැඳවීම අද (01) සිට මේ මස 28 වනදා දක්වා මාර්ගගත ක්‍රමය ඔස්සේ පමණක් සිදු කරන බව ශ්‍රී ලංකා විභාග දෙපාර්තමේන්තුව පවසනවා.\nඒ අනුව සියලු ම පාසල් අයදුම්කරුවන් තම පාසලේ විදුහල්පතිවරයා මගින් ද පෞද්ගලික අයදුම්කරුවන් පෞද්ගලිකවමද අදාළ උපදෙස් අනුව මාර්ගගත ක්‍රමය ඔස්සේ අයදුම්පත්‍ර ඉදිරිපත් කළ යුතු බවයි එම දෙපාර්තමේන්තුව නිවේදනය කළේ.\nවිභාග දෙපාර්තමේන්තුවේ\nwww.doenets.lk\nහෝ\nwww.onlineexams.gov.lk\nයන නිල වෙබ් අඩවිවලට පිවිස හෝ විභාග දෙපාර්තමේන්තුවේ නිල ජංගම දුරකථන යෙදවුම වන එක්සෑම්ස් ශ්‍රී ලංකා වෙත පිවිස අදාළ අයදුම්පත්‍ර යොමු කළ හැකියි.\nඅයදුම්පතේ මුද්‍රිත පිටපතක් ලබාගෙන අවශ්‍ය අවස්ථාවක දී ඉදිරිපත් කිරීමට තමන් භාරයේ සුරක්ෂිතව තබාගන්නා ලෙස ද විභාග දෙපාර්තමේන්තුව දැනුම් දෙනවා.\nඅයදුම්කරුවන් ඉදිරිපත්කිරීම සඳහා භාවිත කළ යුතු පරිශීලක නාම සහ මුරපද පාසල් ප්‍රධානීන් වෙත ලබා දී ඇති බවද අදාළ නිවේදනයේ සඳහන්.\nමේ මස 28 වනදා මධ්‍යම රාත්‍රී 12 න් පසුව සාමාන්‍ය පෙළ විභාගය සඳහා අයදුම් කළ නොහැකි අතර, ඉන්පසුව මාර්ගගත ප්‍රවේශය වසා තබන බවයි විභාග දෙපාර්තමේන්තුව ප්‍රකාශ කළේ.\nකිසිදු හේතුවක් මත අයදුම්පත් භාරගැනීමේ අවසන් දිනය දීර්ඝ කිරීමක් සිදු නො කරන බව ද ඔවුන් අවධාරණය කරනවා.",
       "URL": "https://www.hirunews.lk/326362/සාමාන්‍ය-පෙළට-අයදුම්පත්-කැඳවීම-අද-සිට-මාර්ගගත-ක්‍රමයට",
       "Category": "Local News",
       "Parent URL": "https://www.hirunews.lk/local-news.php?pageID=566"
}