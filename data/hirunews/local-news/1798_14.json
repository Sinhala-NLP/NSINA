{
       "Source": "hirunews",
       "Timestamp": "Saturday, 24 July 2021 - 19:36",
       "Headline": "රජයේ සහතික වී මිලට, ගොවීන්ගෙන් චෝදනා (වීඩියෝ)",
       "News Content": "සහතික මිලට පමණක් යල කන්නයේ වී මිලදී ගැනීම සඳහා සහල් මෝල් හිමියන් සහ ආණ්ඩුව ගෙන ඇති තීරණයට ඇතැම් ගොවීන් විරෝධය පළ කරනවා.\nනාඩු කිලෝවක් රුපියල් 50කට, සම්බා කිලෝවක් රුපියල් 52 කට සහ කීරි සම්බා වී කිලෝවක් රුපියල් 55කට මිලදී ගැනීමට පසුගිය 6 වනදා කැබිනට් අනුමැතිය හිමිවුණා.\nඅනතුරුව මේ සම්බන්ධයෙන් කෘෂිකර්ම අමාත්‍ය මහින්දානන්ද අලුත්ගමගේ, වෙළඳ අමාත්‍ය ආචාර්ය බන්දුල ගුණවර්ධන, කොළඹදී සහල් මෝල් හිමියන් සමඟ සාකච්ඡාවක් පැවැත්වූ අතර, එම සහතික මිලට වී මිලදී ගැනීමටයි එහිදී සහල් මෝල් හිමියන්ද එකඟතාව පළ කළේ.\nකෙසේ වෙතත්, මේ පිළිබදව අදහස් දක්වමින් පොළොන්නරුව, අනුරාධපුරය ඇතුළු ප්‍රදේශ කිහිපයක ගොවීන් කියා සිටියේ ආණ්ඩුව විසින් ගෙන ඇති මෙම තීරණය ප්‍රායෝගිකව ක්‍රියාත්මක කළ නොහැකි බවයි.\nමේ අතර පවතින පොහොර ගැටළුවට පිළියමක් ලෙස බලංගොඩ කැල්සයිට් සහ එප්පාවල පෝස්පේට් ඛනිජ නිධි යොදාගනිමින් පොහොර නිෂ්පාදනය කිරීමට හැකියාව පවතින බවට පේරාදෙණිය විශ්වවිද්‍යාලයේ විද්‍යා පශ්චාත් උපාධි අයතනය සිදුකළ පරීක්ෂණයක් මගින් හෙළිකරගෙන තිබෙනවා.\nඒ අනුව තේ, රබර්, පොල් යන වගාවන් සදහා අදාළ පොහොර භාවිත කිරීමේ හැකියාව පවතින බවයි එහි පීඨාධිපති මහාචාර්ය ටී.එම්.ජී.ඒ. පිටවල සඳහන් කළේ.\nඑමෙන්ම සියයට 100 ක් කාබනික පොහොර යොදාගනිමින් මඩාටුගම ප්‍රදේශයේ ගොවියෙකු සාර්ථක ලෙස ලොකු ළුෑණු වගා කිරීමේ පුවතක්ද වාර්තාවුණා.",
       "URL": "https://www.hirunews.lk/277909/රජයේ-සහතික-වී-මිලට-ගොවීන්ගෙන්-චෝදනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1798"
}