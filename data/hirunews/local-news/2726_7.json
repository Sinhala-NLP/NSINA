{
       "Source": "hirunews",
       "Timestamp": "Monday, 18 May 2020 - 6:00",
       "Headline": "කොළඹ - ගම්පහට හැර සෙසු දිස්ත්‍රික්ක වල ඇඳිරි නීතිය ඉවතට",
       "News Content": "දිවයින පුරා ක්‍රියාත්මක වූ ඇඳිරි නීතිය කොළඹ සහ ගම්පහ හැර සෙසු දිස්ත්‍රික්ක සඳහා අද (18) උදෑසන 5ට ඉවත් කෙරුනා.\nකොළඹ සහ ගම්පහ දිස්ත්‍රික්කවලට ඇඳිරි නීතිය ක්‍රියාත්මක වුවද රට යථාවත් කිරීමේ රජයේ වැඩපිළිවෙළ අද (18) සිට යළි ආරම්භ කිරීමට නියමිතයි.\nජනාධිපති මාධ්‍ය අංශය නිකුත් කළ නිවේදනය අනුව කොළඹ සහ ගම්පහ දිස්ත්‍රික්ක හැර දිවයිනේ සෙසු දිස්ත්‍රික්ක සඳහා අද (18) සිට ලබන 23 වනදා දක්වා ඇඳිරි නීතිය ක්‍රියාත්මක වන්නේ රාත්‍රී 8 සිට උදෑසන 5 දක්වායි.\nකොළඹ සහ ගම්පහ දිස්ත්‍රික්කවලට අඛණ්ඩව ඇඳිරි නීතිය ක්‍රියාත්මකව පවතින බවද එම නිවේදනයේ සඳහන්.\nරාජ්‍ය හා පෞද්ගලික අංශයේ රැකියා සඳහා කොළඹට පැමිණෙන ජනතාව වෙනුවෙන් අද (18) සිට උදෑසන සහ පස්වරුවේ දුම්රිය ගමන් වාර 19 බැගින්  ධාවනයේ යෙදෙන බව දුම්රිය දෙපාර්තමේන්තුව සඳහන් කළා.\nදුම්රියෙන් රාජකාරී සඳහා පැමිණීමේ අපේක්ෂාවෙන් මාර්ගගත ක්‍රමය ඔස්සේ ලියාපදිංචි වූ 12,000කට ආසන්න මගීන්ගේ අවශ්‍යතාව සලකා එම පියවර ගත් බවයි එම දෙපාර්තමේන්තුව සඳහන් කළේ.\nඑමෙන්ම, පසුගිය සතියේ ක්‍රියාත්මක වූ පරිදිම ලංකා ගමනාගමන මණ්ඩලයට අයත් බස් රථ මගී ප්‍රවාහනය සඳහා යොදවන බව එහි සභාපති කිංස්ලි රණවක කියා සිටියා.\nමේ අතර ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න සඳහන් කළේ ඇඳිරි නීතිය ක්‍රියාත්මක දිස්ත්‍රික්ක දෙකෙහි හැර සෙසු දිස්ත්‍රික්කවල සාමාන්‍ය පරිදි පෞද්ගලික බස් රථ ධාවනය කරන බවයි.\nඑමෙන්ම කොළඹ සහ ගම්පහ දිස්ත්‍රික්කවල සීමිත බස් රථ සංඛ්‍යාවක් ධාවනයට එක් කර ඇති බවද ඔහු සඳහන් කළා.",
       "URL": "https://www.hirunews.lk/240946/කොළඹ-ගම්පහට-හැර-සෙසු-දිස්ත්‍රික්ක-වල-ඇඳිරි-නීතිය-ඉවතට",
       "Category": "Local News",
       "Parent URL": "https://www.hirunews.lk/local-news.php?pageID=2726"
}