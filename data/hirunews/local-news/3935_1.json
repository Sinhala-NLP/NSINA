{
       "Source": "hirunews",
       "Timestamp": "Monday, 21 May 2018 - 13:03",
       "Headline": "දකුණු පළාතේ වෛරස් උණ පාලනය වෙයි",
       "News Content": "දකුණු පළාතේ පැතිර යන වෛරස් උණ පිළිබදව වෛද්‍ය පර්යේෂණ ආයතනය සිදුකළ පරීක්ෂණවල දී පුද්ගලයන් විසි දෙදෙනෙකුට ඉන්ෆ්ලූවෙන්සා සහ ඇඩිනෝ වෛරස වැළදී ඇති බවට අනාවරණ වී තිබෙනවා.\nකරාපිටිය ශික්ෂණ රෝහලට ඇතුළත් කෙරුණු රෝගීන් 67 දෙනෙකුගේ රුධිර සහ සෙම සාම්පල් වෛද්‍ය පර්යේෂණ ආයතනය වෙත මීට පෙර යොමුකර තිබුණා.\nදකුණු පළාතේ වෛරස් රෝගය හේතුවෙන් දරුවන් 11 දෙනෙකු ඇතුළු 13 දෙනෙකු දැනටමත් ජීවිතක්ෂයට පත්වී තිබෙනවා.\nමේ අතර, වෛරස් උණ සම්බන්ධයෙන් සෞඛ්‍ය අංශ ප්‍රධානීන්ගේ මැදිහත්වීමෙන් විශේෂ සාකච්ඡාවක් අද (21) කරාපිටිය ශික්ෂණ රෝහලේ පැවැත්වීමට නියමිතයි.\nරෝහල් අධ්‍යක්ෂ විශේෂඥ වෛද්‍ය ජයම්පති සේනානායක හිරු ප්‍රවෘත්ති අංශය කළ විමසීමකදී කියා සිටියේ තවමත් එම වෛරසය වැලදුණු බවට සැක කෙරෙන රෝගීන් 79 දෙනෙකු රෝහලේ නේවාසිකව ප්‍රතිකාර ලබන බවයි.",
       "URL": "https://www.hirunews.lk/191226/දකුණු-පළාතේ-වෛරස්-උණ-පාලනය-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=3935"
}