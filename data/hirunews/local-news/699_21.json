{
       "Source": "hirunews",
       "Timestamp": "Tuesday, 29 November 2022 - 18:03",
       "Headline": "ගුරුවරුන් පාසල් දරුවන්ට දඬුවම් කිරීම සම්බන්ධයෙන් ඇති ගැටලුව විසඳීමට යෝජනාවක්",
       "News Content": "පාසල් පද්ධතිය තුළ පාසල් දරුවන්ට දඬුවම් කිරීම සම්බන්ධයෙන් ලංකා ගුරු සේවා සංගමය කරුණු පැහැදිලි කිරීම සඳහා වූ විශේෂ මාධ්‍ය හමුවක් දෙහිවල ජාතික වෘත්තීය සමිති මධ්‍යස්ථානයේ දී පැවැත්වුණා.\nඑහිදී අදහස් දැක්වූ එහි ප්‍රධාන ලේකම් මහින්ද ජයසිංහ මහතා පැවසුවේ, පාසැල් පද්ධතිය තුළ දරුවන්ට දඩුවම් කිරීම සම්බන්ධයෙන් විවිධ ප්‍රදේශවලින් සිද්ධීන් වාර්තා වෙන බවත් මේ සම්බන්ධයෙන් අධ්‍යාපන අමාත්‍යාංශය දරුවන්ට ශාරීරික දඬුවම් නොකරන ලෙස පැහැදිලිව පවසා ඇති බවයි.\nමෙවන් තත්ත්වයක් යටතේ ගුරු සංගම් විදිහට ගුරුවරුන් වෙනුවෙන් මැදිහත් වීමේ හැකියාවක් නොමැති බව ද ඔහු පැවසුවා.\nමෑතක දී හොරණ, මහනුවර වැනි ප්‍රදේශවලින් දරුවන්ට දඬුවම් දීම පිළිබඳ වාර්තා වූ අතර සමහර පාසල්වල දරුවන්ට දඩුවම් දීම සම්බන්ධයෙන් දෙමාපියන් විසින් ගුරුවරුන්ට පහර දීම පිළිබඳවත් වාර්තා වුණා .\nකෙසේවෙතත් මේ තත්ත්වය වෙනස් කිරීම සඳහා අධ්‍යාපන අමාත්‍යාංශය, ගුරුවරුන්, විදුහල්පතිවරුන් හා දෙමාපියන් වැනි සියලු පාර්ශ්ව එක්ව සිදුකරන විවෘත සංවාදයක් ඇති කළ යුතු බවයි ප්‍රධාන ලේකම්වරයා වැඩිදුරටත් පැවසුවේ.\nමේ අතර එහිදී ගුරුවරුන්ගේ ඇදුම පිළිබඳ ලැබූ නැඟූ ප්‍රශ්නයකට පිළිතුරු දුන් ලේකම්වරයා පවසා සිටියේ, අද රටේ ලොකුම ප්‍රශ්නෙ ගුරුවරුන්ගේ ඇඳුම නොවන බවත්, මේ වන විට දරුවන් විශාල ප්‍රමාණයක් මන්දපෝෂණයෙන් පෙළෙන අතර දරුවන්ට පොත් පත්, සපත්තු ගන්න දෙමාපියන්ට හැකියාවක් නොමැති බවයි.",
       "URL": "https://www.hirunews.lk/321584/ගුරුවරුන්-පාසල්-දරුවන්ට-දඬුවම්-කිරීම-සම්බන්ධයෙන්-ඇති-ගැටලුව-විසඳීමට-යෝජනාවක්",
       "Category": "Local News",
       "Parent URL": "https://www.hirunews.lk/local-news.php?pageID=699"
}