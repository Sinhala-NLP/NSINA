{
       "Source": "hirunews",
       "Timestamp": "Tuesday, 01 December 2020 - 12:55",
       "Headline": "රජයේ වෛද්‍යවරුන් කළුතර කොරෝනා අවදානම ගැන අනතුරු අඟවයි (වීඩියෝ)",
       "News Content": "බණ්ඩාරගම - අටලුගම ප්‍රදේශයේ කොරෝනා ව්‍යාප්තිය පාලනයට නිසි ක්‍රියාමාර්ග නොගතහොත් කොළඹ මහ නගර සභා සීමාවට එහා ගිය කොරෝනා අවදානමක් කළුතර දිස්ත්‍රික්කයට ඇතිවිය හැකි බවට රජයේ වෛද්‍ය නිලධාරීන්ගේ සංගමය අනතුරු අඟවනවා.\nඊයේ දිනයේදී මෙරටින් කොරෝනා ආසාදිතයින් 503 දෙනෙකු හඳුනාගත් අතර, ඉන් 496 දෙනෙකුම වාර්තා වූයේ මිනුවන්ගොඩ බ්‍රැන්ඩික්ස් සහ පෑලියගොඩ මත්ස්‍ය වෙළඳපොල ආශ්‍රිත කොරෝනා පොකුරෙන්. අනෙකුත් ආසාදිතයින් හත් දෙනා විදේශ රටවල සිට දිවයිනට පැමිණ නිරෝධායනයට ලක්වන පුද්ගලයින්. ඊයේ හඳුනාගත් ආසාදිතයින්ගෙන් 147 දෙනෙකු කොළඹ දිස්ත්‍රික්කයෙන් වාර්තා වන බව කොවිඞ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය ප්‍රකාශ කළා. එසේම, ගම්පහ දිස්ත්‍රික්කයෙන් ආසාදිතයින් 130 දෙනෙකු සහ මහනුවර දිස්ත්‍රික්කයෙන් ආසාදිතයින් 41 දෙනෙකු ඊයේ වාර්තා වී තිබුණා.\nමේ වනවිට මෙරටින් වාර්තා වන කොරෝනා ආසාදිතයින් සංඛ්‍යාව 23,987 ක් වන අතර, තවදුරටත් රෝහල්ගතව ප්‍රතිකාර ලබන ආසාදිතයින් සංඛ්‍යාව දැක්වෙන්නේ 6,309 ක් ලෙසින්. වෛරසය ආසාදනය වීමෙන් අනතුරුව සම්පූර්ණයෙන්ම සුවය ලැබූ සංඛ්‍යාව 17,560ක්.\nමේ අතර, පොලිස් නිලධාරීන් ආශ්‍රිතව වාර්තා වන කොරෝනා ආසාදිතයින් සංඛ්‍යාව මේ වනවිට පහත වැටෙමින් පවතින බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කළා.",
       "URL": "https://www.hirunews.lk/256041/රජයේ-වෛද්‍යවරුන්-කළුතර-කොරෝනා-අවදානම-ගැන-අනතුරු-අඟවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2301"
}