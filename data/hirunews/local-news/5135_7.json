{
       "Source": "hirunews",
       "Timestamp": "Thursday, 10 March 2016 - 14:58",
       "Headline": "උඩුවේ ධම්මාලෝක හිමියන්ට අධිකරණයෙන් සහනයක්",
       "News Content": "අපවත්වී වදාල අස්ගිරි පාර්ශවයේ මහානායක අතිපූජ්‍ය ගලගම ශ්‍රී අත්තදස්සී මහානාහිමියන්ගේ ආදාහන පූජෝත්සවයට සහභාගි වීම සදහා දැනට රක්ෂිත බන්ධනාගාර ගත කර සිටින පූජ්‍ය උඩුවේ ධම්මාලෝක හිමියන්ට කොළඹ අතිරේක මහේස්ත්‍රාත් නිශාන්ත පීරිස්, අවසර ලබාදී තිබෙනවා.\nඒ පූජ්‍ය උඩුවේ ධම්මාලෝක හිමියන් වෙනුවෙන් පෙනී සිටි නීතීඥවරයා ඉදිරිපත් කළ මෝසමක් අද සලකා බැලූ අවස්ථාවේදීයි.\nඒ අනුව, බන්ධනාගාර නිලධාරින්ගේ ආරක්ෂාව යටතේ ආදාහන පූජෝත්සවය සදහා සහභාගි වීමට උන්වහන්සේට අවසර ලබාදී තිබෙනවා.\nඑහෙත්, නීතීඥවරයා පෙන්වා දී ඇත්තේ පූජ්‍ය උඩුවේ ධම්මාලෝක හිමියන් ආදාහන පූජෝත්සව කමිටුවේ ක්‍රියාකාරි සාමාජිකයෙකු බැවින් ඒ සදහා සහභාගිවීමට උන්වහන්සේට ඇප ලබාදෙන ලෙසයි.\nඒ පිළිබද සලකා බැලූ කොළඹ අතිරේක මහේස්ත්‍රාත් නිශාන්ත පීරිස් පවසා ඇත්තේ ඒ පිළිබදව හෙට දිනයේදී සලකා බැලෙන බවයි.\nනීතිවිරෝධී ලෙස අලි පැටවෙකු ළග තබා ගැනීම සම්බන්ධයෙන් පූජ්‍ය උඩුවේ ධම්මාලෝක හිමියන් ඊයේ දිනයේදී අත්අඩංගුවට ගෙන ලබන 17 වනදා දක්වා රක්ෂිත බන්ධනාගාර ගත කෙරුණා.",
       "URL": "https://www.hirunews.lk/128232/උඩුවේ-ධම්මාලෝක-හිමියන්ට-අධිකරණයෙන්-සහනයක්",
       "Category": "Local News",
       "Parent URL": "https://www.hirunews.lk/local-news.php?pageID=5135"
}