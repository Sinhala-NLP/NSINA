{
       "Source": "hirunews",
       "Timestamp": "Monday, 31 October 2022 - 10:31",
       "Headline": "හික්කඩුවේ වෙඩි තැබීමක් -දෙදෙනකු මරුට (වීඩියෝ)",
       "News Content": "හික්කඩුව - තිරානගම ප්‍රදේශයේ දී යතුරු පැදියකින් පැමිණි දෙදෙනෙකු විසින් සිදුකළ වෙඩි තැබීමකින් යතුරු පැදියකින් ගමන් කරමින් සිටි දෙදෙනෙකු මිය ගොස් තිබෙනවා.\nමෙය පාතාල ගැටුමක ප්‍රතිඵලයක් බවටයි තොරතුරු ලැබී ඇත්තේ.\nඅද (31) පෙරවරුවේ ගාල්ල මහේස්ත්‍රාත් අධිකරණයේ පැවති ඝාතන නඩුවකට පෙනී සිටීම සඳහා යමින් සිටි මොවුන් දෙදෙනාට යතුරු පැදියකින් පැමිණි තවත් දෙදෙනෙකු විසින් T56 ගිනි අවියකින් වෙඩි තබා පලා ගොස් තිබුණා.\nමොවුන් කරාපිටිය ශික්ෂණ රෝහලට ඇතුළත් කිරීමේදි මියගොස් ඇති බවටයි පොලිසිය සඳහන් කළේ.\nමෙලෙස මියගොස් ඇත්තේ හික්කඩුව කලූපේ ප්‍රදේශයේ පදිංචි අවුරුදු 47 සහ 26 යන වයස්වල පසුවන්නන් දෙදෙනෙක්.\nමියගිය දෙදෙනා මීට වසර දෙකකට පමණ පෙර හික්කඩුව ප්‍රදේශයේදී කටා රොෂාන් නමැති සංවිධානාත්මක අපරාධ කල්ලි සාමාජිකයා ඝාතනයේ ප්‍රධාන සැකකරුවන් බවයි පොලිසිය සඳහන් කළේ.\nමීට පෙර අවස්ථා කිහිපයකදී මෙම පාතාල කල්ලි දෙක අතර ඝාතන සිදුව ඇති බව හෙළිව තිබෙනවා.\nඑමෙන්ම මියගිය පුද්ගලයින් දෙදෙනා මනුෂ්‍ය ඝාතන ඇතුළු අපරාධ ක්‍රියා රැසකට සම්බන්ධ බවටයි තොරතුරු ලැබී ඇත්තේ.\nඒ සම්බන්ධයෙන් අධිකරණ කිහිපයක නඩු විභාග වෙමින් පවතින බව පොලිසිය සඳහන් කළා.",
       "URL": "https://www.hirunews.lk/319265/හික්කඩුවේ-වෙඩි-තැබීමක්-දෙදෙනකු-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=766"
}