{
       "Source": "hirunews",
       "Timestamp": "Monday, 18 October 2021 - 10:23",
       "Headline": "ප්‍රවීණ ක්‍රිකට් ක්‍රීඩක බන්දුල වර්ණපුර අභාවප්‍රාප්ත වෙයි",
       "News Content": "ශ්‍රී ලංකාවේ පළමු ටෙස්ට් ක්‍රිකට් නායකයා වන බන්දුල වර්ණපුර කොළඹ පෞද්ගලික රෝහලකදී අද (18) අභාවප්‍රාප්ත වී තිබෙනවා.\nමිය යනවිට 68 වන වියේ පසුවූ ඔහු, පසුගිය 06 වනදා පෞද්ගලික රෝහලට ඇතුළත් කෙරුණේ හදිසි හෘදයාබාධයක් හේතුවෙන්.\nඑහිදී ඔහු දැඩි සත්කාර ඒකකයේ ප්‍රතිකාර ලබමින් සිටි අතර රෝහල් ආරංචි මාර්ග සඳහන් කළේ ඔහුගේ දකුණු පාදය ඉවත් කිරීමට ද වෛද්‍යවරුන්ට සිදු වූ බවයි.\nටෙස්ට් තරග හතරකට සහ ජාත්‍යන්තර එක්දින තරග 12 කට ක්‍රීඩා කර ඇති බන්දුල වර්ණපුර 1982 - 1983 දකුණු අප්‍රිකාව සමඟ තරගයකට සහභාගිවීම හේතුවෙන් ජීවිතාන්තය දක්වා තරග තහනමකට ලක්වුණා.\n1979 ලෝක කුසලානයේ දී ශ්‍රී ලංකාව එක්දින ක්‍රිකට් ඉතිහාසයේ පළමු ජයග්‍රහණය ලබාගත් අවස්ථාවේ සිය කණ්ඩායම මෙහෙයවනු ලැබුවේ ද බන්දුල වර්ණපුරයි.\nජාත්‍යන්තර ක්‍රිකට් තීරකවරයෙකු, ක්‍රිකට් පුහුණුකරුවෙකු මෙන්ම විස්තර විචාරකයෙකු ලෙස ශ්‍රී ලංකාවට කීර්තියක් ගෙනදුන් නාලන්දා විද්‍යාලයේ ආදි සිසුවෙකු වන බන්දුල වර්ණපුර තිදරු පියෙක්.\nදිවි සැරියට සමුදුන්න ද බන්දුල වර්ණපුර මෙරට ක්‍රීඩා වංශ කතාවට තැබූ මතකයන් කිසි දිනෙක මැකී නොයනු ඇති.",
       "URL": "https://www.hirunews.lk/285326/ප්‍රවීණ-ක්‍රිකට්-ක්‍රීඩක-බන්දුල-වර්ණපුර-අභාවප්‍රාප්ත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1621"
}