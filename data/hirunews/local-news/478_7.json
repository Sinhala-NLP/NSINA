{
       "Source": "hirunews",
       "Timestamp": "Monday, 13 March 2023 - 20:06",
       "Headline": "ජාතික ජන බලවේග විරෝධතාවට එල්ල කළ කදුළු ගෑස් ගැන අධිකරණය පොලිසියෙන් වාර්තාවක් ඉල්ලයි",
       "News Content": "ජාතික ජන බලවේගය විසින් පසුගියදා කොළඹ පැවැත්වූ විරෝධතාවය විසුරුවා හැරීම සඳහා එල්ල කළ කදුළු ගෑස් සම්බන්ධයෙන් සති දෙකක් ඇතුළත වාර්තාවක් ඉදිරිපත් කරන ලෙස, පොලිස් මහජන සම්බන්ධතා කළමනාකරණ කොට්ඨාශයේ අධ්‍යක්ෂවරයාට කොළඹ - කොටුව මහේස්ත්‍රාත් තිළිණ ගමගේ අද (13) නියෝග කළා.\nඒ එම විරෝධතාවය අතරතුර මියගිය එම පක්ෂයේ නිවිතිගල ප්‍රාදේශීය සභා අපේක්ෂක නිමල් අමරසිරිගේ මරණය සම්බන්ධයෙන් නඩුව කැඳවූ අවස්ථාවේ දී යි.\nඑහි දී සාක්ෂි ලබාදෙමින් ඔහුගේ පුත්‍රයා සඳහන් කළේ, තම පියා කදුළු ගෑස් හේතුවෙන් ඇති වූ අසනීප තත්ත්වයක් මත මිය යන්නට ඇති බවට විශ්වාස කරන බවයි.\nඑහි දී ජීවිතක්ෂයට පත්වූ පුද්ගලයා වෙනුවෙන් පෙනීසිටි නීතිඥවරයා විවෘත අධිකරණයේ කරුණු දක්වමින් කියා සිටියේ උද්ඝෝෂණය විසුරුවා හැරීම සඳහා එල්ල කළ ඇති කදුළු ගෑස් කල් ඉකුත් වී ඇත්ද යන්න පිළිබඳ සැක මතු වී ඇති බවයි.\nඑබැවින් ඒ පිළිබඳව සුදුසු නියෝගයක් නිකුත් කරන ලෙසට ඔහු අධිකරණයෙන් ඉල්ලා සිටි අතර ඒ අනුවයි මහේස්ත්‍රාත් තිළිණ ගමගේ උද්ඝෝෂණය විසුරුවා හැරීම සඳහා භාවිතා කරන ලද කදුළු ගෑස් සම්බන්ධයෙන් වාර්තාවක් නිකුත් කරන ලෙසට දැනුම් දෙනු ලැබුවේ.",
       "URL": "https://www.hirunews.lk/329857/ජාතික-ජන-බලවේග-විරෝධතාවට-එල්ල-කළ-කදුළු-ගෑස්-ගැන-අධිකරණය-පොලිසියෙන්-වාර්තාවක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=478"
}