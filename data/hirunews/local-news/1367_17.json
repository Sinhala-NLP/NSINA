{
       "Source": "hirunews",
       "Timestamp": "Tuesday, 08 February 2022 - 19:15",
       "Headline": "ඩොලර් හිඟයට හේතුව මහ බැංකු අධිපති පහදයි (වීඩියෝ)",
       "News Content": "රට තුළ ඩොලර් හිඟයක් පවතින්නේ ඩොලර් සඳහා පවතින අධික ඉල්ලුම හේතුවෙන් බව මහ බැංකු අධිපති අජිත් නිවාඩ් කබ්රාල් පවසනවා.\nඔහු මේ බව සඳහන් කළේ මහබැංකු පරිශ්‍රයේ අද පැවති උත්සවයකට එක්වෙමින්.\nවිදෙස් ගත ශ්‍රී ලාංකික ශ්‍රමිකයන් උපයන ප්‍රේෂණ මෙරටට එවීම පහසු කිරීම සඳහා ලංකා රෙමිට් නමින් නව ජංගම දුරකථන යෙදවුමක් හඳුන්වාදීම වෙනුවෙන් එම උත්සවය පැවැත්වුණා.\nඑම ජංගම දුරකථන යෙදවුම හරහා ඕනෑම රටක සිට මුදල් එවීමට පහසුකම් සැළසීම හා ශ්‍රී ලංකාව තුළ ඕනෑම බැංකු ගිණුමකට හෝ ජංගම ගිණුමකට ක්‍ෂණිකව මුදල් මාරුකිරීම වැනි විශේෂාංග ඇතුළත්.\nඑම අවස්ථාවට එක්වෙමින් මහ බැංකු අධිපතිවරයා වැඩිදුරටත් ප්‍රකාශ කළේ පසුගිය වසරේ ඩොලර් බිලියන 22 ක භාණ්ඩ මෙරටට ආනයනය කර ඇති බවයි.\n\"ගොඩක් දෙනෙක් හිතන්නේ ඩොලර් හිඟයක් තියෙන්නේ අපිට ඩොලර් නැති නිසා කියලා. අපිට ඩොලර් නැත්නම් ගිය අවුරුද්දේ ඇමරිකානු ඩොලර් බිලියන 22 ක භාණ්ඩ කොහොමද ආනයනය කළේ ? ඒ වගේම කොහොමද අපි පසුගිය මාසයේදී බිලියන 2 ක භාණ්ඩ ආනයනය කළේ ? ඒ නිසා අනිවාර්යයෙන්ම ඩොලර් තිබෙනවා. ඒ වගේම ඩොලර් සඳහා අධික\nඉල්ලුමකුත් තිබෙනවාග ඒක නරක දෙයෙක් නෙවෙයිග එතකොට අපිට විදේශ විනිමය සොයාගන්න වෙනවා ඊට සහය දෙන්නග එවැනි අවස්ථාවක ඩොලර් නියමිත ක්‍රමවේදයෙන් පරිබාහිරව භාවිත වෙනවා නම් අපේ යුතුකමක් සහ\nවගකීමක් වෙනවා එය අඩු කිරීම හෝ විකල්ප ක්‍රියාමාර්ග හඳුන්වා දෙන්න.\nමේ අතරල ශ්‍රී ලංකා මහ බැංකුව විසින් මෙරට රන් සංචිතයෙන් තවත් කොටසක් අලෙවි කර තිබෙනවා.\nජනවාරි මාසයේ මෙරට ආර්ථික සංඛ්‍යාලේඛන දත්තවලට අනුව රන් සංචිතය ටොන් 3 යි දශම 1 සිට ටොන් 1 යි දශම 6 දක්වා පහත වැටී ඇති බව සඳහන්.\nමෙරට රන් සංචිතයේ වටිනාකම පසුගිය වසරේ දෙසැම්බර් මාසය අවසානයේ පැවති ඩොලර් මිලියන 175 සිට ඩොලර් මිලියන 92 දක්වා පහත වැටී තිබෙනවා.\nමෙලෙස රන් සංචිතයෙන් ටොන් 1.5 ක් පමණ මහ බැංකුව විසින් ජනවාරි මාසයේදී අලෙවි කර ඇති බව සඳහන්.\nමෙරට විදේශ සංචිතයද දෙසැම්බර් මාසයේ පැවති ඩොලර් බිලියන 3.1 සිට මේ වසරේ ජනවාරි මාසයේදී ඩොලර් බිලියන 2.3 දක්වා පහත වැටී තිබෙනවා.\nවිදෙස් සංචිත පහළයාම සම්බන්ධයෙන් අද පැවති කැබිනට් තීරණ දැනුම්දීමේ ප්‍රවෘත්ති සාකච්ඡාවේදී ද ප්‍රශ්න කෙරුණා.\nමේ අතර, 2022 අයවැය මගින් යෝජිත අධිභාර බද්දට අදාළ පනත් කෙටුම්පත රජය විසින් ප්‍රකාශයට පත් කර තිබෙනවා.\n2020 අප්‍රේල් මස 1 වැනි දිනයෙන් ආරම්භ වන තක්සේරු වර්ෂය සඳහා බදු අයකළ හැකිල ආදායම රුපියල් මිලියන 2000ක් ඉක්මවනු ලබන යම් පුද්ගලයෙකුගේල හවුල් ව්‍යාපාරයක හෝ සමාගමක බදු අය කළ හැකි ආදායම මත සියයට 25 ක අනුප්‍රමාණයකට අධිභාර බද්ද අයකර ගැනීමට නියමිතයි.\nඑමෙන්ම මෙම පනත යටතේ ගෙවීමට යටත් සෑම යම් තනි පුද්ගලයෙක්, හවුල් ව්‍යාපාරයක්, සමාගමක් සහ සමාගම් සමූහයක් සියලු පාලිත සමාගම් සහ පාලක සමාගම් විසින්ම කොමසාරිස් ජනරාල්වරයා වෙත 2022 මාර්තු මස 31 වන දිනයේදී සහ 2022 ජූනි මස 31 වැනි දිනයේදී හෝ ඒ දිනවලට පෙරාතුව සමාන වාරික දෙකකින් බද්ද ගෙවිය යුතු බවද අධිභාර බදු පනත් කෙටුම්පතේ සඳහන්.\nඅධිභාර බද්ද හරහා රජය ඉපැයීමට අපේක්ෂා කරන ආදායම රුපියල් මිලියන 100ක්.",
       "URL": "https://www.hirunews.lk/296512/ඩොලර්-හිඟයට-හේතුව-මහ-බැංකු-අධිපති-පහදයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1367"
}