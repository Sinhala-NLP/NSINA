{
       "Source": "hirunews",
       "Timestamp": "Friday, 16 July 2021 - 9:10",
       "Headline": "ශාලා තුල සියයට 50 ක ධාරිතාවට සංගීත සංදර්ශන වලටත් අවසර",
       "News Content": "දැනට පවතින සංචරණ සීමාවන් ලිහිල් කිරීම සඳහා නව සෞඛ්‍ය මාර්ගෝපදේශ මාලාවක් සෞඛ්‍ය සේවා අධ්‍යක්ෂ ජනරාල්වරයා විසින් අද සිට ක්‍රියාත්මක වන පරිදි නිකුත් කර තිබෙනවා. ඒ යටතේ ආගමික ස්ථාන සහ ආගමික උත්සව සෞඛ්‍ය මාර්ගෝපදේශ යටතේ විවෘත කර ඇති බව දැක්වෙනවා.\nසත්ත්වෝද්‍යාන, වනජිවි උද්‍යාන සහ ළමා උද්‍යාන ද විවෘත කර ඇති අතර, සත්ත්වෝද්‍යානවලට වරකට ඇතුලු කර ගත හැකි වන්නේ පුද්ගල ධාරිතාවයෙන් සියයට 25 ක් පමණයි.\nක්‍රීඩා තරග සහ කණ්ඩායම් ක්‍රීඩාවලට අවසර හිමිවන අතර, කොරෝනා රෝගය පැතිරීමට හේතුවිය හැකි භෞතිකව සම්බන්ධ වන ක්‍රීඩා හැර අනෙකුත් ක්‍රීඩාවන් සඳහා මෙලෙස අවසර ලබාදී තිබෙනවා.\nසංගීත සංදර්ශන ශාලාවන් තුල ඒවායේ ධාරිතාවයෙන් සියයට 50 ක සීමාවට යටත්ව අවසර ලබාදී ඇති අතර, එළිමහන් සැණකෙළි සහ සංගීත සංදර්ශන සඳහා අවසර ලබාදී නැහැ.\nනවාතැන් සහ බෝඩින් නිවාසවලට ද සෞඛ්‍ය මාර්ගෝපදේශ යටතේ අවසර ලබාදී ඇති අතර, ගවේෂණාත්මක සංචාරක කටයුතු සහ කඳවුරු භූමි ද සෞඛ්‍ය මාර්ගෝපදේශ අනුව, විවෘත කෙරෙනවා.\nකෙසේ නමුත්, හුදකලාභාවයට පත් කර ඇති ප්‍රදේශ වල මෙම ලිහිල් කිරීම් වලංගු නොවන බවයි සෞඛ්‍ය සේවා අධ්‍යක්ෂ ජනරාල්වරයා අවධාරණය කළේ.\nමෙලෙස අවසර ලබාදී ඇති කාර්යයන් සඳහා නිකුත් කර ඇති සෞඛ්‍ය මාර්ගෝපදේශවලට තදින් අනුකූළ වන ලෙස මහජනතාවගෙන් ඉල්ලා සිටින අතර, සියලුම රාජ්‍ය හා පෞද්ගලික ආයතනවල ක්‍රියාකාරිත්වය නව සාමාන්‍යකරණයට අනුකූළ වන පරිදි පවත්වාගෙන යා යුතුයි.\nඑමෙන්ම, සියලුම ආයතන සහ මහජනතාව පුද්ගල දුරස්ථභාවය, සමූහ ලෙස එක්රැස් නොවී සිටීම, නිවසටම වී සිටීම, ශ්වසන චර්යා විධි පවත්වාගෙන යාම, විෂබීජහරණ පිළිවෙත් සහ නිවැරදිව මුව ආවරණ පැළඳීම යන පූර්වාරක්ෂක ක්‍රමවේද අනුගමනය කළ යුතු බවයි සෞඛ්‍ය සේවා අධ්‍යක්ෂ ජනරාල්වරයා ප්‍රකාශ කළේ.\nමේ අතර, ටවර්හෝල් රඟහල පදනමට අයත් රංග ශාලා අගෝස්තු 31 වනදා සිට ඉතා සුළු මුදලකට වේදිකා නාට්‍යය සඳහා අවසර ලබාදෙන ලෙසට අග්‍රාමාත්‍ය මහින්ද රාජපක්ෂ උපදෙස් ලබා දී තිබෙනවා.\nටවර් හෝල් රඟහල පදනමේ 297 වැනි භාර කාර මණ්ඩල රැස්වීම ඊයේ අරලියගහ මන්දිරයේදී පැවැත්වුණා. එම අවස්ථාවේදී අග්‍රාමාත්‍යවරයා විසින් මෙම උපදෙස් ලබාදී ඇත්තේ කොරෝනා වසංගතය හේතුවෙන් අඩපණ වූ රංග කලා කටයුතු ප්‍රවර්ධනය සහ දිරිගැන්වීම අරමුණින්.\nඒ අනුව, ලබන අගෝස්තු 31 වනදා සිට පවතින කොරෝනා තත්ත්වය හමුවේ සහනදායි මුදලකට ටවර් රඟහල, එල්ෆින්ස්ටන් රඟහල සහ රුක්මණී දේවි රඟහල නාට්‍යකරුවන්ට ලබාදෙනු ඇති.",
       "URL": "https://www.hirunews.lk/277096/ශාලා-තුල-සියයට-50-ක-ධාරිතාවට-සංගීත-සංදර්ශන-වලටත්-අවසර",
       "Category": "Local News",
       "Parent URL": "https://www.hirunews.lk/local-news.php?pageID=1817"
}