{
       "Source": "hirunews",
       "Timestamp": "Tuesday, 22 March 2022 - 14:39",
       "Headline": "නීතිවිරෝධී ගව ඝාතකාගාරයක් වටලා සැකකරුවෙක් අත්අඩංගුවට",
       "News Content": "මොරගොඩ පොලිස් වසමට අයත් පහළ අඹතලේ ප්‍රදේශයේ පවත්වාගෙන ගිය නීති විරෝධී ගව ඝාතකාගාරයක් වටලා ගවයෙකුගේ මස් සමග සැකකරුවකු අත්අඩංගුවට ගැනීමට මොරගොඩ පොලිසියේ නිලධාරීන් සිදුකළ මෙහෙයුමක දී හැකි වුණා.\nපහළ අඹතලේ ප්‍රදේශයේ නීතිවිරෝධී ගව ඝාතකාගාරයක් පවත්වාගෙන යමින් මස් ජාවාරමක් සිදු කරන බවට මොරගොඩ පොලිස් ස්ථානයේ බුද්ධි අංශ නිලධාරීන්ට ලද තොරතුරක් අනුව මෙම වැටලීම සිදු කෙරුණා.\nසැකකරු විසින් ලබුනෝරුව - පහළ අඹතලේ ප්‍රදේශයේ එම නීති විරෝධී ගවඝාතකාරය පවත්වාගෙන ගොස් තිබූ අතර වැටලීම සිදුවන අවස්ථාවේ එම නීතිවිරෝධී ගවඝාතකාගාරයේ කිරිගවයකු ඝාතනය කර මස් පිණිස සකසමින් සිටි බව පොලිසීය පැවසුවා.\nමෙලෙස නීති විරෝධීව ඝාතනය කර තිබූ ගවයා රුපියල් ලක්ෂයක පමණ වටිනාකමක් ඇති බවත්, ඝාතනය කර තිබූ ගවයාගේ මස් කිලෝග්‍රෑම් 55 ක් පමණ ද ශරීර කොටස් ද සමග සැකකරු අත්අඩංගුවට ගැනීමට පොලිසියට එහිදී හැකි වුණා.\nසැකකරු ඉහළ අඹතලේ ප්‍රදේශයේ පදිංචි පුද්ගලයකු වන අතර, ඔහු මීට පෙර ද මෙවැනි විවිධ අපරාධ රැසකට අධිකරණයෙන් වරදකරු වී ඇති අයෙක්.\nසැකකරු කැකිරාව මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/300104/නීතිවිරෝධී-ගව-ඝාතකාගාරයක්-වටලා-සැකකරුවෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1278"
}