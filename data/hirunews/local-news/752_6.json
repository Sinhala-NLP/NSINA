{
       "Source": "hirunews",
       "Timestamp": "Monday, 07 November 2022 - 11:08",
       "Headline": "කන්දකාඩු උණුසුම් වීම ගැන ජනපති අධිකරණ ඇමතිගෙන් වාර්තාවක් කැඳවයි (වීඩියෝ)",
       "News Content": "කන්දකාඩු පුනරුත්ථාපන මධ්‍යස්ථානයේ ඇතිවූ ගැටුම සහ රැඳවියන් පලායාමේ සිද්ධිය සම්බන්ධයෙන් ජනාධිපති රනිල් වික්‍රමසිංහ පූර්ණ වාර්තාවක් කැඳවා තිබෙනවා.\nජනාධිපතිවරයා අධිකරණ අමාත්‍ය විජේදාස රාජපක්ෂ සමඟ පැවති සාකච්ඡාවක දී උපදෙස් ලබා දී ඇත්තේ යළි මෙවැනි සිදුවීමක් ඇති නොවීමට අවශ්‍ය පියවර නොගන්නා ලෙසටයි.\nකන්දකාඩු ප්‍රතිකාර හා පුනරුත්ථාපන මධ්‍යස්ථානයේ රැඳවියන් දෙදෙනෙකු අතර ඊයේ රාත්‍රියේ ඇති වූ බහින්බස්වීමක් ගැටුමක් දක්වා දුරදිග ගොස් තිබුණා.\nපසුව එකිනෙකාට ගල්මුල් ප්‍රහාර ද එල්ල කරගෙන තිබූ අතර, ඔවුන් අතරින් පිරිසක් පුනරුත්ථාපන මධ්‍යස්ථානයේ අවි ගබඩාවට ද ඇතුලුවීමට උත්සාහ කළ බවටයි චෝදනා එල්ලවුණේ.\nමෙම තත්වය පාලනය කිරීම සඳහා මධ්‍යස්ථානයේ ආරක්ෂාව භාරව සිටින තුන්වන කාලතුවක්කු බල ඇණියේ නිලධාරීන් අහසට වෙඩි තැබීමක් ද සිදුකළ බව යුද හමුදා මාධ්‍ය ප්‍රකාශක බ්‍රිගේඩියර් රවී හේරත් ප්‍රකාශ කළා.\nකෙසේ වෙතත් තත්වය පාලනය කිරීම සඳහා පසුව අමතර භටපිරිස් කැඳවීමට ද පුනරුත්ථාපන මධ්‍යස්ථානයේ බලධාරීන් පියවර ගෙන තිබුණා.\nඑම ස්ථානයට ගිය අප වාර්තාකරු සඳහන් කළේ කළහකාරී තත්වය අතරතුර ඇතැම් රැඳවියන් පුනරුත්ථාපන මධ්‍යස්ථානයේ දේපළවලට ද හානි සිදුකළ බවයි.\nඑමෙන්ම හමුදා නිලධාරීන් පිරිසකටද පහරදී තිබූ බව යුද හමුදා මාධ්‍ය ප්‍රකාශකවරයා කියා සිටියා.\nමෙම සිද්ධියෙන් යුද හමුදා සෙබළෙකු සහ රැඳවියන් සිව්දෙනෙකු තුවාල ලැබූ අතර, තවත් පිරිසක් පලාගොස් තිබුණා.\nපලාගිය පිරිසෙන් 35 දෙනෙකු යළි පොලිසියට භාර වූ බවයි වාර්තාවුණේ.",
       "URL": "https://www.hirunews.lk/319813/කන්දකාඩු-උණුසුම්-වීම-ගැන-ජනපති-අධිකරණ-ඇමතිගෙන්-වාර්තාවක්-කැඳවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=752"
}