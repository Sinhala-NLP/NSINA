{
       "Source": "hirunews",
       "Timestamp": "Saturday, 12 February 2022 - 20:21",
       "Headline": "ජනතා පොරොන්දු ඉටු කරන්න අභියෝගයේ ස්වභාවය වැදගත් නැහැ - ජනපති (වීඩියෝ)",
       "News Content": "ජනතාවට දුන් පොරොන්දු යථාර්ථයක් බවට පත් කිරීමේදී පැමිණෙන අභියෝගවල ස්වභාවය හෝ ප්‍රමාණය වැදගත් නොවන බව ජනාධිපති ගෝඨාභය රාජපක්ෂ පවසනවා.\nවිවිධ ක්ෂේත්‍ර නියෝජනය කරන වෘත්තීයවේදීන් සමග කෙරෙන සම්මන්ත්‍රණ මාලාවේ පළමු සාකච්ඡා වටය ඊයේ (11) ජනාධිපති මන්දිරයේදී පැවති අතර ඊයේ එක්වෙමිනුයි ජනාධිපති ගෝඨාභය රාජපක්ෂ මේ බව කියා සිටියේ.\nපටු දේශපාලන අරමුණු වෙනුවෙන් සිදුකරන අසත්‍ය මතවාද තරයේ ප්‍රතික්ෂේප කරන බව එම සාකච්ඡාවට එක්වූ වෘත්තීයවේදීන් සඳහන් කර තිබෙනවා.\nකෘෂිකර්මාන්තයේ නව ප්‍රවේශයට එම ක්ෂේත්‍රවල පූර්ණ කාලීනව නියැලී සිටින පර්යේෂකයන්ගේ සහ ව්‍යවසායකයන්ගේ සහාය ඕනෑම අවස්ථාවක ලබාදීමට සූදානම් බවයි ක්ෂේත්‍රයේ ප්‍රවීණයන් එහිදී සඳහන් කර ඇත්තේ.\nඑමෙන්ම, පුනර්ජනනීය බලශක්ති ප්‍රභවයන් වෙත යොමුවීමේ අවශ්‍යතාවය පෙන්වා දුන් විද්වතුන් ඊට පවතින බාධා ඉවත් කර ගැනීමට කොන්දේසි විරහිතව රජයට සහාය පළ කරන බවට අවධාරණය කළ බවයි ජනාධිපති මාධ්‍ය අංශය නිවේදනයක් නිකුත් කරමින් සඳහන් කළේ.",
       "URL": "https://www.hirunews.lk/296856/ජනතා-පොරොන්දු-ඉටු-කරන්න-අභියෝගයේ-ස්වභාවය-වැදගත්-නැහැ-ජනපති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1360"
}