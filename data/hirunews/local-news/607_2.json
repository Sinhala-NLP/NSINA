{
       "Source": "hirunews",
       "Timestamp": "Thursday, 12 January 2023 - 14:41",
       "Headline": "මුහුදට දියවෙන කසකැලේ (වීඩියෝ)",
       "News Content": "කල්පිටිය සංචාරක කලාපයට අයත් ඉලන්තිඩිය මුහුදු තීරයේ ඇති කස කැලෑ පද්ධතිය දිනෙන් දින විනාශයට පත්වන බව ප්‍රදේශවාසීන් පවසනවා.\nමේ හේතුවෙන් එම ප්‍රදේශයේ සංචාරක කර්මාන්තයට ද බලපෑම් එල්ල වී ඇති බවයි ඔවුන් පෙන්වා දෙන්නේ.\nකල්පිටිය සංචාරක කලාපයට අයත් ඉලන්තිඩිය වෙරළ තීරයේ මෙම කස ගස් රෝපණය 2006 වර්ෂයේදී ආරම්භ කළේ වන සංරක්ෂණ දෙපාර්තමේන්තුව මගින්.\nවන වගා ව්‍යාපෘතියක් යටතේ කිලෝමීටර් තුනකට වැඩි දුරක් හා මීටර් 200ක් පළලකින් යුක්තකව මෙම කස ගස් රෝපණය කර තිබෙනවා.\nසුනාමි වැනි ව්‍යසනයන් යළි ඇති වුවහොත් ඉන් සිදුවන හානිය අවම කරගැනීමේ අරමුණ ඇතිව සහ වාරකන් කාලවල දී හමා එන දැඩි සුළං ප්‍රවාහය අවම කිරීම ද මෙම කස ගස් රෝපණය කිරිමේ ව්‍යාපෘතියේ අරමුණයි.\nකෙසේ වෙතත් මේ දිනවල පවතින අයහපත් කාලගුණයත් සමඟ මුහුදු රළ වේගය වැඩි වීමෙන් වෙරළ ඛාදනය වී මෙම කස ගස් සහිත ප්‍රදේශයට දැඩි හානි සිදුව තිබෙනවා.\nමෙම මුහුදු තීරයේ වෙරළ සංරක්ෂණ කලාපයේ මීටර් 50ක ප්‍රමාණයක් සහ ඉන් ඔබ්බට පිහිටි කස කැළේ ආශ්‍රීත ප්‍රදේශයේ මීටර් 30ක ප්‍රමාණයක් මුහුදුබත්ව ඇති අතර අඛණ්ඩව මෙම ක්‍රියාවලිය සිදුවෙමින් පවතින බවයි ප්‍රදේශවාසීන් පවසන්නේ.\nසිදුව තිබෙන වෙරළ ඛාදනය හේතුවෙන් කස ගස් දහසකට ආසන්න ප්‍රමාණයක් බිම පතිත වී ඇති බවත් යම් යම් පිරිස් එලෙස බිම වැටුණු ගස් කපා රැගෙන යන බවත් ඔවුන් පෙන්වා දෙනවා.\nඑමෙන්ම සංචාරකයින්ගේ දැඩි ආකර්ෂණයක් දිනාගත් ප්‍රදේශයක් වූ මෙම වනාන්තරය ආශ්‍රිත ප්‍රදේශය දැඩි ලෙස අපවිත්‍ර වී ගොස් ඇති ආකාරයද දක්නට ලැබෙනවා.\nප්‍රදේශවාසීන් බලධාරීන්ගෙන් ඉල්ලා සිටින්නේ කල්පිටිය සංචාරක කලාපයට අයත් මෙම සුවිශේෂී වෙරළ පද්ධතිය රැක ගැනීමට කටයුතු කරන ලෙසයි.",
       "URL": "https://www.hirunews.lk/324871/මුහුදට-දියවෙන-කසකැලේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=607"
}