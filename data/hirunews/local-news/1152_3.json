{
       "Source": "hirunews",
       "Timestamp": "Sunday, 22 May 2022 - 9:51",
       "Headline": "කුරුන්දි රජමහා විහාරයේ කැණීම් කටයුතු අවසන් - පෞරාණික නෂ්ටාවශේෂ රැසකුත් මතුවෙයි (ඡායාරූප)",
       "News Content": "මුලතිව්,කුරුදුමලෙයි ප්‍රදේශයේ පිහිටි ඓතිහාසික කුරුන්දි රජමහා විහාර සංකීර්ණයේ පිහිටා ඇති ප්‍රතිමා ගෘහයේ කැණීම් කටයුතු මේ වන විට (22) අවසන් කොට ඇති බව කුරුන්දි රජමහා විහාරයේ විහාරාධිපති උතුරු පළාත් ප්‍රධාන සංඝනායක පූජ්‍ය ගල්ගමුවේ සාන්තබෝධි නාහිමියන් පවසනවා.\nපූජ්‍ය ගල්ගමුවේ සාන්තබෝධි නාහිමියන් පැවසූවේ පසුගිය මාර්තු මාසයේ ඓතිහාසික කුරුන්දි රජමහා විහාර සංකීර්ණයේ ප්‍රතිමා ගෘහයේ කැණීම් කටයුතු ආරම්භ කළ අතර මාස දෙකක කාලයක් තුළ ප්‍රතිමා ගෘහයේ කැණීම් කටයුතු අවසන් කළ බවයි.\nසිවිල් ආරක්ෂක බලකා නිලධාරින් හා යුද හමුදා නිලධාරින්ගේ සහයෝගය මත පුරාවිද්‍යා දෙපාර්තමේන්තුවේ කැණීම් නිලධාරින් විසින් ප්‍රතිමා ගෘහයේ කැණීම් කටයුතු සිදු කරනු ලැබුවා.\nමෙම ගවේෂණ තුළින් මාබල් බුදු පිළිමයක කොටසක්, බුද්ධ ප්‍රතිමා කොටස් කිහිපයක්, රජ කෙනෙකුගේ යැයි සැක කරන ප්‍රතිමාවක්, විවිධ දේව ප්‍රතිමා, ලෝකඩවලින් නිමැවු බෝසත් පිළිමයක් වැනි පිළිම රාශියක් හමුව ඇති බව ද විහාරාධිපති නාහිමියන් සඳහන් කළා.\nමුලතිව්, නාගචෝල වනාන්තරය තුළ පිහිටි කුරුන්දි රජමහා විහාරය උතුරු පළාතෙන් හමු වූ විශාලතම බෞද්ධ විහාර සංකීර්ණයක් වන අතර, සද්ධාතිස්ස රජුගේ පුතකු වූ ඛල්ලාඨනාග රජු කුරුන්දි විහාර සංකීර්ණය කළ බව මහාවංශයේ සඳහන්.\nකුරුන්දි විහාර භූමිය ආශ්‍රිතව එවක කාලිංග මාඝ සිය ප්‍රධාන බලකොටුවක් පිහිට වූ බව විද්වත් මතයක් වන අතර, යුද සමයේ එල්. ටී. ටී.ඊ. සංවිධානයේ බල සීමාවේ විහාර භූමිය තිබුණා.\nමෙරට පවතින තනි කබොක් ගලෙන් නිමැවූ පද්මාකාර චෛත්‍යය සහිත එකම නිර්මාණය විහාරස්ථාන දාගැබයි.",
       "URL": "https://www.hirunews.lk/304973/කුරුන්දි-රජමහා-විහාරයේ-කැණීම්-කටයුතු-අවසන්-පෞරාණික-නෂ්ටාවශේෂ-රැසකුත්-මතුවෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1152"
}