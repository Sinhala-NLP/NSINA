{
       "Source": "hirunews",
       "Timestamp": "Tuesday, 14 June 2022 - 19:50",
       "Headline": "ඩොලර් ගෙවූ නෞකාවෙන් ගෑස් ගොඩබෑම ඇරඹෙයි",
       "News Content": "ගෑස් මෙටි්‍රක් ටොන් 3900ක් අඩංගු නෞකාවේ තොග ගොඩබෑමේ කටයුතු මේ වනවිටත් සිදුවෙමින් පවතින බව ලිට්‍රෝ සමාගම පවසනවා.\nඑහි නව සභාපති මුදිත පීරිස් හිරු ප්‍රවෘත්ති අංශයට කියා සිටියේ, අනතුරුව සෞඛ්‍ය ඇතුලු අංශ කිහිපයකට ප්‍රමුඛතාවය ලබා දෙමින් ගෑස් බෙදා හැරෙනු ඇති බවයි.\nබෙදාහැරීම් ආරම්භ කරන දිනය හෙට ධුරයේ වැඩ භාර ගැනීමෙන් පසුව තීරණය කරන බවද ඔහු හිරු ප්‍රවෘත්තී අංශයට සඳහන් කළා.\nදින 7කට ආසන්න කාලයක් මෙරට මුහුදු සීමාවේ නැංගුරම්ලා තිබූ ගෑස් මෙටි්‍රක් ටොන් 3900ක් අඩංගු නෞකාවේ තොග ගොඩබෑමේ කටයුතු අද ආරම්භ කෙරුණේ ඒ සඳහා අවශ්‍ය මුදල් ගෙවීමට ඊයේ රාත්‍රියේ හැකි වීමත් සමගයි.\nඑමෙන්ම අද දිනයේ ඇතැම් ප්‍රදේශවල ජනතාවට ලාෆ් ගෑස් නිකුත් කිරීමේ කටයුතු සිදු කෙරුණු බවයි අප වාර්තාකරුවන් සඳහන් කළේ.\nමේ අතර ඉන්ධන බෙදා හැරෙන පිරවුම්හල් සහ නිකුත් කරන ඉන්ධන ප්‍රමාණයන් ලංකා ඛණිජ තෙල් සංස්ථාවේ වෙඩ් අඩවිය මගින් ප්‍රකාශයට පත් කර ඇති බැවින් සෙසු පිරවුම්හල් අසළ අනවශ්‍ය ලෙස පෝලිම් වල රැඳී නොසිටින ලෙස බලශක්ති අමාත්‍යංශය ජනතාවට දැනුම් දෙනවා.\nඑහි ලේකම් මාපා පතිරණ හිරු ප්‍රවෘත්තී අංශයට කියා සිටියේ මේ වනවිට ඉන්ධන බෙදා හැරීමේ කටයුතු සීමා කර ඇති බවයි.\nමේ අතර ඉන්ධන බෙදා හැරීමේ කටයුතු තවදුරටත් අවිනිශ්චිත තත්වයක පවතින බව ලංකා ඛනිජ තෙල් පෞද්ගලික ටැංකි රථ හිමියන්ගේ සංගමය පවසනවා.\nඑහි සමලේකම් ශාන්ත සිල්වා කොළඹ අද පැවති මාධ්‍ය හමුවකට එක්වෙමින් සඳහන් කළේ ලබන 17 වනදායින් පසු ඉන්ධන බෙදාහැරීමේ පිළිබඳව අදාළ අංශ මගින් මෙතෙක් කිසිදු දැනුම් දීමක් සිදු කර නොමැති බවයි.\nඉන්ධන සහ ගෑස් ලබා ගැනීම සඳහා දිවයින පුරා දින ගණනක් දිවා-රෑ අඛණ්ඩව පවතින කිලෝ මීටර ගණනක් දිගු පෝලිම් පොසොන් පොහොය දිනය යෙදී ඇති අද දිනයේත් පවතිනවා.\nඇතැම් ප්‍රදේශවල එලෙස පෝලිම් වල රැඳී සිටි පිරිස් වලට ආහාර පාන ලබා දීමේ දන්සැල් ද සංවිධානය කර තිබූ බවයි හිරු වාර්තාකරුවන් සඳහන් කළේ.\nඑමෙන්ම නාරාහේන්පිට - නාවල ඇතුලු ප්‍රදේශ කිහිපයක පෝලිම් වල රැඳී සිටි ජනතාව මාර්ග අවහිර කරමින් විරෝධතාවල නිරතවීමත් සමග එම ප්‍රදේශවල වාහන ගමනාගමනයට බාධා එල්ල වුණා.\nනාවල ඉන්ධන ලබා ගැනීමට පැමිණි පිරිස් මාර්ග අවහිර කිරීමත් සමග මාර්ගයේ සාමාන්‍ය ගමනා ගමන කටයුතු වල නිරත වූ ජනතාව ඊට විරෝධය පළ කළා.",
       "URL": "https://www.hirunews.lk/307127/ඩොලර්-ගෙවූ-නෞකාවෙන්-ගෑස්-ගොඩබෑම-ඇරඹෙයි",
       "Category": "Local News",
       "Parent URL": "https://www.hirunews.lk/local-news.php?pageID=1095"
}