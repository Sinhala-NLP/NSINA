{
       "Source": "hirunews",
       "Timestamp": "Tuesday, 22 November 2022 - 10:20",
       "Headline": "කොන්සියුලර් සේවා ගාස්තු සංශෝධනය කෙරෙයි",
       "News Content": "විදේශ කටයුතු අමාත්‍යාංශයේ කොන්සල් අංශය මඟින් ඉටු කරනු ලබන කොන්සල් කාර්යන් සම්බන්ධයෙන් වන ගාස්තු සංශෝධනය කිරීමට රජය තීරණය කර තිබෙනවා.\nලබන ජනවාරි මස 01 වනදා සිට ක්‍රියාත්මක වන පරිදි අදාළ ගාස්තු සංශෝධන සිදුකිරීමට නියමිත අතර ඒ සඳහා ගැසට් නිවේදනයක් ද මේ වනවිට නිකුත් කර අවසන්.\nවිදේශ කටයුතු අමාත්‍යාංශයේ කොන්සල් අංශය මගින් සහ එහි ප්‍රාදේශීය කාර්යාල මගින් ඉටු කරනු ලබන කොන්සල් කර්තව්‍ය සම්බන්ධයෙන් වන ගාස්තු මෙමගින් සංශෝධනය කර තිබෙනවා.\nඒ අනුව විභාග සහතික සත්‍ය බවට සහතික කිරීමේ ගාස්තු රුපියල් 500 සිට රුපියල් 800 දක්වාත්, විදේශ ජාතිකයෙකුට ශ්‍රී ලංකා රජය විසින් නිකුත් කරනු ලබන යම් ලේඛනයක් සනාථ බවට සහතික කිරීමේ ගාස්තුව රුපියල් 1500 යේ සිට රුපියල් 3000 දක්වාත් ඉහල දමා තිබෙනවා.\nඑමෙන්ම, අපනයන කටයුතු ඉටු කිරීම සඳහා නිකුත් කරන ඕනෑම ලේඛනයක් රුපියල් 6000 සිට 8000 දක්වාත් වෙනත් ලේඛන සඳහා අය කර ගාස්තුව රුපියල් 800 සිට රුපියල් 1200 දක්වාත් ඉහල දමා ඇති බවයි අදාළ ගැසට් නිවේදනයේ දැක්වෙන්නේ.\nඊට අමතරව, විදේශ රටවල පිහිටි ලංකා දූත මණ්ඩල හෝ දූත කාර්යාල මඟින් ඉලොක්ට්‍රොනික් ලේඛන සහතික කිරිමේ ගාස්තු ද ලබන වසරේ ජනවාරි මස 01 වනදා සිට ඉහල දමා තිබෙනවා.\nඋප්පැන්න සහකියක් ලියාපදිංචි කිරීමේ සහ නිකුත් කිරීමේ ගාස්තු මරණ ලියාපදිංචි කිරීමේ ගාස්තු, විවාහ ලියාපදිංචි ගාස්තු මෙන්ම ලේඛනවල නීත්‍යානුකූලභාවය සනාථ කිරීමේ ගාස්තු ද ඉහල දමා ඇති බවයි එම ගැසට් නිවේදනයේ දැක්වෙන්නේ.",
       "URL": "https://www.hirunews.lk/320976/කොන්සියුලර්-සේවා-ගාස්තු-සංශෝධනය-කෙරෙයි",
       "Category": "Local News",
       "Parent URL": "https://www.hirunews.lk/local-news.php?pageID=717"
}