{
       "Source": "hirunews",
       "Timestamp": "Friday, 11 December 2020 - 15:56",
       "Headline": "පළාත් සභා මැතිවරණය කඩිනමින් පැවැත්වීමට අවශ්‍ය කටයුතු සිදුකරන්නැයි අගමැතිගෙන් උපදෙස්",
       "News Content": "පැරණි හෝ නව ක්‍රමයට කඩිනමින් පළාත් සභා මැතිවරණය පැවැත්වීමට ඇති හැකියාව සම්බන්ධයෙන් සොයා බලන ලෙස අග්‍රාමාත්‍ය මහින්ද රාජපක්ෂ මැතිවරණ කොමිසමේ සාමාජිකයින්ට උපදෙස් ලබාදී තිබෙනවා.\nඒ, එම කොමිසමේ නව සභාපති නිමල් ජී. පුංචිහේවා ඇතුලු සාමාජිකයින් අද (11)  විජේරාමේ පිහිටි අග්‍රාමාත්‍ය නිළ නිවසේදී අග්‍රාමාත්‍යවරයා හමුවූ අවස්ථාවේදියි.\nමෙහිදී මැතිවරණ කොමිසමේ සාමාජිකයින් සඳහන් කර ඇත්තේ මැතිවරණ පැවැත්වීමේ ක්‍රමය වෙනස් කිරීමට අවශ්‍ය නීතිමය ප්‍රතිපාදන අමාත්‍යාංශ මට්ටමින් සිදුකළ යුතු බවයි.\nඒ හේතුවෙන් මෙවර පළාත් සභා මැතිවරණය පැරණි ක්‍රමය ඔස්සේ පවත්වා ඉදිරියේදී අවශ්‍ය නීති සම්පාදනය කිරීමෙන් අනතුරුව නව ක්‍රමය යටතේ මැතිවරණය පැවැත්වීමට කටයුතු කිරීම වඩා පහසු බව කොමිසමේ සාමාජිකයින් පෙන්වා දී තිබෙනවා.\nමෙහිදී දැනට පවතින මැතිවරණ නීතිවලට සංශෝධන අවශ්‍ය බව පැවසූ මැතිවරණ කොමිසමේ සාමාජිකයින් ඒ සඳහා පාර්ලිමේන්තු තේරීම් කාරක සභාවක අවශ්‍යතාවද පෙන්වා දුන්නා.\nඑහිදී අග්‍රාමාත්‍යවරයා කියා සිටියේ දැනටමත් ඒ පිළිබඳව කථානායකවරයාගෙන් ඉල්ලීමක් කර ඇති බවයි.",
       "URL": "https://www.hirunews.lk/256803/පළාත්-සභා-මැතිවරණය-කඩිනමින්-පැවැත්වීමට-අවශ්‍ය-කටයුතු-සිදුකරන්නැයි-අගමැතිගෙන්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=2281"
}