{
       "Source": "hirunews",
       "Timestamp": "Saturday, 03 August 2019 - 12:30",
       "Headline": "මිල වැඩිවීම අගෝස්තු 1 වන දා සිට ගෙන්වන කිරිපිටි සඳහා පමණයි",
       "News Content": "කිරිපිටි මිල ඉහළ දැමීමේ තීරණය අදාළ වන්නේ අගෝස්තු 1 වන දා සිට නිෂ්පාදනය කෙරෙන සහ ආනයනය කෙරෙන කිරිපිටි සඳහා පමණක් බව පාරිභෝගික කටයුතු පිළිබද අධිකාරිය ප්‍රකාශ කළා.\nඑහි අධ්‍යක්ෂ ජනරාල් එම්.එස්.එම්. ෆවුසර් කියා සිටියේ මිල සූත්‍රයට අනුව කිරිපිටි මිල ඉහළ දැමීම ළදරු කිරිපිටි වලට සහ දේශීය කිරිපිටි වලට අදාළ නොවන බවයි.\nමීට සාපේක්ෂව දේශීය කිරිපිටි මිල ඉහළ නැංවීම සම්බන්ධයෙන් ද සාකච්ඡා සිදුකරන බව ද වාර්තා වුණා.\nආනයනික කිරිපිටි කිලෝවක් පෙරේදා මධ්‍යම රාත්‍රියේ සිට රුපියල් 15කින් ඉහළ දැමුණු අතර, ග්‍රෑම් 400යේ පැකට්ටුවක මිල ඉහළ දැමුණේ රුපියල් 5කින්.\nමේ අනුව රුපියල් 920ක් ලෙස පැවති කිලෝග්‍රෑම් එකක ආනයනික කිරිපිටි පැකට්ටුවක නව මිල රුපියල් 935ක් වනවා. ග්‍රෑම් 400යේ ආනයනික කිරිපිටි පැකට්ටුවක නව මිල රුපියල් 375 ක්.\nමේ අතර, නිෂ්පාදිත දිනය අගෝස්තු 1 වන දාට පෙර සදහන් කිරිපිටි අලෙවි කළ යුත්තේ පැවති මිලට වන අතර එම කිරිපිටි වැඩි වූ මිලට අලෙවි කරන වෙළදසැල හිමියන්ට එරෙහිව නීතිය ක්‍රියාත්මක කරන බව ද පාරිභෝගික කටයුතු පිළිබද අධිකාරිය සඳහන් කළා.\nඑම වෙළදසැල් පිළිබඳ 1977 ක්ෂණික ඇමතුම් අංකයට දැනුම් දිය හැකි බව ද එම අධිකාරිය ජනතාවට දැනුම් දෙනවා.",
       "URL": "https://www.hirunews.lk/221455/මිල-වැඩිවීම-අගෝස්තු-1-වන-දා-සිට-ගෙන්වන-කිරිපිටි-සඳහා-පමණයි",
       "Category": "Local News",
       "Parent URL": "https://www.hirunews.lk/local-news.php?pageID=3218"
}