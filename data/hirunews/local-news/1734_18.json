{
       "Source": "hirunews",
       "Timestamp": "Tuesday, 24 August 2021 - 8:22",
       "Headline": "ඖෂධ හිඟය නිසා කොවිඩ් රෝගීන් අවදානමක",
       "News Content": "නිර්වින්දනය කළ යුතු සහ දැඩිසත්කාර ඒකකවල ප්‍රතිකාර ලබන රෝගීන් සදහා ලබාදෙන අත්‍යාවශ්‍ය ඖෂධ කිහිපයක බරපතළ හිඟයක් පවතින බව රජයේ වෛද්‍ය නිළධාරින්ගේ සංගමයේ ඌව පළාත් සභාපති වෛද්‍ය පාලිත රාජපක්ෂ මහතා පවසනවා.\nබදුල්ල පළාත් මහ රෝහලේ මෙම ඖෂධ හිඟයක් පවතින බවට කළ සොයාබැලීමක දී දිවයිනේ සෙසු රෝහල්වල සහ මධ්‍යම බෙහෙත් ගබඩාවේ ද එම ඖෂධ වර්ග හිඟ බවට අනාවරණ වූ බවයි මාධ්‍යයට අදහස් දක්වමින් පාලිත රාජපක්ෂ මහතා අනාවරණ කළේ.\nකොවිඩ් ආසාදිත ව බරපතළ තත්වයේ පසුවන රෝගීන්ට ප්‍රතිකාර කිරීමේදී ද අදාළ ඖෂධ වර්ග අත්‍යාවශ්‍ය බැවින් ඒවා හිඟවීම හරහා කොවිඩ් ආසාදිතයින් බරපතළ අවදානමකට ලක්වන බව ද වෛද්‍යවරයා මෙහි දී පෙන්වා දුන්නා.",
       "URL": "https://www.hirunews.lk/280473/ඖෂධ-හිඟය-නිසා-කොවිඩ්-රෝගීන්-අවදානමක",
       "Category": "Local News",
       "Parent URL": "https://www.hirunews.lk/local-news.php?pageID=1734"
}