{
       "Source": "hirunews",
       "Timestamp": "Friday, 18 December 2015 - 19:25",
       "Headline": "ඒකාබද්ධ විපක්ෂය, උපාධිධාරින්, ගොවීන් සහ සමෘද්ධි නිලධාරින් අදත් මහපාරේ",
       "News Content": "අයවැයට විරෝධය පළ කරමින් ඒකාබද්ධ විපක්ෂය සංවිධානය කළ විරෝධතාවක් කොටුව දුම්රියපොල ඉදිරිපිටදී අද (18) පැවැත්වුණා. ඒ ඒකාබද්ධ විපක්ෂය නියෝජනය කරන මන්ත්‍රීවරුන්ගේ සහභාගිත්වයෙන්.\nඑසේම, අයවැයට එරෙහිව අදත් ප්‍රදේශ කිහිපයක විරෝධතා පැවැත්වුණා.\nසමස්ත ලංකා සමෘද්ධි සංවර්ධන හා කෘෂිකර්ම පර්යේෂණ, නිෂ්පාදන සහකාර නිලධාරී සංගමය අද උදෑසන විරෝධතාවයේ නිරත වූයේ පාර්ලිමේන්තුව වටරවුම අසලයි.\nඔවුන් අද දිනයේ එක්දින සංකේත වර්ජනයක් ද ක්‍රියාත්මක කරන අතර ඊට සමගාමීවයි මෙම විරෝධතාවය සංවිධාන කර තිබුණේ.\nමේ හේතුවෙන් පාර්ලිමේන්තුව වටරවුම ආශ්‍රිත මාර්ග කිහිපයක දැඩි රථවාහන තදබදයක් ද පැවතුණා.\nපසුව, විරෝධතාකරුවන් පාර්ලිමේන්තු වටරවුම අසල සිට බත්තරමුල්ල - සෙත්සිරිපාය ඉදිරිපිටට ද පැමිණ උද්ඝෝෂනයේ නිරත වීම විශේෂත්වයක්.\nඅයවැයට විරෝධය පළ කරමින් රැකියාලාභී උපාධිධාරීන්ගේ සංගමය අද ලෙඩ නිවාඩු දැමීමේ වෘත්තීය ක්‍රියාමාර්ගයක නිරත වුණා.\nඊට සමගාමීව එම සංගමයට අයත් පිරිස් කොටුව දුම්රියපළ ආසන්නයෙන් විරෝධතා අද විරෝධතා පාගමනක් ආරම්භ කළේ අරලියගහ මන්දිරය දක්වා ගමන් කිරීමටයි.\nඑහෙත්, උද්ඝෝෂකයන්ට මුදල් අමාත්‍යාංශය ආසන්නයට යාමට පමණක් අවස්ථාව හිමි වූ අතර පසුව මෙම සංගමයේ නියෝජිතයන් 10 දෙනෙකුට අග්‍රාමාත්‍ය කාර්යාලය වෙත යාමට අවස්ථාව හිමි වුණා.\nරැකියාලාභි උපාධිධාරීන්ගේ සංගමයේ ප්‍රධාන ලේකම් චන්දන සූරියආරච්චි කියා සිටියේ තම ඉල්ලීම් සම්බන්ධයෙන් සාකච්ජා කිරීම සඳහා මේ මස 30 වැනිදා  අවස්ථාව ලබා දීමට අග්‍රාමාත්‍ය ලේකම්වරයා පොරොන්දු වූ බවයි.\nමේ අතර අයවැයෙන් ගොවි ජනතාවට සහන ලබා දී නොමැති බව පවසමින් ගල්ඔය ව්‍යාපාර ගොවි සංවිධානය අද අම්පාර නගරයේ විරෝධතාවයක නිරත වුණා.",
       "URL": "https://www.hirunews.lk/122366/ඒකාබද්ධ-විපක්ෂය-උපාධිධාරින්-ගොවීන්-සහ-සමෘද්ධි-නිලධාරින්-අදත්-මහපාරේ",
       "Category": "Local News",
       "Parent URL": "https://www.hirunews.lk/local-news.php?pageID=5243"
}