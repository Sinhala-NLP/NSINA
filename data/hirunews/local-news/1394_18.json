{
       "Source": "hirunews",
       "Timestamp": "Thursday, 27 January 2022 - 11:45",
       "Headline": "ළමා ස්වසන රෝග පිළිබඳ විශේෂඥ වෛද්‍ය චන්න ද සිල්වාගෙන් විශේෂ පණිවිඩයක්",
       "News Content": "දරුවන්ට කොරෝනා රෝගය වැළදීමට වැඩි ඉඩකඩ ඇත්තේ, පාසලෙන් නො ව දෙමව්පියන්ගෙන් බව රිජ්වේ ආර්යා ළමා රෝහලේ ළමා ස්වසන රෝග පිළිබඳ විශේෂඥ වෛද්‍ය චන්න ද සිල්වා පවසනවා .\nකොරෝනා රෝගය මෙන්ම ඩෙංගු ද සමාන රෝග ලක්ෂණ ඇති බැවින් යම්කිසි රෝග ලක්ෂණයක් දරුවන් විසින් පෙන්නුම් කරනවා නම්, වෛද්‍ය උපදෙස් ලබා ගැනීමට දෙමව්පියන් කටයුතු කළ යුතු බවත් විශේෂඥ වෛද්‍යවරයා අවධාරණය කරනවා.\nපාසල් පද්ධති පවත්වාගෙන යාම අත්‍යවශ්‍ය බැවින් දරුවන් වෙනුවෙන් දෙමව්පියන් තම වගකීම් ඉටු කළ යුතු බව යි ඔහු ප්‍රධාන වශයෙන් අවධාරණය කරන්නේ.\nවැඩිදුරටත් අදහස් දැක් වූ විශේෂඥ වෛද්‍යවරයා පවසන්නේ, එන්නත්කරණය පිළිබඳ ජනතාව මිත්‍යා මත විශ්වාස කරන බැවින් සමාජයේ පවතින වැරදි මත වාද ඉවත දමා booster එන්නත ද ලබාගත යුතු බව යි.\nමේ අතර කොරෝනා ආසාදිතයින්ගේ සංඛ්‍යාව මෙලෙස ඉහළ යද්දී, ඩෙංගු රෝගීන් හමුවීම ද කැපී පෙනෙන ලෙස ඉහළ ගොස් තිබෙනවා.\nමේ වසරේ ගත වූ දින 26 තුළ දී ඩෙංගු රෝගීන් 6923 දෙනෙකු වාර්තා වී ඇති අතර පසුගිය වසරේ ජනවාරි මාසයේදී පමණක් වාර්තා වූයේ ඩෙංගු රෝගීන් සංඛ්‍යාව 1909ක් පමණයි.\nමේ වන විට වැඩිම ඩෙංගු රෝගීන් වාර්තා වන්නේ බස්නාහිර පළාතෙන් වන අතර, ගාල්ල, මාතර, යාපනය, මන්නාරම, මඩකලපුව, ත්‍රිකුණාමලය, කල්මුණේ, කුරුණෑගල, පුත්තලම, බදුල්ල සහ ප්‍රදේශවලින් ද ඩෙංගු රෝගීන් වැඩි වශයෙන් වාර්තා වෙමින් පවතිනවා.\nරජයේ ප්‍රවෘත්ති දෙපාර්තමේන්තුවේ අද (27) පැවති මාධ්‍ය හමුවකට එක්වෙමින් ජාතික ඩෙංගු මර්දන ඒකකයේ වැඩබලන අධ්‍යක්ෂ විශේෂඥ වෛද්‍ය සුදත් සමරවීර දෙමව්පියන්ගෙන් ඉල්ලා සිටියේ මදුරු විතක්ෂණ ආලේපන ගල්වා දරුවන් පාසල් වෙත එවන ලෙසයි.\nබස්නාහිර පළාතේ සිදු කරන ලද පරීක්ෂණවලදී ආගමික සිද්ධස්ථාන ආශ්‍රිතව ඩෙංගු කීටයන් වැඩි වශයෙන් සිටින බවට ද තොරතුරු අනාවරණ වී තිබෙනවා.\nමෙම මාධ්‍ය හමුවට ඩෙංගු මර්දන ඒකකයේ විශේෂඥ ප්‍රජා වෛද්‍ය ශිලන්ති සෙනෙවිරත්න ද එක්ව සිටි අතර එහිදී ඇය කියා සිටියේ කොරෝනා සහ ඩෙංගු රෝගයන් හි ලක්ෂණ යම් මට්ටමකට සමාන කමක් දක්වන බැවින් පැය 24ක් පුරා උණ රෝගී තත්ත්වය පවතින්නේ නම් වහාම වෛද්‍ය ප්‍රතිකාර ලබා ගන්නා ලෙසයි.",
       "URL": "https://www.hirunews.lk/295324/ළමා-ස්වසන-රෝග-පිළිබඳ-විශේෂඥ-වෛද්‍ය-චන්න-ද-සිල්වාගෙන්-විශේෂ-පණිවිඩයක්",
       "Category": "Local News",
       "Parent URL": "https://www.hirunews.lk/local-news.php?pageID=1394"
}