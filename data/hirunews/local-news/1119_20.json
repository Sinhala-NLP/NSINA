{
       "Source": "hirunews",
       "Timestamp": "Saturday, 04 June 2022 - 11:15",
       "Headline": "කෝටි පහකට අධික කේරල ගංජා තොගයක් එස්.ටී.එෆ් අත්අඩංගුවට",
       "News Content": "ඒ යාපනය සහ කිලිනොච්චිය විශේෂ කාර්ය බලකා කඳවුරුවල නිලධාරීන්ට, පේදුරුතුඩුව සහ වෙත්තිලකේනි නාවික හමුදා කඳවුරුවල බුද්ධි අංශ නිලධාරීන්ගෙන් ලද තොරතුරුවලට අනුව කරන ලද වැටලීම් වල දී.\nකයිටිස් පොලිස් වසමේ අල්ලපිඩිඩි, ප්‍රදේශයේ දී කේරළ ගංජා කිලෝ ග්‍රෑම් 141 ක් සහ කිලිනොච්චිය, විවේකානන්දනගර් ප්‍රදේශයේ දී කිලෝ ග්‍රෑම් 208 කට අධික බරින් යුතු කේරළ ගංජා තොගයක් මෙලෙස අත්අඩංගුවට ගෙන ඇත්තේ.\nමෙම කේරළ ගංජා තොගයේ වටිනාකම රුපියල් කෝටි පහකට අධික බවයි වාර්තා වන්නේ.\nදකුණු ඉන්දියාවේ සිට බහුදින ධීවර යාත්‍රා මගින් ඉතාමත් සූක්‍ෂම ලෙස හොර රහසේ මෙරටට රැගෙන විත් නිවෙස් තුල සඟවා තබා තිබිය දීයි විශේෂ කාර්‍ය නිලධාරීන් විසින් මෙම කේරළ ගංජා තොගය අත් අඩංගුවට ගනු ලැබුවේ.\nමෙම වැටලීම්වල දී වයස අවුරුදු 43 ක සහ වයස අවුරුදු 46 ක පසුවන යාපනය, අල්ලපිඩිඩි සහ මන්නාරම, පෙරියකඩේ ප්‍රදේශ වල පදිංචි පුද්ගලයින් දෙදෙනෙකු අත්අඩංගුවට ගෙන ඇති අතර අතර මෙම කේරළ ගංජා අළෙවි කිරීමට සූදානම් කර තිබූ Vezel වර්ගයේ නවීන මෝටර් රථයක්ද අත් අසංගුවට ගෙන තිබෙනවා.\nමීට අමතරව ගැනුම් කරුවන් සම්බන්ධ කර ගැනීමට යොදාගන්නා ලද ජංගම දුරකථන 03 ක්ද මේ සමඟ අත්අඩංගුවට ගෙන තිබෙනවා.\nඅදාළ සැකකරුවන්ගෙන් ප්‍රශ්න කිරීමේ දී අනාවරණය වී ඇත්තේ මෙම කේරළ ගංජා තොග ඉන්දියානු බහුදින ධීවර යාත්‍රා මගින් ශ්‍රී ලංකා මුහුදු සීමාවට රැගෙන ආ පසු එම කේරළ ගංජා තොග ශ්‍රී ලංකා මුහුදු තීරයේ ධීවර කටයුතු වල නිරත වන බෝට්ටු මගින් රැගෙන විත් තිබෙන බවයි.\nමෙම සිද්ධින් සම්බන්ධයෙන් වැඩි දුර විමර්ශන කටයුතු කයිට්ස් පොලීසිය සහ යාපනය පොලිසිය විසින් පවත්වනු ලබනවා.",
       "URL": "https://www.hirunews.lk/306186/කෝටි-පහකට-අධික-කේරල-ගංජා-තොගයක්-එස්-ටී-එෆ්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1119"
}