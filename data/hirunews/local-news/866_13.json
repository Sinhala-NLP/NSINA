{
       "Source": "hirunews",
       "Timestamp": "Thursday, 15 September 2022 - 18:51",
       "Headline": "කොළඹ නෙළුම් කුලුන දෙස් විදෙස් සංචාරකයින්ට විවෘතයි (වීඩියෝ)",
       "News Content": "කොළඹ නෙළුම් කුලුන නැරඹීමේ අවස්ථාව අද (15) සිට මහජනතාව වෙත ලබාදී තිබෙනවා.\nසෑම සතියේ දිනකම පස්වරු 2 සිට රාත්‍රී 10 දක්වාත් සති අන්ත දිනයන්හිදී දහවල් 12සිට රාත්‍රී 10 දක්වාත් දෙස් විදෙස් සංචාරකයින්ට නෙළුම් කුලුන නැරඹිය හැකියි.\nකොළඹ නෙළුම් කුලුන කළමනාකරණ (පුද්) සමාගම මගින් පාලනය වන මෙම පරිශ්‍රය නැරඹීම සඳහා දේශීය සංචාරකයකු වෙනුවෙන් සාමාන්‍ය ප්‍රවේශ පත්‍රයක මිල රුපියල් 500ක්.\nඑමෙන්ම, රුපියල් 2000 මුදලකට විශේෂ ප්‍රවේශ පත්‍රයක් ලබාගැනීමටද මෙහිදී අවස්ථාව සලසා තිබෙනවා.\nවයස අවුරුදු 10 ට අඩු ළමුන් සඳහා ප්‍රවේශ පත්‍ර ගාස්තුව රුපියල් 200 ක්. පාසල් සිසුන් වෙනුවෙන්ද එම ගාස්තුව රුපියල් 200ක් පමණයි.\nපාසල් සිසුන්ට කුලුන නැරඹීමේ අවස්ථාව 2022 ඔක්තෝබර් මස 01 වනදා දින සිට විවෘත වනවා. ඒ සඳහා නෙළුම් කුලුන කළමනාකරණ (පුද්) සමාගමෙන් පූර්ව අනුමැතියක් ලබාගෙන පැමිණිය යුතුයි.\nරුපියල් 2000 මුදලකට නිකුත් කෙරෙන විශේෂ ප්‍රවේශ පත්‍රය මාර්ගස්ථ ක්‍රමයට වෙන්කර ගැනීමේ පහසුකම් සැලසීමට නියමිත අතර අදාළ තාක්ෂණික කාර්යයන් නිමවූ පසු ඒ පිළිබඳ ජනතාව දැනුවත් කරනු ඇති.\nවිදේශීය සංචාරකයින් සඳහා වැඩිහිටි පුද්ගලයකුගෙන් අයකරන ප්‍රවේශ පත්‍ර ගාස්තුව ඇමෙරිකානු ඩොලර් 20ක්. වයස අවුරුදු 10ට අඩු ළමුන් සඳහා ඇමෙරිකානු ඩොලර් 10ක් ගෙවා ප්‍රවේශ පත්‍රයක් ලබාගත යුතු වනවා.\nදකුණු ආසියාවේ උසම සන්නිවේදන කුලුන ලෙස සැලකෙන නෙළුම් කුලුන නැරඹීම සඳහා දැනට සතියේ දිනක් සඳහා නිකුත් කෙරෙන උපරිම ප්‍රවේශ පත්‍ර සංඛ්‍යාව 1400ක් වන අතර, සති අන්ත දිනයක් සඳහා ප්‍රවේශ පත්‍ර 2000ක් නිකුත් කිරීමට නියමිතයි.\nඉදිරියේදී මෙම උපරිම ප්‍රවේශ පත්‍ර සංඛ්‍යාව වැඩිකිරීමට අපේක්ෂිතයි.\nමීටර් 300ක පමණ උසින් යුත් මෙම කුළුණ වාණිජ්‍යමය වශයෙන් ප්‍රතිලාභ ලබා ගැනීමේ අරමුණෙන් ආයෝජන අවස්ථා සඳහා විවර කිරීමටද නියමිතයි.\nඅද විවෘත කෙරුණු කුළුණේ උසම මහල වන 29 වන මහලට පිවිසීමට ජනතාවට අවස්ථාව උදාවනවා. මෙහිදී දේශිය පුද්ගලයන්ට රුපියල් 500 සහ 2000 ප්‍රවේශපත්‍ර වෙන්කර ඇති අතර විදේශිකයෙකුගෙන් අයකරන මුදල ඇමරිකානු ඩොලර් 20ක්.\nරුපියල් 2,000ක ප්‍රවේශ පත්‍රයක් ලබා ගන්නා ඕනැම අයෙකුට පෝලිම්වල රැඳී නොසිට නෙළුම් කුළුණ පරිශ්‍රයට ඇතුළුවීමේ හැකියාව සහ අවස්ථා කිහිපයකදී වූවද කුළුණේ ඉහළට යාමට හැකියාව පවතිනවා.\nරුපියල් 500ක ප්‍රවේශ පත්‍රයක් ලබා ගන්නා අයෙකුට කුළුණේ ඉහළට යා හැක්කේ එක් වරක් පමණයි.\nසතියේ දිනවල පස්වරු 02 සිට රාත්‍රි 10 දක්වාත් සති අන්තයේ දහවල් 12 සිට රාත්‍රි 11 දක්වාත් නෙළුම් කුළුණ ජනතාව සදහා විවෘතව පවතිනවා. ඒ අනුව දිනකට පුද්ගලයින් දෙදහසක් පමණ කුළුණ මතට රැගෙන යෑමට සැලසුම් කර තිබෙනවා.\nවිවෘත කළ පළමු දිනයේදීම නෙළුම් කුළුණ නැරඹීම සඳහා දෙස් විදෙස් සංචාරකයින් පැමිණ සිටියා.",
       "URL": "https://www.hirunews.lk/315483/කොළඹ-නෙළුම්-කුලුන-දෙස්-විදෙස්-සංචාරකයින්ට-විවෘතයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=866"
}