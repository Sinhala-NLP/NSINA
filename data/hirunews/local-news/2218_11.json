{
       "Source": "hirunews",
       "Timestamp": "Monday, 11 January 2021 - 17:15",
       "Headline": "සමුද්‍රීය සහයෝගිතා වර්ධනයට ශ්‍රී ලංකා - බංග්ලාදේශ එකඟත්වය",
       "News Content": "බංග්ලාදේශ් මහජන සමූහාණ්ඩුව වෙනුවෙන් ශ්‍රී ලංකාවට අලුතින් පත්ව සිටින නව මහකොමසාරිස් තාරික් මොහොමඞ් අරිෆුල් ඉස්ලම් අද පෙරවරුවේ ජනාධිපති මන්දිරයේදී ජනාධිපති ගෝඨාභය රාජපක්ෂ වෙත සිය අක්ත පත්‍රය පිළිගන්වා තිබෙනවා.\nඅනතුරුව පැවති සාකච්ඡාවේදී ශ්‍රී ලංකාවේ වත්මන් ආර්ථික තත්ත්වය සහ කොරෝනා පාලනයට රජය ගෙන ඇති පියවර ජනාධිපතිවරයා නව මහකොමසාරිස්වරයාට පැහැදිලි කළ බවයි ජනාධිපති මාධ්‍ය අංශය නිවේදනය කළේ.\nබංග්ලාදේශය ඇතුළු කලාපීය රාජ්‍යයන් සමග හඳුනාගත් ක්ෂේත්‍රවල ද්වීපාර්ශවික සබඳතාව වර්ධනය කර ගැනීම සිය අභිලාෂය බව ද ජනාධිපතිවරයා පවසා තිබෙනවා.\nසමුද්‍රීය සහයෝගිතා වර්ධනයට විශාල ඉඩක් ඇති බව ද ජනාධිපති ගෝඨාභය රාජපක්ෂ මෙහිදී පෙන්වා දී ඇති අතර, තම රට ඊට ඉහළ ප්‍රමුඛත්වයක් දී ඇති බව නව මහකොමසාරිස්වරයා ප්‍රකාශ කර තිබෙනවා.",
       "URL": "https://www.hirunews.lk/259433/සමුද්‍රීය-සහයෝගිතා-වර්ධනයට-ශ්‍රී-ලංකා-බංග්ලාදේශ-එකඟත්වය",
       "Category": "Local News",
       "Parent URL": "https://www.hirunews.lk/local-news.php?pageID=2218"
}