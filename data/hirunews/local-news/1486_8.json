{
       "Source": "hirunews",
       "Timestamp": "Saturday, 18 December 2021 - 7:24",
       "Headline": "සාමුහික වගකීම කඩ කළ බව ගම්මන්පිල පිළිගනී (වීඩියෝ)",
       "News Content": "යුගදනවි බලාගාර ගිවිසුම සම්බන්ධයෙන් රජයේ පාර්ශව 2ක් දිවුරුම් පෙත්සම් මඟින් පරස්පර විරෝධී ප්‍රකාශ අධිකරණයට ඉදිරිපත් කර ඇති බැවින් එක් පාර්ශවයක් ඒ සම්බන්ධයෙන් දඬුවම් විඳිය යුතු බව පෙත්සම්කාර පාර්ශවය නියෝජනය කරන අමාත්‍ය උදය ගම්මන්පිල ප්‍රකාශ කළා.\nඒ හංවැල්ල ප්‍රදේශයේ දී මාධ්‍යවේදියෙකු නැගූ ප්‍රශ්නවලට පිළිතුරු ලබා දෙමින්.\nයුගදනවි බලාගාර ගිවිසුමට අදාළ සංදේශය අමාත්‍ය මණ්ඩල හමුවට ඉදිරිපත් නො වූ බව පවසමිනුයි අමාත්‍යවරුන් වන විමල් වීරවංශ, උදය ගම්මන්පිල සහ වාසුදේව නානායක්කාර දිවුරුම් පෙත්සම් ගොනු කර තිබුණේ.\nනීතිපති දෙපාර්තමේන්තුව විසින් ඊට පරස්පර අදහස් ප්‍රකාශ කරමින් දිවුරුම් පෙත්සම් ගොනු කර තිබුණා.\nඑවන් පසුබිමක යුගදනවි බලාගාර ගිවිසුමට එරෙහි ව අමාත්‍යවරුන් වන විමල් වීරවංශ, උදය ගම්මන්පිල සහ වාසුදේව නානායක්කාර ගොනුකර ඇති දිවුරුම් ප්‍රකාශ ව්‍යවස්ථා විරෝධී බවටයි නීතිපතිවරයා ඊයේ ශ්‍රේෂ්ඨාධිකරණය හමුවේ විරෝධතාවක් මතුකරමින් ප්‍රකාශ කළේ.\nමේ අතර යුගදනවි බලාගාර ගිවිසුමට අදාළ සංදේශය අමාත්‍ය මණ්ඩල හමුවට ඉදිරිපත් නො වූ බව පවසමින් දිවුරුම් පෙත්සමක් අධිකරණයට ඉදිරිපත් කළ අමාත්‍යවරයෙකු වන උදය ගම්මන්පිල ඊයේ හංවැල්ල ප්‍රදේශයේදී කියා සිටියේ ලෝක වෙළෙඳපොලේ ඉන්ධන මිල ඉහළ යාමත් සමඟ මිල ඉහළ නොදැමීම නිසා එහි පාඩුව රටේ සමස්ත ජනතාවටම යොමු වී ඇති බවයි.",
       "URL": "https://www.hirunews.lk/291386/සාමුහික-වගකීම-කඩ-කළ-බව-ගම්මන්පිල-පිළිගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1486"
}