{
       "Source": "hirunews",
       "Timestamp": "Tuesday, 20 June 2023 - 16:03",
       "Headline": "අතුරුදන් අයකුගේ මළසිරුරක් කුඹුරකින් හමුවෙයි",
       "News Content": "මුලතිව් මල්ලාවී කාලිනගර් ප්‍රදේශයේ තිබී සොයා ගන්නා ලද\nඅයකුගේ මළසිරුර දැඩි පහර දීමකින් සිදුව ඇති මරණයක් බවට මුලතිව් රෝහලේ අධිකරණ වෛද්‍ය නිලධාරී එස්.බාලේන්ද්‍රන් ඊයේ (19) තීන්දු කර තිබෙනවා.\nකිලිනොච්චිය වට්ටකච්චි ප්‍රදේශයේ පදිංචි ඉලයතම්බි රාජ්මෝහන් නමැති 49 හැවිරිදි අයගේ මළසිරුර මේ අන්දමට මල්ලාවී ප්‍රදේශයේ කුඹුරක තිබී ගම්වාසීන් පිරිසකට හමුවීමෙන් පසුව ඔවුන් ඒ පිළිබදව මල්ලාවී පොලිසියට දැණුම් දී තිබෙන බවයි පොලිසිය පවසන්නේ.\nඑම පුද්ගලයා මුලතිව් තුනුකායී ප්‍රදේශයේ මිතුරකුගේ නිවෙසකට ගොස් සිටියදී ඔහු හදිසියේම අතුරුදන් වී ඇති අතර ඒ සම්බන්ධයෙන් තුනුකායී පොලිසියට ද පවුලේ උදවිය විසින් පැමිණිලි කොට ඇති බව වාර්තා වෙනවා.\nඔහුගේ මළසිරුර කුඹුරකින් හමු වූයේ එම පැමිණිල්ල දමා දින දෙකකට පසුව වන අතර ඔහුගේ මළසිරුරේ හිසේ දරුණු තුවාල කීපයක් ද තිබෙන බව පොලිසිය පවසනවා.\nමෙම මරණය ඝාතනයක් බවට තීන්දු වීමෙන් පසුව එම අපරාධයට සම්බන්ධ පුද්ගලයා අත්අඩංගුවට ගැනීමට මල්ලාවී පොලිසිය පරීක්ෂණ ආරම්භ කර තිබෙනවා.",
       "URL": "https://www.hirunews.lk/338520/අතුරුදන්-අයකුගේ-මළසිරුරක්-කුඹුරකින්-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=252"
}