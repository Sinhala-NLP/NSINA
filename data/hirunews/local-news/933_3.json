{
       "Source": "hirunews",
       "Timestamp": "Wednesday, 17 August 2022 - 20:22",
       "Headline": "තුන්වන පාර්ශවයක මැදිහත් වීමක් එපා - චීනය කියයි (වීඩියෝ)",
       "News Content": "චීනයේ යුවාන් වැන්ග් ෆයිව් නෞකාවෙන් කිසිදු රටක ආරක්ෂාවට බලපෑමක් ඇති නොකරන බැවින් තුන්වන පාර්ශ්වයක මැදිහත්වීමත් අපේක්ෂා නොකරන බව චීනය පවසනවා.\nකෙසේවෙතත්, ඉන්දීය විදේශ කටයුතු අමාත්‍යවරයා සඳහන් කරන්නේ කලාපීය ආරක්ෂාවට බලපාන ආකාරයේ ඕනෑම ක්‍රියාවලියක් පිළිබඳව අවධානයෙන් පසුවන බවයි.\nමේ වනවිට ඉන්දියාව දකුණු දිග මුහුදු තීරයේ මෙහෙයුම් පුළුල් කර තිබෙනවා.\nචීනයේ යුවාන් වැන්ග් ෆයිව් අභ්‍යවකාශ පරීක්ෂණ නෞකාව හම්බන්තොට වරායට ඊයේ සේන්දු වුණා.\nඒ සමඟ ඉන්දියාව සිය දකුණු මුහුදු තීරයේ සමුද්‍ර ආරක්ෂණය සඳහා යොදවා තිබෙන භට පිරිස් සහ මෙහෙයුම් පුළුල් කළ අතර, එරට විදේශ කටයුතු අමාත්‍යවරයා බැංකොක් නුවර නිල සංචාරයකට එක්වන අතරතුර කලාපීය ආරක්ෂාව සම්බන්ධයෙන් අදහස් පළ කළා.\nමේ අතර, චීන විදේශ කටයුතු අමාත්‍යාංශයේ පැවති ප්‍රවෘත්ති සාකච්ඡාවකදී එරට විදේශ කටයුතු අමාත්‍යාංශයේ මාධ්‍ය ප්‍රකාශක වෑන්ග් වෙන්බින් මහතා පැවසුවේ යුවාන් වැන්ග් 5 නෞකාවෙන් කිසිදු රටක ආරක්ෂාවට බලපෑම් ඇති නොකරන අතර කිසිදු තුන්වැනි පාර්ශ්වයක් ඊට බාධා නොකළ යුතු බවයි.\n\" චීනය සහ ශ්‍රී ලංකාව සාම්ප්‍රදායික අසල්වැසි මිතුරන්. රටවල් ද්විත්වයම අවබෝධාත්මකව දෙපාර්ශ්වයටම ප්‍රතිඵලදායක විවිධ අංශවල සහයෝගීතාවන් උදෙසා කැපවී සිටිනවා. ඒ වගේම වසර ගණනාවක් පුරා චීනය සහ ශ්‍රී ලංකාව සාගර විද්‍යාත්මක පර්යේෂණ ක්ෂේත්‍රයේ සමීප සහයෝගිතාවක් පවත්වාගෙන යනවා. ශ්‍රී ලංකාව සමඟ දේශපාලනමය අවබෝධාත්මක විශ්වාසය තහවුරු කිරීමටත් දෙපාර්ශ්වයට ප්‍රතිඵලදායක සහ ස්ථාවර සහයෝගිතාවන් වැඩිදියුණු කිරීමටත් චීනය අපේක්ෂා කරනවා. මම නැවත අවධාරණය කිරීමට කැමතියි යුවාන් වැන්ග් 5 නෞකාව ජාත්‍යන්තර නීතියට සහ භාවිතයන්ට අනුකූලව ක්‍රියාත්මක වන අතර, එහි සාගර විද්‍යාත්මක පර්යේෂණ ක්‍රියාකාරකම්වලින් කිසිදු රටක ආරක්ෂක\nසහ ආර්ථික අභිලාෂයන්ට බලපෑමක් ඇති නොකරන බව. ඒ වගේම ඊට තුන්වැනි පාර්ශ්වයක් බාධා නොකළ යුතුයි.\"",
       "URL": "https://www.hirunews.lk/313039/තුන්වන-පාර්ශවයක-මැදිහත්-වීමක්-එපා-චීනය-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=933"
}