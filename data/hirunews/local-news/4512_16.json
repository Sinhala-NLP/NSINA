{
       "Source": "hirunews",
       "Timestamp": "Thursday, 18 May 2017 - 7:45",
       "Headline": "පළාත් පාලන ඡන්ද සංශෝධන කෙටුම්පතට කැබිනට් අනුමැතිය",
       "News Content": "පළාත්පාලන ආයතන ඡන්ද විමසීම් සංශෝධන පනත් කෙටුම්පතට අමාත්‍ය මණ්ඩල අනුමැතිය හිමිව තිබෙනවා.\nයෝජිත පනත් කෙටුම්පතේ යම් යම් වගන්තිවලට පාර්ලිමේන්තුවේ විශේෂ බහුතර කැමැත්ත අවශ්‍ය බවට නීතිපතිවරයා පෙන්වාදීමෙන් පසුව පළාත්පාලන අමාත්‍යාංශයේ නිලධාරීන්, නීතිපති දෙපාර්තමේන්තු නිලධාරීන් සහ නීති කෙටුම්පත් සම්පාදක දෙපාර්තමේන්තුවේ නිලධාරීන් එක්ව සාකච්ඡා කර සරළ බහුතරයකින් සම්මත කරගත හැකි ආකාරයට නැවත මෙය කෙටුම්පත් කරනු ලැබුවා.\nඑමෙන්ම බහු සභික කොට්ඨාශ සඳහා අපේක්ෂකයන් ඉදිරිපත් කිරීමේ ක්‍රමවේදය පිළිබඳව මැතිවරණ කොමිෂන් සභාව දැක්වූ කරුණු සැළකිල්ලට ගෙන සිදුකළ යුතු සංශෝධන කාරක සභා අවස්ථාවේදී පණත් කෙටුම්පතට ඇතුළත් කර තිබෙනවා.\nමේ අනුව කෙටුම්පත ගැසට් පත්‍රයේ පළ කර පාර්ලිමේන්තුවට ඉදිරිපත් කිරීමටත් වැඩිදුර සංශෝධන කාරක සභා අවස්ථාවේදී ඇතුළත් කිරීමටත් අමාත්‍ය මණ්ඩල අනුමැතිය හිමිවුණා.",
       "URL": "https://www.hirunews.lk/161569/පළාත්-පාලන-ඡන්ද-සංශෝධන-කෙටුම්පතට-කැබිනට්-අනුමැතිය",
       "Category": "Local News",
       "Parent URL": "https://www.hirunews.lk/local-news.php?pageID=4512"
}