{
       "Source": "hirunews",
       "Timestamp": "Monday, 19 September 2016 - 7:56",
       "Headline": "දඹදිව වන්දනාවෙන් පසු කාන්තාවන් දෙදෙනෙකු මියයාමට හේතුව අනාවරණවේ",
       "News Content": "දඹදිව සංචාරයක නිරතව යළි මෙරටට පැමිණීමෙන් පසුව මියගිය හලාවත - ආරච්චිකට්ටුව ප්‍රදේශයේ කාන්තාවන් දෙදෙනාගේ මරණයට හේතුව හඳුනා නොගත් ඉන්ෆ්ලුවෙන්සා වෛරසයක් බව හලාවත මූලික රෝහලේ වෛද්‍ය අධිකාරී දිනූෂා ප්‍රනාන්දු පවසනවා.\nඇය කියා සිටියේ මෙය ඉන්ෆ්ලුවෙන්සා එච් වන් - එන් වන් වෛරස් තත්වයක් නොවන බවයි.\nමෙම කාන්තාවන් දෙදෙනාට වැළඳී ඇති වෛරසය දරුණු නියුමෝනියාවක් බවද වෛද්‍ය අධිකාරිවරිය සඳහන් කළා.\nකෙසේ වෙතත් ඇය කියා සිටියේ  මෙම සංචාරයට එක්වූ සියලුදෙනාම වෛද්‍ය ප්‍රතිකාර ලබාගැනීම වැදගත් බවයි.\nමියගිය කාන්තාවන් දෙදෙනා නල්ලදරන්කට්ටුව ප්‍රදේශයේම තවත් පිරිසක් සමඟ අගෝස්තු මස 27 වනදා දඹදිව වන්දනාවේ ගොස් ඇති අතර, යළි දිවයිනට පැමිණ ඇත්තේ පසුගිය 10 වනදායී.\nඅනතුරුව එක් කාන්තාවක් ශ්වසන ආබාධයක් හේතුවෙන් පසුගිය 12 වනදා හලාවත රෝහලේදී මියගොස් තිබෙනවා.\nඅනෙක් කාන්තාවද ශ්වසනාබාධයක් හේතුවෙන් මියගියේ පසුගිය 14 වනදායි. මොවුන් දෙදෙනා උණ සහ කැස්ස රෝගී තත්ත්වයන් සඳහා ඉන්දියාවේදී ප්‍රතිකාර ලබාගෙන ඇති බවද අනාවරණය වී තිබෙනවා.\nමෙම කාන්තාවන් දෙදෙනා සමඟ දඹදිව චාරිකාවට එක්වු තවත් කාන්තාවන් දෙදෙනෙකු ශ්වසන ආබාධයක් වැළඳීමෙන් හලාවත රෝහලට ඇතුළත් කර තිබෙනවා.\nඉන්ෆ්ලුවෙන්සා වෛරස් ආකාර කිහිපයක් මිනිසාට ස්වසන රෝග තත්ත්වයන් ඇති කරන අතර 2004 වසරේ ආසියාකරයේ පැතිරුණු කුරුළු උණද ඉන්ෆ්ලුවෙන්සා ප්‍රභේදයක්.\nමේ අතර ඉන්ෆ්ලුවන්සා ඒ.එච්.වන්., එන්. වන් රෝගීන්ට ප්‍රතිකාර සඳහා අවශ්‍ය උපකරණ මෙරට රජයේ රෝහල්වල නොමැති බවයි සමස්ත ලංකා හෙද සංගමය පවසන්නේ.",
       "URL": "https://www.hirunews.lk/143285/දඹදිව-වන්දනාවෙන්-පසු-කාන්තාවන්-දෙදෙනෙකු-මියයාමට-හේතුව-අනාවරණවේ",
       "Category": "Local News",
       "Parent URL": "https://www.hirunews.lk/local-news.php?pageID=4873"
}