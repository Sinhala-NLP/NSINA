{
       "Source": "hirunews",
       "Timestamp": "Tuesday, 26 December 2017 - 10:36",
       "Headline": "5ක් දිය රකුසාට බිළි",
       "News Content": "නත්තල, නව අවුරුදු උදාව ඇතුළු දීර්ඝ නිවාඩු සමයේ විනෝද චාරිකාවල නිරත වන පුද්ගලයන් නුපුරුදු ජලාශ සහ ජල මාර්ගවල මෙන්ම මුහුදු තීරයන් හි දිය නෑමේදී අවදානයෙන් කටයුතු කළ යුතු බව පොලීසිය පවසනවා.\nපොලිස් ජීවිතාරක්ෂක ලේකම්, ජ්‍යෙෂ්ඨ පොලිස් අධිකාරී එච්.එච්. චූලසිරි කියා සිටියේ බීමතින් ජලාශවල දිය නෑමෙන් වළකින ලෙසයි.\nගත වූ පැය 78 තුළ දියේ ගිලීම් හේතුවෙන් පුද්ගලයින් 5 දෙනෙකු මිය ගොස් ඇති අතර, තවත් 6 දෙනෙකු බේරාගෙන තිබෙනවා.\nඊයේ රාත්‍රියේ මාරවිල - කටුනේරිය මුහුදු තීරයේ දී පුද්ගලයන් දෙදෙනෙකු දියේ ගිලීමෙන් ජීවිතක්ෂයට පත්වූ අතර, ඔවුන් කටුනේරිය ප්‍රදේශයේම පදිංචි 35 සහ 47 යන වයස්වල පසුවන්නන් බවයි පොලීසිය සඳහන් කළේ.\nනත්තල් උදාවත් සමඟ විනෝදවීමට මොවුන් කටුනේරිය වෙරළ තීරයට ඊයේ පස්වරුවේ පැමිණ ඇති අතර, එක් පුද්ගලයෙකු රැල්ල පාගමින් සිටියදී මුහුදට ගසාගෙන ගොස් තිබෙනවා.\nඅනෙක් පුද්ගලයා ඔහුව බේරා ගැනීමට ගොස් ඇති අතර, ඔහු ද දියේ ගිලී ඇති බවයි පොලීසිය සඳහන් කළේ.\nඑමෙන්ම වැලිකන්ද - අසේලපුර වැවේ දිය නාමින් සිටි පුද්ගලයෙකු ද ඊයේ පස්වරුවේ ජීවිතක්ෂයට පත්ව තිබෙනවා.\n38 හැවිරිදි වියේ පසුවන ඔහු වැල්ලවාය - ආනාපල්ලම ප්‍රදේශයේ පදිංචිකරුවෙක්.\nමුලතිව් - පුදුකුඩිඉරිප්පු - කල්අඩි ඔයේ දිය නාමින් සිටියදී සෙල්ෆි ඡායාරූප ගැනීමට ගිය මෙවර සාමාන්‍ය පෙළ විභාගයට පෙනී සිටි සිසුන් දෙදෙනෙකු ද පෙරේදා දියේ ගිලීමෙන් ජීවිතක්ෂයට පත්වුණා.\nමේ අතර නිලාවේලි වෙරළ තීරයේ දිය නාමින් සිටියදී දිය වැලකට හසුව ගසාගෙන ගිය තරුණයන් දෙදෙනෙකු බේරා ගැනීමට පොලිස් ජීවිතාරක්ෂක කණ්ඩායම් සමත්වුනා.\nඅනතුරට ලක්වුයේ අකුරන ප්‍රදේශයේ පදිංචි අවුරුදු 16 ක් සහ 17 ක් වු දෙදෙනෙක්.\nඔවුන් දෙදෙනා බේරාගෙන මුලික ප්‍රථමාධාර ලබාදීමෙන් පසු පිටත්ව ගොස් ඇති බවයි පොලිසිය සඳහන් කළේ.\nවිනෝද චාරිකාවක් සඳහා ඔවුන් ත්‍රිකුණාමලයට පැමින තිබු බව අනාවරණ වී තිබෙනවා.",
       "URL": "https://www.hirunews.lk/179341/5ක්-දිය-රකුසාට-බිළි",
       "Category": "Local News",
       "Parent URL": "https://www.hirunews.lk/local-news.php?pageID=4156"
}