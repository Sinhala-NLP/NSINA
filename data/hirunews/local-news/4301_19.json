{
       "Source": "hirunews",
       "Timestamp": "Wednesday, 27 September 2017 - 6:27",
       "Headline": "අධික වැසි හේතුවෙන් දිස්ත්‍රික්ක තුනකට නාය යාමේ අවදානම් නිකුත් කරයි",
       "News Content": "දිවයිනේ නිරිතදිග කොටසේ දැනට පවතින වැසි තත්වය තවදුරටත් පැවතිය හැකි බව කාලගුණ විද්‍යා දෙපාර්තමේන්තුව පවසනවා.\nබස්නාහිර සහ සබරගමුව පළාත්වලත් ගාල්ල, මාතර සහ යාපනය දිස්ත්‍රික්කවලටත් මිලිමීටර් 75ත්, 100ත් අතර තද වැසි ඇති විය හැකි බවයි එම දෙපාර්තමේන්තුව නිකුත් කළ නිවේදනයේ දැක්වෙන්නේ.\nඑමෙන්ම දිවයින වටා වන මුහුදු ප්‍රදේශවල විටින් විට පැයට කිලෝමීටර් 70 දක්වා තද සුළං බලාපොරොත්තු විය හැකියි.\nඅධික වැසි හේතුවෙන් රත්නපුර, කළුතර සහ නුවරඑළිය දිස්ත්‍රික්කවලට නාය යාම් අනතුරු ඇගවීම් නිවේදනයක් නිකුත් කර තිබෙනවා.\nජාතික ආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි ඉල්ලා සිටියේ මේ සම්බන්ධයෙන් ජනතාව අවදානයෙන් පසුවිය යුතු බවයි.\nමේ අතර, කුකුළේගඟ එක් වාන් දොරටුවක් විවෘත කර තිබෙනවා.\nආපදා කළමනාකරණ මධ්‍යස්ථානය සඳහන් කළේ බුලත්සිංහල, අගලවත්ත, මදුරාවල, ඉංගිරිය ඇතුළු පහත්බිම්වල ජීවත් වන ජනතාවට අවදානයෙන් සිටින ලෙසයි.",
       "URL": "https://www.hirunews.lk/171928/අධික-වැසි-හේතුවෙන්-දිස්ත්‍රික්ක-තුනකට-නාය-යාමේ-අවදානම්-නිකුත්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4301"
}