{
       "Source": "hirunews",
       "Timestamp": "Friday, 29 December 2017 - 12:11",
       "Headline": "බැදුම්කර කොමිසමේ වාර්තාව ඉදිරි පැය 48 තුළ ජනපතිට",
       "News Content": "ප්‍රශ්ණගත මහ බැංකු බැඳුම්කර ගණුදෙනුව සම්බන්ධයෙන් විමර්ශනයට පත් කළ ජනාධිපති කොමිසමේ වාර්තාව හෙට (30) හෝ අනිද්දා (31) දිනට පෙර ජනාධිපතිවරයා වෙත භාර දෙන බව එම කොමිසමේ ලේකම් සුමතිපාල උඩුගමසූරිය ප්‍රකාශ කළා.\nමුද්‍රණ ගැටලූ පැවතුණ ද දෙසැම්බර් 31 වනදාට පෙර වාර්තාව අනිවාර්යයෙන්ම ජනාධිපතිවරයා වෙත භාරදීමට කටයුතු කරන බවයි හිරු ප්‍රවෘත්ති අංශය වෙත අදහස් දක්වමින් ඔහු කියා සිටියේ.\nමහ බැංකු බැඳුම්කර සිද්ධිය සම්බන්ධයෙන් විමර්ශනය කිරීම සඳහා ජනාධිපතිවරයා පසුගිය ජනවාරි මස 27 වනදා මෙම කොමිසම පත් කළ අතර, එහි කාලය ලබන 31 වනදායින් අවසන් වීමට නියමිතයි. කොමිසමේ කාලය පසුගිය 8 වනදායින් අවසන් වීමට නියමිතව තිබූ නමුත්, ජනාධිපතිවරයා විසින් එහි කාලය හෙට දිනය දක්වා දීර්ඝ කරනු ලැබුවා.\nමුල් අවස්ථාවේ කොමිසම සඳහා ලබාදී තිබූ කාලය මාස 3 ක්. පසුගිය අප්‍රේල් මස 27 වනදායින් කොමිසමේ කාලය නිමාවීමට තිබූ අතර, පසුව එය ජූලි 25 වනදා දක්වා මාස 3 කින් යලි දීර්ඝ කළා.\nඔක්තෝම්බර් 27 වනදා එම කාලය ඉකුත් වීමට නියමිත වූ අතර, යළිත් වරක් දෙසැම්බර් 8 වනදා දක්වා කොමිසන් සභාවේ කාලය දීර්ඝ කිරීමටයි ජනාධිපතිවරයා පියවර ගනු ලැබුවේ. ගතවූ මාස 11 ක කාලසීමාව තුළ අග්‍රාමාත්‍යවරයා, රජයේ අමාත්‍යවරුන් සහ රාජ්‍ය නිලධාරීන් රැසක් මෙම කොමිසම හමුවේ ප්‍රකාශ ලබා දුන්නා.",
       "URL": "https://www.hirunews.lk/179622/බැදුම්කර-කොමිසමේ-වාර්තාව-ඉදිරි-පැය-48-තුළ-ජනපතිට",
       "Category": "Local News",
       "Parent URL": "https://www.hirunews.lk/local-news.php?pageID=4151"
}