{
       "Source": "hirunews",
       "Timestamp": "Tuesday, 21 April 2020 - 9:27",
       "Headline": "ඉන්දීය ජනපති මැදුරේ සේවකයෙකුට කොරෝනා",
       "News Content": "කොවිඩ් 19 හෙවත් කොරෝනා වෛරස් ගෝලීය වසංගතය පිළිබඳව කිසිවක් සැඟවීමට කටයුතු නොකළ බව ලෝක සෞඛ්‍ය සංවිධානය පවසනවා.\nඑහි ප්‍රධානී ටෙඩ්‍රොස් ඇඩනම් ගෙබ්‍රියේසස් ජිනීවා නුවරදී ඊයේ අදහස් දක්වමින් ප්‍රකාශ කළේ ආරම්භයේ සිටම එය සියල්ලන් සටන් වැදිය යුතු යක්ෂයෙකු ලෙසට තම සංවිධානය අනතුරු ඇඟවූ බවයි.\nඇමරිකාවෙන්ද කිසිවක් සැඟවීමට අවශ්‍යතාවක් නොතිබූ බව ඔහු අවධාරණය කළේ ජිනීවා නුවර ලෝක සෞඛ්‍ය සංවිධාන ප්‍රධාන කාර්යාලයේ ඇමරිකානු නියෝජිතයන් උදාහරණයට ගනිමින්.\nසී.ඞී.සී. හෙවත් ඇමරිකානු රෝග පාලන මධ්‍යස්ථානයේ නියෝජිතයන් වූ ඔවුන් කොවිඞ් - 19 වෛරසයට  ලෝක සෞඛ්‍ය සංවිධානය ප්‍රතිචාර දැක්වූ ආකාරය හොඳින් දැන සිටින බවයි ගෙබ්‍රියේසස් කියා සිටියේ.\nඇමරිකාව එම චෝදනා එල්ල කළේ එරට කොරෝනා වෛරස් මරණ සංඛ්‍යාව 42,500 ඉක්මවා යද්දියි.\nඑරට කොරෝනා ආසාදිතයන්ගේ සංඛ්‍යාවද හත්ලක්ෂ 93,000 දක්වා ඉහළ ගොස් තිබෙනවා.\nඑමෙන්ම, ඇමරිකා එක්සත් ජනපදයට සංක්‍රමණිකයන් පැමිණීම තාවකාලිකව අත්හිටුවමින් විධායක නියෝගයක් නිකුත් කරන බව ජනාධිපති ඩොනල්ඩ්  ට්‍රම්ප් ප්‍රකාශ කළා.\nට්විටර් පණිවුඩයක් නිකුත් කරමින් ඔහු කියා සිටියේ අදිසි සතුරාගේ  ප්‍රහාරය හමුවේ ඇමරිකානුවන්ගේ රැකියා ආරක්ෂා කරගැනීම සඳහා තමා එම පියවරට එළඹෙන බවයි.\nමෙහිදී ජනපති ට්‍රම්ප් අදිසි සතුරා ලෙස හඳුන්වා ඇත්තේ ඇමරිකාවේ ජීවිත 42,500 කට වැඩි සංඛ්‍යාවක් මේ වනවිට බිලිගෙන ඇති කොවිඞ් - 19 හෙවත් නව කොරෝනා වෛරසයයි.\nඇමරිකාවේ කොරෝනා ආසාදිතයන්ගේ සංඛ්‍යාවද මේ වනවිට හත්ලක්ෂ 92,750 දක්වා ඉහළ ගොස් තිබෙනවා.\nමේ අතර, රාෂ්ට්‍රපති භවන් හෙවත් ඉන්දීය ජනාධිපති මන්දිරයේ සනීපාරක්ෂක සේවකයෙකුට කොරෝනා වෛරසය ආසාදනය වීම නිසා එහි පුද්ගලයන් 100 කට වැඩි සංඛ්‍යාවක් නිරෝධායනයට ලක් කර ඇති බව ඉන්දීය මාධ්‍ය අද වාර්තා කළා.\nජනපති මැදුරේ ලේකම් මට්ටමේ කාර්ය මණ්ඩල සහ ඔවුන්ගේ පවුල් සිය නිවෙස් තුළම නිරෝධායනයට ලක් කර ඇති අතර, අනෙකුත් සේවකයන් දිල්ලි නුවර නිරෝධායන මධ්‍යස්ථානයක් වෙත රැගෙන ගොස් ඇති බව සඳහන්.\nමේ අතර ඉන්දියාවේ කොරෝනා වෛරස් ආසාදිතයන්ගේ සංඛ්‍යාව මේ වනවිට 18,600 ඉක්මවා ඇති අතර, එරට කොරෝනා මරණ සංඛ්‍යාවද 590 දක්වා ඉහළ ගියා.\nඅද උදෑසනින් අවසන් වූ පැය 24 තුළ ඉන්දියාවෙන් නව කොරෝනා ආසාදිතයන් 1,336 ක් හමුවී ඇති අතර, එම කාලය තුළ වෛරසයෙන් මියගිය සංඛ්‍යාව 47 ක්.",
       "URL": "https://www.hirunews.lk/239103/ඉන්දීය-ජනපති-මැදුරේ-සේවකයෙකුට-කොරෝනා",
       "Category": "Local News",
       "Parent URL": "https://www.hirunews.lk/local-news.php?pageID=2782"
}