{
       "Source": "hirunews",
       "Timestamp": "Friday, 09 July 2021 - 19:41",
       "Headline": "රටවල් 4ක සිටින ශ්‍රී ලාංකිකයින්ට විශේෂ අවසරයක්  (වීඩියෝ)",
       "News Content": "කොරෝනා වෛරසය පැතිර යාම හේතුවෙන් පනවා තිබූ තවත් සීමාවන් කිහිපයක් ඉවත් කරමින් නව මාර්ගෝපදේශ මාලාවක් අද දින නිකුත් කිරීමට නියමිත බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nපසුගිය 4 වන දා ද සෞඛ්‍ය අමාත්‍යාංශය නව මාර්ගෝපදේශ මාලාවක් නිකුත් කරනු ලැබුවේ පසුගිය පස්වනදා සිට දින 14 කට බලාත්මක වන ලෙසයි.\nමේ අතර, ඉන්දියාව, වියට්නාමය, දකුණු ඇමරිකානු සහ දකුණු අප්‍රිකානු රටවල සිටින ශ්‍රී ලාංකිකයින්ට විශේෂ අවසරයක් මත දිවයිනට පැමිණීමට අවසර ලබාදී තිබෙනවා. ඒ සෞඛ්‍ය සේවා අධ්‍යක්ෂ ජනරාල්වරයාගේ, සංචාරක අමාත්‍යාංශයේ සහ විදේශ අමාත්‍යාංශයේ අවසරය මතයි.\nඑමෙන්ම එන්නත් දෙකම ලබාගෙන ඇතත් එම රටවල සිට පැමිණෙන ලාංකිකයන්ට දින 14 ක නිරෝධායනය අනිවාර්ය බවයි සෞඛ්‍ය අමාත්‍යාංශයේ නිරෝධායන ඒකකයේ විශේෂඥ වෛද්‍ය දිල්හානි සමරසේකර සඳහන් කළේ.\nඑමෙන්ම ඉදිරි සති තුන ඇතුළත කටුනායක ගුවන් තොටුපලේ මගීන් සඳහාම වෙන්වූ කොරෝනා පරීක්ෂනාගාරයක් පිහිටුවා පැය තුනක් ඇතුළත පරීක්ෂණ වාර්තා ලබාදීමට සංචාරක අමාත්‍යාංශයේ අවධානය යොමුව තිබෙනවා.\nඑසේම සංචාරක ක්‍ෂේත්‍රයේ නියැලී සිටින්නන්ට කොවිඩ් එන්නත් ලබාදීමද හෙට සිට ආරම්භ කෙරෙනු ඇති.\nලක්ෂ 5 කට අධික පිරිසක් සඳහා මෙලෙස එන්නත් කිරීම සිදුකරන බවයි සංචාරක අමාත්‍යාංශය සඳහන් කළේ.\nඑන්නත්කරණයෙන් අනතුරුව සහන පැකේජ යටතේ සංචාරකයින් ගෙන්වා ගැනීම කෙරෙහිද අවධානය යොමුව තිබෙනවා.\nමේ අතර, ප්‍රභේද හඳුනාගැනීම සඳහා සිදුකරන පර්යේෂණ හා රසායනාගාර පහසුකම් පුළුල් කරමින් කොළඹ විශ්වවිද්‍යාලය තුළද ප්‍රභේද පර්යේෂණ ආරම්භ කර තිබෙනවා.\nමේ දක්වා ඒ සඳහා පහසුකම් පැවතුණේ ශ්‍රී ජයවර්ධනපුර විශ්වවිද්‍යාලයේ පමණයි.\nමේ අතර අද දිනයේ මේ දක්වා අලුතින් ආසාදිතයින් 964 දෙනෙකු හදුනා ගැනීමත් සමග මෙරට මුළු ආසාදිත සංඛ්‍යාව 270,910 දක්වා ඉහළ ගියා.\nඑමෙන්ම කොරෝනා මරණ 43ක් ඊයේ දිනයට අදාළව සෞඛ්‍ය සේවා අධ්‍යක්ෂ ජනරාල්වරයා විසින් අද තහවුරු කළා.\nඒ අනුව මෙරට මුළු මරණ සංඛ්‍යාව දැක්වෙන්නේ 3434ක් ලෙසයි.",
       "URL": "https://www.hirunews.lk/276547/රටවල්-4ක-සිටින-ශ්‍රී-ලාංකිකයින්ට-විශේෂ-අවසරයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1831"
}