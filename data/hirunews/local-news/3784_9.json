{
       "Source": "hirunews",
       "Timestamp": "Thursday, 23 August 2018 - 18:11",
       "Headline": "කුලී නිවසක නීති විරෝධී ඉන්ධන ගබඩාවක් (ඡායාරූප)",
       "News Content": "සූරියවැව ගල්වැව හංදිය අසල කුලී නිවසක පවත්වාගෙන ගිය නීති  විරෝධී ඉන්ධන ගබඩාවක් වටලා එක් සැකකරුවෙකු අත්අඩංගුවට ගෙන තිබෙනවා.\nසූරියවැව පොලිස් විශේෂ කාර්ය බලකා නිලධාරීන්ට ලැබුනු තොරතුරකට අනුවයි අද පස්වරුවේ වැටලීම සිදුකර ඇත්තේ.\nඅත්අඩංගුවට ගත්  සැකකරු පැල්වත්ත ප්‍රදේශයේ පදිංචි 36 හැවිරිදි පුද්ගලයෙක්.\nසැකකරු වසර 2 ක පමණ කාලයක් විවිධ ස්ථානවල කුලී පදනම මත රැඳී සිටිමින් ඉන්ධන ජාවාරම සිදුකරගෙන ගොස් ඇතැයි හෙළිවී තිබෙනවා.\nදක්ෂිණ අධිවේගී මාර්ගයේ ඉදි කිරීම්වල නිරත වාහනවලිල් ලබාගන්නා ඩීසල් එක් රැස් කර නැවතත් එම ඉදි කිරීම්වල නිරත ටිපර් රථ සඳහා අඩු මුදලට අලෙවි කරන බවයි.\nසැකකරු සමග කුඩා ලොරි රථයක සකස් කළ විද්‍යුත් ඉන්ධන මැනුම් යන්ත්‍රයක් ද අත්අඩංගුවට ගැනුනා.\nසැකකරු හෙළිකර ඇත්තේ දිනකට අධිවේගී මාර්ගයේ සේවයේ නිරත වාහනවලින්  ඩීසල් ලීටර් ලක්ෂයක් පමණ ලබා ගන්නා  බවයි.\nරුපියල් 80 ක මුදලකට ඩීසල් ලීටරයක් ලබාගෙන ඒවා අත්පිට මුදලට මිලදී ගන්නේ නම් රුපියල් සියයකටත් ණයට ලබා දෙන්නේ නම් රුපියල් 123 ක මුදලකටත් අලෙවි කර ඇති බවයි අනාවරණ වී ඇත්තේ.\nඩීසල් ලීටර් 2000 ක්, ඉන්ධන ගබඩා කිරීමට යොදාගත් ප්ලාස්ටික් කෑන් 50 ක් සහ බැරල් කිහිපයක් ද සොයා ගැනුනා.\nඅත්අඩංගුවට ගත් ඩීසල් තොගයේ වටිනාකම රුපියල් දෙලක්ෂ තිස්හය දහසක් පමණ වන බව සඳහන්.\nමෙම පුද්ගලයා මීට පෙර අවස්ථා 15 කදී පමණ පොලිස් අත්අඩංගුවට පත්ව ඇති අයෙක් බවට ද හෙළිවී තිබෙනවා.\nසැකකරු වැඩිදුර විමර්ශණ සඳහා සූරියවැව පොලිසියට ඉදිරිපත් කර ඇති බවයි අප වාර්තාකරු සඳහන් කළේ.\nඡායාරූප - සූරියවැව නුවන් ජයසේකර",
       "URL": "https://www.hirunews.lk/198246/කුලී-නිවසක-නීති-විරෝධී-ඉන්ධන-ගබඩාවක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3784"
}