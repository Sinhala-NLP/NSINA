{
       "Source": "hirunews",
       "Timestamp": "Saturday, 11 September 2021 - 8:57",
       "Headline": "සැප්තැම්බර් 11 ප්‍රහාරයට විසි වසරයි",
       "News Content": "21 වැනි සියවසේ ලෝක දේශපාලනය මෙන්ම ත්‍රස්තවාදය පිළිබඳ නිර්වචනය වෙනස් කළ සැප්තැම්බර් 11 ප්‍රහාරයට අදට විසි වසරක් සපිරෙනවා.\nඒ නිමිත්තෙන් විශේෂ පණිවුඩයක් නිකුත් කරමින් ඇමෙරිකානු ජනාධිපති ජෝ බයිඩ්න් සියලු අමෙරිකානුවන්ගෙන් එක්සත්කම පිළිඹිඹු කරන ලෙස ඉල්ලීමක් කළා.\nඑය අමෙරිකානුවන්ගේ ශක්තිය වනු ඇති බවයි ධවල මන්දිරයේ සිට නිකුත් කළ එම ප්‍රකාශයේ දැක්වෙන්නේ.\nජනපති බයිඩ්න් සහ ජිල් බයිඩ්න් ආර්යාව සැප්තැම්බර් 11 ප්‍රහාරයේ අනුස්මරණයන් සිදු කෙරෙන නිව්යෝක්, පෙන්ටගනය සහ පෙන්සිල්වේනියාවේ සංචාරය කරනු ඇති.\nකෙසේ නමුත්, ඇෆ්ගනිස්ථානයෙන් කඩිනමින් හමුදා ඉවත් කර ගැනීම පිළිබඳව විවේචනයට ලක්වීම හේතුවෙන් ඔහු එහි දී අදහස් දැක්වීමක් සිදු නො කරනු ඇතැ යි සඳහන්.\nඑසේ ම සැප්තැම්බර් 11 ප්‍රහාරයේ 20 වැනි සංවත්සරයට ලක් රජයෙනුත් නිවේදනයක් නිකුත් කර තිබෙනවා.\nඑහි දැක්වෙන්නේ, මෑතකාලීන ඉතිහාසයේ ඉතා වේදනාකාරී සිදුවීමක් සිහිපත් කෙරෙන මෙම අවස්ථාවේ ලක් රජය ඇමරිකා එක්සත් ජනපදයේ ජනතාව සහ රජය වෙත සහයෝගය පළ කරන බවයි.\nඑම බිහිසුණු ප්‍රහාරවලින් විපතට පත් වූවන් සහ දිවි ගලවාගත් අය වෙත ශ්‍රී ලංකාව උපහාර දක්වන බව ද එහි සඳහන්.\nදීර්ඝ කාලයක් තිස්සේ පැවති ත්‍රස්තවාදී අභියෝගය සාර්ථක ව ජයගත් රටක් ලෙස ශ්‍රී ලංකාව සෑම ආකාරයක ම ත්‍රස්තවාදය තුරන් කිරීම සඳහා සියලු රටවල් එක්විය යුතු බව අවධාරණය කරන්නේ යැ යි විදේශ අමාත්‍යාංශය වැඩිදුරටත් සඳහන් කළා.",
       "URL": "https://www.hirunews.lk/281917/සැප්තැම්බර්-11-ප්‍රහාරයට-විසි-වසරයි",
       "Category": "Local News",
       "Parent URL": "https://www.hirunews.lk/local-news.php?pageID=1699"
}