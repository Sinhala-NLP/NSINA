{
       "Source": "hirunews",
       "Timestamp": "Monday, 25 July 2022 - 18:18",
       "Headline": "තවත් මාස 12ක් යන තුරු පිළිවෙළට තෙල් නො ලැබෙන ලකුණු",
       "News Content": "කිව්.ආර් ක්‍රමවේදය යටතේ ඉන්ධන ලබාදීමේ කටයුතු හෙට (26) සිට ආරම්භ කරන බව විදුලිබල හා බලශක්ති අමාත්‍ය කංචන විජේසේකර ප්‍රකාශ කළා.\nඑය අද දිනයේ දී ආරම්භ කිරීමට නියමිතව තිබුණද හෙට දිනය දක්වා කල් දැමීමටයි පියවර ගනු ලැබුවේ.\nකිව්.ආර් ක්‍රමවේදයට අදාළ නියමු ව්‍යාපෘතිය අදත් ක්‍රියාත්මක වුණා.\nසිපෙට්කෝ සහ අයි.ඕ.සී. පිරවුම්හල් මඟින් කිව් ආර් ක්‍රමවේදයට ඉන්ධන බෙදා හැරීමට සැලසුම් කර තිබෙනවා.\nකෙසේ වෙතත් තාක්ෂණික හෝ උපකරණවල අඩුපාඩු පවතින ඉන්ධනහල් හිමියන්ට ඒවා නිවැරුදි කරගන්නා තෙක් රථවාහනවල අංක තහඩුවේ අවසාන අංකයට ඉන්ධන නිකුත් කිරීමේ ක්‍රමවේදයද ලබන මස පළමුවැනිදා දක්වා ක්‍රියාත්මක කරන බවයි අමාත්‍ය කංචන විජේසේකර ට්විටර් පණිවුඩයක් නිකුත් කරමින් සඳහන් කළේ.\nදෛනිකව ඉන්ධන නිකුත් කිරීම සීමා සහිතව සිදු කරන අතර ඉදිරි මාස 12 තුළත් ඉන්ධන ආනයනය සීමා කිරීමට සිදුවන බව එහි සඳහන්.\nතොග පවතින අවස්ථාවේ දී පවා සෑම දිනකම සියලු පිරවුම්හල් වෙත ඉන්ධන ලබාදීම සිදු නො කළ බවද අමාත්‍යවරයා සඳහන් කළා.\nමේ අතර ඉන්ධන බෙදුම්කරුවන්ගේ සංගමයේ සභාපති කුමාර් රාජපක්ෂ කොළඹ අද පැවැති මාධ්‍ය හමුවකදී සඳහන් කළේ, ඛනිජ තෙල් නීිතිගත සංස්ථාව තවදුරටත් සීමා සහිතව ඉන්ධන නිකුත් කරන බවයි.\nමේ හේතුවෙන් සියළු පිරවුම්හල් වෙත ඉන්ධන ලැබීමේ ගැටලුවක් පවතින බව ඔහු ප්‍රකාශ කළා.\nඅද දිනයේදීත් ජනතාව පිරවුම්හල් අසළ ඉන්ධන ලබා ගැනීම සඳහා පෝලිම්වල රැදී සිටියේ තමන්ට හිමි අංකයට අනුව යි.\nකෙසේ වෙතත් ඇතැම් පිරවුම්හල් අසළ උණුසුම් තත්ත්වයන්ද මතු වූයේ ඊයේ දිනයට හිමි අංක සහිත රථවාහන පෝලිම්වල තිබීම හේතුවෙන්.\nපාරිභෝගිකයන් චෝදනා කළේ ඊයේ දින ඉන්ධන නොලැබීම හේතුවෙන් අද ඉන්ධන ලබා ගැනීම සඳහා පෝලිම්වල රැදී සිටි බවයි.\nමේ අතර මාතලේ, නාඋල සමුපකාර ඉන්ධන පිරවුම්හලට අයත් කැබ් රථයට පහර දීම සම්බන්ධයෙන් චෝදනා එල්ලවූ ජනතා විමුක්ති පෙරමුණේ ප්‍රාදේශීය සභා මන්ත්‍රිවරයකු ඇතුළු 03 දෙනකු ලබන මස 01 වැනිදා දක්වා රක්ෂිත බන්ධනාගාර ගතකර තිබෙනවා.\nඒ ඔවුන් නාඋල ප්‍රධාන මහෙස්ත්‍රාත් නිෂාදී චන්ද්‍රවංශ හමුවට අද ඉදිරිපත් කිරීමෙන් අනතුරුව යි.\nමොවුන් පසුගිය 23 වැනි දා පිරවුම්හලට ඉන්ධන ලැබුණු අවස්ථාවේ ඇතිවූ ගැටුමක් අතරතුර මෙම පහර දීම සිදු කර තිබුණා.",
       "URL": "https://www.hirunews.lk/310939/තවත්-මාස-12ක්-යන-තුරු-පිළිවෙළට-තෙල්-නො-ලැබෙන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=993"
}