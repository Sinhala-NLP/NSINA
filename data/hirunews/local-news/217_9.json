{
       "Source": "hirunews",
       "Timestamp": "Monday, 03 July 2023 - 14:16",
       "Headline": "දීර්ඝ සති අන්ත නිවාඩුව අවසන් කර යළි නිවෙස් වෙත එන ජනතාවට පොලිසියෙන් දැනුම්දීමක්",
       "News Content": "දීර්ඝ සති අන්ත නිවාඩුව අවසන් කර යළි නිවෙස් වෙත පැමිණෙන අතරතුර නොදන්නා ස්ථානවලින් දිය නෑමෙන් වළකින ලෙස පොලිසිය ජනතාවගෙන් ඉල්ලීමක් කරනවා.\nඅද උදෑසන වනවිට දියේ ගිලීමේ අනතුරු හේතුවෙන් සිදුවූ මරණ පහක් වාර්තාවූ අතර, තවත් අතුරුදන්වීම් දෙකක් වාර්තාවී තිබුණා.\nවිනෝද චාරිකාවක නිරත පිරිසක් මදුරන්කුලිය ප්‍රදේශයේ සිට නොරොච්චෝලේ - ආලංකුඩාව - ඒත්තාලය මුහුදු තීරයේ දිය නෑමට ගිය තරුණයන් තුන්දෙනෙකු දියේ ගිලී අනතුර ලක්වූ අතර, ඔවුන් මුදාගැනීමට ගිය 66 හැවිරිදි පුද්ගලයෙකු ජීවිතක්ෂයට පත්ව ඇති බවයි පොලිසිය සඳහන් කළේ.\nඅදාළ පුද්ගලයා දෙදෙනෙකු මුදාගෙන ඇති අතර, 21 හැවිරිදි අනෙක් තරුණයා මුදාගැනීමට ගිය අවස්ථාවේ මෙලෙස එම තරුණයා සමඟ ඔහුද දියේ ගිලීමෙන් ජීවිතක්ෂයට පත්ව ඇති බව සඳහන්.\nමේ අතර විනෝද චාරිකාවක් සඳහා මාතලේ ප්‍රදේශයේ සිට පාසිකුඩා ප්‍රදේශයට ගිය පිරිසක් අතරින් 29 හැවිරිදි අයෙක් දියේ ගිලී මියගොස් තිබෙනවා.\nපාසිකුඩා මුහුදේ මායිම් සළකුණු කර ඇති ප්‍රදේශයට ඔබ්බෙන් වූ අනාරක්ෂිත මුහුදු තීරයේ මෙම පිරිස දිය නාමින් සිට ඇති අතර, එහිදියි අදාළ 29 හැවිරිදි පුද්ගලයා දියේ ගිලී ජීවිතක්ෂයට පත්ව ඇත්තේ.\nඑමෙන්ම ගුණසිංහපුර ප්‍රදේශයේ පදිංචි පිරිසක් සමඟ ඥාති නිවසකට පැමිණ අත්තනගලු ඔයේ දුල්මලේ පාලම අසළ දිය නාමින් සිටි පිරිසක් අතර සිටි 21 හැවිරිදි තරුණියක් දියේ ගිලීමෙන් මියගොස් තිබෙනවා.\nහලාවත පොලිස් වසමේ දැදුරුඔය - නානමංකඩදී දියනෑමට ගිය විනෝද චාරිකාවක පැමිණි පිරිසක් අතරින් 42 හැවිරිදි පුද්ගලයෙකු දියේ ගිලී ජීවිතක්ෂයට පත්වූ අතර ඔහු මීගමුව - මිහිරිගම පාර ප්‍රදේශයේ පදිංචි අයෙක්.\nමෙම දීර්ඝ සති අන්ත නිවාඩුව අවසන් කර නිවසට පැමිණෙන අතරතුර වඩාත් සැළකිල්ලෙන් කටයුතු කරන ලෙසයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව ජනතාවට දැනුම් දෙන්නේ.\nමේ අතර මන්නාරම - උයිලංකුලම - යෝධ වැවේ ධීවර කර්මාන්තය සඳහා ගිය පුද්ගලයන් දෙදෙනෙකු අතුරුදන්වී තිබෙනවා.\nඊයේ පස්වරුවේ මොවුන් දෙදෙනා ඔරුවකින් පිටත්ව ගොස් ඇති අතර, යළි නොපැමිණීම හේතුවෙනුයි ඥාතීන් පොලිසිය දැනුවත් කර ඇත්තේ.",
       "URL": "https://www.hirunews.lk/339856/දීර්ඝ-සති-අන්ත-නිවාඩුව-අවසන්-කර-යළි-නිවෙස්-වෙත-එන-ජනතාවට-පොලිසියෙන්-දැනුම්දීමක්",
       "Category": "Local News",
       "Parent URL": "https://www.hirunews.lk/local-news.php?pageID=217"
}