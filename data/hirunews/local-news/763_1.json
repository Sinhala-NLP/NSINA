{
       "Source": "hirunews",
       "Timestamp": "Tuesday, 01 November 2022 - 20:20",
       "Headline": "නවක වදය ගැන පොලිසියට පැමිණිලි කළ සිසුවාගෙන් විශ්වවිද්‍යාලයටත් දැනුම්දීමක්  (වීඩියෝ)",
       "News Content": "ජ්‍යෙෂ්ඨ ශිෂ්‍යයින් පිරිසක් තමන්ට නවක වදය ලබාදුන් බව පවසමින් කිරිබත්ගොඩ පොලිසියට පැමිණිල්ලක් ඉදිරිපත් කළ කැළණිය විශ්වවිද්‍යාලයේ දෙවන වසරේ ඉගෙනුම ලබන සිසුවා විශ්වවිද්‍යාල ශිෂ්‍ය උපදේශන අංශයටද ඒ සම්බන්ධයෙන් දැනුම්දී ඇති බව විශ්වවිද්‍යාල පාලනාධිකාරිය සඳහන් කළා.\nඑම සිසුවා සිදුකළ පැමිණිල්ල සම්බන්ධයෙන් හිරු ප්‍රවෘත්ති අංශය විශ්වවිද්‍යාලයේ පාලනාධිකරණයෙන් විමසීමක් කළා.\nඑහිදි එහි ප්‍රකාශකයෙකු සඳහන් කළේ සිසුවා විශ්වවිද්‍යාල ශිෂ්‍ය උපදේශක අංශයට අදාළ සිද්ධිය සම්බන්ධයෙන් ප්‍රකාශයක්ද අද පෙරවරුවේ ලබාදී ඇති අතර, ඒ සම්බන්ධයෙන් විශ්වවිද්‍යාල උපකුලපති තුමියට දැනුම්දී ඇති බවයි.\nඊයේ සිය දේශන අවසන් වීමෙන් පසු ක්‍රීඩා පුහුණුව සඳහා විශ්වවිද්‍යාලයේ ක්‍රීඩාගාරය වෙත යමින් සිටියදී ජ්‍යෙෂ්ඨ සිසුන් පිරිසක් විසින් තමන්ට පහරදුන් බවයි එම සිසුවා පොලිසිය වෙත ඉදිරිපත් කළ පැමිණිල්ලේ සඳහන් වන්නේ.\nබාහිර පෙනුම සම්බන්ධයෙන් දෝෂාරෝපණය කොට කොණ්ඩය හා රැවුල බූගා දමන ලෙසත්, සපත්තු නොදා පාවහන් පළදින ලෙසත් සහ අත්ඔරලෝසු නොපදිලන ලෙසත් පවසමින් ජ්‍යෙෂ්ඨ සිසුන් පිරිසක් තමන්ව විශ්වවිද්‍යාල ආපනශාලාව වෙත රැගෙන ගිය බවයි එම සිසුවා පොලිසිය වෙත සඳහන් කර ඇත්තේ.\nපසුව ඉන් තුන්දෙනෙකු තමාගේ මුහුණට සහ සිරුරට පහරදුන් බවත් එම අවස්ථාවේ එහි සිටි සිසුන් 7 දෙනා නම් වශයෙන් නොදන්නා නමුත් හදුනාගත හැකි බවත් අදාළ සිසුවා පොලිසියට පවසා තිබෙනවා.\nපහරකෑමට ලක්වූ සිසුවා රාගම රෝහලේ අධිකරණ වෛද්‍යවරයා වෙත ඉදිරිපත් කර ඇති අතර සිද්ධියට සම්බන්ධ සිසුන් අත්අඩංගුවට ගැනීම සඳහා පොලිස් කණ්ඩායම් කිහිපයක් යොදවා තිබෙනවා.\nනවක වද සිද්ධියට සම්බන්ධයෙන් ආසන්නම සිද්ධිය පසුගිය සැප්තැම්බර් මාසයේදී පේරාදෙණිය විශ්වවිද්‍යාලයෙන් වාර්තා වූ අතර එහි නීති පීඨයේ සිසුන් පිරිසකට ආපනශාලාවක් තුළදී පහරදීමේ සිද්ධියට අදාළ සිසුන් තුන්දෙනෙකුගේ පන්ති තහනම් කිරීමටද පියවර ගැනුනා.\nනවක වද සිද්ධීන් වැළැක්වීම සඳහා එම විශ්වවිද්‍යාලයේ ශාස්ත්‍ර පීඨයේ පීඨාධිපති ආචාර්ය ප්‍රභාත් ඒකනායක එම පීඨයේ සිසුන් වෙත ප්‍රතිඥාවක් ලබාදෙන ලෙස සඳහන් කරමින් ලිපියක්ද යොමුකර තිබෙනවා.\nමේ අතර වෛද්‍ය පීඨ ශිෂ්‍ය ක්‍රියාකාරි කමිටුවේ සාමාජිකයන් කිහිපදෙනෙකු අද විශ්ව විද්‍යාලයේ ප්‍රතිපාදන කොමිසම වෙත පැමිණිල්ලක් ඉදිරිපත් කළා.\nඒ කරාපිටිය වෛද්‍ය පීඨයේ ඇති වූ සිද්ධියක් එහි පරිපාලනය විසින් නවක වද සිද්ධියක් ලෙස හුවා දක්වමින් අසත්‍ය ප්‍රචාර පැතිරවන බවට චෝදනා කරමින්.",
       "URL": "https://www.hirunews.lk/319406/නවක-වදය-ගැන-පොලිසියට-පැමිණිලි-කළ-සිසුවාගෙන්-විශ්වවිද්‍යාලයටත්-දැනුම්දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=763"
}