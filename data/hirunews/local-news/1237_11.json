{
       "Source": "hirunews",
       "Timestamp": "Monday, 11 April 2022 - 12:41",
       "Headline": "තව තවත් රත් වෙන ගෝල්ෆේස් - ජනපතිට එරෙහිව රට වටා අරගල (වීඩියෝ)",
       "News Content": "රටේ පවතින වත්මන් අර්බුදකාරී තත්ත්වයට විසඳුම් ඉල්ලා ගාලු මුවදොරදී ආරම්භ කළ විරෝධතාව අද අඛණ්ඩ තුන්වැනි දිනටත් ක්‍රියාත්මකයි.\nමේ අතර, ජනතා ගැටලුවලට කඩිනම් විසඳුම් ඉල්ලා තවත් ප්‍රදේශ රැසක මෙන්ම විදෙස් රටවල සිටින ශ්‍රී ලාංකිකයින් ද විරෝධතාවල නිරත වුණා.\nරටේ උද්ගතව පවතින අර්බුදයට විසඳුම් ඉල්ලා පසුගිය 09 වැනිදා ගාලු මුවදොරදී ඇරඹි‍ ජනතා විරෝධතාව ඊයේ රාත්‍රියේත් පැවැත්වුණා.\nමේ හේතුවෙන් ගාලු මුවදොර අවට ආරක්ෂාව තර කිරීමට ද පියවර ගෙන තිබූ අතර විරෝධතාකරුවන් ගාලු මුවදොර පිටියේ සහ ජනාධිපති ලේකම් කාර්යාලය ඉදිරිපිට රැඳී සිටියා.\nරැය පහන් කළ සිටින විරෝධතාකරුවන් වෙනුවෙන් පාර්ශ්ව රැසක් ස්වෙච්ජාවෙන් ආහාර පාන ආදිය ගෙනැවිත් දීමට ඊයෙත් පියවර ගත්තා.\nමේ අතර ගාලුමුවදොර පිටියේ සහ ජනාධිපති ලේකම් කාර්යාලය ඉදිරිපිට තවමත් ඔවුන් රැදී සිටින අයුරු දැකිය හැකියි.\nමේ අතර, ත්‍රිකුණාමලය ශාසනාරක්ෂක බල මණ්ඩලයේ ස්වාමීන් වහන්සේ පිරිසක් ත්‍රිකුණාමල නගරයට පාගමනින් වැඩම කර ත්‍රිකුණාමල නගර මධ්‍යයේ දී විරෝධතාවයේ නිරත වුණා.\nඉන්ධන හිඟය, විදුලි කප්පාදුව, ජනතාව පත්ව ඇති අපහසුතාවලට විසඳුම් ලබාදීමට කටයුතු නොකිරීම ඇතුළු කරුණු කිහිපයක් මුල්කරගනිමින් දිවයිනේ තවත් ප්‍රදේශ රැසක විරෝධතා පැවැත්වුණා.\nමේ අතර රටේ උද්ගතව ඇති වත්මන් අර්බුදයට විසඳුම් ඉල්ලා, දේව ආශිර්වාදය ප්‍රාර්ථනා කරමින් දිවයිනේ ප්‍රදේශ කිහිපයක කතෝලික ජනතාව පාගමන් සහ නිහඬ විරෝධතා සංවිධානය කර තිබුණා.\nඅම්බලන්ගොඩ කහව ප්‍රදේශයේ සිටින විදේශිකයින් පිරිසක් කහව පාලම මත දී වත්මන් අර්බුදයට විරෝධය පළකළා.\nමේ අතර ප්‍රදේශ කිහිපයකදී ජනාධිපතිවරයාට සහය පළකිරීමේ උද්ඝෝෂණ ද සංවිධාන කර තිබුණා.",
       "URL": "https://www.hirunews.lk/301710/තව-තවත්-රත්-වෙන-ගෝල්ෆේස්-ජනපතිට-එරෙහිව-රට-වටා-අරගල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1237"
}