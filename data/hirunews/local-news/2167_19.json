{
       "Source": "hirunews",
       "Timestamp": "Friday, 05 February 2021 - 11:15",
       "Headline": "රුසියාවේ ස්පුට්නික් ගෙන්වීමේ බලය ඖෂධ නීතිගත සංස්ථාවට",
       "News Content": "කොරෝනා වෛරසයට එරෙහිව රුසියාව විසින් නිපදවූ ස්පුට්නික් 5 එන්නත මෙරටට ගෙන්වීමේ දේශීය නියෝජිතයා ලෙස රාජ්‍ය ඖෂධ නීතිගත සංස්ථාව තෝරාගෙන තිබෙනවා.\nඑහි සභාපති විශේෂඥ වෛද්‍ය ප්‍රසන්න ගුණසේන සඳහන් කළේ කොරෝනා ප්‍රතිශක්තිකරණ වැඩසටහන සඳහා අවශ්‍ය කරන එන්නත් මෙරටට ගෙන්වීමේදී රාජ්‍ය ඖෂධ නීතිගත සංස්ථාව මගින් පමණක් ආනයනය කළ යුතු බවට රජය විසින් ප්‍රතිපත්තිමය තීරණයක් ගෙන ඇති බවයි.\nඒ අනුව ලෝකයේ දැනට භාවිතයට ගැනෙන කොරෝනා එන්නත් වර්ග පහක් සම්බන්ධයෙන් රාජ්‍ය ඖෂධ නීතිගත සංස්ථාවේ අවධානය යොමුව ඇති අතර, ඔක්ස්ෆර්ඩ් ඇස්ට්‍රා සෙනෙකා එන්නත මේ වනවිටත් මෙරට තුළ ප්‍රමුඛතා ලැයිස්තුවක් යටතේ සෞඛ්‍ය කාර්ය මණ්ඩල හා ආරක්ෂක අංශ සාමාජිකයන්ට ලබාදීම ආරම්භ කර තිබෙනවා.\nරුසියාවේ ස්පුට්නික් 5 එන්නත මෙරටට ගෙන්වීමේ දේශීය නියෝජිත ලෙස තෝරාගැනුනු රාජ්‍ය ඖෂධ නීතිගත සංස්ථාව මගින් එම එන්නත භාවිතය සඳහා අවසර ලබාගැනීමට ඖෂධ නියාමන අධිකාරියට අවශ්‍ය ලේඛණ පසුගියදා ඉදිරිපත් කර තිබුණා.\nඑම අවසරය ලද වහාම සෞඛ්‍ය අමාත්‍යාංශයේ අවශ්‍යතාව මත ස්පුට්නික් 5 එන්නත ගෙන්වීමට හැකියාව ලැබෙන බවයි රාජ්‍ය ඖෂධ නීතිගත සංස්ථාව සඳහන් කළේ.\nමේ අතර මතුගම - බොන්දුපිටිය - 727 ග්‍රාම නිලධාරී වසම හුදකලා කිරීමට අද පෙරවරුවේ සිට පියවර ගත් බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා. එමෙන්ම මාතලේ දිස්ත්‍රික්කයේ මීදෙණිය ග්‍රාම නිලධාරී වසමේ පෝසලේන් ප්‍රදේශය, ඉසුරු මාවත සහ එක්සත් ජනපදය යන ස්ථාන අද උදෑසන සිට හුදකලා බවින් නිදහස් කෙරුණු බවද ඔහු කියා සිටියා.",
       "URL": "https://www.hirunews.lk/261709/රුසියාවේ-ස්පුට්නික්-ගෙන්වීමේ-බලය-ඖෂධ-නීතිගත-සංස්ථාවට",
       "Category": "Local News",
       "Parent URL": "https://www.hirunews.lk/local-news.php?pageID=2167"
}