{
       "Source": "hirunews",
       "Timestamp": "Saturday, 22 October 2016 - 7:35",
       "Headline": "කල්පිටියට තවමත් STF  ආරක්ෂාව",
       "News Content": "කල්පිටිය - කුරිඤ්ඤන්පිටිය ප්‍රදේශයට තවදුරටත් පොලිස් විශේෂ කාර්ය බලකායේ ආරක්ෂාව යොදවා තිබෙනවා.\nකල්පිටිය පොලිසියේ ප්‍රකාශකයෙකු සදහන් කළේ මේ වනවිට ඊයේ (21) ඇති වූ උණුසුම් තත්ත්වය සම්පූර්ණයෙන්ම පාලනය කර ඇති බවයි.\nකුරිඤ්ඤන්පිටිය ප්‍රදේශයේදී ධීවරයින් දෙපිරිසක් අතර ගැටුමක් ඇති වුණා.\nගැටුමෙන් පුද්ගලයින් 7 දෙනෙකු තුවාල ලබා රෝහල් ගත කෙරුණු අතර, ධීවර බෝට්ටු 8 ක්, යතුරුපැදි 3 ක් සහ කුඩා ලොරි රථයක් එහිදී ගිනි තබා විනාශ කර තිබෙනවා.\nධීවරයින් පිරිසක් පෙරේදා දිනයේදී කල්පිටිය - පුත්තලම ප්‍රධාන මාර්ගයට පැමිණ විරෝධතාවයක නිරත වූ අතර, එහිදී ඔවුන් චෝදනා කළේ කල්පිටිය - උච්චමුණේ ප්‍රදේශයේදී තහනම් දැල් භාවිත කරන ධීවරයින් පිරිසක් තහනම් දැල් භාවිත නොකරන ධීවරයින් පිරිසක් පලවා හැර ඇති බවටයි.\nඊයේ ඔවුන් දෙවන දිනටත් ප්‍රධාන මාර්ගය කන්දකුලිය - කුරිඤ්ඤන්පිටිය ප්‍රදේශයෙන් අවහිර කරමින් විරෝධතාවයේ නිරත වුණා.\nඒ, කල්පිටිය ප්‍රදේශයේ ලයිලා සහ සුරුක්කු දැල් භාවිත කරමින් සිදුකරන මසුන් ඇල්ලීමේ කටයුතු තහනම් කරන ලෙස ඉල්ලමින්.\nකෙසේ වෙතත්, තහනම් දැල් භාවිත කරමින් ධීවර කර්මාන්තයේ යෙදෙන බවට චෝදනා එල්ල වන ධීවරයින් පිරිසක් තහනම් දැල්වලට එරෙහිව විරෝධතාවයේ නිරත වූ පිරිසට ඊයේ සිය විරෝධය පළ කළා.\nඑහිදී දෙපිරිස අතර ගැටුමක් හටගැනීමත් සමඟ ඇතිවූයේ උණුසුම්කාරී තත්ත්වයක්.\nඑම ගැටුම සමථයකට පත්කිරීමට එහි රැඳී සිටි පොලිස් නිලධාරීන් උත්සාහ කළද ප්‍රමාණවත් තරම් නිලධාරීන් සංඛ්‍යාවක් නොසිටීම හේතුවෙන් එම ගැටුම පාලනය කිරීමට පොලිසියට පහසු වූයේ නැහැ.\nපසුව පොලිසිය සහ ප්‍රදේශයේ ආගමික නායකයින්ගේ මැදිහත්වීම මත ධීවරයින් දෙපිරිස අතර ඇතිවු ගැටුම සමථයකට පත් කෙරුණා.",
       "URL": "https://www.hirunews.lk/145790/කල්පිටියට-තවමත්-stf-ආරක්ෂාව",
       "Category": "Local News",
       "Parent URL": "https://www.hirunews.lk/local-news.php?pageID=4827"
}