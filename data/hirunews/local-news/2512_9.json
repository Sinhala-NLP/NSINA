{
       "Source": "hirunews",
       "Timestamp": "Wednesday, 19 August 2020 - 10:16",
       "Headline": "මත්පැන් බෝතල්වලට තැන්පත් මුදලක්",
       "News Content": "තැන්පත් මුදලක් තබාගෙන, මිලිලීටර් 180 කුඩා මත්පැන් බෝතල් අලෙවි කිරීමේ ක්‍රමවේදයක් ඉදිරියේදී හදුන්වාදීමට නියමිත බව සුරාබදු දෙපාර්තමේන්තුව පවසනවා.\nඑහි මාධ්‍ය ප්‍රකාශක නියෝජ්‍ය සුරාබදු කොමසාරිස් කපිල කුමාරසිංහ සදහන් කළේ පානය කිරීමෙන් පසු මත්පැන් බෝතල් හා කෑන් පරිසරයට බැහැර කිරීමෙන් සිදුවන පරිසර දූෂණය වැළැක්වීම සදහා මෙය ක්‍රියාවට නංවන බවයි.\nපසුගිය වසරේ සංඛ්‍යාලේඛනවලට අනුව විවිධ ධාරිතාවයෙන් යුත් මත්පැන් වීදුරු බෝතල් මිලියන 300 කට අධික ප්‍රමාණයක් සහ ලෝහ කෑන් මිලියන 160 ක් පමණ අලෙවි වී තිබෙනවා.\nඑම වීදුරු බෝතල සහ ලෝහ කෑන් වලින් වැඩි ප්‍රමාණයක් නැවත භාවිතයකින් තොරව හෝ ප්‍රතිචක්‍රීඩකරණය කිරීමකින් තොරව පරිසරයට එකතු වීම සිදුවී ඇති බවයි සුරාබදු දෙපාර්තමේන්තුව ප්‍රකාශ කළේ.\nඑහි මාධ්‍ය ප්‍රකාශක, නියෝජ්‍ය සුරාබදු කොමසාරිස් කපිල කුමාරසිංහ වැඩිදුරටත් සඳහන් කළේ හිස් මත්පැන් කෑන් අලෙවි කරන මත්පැන් වෙළද බලපත්‍රලත් ස්ථාන ආශ්‍රිතව එම කෑන් තැලීමේ සරළ යන්ත්‍ර සවි කිරීමට යෝජනා වී ඇති බවයි.\nකෙසේ වෙතත්, තනි දුම්වැටි අලෙවිය සහ මිලිලීටර් 180 කුඩා මැත්පැන් බෝතල් අලෙවිය නතර කිරීමට නව නීති ඉදිරියේදී ගෙන එන බව දුම්කොළ හා මධ්‍යසාර පිළිබද ජාතික අධිකාරියේ සභාපති ආචාර්ය වෛද්‍ය සමාධි රාජපක්ෂ සඳහන් කළා.\nඑසේම, සියළුම පොදු ස්ථානවල දුම් බීම තහනම් කිරීමට ද පියවර ගන්නා බවයි ඔහු පෙන්වා දුන්නේ.",
       "URL": "https://www.hirunews.lk/248156/මත්පැන්-බෝතල්වලට-තැන්පත්-මුදලක්",
       "Category": "Local News",
       "Parent URL": "https://www.hirunews.lk/local-news.php?pageID=2512"
}