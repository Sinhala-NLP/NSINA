{
       "Source": "hirunews",
       "Timestamp": "Tuesday, 19 September 2017 - 11:36",
       "Headline": "20 ගෙන එයිද, නැද්ද",
       "News Content": "සියලු  පළාත් සභා මැතිවරණ එකම දිනයකදී පැවැත්වීම සඳහා වන ආණ්ඩුක්‍රම ව්‍යවස්ථාවේ 20 වන සංශෝධන පනත් කෙටුම්පත වෙනුවට නව පනත් කෙටුම්පතක් ඉදිරිපත් කිරීම සම්බන්ධයෙන් රජයේ අවධානය යොමු වී තිබෙනවා.\nපසුගිය දිනවල අදාළ පනත පළාත් සභාවලට ඉදිරිපත් කළ අවස්ථාවේදී එය සම්මත කිරීම සම්බන්ධයෙන් ගැටළුකාරී තත්වයක් මතුවුණා.\nඑබැවින් එම පනත් කෙටුම්පත වෙනුවට සංශෝධන ඇතුළත් නව කෙටුම්පතක් ඉදිරිපත් කිරීමටයි රජයේ අවධානය යොමු වී ඇත්තේ.\nඒ පිළිබදව අද (19) රැස්වන පක්ෂ නායක රැස්වීමේ දී ද සාකච්ඡාවට ලක් කිරීමට නියමිතයි.\nකෙසේ නමුත්, 20 වන සංශෝධන පනත් කෙටුම්පත හෙට දිනයේ පාර්ලිමේන්තුවේ දී විවාදයට ගෙන සම්මත කර ගැනීමටයි රජය සැලසුම් කර තිබුණේ.\nපනත් කෙටුම්පත පිළිබද ශ්‍රේෂ්ඨාධිකරණ මතය ද අද (19) කථානායකවරයා විසින් ප්‍රකාශයට පත් කරනු ඇතැයි අපේක්ෂිතයි.\nමේ අතර  20 වන ආණ්ඩුක්‍රම ව්‍යවස්ථා සංශෝධන පනත් කෙටුම්පත මධ්‍යම පළාත් සභාවේදී වැඩි ඡන්දයෙන් අද (19) සම්මත වුණා.\nකෙසේ වෙතත් උතුරු මැද, සබරගමුව සහ නැගෙනහිර යන පළාත් සභා තුනේ නිල කාලය මේ මස අවසානයේ අවසන් වීමට නියමිතව තිබෙනවා.\nමැතිවරණ කොමිසම පවසන්නේ ආණ්‌ඩුක්‍රම ව්‍යවස්‌ථාවේ 20 වන සංශෝධනය පාර්ලිමේන්තුවෙන් සම්මත නොවුණහොත් එම පළාත් සභා තුන සඳහා ඡන්ද විමසීම සිදුකරන බවයි.\nඅදාල පළාත් සභාවල මැතිවරණය කල් දැමීමේ සහ සියලුම පළාත් සභාවල ඡන්දය එකම දිනයකදී පැවැත්වීමේ විධිවිධාන ඇතුළත් ආණ්‌ඩුක්‍රම ව්‍යවස්‌ථාවේ 20 වෙනි සංශෝධනය අත්හැරීමට රජය තීරණය කළහොත් නිල කාලය අවසන් වෙමින් පවතින පළාත් සභාවල ඡන්දය මේ වසර අගදී පැවැත් වීමට  බොහෝදුරට ඉඩකඩ තිබෙනවා.",
       "URL": "https://www.hirunews.lk/171281/20-ගෙන-එයිද-නැද්ද",
       "Category": "Local News",
       "Parent URL": "https://www.hirunews.lk/local-news.php?pageID=4315"
}