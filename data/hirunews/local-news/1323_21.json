{
       "Source": "hirunews",
       "Timestamp": "Wednesday, 02 March 2022 - 9:30",
       "Headline": "බයිඩ්න් ජාතිය අමතයි - රුසියානු යානාවලට ඇමරිකානු ගුවන් කලාපයත් තහනම්",
       "News Content": "ඇමරිකානු ගුවන් කලාපය රුසියානු යානා සඳහා තහනම් කිරීමට පියවර ගන්නා බව ඇමරිකානු ජනාධිපති ජෝ බයිඩ්න් ප්‍රකාශ කළා.  ඔහු මේ බව සඳහන් කලේ අද එරට මන්ත්‍රණ සභාවේදී ජාතිය අමතා විශේෂ ප්‍රකාශයක් සිදු කරමින්.\nයුක්රේනයට අත්ව ඇති ඉරණමට ඒකාධිපතියන්ට වන්දි ගෙවීමට සිදුවන බව ඔහු එහිදී ප්‍රකාශ කළා.\nඇමරිකානු ජනාධිපතිවරයා වැඩිදුරටත් කියා සිටියේ බටහිර රටවල එකමුතුව අවතක්සේරු කරන ලද පුද්ගලයින්ට වර්තමානයේ සුබවාදී පණිවුඩයක් ලබාදී ඇති බවයි.\nමේ අතර කැනඩාව ද සිය ගුවන් කලාපය රුසියානු ගුවන් යානා සඳහා තහනම් කිරීමට තීරණය කර තිබෙනවා.\nරුසියාව සහ යුක්රේනය අතර පැවැත්වෙන සාම සාකච්ඡාවල දෙවන වටය අද බෙලරුසියානු දේශසීමාව ආසන්නයේදී පැවැත්වීමට නියමිතව තිබෙනවා.\nඑවන් පසුබිමක යුක්රේනයේ දෙවන විශාලම නගරය වන කාර්කිව්හි නගරයට ගුවනේ සිට පැරෂුට් භාවිතයෙන් පිවිස ප්‍රහාර එල්ල කිරීමේ ගුවන් හමුදා භට පිරිස් යෙදවීමට රුසියාව පියවර ගෙන තිබෙනවා.\nරුසියානු හමුදා මේ වන විට යුක්‍රේනයේ ප්‍රධාන නගර ඉලක්ක කර ප්‍රහාර එල්ල කරමින් සිටින අතර කාර්කිව් මෙන්ම චාර්නෝවිල්, සූමි, ලූහන්ස්ක්, ඩොනෙට්ස්කි, මරියුපෝල සහ කේසෝන් ඇතුලු ප්‍රධාන නගර රැසක රුසියානු භටපිරිස් ස්ථාපිත කර ඇති බවයි විදෙස් මාධ්‍ය සඳහන් කළේ.\nසයිබීරියාවේ හිමෙන් වැසී ගිය වනාන්තර කලාපය තුල ද රුසියානු අන්තර් මහද්වීපික බැලස්ටික් මිසයිල රැගත් හමුදා භටපිරිස් ස්ථාන ගත කර තිබෙනවා.\nඑමෙන්ම රුසියාව සතු විශාලතම න්‍යෂ්ටික සබ්මැරීන යුද අභ්‍යාසයක් සඳහා පිටත්ව ගොස් ඇති බව විදෙස් මාධ්‍ය වාර්තා කළා. ඒවා රුසියානු ආක්ටික් සාගර කලාපයට පිටත්ව ගොස් ඇති බව සඳහන්.\nයුක්රේනයේ කීව් අගනුවර පිහිටි ප්‍රධාන රූපවාහිනී සම්ප්‍රේෂණ කුළුණකට රුසියානු හමුදාව එල්ල කල ප්‍රහාර වලින් මේ වන විට පුද්ගලයින් 05 දෙනෙකු මියගොස් තිබෙනවා.\nඑම ප්‍රහාරයෙන් යුක්‍රේන රාජ්‍ය රූපවාහිනි නාලිකාවේ ප්‍රධාන පාලක මැදිරියට දැඩි හානි සිදුව ඇති බවයි විදෙස් මාධ්‍ය වාර්තා කළේ.\nඑම ප්‍රහාරයෙන් කීව් අගනුවර විදුලි ජනන පද්ධතියක්ද විනාශ වී ඇති බව සඳහන්.\nකීව් අගනුවර ඉලක්ක වෙත ප්‍රහාර එල්ල කිරීමට කටයුතු කරන බවට රුසියානු ආරක්ෂක අමාත්‍යාංශය මගින් කීව් අගනුවර වෙසෙන යුක්රේන ජනතාවට ඊයේ රාත්‍රියේ අනතුරු අඟවා තිබූණා.\nඒ අනුව අගනුවර - තාක්ෂණ මධ්‍යස්ථානය සහ ඒ අවට සිටින ජනතාවට ඉවත්වන ලෙසයි රුසියානු ආරක්ෂක අමාත්‍යාංශය නිවේදනය කර තිබුණේ.\nඑමෙන්ම මධ්‍යම කාර්කිව්හි ගොඩනැගිල්ලක් ඉලක්ක කර රුසියානු හමුදාව එල්ල කල රොකට් ප්‍රහාර වලින් පමණක් මේ වන විට පුද්ගලයින් 07 දෙනෙකු මියගොස් ඇති අතර නගරය විනාශ වී තිබෙනවා.\nවිශ්ලේෂකයින් පෙන්වා දෙන්නේ පවතින තත්වය හමුවේ යුධ තත්වයේ නිමාවක් නොමැති වුවහොත් යුක්‍රේනයේ මිලියන 70 කට අධික පිරිසක් එරට හැර යනු ඇති බවයි.\nරුසියාව යුක්රේනයට පොකුරු බෝම්බවලින් පහර දෙන බවට යුක්රේනයේ හමුදාව තොරතුරු අනාවරණ කරගෙන ඇති බව ඇමරිකාව පවසනවා.\nකෙසේ වෙතත් පොකුරු බෝම්බ යොදා ගනිමින් පහර දෙන බවට රුසියාව මෙතෙක් තහවුරු කර නැහැ.\nඑමෙන්ම විවේචනාත්මක පුවත් සහ තොරතුරු වාර්තා කල රුසියානු ගුවන් විදුලි නාලිකාවක විකාශන අත්හිටුවීමට රුසියානු රජය පියවර ගෙන තිබෙනවා.\nමේ අතර මෙරට සංචාරයට පැමිණ ගුවන් ගමන් අත්හිටුවීම හේතුවෙන් සිරවී සිටින යුක්‍රේන ජාතිකයන් පිරිසක් අද කොලඹ පිහිටි විදේශ කටයුතු අමාත්‍යංශ ඉදිරිපිට විරෝධතාවයක නිරත වුණා.\nඒ රුසියානු- යුද්ධය නිමා කිරීමට මැදිහත් වන ලෙස ශ්‍රී ලංකා රජයට බලකරමින්. එහිදී යුක්‍රේන වැසියන්වැඩිදුරටත් කියා සිටියේ මෙරට සිරවී සිටින යුක්‍රේන ජාතිකයන්ගේ වීසා කාලය දීර්ඝ කිරීමට මෙරට රජය ගත් පියවර වෙනුවෙන් සිය කෘතඥතාවය පල කරන බවයි.",
       "URL": "https://www.hirunews.lk/298447/බයිඩ්න්-ජාතිය-අමතයි-රුසියානු-යානාවලට-ඇමරිකානු-ගුවන්-කලාපයත්-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=1323"
}