{
       "Source": "hirunews",
       "Timestamp": "Friday, 29 January 2016 - 7:27",
       "Headline": "මාවතගම 13 හැවිරිදි දැරිය ඝාතනයට සැකපිට 3 ක් අත්අඩංගුවට",
       "News Content": "මාවතගම තල්ගස්පිටිය ප්‍රදේශයේ වයස අවුරුදු 13 ක දැරියක් ඝාතනය කිරීමේ සිද්ධිය සම්බන්ධයෙන් සැකකරුවන් 3 දෙනෙකු අත්අඩංගුවට ගෙන තිබෙනවා.\nමෙම පුද්ගලයන් සිද්ධියට අදාළව සැකපිට ප්‍රශ්ණ කිරීම සඳහා අත්අඩංගුවට ගෙන ඇති බවයි පොලිසිය සඳහන් කලේ.\nඝාතනයට ලක්ව සිටියදී ඊයේ පස්වරුවේ සොයා ගැනුනේ තලගස්පිටිය අඹකොටේ ප්‍රදේශයේ පදිංචිව සිටි දැරියක්.\nදැරියගේ සිරුර හමුවූයේ ඇයගේ නිවසට යාබදව පිහිටි වත්තක වූ නිවසක් තුළයි.\nසිරුර හමුවන විට එය සම්පූර්ණයෙන් ඇඳ ඇතිරිලිවලින් ඔතා තිබුණු බවයි පොලිසිය වැඩිදුරටත් සඳහන් කළේ.\nමහේස්ත්‍රාත් පරීක්ෂණයෙන් පසු මෘත ශරීරය කුරුණෑගල රෝහලේ තැන්පත් කර තිබෙනවා.\nඅදාළ නිවසේ වත්තේ මුරකරු නැවතී සිට ඇති නමුත් සිරුර හමුවන විට ඔහු නිවස ආසන්නයේ සිට නැහැ.\nකෙසේ වෙතත්, දැරිය කිසියම් ලිංගික අපයෝජනයකට ලක්ව ඇත්ද යන්න මෙතෙක් අනාවරණය වී නැහැ.\nමාවතගම පොලිසියයි විමර්ශණ මෙහෙයවන්නේ.",
       "URL": "https://www.hirunews.lk/124968/මාවතගම-13-හැවිරිදි-දැරිය-ඝාතනයට-සැකපිට-3-ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=5191"
}