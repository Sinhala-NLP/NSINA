{
       "Source": "hirunews",
       "Timestamp": "Sunday, 30 October 2022 - 10:25",
       "Headline": "දකුණු කොරියාවේ අනතුරෙන් මියගිය තරුණයා මහනුවර පදිංචිකරුවෙක් (වීඩියෝ)",
       "News Content": "දකුණු කොරියාවේ සෝල් අගනුවර හැලොවීන් සැමරුම් උත්සවයක් අතරතුර සිදු වූ අනතුරෙන් මියගිය ශ්‍රී ලාංකිකයා එරට අධ්‍යාපනය සඳහා ගිය මහනුවර ප්‍රදේශයේ පදිංචි 27 හැවිරිදි ශිෂ්‍යයෙක් බවට අනාවරණ වී තිබෙනවා.\nඒ අනුව ඔහුගේ ඥාතීන් විදේශ අමාත්‍යාංශය වෙත කැඳවා අවශ්‍ය සම්බන්ධීකරණ කටයුතු සිදු කෙරෙන බවයි විදේශ රැකියා ප්‍රවර්ධන රාජ්‍ය අමාත්‍ය ජගත් පුෂ්පකුමාර හිරු ප්‍රවෘත්ති කළ විමසීමක දී සඳහන් කළේ.\nවිදේශ සේවා නියුක්ති කාර්යාංශයේ ලියාපදිංචි වී රැකියා සඳහා පිටත්ව ගිය ශ්‍රී ලාංකික ශ්‍රමිකයන් 23,000 ක් පමණ දකුණු කොරියාවේ රැඳී සිටිනවා.\nඑම පිරිස අතරින් කිසිවෙකුට හෝ තවදුරටත් මෙම අනතුරින් හානියක් සිදුව ඇත්දැයි සමීපව සොයා බලමින් සිටින බව විදේශ සේවා නියුක්ති කාර්යාංශය ප්‍රකාශ කළා.\nඑමෙන්ම මෙම අනතුරින් මියගිය ගණන ද මේ වනවිට 151 දක්වා ඉහළ ගොස් තිබෙනවා.\nතුවාල ලැබූවන් සංඛ්‍යාව ද 82 ක් බවයි විදෙස් මාධ්‍ය වාර්තා කළේ.\nමේ වනවිටත් ඉන් වැඩි පිරිසක් හඳුනාගෙන ඇති බව සඳහන්.\nඑමෙන්ම මියගිය හා තුවාල ලැබූවන්ගෙන් බහුතරය තරුණ තරුණියන් බව ද වාර්තාවනවා.\nඒ අතර ඉරාන, නෝර්වේ, චීන සහ උස්බෙකිස්තාන ජාතිකයන්ද සිටින බව සඳහන්.\nදකුණු කොරියාව තුළ මෙවැනි ඛේදවාචකයක් වාර්තාවන්නේ 2014 වසරට පසුවයි.\nඑම වසරේදී මගී යාත්‍රාවක් පෙරළීමෙන් උසස් අධ්‍යාපනය ලබන සිසුන් 304 දෙනෙකු මියගොස් තිබුණා.\nදකුණු කොරියානු ජනාධිපති යූන් සුක් යෝල් සිද්ධිය වූ ස්ථානය නිරීක්ෂණය කර ඇති අතර, ඔහු තීරණය කර ඇත්තේ එළඹෙන නොවැම්බර් පස්වනදා දක්වා එරටට ජාතික ශෝක කාලයක් ප්‍රකාශයට පත් කිරීමටයි.\nඑමෙන්ම අනතුරින් විපතට පත්වූවන් වෙනුවෙන් අවශ්‍ය පහසුකම් සැළසීම සඳහා විශේෂ කණ්ඩායමක් ද පත්කර ඇති බවයි විදෙස් වාර්තාවල දැක්වුණේ.\nසිදු වූ මෙම ඛේදවාචකය සම්බන්ධයෙන් විදෙස් රාජ්‍ය නායකයින් රැසක් සිය කණගාටුව පළ කර ඇති බව මාධ්‍ය වාර්තාවල සඳහන්.",
       "URL": "https://www.hirunews.lk/319174/දකුණු-කොරියාවේ-අනතුරෙන්-මියගිය-තරුණයා-මහනුවර-පදිංචිකරුවෙක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=769"
}