{
       "Source": "hirunews",
       "Timestamp": "Sunday, 20 February 2022 - 15:13",
       "Headline": "අවසන් තරගයේ ජය ශ්‍රී ලංකා කණ්ඩායමට",
       "News Content": "ඔස්ට්‍රේලියා කණ්ඩායම සමග පැවති අවසන් T20 තරගය ජය ගැනීමට සංචාරක ශ්‍රී ලංකා කණ්ඩායම අද සමත්වුනා.\nඅද මෙල්බන්හිදී පැවති 5 වන සහ අවසන් T20 තරගය ශ්‍රී ලංකාව ජයගත්තේ කඩුලු 5කින්.\nමෙම තරගයේ කාසියේ වාසිය දිනා පළමුවෙන් පන්දුවට පහරදුන් ඔස්ට්‍රේලියා කණ්ඩායම නියමිත පන්දුවාර 20 අවසානයේ කඩුලු 6 ක් දැවී ලකුණු 154ක් ලබාගත්තා.\nමැතිව් වේඩ් නොදැවී 43යි.\nග්ලේන් මැක්ස්වෙල් ලකුණු 29ක් සහ ජොෂ් ඉන්ග්ලිස් ලකුණු 23ක් ලබාගත්තා.\nපන්දු යැවීමේදී ලහිරු කුමාර සහ දුෂ්මන්ත චමීර කඩුලු දෙක බැගින් බිඳ හෙලුවා.\nපිළිතුරු ඉනිම වෙනුවෙන් පන්දුවට පහරදුන් ශ්‍රී ලංකා කණ්ඩායම පන්දුවාර 19යි එක් පන්දුවක් අවසානයේ කඩුලු 5ක් දැවී ලකුණු 155ක් රැස්කළා.\nකුසල් මෙන්ඩිස් නොදැවී ලකුණු 69ක් ලබාගත් අතර එය ඔහුගේ T20 තරගවල 6 වන අර්ධ ශතකයයි.\nකේන් රිචඩ්සන් ශ්‍රී ලංකා කණ්ඩායමේ කඩුලු දෙකක් බිඳහෙලුවා.\nතරගයේ වීරයා සම්මානය ද හිමිවූයේ කුසල් මෙන්ඩිස් ටයි.\nතරගාවලියේ වීරයා ලෙසට ඔස්ට්‍රේලියා කණ්ඩායමේ ග්ලේන් මැක්ස්වෙල් සම්මාන හිමිකර ගත්තා.\nකෙසේවෙතත් පළමු තරග 4 ජයගත් ඔස්ට්‍රේලියා කණ්ඩායම මෙම තරගාවලියේ ජයග්‍රහණය හිමිකරගෙන අවසන්.\nමේ අතර ශ්‍රී ලංකා කණ්ඩායම ඔස්ට්‍රේලියාව හමුවේ ජගත් පන්දුවාර 20 තරගයක් ජය ගත්තේ ද වසර 5කට පසුවයි.",
       "URL": "https://www.hirunews.lk/297526/අවසන්-තරගයේ-ජය-ශ්‍රී-ලංකා-කණ්ඩායමට",
       "Category": "Local News",
       "Parent URL": "https://www.hirunews.lk/local-news.php?pageID=1345"
}