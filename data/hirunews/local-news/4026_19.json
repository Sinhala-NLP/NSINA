{
       "Source": "hirunews",
       "Timestamp": "Thursday, 22 March 2018 - 6:28",
       "Headline": "වවුනියාවේ සොරකල්ලියක දෙදෙනෙකු අත්අඩංගුවට (ඡායාරූප)",
       "News Content": "වවුනියාව නගරයට පැමිණෙන කාන්තා යතුරුපැදිවල කැබිනය කඩා මුදල් හා ජංගම දුරකථන සොරාගත් සැකකරුවන් දෙදෙනකු  ඊ‍යේ (21) අත්අඩංගුවටගත් බව වවුනියාව පොලිසිය පවසනවා.\nපොලිසිය පැවසූවේ වවුනියාව නගරයේ පොදු ස්ථානවල නවතා තබන කාන්තා යතුරුපැදි වල අසුන යට තිබෙන කැබිනය වෙනත් යතුරු යොදාගෙන  කඩා මුදල් හා ජංගම දුරකථන ඇතුළු භාණ්ඩ සොරාගැනීමේ සිද්ධීන් පිළිබඳ  වවුනියාව පොලිසියට ලද පැමිණිළි මත සිදුකළ  විමර්ශනයකදී සැකකරුවන් අත්අඩංගුට ගත් බවයි.\nවවුනියාව අන්නානගර් ප්‍රදේශයේ පදිංචි වයස අවුරුදු 23 ක් වන අත්අඩංගුවටගත් සැකකරුවන් දෙදෙනා දීර්ඝ කාලයක සිට ‍කොල්ලකෑම් සිදුකොට ඇති බව පොලිසිය අනාවරණය කො‍ටගෙන තිබෙනවා.\nවවුනියාව පොලිසිය වැඩිදුරටත් පැවසූවේ සැකකරුවන් සතුව තිබී ජංගම දුරකථන 15ක් , මුදලින් රුපියල් 30000ක් , කාන්තාවන්ගේ මුදල් පසුම්බි, යතුරුපැදි කැබිනය විවෘත කිරීමට යොදාගත් විශේෂිත වූ යතුරක්ද සොයාගත් බවයි.\nසැකකරුවන් වවුනියාව රෝහල, වවුනියාව අධිකරණ සංකීර්ණය හා පාසල් අවට ප්‍රදේශවල නවතා තිබෙන යතුරුපැදිවලින් අදාළ කොල්ලකෑම් සිදුකොටගෙන ඇති බවට පැමිණිළි ලැබී ඇති බවද පොලිසිය සදහන් කළා.\nකොල්ලකෑම්වලට සම්බන්ධ අනෙක් සැකකරුවන් අත්අඩංගුවට ගැනීමට පරීක්ෂණ මෙහෙයවන අතර, උත්සව සමයේ වවුනියාව නගරයට පැමිණෙන යතුරු පැදිවල ආරක්ෂාව සම්බන්ධයෙන් සැලකිළිමත් වන ලෙසද වවුනියාව පොලිසිය ඉල්ලා සිටිනවා.\nසැකකරුවන් වවුනියාව මහෙස්ත්‍රාත් අධිකරණයට ඉදිරිපත් කිරීමට නියමිතයි.\nවවුනියාව - මාධව කුලසූරිය",
       "URL": "https://www.hirunews.lk/186526/වවුනියාවේ-සොරකල්ලියක-දෙදෙනෙකු-අත්අඩංගුවට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4026"
}