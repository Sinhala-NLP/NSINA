{
       "Source": "hirunews",
       "Timestamp": "Tuesday, 09 January 2018 - 9:49",
       "Headline": "ජ'පුර රෝහලේ හෙද වර්ජනය 07 වන දිනටත්",
       "News Content": "ශ්‍රී ජයවර්ධනපුර රෝහලේ හෙද කාර්ය මණ්ඩලය අද (09) 07 වන දිනටත් අඛණ්ඩව වර්ජනයේ නිරත වනවා.\nරෝහලේ ඇඟිලි සලකුණු ක්‍රමය ක්‍රියාත්මක කිරීමට විරෝධය පළ කරමින් පසුගිය බදාදා මොවුන් සංකේත වර්ජනයක් ආරම්භ කළා.\nඑහිදී බලධාරීන් ඊට ප්‍රතිචාර නොදැක්වීම හේතුවෙනුයි වර්ජනය අඛණ්ඩව සිදුකරගෙන යාමට හෙද සංගම් තීරණය කරනු ලැබුවේ.\nමේ හේතුව නිසා රෝහලේ දෛනික කටයුතුවලට බාධා එල්ල වී ඇති අතර, රෝහලේ මුදල් ගෙවා නේවාසික ප්‍රතිකාර කටයුතු සිදුකරන වාට්ටු කිහිපයක් ද මේ වන විට වසා දමා තිබෙනවා.\nමේ අතර, වර්ජනය අත්හිටුවන ලෙස දැනුම්දෙමින් නුගේගොඩ දිසා අධිකරණය වාරණ නියෝගයක් නිකුත් කිරීමට ද මීට පෙර කටයුතු කරනු ලැබුවා.\nකෙසේ වෙතත්, තම ඉල්ලීම්වලට විසඳුමක් ලැබෙන තුරු අඛණ්ඩව වර්ජනය ක්‍රියාත්මක කරන බවයි හෙද සංගමයේ ජාතික සංවිධායක එස්.බී.මැදිවත්ත හිරු ප්‍රවෘත්ති අංශයට කියා සිටියේ.",
       "URL": "https://www.hirunews.lk/180551/ජපුර-රෝහලේ-හෙද-වර්ජනය-07-වන-දිනටත්",
       "Category": "Local News",
       "Parent URL": "https://www.hirunews.lk/local-news.php?pageID=4135"
}