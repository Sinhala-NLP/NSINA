{
       "Source": "hirunews",
       "Timestamp": "Sunday, 02 October 2022 - 18:26",
       "Headline": "රජයේ නිලධාරින්ගේ සමාජ මාධ්‍ය කට වැහූ චක්‍රලේකය ගැන ඩලස්ගෙන් සැර කතාවක්",
       "News Content": "රජයේ නිලධරයන් විසින් සමාජ මාධ්‍ය ජාලා වෙත අදහස් ප්‍රකාශ කිරීම සම්බන්ධයෙන් රාජ්‍ය පරිපාලන, ස්වදේශ කටයුතු, පළාත් සභා හා පළාත් පාලන අමාත්‍යාංශයේ ලේකම් ප්‍රියන්ත මායාදුන්නෙගෙ අත්සනින් යුතුව පසුහිය 27 වැනි දා නිකුත් කරන ලද චක්‍රලේකයට පාර්ලිමේන්තු මන්ත්‍රී ඩලස් අලහප්පෙරුම විරෝධය පළ කරනවා.\nට්විටර් පණිවිඩයක් නිකුත් කරමින් මන්ත්‍රීවරයා කියා සිටින්නේ, රනිල් වික්‍රමසිංහ නම් 'තොරතුරු දැනගැනීමේ අයිතිය' නීතිගත කළ නායකයා ම රජයේ සේවකයන්ගෙන් තොරතුරු ලබාගැනීමට මහජනතාවට ඇති අවස්ථාව අවහිර කිරීමට කටයුතු කිරීම අවාසනාවකට කරුණක් බවයි.\nඑසේ ම හාස්‍යයට කරුණ නම් එම චක්‍රලේකය නිකුත් කිරීමට කටයුතු කළේ, 'ජාත්‍යන්තර තොරතුරු දිනය' දිනයේ දීම වීම බවත්, කෙසේ නමුත් මෙවැනි ආණ්ඩුවේ ප්‍රජාතන්ත්‍ර විරෝධී ක්‍රියාවට එරෙහිව නැගී සිටිය යුතුයි යනුවෙන් ද මන්ත්‍රීවරයා සඳහන් කරනවා.\nඉකුත් 27 වැනි දා නිකුත් කරන ලද චක්‍රලේකයෙහි දැක්වෙන්නේ ආයතන සංග්‍රහයෙහි දෙවැනි කාණ්ඩයේ 47 වැනි පරිච්ඡේදයේ 6 හා 7 වැනි වගන්ති ප්‍රකාරව රාජ්‍ය නිලධාරියෙකු විසින් සමාජ මාධ්‍ය ජාලා වෙත අදහස් දැක්වීම විනයානුකූලව කටයුතු කිරීමට හේතුවන වරදක් බවයි.\nඑමෙන්ම දේශපාලන අයිතිවාසික භුක්ති විඳීමට හිමිකම් නො මැති නිලධාරියෙකු විසින් සිදු නොකළ යුතු ක්‍රියාවක්, දේශපාලන අයිතිවාසිකම් භුක්ති විඳීමට හිමිකම නො මැති නිලධරයෙකු විසින් සමාජ මාධ්‍ය ජාලා ඔස්සේ සිදු කිරීම ද විනයානුකූලව කටයුතු කිරීමට හේතුවන වරදක් බව නව චක්‍රලේකයේ දැක්වෙනවා.\n(මන්ත්‍රීවරයා විසින් නිකුත් කළ ට්විටර් පණිවිඩය පහතින්)",
       "URL": "https://www.hirunews.lk/316880/රජයේ-නිලධාරින්ගේ-සමාජ-මාධ්‍ය-කට-වැහූ-චක්‍රලේකය-ගැන-ඩලස්ගෙන්-සැර-කතාවක්",
       "Category": "Local News",
       "Parent URL": "https://www.hirunews.lk/local-news.php?pageID=829"
}