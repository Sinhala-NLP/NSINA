{
       "Source": "hirunews",
       "Timestamp": "Thursday, 05 May 2022 - 18:32",
       "Headline": "අන්තරේට කඳුලු ගෑස් ප්‍රහාරයක් - පාර්ලිමේන්තු මාවතත් රත් වෙයි (වීඩියෝ)",
       "News Content": "අන්තර් විශ්වවිද්‍යාල ශිෂ්‍ය බල මණ්ඩලයේ විරෝධතා පාගමන විසුරුවා හැරීමට පාර්ලිමේන්තුවට පිවිසෙන මාර්ගය අසල පොල්දූව මංසන්ධියේදී පොලීසිය කඳුලු ගෑස් ප්‍රහාරයක් එල්ල කළා.\nඒ සිසුන් පොලිස් මාර්ග බාධක ඉවත් කරමින් ඉදිරියට යාමට උත්සාහ කිරීමත් සමගයි.\nඔවුන් අද (05) පස්වරුවේ ශ්‍රි ජයවර්ධනපුර විශ්වවිද්‍යාලය ඉදිරිපිටින් විරෝධතා පාගමනක් ආරම්භ කළ අතර රාජගිරිය ගුවන් පාලමේ සිතුවමක් ද නිර්මාණය කිරීමෙන් පසුවයි එම ස්ථානයට පැමිණියේ.\nඒ හේතුවෙන් රාජගිරියේ සිට බත්තරමුල්ල දක්වා වන මාර්ගයේ දැඩි රථවාහන තදබදයක් ද පැවතුණා.\nආණ්ඩුව පන්නමු - ක්‍රමය පෙරළමු යන තේමාව යටතේ සටන් පාඨ සහිත පුවරු රැගෙන අන්තර් විශ්වවිද්‍යාල ශිෂ්‍ය බල මණ්ඩලය විරෝධතා පාගමනේ නිරත වුණා.\nමේ අතර, විරෝධතා හේතුවෙන් අද සහ හෙට පාර්ලිමේන්තුවට පිවිසෙන මාර්ගය සහ ඊට පිවිසෙන අතුරු මාර්ග වසා තැබෙන බැවින් විකල්ප මාර්ග භාවිත කරන ලෙස පොලීසිය ජනතාවගෙන් අද ඉල්ලීමක් කළා.\nවිකල්ප මාර්ග නොමැති ප්‍රදේශවාසීන්ට සිය අනන්‍යතාවය තහවුරු කිරීමෙන් පසු අදාළ මාර්ගවල ගමන් කිරීමට අවසර හිමිවනවා.\nඑමෙන්ම, පාර්ලිමේන්තුව අවට පෙර දිනවලට සාපේක්ෂව මේ වනවිට වැඩි ආරක්ෂාවක් යොදවා ඇති බව හිරු වාර්තාකරු ප්‍රකාශ කළා.\nකෙසේ වෙතත්, අද උදෑසන බත්තරමුල්ල අවට දැඩි රථවාහන තදබදයක් හට ගත් අතර, ඒ හේතුවෙන් මගී ජනතාව ද දැඩි අපහසුතාවයට පත්වුණා.\nමේ අතර, කොළඹ නගරයේ මාර්ග අවහිර වන පරිදි ඉදිකර ඇති ස්ථිර මාර්ග බාධක ඉවත් කිරීමට නියෝගයක් නිකුත් කරන්නැයි ඉල්ලා ශ්‍රේෂ්ඨාධිකරණය වෙත මූලික අයිතිවාසිකම් පෙත්සමක් ද ගොනුකර තිබුණේ සිවිල් පුරවැසියෙකු විසින්.",
       "URL": "https://www.hirunews.lk/303587/අන්තරේට-කඳුලු-ගෑස්-ප්‍රහාරයක්-පාර්ලිමේන්තු-මාවතත්-රත්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1190"
}