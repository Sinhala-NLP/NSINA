{
       "Source": "hirunews",
       "Timestamp": "Monday, 17 July 2023 - 13:20",
       "Headline": "මෙරට ණය ප්‍රතිව්‍යුහගතකරණය ගැන අමෙරිකාවෙන් ප්‍රකාශයක් (වීඩියෝ)",
       "News Content": "ජාත්‍යන්තර මූල්‍ය අරමුදලේ නිර්දේශවලින් 33%ක් ශ්‍රී ලංකාව සම්පූර්ණ කර ඇති බව වෙරිටේ රිසර්ච් ආයතනය අනාවරණ කර තිබෙනවා.\nකෙසේ වෙතත් එම නිර්දේශවලින් 8%ක් ඉටු කර නොමැති අතර, තවත් 45%ක් ඉටුකළ යුතුව පවතින බවයි වෙරිටේ රිසර්ච් ආයතනය මගින් ක්‍රියාත්මක කරන මාර්ගගත යෙදවුමක් වන අයි.එම්.එෆ් ට්‍රැකර් ජූනි මස 30 වන දිනට අදාළ ප්‍රගති විශ්ලේෂණය මගින් තොරතුරු හෙළිකර ඇත්තේ.\nපසුගිය ජූනි මාසය වනවිට ශ්‍රී ලංකාව මූල්‍ය අරමුදලේ නිර්දේශවලින් සපුරා තිබුණේ 29%ක් පමණක් වන අතර, එය මේ වනවිට 33%ක් දක්වා මෙලෙස වර්ධනය වී තිබෙනවා.\nකෙසේ වෙතත් මෙම ප්‍රගති විශ්ලේෂණය මගින් තවදුරටත් කරුණු දක්වා ඇත්තේ ඉටුකළ යුතු නිර්දේශ 14%ක් මොනවාද යන්න පිළිබඳව නොදන්නා බවයි.\nදුම්කොළ හා මධ්‍යසාර නිෂ්පාදන මත පැනවෙන සුරාබදු ඉහළ නැංවීමේ අවශ්‍යතාව සමාලෝචනය කිරීම, බැංකු පනත සඳහා කැබිනට් අනුමැතිය ලබාගැනීම, කොළඹ පාරිභෝගික මිල දර්ශකයේ වර්ෂාන්තර උද්ධමනය 34% සිට 28% දක්වා අඩු කිරීම යන නිර්දේශ ශ්‍රී රජය විසින් මැයි මස අවසානය තෙක් ඉටු කර නොතිබූ බව මෙම විශ්ලේෂණයේ සඳහන්.\nකෙසේ වෙතත් ජූනි මාසය වනවිට එම නිර්දේශ සම්පූර්න කර ඇති බවයි වෙරිටේ රිසර්ච් ආයතනයේ අයි.එම්.එෆ් ට්‍රැකර් පෙන්වා දෙන්නේ.\nකෙසේ වෙතත් බදු ආදායම දල දේශීය නිෂ්පාදිතයෙන් 2.1% දක්වා එනම් රුපියල් බිලියන 50 දක්වා ඉහළ නැංවීමේ නිර්දේශය ශ්‍රී ලංකාව විසින් ඉටුකර නොමැති අතර, මෙම වසරේ පළමු කාර්තුව සඳහා රජයේ මුළු බදු ආදායම රුපියල් බිලියන 578 ක් බවද අදාළ ප්‍රගති විශ්ලේෂණයේ සඳහන්.\nඑමෙන්ම ජාත්‍යන්තර මූල්‍ය අරමුදලේ කාර්ය මණ්ඩල උපදේශණය යටතේ ලංකා විදුලිබල මණ්ඩලය, ඛනිජ තෙල් නීතිගත සංස්ථාව, ශ්‍රී ලංකන් ගුවන් සේවය සහ මාර්ග සංවර්ධන අධිකාරියේ ශේෂ පත්‍ර ප්‍රතිව්‍යුහගත කිරීමට අදාළ විස්තීරණ උපාය මාර්ගයක් සඳහා කැබිනට් අනුමැතිය ලබාගැනීම ජූනි මස 1 වැනිදා වනවිට ශ්‍රී ලංකාව විසින් ඉටුකර නොමැති බවද එහි දැක්වෙනවා.\nඑමෙන්ම විස්තීර්ණ වත්කම් අයකරගැනීමේ විධිවිධාන ඇතුළත් වන පරිදි එක්සත් ජාතීන්ගේ දූෂණ විරෝධී ප්‍රඥප්තියට ගැළපෙන පරිදි නව දූෂණ විරෝධී නෛතික රාමුවක් බලාත්මක කිරීම ඉටුකර නොමැති නිර්දේශ අතර වනවා. ප්‍රධාන රාජ්‍ය ව්‍යවසාය 52 හිම 2022 වසරට අදාළ වාර්ෂික වාර්තා ප්‍රකාශයට පත් කර ඇති බව සහතික කරගැනීමද ශ්‍රී ලංකාව විසින් මේ දක්වා ඉටුකර නැහැ.\nතවද අයි.එම්.එෆ් වැඩසටහන් කාලසීමාව තුළ දී ආනයන සීමාවන් ඉවත් කිරීමට සැළැස්මක් පිළියෙල කිරීමේ නිර්දේශය ද මේ දක්වා ඉටුකර නොමැති බවයි වෙරිටේ රිසර්ච් ආයතනයේ අයි.එම්.එෆ් ට්‍රැකර් විශ්ලේෂණ වාර්තාව පෙන්වා දෙන්නේ.\nමේ අතර ජාත්‍යන්තර මූල්‍ය අරමුදලේ යෝජනා සම්බන්ධයෙන් කටයුතු කිීරීම සඳහා ඵලදායී අදහස් භාරගැනීමට රජය තවදුරටත් සූදානම් බව මුදල් රාජ්‍ය අමාත්‍ය ෂෙහාන් සේමසිංහ පවසනවා.\nමූල්‍ය අරමුදල මගින් ඉදිරිපත් කර ඇත්තේ කොන්දේසි නොවන බව අවධාරණය කළ අමාත්‍යවරයා ණය හිමි සෙසු රටවල් සහ ශ්‍රී ලංකාව අතර ගණුදෙනුව වඩාත් විශ්වසනීයත්වයට පත් කිරීමේ වගකීම ඔවුන් ඉටුකකරන බවයි පෙන්වා දුන්නේ.\nමුදල් රාජ්‍ය අමාත්‍ය ෂෙහාන් සේමසිංහ මෙම අදහස් පළ කළේ දේශීය ණය ප්‍රශස්ථකරණය පිළිබඳ වෘත්තිය සමිති නියෝජිතයන් දැනුවත් කිරීම සඳහා ජනාධිපති ලේකම් කාර්ාලයේ පැවති වැඩසටහනකට එක්වෙමින්.\nමේ අතර ශ්‍රී ලංකාවේ ණය ප්‍රතිව්‍යුහගතකරණය කඩිනමින් අවසන් කිරීමට හැකිවනු ඇතැයි අමෙරිකානු භාණ්ඩාගාර ලේකම් ජැනට් යෙලන් පවසනවා.\nඑවිට ජාත්‍යන්තර මූල්‍ය අරමුදලේ වැඩසටහනට සම්බන්ධ සමාලෝචනය නිසි පරිදි ඔවුන්ට කළ හැකි වනු ඇතැයි ඇය ප්‍රකාශ කළේ ඉන්දියාවේ ඇරඹෙන ජී විස්ස සමුළුවට පෙර මාධ්‍ය හමුවක් පවත්වමින්.\nසංවර්ධනය වෙමින් පවතින රටවල් සඳහා ණය ප්‍රතිව්‍යුහගත කිරීම ඇතුළු අන්‍යෝන්‍ය උනන්දුවක් දක්වන ක්‍ෂේත්‍ර සම්බන්ධයෙන් චීනය සමඟ වැඩ කිරීමට බලාපොරොත්තුවෙන් සිටින බවත් ප්‍රාග්ධන වැඩිකිරීම් සළකා බැලීමට පෙර බහුපාර්ශවික සංවර්ධන බැංකුවලට ප්‍රතිසංස්කරණ අවශ්‍ය බවත් ඇමරිකානු භාණ්ඩාගාර ලේකම්වරිය මෙහිදී ප්‍රකාශ කළා.",
       "URL": "https://www.hirunews.lk/341496/මෙරට-ණය-ප්‍රතිව්‍යුහගතකරණය-ගැන-අමෙරිකාවෙන්-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=177"
}