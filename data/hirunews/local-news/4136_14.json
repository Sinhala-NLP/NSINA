{
       "Source": "hirunews",
       "Timestamp": "Monday, 08 January 2018 - 12:49",
       "Headline": "ඇඟිලි සලකුණු, ජ'පුර රෝහලේ සැත්කම් නවතයි",
       "News Content": "ශ්‍රී ජයවර්ධනපුර රෝහලේ හෙද කාර්ය මණ්ඩලය අද (08) 6 වන දිනටත් වර්ජනයේ නිරත වනවා.\nරෝහලේ ඇඟිලි සලකුණු ක්‍රමය ක්‍රියාත්මක කිරීමට විරෝධය පළ කරමින් පසුගිය බදාදා මොවුන් සංකේත වර්ජනයක නිරත වුණා.\nබලධාරීන් ඊට ප්‍රතිචාර නොදැක්වීම හේතුවෙනුයි වර්ජනය අඛණ්ඩව සිදුකරගෙන යාමට හෙද සංගම් තීරණය කරනු ලැබුවේ.\nමේ නිසා රෝහලේ සායනික කටයුතු සහ සැත්කම් සිදුකිරීම අත්හිටුවා ඇති අතර, වර්ජනයට සහය දක්වමින් අද දහවල් ශ්‍රී ජයවර්ධනපුර රෝහල ඉදිරිපිට සහ දිවයිනේ අනෙකුත් රෝහල් ඉදිරිපිට විරෝධතා ක්‍රියාත්මක කරන බවයි සමස්ත ලංකා හෙද සංගමය කියා සිටියේ.\nකෙසේ වෙතත් වර්ජනය අත්හිටුවන ලෙස දැනුම්දෙමින් නුගේගොඩ දිසා අධිකරණය වාරණ නියෝගයක් නිකුත් කර තිබෙනවා.\nඑහෙත් මෙතෙක් තමන්ට එම නියෝගය ලැබී නොමැති බවයි සමස්ත ලංකා හෙද සංගමයේ ජාතික සංවිධායක එස්.බී. මැදිවත්ත හිරු ප්‍රවෘත්ති අංශයට කියා සිටියේ.\nමෙම වර්ජනය හේතුවෙන් ශ්‍රී ජයවර්ධනපුර රෝහලේ මුදල් ගෙවා නේවාසික ප්‍රතිකාර කටයුතු සිදුකරන වාට්ටු කිහිපයක් ද වසා දැමීමට සිදුව ඇති බව රෝහල් අධ්‍යක්ෂ වෛද්‍ය සුසිත සේනාරත්න සඳහන් කළා.",
       "URL": "https://www.hirunews.lk/180478/ඇඟිලි-සලකුණු-ජපුර-රෝහලේ-සැත්කම්-නවතයි",
       "Category": "Local News",
       "Parent URL": "https://www.hirunews.lk/local-news.php?pageID=4136"
}