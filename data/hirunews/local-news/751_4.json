{
       "Source": "hirunews",
       "Timestamp": "Tuesday, 08 November 2022 - 7:14",
       "Headline": "කෝටි 10 ඉක්මවූ මත්කුඩු තොගයක් බේරුවලින් හමුවෙයි",
       "News Content": "බේරුවල - අඹේපිටිය ප්‍රදේශයේ නිවසක තිබි රුපියල් කෝටි දහය ඉක්මවූ හෙරොයින් තොගයක් සමග සැකකරුවෙකු අත්අඩංගුවට ගෙන තිබෙනවා.\nඒ පොලිස් මත්ද්‍රව්‍ය කාර්යාංශයේ ගාල්ල උපඒකකයේ නිලධාරින් පිරිසක් විසින් ඊයේ (07) අදාළ නිවස පරීක්ෂා කළ අවස්ථාවේ දී යි.\nඑහිදී පාර්සල් 7ක අසුරා තිබූ හෙරොයින් කිලෝ 8යි ග්‍රෑම් 304ක් සොයා ගැණුනු අතර, සැකකරු බේරුවල ප්‍රදේශයේ පදිංචි 42 හැවිරිදි පුද්ගලයෙක්.\nපොලිස් මත්ද්‍රව්‍ය කාර්යාංශයේ මාතර උපඒකකයේ නිලධාරින්ට ලද තොරතුරකට අනුව පෙරේදා දිනයේ තංගල්ල - කුඩාවැල්ල ප්‍රදේශයේ දී අත්අඩංගුවට ගත් පුද්ගලයෙකුගෙන් ලද තොරතුරකට අනුව මෙම වැටලීම සිදුකර තිබෙනවා.\nඔහු 43 හැවිරිදි තංගල්ල - නාකුළුගමුව ප්‍රදේශයේ පදිංචිකරුවෙකු වන අතර ඔහු සන්තකයේ තිබී ග්‍රෑම් 544ක් බරැති මත්කුඩු තොගයක් ද සොයා ගැණුනා.\nමෙලෙස අත්අඩංගුවට ගත් සැකකරුවන් දෙදෙනාම පසුගිය මස 11 වන දා කුඩාවැල්ල ධීවර වරායෙන් පිටත්ව ගිය යාත්‍රාවක සිටි 6 දෙනෙකුගෙන් යුත් කණ්ඩායමක සාමාජිකයන් බවට යි අණාවරණ වී ඇත්තේ.\nඑහි දී ඔවුන්ට ගැඹුරු මුහුදේ පාවෙමින් තිබූ උර 2ක් හමු වී ඇති අතර එහි හෙරොයින් පාර්සල් 25ක් සොයා ගෙන තිබෙනවා.\nඒවායේ තිබූ මත්කුඩු යාත්‍රාවේ හිමිකරු හා කාර්ය මණ්ඩලයේ සිටි ඉතිරි පිරිස අතර හුවමාරු කර ගෙන ඇති අතර ඊයේ සහ පෙරේදා හමු වී ඇත්තේ එලෙස බෙදා ගත් මත්කුඩු බවයි පොලිස් මාධ්‍ය කොට්ඨාසය සඳහන් කළේ.",
       "URL": "https://www.hirunews.lk/319849/කෝටි-10-ඉක්මවූ-මත්කුඩු-තොගයක්-බේරුවලින්-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=751"
}