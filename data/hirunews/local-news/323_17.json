{
       "Source": "hirunews",
       "Timestamp": "Tuesday, 23 May 2023 - 11:13",
       "Headline": "ෂාෆ්ටර්ගේ මළ සිරුර ගොඩ ගැනීම අනිද්දා",
       "News Content": "ජනශක්ති රක්ෂණ සමූහ ව්‍යාපාරයේ අධ්‍යක්ෂ දිනේෂ් ෂාෆ්ටර්ගේ දේහය ගොඩගන්නා අවස්ථාවේදී එය නිරීක්ෂණය කිරීම සදහා අනිද්දා(25) පෙරවරු 8.30ට බොරැල්ල කනත්තට පැමිණෙන ලෙසට අධිකරණය විසින් විශේෂඥ වෛද්‍ය මණ්ඩලයට නියෝග කර තිබෙනවා.\nඅපරාධ පරීක්ෂණ දෙපාර්තමේන්තුව මෝසමක් මගින් කළ ඉල්ලීමක් සැළකිල්ලට ගනිමිනුයි කොළඹ අතිරේක මහේස්ත්‍රාත් රජින්ද්‍රා ජයසූරිය ඊයේ(22) මෙම නියෝගය නිකුත් කර ඇත්තේ.\nඑහිදී අපාරාධ පරීක්ෂණ දෙපාර්තමේන්තුව අධිකරණයට දැනුම් දුන්නේ දේහය ගොඩගැනීම සදහා අවශ්‍ය සියලු‍ම පහසුකම් සලසා ඇති බවයි.\nදේහය ගොඩගැනීමෙන් පසු දෙවන පශ්චාත් මරණ පරීක්ෂණය පැවැත්වීම සදහා ගාල්ල කාරපිටිය ශික්ෂණ රෝහලට ගෙන යාමට නියමිත බවත් ඒ පිළිබඳව පංච පුද්ගල විශේෂ වෛද්‍ය මණ්ඩලය සිය කැමැත්ත පලකර ඇති බවයි අපරාධ පරීක්ෂණ දෙපාර්තමේන්තුව දැනුම් දුන්නේ.\nදිනේෂ් ෂාෆ්ටර්ගේ දේහය ගොඩ ගන්නා අනිද්දා දිනයේ විශේෂ පොලිස් ආරක්ෂාව යොදවා තිබෙනවා.",
       "URL": "https://www.hirunews.lk/335988/ෂාෆ්ටර්ගේ-මළ-සිරුර-ගොඩ-ගැනීම-අනිද්දා",
       "Category": "Local News",
       "Parent URL": "https://www.hirunews.lk/local-news.php?pageID=323"
}