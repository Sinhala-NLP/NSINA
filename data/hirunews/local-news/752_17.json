{
       "Source": "hirunews",
       "Timestamp": "Monday, 07 November 2022 - 7:41",
       "Headline": "ශ්‍රී ලාංකිකයන් 8 දෙනෙකු රැගත් නැවක් අප්‍රිකානු රටක සිරවේ - සහාය ඉල්ලා හිරු අමතයි",
       "News Content": "මාස 4ක ආසන්න කාලයක් නීතිවිරෝධි ලෙස මධ්‍යම අප්‍රිකානු රටක් වන ඉක්වටෝරියල් ගිනි හි රඳවාගත් ශ්‍රී ලාංකිකයින් 8 දෙනෙකු සිටින නෞකාවක් නයිජීරියානු ආරක්ෂක අංශ විසින් අත්අඩංගුවට ගැනීමට සූදානම් වන බවට තොරතුරු වාර්තා වනවා.\nඑම නෞකාවේ සිටින නිපුනනැවි හර්ෂ ද සිල්වා හිරු ප්‍රවෘත්ති අංශය අමතමින් ඉල්ලා සිටියේ තමන් ඇතුළු ශ්‍රී ලාංකිකයින් බේරා ගැනීම සඳහා ජනාධිපතිවරයා ඇතුළු බලධාරීන්ට මැදිහත් වන ලෙසයි.\nමෙම යාත්‍රාව පසුගිය අගෝස්තු මස 12 වන දින ජාත්‍යන්තර මුහුදේ දී අත්අඩංගුවට ගෙන ඇත්තේ සමකගිනියාවේ නාවික ආරක්ෂක අංශ විසින්.\nපසුව ඔවුන් මාස 4කට ආසන්න කාලයක් එහි වරායක රඳවා තබාගෙන ඇති අතර මුදල් ගෙවීමෙන් අනතුරුවයි එම නෞකාව මුදාහැරීමට පියවර ගෙන ඇත්තේ.\nඑහෙත් පසුව සිය නෞකාව නයිජීරියානු ආරක්ෂක අංශ විසින් යලිත් අත්අඩංගුවට ගැනීමට සූදානම් වන බැවින් ඒ සඳහා ශ්‍රී ලංකා රජයට මැදිහත් වන ලෙසයි එම නෞකාවේ සිටින ශ්‍රී ලාංකිකයන් ඉල්ලා සිටින්නේ.\nමෙම නෞකාවේ මුළු කාර්ය මණ්ඩලය 26ක් වන අතර ඉන්දියානුවන් 16ක්, ශ්‍රී ලාංකිකයන් 8ක්, පෝලන්ත ජාතිකයෙකු සහ පිලිපීන ජාතිකයෙකු සිටිනවා.",
       "URL": "https://www.hirunews.lk/319800/ශ්‍රී-ලාංකිකයන්-8-දෙනෙකු-රැගත්-නැවක්-අප්‍රිකානු-රටක-සිරවේ-සහාය-ඉල්ලා-හිරු-අමතයි",
       "Category": "Local News",
       "Parent URL": "https://www.hirunews.lk/local-news.php?pageID=752"
}