{
       "Source": "hirunews",
       "Timestamp": "Sunday, 05 March 2017 - 7:59",
       "Headline": "ජගත් මානව හිමිකම් කොමසාරිස්ගේ වාර්තාව පිළිගන්නා බව දෙමළ ජාතික සන්ධානය කියයි",
       "News Content": "එක්සත් ජාතීන්ගේ මානව හිමිකම් කොමසාරිස්වරයා ශ්‍රී ලංකාව සම්බන්ධයෙන් නිකුත් කළ නවතම වාර්තාවේ ඇති කරුණු තමන් පිළිගන්නා බව දෙමළ ජාතික සන්ධානය නිවේදනයක් නිකුත් කරමින් පවසනවා.\nඑමගින් ඔවුන් සදහන් කර ඇත්තේ වත්මන් රජය සම්බන්ධයෙන් දෙමළ ජනතාව තුළ පවතින විශ්වාසය හීන වෙමින් පවතින බවයි.\nආරක්ෂක අංශ සතු ඉඩම් සාමාන්‍ය ජනතාවට නැවත ලබාදීම, දේශපාලන සිරකරුවන් නිදහස් කිරීම සහ ආර්ථික සහ සිවිල් කටයුතු සදහා හමුදාව මැදිහත් වීම යන කරුණු වලදී රජයේ ක්‍රියාකාරකම් පිළිබදව සෑහීමකට පත්විය නොහැකි බවයි දෙමළ ජාතික සන්ධානය එම නිවේදනය මගින් තවදුරටත් සදහන් කර ඇත්තේ.\nඑමෙන්ම, දෙමුහුන් අධිකරණයක් මෙරට ස්ථාපිත කළ යුතු බව ද ඔවුන් එම නිවේදනයෙන් පෙන්වා දෙනවා.\nශ්‍රී ලංකාවේ සංක්‍රාන්ති යුක්තිය ඉටු කරලීම පමාවීම සහ පසුගිය අපරාධ සම්බන්ධයෙන් වගවීම සඳහා  පරිපූර්ණ ක්‍රමෝපායක් නොමැතිවීමෙන් තිරසාර සාමය ඇති කරලීම තවත් දුරස්ථවිය හැකි බව එක්සත් ජාතීන්ගේ මානව හිමිකම් කොමසාරිස්වරයා ප්‍රකාශ කර තිබුණා.\nඔහු වැඩිදුරටත් සදහන් කළේ රට තුළ සංහිදියාව සහ ස්ථාවරභාවය තහවුරු කරලීම සඳහා වන උද්යෝගය එමගින් හීන විය හැකි බවයි.\nඑක්සත් ජාතීන්ගේ මානව හිමිකම් කොමසාරිස් සෙයිද් රාද් අල් හුසේන් මෙම වාර්තාව ඉදිරිපත් කරනු ලැබුවේ ජිනිවා නුවර දැන් පැවැත්වෙන ජගත් මානව හිමිකම් මණ්ඩලයේ 34 වන සැසි වාරයටයි.\nකෙසේ වෙතත්, ජගත් මානව හිමිකම් කොමිසම කුමන වාර්තා පළ කළත් යුක්තිය සහ සංහිදියාව වෙනුවෙන් ශ්‍රී ලංකාව මහත් කැප කිරීම් සිදුකරමින් සිටින බවයි විදේශ කටයුතු නියෝජ්‍ය අමාත්‍ය ආචාර්ය හර්ෂ ද සිල්වා මේ සම්බන්ධයෙන් අදහස් පළ කරමින් කියා සිටියේ.",
       "URL": "https://www.hirunews.lk/156085/ජගත්-මානව-හිමිකම්-කොමසාරිස්ගේ-වාර්තාව-පිළිගන්නා-බව-දෙමළ-ජාතික-සන්ධානය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4630"
}