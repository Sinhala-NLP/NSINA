{
       "Source": "hirunews",
       "Timestamp": "Thursday, 25 January 2018 - 19:24",
       "Headline": "ඌව පළාත් සභා ගැටුමෙන් 8 ක් රෝහලේ",
       "News Content": "ඌව පළාත් සභා පරිශ්‍රය තුළ සහ ඒ ඉදිරිපිට අද (25) ඇතිවු උණුසුම් තත්ත්වය අතරතුර තුවාල ලැබූ පළාත් සභා මන්ත්‍රීවරුන් දෙදෙනෙකු ඇතුළු පුද්ගලයින් 08 දෙනෙකු ප්‍රතිකාර සඳහා බදුල්ල මහ රෝහලට ඇතුළත් කර තිබෙනවා.\nඌව පළාත් සභා සැසිවාරයට පැමිණි එක්සත් ජාතික පක්ෂ මන්ත්‍රීවරුන් දෙදෙනෙකුට පළාත් සභාව ඉදිරිපිට රැඳී සිටි පිරිසක් පහරදීමක් සමඟ අද එහි උණුසුම් තත්ත්වයක් ඇති වූ අතර, මේ හේතුවෙන් පළාත් සභා පරිශ්‍රයට පොලිස් ආරක්ෂාව යෙදවීමටද පියවර ගත්තා.\nනව ඌව පළාත් දෙමළ අධ්‍යාපන අමාත්‍යවරයා ලෙස දිවුරුම් දුන් සෙන්දිල් තොන්ඩමන් පිළිගැනීම සඳහා ඔහුගේ ආධාරකරුවන් පිරිසක් අද පෙරවරුවේ සිටම ඌව පළාත් සභාව ඉදිරිපිට රැඳී සිටියා.\nපෙරවරු 10 ට පමණ ඌව පළාත් විපක්ෂ නායක රමූ. රත්නායක, එක්සත් ජාතික පක්ෂ මන්ත්‍රී ඒ.ගනේෂමූර්ති සහ උපාලි සේනාරත්න පළාත් සභා සැසිවාරයට සහභාගි වීම සඳහා ජීප් රථයකින් පැමිණි අවස්ථාවේදී උණුසුම් තත්ත්වයක් ඇතිවුණා.\nඒ, රැඳී සිටි පිරිස අතරින් කිහිප දෙනෙකු ජීප් රථයේ සිටි ඒ.ගනේෂමූර්ති මන්ත්‍රීවරයාට පහරදීමත් සමඟයි.\nඅප වාර්තාකරු සඳහන් කළේ මුදල් වංචාවක් සම්බන්ධයෙන් සඳහන් කරමින් පිරිසක් මන්ත්‍රීවරයාට පහරදුන් බවයි.\nඑහිදී පළාත් සභා සංකීර්ණය පිහිටි භූමියෙන් පිටතදීද උණුසුම් තත්ත්වයක් හට ගත්තා.\nඅනතුරුව නව පළාත් අමාත්‍යවරයෙකු ලෙස දිවුරුම් දුන් සෙන්දිල් තොන්ඩමන් එම ස්ථානයට පැමිණි අතර, එහිදී ඌව පළාත් ප්‍රධාන අමාත්‍ය චාමර සම්පත් දසනායක ඔහු පිළිගැනීමට පැමිණියා.\nගනේෂමූර්ති මන්ත්‍රීවරයා ලංකා කම්කරු කොංග්‍රසය නියෝජනය කරමින් එක්සත් ජනතා නිදහස් සන්ධානය යටතේ ඌව පළාත් සභාවට තේරී පත්වූ අතර, ඔහු එක්සත් ජාතික පක්ෂය හා එක්වී ඇත්තේ පසුගිය මස 08 වැනිදායී.\nමේ අතර, පළාත් සභා සැසිවාරයට සහභාගිවීමෙන් අනතුරුව පහරකෑමට ලක්වු ගනේෂමූර්ති මන්ත්‍රීවරයා සහ ඔහුගේ වාහනයේ සිටි උපාලි සේනාරත්න මන්ත්‍රීවරයා බදුල්ල මහ රෝහලට ඇතුළත් වුණා.\nපළාත් සභා මන්ත්‍රී ඒ.ගනේෂමූර්ති ඇතුළු පිරිසක් තමන්ට පහරදුන් බව පවසමින් තුවාල ලැබූ තවත් පිරිසක් බදුල්ල මහ රෝහලට ඇතුළත් වී සිටිනවා.\nකෙසේ වෙතත්, සිද්ධිය සම්බන්ධයෙන් මෙතෙක් කිසිවෙකුත් අත්අඩංගුවට ගෙන නොමැති බවයි පොලිස් මාධ්‍ය ප්‍රකාශක කාර්යාලය සඳහන් කළේ.",
       "URL": "https://www.hirunews.lk/182045/ඌව-පළාත්-සභා-ගැටුමෙන්-8-ක්-රෝහලේ",
       "Category": "Local News",
       "Parent URL": "https://www.hirunews.lk/local-news.php?pageID=4108"
}