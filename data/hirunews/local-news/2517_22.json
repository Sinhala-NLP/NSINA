{
       "Source": "hirunews",
       "Timestamp": "Sunday, 16 August 2020 - 13:14",
       "Headline": "මත්ද්‍රව්‍ය ජාවාරම් ගැන 45 දෙනෙකු රඳවාගෙන ප්‍රශ්න කෙරේ (වීඩියෝ)",
       "News Content": "රුපියල් මිලියන 200කට  වැඩි වටිනාමක් ඇති මැන්ඩි මත්ද්‍රව්‍ය කිලෝග්‍රෑම් 12 සමග අත්අඩංගුවට පුද්ගලයා බලපිටිය මහේස්ත්‍රාත්වරයා වෙත අද ඉදිරිපත් කර රදවා ගෙන ප්‍රශ්ණ කිරීමට කටයුතු කරන බව පොලිසිය පවසනවා.\nදෙහිවල පොලිසිය විසින් අත්අඩංගුවට ගත් මෙම සැකකරු අම්බලන්ගොඩ කලූවඩුමුල්ල - විජයාරාම ප්‍රදේශයේ පදිංචි 33 හැවිරිදි විවාහක පුද්ගලයෙක්.\nඅම්බලන්ගොඩ - පටබැදිමුල්ල වෙරළ මාවත ප්‍රදේශයේ අබලි ද්‍රව්‍ය ගබඩා කර ඇති ස්ථානයක සඟවා තිබියදි මැන්ඩි නැමති මත්ද්‍රව්‍ය සොයාගැනීමට හැකි වු බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි ජාලිය සේනාරත්න ප්‍රකාශ කලේ.\nරාත්‍රී සමාජ ශාලවලට සහ සමාජ මාධ්‍ය හරහා සංවිධානය කරන සාදවලදි මෙම මත්ද්‍රව්‍ය අලෙවි කිරීමේ අරමුණින් මෙරටට ආනයනය කර ඇති බව වැඩිදුර සිදුකළ විමර්ශණ වලදි අනාවරණය වි තිබෙනවා.\nමීට සම්බන්ධ අනෙකුත් සැකකරුවන් අත්අඩංගුවට ගැනීමට පරීක්ෂණ ක්‍රියාත්මක බව පොලිස් මුලස්ථානයේ අද පැවති මාධ්‍ය හමුවට එක්වෙමින් පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි ජාලිය සේනාරත්න කියා සිටියා.\nමේ අතර මත්ද්‍රව්‍ය සම්බන්ධයෙන් සිදුකළ වැටලීම් වලදි මේවන විට අත්අඩංගුවට ගෙන ඇති සැකකරුවන් 45 දෙනෙකු රඳවා ගෙන ප්‍රශ්ණ කිරීම්  තොරතුරු රැසක් අනාවරණ කරගැනීමටද පොලීසියට හැකිව තිබෙනවා.\nමේ අතර ඊයේ සිදුකළ වැටලීමකදී මෙරට නිෂ්පාදිත ගිනි අවි 08 ක් සහ උණ්ඩ 40 ක් සමග පුද්ගලයන් තිදෙනෙකු ගාල්ල උඩුගම පොලිසිය අත්ඩංගුවට ගත්තා.\nසැකකරුවන් සතුව තිබී කංසා මත්ද්‍රව්‍ය හා සතුන් මැරීම සදහා භාවිතා කරන මළපුඩු 13 ක් ද පොලිසිය සොයාගෙන තිබෙනවා.\nමේ අතර පසුගිය ජුලි මාසයේ බද්දේගම වවුලගල ප්‍රදේශයේදී පුද්ගලයෙකුට වෙඩි තබා ඝාතනය කිරීමට තැත් කිරීමේ සිද්ධියකට සම්බන්ධ පුද්ගලයන් දෙදෙනෙකු පොලිසිය අත්අඩංගුවට ගත්තා.\nඅදාල වෙඩිතැබීම සදහා යොදාගත් විදේශ රටක නිෂ්පාදිත ගිනි අවියක් ද බද්දේගම කැලෑබද ප්‍රදේශයක සගවා තිබියදී පොලිසිය සොයාගෙන තිබෙනවා.\nනාවලපිටිය ප්‍රදේශයේ හෙරොයින් හා කේරළ ගංජා අලෙවිකරමින් සිටි සැකකරුවන් තිදෙනෙකු අත්අඩංගුවට ගැනීමට නාවලපිටිය පොලිසියේ දුෂණ මර්දන ඒකකයේ නිලධාරීන් සමත් වුණා.\nඅත්අඩංගුවට ගත් සැකකරුවන් වයස අවුරුදු 25 ත් 35 ත් අතර වයස්වල පසුවන්නන්.\nමේ අතර,ත්‍රීරෝද රථයකින් හෙරොයින් ප්‍රවාහණය කරමින් සිටි සැකකරුවෙකු හා සැකකාරියක් පුත්තලම පොලිසියේ නිලධාරීන් විසින් ඊයේ අත්අඩංගුවට ගෙන තිබෙනවා.\nසැකකරුවන් කොළඹ සිට පුත්තලම හා අනුරාධපුර ප්‍රදේශවලට හෙරොයින් ප්‍රවාහනය කර ඇති බවටයි තොරතුරු අනාවරණය වී ඇත්තේ.\nමේ අතර, මොණරාගල පොලිසියට ලද තොරතුරක් මත කළ පරීක්ෂාකිරීමකදී හෙරොයින් සමග පුද්ගලයෙකු අත්අඩංගුවට ගැණුනා.\nමේ අතර, බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකොන් මහතාගේ උපදෙස් පරිදි පිළියන්දල පොලිස් වසම තුල සිදුකළ සෝදිසි මෙහෙයුමකදී අධිකරණය මගහැර සිටි වරෙන්තුකරුවන් 45 දෙනෙකු අත්අඩංගුවට ගනු ලැබුවා.\nඅත්අඩංගුවට පත්වුවන් අතර කාන්තාවන් 11 ද වනවා.\nමේ අතර ඊයේ පස්වරුවේ දෙවිනුවර පොලිසියට ලද තොරතුරක් මත මත්පෙති, හෙරොයින් හා හෂීස් ආදී මත්ද්‍රව්‍ය සමඟ වයස අවුරුදු 23ක සැකකරුවෙකු\nපොලිසිය අත්අඩංගුවට ගෙන තිබෙනවා.",
       "URL": "https://www.hirunews.lk/247942/මත්ද්‍රව්‍ය-ජාවාරම්-ගැන-45-දෙනෙකු-රඳවාගෙන-ප්‍රශ්න-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2517"
}