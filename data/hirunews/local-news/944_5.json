{
       "Source": "hirunews",
       "Timestamp": "Saturday, 13 August 2022 - 15:10",
       "Headline": "ආරාධිත කාන්තා ක්‍රිකට් අවසන් මහ තරගය එළඹෙන සඳුදා",
       "News Content": "ශ්‍රී ලංකා ක්‍රිකට් ආයතනය මෙහෙයවන කාන්තා ආරාධිත විස්සයි විස්ස ක්‍රිකට් තරගාවලියේ අවසාන මහා තරගය ලබන සදුදා (15) තර්ස්ටන් ක්‍රීඩාංගණයේ දී පැවැත්වීමට නියමිතයි.\nඒ අනුව, නාවික හමුදා කාන්තා කණ්ඩායම සහ ගුවන් හමුදා කාන්තා කණ්ඩායම දැනටමත් අවසාන මහා තරගයට සුදුසුකම් ලබා සිටින අ‍තර මෙම අවසාන තරගය පසුගිය සිකුරාදා (4) වෙළද සේවා ක්‍රිකට් ක්‍රීඩාංගණයේ දී පැවැත්වීමට නියමිතව තිබුනත්, දිනය පුරා පැවැති වර්ෂාව මත එය කල් දමා තිබෙනවා.\nඅවසාන මහා තරගය කල් දැමීමේ හේතුවෙන් එදින තරගයට සහභාගීවීමට නො හැකිව සිටි බර්මින්හැම්හි පොදු රාජ්‍ය මණ්ඩල කාන්තා ක්‍රිකට් තරගාවලියට ගොස් සිටි ක්‍රිඩිකාවන් හයදෙනෙකුට ම සදුදා (15) පැවැත්වෙන අවසාන තරගයට සහභාගිවී මේ අවස්ථාව දැන් උදාවී තිබෙනවා.\nඒ අනුව නාවික හමුදා කණ්ඩායමේ ඉනෝකා රණවීර, හර්ෂිතා මාධවී, හෂිණි පෙරේරා, සහ ගුවන් හමුදා කණ්ඩායමේ ඕෂදී රණසිංහ, අමා කාංචනා සහ මල්ෂා ෂෙහානි යන ක්‍රීඩිකාවන්ට අවසන් මහා තරගයට ක්‍රීඩා කිරීමට අවස්ථාව උදා වන බවයි වාර්තා වන්නේ.\nමෙම තරගාවලියේ, මුලික වටයේ දී නාවික හමුදාව විසින් චිල්ව් මේරියන්ස්, බදුරලිය සහ සීනිගම කණ්ඩායම් පරාජයට පත් කළ අතර, ගුවන් හමුදා කණ්ඩායම විසින් මුලික වටයේ දී එස් කැපිටල් (වරාය) සහ යුදහමුදා කණ්ඩායම් පරාජය කළ අතර කෝල්ට්ස් තරගය අයහපත් කාලගුණය මත නතර කර දැමුවා.",
       "URL": "https://www.hirunews.lk/312657/ආරාධිත-කාන්තා-ක්‍රිකට්-අවසන්-මහ-තරගය-එළඹෙන-සඳුදා",
       "Category": "Local News",
       "Parent URL": "https://www.hirunews.lk/local-news.php?pageID=944"
}