{
       "Source": "hirunews",
       "Timestamp": "Tuesday, 22 August 2023 - 17:05",
       "Headline": "උතුරේ නටඹුන් විහාරස්ථාන පුරාවිද්‍යා දෙපාර්තමේන්තුවට දෙන්නැයි මහා සංඟරත්නය ඉල්ලියි",
       "News Content": "උතුරේ නටබුන් වී ගිය බෞද්ධ සිද්ධස්ථාන සදහා විහාරාධිපති හිමිවරුන් පත් නොකොට එම ස්ථාන වල පූර්ණ වගකීම පුරා විද්‍යා දෙපාර්තමේන්තුවේ නිලධාරීන් අතට පත් කළ යුතු බව උතුරු නැගෙනහිර දෙපළාතේ ප්‍රධාන සංඝ නායක සියඹලාගස්වැවේ විමලසාර නාහිමියෝ පවසනවා.\nඋන්වහන්සේ එසේ පැවසුවේ කුරුදුමලේ විහාරය හෙවත් කුරුන්දිය විහාරයේ අර්බූදය සම්බන්ධයෙන් ජනතාව හා මාධ්‍යවේදීන් දැණුවත් කිරීම සදහා ජාතික සමගිය සදහා වූ සර්ව ආගමික ජනතා එකමුතුව විසින් වවුනියාව ශ්‍රී බෝධි දක්ෂිණාරාම විහාරස්ථානයේදී (ඊයේ)21 දා පැවති සාකච්ඡාවකදීයි.\nතව දුරටත් අදහස් දැක් වු උන් වහන්සේ කියා සිටියේ යුද සමයේදී මෙම පලාතට කිසිදු නෑකමක් සම්බන්ධයක් නොමැති මහා සංඝ රත්නය සාමය එළඹීමෙන් පසුව පැමිණ උතුරේ බෞද්ධ සිද්ධස්ථාන සදහා අයිතිවාසිකම් කීමත් විහාරාධිපති හිමිවරුන් ලෙස පත් වී විහාරස්ථාන සදහා අධික ඉඩම් ප්‍රමාණයක් අත් පත්කර ගැනීමට යාමත් නිසා සිංහල හා දෙමළ ජනතාව අතර විශාල ජාති හා ආගම් හේදයක් ඇති වී තිබෙන බවයි.\nවහාම මේ පිළිබදව රජය මැදිහත් වී ස්ථිර තීරණයක් ගත යුතු බවත් එහිදී උතුරේ නටබුන් සහිත සිද්ධස්ථාන වල අයිතිය හා බාරකාරත්වය පුරා විද්‍යා නිලධාරීන්ගේ අතට පත් කළ යුතු බවත් උන් වහසේ මෙහිදී ප්‍රකාශ කළා.\nමේ අවස්ථාවේදී කතා කළ උතුරු නගෙනහිර දෙපළාතේ ප්‍රධාන අධිකරණ සංඝනායක මඩුකන්ද ශ්‍රී දළදා විහාරයේ විහාරාධිපති මුවඇටගම ආනන්ද මාහිමියෝ ප්‍රකාශ කළේ දෙමළ වැසියන් බෞද්ධාගමට කිසිසේත්ම විරුද්ධ නොමැති බවත් එය එසේ වූවා නම් යුද සමයේදී කොටි නායක වේලුපිල්ලේ ප්‍රභාකරන්ට මුළු උතුරු පලාතේම තිබූ බෞද්ධ සිද්ධස්ථාන විනාශ කොට දැමීමට අවස්ථාව තිබූ බවද උන්වහන්සේ මෙහිදී පැවසුවා.\nනමුත් දෙමළ වැසියන් බෞද්ධ සිද්ධස්ථාන වලට පැමිණෙන විට ඔවුන්ගේ ගමන වළක්වාලීමට බෞද්ධ ජනතාව හෝ සංඝ රත්නය කටයුතු නොකළ යුතු බව කී ආන්නද හිමියෝ කුරුදුමලේ විහාරයද බෞද්ධයින් හා හින්දූන් එකට ගොස් වන්දනාමාන කරන ශ්‍රී දළදා මාලිගය, ශ්‍රී පාදස්ථනය නාගදීපය වැනි සිද්ධස්ථාන මෙන් ආරක්ෂා කිරීම වැදගත් බවයි.\nනාගදීප විහාරයේ විහාරාධිපති නවදගල පදුමකිත්ති හිමියෝ පවසුවේ දෙමළ වැසියන්ට අයත් ඉඩම් වල බෞද්ධ සිද්ධස්ථාන ඉදි කිරීම වහාම නතර කළ යුතුව ඇති බවයි.\nඑමෙන්ම බලහත්කාරයෙන් උතුරේ අලුතින් විහාරස්ථාන ඉදි කිරීම නොකල යුතු බවත් මේ නිසා අනවශ්‍ය ප්‍රශ්න ඇති වන බව යාපනයේ බෞද්ධ වෙහෙර විහාරස්ථාන කීපයක් උදාහරණ යට ගනිමින් උන්වහන්සේ කියා සිටියා.\nපෙරියඋලුක්කුලමේ සුමනතිස්ස සවාමීන්වහන්සේ මෙහිදී ප්‍රකාශ කළේ බෞද්ධයින් නොමැති උතුරේ නටබුන් සහිත ප්‍රදේශ පුරා විද්‍යා පනතට අනුව එම නිලධාරීන් විසින්ම සුරැකිය යුතු බවයි.\nනමුත් හිටපු පුරා විද්‍යා කොමසාරිස් ජනරාල්වරු පවා මේ ප්‍රශ්නය සිංහල බෞද්ධ කෝණයකින් හා ජාති මාමකත්වයකින් පමණක් බැලීම නිසා අනවශ්‍ය ප්‍රශ්න ගණනාවක් ඇති වී තිබෙන බවද උන්වහන්සේ පෙන්වා දුන්නා.\nමෙම සාකච්ඡාවට හින්දු කතෝලික ඉස්ලාම් යන සියළු ආගම් වලට අයත් ආගමික නායකයෝද හින්දු බෞද්ධ සංගමයේ විශාල පිරිසක්ද සහභාගීවී සිටියා.",
       "URL": "https://www.hirunews.lk/345729/උතුරේ-නටඹුන්-විහාරස්ථාන-පුරාවිද්‍යා-දෙපාර්තමේන්තුවට-දෙන්නැයි-මහා-සංඟරත්නය-ඉල්ලියි",
       "Category": "Local News",
       "Parent URL": "https://www.hirunews.lk/local-news.php?pageID=80"
}