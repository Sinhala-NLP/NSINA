{
       "Source": "hirunews",
       "Timestamp": "Sunday, 17 July 2022 - 20:09",
       "Headline": "ලෝක ශූරතා මලල ක්‍රීඩා තරගාවලියේ මීටර් 100 ජය අමෙරිකාවේ ෆ්‍රෙඩ් කර්ලිට",
       "News Content": "වර්තමානයේ ලොව වේගවත්ම මිනිසා ලෙසින් අභිෂේක ලබන්නට අමෙරිකාවේ ෆ්‍රෙඩ් කර්ලිට අද හැකියාව ලැබුණා.\nඒ අමෙරිකාවේ ඔරිගන් ප්‍රාන්තයේදී පැවැත්වෙන ලෝක ශූරතා මලල ක්‍රීඩා තරගාවලියේ මීටර් 100 ඉසව්ව ජය ගනිමින්.\nලෝක ශූරතා මලල ක්‍රීඩා තරගාවලියේ තරග පැවති දෙවැනි දිනයේදී ලොව පුරා ක්‍රීඩා ප්‍රේමීන්ගේ අවධානය ඔරිගන් ධාවන පථය වෙත යොමුවුණේ මීටර් 100 අවසන් මහා තරගය පැවැත්වීමට සැලසුම් කර තිබීම හේතුවෙන්.\nජැමෙයිකානු කඟවේනන්ගේ ආධිපත්‍ය යළි අමෙරිකානුවන් උදුරා ගනිද්දී,මීටර් සීයේ අවසන් රංගනය වෙනුවෙන් අමෙරිකානුවන් සිව්දෙනෙකු වූ කර්ලි, බ්‍රොමෙල්, කෝල්ඩ්මන් සහ බ්‍රේසි සුදුසුකම් ලබා තිබුණා.\nඊට පොදුරඳ මඩුලු ශූරයා වූ අකානි සිම්බිනි ඇතුළු සුපිරි ක්‍රීඩයින් ද තරග බිමට පිවිසියේ තරගයේ උණුසුම දෙගුණ තෙගුණ කරමින්.\nඅවසන් මොහොත තෙක්ම ජයග්‍රාහකයා කවුරුන්ද යන්න සොයා ගන්නට නොහැකි වෙද්දී,වත්මන් මීටර් 100 බිමේ වේගවත්ම ක්‍රීඩකයා තමන් බව ලොවට සනාථ කරන්නට අමෙරිකාවේ ෆ්‍රෙඩ් කර්ලිට හැකියාව ලැබුණා.\nඒ තත්පර 9යි දශම 86 කින් තරගය අවසන් කරමින්.\nකර්ලිට වඩා තත්පරයකිනුත් දශම දෙකක් පිටුපසින් සිටිමින් තරගය අවසන් කළ මර්වින් බ්‍රේසී දෙවැනි ස්ථානය දිනා ගනිද්දී, තුන්වැනි ස්ථානය ට්‍රේවෝන් බ්‍රොමෙල් දිනා ගත්තා.\nඒ අනුව මෙම ඉසව්වේ රන්,රිදී සහ ලෝකඩ පදක්කම් ත්‍රිත්වම සතුවුණේ අමෙරිකානුවන්ටයි.",
       "URL": "https://www.hirunews.lk/310236/ලෝක-ශූරතා-මලල-ක්‍රීඩා-තරගාවලියේ-මීටර්-100-ජය-අමෙරිකාවේ-ෆ්‍රෙඩ්-කර්ලිට",
       "Category": "Local News",
       "Parent URL": "https://www.hirunews.lk/local-news.php?pageID=1013"
}