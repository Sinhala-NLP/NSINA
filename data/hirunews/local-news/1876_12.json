{
       "Source": "hirunews",
       "Timestamp": "Friday, 18 June 2021 - 17:01",
       "Headline": "සංචරණ සීමා දීර්ඝ කළ හේතුව ජනපති පහදයි - කොවිඩ් නොවන මරණවල අවසන් කටයුතු ගැනත් නිලධාරීන්ට උපදෙසක් (වීඩියෝ)",
       "News Content": "කොවිඩ් නොවන හේතූන් මත මියයන අයගේ අවසන් කටයුතු පැය 24ක් තුළ සිදු කිරීමට අනුමැතිය ලබාදෙන ලෙසට ජනාධිපති ගෝඨාභය රාජපක්ෂ නිලධාරීන්ට උපදෙස් ලබාදී තිබෙනවා.\nකොවිඩ් මර්දන විශේෂ කමිටුව අද (18) පෙරවරුවේ ජනාධිපති කාර්යාලයේදී රැස්වූ අවස්ථාවේදීයි ජනාධිපතිවරයා මෙම උපදෙස් ලබාදී ඇත්තේ.\nකොවිඩ් නොවන මරණ පී සී ආර් පරීක්ෂණයට ලක් කිරීමෙන් අවසන් තටයුතු සිදු  කිරීමට සිදුවන ප්‍රමාදය පිළිබඳ බොහෝ දෙනෙකුගෙන් චෝදනා එල්ලවී තිබෙනවා.\nඑමගින් මියගිය අයගේ පවුල්වල සාමාජිකයන් මුහුණදෙන ආර්ථික සහ දැඩි අපහසුතා සැලකිල්ලට ගනිමිනුයි ජනාධිපතිවරයා මෙම උපදෙස් ලබාදී ඇත්තේ.\nපසුගිය 14 වනදා සංචරණ සීමා ඉවත් කිරීමට තීරණය කර තිබුණ ද ජුනි 11 වනදා මරණ 101ක් වාර්තාවූ බවට ලැබුණු දත්ත පදනම් කර ගනිමින් ලබන 21 වනදා දක්වා සංචරණ සීමා දීර්ඝ කිරීමට පියවර ගත් බව මෙම සාකච්ඡාවේදී අනාවරණ වී තිබෙනවා.\nපසුව මෙම මරණ සිදුවී ඇති ආකාරය පිළිබඳ සෞඛ්‍ය සහ බුද්ධි අංශ මගින් නැවත පුලුල් විමර්ශණයක් කර ලබාගත් දත්ත පිළිබඳ ජනාධිපති ගෝඨාභය රාජපක්ෂ දීර්ඝ ලෙස කරුණු පැහැදිළි කළ බවයි ජනාධිපති මාධ්‍ය අංශය කියාසිටියේ.\nඑහිදි අනාවරණ වී ඇත්තේ ඇතැම් මරණ පෙබරවාරි 6 සිට ජුනි 11 දක්වා මාස 4ක කාලසීමාව තුල සිදුවී මරණ සහතික ද නිකුත් කර ඇති බවටයි.\nඇතැම් මරණ පිළිබඳ තොරතුරු අවස්ථා දෙකකදී සඳහන්ව ඇති බවට ද සොයාගෙන තිබෙනවා.\nජුනි 11 වනදා සිදුවී ඇති මරණ සංඛ්‍යාව 101ක් නොව 15ක් පමණක් බවට සිදුකළ පුලුල් විමර්ශණයෙන් හෙළිකරගත් බවයි ජනාධිපතිවරයා පෙන්වාදී ඇත්තේ.\nදත්ත සැපයීමේ නිවැරදිවීම සහ කාලීන වීම නිවැරදි තීරණ ගැනීමට අත්‍යවශ්‍ය බව ගෝඨාභය රාජපක්ෂ මහතා මෙහිදී සඳහන් කළා.\nමේ අතර මේවන විට එන්නත් මිලියන 4කට අධික ප්‍රමාණයක් ගෙන්වා ඇතැයි මෙම සාකච්ඡාවේදී අනාවරණ වී තිබෙනවා.\nලබන ජුලි මාසයේදී අවම වශයෙන් තවත් එන්නත් මිලියන 4ක් ලැබීමට නියමිත අතර ඒ අනුව ඉදිරි කාලය තුල ඉහළ ප්‍රතිශතයකට එන්නත් ලබාදීමේ හැකියාව ඇති බවයි රාජ්‍ය ඖෂධ නීතිගත සංස්ථාවේ සභාපති වෛද්‍ය ප්‍රසන්න ගුණසේන මහතා කියාසිටියේ.\nමේ අතර කොවිඩ් මර්දන විශේෂ කමිටුව රැස්වූ අවස්ථාවේදී තීරණය කෙරුණේ ලබන 21 වනදා අලුයම 04 සිට සංචරණ සීමා ලිහිල් කිරීමටයි.\nඑහෙත් පළාත් අතර පනවා ඇති සංචරණ  සීමා ලිහිල් නොකරන ලෙස ජනාධිපති ගෝඨාභය රාජපක්ෂ නිලධාරීන්ට උපදෙස් ලබාදී තිබෙනවා.\nජුනි මස 23 රාත්‍රී 10 සිට 25 වනදා උදෑසන 04 දක්වා පමණක් පෙර පරිදිම සංචරණ සීම නැවත ක්‍රියාත්මක කෙරෙනු ඇති.\nජනතාව ඒකරාශී වන අවස්ථාවන්ට අදාළව පනවා ඇති නීති තවදුරටත් ඒ ආකාරයෙන්ම ක්‍රියාත්මක කෙරෙනවා.\nරාජ්‍ය සහ පෞද්ගලික යන දෙඅංශයේම ආයතන සීමිත සේවක සංඛ්‍යාවක් යටතේ පවත්වාගෙන යාමට  ආයතන ප්‍රධානීන් වගබලා ගත යුතු අතර සියලුම වෙළෙඳ සහ ආර්ථික මෙහෙයුම් අවම පිරිසකගේ සහභාගීත්වයෙන් සිදු කිරීමේ අවශ්‍යතාව ද ජනාධිපතිවරයා අවධාරණය කළ බවයි ජනාධිපති මාධ්‍ය අංශය කියාසිටියේ.",
       "URL": "https://www.hirunews.lk/274657/සංචරණ-සීමා-දීර්ඝ-කළ-හේතුව-ජනපති-පහදයි-කොවිඩ්-නොවන-මරණවල-අවසන්-කටයුතු-ගැනත්-නිලධාරීන්ට-උපදෙසක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1876"
}