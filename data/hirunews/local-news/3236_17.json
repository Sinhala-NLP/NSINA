{
       "Source": "hirunews",
       "Timestamp": "Sunday, 21 July 2019 - 12:32",
       "Headline": "පාස්කු ප්‍රහාරයේ පරීක්ෂණ රතු පලස යට සැඟවේදැයි සැකයි - තෙමස් පූර්ණ සැමරුමේදී කාදිනල් හිමිපාණන්ගෙන් ප්‍රකාශයක්",
       "News Content": "පාස්කු ඉරිදා ප්‍රහාරයේ පරීක්ෂණ රතු පළස යට සැඟවේදැයි සැකයක් මතුවන බව අගරදගුරු අතිඋතුම් මැල්කම් කාදිනල් රංජිත් හිමිපාණන් පවසනවා.\nකාදිනල් හිමිපාණන් මේ බව සඳහන් කළේ පාස්කු ඉරිදා ප්‍රහාරයේ ඛේදවාචකයට මාස 3 ක් සපිරීම සිහිකර කටුවාපිටිය ශාන්ත සෙබස්තියන් දේවස්ථානයේ පැවති දේව මෙහෙයට අද පෙරවරුවේ  එක්වෙමින්.\nපාස්කු ඉරිදා එල්ලවූ ත්‍රස්ත ප්‍රහාරයෙන් දැඩි අලාභහානියට පත්වූ කටුවාපිටිය ශාන්ත සෙබස්තියන් දේවස්ථානයේ මාස 3 කට පසු දේව මෙහෙයන් ආරම්භ කෙරුණේද අද දිනයේදියි.\nමෙම අවස්ථාවට මහා සංඝ රත්නයද වැඩම කර සිටීම විශේෂත්වයක් වන අතර, ත්‍රිවිධ හමුදාව ඇතුලූ කතෝලික බැතිමතුන් විශාල පිරිසක් මෙම අවස්ථාවට එක්වුණා.\nදේව මෙහෙයෙන් අනතුරුව දානමය පිංකමක්ද පැවැත්වීමට නියමිතයි.\nමේ අතර අග්‍රාමාත්‍ය කාර්යාලය නිවේදනයක් නිකුත් කරමින් සඳහන් කළේ පාස්කු ඉරිදා ත්‍රස්ත ප්‍රහාරයෙන් වින්දිත භාවයට පත්වූවන්ට වන්දි වශයෙන් රුපියල් මිලියන 265 ක් මේ වනවිටත් ගෙවා අවසන් කර ඇති බවයි.\nමීට අමතරව ත්‍රස්ත ප්‍රහාරයෙන් හානියට පත්වූදේවස්ථාන යළි ඉදිකිරීම සඳහා අත්තිකාරම් වශයෙන් රුපියල් මිලියන 25 ක් නිදහස් කර ඇති බවයි එම නිවේදනයේ දැක්වෙන්නේ.\nත්‍රස්ත ප්‍රහාරවලින් විනාශයට පත්වූ කටුවපිටිය ශාන්ත දේවස්ථානයට රුපියල් මිලියන 10ක්, මඩකලපුව සියොන් දේවස්ථානයට මිලියන 5 ක් සහ කොළඹ කොච්චිකඩේ ශාන්ත අන්තෝනි දේවස්ථානයට මිලියන 10 ක් ලබා දී තිබෙනවා.\nහානියට පත්වූ දේවස්ථාන පිළිසකර කරනු ලබන්නේ යුද සහ නාවික හමුදා සාමාජිකයන් විසින් වීම විශේෂත්වයක්.\nඑමෙන්ම පාස්කු ඉරිදා ප්‍රහාරයෙන් ජීවිතක්ෂයට පත්වූවන් සිහිකර කොච්චිකඬේ ශාන්ත අන්තෝනි දේවස්ථානයේද අද පෙරවරුවේ විශේෂ දේව මෙහෙයක් පැවැත්වුණා.\nඑම දේව මෙහෙයන් පසුව ඉටිපන්දම් දල්වා මියගිය පිරිස සිහිකළ බවයි එහි සිටින හිරු වාර්තාකරු සඳහන් කළේ.",
       "URL": "https://www.hirunews.lk/220740/පාස්කු-ප්‍රහාරයේ-පරීක්ෂණ-රතු-පලස-යට-සැඟවේදැයි-සැකයි-තෙමස්-පූර්ණ-සැමරුමේදී-කාදිනල්-හිමිපාණන්ගෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=3236"
}