{
       "Source": "hirunews",
       "Timestamp": "Friday, 11 November 2022 - 14:05",
       "Headline": "අඩු පීඩන කලාපයේ බලපෑම හෙට සිට පහව යන ලකුණු",
       "News Content": "ඊසාන දිග වෙරළට ඔබ්බෙන් පවතින අඩු පීඩන කලාපයෙන් මෙරට කාලගුණ තත්වයට ඇති කළ බලපෑම හෙට (12) සිට අඩුවනු ඇති බව කාලගුණ විද්‍යා දෙපාර්තමේන්තුව පවසනවා.\nඑම අඩුපීඩන කලාපය ක්‍රමයෙන් තමිල්නාඩු වෙරළ දෙසට ගමන් කරනු ඇතැයි අපේක්ෂා කරන බවයි එම දෙපාර්තමේන්තුව නිවේදනය කළේ.\nකෙසේ වෙතත් අද සවස් කාලයේදී හෝ රාත්‍රී කාලයේදී දිවයිනේ බොහෝ ප්‍රදේශවලට වැසි හෝ ගිගුරුම් සහිත වැසි ඇතිවිය හැකියි.\nමධ්‍යම, සබරගමුව, වයඹ, ඌව සහ නැගෙනහිර පළාත්වලට මිලිමීටර 100 ක පමණ තද වැසි ඇතිවිය හැකි බවයි කාලගුණ විද්‍යා දෙපාර්තමේන්තුව වැඩිදුරටත් සඳහන් කළේ.",
       "URL": "https://www.hirunews.lk/320152/අඩු-පීඩන-කලාපයේ-බලපෑම-හෙට-සිට-පහව-යන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=741"
}