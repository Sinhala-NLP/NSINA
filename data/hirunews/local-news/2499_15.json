{
       "Source": "hirunews",
       "Timestamp": "Tuesday, 25 August 2020 - 12:48",
       "Headline": "කුඩු රොෂාන්ගේ ගෝලයෙකු වැල්ලම්පිටියේදී අල්ලයි (වීඩියෝ)",
       "News Content": "සංවිධානාත්මක අපරාධ කල්ලි සාමාජිකයෙකු වන ප්‍රසාද් රුවන් කුමාර හෙවත් කුඩු රොෂාන්ගේ ගෝලයෙකු හෙරොයින් සමඟ ඊයේ (24) වැල්ලම්පිටිය ප්‍රදේශයේදී පොලිස් විශේෂ කාර්ය බලකාය විසින් අත්අඩංගුවට ගෙන තිබෙනවා.\nවැල්ලම්පිටිය ප්‍රදේශයේ පදිංචි 31 හැවිරිදි සැකකරු සන්තකයේ තිබී හෙරොයින් ග්‍රෑම් 5යි මිලිග්‍රෑම් 600ක් ද සොයා ගැනුණා.\nඑසේම, හෙරොයින් ජාවාරමේ නිරත වී සිටි කොළඹ 14 ප්‍රදේශයේ පදිංචි පුද්ගලයින් 04 දෙනෙකු හෙරොයින් සමඟ පොලීසිය අත්අඩංගුවට ගෙන තිබෙනවා.\nඔවුන් සන්තකයේ තිබී සොයාගෙන ඇති හෙරොයින් ප්‍රමාණය ග්‍රෑම් 111යි මිලිග්‍රෑම් 360ක්.\nත්‍රිරෝද රථ දෙකක්, ජංගම දුරකථන සහ තරාදියක් මෙන්ම රුපියල් ලක්ෂ එක හමාරක් ද එහිදී සිය භාරයට ගත් බවයි පොලීසිය සඳහන් කළේ.\nඅලුත්ගම - පාදාගොඩ - පිංහේන ප්‍රදේශයේ රාජකාරී කටයුතුවල නිරතව සිටි පොලිස් විශේෂ කාර්ය බලකායේ නිලධාරීන් දැක කලබලයට පත්වූ පුද්ගලයෙකු පරීක්ෂා කිරීමේදී ඔහු සන්තකයේ තිබී හෙරොයින් ග්‍රෑම් 2.4ක් සොයාගෙන තිබෙනවා.\nඑම සැකකරු වැලිපිටිය කදවුරට ගෙනවිත් සිදුකළ විමර්ශනවලදී අනාවරණ වී ඇත්තේ අදාළ පුද්ගලයා හෙරොයින් ජාවාරමට සම්බන්ධ බවටයි.\nසැකකරු එම ප්‍රදේශයේම පදිංචිකරුවෙක්.\nමේ අතර බොරලැස්ගමුව ප්‍රදේශයේදී හෙරොයින් ජාවාරමේ නිරත වූ බවට පසුගිය දා අත්අඩංගුවට ගත් කාන්තාවගේ පෞද්ගලික බැංකු ගිණුම් 05ක රුපියල් දහ හතර කෝටි විසි එක් ලක්ෂයක මුදලක් සංසරණය වී ඇති බවට පොලිස් පරීක්ෂණවලදී අනාවරණ වී තිබෙනවා.\nඊට අමතරව ඇයට අයත් මෝටර් රථයක් ද පොලිස් භාරයට ගත් බවයි පොලීසිය ප්‍රකාශ කළේ.\nදකුණේ පාතාල කල්ලි නායකයෙකු වන ජනිත් මධුශංක ද සිල්වා හෙවත් පොඩි ලැසීගේ මව ද පොලීසිය විසින් අත්අඩංගුවට ගෙන තිබෙනවා.\nපන්නිපිටිය ප්‍රදේශයේ නිවසක සැගව සිටියදී ඊයේ ඇය අත්අඩංගුවට ගෙන ඇති බවයි පොලීසිය සදහන් කළේ.\nහෙරොයින් ජාවාරමෙන් උපයා ගන්නා ලද මුදල් පරිහරණය කිරීම සම්බන්ධයෙන් මෙලෙස අත්අඩංගුවට ගෙන ඇති ඇය සතුව තිබී රුපියල් 51,000ක මුදලක් මෙන්ම ජංගම දුරකථන 5ක් සහ බැංකු පාස්පොතක් පොලිස් භාරයට ගෙන තිබෙනවා.\n50 හැවිරිදි ඇය හික්කඩුව - තෙල්වත්ත ප්‍රදේශයේ පදිංචිකාරිනියක්.\nමේ අතර, කොළඹ බන්ධනාගාරවල පිටත ආරක්ෂාව සඳහා යෙදවූ පොලිස් විශේෂ කාර්ය බලකායේ නිලධාරීන් අද සිට රාජකාරී කටයුතු ආරම්භ කරනු ලැබුවා.",
       "URL": "https://www.hirunews.lk/248605/කුඩු-රොෂාන්ගේ-ගෝලයෙකු-වැල්ලම්පිටියේදී-අල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2499"
}