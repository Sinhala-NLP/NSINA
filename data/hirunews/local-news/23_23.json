{
       "Source": "hirunews",
       "Timestamp": "Sunday, 17 September 2023 - 19:59",
       "Headline": "ක්‍රීඩාංගණ නඩත්තු කාර්ය මණ්ඩලය ඇගයීමට ලක්වේ",
       "News Content": "ආසියානු ක්‍රිකට් කවුන්සිලය (ACC) සහ ශ්‍රී ලංකා ක්‍රිකට් (SLC) විසින් කොළඹ ආර් ප්‍රේමදාස පිටිය සහ සහ මහනුවරදී පල්ලේකැලේ ක්‍රිකට් ක්‍රීඩාංගණ නඩත්තු කාර්ය මණ්ඩලය සඳහා ඇමරිකානු ඩොලර් 50000 ක මුදලක් ප්‍රදානය කළා.\nඒ ඔවුන් මෙවර ආසියානු කුසලාන තරගාවලියේදී ක්‍රීඩාංගණ වල නඩත්තු කටයුතු හා වර්ෂා අවස්ථාවල තණ තීරුව ආරක්ෂා කර ගැනීමට දැක්වු දායකත්වය නිසායි.\nක්‍රීඩාංගණයට වර්ෂාව පතිත වන විට ඉතා ක්ෂණිකව ඔවුන් ක්‍රියාත්මක වී සම්පූර්ණ ක්‍රීඩාංගණයම වැසී යන අයුරින් ආවරණ යෙදීම හා වර්ෂාව අවසන් වු සැනින්ම එය ඉවත් කිරීමට කටයුතු කිරීම බොහෝ දෙනාගේ කතාබහට ලක් වී තිබුණා.\nඑසේම අද තරගයේ වීරයා සම්මානයෙන් පුද ලැබූ ඉන්දීය ක්‍රීඩක Mohammed Shiraj ද ඔහුට ත්‍යාග ලෙස ලැබුණු ශ්‍රී ලංකා මුදලින් රුපියල් ලක්ෂ 16 ක මුදලද මෙම ක්‍රීඩාපිටි නඩත්තු කාර්ය මණ්ඩලය වෙත පරිත්‍යාග කළා.\nමේ පිළිබඳව ආසියානු ක්‍රිකට් කවුන්සිලය (ACC) නිකුත් කළ නිවේදනයේ දැක්වෙන්නේ\n\"ඔවුන්ගේ නොසැලෙන කැපවීම සහ වෙහෙස මහන්සි වී වැඩ කිරීම 2023 ආසියානු කුසලානය අමතක නොවන සංදර්ශනයක් බවට පත් කළේය. තණතීරුවේ පරිපූර්ණත්වයේ සිට සශ්‍රීක පිටින් දක්වා, ත්‍රාසජනක ක්‍රිකට් ක්‍රියාදාම සඳහා වේදිකාව සකසා ඇති බව ඔවුහු සහතික කළහ.\nමෙම පිළිගැනීම ක්‍රිකට් ක්‍රීඩාවේ සාර්ථකත්වය සඳහා මෙම පුද්ගලයින් ඉටු කරන තීරණාත්මක කාර්යභාරය ඉස්මතු කරයි.\" යනුවෙනි.",
       "URL": "https://www.hirunews.lk/348581/ක්‍රීඩාංගණ-නඩත්තු-කාර්ය-මණ්ඩලය-ඇගයීමට-ලක්වේ",
       "Category": "Local News",
       "Parent URL": "https://www.hirunews.lk/local-news.php?pageID=23"
}