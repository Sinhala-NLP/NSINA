{
       "Source": "hirunews",
       "Timestamp": "Friday, 03 May 2019 - 19:53",
       "Headline": "ජා ඇල කර්මාන්ත ශාලාවෙන් හෙළිවන තවත් රහස්",
       "News Content": "ජාඇල - ඒකල යකඩ කර්මාන්ත ශාලාවෙන් සොයාගත්, යුද හමුදා බර අවි උණ්ඩ අතර, ජීව උණ්ඩ 409 ක් සොයාගෙන තිබෙනවා.\nපොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේ සිද්ධිය සම්බන්ධයෙන් අදාළ කර්මාන්ත ශාලාවේ සාමාන්‍යාධිකාරිවරයා ඇතුළු සැකකරුවන් දෙදෙනෙකු අත්අඩංගුවට ගත් බවයි.\nජාඇල - ඒකල - උදම්මිට ප්‍රදේශයේ පිහිටි පෞද්ගලික යකඩ උණුකරන කර්මාන්ත ශාලාවක් මීගමුව කොට්ඨාස අපරාධ විමර්ශන ඒකකය ඊයේ පස්වරුවේ විශේෂ පරීක්ෂාවකට ලක්කළේ ලද තොරතුරකට අනුවයි.\nඑහිදී කම්හලේ ගබඩාවක තිබූ යුද හමුදාවේ බර අවි සඳහා භාවිත කරන උණ්ඩ තොගයක් සොයාගැණුනා.\nපොලිසිය පැවසුවේ ඒ අතර, මිලිමීටර් 50 සහ 80 වර්ගයේ මෝටාර් උණ්ඩ මිලිමීටර් 130 වර්ගයේ කාලතුවක්කු උණ්ඩ සහ නාවික හමුදාව භාවිත කරන මුහුදු බෝම්බ තොගයක් සොයාගත් බවයි.\nඑමෙන්ම ටී. 56 පතරොම් හිස්කොපු 100 ක් සහ වෙඩි බෙහෙත්වලට සමාන පුපුරණ ද්‍රව්‍ය තොගයක්ද සොයාගෙන තිබෙනවා.\nකර්මාන්ත ශාලාවේ සේවකයෙකු පැවසුවේ මීට පෙර අවස්ථා කිහිපයකදී මෙහි පිපිරීම් කිහිපයක්ද ඇතිවූ බවයි.",
       "URL": "https://www.hirunews.lk/215692/ජා-ඇල-කර්මාන්ත-ශාලාවෙන්-හෙළිවන-තවත්-රහස්",
       "Category": "Local News",
       "Parent URL": "https://www.hirunews.lk/local-news.php?pageID=3370"
}