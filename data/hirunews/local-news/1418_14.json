{
       "Source": "hirunews",
       "Timestamp": "Tuesday, 18 January 2022 - 7:32",
       "Headline": "යළි ඔක්සිජන් අවශ්‍යතාවයේ වැඩිවීමක්",
       "News Content": "ලබන 22 වනදා පැවැත්වීමට නියමිත 5 ශ්‍රේණිය ශිෂ්‍යත්ව විභාගය සෞඛ්‍ය මාර්ගෝපදේශවලට අනුකූලව පැවැත්වීමට මේ වන විට සියලු කටයුතු සූදානම් කර තිබෙනවා.\nඒ අනුව කොරෝනා ආසාදිත සිසුන් සඳහා විශේෂිත විභාග මධ්‍යස්ථාන 108 ක් ස්ථාපිත කර ඇති බවයි විභාග දෙපාර්තමේන්තුව සඳහන් කළේ.\nමෙවර 5 ශ්‍රේණිය ශිෂ්‍යත්ව විභාගය විභාග මධ්‍යස්ථාන 2,943 කදී පැවැත්වීමට නියමිත අතර ඒ සඳහා පෙනී සිටිීමට නියමිත විභාග අපෙක්ෂකයින් සංඛ්‍යාව තුන් ලක්ෂ 40,508 ක්.\nවිභාගයේ සම්බන්ධීකරණ කටයුතු සඳහා විශේෂ සම්බන්ධීකරණ මධ්‍යස්ථාන 496ක් ද පිහිටුවා තිබෙනවා.\nවිභාග කොමසාරිස් ජනරාල් එම්.එල්.ඩී ධර්මසේන කොළඹ ඊයේ පැවති මාධ්‍ය හමුවකදී කියා සිටියේ මෙවර විභාගයේදී සෞඛ්‍ය පිළිවෙත් දැඩි ලෙස අනුගමනය කිරීමට සියලු සිසුන්, ගුරුවරුන් සහ ශාලාධිපතිවරුන් ඇතුලු විභාග කාර්ය මණ්ඩල කටයුතු කල යුතු බවයි.\nඑමෙන්ම කොරෝනා ආසාදිත සහ නිරෝධායනය වෙමින් සිටින සිසුන් සඳහා දිවයින පුරා විශේෂිත විභාග මධ්‍යස්ථාන 108 ක් ස්ථාපිත කර ඇති බව සෞඛ්‍ය අමාත්‍යංශයේ පවුල් සෞඛ්‍ය කාර්යාංශය පවසනවා.\nඑහි අධ්‍යක්ෂිකා විශේෂඥ වෛද්‍ය චිත්‍රමාලි ද සිල්වා කියා සිටියේ කොරෝනා ආසාදිතයන්ගේ ආශ්‍රිතයන් වන සිසුන් සහ රෝග ලක්ෂණ පෙන්නුම් කරන සිසුන් වෙනුවෙන් සෑම විභාග මධ්‍යස්ථානයකම විශේෂ විභාග ශාලාවක් වෙන් කෙරෙන බවයි.\nමේ අතර, මෙරට කොරෝනා දැඩිසත්කාර ඒකක සඳහා වෙන් කර ඇති ඇඳන් 70 න් 52ක්ම මේ වන විට කොරෝනා ආසාදිතයන්ගෙන් පිරී පවතින බව කොවිඩ් 19 පිළිබඳ රාජ්‍ය අමාත්‍යංශය ප්‍රකාශ කළා.\nඑහි ප්‍රධාන සම්බන්ධීකාරක වෛද්‍ය අන්වර් හන්දානි කොළඹ ඊයේ පැවති මාධ්‍ය හමුවකට එක් වෙමින් කියා සිටියේ ඔක්සිජන් මත යැපෙන කොරෝනා ආසාදිතයන් ප්‍රමාණය ද ඉහළ ගොස් ඇති බවයි.\nඑමෙන්ම, ඊයේ දිනයේදීත් මෙරටින් තවත් කොරෝනා ආසාදිතයන් 688 දෙනෙකු වාර්තා වුණා.",
       "URL": "https://www.hirunews.lk/294292/යළි-ඔක්සිජන්-අවශ්‍යතාවයේ-වැඩිවීමක්",
       "Category": "Local News",
       "Parent URL": "https://www.hirunews.lk/local-news.php?pageID=1418"
}