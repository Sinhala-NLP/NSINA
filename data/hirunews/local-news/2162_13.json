{
       "Source": "hirunews",
       "Timestamp": "Sunday, 07 February 2021 - 16:59",
       "Headline": "ව්‍යාජ ලේඛන සකස් කර ජර්මනියට යාමට තැත්කළ 03ක් ආගමන විගමන නිලධාරීන්ගේ දැලේ",
       "News Content": "ව්‍යාජ තොරතුරු ඇතුළත් කර සකස් කළ ජර්මන් වීසා බලපත්‍ර උපයෝගීකර ගනිමින් එක්සත් අරාබි එමීර් රාජ්‍යය ඔස්සේ ජර්මනියට යාමට තැත් කළ ශ්‍රී ලාංකිකයන් තිදෙනෙකු අද (07) උදෑසන කටුනායක ගුවන් තොටුපලේදී අත්අඩංගුවට ගෙන තිබෙනවා.\nමෙලෙස අත්අඩංගුවට ගැනුනේ වව්නියාව ප්‍රදේශයේ පදිංචි 34 හැවිරිදි වියේ පසුවන අයෙක් සහ මඩකලපුව ප්‍රදේශයේ පදිංචි 34 හැවිරිදි කාන්තාවක් සහ ඇයගේ 09 හැවිරිදි  පුත්‍රයායි.\nඔවුන් අද (07) උදෑසන 9.55ට එක්සත් අරාබි එමීර් රාජ්‍යයේ ඩුබායි බලා පිටත්ව යාමට නියමිතව තිබූ එමිරේට්ස් ගුවන් සේවයේ ඊ.කේ.- 651 දරණ ගුවන් යානයට පිවිසීම සදහා කටුනායක ගුවන් තොටුපළ වෙත පැමිණ තිබෙනවා.\nඑහිදී මොවුන් ඉදිරිපත් කළ ලියකියවිලි තාක්ෂණික පරීක්ෂාවන්ට ලක් කිරීමෙන් පසු, මොවුන් සතුව තිබූ ජර්මානු වීසා බලපත්‍ර ව්‍යාජ තොරතුරු ඇතුළත් කර කූඨ ලෙස සකස් කර තිබූ ඒවා බවටයි අනාවරණය වී ඇත්තේ.\nඒ අනුව ආගමන විගමන දෙපාර්තමේන්තු නිලධාරීන් විසින් අත්අඩංගුවට ගැනුණු මොවුන් වැඩිදුර විමර්ශන කටයුතු සදහා කටුනායක ගුවන් තොටුපළ තුළ පිහිටි අපරාධ පරීක්ෂණ දෙපාර්තමේන්තුවේ නිලධාරීන් වෙත භාරදී ඇති බවයි අප වාර්තාකරු පැවසුවේ.",
       "URL": "https://www.hirunews.lk/261910/ව්‍යාජ-ලේඛන-සකස්-කර-ජර්මනියට-යාමට-තැත්කළ-03ක්-ආගමන-විගමන-නිලධාරීන්ගේ-දැලේ",
       "Category": "Local News",
       "Parent URL": "https://www.hirunews.lk/local-news.php?pageID=2162"
}