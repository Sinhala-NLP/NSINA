{
       "Source": "hirunews",
       "Timestamp": "Friday, 30 November 2018 - 15:14",
       "Headline": "පොලීසියේ දෙදෙනෙකු වෙඩි තබා ඝාතනය කිරීම ගැන, සොයන්න පොලිස්පති සහ රහස් පොලිස් ප්‍රධානියා මඩකලපුවට",
       "News Content": "මඩකලපුව - වව්නතිව් මාර්ග බාධකයේ රාජකාරියේ නිරතව සිටි පොලිස් කොස්තාපල්වරුන් දෙදෙනෙකු වෙඩි තබා ඝාතනය කළ  ස්ථානය අද පොලිස්පති පූජිත් ජයසුන්දර ඇතුළු ඉහළ පෙළේ පොලිස් නිලධාරීන් කණ්ඩායමකගේ නිරීක්ෂණයට ලක්වුණා.\nපොලිස්පතිවරයාට අමතරව අපරාධ පරීක්ෂණ දෙපාර්තමේන්තුවේ ජ්‍යෙෂ්ඨ නියෝජ්‍ය පොලිස්පතිවරයා, පොලිස් බුද්ධි අංශයේ නිලධාරීන් ද ඊට එක්වූ බවයි පොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර සඳහන් කළේ.\nඅද උදෑසන 6 ට පමණ මඩකලපුව - වව්නතිව් මාර්ගයේ වව්නතිව් ප්‍රදේශය ආසන්නයේ පිහිටි පොලිස් මාර්ග බාධකය අසල තිබියදී මෙම පොලිස් කොස්තාපල්වරුන් දෙදෙනාගේ සිරුරු සොයා ගනු ලැබුවා.\nටී - 56 ගිනි අවියකින් වෙඩි තබා මෙම ඝාතන සිදුකර ඇති බවටයි මූලික පරීක්ෂණවලින් අනාවරණ වී ඇත්තේ.\nඒ අනුව වෙඩි තැබීම සිදුකළ ස්ථානයේ තිබී සොයා ගත් ටී 56 ගිනි අවි උණ්ඩ කිහිපයක් රස පරීක්ෂකවරයා වෙත යොමු කර තිබෙනවා.\nවව්නතිව් පොලීසියට අනුයුක්තව රාජකාරි කළ මෙම පොලිස් කොස්තාපල්වරුන් දෙදෙනා කල්මුණේ සහ ගාල්ල ප්‍රදේශවල පදිංචි 32 සහ 28 යන වයස්වල පසුවන්නන්.\nමිය ගිය කොස්තාපල්වරුන් දෙදෙනා පොලිස් සැරයන් තනතුර දක්වා උසස් කිරීමට පොලිස්පතිවරයා නියෝග කර තිබෙනවා.\nමේ අතර, අද පස්වරුවේ මඩකලපුව ජ්‍යෙෂ්ඨ පොලිස් අධිකාරී කාර්යාලයේ පැවති මාධ්‍ය හමුවකට එක්වෙමින් අදහස් දැක්වූ පොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර කියා සිටියේ මෙම සිද්ධියට සම්බන්ධ අපරාධකරුවෙකු මේ වන විට සැඟවී සිටින බවයි.",
       "URL": "https://www.hirunews.lk/205231/පොලීසියේ-දෙදෙනෙකු-වෙඩි-තබා-ඝාතනය-කිරීම-ගැන-සොයන්න-පොලිස්පති-සහ-රහස්-පොලිස්-ප්‍රධානියා-මඩකලපුවට",
       "Category": "Local News",
       "Parent URL": "https://www.hirunews.lk/local-news.php?pageID=3626"
}