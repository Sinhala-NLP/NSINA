{
       "Source": "hirunews",
       "Timestamp": "Thursday, 18 February 2016 - 19:02",
       "Headline": "කලවැද්දා කිව්වේ මහින්දට නොවෙයි - එස්.බී.නුවරදී කියයි",
       "News Content": "අමාත්‍ය එස්.බී. දිසානායක පසුගියදා පැවති මාධ්‍ය හමුවකදී හිටපු ජනාධිපති මහින්ද රාජපක්ෂ කළවැද්දෙකු ලෙස හැඳින්වීම සම්බන්ධයෙන් අදත් (18) මාධ්‍ය හමු කිහිපයකදී විරෝධය පළවුණා.\nසමස්ත ලංකා සමෘද්ධි සංවර්ධන හා කෘෂිකර්ම පර්යේෂණ සහකාර නිලධාරීන්ගේ සංගමය අද (18) කැඳවා තිබූ මාධ්‍ය හමුවට එක්වෙමින් එහි ප්‍රධාන ලේකම්, පළාත් සභා මන්ත්‍රී ජගත් කුමාර කියා සිටියේ තම විෂය භාර අමාත්‍යවරයාගේ එම ප්‍රකාශය පිළිකුල් සහගත බවයි.\nයහපාලන ආණ්ඩුවේ ඡන්ද කඩන මැෂිම බවට එස්.බී.දිසානායක අමාත්‍යවරයා පත්ව ඇති බව ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රී පියල් නිශාන්ත අද ප්‍රකාශ කළා.\nඒ, කළුතර ප්‍රදේශයේ පැවති ජනහමුවකට එක්වෙමින්.\nකෙසේ වෙතත්, අමාත්‍ය එස්.බී.දිසානායක මහනුවර අද පැවති මාධ්‍ය හමුවකදී තම ප්‍රකාශය සම්බන්ධයෙන් යළි කරුණු පැහැදිලි කළා.\nඑහිදී ඔහු කියා සිටියේ තමන්ට ගෙම්බා යැයි ප්‍රකාශ කළ අයට තමන් කලවැද්දා ලෙස ප්‍රකාශ කළ බවත්, හිටපු ජනාධිපතිවරයාට කලවැද්දා ලෙස ආමන්ත්‍රණය නොකළ බවයි.",
       "URL": "https://www.hirunews.lk/126595/කලවැද්දා-කිව්වේ-මහින්දට-නොවෙයි-එස්-බී-නුවරදී-කියයි",
       "Category": "Local News",
       "Parent URL": "https://www.hirunews.lk/local-news.php?pageID=5163"
}