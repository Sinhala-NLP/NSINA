{
       "Source": "hirunews",
       "Timestamp": "Saturday, 10 February 2018 - 15:53",
       "Headline": "සලකුණු කළ ඡන්දය ඡායාරූප ගත කළ 7ක් අත්අඩංගුවට",
       "News Content": "ඡන්දය ප්‍රකාශ කරන අවස්ථාවේ සලකුණු කරන ලද ඡන්ද පත්‍රිකාව ජංගම දුරකථනයෙන් ඡායාරූප ගත කළ සැකකරුවන් 7 දෙනෙකු අත්අඩංගුවට ගෙන තිබෙනවා.\nඅද උදෑසන එක් අයෙක් අත්අඩංගුවට ගැනුනේ අලුත්ගම මොරගල්ල ප්‍රදේශයේ ඡන්ද මධ්‍යස්ථානයකදීයි.\nසැකකරු ඡන්ද පත්‍රිකාව ඡායාරූප ගත කරන අවස්ථාවේ එම ඡන්ද මධ්‍යස්ථානය බාරව කටයුතු කරන ස්ථානාධිපති විසින් සැකකරු හා ජංගම දුරකථනය පොලිසියට භාරදී තිබෙනවා.\nඅවුරුදු 23 ක් වන සැකකරු මොරගල්ල ප්‍රදේශයේ පදිංචිකරුවෙක්.\nඔහු පොලිස් ඇප මත මුදාහැර ඇති අතර ලබන 14 වනදා කලුතර මහේස්ත්‍රාත් අධිකරණය හමුවට ඉදිරිපත් වන ලෙසටයි දැනුම් දී ඇත්තේ.\nමේ අතර පුජාපිටිය ප්‍රදේශයේ අවුරුදු 29 ක් වන තරුණයෙකු ද සලකුණු කරන ලද ඡන්ද පත්‍රිකාව ඡායාරූප ගත කරන අවස්ථාවේ අත්අඩංගුවට ගෙන තිබෙනවා.\nඅද උදෑසන සැකකරු අත්අඩංගුවට ගෙන ඇත්තේ පුජාපිටිය ප්‍රදේශයේ ඡන්ද මධ්‍යස්ථානයකදීයි.\nකොස්කොටේ බටුගොඩ ප්‍රදේශයේ පදිංචි සැකකරු අද ගලගෙදර මහේස්ත්‍රාත් අධිකරණයට ඉදිරිපත් කිරීමට නියමිතයි.\nමේ අතර අරලගංවිල පිහිටිවැව ඡන්ද මධ්‍යස්ථානයකදී ද සලකුණු කළ ඡන්ද පත්‍රිකාව ඡායාරූප ගත කළ පුද්ගලයෙකු අත්අඩංගුවට ගෙන ඇත්තේ අද පස්වරු 1.40 ට පමණයි.\nඡන්ද මධ්‍යස්ථානයේ ස්ථානාධිපති විසින් සැකකරු සහ ජංගම දුරකථනය පොලිසියට භාරදී තිබෙනවා.\nඔහු ඇප මත නිදහස් කර ඇති අතර පොළොන්නරුව මහේස්ත්‍රාත් අධිකරණයට ඉදිරිපත් වන ලෙසටයි දැනුම් දී ඇත්තේ.\nමේ අතර අලුත්ගම ස්වර්ණජයන්තිපුර ප්‍රදේශයේදී අද දහවල් තවත් තරුණයෙක් අත්අඩංගුවට ගැනුනේ සලකුණු කළ ඡන්ද පත්‍රිකාව ඡායාරූප ගත කර එය රැගෙන පළා යාමට උත්සාහ කිරීමේදීයි.\nඑහිදී එම ස්ථානයේ රාජකාරියේ නිරතව සිටි පොලිස් නිලධාරීන් විසින් සැකකරු සහ ජංගම දුරකථනය සිය භාරයට ගෙන තිබෙනවා.\nඅවුරුදු 23 ක් වන මෙම සැකකරු ත්‍රිකුණාමල මහේස්ත්‍රාත් අධිකරණයට ඉදිරිපත් කිරීමට නියමිතයි.\nකුරුණෑගල අස්වැද්දුම ඡන්ද මධ්‍යස්ථානයක ඡන්දය ප්‍රකාශ කිරීමට පැමිණි පුද්ගලයන් දෙදෙනෙකු ද අත්අඩංගුවට ගැනුනේ ඡන්දය සලකුණු කරන අවස්ථාවේ ජංගම දුරකථනයෙන් එය ඡායාරූප ගත කරමින් සිටියදීයි.\n38 හැවිරිදි සහ 57 හැවිරිදි සැකකරුවන් දෙදෙනා සහ ජංගම දුරකථන කුරුණෑගල පොලිසියට භාරදී තිබෙනවා.\nඔවුන් දෙදෙනා කුරුණෑගල මහේස්ත්‍රාත් අධිකරණයට ඉදිරිපත් කිරීමට නියමිත බවයි පොලිසිය සඳහන් කළේ.\nමේ අතර කුලියාපිටිය වීරඹුව ප්‍රදේශයේ 28 හැවිරිදි තරුණයෙකු ද සලකුණු කළ ඡන්ද පත්‍රිකාව ඡායාරූප ගත කිරීමේ දී අත්අඩංගුවට පත්ව තිබෙනවා.\nඔහු කුලියාපිටිය මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/183359/සලකුණු-කළ-ඡන්දය-ඡායාරූප-ගත-7ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4085"
}