{
       "Source": "hirunews",
       "Timestamp": "Saturday, 22 May 2021 - 7:55",
       "Headline": "හෙද නිලධාරීන් අර්බුදයක",
       "News Content": "කොරෝනා මර්දන කටයුතුවල නිරත හෙද හෙදියන්ට බලපා ඇති ගැටලු මැයි 31 වනදාට පෙර නොවිසඳන්නේ නම්, හෙද හෙදියන්ට අදාළ නොමැති සියලු රාජකාරි වලින් ඉවත් වන බව සමස්ත ලංකා හෙද සංගමය පවසනවා.\nනිවේදනයක් නිකුත් කරමින් එම සංගමය පෙන්වා දෙන්නේ හෙද කාර්ය මණ්ඩලයට බලපා තිබෙන ගැටලු සම්බන්ධයෙන් අවස්ථා ගණනාවකදී බලධාරින් දැනුවත් කර ඇති බවයි.\nඒ අනුව විශේෂ නිවාඩු, ගර්භනී නිලධාරිනියන්ගේ ආරක්ෂාව, රුපියල් 5000 ක අතුරු දීමනාව, නිවාඩු දින දීමනා, ආසාදිත සහ නිරෝධායනයට ලක්වන හෙද හෙදියන්ට අවශ්‍ය පහසුකම් ලබාදීම ඇතුළු අදාළ ගැටලු විසඳිය යුතු බව ඔවුන් පෙන්වා දෙනවා.\nමේ අතර, ලංකා විදුලිබල මණ්ඩලයේ වෘත්තීය සමිති 16 ක් ද ඊයේ (21) නිවේදනයක් නිකුත් කරමින් මැයි 31 ට පෙර ඔවුන්ගේ ඉල්ලීම්වලට විසඳුම් නොලැබෙන්නේ නම්, නැවත දැනුම්දීමකින් තොරව වෘත්තීය ක්‍රියාමාර්ගවලට එළඹෙන බව ප්‍රකාශ කළා.\nජාතික විදුලිබල පද්ධතිය අඛණ්ඩව පවත්වාගෙන යාම සහ සේවකයන් ආරක්ෂා කර ගැනීම වෙනුවෙන් ඔවුන් අදාළ ඉල්ලීම් සිදුකර ඇති බවයි එම නිවේදනයේ දැක්වුණේ.\nවිදුලිබල මණ්ඩල සේවකයන් එන්නත්කරණය, වෛද්‍යාධාර ක්‍රමවේදයන්, දිරිදීමනා සහ කොරෝනා ආසාදනය වී සේවකයෙකු මියගියහොත් යැපෙන්නන් වෙත ප්‍රතිලාභ ලබාදීම ඇතුළු කරුණු කිහිපයක් ඔවුන්ගේ ඉල්ලීම් අතර වනවා.",
       "URL": "https://www.hirunews.lk/272093/හෙද-නිලධාරීන්-අර්බුදයක",
       "Category": "Local News",
       "Parent URL": "https://www.hirunews.lk/local-news.php?pageID=1937"
}