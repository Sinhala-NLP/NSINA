{
       "Source": "hirunews",
       "Timestamp": "Wednesday, 06 October 2021 - 16:10",
       "Headline": "එක්සත් ජාතීන්ගේ පරිසර වැඩ සටහනේ කලාපීය සමුළු සභාපති ධුරය විශේෂඥ වෛද්‍ය අනිල් ජාසිංහට",
       "News Content": "එක්සත් ජාතීන්ගේ පරිසර වැඩසටහනේ ආසියා ශාන්තිකර කලාපීය සාමාජික රටවල පරිසර බලධාරින්ගේ 4 වන සැසිවාරයේ සභාපති ධුරය සඳහා පරිසර අමාත්‍යාංශයේ ලේකම් විශේෂඥ වෛද්‍ය අනිල් ජාසිංහ පත් කරගෙන තිබෙනවා.\nදකුණු කොරියානු ජනරජයේ සුවොන්සිටි හි අද පැවති සැසිවාරයේදී ඔහු මෙලෙස එම ධුරයට පත් කරගනු ලැබූ බවයි පරිසර අමාත්‍යාංශ මාධ්‍ය ඒකකය සඳහන් කළේ.\nඒ අනුව, විශේෂඥ වෛද්‍ය අනිල් ජාසිංහ ලබන වසරේ පෙබරවාරි මාසයේ පැවැත්වෙන එක්සත් ජාතන්ගේ පාරිසරික වැඩසටහනේ පස්වන මහා සභා රැස්වීමේදී ආසියා පැසිෆික් කලාපයේ පරිසර බලධාරින්ගේ නියෝජිත සභාපතිවරයා ලෙස එම සැසිවාරය නියෝජනය කරනු ඇති.\nආසියා පැසිෆික් කලාපයේ පරිසර අමාත්‍යවරුන්ගේ 4 වන සැසිවාරයට සමගාමීව පරිසර බලධාරින්ගේ නියෝජිත සමුළුව මේ දිනවල දකුණු කොරියාවේ සුවොන් නගරයේ පැවැත්වෙන අතර ඊට කලාපීය රටවල් 47 ක පරිසර අමාත්‍යවරුන් සහ බලධාරින් එක්ව සිටිනවා.",
       "URL": "https://www.hirunews.lk/284260/එක්සත්-ජාතීන්ගේ-පරිසර-වැඩ-සටහනේ-කලාපීය-සමුළු-සභාපති-ධුරය-විශේෂඥ-වෛද්‍ය-අනිල්-ජාසිංහට",
       "Category": "Local News",
       "Parent URL": "https://www.hirunews.lk/local-news.php?pageID=1645"
}