{
       "Source": "hirunews",
       "Timestamp": "Friday, 07 January 2022 - 22:15",
       "Headline": "විපත වළකා දිවි බේරූ ගුවන් විරු දූපුතුන් මාධ්‍යයට කී කතාව (වීඩියෝ)",
       "News Content": "සංචාරකයින් දෙදෙනෙකු ද සමඟින් සීගිරියේ සිට කොග්ගල බලා පියාසර කරමින් තිබූ සැහැල්ලු ගුවන් යානයක් කටාන ප්‍රදේශයට සිදුකළ හදිසි ගොඩබෑමකදී අනතුරට ලක්වූ ආකාරය පසුගියදා අප වාර්තා කළා.\nවිදෙස් ජාතික මගීන් දෙදෙනාගේ ද දිවි බේරාගෙන අනතුර අවම කර ගැනීමට එහි නියමුවන් දෙදෙනාට හැකිවීම විශේෂත්වයක්.\nඑම යානයේ නියමුවා සහ නියමුවරිය තම බිහිසුණු අත්දැකීම පිළිබඳව මුල්වරට අප සමඟ තොරතුරු හෙළි කළා.\nසකුරායි ඒවියේෂන් සමාගමට අයත් සෙස්නා 172 වර්ගයේ සැහැල්ලු ගුවන් යානය කටාන පත්තායන්වත්ත ප්‍රදේශයේදී හදිසි ගොඩබෑමකදී අනතුරට ලක්වූයේ පසුගිය 27 වැනිදායි.\nයානය ගුවන්ගත කරණ අවස්ථාවේදී  කාර්මික දෝෂයක් සම්බන්ධයෙන් සැක පළ කළ හැකි කිසිවක් වාර්තා වී නැහැ.\nකෙසේ වෙතත්, ලෙබනන් ජාතික සංචාරක යුවළක් රැගෙන රත්මලාන ගුවන්තොටුපොළින් සීගිරිය ප්‍රදේශයට ගොස් ආපසු කොග්ගල බලා පියාසර කරමින් තිබියදී යානය කාර්මික දෝෂයකට මුහුණ දුන්නා.\nඒ අවස්ථාවේදී තමන් කටයුතු කළ ආකාරය ගුවන් නියමු දිනිදු රුවන්පතිරණගේ සහ ගුවන් නියමු තමාෂා අබේනායක අප සමඟ මෙලෙස විස්තර කළා.\nඅනතුරින් තුවාල ලැබූ මෙම නියමුවා සහ නියමුවරිය තවමත් පසුවන්නේ වෛද්‍ය අධීක්ෂණය යටතේයි.\nකෙසේවෙතත්, තමන් මුහුණ දුන් අනපේක්ෂිත අවස්ථාවේදී එහි ගමන් කළ ලෙබනන් ජාතික සංචාරක යුවළගේ හැසිරීම ද ඔවුන් මෙලෙස ඇගයීමට ලක් කළා.",
       "URL": "https://www.hirunews.lk/293325/විපත-වළකා-දිවි-බේරූ-ගුවන්-විරු-දූපුතුන්-මාධ්‍යයට-කී-කතාව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1441"
}