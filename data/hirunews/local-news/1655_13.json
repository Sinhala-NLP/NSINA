{
       "Source": "hirunews",
       "Timestamp": "Saturday, 02 October 2021 - 7:48",
       "Headline": "යුරෝපා සංගමයෙන් සහතිකයක්",
       "News Content": "ශ්‍රී ලංකාවට යුරෝපා සංගමය අඛණ්ඩ ව සහය ලබාදෙන බව මෙරටට පැමිණ සිටින එම සංගමයේ නියෝජිතයින් පිරිස විදේශ අමාත්‍ය ජී.එල්. පීරිස් වෙත සහතික වී තිබෙනවා.\nපස්දෙනෙකුගෙන් සමන්විත මෙම නියෝජිතයින් කණ්ඩායම ඊයේ විදේශ අමාත්‍යාංශයේ දී අමාත්‍ය මහාචාර්ය ජී.එල්. පීරිස් හමු වූ අතර, එහි දී ඔහු, මෙරට සංහිඳියාව සම්බන්ධයෙන් වන ප්‍රගතිය, ත්‍රස්තවාදය වැළැක්වීම පනත සමාලෝචනය කිරීම ඇතුළු කරුණු කිහිපයක් සම්බන්ධයෙන් යුරෝපා සංගමයේ නියෝජිතයින් දැනුවත් කර තිබෙනවා.\nශ්‍රී ලංකාවේ දෙවන විශාල ම අපනයන ගමනාන්තය යුරෝපා සංගමය බැවින් මෙරට ප්‍රජාවගේ ජීවනෝපාය මාර්ග ඉහළ නැංවීම සඳහා යුරෝපා සංගමය විසින් මෙරටට ලබා දී ඇති ජී.එස්.පී. ප්ලස් බදු සහනවල ප්‍රතිලාභ වැදගත් බව විදේශ අමාත්‍යවරයා මෙහි දී ප්‍රකාශ කළා.\nශ්‍රී ලංකාවට ලබා දී ඇති මෙම බදු සහනය තවදුරටත් දීර්ඝ කරන්නේ ද නැද් ද යන්න සම්බන්ධයෙන් කරුණු සොයාබැලීම සඳහා මෙම නියෝජිතයින් පසුගිය දා දිවයිනට පැමිණි අතර, ඔවුන් විපක්ෂ නායක සජිත් ප්‍රේමදාස, දෙමළ ජාතික සන්ධානය සහ ශ්‍රී ලංකා මුස්ලිම් කොංග්‍රසය ද හමුවී සාකච්ඡා කරනු ලැබුවා.",
       "URL": "https://www.hirunews.lk/283808/යුරෝපා-සංගමයෙන්-සහතිකයක්",
       "Category": "Local News",
       "Parent URL": "https://www.hirunews.lk/local-news.php?pageID=1655"
}