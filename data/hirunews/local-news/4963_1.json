{
       "Source": "hirunews",
       "Timestamp": "Saturday, 16 July 2016 - 19:10",
       "Headline": "පාලන මිලට එරෙහි වූවන් සොයා රට පුරා මෙහෙයුම්",
       "News Content": "රජය මගින් පාලන මිලක් නියම කර ඇති අත්‍යවශ්‍ය ආහාර ද්‍රව්‍ය වැඩි මිලට විකුණන වෙළඳසැල් හා වෙළඳුන් සොයා පාරිභෝගික සේවා අධිකාරිය විසින් මේ වනවිට දිවයින පුරා වැටලීම් ආරම්භ කර ඇති බව කර්මාන්ත හා වාණිජ කටයුතු අමාත්‍යාංශය සඳහන් කළා.\nඑම අමාත්‍යාංශය මගින් අත්‍යවශ්‍ය ආහාර ද්‍රව්‍ය 16 ක උපරිම සිල්ලර මිල පෙරේදා ප්‍රකාශයට පත්කළා.\nමේ අතර, වැඩි මිලට භාණ්ඩ අලෙවි කරන වෙළඳසැල් සොයා පාරිභෝගික සේවා අධිකාරිය  අද පිටකොටුවේ වෙළඳසැල් විශේෂ පරීක්ෂාවකට ලක්කර තිබෙනවා.\nඑම අවස්ථාව සඳහා පාරිභෝගික සේවා අධිකාරියේ සභාපති හසිත තිලකරත්න ඇතුළු නිලධාරීන් කිහිප දෙනෙකු ද එක්ව සිටියා.\nඑහිදී සභාපතිවරයා සඳහන් කළේ දිවයින පුරා වැටලීම් සිදුකර වැඩි මිලට භාණ්ඩ අලෙවි කරන වෙළඳුන්ට එරෙහිව නීතිමය ක්‍රියාමාර්ග ගැනීමට බලාපොරොත්තු වන බවයි.\nමෙහිදී වෙළඳසැල් හිමියන් කිහිප දෙනෙක්ද මාධ්‍යවේදීන් නැගූ ප්‍රශ්නවලට පිළිතුරු ලබාදුන්නා.\nඔවුන් කියා සිටියේ වැඩි මිලට ගත් භාණ්ඩ දැන් අඩු මිලට විකිණීමට සිදුව ඇති  බවයි.",
       "URL": "https://www.hirunews.lk/138194/පාලන-මිලට-එරෙහි-වූවන්-සොයා-රට-පුරා-මෙහෙයුම්",
       "Category": "Local News",
       "Parent URL": "https://www.hirunews.lk/local-news.php?pageID=4963"
}