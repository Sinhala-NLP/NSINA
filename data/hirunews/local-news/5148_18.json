{
       "Source": "hirunews",
       "Timestamp": "Monday, 29 February 2016 - 11:54",
       "Headline": "වීරකැටියේ වෙඩි තැබීමෙන් මිය ගිය තරුණයාගේ පියා කියන කතාව-(VIDEO)",
       "News Content": "කොරියාවේ ඉදන් ආපු පුතුට මෙහෙම වෙයි කියලා කවදාවත් නොසිතපු බව මිය ගිය ප්‍රියන්ත රුවන් පතිරණගේ පියා පවසනවා.\nඊයේ  වීරකැටිය - රන්න මාර්ගයේ කිරිමැටියාන ප්‍රදේශයේදී සිදුවූ වෙඩි තැබීමෙන් මිය ගොස් තිබුණේ 36 හැවිරිදි  පුද්ගලයෙක්.\nවෑන් රථයකින් යමින් සිටියදී මෙලෙස වෙඩි තබා තිබුණේ ඊට පසුපසින් පැමිණි හයිබ්‍රිඞ් වර්ගයේ මෝටර් රථයක සිටි පිරිසක්.\nවෙඩි ප්‍රහාරයෙන් වෑන් රථයේ සිටි පුද්ගලයින් තුන්දෙනෙකු සහ මාර්ගයේ ගමන් කරමින් සිටි යතුරුපැදිකරුවෙකු තුවාල ලැබුවා.\nටී - 56 ගිනි අවිවලින් සිදුකළ වෙඩි තැබීමෙන් වෑන් රථයේ සිටි පුද්ගලයින් දෙදෙනෙකු මෙන්ම යතුරුපැදියකින් ගමන් කරමින් සිටි වීරකැටිය - යක්ගස්මුල්ල ප්‍රදේශයේ පදිංචි පුද්ගලයෙකු ද තුවාල ලැබූ අතරල ඔවුන් ඇතුළත් කෙරුණේ තංගල්ල රෝහලටයි.\nඑහිදී බරපතල තත්ත්වයේ පසුවූ වෑන් රථයේ රියදුරු වන ප්‍රියන්ත රුවන් පතිරණ නමැත්තා  පසුව මිය ගොස් තිබුණා.\nවෙඩි වැදීමට ලක්ව මේ වන විට තංගල්ල රෝහලේ ප්‍රතිකාර ලබන අතුල රත්නායක නැමැති පුද්ගලයා පසුගිය වසරේ ජනවාරි මස වීරකැටිය - ගුරුගොඩැල්ල ප්‍රදේශයේ දී පුද්ගලයෙකු ගිනි තබා ඝාතනය කිරීමේ සිද්ධියේ ප්‍රධාන සැකකරු වනවා.",
       "URL": "https://www.hirunews.lk/127416/වීරකැටියේ-වෙඩි-තැබීමෙන්-මිය-ගිය-තරුණයාගේ-පියා-කියන-කතාව-video",
       "Category": "Local News",
       "Parent URL": "https://www.hirunews.lk/local-news.php?pageID=5148"
}