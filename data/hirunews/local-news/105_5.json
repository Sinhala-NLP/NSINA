{
       "Source": "hirunews",
       "Timestamp": "Friday, 11 August 2023 - 23:50",
       "Headline": "2000 අංක 56 දරණ මූල්‍ය කල්බදු පනත රජය සංශෝධනය කරයි",
       "News Content": "2000 අංක 56 දරණ මූල්‍ය කල්බදු පනත සංශෝධනය කිරීමට රජය තීරණය කර තිබෙනවා.\nඑම සංශෝධන පිළිබඳ මහජන අදහස් ලබාගැනීම ආරම්භ කර ඇති අතර ඒ අනුව සැප්තැම්බර් 30 වැනිදා හෝ ඊට පෙර එම අදහස් ඉදිරිපත් කරන ලෙසට ශ්‍රී ලංකා මහබැංකුව ජනතාවට දැනුම් දෙනවා.\nමේ අතර රටේ නීතිය ක්‍රියාත්මක කළ හැක්කේ රුපියල් ලක්ෂ 50ට වැඩි ණය සඳහා පමණක් බව මුදල් රාජ්‍ය අමාත්‍ය රංජිත් සියඹලාපිටිය මහතා පවසනවා.\n2000 අංක 56 දරන මූල්‍ය කල්බදු පනත සඳහා ශ්‍රී ලංකා මහ බැංකුව සංශෝධන රැසක් ඉදිරිපත්කර ඇති අතර, ඒ අනුව ලිඛිත කල්බදු ගිවිසුමේ පිටපතක් බදුකරු වෙත කැමති භාෂාවකින් ලබා දිය යුතු බව ද එම සංශෝධන අතරට අයත්.\nකල්බදු ක්‍රමය යටතේ මිල දී ගන්නා යමක් අත්පත්කර ගැනීමේ වටිනාකම හෝ අදාළ සාධාරණ වටිනාකම, කල්බදු වාරිකවල සම්පූර්ණ ගාස්තුව ඇතුළු සියලු තොරතුරු නොසඟවා එහි දැක්විය යුතු බවට වන සංශෝධනයක් ද එහි ඇතුළත්.\nඑසේම බදුකරු විසින් බදු ගිවිසුම් ප්‍රකාරව ගෙවීම් සිදු කිරීමට අපොහොසත් වුවහොත් කල්බදු සැපයුම්කරු විසින් ලියාපදිංචි තැපෑලෙන් දැන්වීමක් යොමුකළ යුතු අතර, ඊට පිළියම් යෙදීම සඳහා දැනුම් දීමේ දිනයේ සිට දින 14කට නොඅඩු දිනයක් ලබාදිය යුතු බවත් සංශෝධනවල දැක්වෙනවා.\nඅදාළ දැන්වීමට ප්‍රතිචාර වශයෙන් නියමිත දිනට පෙර සාධාරණ හේතුවක් ඉදිරිපත් කිරීමට බදුකරුට නොහැකි වුවහොත් බදු දෙන්නාට අයවිය යුතු මුදල් දින 28 ක් ඇතුළත ගෙවන ලෙසට බදුකරුගෙන් ඉල්ලා සිටීමට හා නොගෙවුවහොත්, අදාළ උපකරණය අත්පත්කර ගැනීමට පනත ප්‍රකාරව කටයුතු කළ හැකි බව ද සංශෝධනවල සඳහන්.\nමෙම සංශෝධන පිළිබඳව මහජන අදහස් ලබන මස 30 වැනිදා හෝ ඊට පෙර ඉදිරිපත් කරන ලෙසට ශ්‍රී ලංකා මහබැංකුව ජනතාවට දැනුම් දෙනවා.\nඒ අනුව අධ්‍යක්ෂ, බැංකු නොවන මූල්‍ය ආයතන අධීක්ෂණ දෙපාර්තමේන්තුව, අංක 30, ජනාධිපති මාවත, කොළඹ 01 යන ලිපිනය ඔස්සේ අදාළ මහජන අදහස් මහබැංකුව වෙත යොමු කළ හැකි බවයි මුදල් රාජ්‍ය අමාත්‍ය රංජිත් සියඹලාපිටිය මෙම කල්බදු පනත සම්බන්ධයෙන් පාර්ලිමේන්තුවේදී ඉහත අදහස් පළ කරමින් ප්‍රකාශ කළා.",
       "URL": "https://www.hirunews.lk/344505/2000-අංක-56-දරණ-මූල්‍ය-කල්බදු-පනත-රජය-සංශෝධනය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=105"
}