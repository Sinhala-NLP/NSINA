{
       "Source": "hirunews",
       "Timestamp": "Sunday, 15 May 2022 - 8:13",
       "Headline": "අක්‍රීය වූ නොරොච්චෝලේ ජනන යන්ත්‍රය යළි 21 පද්ධතියට",
       "News Content": "පසුගිය 03 වැනිදා අක්‍රීය වූ නොරොච්චෝලේ තාප විදුලි බලාගාරයේ පළමු වන අදියරේ ජනන යන්ත්‍රය ලබන 21 වැනිදා යළි ජාතික පද්ධතියට එක් කිරීමට සැලසුම් කර ඇති බව ලංකා විදුලිබල මණ්ඩලය පවසනවා.\nඑහි මාධ්‍ය ප්‍රකාශක ඇන්ඩෲ නවමනි කියා සිටියේ මේ වනවිට එය යථා තත්ත්වයට පත් කිරීමේ කටයුතු සිදු කෙරෙන බවයි.\nමෙම ජනන යන්ත්‍රය අක්‍රීය වීමත් සමඟ ජාතික විදුලිබල පද්ධතියට මෙගාවොට් 270 ක් අහිමිව ගිය අතර, ඒ හේතුවෙන් පසුගිය දිනවල වැඩි වශයෙන් ජල විදුලි උත්පාදනයටයි විදුලිබල මණ්ඩලය යොමු වුණේ.\nඒ අනුව දෛනික විදුලි අවශ්‍යතාවයෙන් 50% කට වැඩි ප්‍රමාණයක් මේ වනවිට ජල විදුලිය හරහා සපුරා ගැනීමටයි පියවර ගැනෙන්නේ.\nමේ වනවිට දිවයිනට ඇද හැලෙන වර්ෂාවත් සමඟ ජල විදුලි බලාගාර ආශ්‍රිත ජලාශවල ජල මට්ටම 40%ත්, 50%ත් අතර ප්‍රමාණයක් දක්වා ඉහළ ගොස් ඇති බවයි වාරිමාර්ග දෙපාර්තමේන්තුවේ ජල කළමනාකරණ අංශයේ අධ්‍යක්ෂ, ඉංජිනේරු ඩී. අබේසිරිවර්ධන කියා සිටියේ.\nමේ අතර, ඉන්ධන නොමැති වීම හේතුවෙන් මේ වනවිට ඉන්ධනවලින් ක්‍රියාත්මක කෙරෙන සියලුම තාප විදුලි බලාගාරවල ජනන කටයුතු ඇණහිට ඇති බව ද ලංකා විදුලිබල මණ්ඩලයේ මාධ්‍ය ප්‍රකාශක ඇන්ඩෲ නවමනී කියා සිටියා.\nකෙසේ වෙතත්, අදට යෙදී ඇති වෙසක් පුන් පොහෝ දිනය හේතුවෙන් විදුලි කප්පාදුවක් සිදු නොකරන බව මහජන උපයෝගීතා කොමිසමේ සභාපති ජනක රත්නායක කියා සිටියා.",
       "URL": "https://www.hirunews.lk/304376/අක්‍රීය-වූ-නොරොච්චෝලේ-ජනන-යන්ත්‍රය-යළි-21-පද්ධතියට",
       "Category": "Local News",
       "Parent URL": "https://www.hirunews.lk/local-news.php?pageID=1168"
}