{
       "Source": "hirunews",
       "Timestamp": "Tuesday, 07 February 2017 - 15:48",
       "Headline": "සංවර්ධන පනත පළාත් සභා දෙකකදී සංශෝධන සහිතව සම්මත වෙයි",
       "News Content": "සංවර්ධන විශේෂ විධිවිධාන පනත් කෙටුම්පත අද සංශෝධන සහිතව පළාත් සභා දෙකකදී සම්මත වුණා.\nඋතුරුමැද පළාත් සභාවේදී ඊට පක්ෂව ඡන්ද 12 ක් සහ විපක්ෂව ඡන්ද 7 ක් ලැබී තිබුණා.\nඑහි සඳහන් තිරසාර සංවර්ධන අධිකාරියේ විධායක සභාවට සෑම පළාතකින්ම නියෝජිතයෙකු පත් කළ යුතු බවට සංශෝධනයක් ඉදිරිපත් කළේ ප්‍රධාන අමාත්‍ය පේෂල ජයරත්න සහ විපක්ෂ නායක අනිල් රත්නායක විසින්.\nමේ අතර සබරගමුව පළාත් සභාවේදීද පනත ඒකමතිකව සම්මත වුණේ සංශෝධන දෙකක් සහිතවයි.\nපළාත් තුළ සිදුවන සෑම සංවර්ධන කටයුත්තක්ම පළාත් සභාවේ නියෝජනයකින් යුක්තවීම සහ පළාත් සභාවලට අදාළ සංවර්ධන පනතට නව පනත මගින් හානියක් සිදු නොවීම අදාළ සංශෝධන වනවා.\nමීට පෙර පනත් කෙටුම්පත ඉදිරිපත් කළ අවස්ථාවේදී  එය පළාත් සභා රැසකදීම පරාජයට පත්වුණා.",
       "URL": "https://www.hirunews.lk/153889/සංවර්ධන-පනත-පළාත්-සභා-දෙකකදී-සංශෝධන-සහිතව-සම්මත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4673"
}