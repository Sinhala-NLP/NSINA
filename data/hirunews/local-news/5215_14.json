{
       "Source": "hirunews",
       "Timestamp": "Sunday, 10 January 2016 - 12:49",
       "Headline": "රටක් තිගැස්සූ ඇඹිලිපිටියේ ඛේදවාචකය- \"මේ නීතිය කවුද ගෙනාවේ..\" - මව අසයි",
       "News Content": "මහඇල ප්‍රදේශයේ නිවසක පැවති සාදයකදී පොලිසිය සමග ඇතිවූ ගැටුමකින් පසු උඩුමහලකින් ඇද වැටී මිය ගිය බව පැවසෙන එක්දරු පියාගේ අවසන් කටයුතු අද  සිදුකෙරෙනවා.\nඒ ඇඹිලිපිටිය නවනගරයේ පොදු සුසාන භූමියේදීයී.\nඇඹිලිපිටිය මහේස්ත්‍රාත් අධිකරණයෙන් පොලිසිය  ලබා ගත් නියෝගයක  දේහය පිළිබඳ අවසන් කටයුතු සිදුකල යුතු ආකාරයද දැක්වෙනවා.\nඑහි සදහන් වන්නේ,\nදේහය රැගෙන නගරයේ සැරිසැරීම හා ඇඹිලිපිටිය පොලිසිය ඉදිරිපිටට පැමිණි විරෝධතාවයේ යෙදීම තහනම් බවයි.\nකෙසේ වෙතත් මියගිය තරුණයාගේ නැන්දණිය අජන්තා කාන්ති දක්වන්නේ මෙවන් අදහසක්.\n\"මං අහන්නේ මට මේ දේ කරන්න පුළුවන්ද? අධිකරණ නියෝගයක් වෙන්න පුළුවන්, මගේ දුව බොහොම වේදනාවෙන් ඉන්නේ. එයාට කෑගහලා කියන්නවත් මේ සෙනඟ හසුරවන්නවත් මටවත් එයාටවත් බැහැ. සැබෑ වේදනාවක් දැනිලා ඒගොල්ලෝ මෙතන මොනවාහරි කළොත් මම කිව්වොත් මේක නවත්තන්න මේක කරන්න එපා කියලා මගෙ කටහඩ එයාලට ඇහෙයිද? ඒගොල්ලන්ගේ වේදනාව වැඩි කමට මට ගහලා මැරුවත් මේ අධිකරණ නියෝගය නිසා අපිට හිරබත් කන්න වෙන්නේ. මේ නීතිය කවුද ගෙනාවේ.\"\nමිය ගිය තරුණයාගේ මරණය සම්බන්ධයෙන් රත්නපුර මූලික රෝහලේ පැවති පශ්චාත් මරණ පරික්ෂණයේදී අනාවරණය වූයේ සිරුරේ ඇතිවූ බහුවිද තුවාල හේතුකොටගෙන ඇතිවූ අභ්‍යන්තර රුධිර වහනය නිසා ඔහු ජීවිතක්ෂයට පත්වී ඇති බවයි.\nමේ අතර තරුණයාගේ මිය යාම සම්බන්ධයෙන්  ශ්‍රී ලංකා මානව හිමිකම් කොමිසමේ සහ ජාතික පොලිස කොමිසමද කොමිසමේද පරීක්ෂණ මේවන විට ක්‍රියාත්මකවනවා.\nකොමිසමේ සාමාජීක  නීතිඥ සාලිය පීරිස් මහතා ඒ පිළිබද මෙලෙස අදහස් පළකලා.\n\" අපේ නිලධාරින් තිදෙනෙකු සිද්ධිය වූ ස්ථානයට ගිහිල්ලා කිහිපදෙනෙකුගෙන්ම කරුණු සටහන් කරගත්තා පොලිස් නිලධාරින්ගේද ඇතුළුව,මේ සිද්ධිය පිළිබඳ තොරතුරු දන්නා තවත් පුද්ගලයින් ඉන්නවානම් ඒ අය මානව හිමිකම් කොමිෂන් සභාව වෙත දැනට කරුණු දන්වලා නැත්නම් කොමිසමේ නිලධාරින්ට තොරතුරු ලබාදෙන ලෙස අපි ඉල්ලා සිටිනවා.\"\nසිද්ධිය සම්බන්ධයෙන් මහජන සාක්ෂි කැඳවීමට ශ්‍රී ලංකා මානව හිමිකම් කොමිසම තීරණය කර තිබෙනවා.\nමෙම සිද්ධිය සම්බන්ධයෙන් අදාළ වාර්තාව ඉදිරි සතියේදී කොමිසම වෙත ලැබෙනු ඇති බවයි එහි කොමසාරිස්වරයෙකු වන නීතීඥ සාලිය පීරිස් හිරු ප්‍රවෘත්ති අංශයට සදහන් කළේ.\nපසුගිය 4 වන දා රාත්‍රියේ සිදුවු මෙම සිද්ධිය මුල් කරගෙන ඇඹිලිපිටිය පොලිස් ස්ථානයේ ස්ථානාධිපතිවරයා ඇතුළු 21 දෙනෙකු තාවකාලික පදනම මත සීතාවක සහ කෑගල්ල පොලිස් ස්ථාන වෙත මාරු කර යවා තිබෙනවා.\nසිද්ධියෙන් පසු තවමත් ඇඹිලිපිටිය නගරය හා ඒ අවට ආරක්ෂාව සඳහා පොලිස් විශේෂ කාර්ය බලකාය යොදා තිබෙනවා.\nඅදාළ තරුණයාගේ මරණයත් සමග ඉකුත් දින කිහිපයේ ඇඹිලිපිටිය නගරයේ දැඩි නොසන්සුන්කාරී තත්ත්වයක් හට ගත්තත් මේ වන විට එම තත්ත්වය පහව ගොස් ඇති බවයි වාර්තා වන්නේ.\nකෙසේ වෙතත් සුමිත් ප්‍රසන්න ජයවර්ධනගේ දේහයට අවසන් ගෞරව දැක්වීම සඳහා විශාල පිරිසක් පැමිණෙමින් සිටිනවා.\n29 හැවිරිදි සුමිත් ප්‍රසන්නගේ බිරිඳ මේවන විට තවත් දරුවෙකු ප්‍රසුත කිරීමට සුදානමිනුයි පසුවන්නේ.\nඇය ඉල්ලා සිටින්නේ තම සැමියාගේ මරණය සම්බන්ධයෙන් විධිමත් පරීක්ෂණයක් පවත්වා සාධාරණයක් ඉටු කරන ලෙසයි.",
       "URL": "https://www.hirunews.lk/123723/රටක්-තිගැස්සූ-ඇඹිලිපිටියේ-ඛේදවාචකය-මේ-නීතිය-කවුද-ගෙනාවේ-මව-අසයි",
       "Category": "Local News",
       "Parent URL": "https://www.hirunews.lk/local-news.php?pageID=5215"
}