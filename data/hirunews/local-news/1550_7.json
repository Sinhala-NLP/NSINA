{
       "Source": "hirunews",
       "Timestamp": "Saturday, 20 November 2021 - 7:44",
       "Headline": "නිර්දේශ නොමැතිව මිලියන දස දහස ඉක්ම වූ වෛද්‍ය සැපයුම් ගෙන්වූ බවට හෙළිදරව්වක්",
       "News Content": "වෛද්‍ය සැපයීම් සමාලෝචන කමිටුවේ නිර්දේශයකින් තොරව වසර 5 ක් තුල රුපියල් මිලියන 10,193 ක අයිතම 4,619 ක් මිල දී ගෙන ඇති බව රජයේ ගිණුම් පිළිබඳ කාරක සභාවේදී අනාවරණය වුණා.\nපාර්ලිමේන්තු සන්නිවේදන දෙපාර්තමේන්තුව ප්‍රකාශ කළේ, 2011 වසරේ සිට 2016 දක්වා කාලය තුල මෙය සිදුව ඇති බවයි.\nඊට අදාළව විගණකාධිපති විශේෂ විගණන වාර්තාව පරීක්ෂා කිරීමටයි කාරක සභාව රැස් වූයේ.\nඅවස්ථා කිහිපයකදී ප්‍රසම්පාදන ක්‍රියාවලියේ ගැටලු හේතුවෙන් අතිරේක පිරිවැය දැරීමට සිදු වූ බවද මෙහි දී හෙළිව තිබෙනවා.\nමෙම මුදල රුපියල් මිලියන 800කට ආසන්නයි.\nතත්ත්වය පිළිබඳ තහවුරුවකින් තොරව වෛද්‍ය සැපයීම් වාර්ෂිකව රට තුළට එන බව තහවුරු වී ඇති අතර, එමගින් රෝගීන්ට සිදු වන හානිය මැනිය නොහැකි බවද ජාතික විගණන කාර්යාලය මෙහි දී පෙන්වා දී තිබෙනවා.",
       "URL": "https://www.hirunews.lk/288596/නිර්දේශ-නොමැතිව-මිලියන-දස-දහස-ඉක්ම-වූ-වෛද්‍ය-සැපයුම්-ගෙන්වූ-බවට-හෙළිදරව්වක්",
       "Category": "Local News",
       "Parent URL": "https://www.hirunews.lk/local-news.php?pageID=1550"
}