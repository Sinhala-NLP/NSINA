{
       "Source": "hirunews",
       "Timestamp": "Monday, 04 July 2016 - 13:48",
       "Headline": "තෙවරප්පෙරුමට එරෙහිව අදත් විරෝධතා",
       "News Content": "මතුගම අධ්‍යාපන කලාපයේ සියළුම විදුහල්පතිවරුන් හා වළල්ලාවිට කොට්ඨාශයේ සියලූ ගුරුවරුන් අද අසනීප නිවාඩු වාර්තාකරමින් මේ වනවිට විරෝධතා පාගමනක නිරත වනවා.\nඒ පසුගිය 30 වනදා නියෝජ්‍ය අමාත්‍ය පාලිත තෙවරප්පෙරුම විසින් මතුගම මීගහතැන්න ප්‍රාථමික විද්‍යාලයේ විදුහල්පතිට පහරදුන් බවට චෝදනා කරමින්.\nවිරෝධතාකරුවන් මතුගම කලාප කාර්යාලය ඉදිරිපිටින් අද පෙරවරුවේ ආරම්භ කළ මෙම විරෝධතා පාගමන මතුගම නගරය දක්වා ගොස් යළි කලාප අධ්‍යාපන කාර්යාලය ඉදිරිපිටට පැමිණ තිබෙනවා.\nවිරෝධතාවට ගුරුවරුන් සහ විදුහල්පතිවරුන් එක්ව සිටීම නිසා වළල්ලාවිට කොට්ඨාශයේ පාසල්වලට සිසු සිසුවියන් පැමිණීමේ අඩුවක් දක්නට ලැබුණු බවයි ප්‍රදේශයේ හිරු වාර්තාකරුවන් සඳහන් කළේ.\nමීගහතැන්න ප්‍රාථමික විද්‍යාලයේ පළමු ශ්‍රේණිය සඳහා ළමයින් 10 දෙනෙකු ඇතුළත් කර නොගැනීමට විරෝධය පළ කරමින් නියෝජ්‍ය අමාත්‍ය පාලිත තෙවරප්පෙරුම දින හතරක් උපවාසයේ නිරත වුණා.\nකෙසේ වෙතත් එම  අවස්ථාවේදී විදුහල්පතිවරයාගේ නිල කාමරය තුළ විදුලි පංකාවේ එල්ලී ගෙළ වැළලාගැනීමට උත්සාහ කළ නියෝජ්‍ය අමාත්‍ය පාලිත තෙවරප්පෙරුම රෝහල් ගත කෙරුණු අතර, ඔහු තවදුරටත් කොළඹ පෞද්ගලික රෝහලක නේවාසිකව ප්‍රතිකාර ලබනවා.",
       "URL": "https://www.hirunews.lk/137157/තෙවරප්පෙරුමට-එරෙහිව-අදත්-විරෝධතා",
       "Category": "Local News",
       "Parent URL": "https://www.hirunews.lk/local-news.php?pageID=4979"
}