{
       "Source": "hirunews",
       "Timestamp": "Thursday, 23 September 2021 - 10:42",
       "Headline": "හිරු පුවත ඵල දරයි - ගුවන්තොටුපොළ PCR පරීක්ෂණ මධ්‍යස්ථානය විවෘත වෙයි (වීඩියෝ)",
       "News Content": "හිරු ප්‍රවෘත්ති අවස්ථා ගණනාවක දී අනාවරණ කළ ගුවන් මගීන්ට හෝටල් නිරෝධායනය අනිවාර්ය කිරීමේ ජාවාරමට තිත තබමින් කටුනායක දී අද පී.සී.ආර්. පරීක්ෂණ මධ්‍යස්ථානයක් විවෘත කෙරුණා.\nසංචාරක අමාත්‍ය ප්‍රසන්න රණතුංග ප්‍රකාශ කළේ, ලබන සෙනසුරාදා සිට එහි පරීක්ෂණ කටයුතු ආරම්භ කරන බවයි.\nඒ අනුව විදේශගත ව සිට පැමිණෙන ගුවන් මගීන්ට පැය 03ක් තුළ පී.සී.ආර්. පරීක්ෂණ සිදු කර ප්‍රතිඵල ලබාගෙන පිට ව යා හැකියි.\nගුවන් මගීන් හෝටල් නිරෝධායනයට යොමු කරමින් සිදුකළ මුදල් ගසා කෑමේ ජාවාරම පිළිබඳ ව හිරු ප්‍රවෘත්ති ඔස්සේ දින ගණනාවක් අඛණ්ඩ ව තොරතුරු අනාවරණ කළා.\nගුවන් මගීන් නිරන්තරයෙන් හිරු ප්‍රවෘත්ති අංශය අමතා ඊට අදාළ තොරතුරු දැනුම් දුන්නේ ඔවුන්ට මෙම ජාවාරමෙන් මිදීමට සහ මුහුණදෙන අපහසුතා හෙළි කිරීමට ඇති එක ම මඟ හිරු ප්‍රවෘත්ති වීම හේතුවෙන්.\nහිරු ප්‍රවෘත්ති අනාවරණයෙන් පසු ජනාධිපති ගෝඨාභය රාජපක්ෂ මෙම ගැටලුවට මැදිහත් වූ අතර, ඒ අනුව ගුවන් මගීන් කොරෝනා පරීක්ෂණවලට ලක් කිරීමෙන් අනතුරු ව පැය කිහිපයක් තුළ මුදා හැරීමට අවශ්‍ය පියවර ගන්නා බව සෞඛ්‍ය අමාත්‍ය කෙහෙලිය රඹුක්වැල්ල ප්‍රකාශ කර තිබුණා.\nඒ අනුවයි, විදේශයන්හි සිට පැමිණෙන පුද්ගලයන්ට කටුනායකදී පැය 3ක කාලයක් තුළ කොරෝනා පී.සී.ආර්. පරීක්ෂණ සිදුකිරීමේ පහසුකම් අද ස්ථාපිත කෙරුණේ.\nඑහි දී පැයකට පී.සී.ආර්. පරීක්ෂණ 500ක් සිදුකෙරෙන අතර, එකවර මගීන් 500 දෙනෙකුට අදාළ මධ්‍යස්ථානයේ රැඳී සිටිය හැකියි.\nපරීක්ෂණයක් සඳහා අය කෙරෙන මුදල අමෙරිකානු ඩොලර් 40ක් හෙවත් රුපියල් 8000කට ආසන්න මුදලක්.\nඒ අනුව හිරු ප්‍රවෘත්ති කළ අනාවරණය හේතුවෙන් විදේශගත ව සිට එන මගීන්ට අනිවාර්ය වූ හෝටල් නිරෝධායන ජාවාරම අවසන් වනු ඇති.",
       "URL": "https://www.hirunews.lk/283002/හිරු-පුවත-ඵල-දරයි-ගුවන්තොටුපොළ-pcr-පරීක්ෂණ-මධ්‍යස්ථානය-විවෘත-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1674"
}