{
       "Source": "hirunews",
       "Timestamp": "Saturday, 19 February 2022 - 19:44",
       "Headline": "පොලිස් කොස්තාපල් ඝාතනයේ තවත් සැකකරුවන් 12ක් සොයා විමර්ශණ (වීඩියෝ)",
       "News Content": "තංගල්ල, විතාරන්දෙණියේදී පොලිස් කොස්තාපල්වරයෙකු ඝාතනය කිරීමේ සිද්ධිය සම්බන්ධයෙන් කාන්තාවක් ඇතුළු සැකකරුවන් සිව්දෙනකු අත්අඩංගුවට ගෙන තිබෙනවා.\nපෞද්ගලික ආරවුලක් මත සිදුකළ පහරදීමකින් මෙම පොලිස් කොස්තාපල්වරයා ඝාතනයට ලක්වුණා.\nමෙලෙස මියගියේ අධිවේගී මාර්ග සංචාරක කොට්ඨාසයට අනුයුක්තව කසාගල පිවිසුමේ රාජකාරී කළ තංගල්ල,  විතාරන්දෙණියේ පදිංචි 34 හැවිරිදි චතුරංග දිල්ශාන් නම් පොලිස් කොස්තාපල්වරයෙක්.\nඔහුගේ ඉඩමට යාබද නිවසක පදිංචි කාන්තාවක් සහ ඒ ආසන්නයේ තවත් ඉඩමක හෝටලයක් ඉදිකරමින් සිටි ව්‍යාපාරිකයකු සමග කලක පටන් පැවති ආරවුලක් මුල් කරගෙන මෙම ඝාතනය සිදුව ඇති බවයි පොලීසිය පැවසුවේ.\nඑහිදී පොලිස් නිලධාරියාට සහ ඔහුගේ සොයුරාටල අදාළ පිරිස විසින් පහර දී තිබූ අතර, පොලිස් නිලධාරියා එම ස්ථානයේදීම ජීවිතක්ෂයට පත්වුණා.\nබරපතළ තුවාල ලැබූ ඔහුගේ සොහොයුරා මේ වනවිට කරාපිටිය ශික්ෂණ රෝහලේ ප්‍රතිකාර ලබනවා.\nසිද්ධිය සම්බන්ධයෙන් විමර්ශන ආරම්භ කළ පොලීසිය මේ වනවිට වීරකැටිය ප්‍රදේශයේ පදිංචි සැකකරුවන් කාන්තාවක් ඇතුළු සිව් දෙදෙනෙකු අත්අඩංගුවට ගෙන තිබෙනවා.\nපොලීසිය පැවසුවේ, ප්‍රධාන සැකකරු ඇතුළු තවත් 12 දෙනෙකු අත්අඩංගුවට ගැනීම සඳහා තවදුරටත් විමර්ශන ක්‍රියාත්මක බවයි.\nමේ අතර, සැකකරුවන්ට අයත් බව පැවසෙන නිවසකට හා හෝටලයට ඊයේ රාත්‍රී කිසියම් පිරිසක් ගිනි තබා ඇති බව අප වාර්තාකරු පැවසුවා.\nමේ අතර අත්අඩංගුවට ගත් කාන්තාවක් ඇතුළු සැකකරුවන් සිව්දෙනා ලබන මස 4 වැනිදා දක්වා රක්ෂිත බන්ධනාගාර ගත කරන ලෙස අධිකරණය අද නියෝග කළා.\nඒ එම සැකකරුවන් තංගල්ල මහේස්ත්‍රාත්වරයා හමුවට ඉදිරිපත් කිරීමෙන් අනතුරුවයි.",
       "URL": "https://www.hirunews.lk/297464/පොලිස්-කොස්තාපල්-ඝාතනයේ-තවත්-සැකකරුවන්-12ක්-සොයා-විමර්ශණ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1346"
}