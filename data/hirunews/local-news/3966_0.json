{
       "Source": "hirunews",
       "Timestamp": "Tuesday, 01 May 2018 - 13:20",
       "Headline": "වැරදි නිවැරදි කර ඉදිරියට යා යුතුයි",
       "News Content": "වත්මන් රජයට ජනතාව වගකීම් ලබා දුන්නේ පසුගිය රජයන් සිදුකල වැරදි නිවැරදි කරමින් යහපත් රටක් ගොඩනැගීමට බව ජනාධිපති මෛත්‍රීපාල සිරිසේන පවසනවා.\nජනාධිපතිවරයා මේ බව කියා සිටියේ හිටපු ජනාධිපති දිවංගත රණසිංහ ප්‍රේමදාසගේ 25 වන ගුණසැමරුමට කොළඹ අලූත්කඩේ අධිකරණ සංකීර්ණය අසල දී අද එක්වෙමින්.\nහිටපු ජනාධිපති දිවංගත රණසිංහ ප්‍රේමදාසගේ 25 වන ගුණසැමරුම සඳහා මහානායක ස්වාමීන් වහන්සේලා, අග්‍රාමාත්‍ය රනිල් වික්‍රමසිංහ, කථානායක කරු ජයසූරිය ඇතුළු මැති ඇමතිවරුන් පිරිසක් ද එක්ව සිටියා.\nනව අමාත්‍ය මණ්ඩලයක් සමගින් පසුගිය පෙබරවාරි මාසයේදී ජනතාව රජයට ලබා දුන් පණිවුඩය අනුව කටයුතු කරන බවයි අග්‍රාමාත්‍ය රනිල් වික්‍රමසිංහ එහිදී ප්‍රකාශ කළේ.\nඑම අවස්ථාවට එක්වෙමින් අදහස් දැක්වූ අමාත්‍ය සජිත් ප්‍රේමාදාස කියා සිටියේ රජයෝග ඇතැයි ඇතැමුන් පවසන නමුත් ජනතා කැමැත්ත නියම රාජයෝගය බවත්, කිසි දිනෙක ජනතා කැමැත්ත ඇති අය කුමන බාධක පැමිණියත් ඉදිරියට යන බවයි.",
       "URL": "https://www.hirunews.lk/189696/වැරදි-නිවැරදි-කර-ඉදිරියට-යා-යුතුයි",
       "Category": "Local News",
       "Parent URL": "https://www.hirunews.lk/local-news.php?pageID=3966"
}