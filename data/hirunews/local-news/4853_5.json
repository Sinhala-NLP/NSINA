{
       "Source": "hirunews",
       "Timestamp": "Monday, 03 October 2016 - 14:59",
       "Headline": "විහාර දේවාලගම් සහ ථේරවාදී භික්ෂු කථිකාවත් පනත් කෙටුම්පත් විවාදයට ගැනීම දින නියමයක් නොමැතිව කල් තැබේ",
       "News Content": "මෙම සතිය තුළදී පාර්ලිමේන්තුවේදී විවාදයට ගැනීමට නියමිතව තිබූ විහාර දේවාලගම් සංශෝධිත පනත් කෙටුම්පත සහ  ථේරවාදී භික්ෂු කථිකාවත් පනත් කෙටුම්පත  විවාදයට ගැනීම දින නියමයක් නොමැතිව කල් තැබීමට පක්ෂ නායකයින් තීරණය කර තිබෙනවා.\nඅද පෙරවරුවේ පාර්ලිමේන්තු සංකීර්ණයේ පැවති පක්ෂ නායකයින්ගේ රැස්වීමේදී මෙම තීරණය ගත් බවයි ඒකාබද්ධ විපක්ෂය නියෝජනය  කරන පාර්ලිමේන්තු මන්ත්‍රී දිනේෂ් ගුණවර්ධන සඳහන් කළේ.\nඅද පෙරවරු 11ට පමණ මෙම පක්ෂ නායක රැස්වීම පාර්ලිමේන්තු සංකීර්ණයේදී පැවැත්වුණේ නියෝජ්‍ය කථානායකවරයාගේ ප්‍රධානත්වයෙන්.\nවිහාර දේවාලගම් සංශෝධිත පනත් කෙටුම්පත සම්බන්ධයෙන් මතභේදයක් ඇතිවුණේ දියවඩන නිලමේවරයා තෝරා ගත යුතු ආකාරය පිළිබදව මතු වූ ප්‍රශ්නයක් හේතුවෙන්.\nදියවඩන නිලමේවරයා තෝරා ගැනීමේදී සෙසු නිකායන් සඳහා අලූතින් ඡන්ද අයිතිය ලබා දෙන්නේ නම් මෙම පනත සංශෝධනය නොකළ යුතු බව සියම් මහ නිකායේ මල්වතු පාර්ශවයේ මහනායක අතිපූජ්‍ය තිබ්බටුවාවේ ශ්‍රී සුමංගල නාහිමියන් ප්‍රකාශ කළා.\nඒ, මෙම පනත සම්බන්ධයෙන් දැනුවත් කිරීම සඳහා බුද්ධ ශාසන අමාත්‍ය විජේදාස රාජපක්ෂ පසුගිය දා මල්වතු මහා විහාරයේදී උන්වහන්සේ බැහැ දුටු අවස්ථාවේදියි.\nමේ අතර ලබන 5 වනදා පාර්ලිමේන්තුවේදී විවාදයට ගැනීමට තිබූ අපරාධ නීති සංශෝධන පනත් කෙටුම්පත හෙට දිනයේදී විවාදයට ගැනීමට නියමිතයි.",
       "URL": "https://www.hirunews.lk/144357/විහාර-දේවාලගම්-සහ-ථේරවාදී-භික්ෂු-කථිකාවත්-පනත්-කෙටුම්පත්-විවාදයට-ගැනීම-දින-නියමයක්-නොමැතිව-කල්-තැබේ",
       "Category": "Local News",
       "Parent URL": "https://www.hirunews.lk/local-news.php?pageID=4853"
}