{
       "Source": "hirunews",
       "Timestamp": "Thursday, 25 August 2022 - 10:16",
       "Headline": "බෝග නිෂ්පාදනය ඉහළ නැංවීමට අගමැතිගෙන් උපදෙස්",
       "News Content": "පරිපාලනය සහ සංවර්ධනය ඒකාබද්ධ කර ඉදිරි දින 100 තුල ගම් මට්ටමින් ආහාර සුරක්ෂිතතා කමිටු පිහිටුවා ආහාර බෝග නිෂ්පාදනය ඉහළ නංවන ලෙස අගමැති දිනේෂ් ගුණවර්ධන සියලු දිස්ත්‍රික් ලේකම්වරුන්ට උපදෙස් ලබා දී තිබෙනවා.\nඒ ස්වදේශ කටයුතු අමාත්‍යාංශයේ ඊයේ (24) පැවති දිසාපති සමුළුවට එක්වෙමින්.\nජාත්‍යන්තර මූල්‍ය අරමුදල සහ ලෝක බැංකුව ශ්‍රී ලංකාවට ආධාර ලබාදෙන බවත් එය සාර්ථක කර ගැනීමට ගම් මට්ටමේ සිට ඉහළට සැලසුම් සකස් කරන ලෙසයි අග්‍රාමාත්‍යවරයා එහි දී අවධාරණය කර ඇත්තේ.\nනව තාක්ෂණය භාවිත කරමින් දත්ත රැස් කර ගැනීමේ කටයුතු කරන ලෙස ද අග්‍රාමාත්‍ය දිනේෂ් ගුණවර්ධන එහි දී වැඩිදුරටත් උපදෙස් ලබා දී තිබෙනවා.\nඑමෙන්ම පෞද්ගලික අංශය සහ ජනතාව සහභාගි කර ගනිමින් ආහාර සුරක්ෂිතතා සම්බන්ධයෙන් වැඩපිලිවෙලක් සකස් කරන ලෙස යි දිස්ත්‍රික් ලේකම්වරුන්ට එහි දී දැනුම් දී ඇත්තේ.\nමේ අතර, සමූපකාර ව්‍යාපාරය පුනර්ජීවනය කිරීම සඳහා සියලු දෙනා කටයුතු කළ යුතු බව ද අග්‍රාමාත්‍ය දිනේෂ් ගුණවර්ධන ප්‍රකාශ කළා.\nඒ අග්‍රාමාත්‍ය කාර්යාලයේ දී පළාත් ආණ්ඩුකාරවරුන් සමග ඊයේ (24) පැවති සාකච්ඡාවකට එක්වෙමින්.\nසමූපකාර ව්‍යාපාරය මේ වනවිට අකර්මන්‍ය තත්ත්වයක පවතින බවත් ඊට සමූපකාර කොමසාරිස්වරුන් ඇතුළු සියලු නිලධාරින් වග කිව යුතු බවයි අග්‍රාමාත්‍යවරයා එහිදී වැඩිදුරටත් ප්‍රකාශ කර ඇත්තේ.\nනිෂ්පාදන සහ බෙදා හැරීමේ දාමය ශක්තිමත් කිරීමට මෙන්ම ග්‍රාමීය ආර්ථිකය ඉහළ නැංවීමට සමූපකාර ව්‍යාපාරය වැදගත් සේවයක් කළ බව ද අග්‍රාමාත්‍ය දිනේෂ් ගුණවර්ධන එහිදී වැඩිදුරටත් ප්‍රකාශ කර තිබෙනවා.",
       "URL": "https://www.hirunews.lk/313668/බෝග-නිෂ්පාදනය-ඉහළ-නැංවීමට-අගමැතිගෙන්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=915"
}