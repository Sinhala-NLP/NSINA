{
       "Source": "hirunews",
       "Timestamp": "Wednesday, 10 May 2023 - 13:40",
       "Headline": "ගර්භණී කාන්තාවකට පිහියෙන් ඇන රන් ආභරණ කොල්ල කෑ තිදෙනෙකු අත්අඩංගුවට",
       "News Content": "ගර්භණී කාන්තාවකට පිහියෙන් ඇන බරපතළ තුවාල සිදුකර රන් ආභරණ කොල්ලකෑ එම කාන්තාවගේ සොයුරා සහ ඔහුගේ අනියම් බිරිඳ ඇතුළු තිදෙනෙකු අතුරුගිරිය පොලිසිය පොලීසිය විසින් අද (10) අත්අඩංගුවට ගෙන තිබෙනවා.\nඅත්අඩංගුවට ගත් තිදෙනා අධික ලෙස මත් ද්‍රව්‍ය භාවිතයට ඇබ්බැහි වී ඇති අතර ඔවුන්ට මත්ද්‍රව්‍ය පානයට මුදල් නොමැති හෙයින් සොයුරාගේ අනියම් බිරිඳ විසින් කොල්ල කෑම සැලසුම් කර ඇති බවයි විමර්ශනවල දී හෙළිවී ඇත්තේ.\nදින කිහිපයකට පෙර ගර්භණී කාන්තාව පදිංචි අතුරුගිරිය ඔරුවල නිවසට පැමිණි අනියම් බිරිඳ සහ ඇයගේ ඥාති සොයුරෙකු සමගින් පානය කිරීම සඳහා වතුර ඉල්ලා තිබෙනවා.\nවතුර පානය කිරීමෙන් අනතුරුව කාන්තාවගෙන් ආහාර ඉල්ලා ඇති අතර ආහාර නොමැති බව පවසා ඇය නිවස තුළට යාමට සූදානම් වූ අවස්ථාවේ දී මෙම සැකකාරිය සහ සැකකරු ඇයගේ ගෙලට පිහියක් තබා මරන බවට තර්ජනය කර ඇය සතු රන් භාණ්ඩ සහ නිවසේ අල්මාරියේ තිබ තිබූ රන් භාණ්ඩ කොල්ල කා ඇති බවයි වාර්තා වෙන්නේ.\nඑම අවස්ථාවේ දී ඔවුන්ගේ ග්‍රහණයෙන් බේරීමට ගර්භනී කාන්තාව පොර බදා ඇති අතර එම අවස්ථාවේ දී ඇයගේ පාදය සහ කලවා ප්‍රදේශයට පිහි පහරවල් එල්ල කර තිබෙනවා.\nඑම අවස්ථාවේ දී ගර්භණී කාන්තාවගේ සොයුරා නිවසෙන් පිට මාර්ගයේ රැඳී සිට තිබුණා.\nසි.සි.ටි.වි දර්ශන පරික්ෂා කිරීමෙන් අනතුරුව අතුරුගිරිය පොලිසියේ නිලධාරීන් විසින් මෙම සැකකරුවන් අත්අඩංගුවට ගෙන ඇති අතර විවිධ ස්ථානවල උගස් තබා තිබූ රන් භාණ්ඩ ද සොයාගත් බවයි අතුරුගිරිය පොලිසිය පවසන්නේ‍.",
       "URL": "https://www.hirunews.lk/334792/ගර්භණී-කාන්තාවකට-පිහියෙන්-ඇන-රන්-ආභරණ-කොල්ල-කෑ-තිදෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=354"
}