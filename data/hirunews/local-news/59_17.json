{
       "Source": "hirunews",
       "Timestamp": "Thursday, 31 August 2023 - 19:49",
       "Headline": "හොර පාරෙන් ගෙනා තවත් සුපිරි ජීප් රථ දෙකක් කහතුඩුවේ නිවසකින් සොයාගැනේ (වීඩියෝ)",
       "News Content": "මෙරටට රහසිගතව ආනයනය කළ සහ ලියාපදිංචිය වෙනස් කළ සුඛෝපභෝගි ජිප් රථ දෙකක්, කුරුණෑගල මෝටර් රථ ආනයනය කරන ව්‍යාපාරිකයෙකුට අයත් කහතුඩුව - රිලාවල ප්‍රදේශයේ නිවසක සගවා තිබියදී වලාන දූෂණ මර්දන ඒකකය විසින් අද(31) සොයා ගත්තා.\nරුපියල් කෝටි පහ ඉක්මවන මෙම මෝටර් රථ මෙලෙස අත්අඩංගුවට ගැණුනේ අදාළ ව්‍යාපාරිකයාගේ බිරිද භාරයේ තිබියදීයි.\nඑම ව්‍යාපාරිකයා විසින් මෝටර් රථ ප්‍රවාහන දෙපාර්තමේන්තුවට ව්‍යාජ තොරතුරු ඉදිරිපත් කර ලබා ගන්නා ලද ලියාපදිංචි අංකයක් සදහා, එම ලියාපදිංචිය අංකය සදහන් රථයට එන්ජින් අංක සහ චැසි අංක කූඨ ලෙස ඇතුළත් කිරීමට සූදානම් වූ අවස්ථාවේ වැටලීම සිදුකළා.\nපොලිස් නිලධාරින් පරීක්ෂා කරනවිට එම ජිප් රථයේ චැසි අංකය සහ එන්ජින් අංකය කපා සූරා දමා තිබෙනවා.\nඑසේම, එය අලෙවි කිරීමේදී මිලදී ගන්නා පුද්ගලයාට සැකයක් නොසිතෙන පරිදි ව්‍යාපාරිකයාගේ බිරිදගේ නමට ඉතා සූක්ෂම අයුරින් කූඨ ලේඛන සකසා ලියාපදිංචිය වෙනස් කර තිබුණා.\nඅත්අඩංගුවට ගන්නා ලද අනෙක් සුඛෝපභෝගි ජිප් රථය මෙතෙක් මෙරට ලියාපදිංචිකර නොමැති අතර, එය නීතිවිරෝධී ලෙස කන්ටේනරයක බහා රහසිගතව මෙරටට ආනයනය කර ඇති බවයි මේ වනවිට අනාවරණ වී ඇත්තේ.\nජිප් රථ දෙක අත්අඩංගුවට ගැනීමත් සමග අදාළ ව්‍යාපාරිකයා ප්‍රදේශයෙන් පලාගොස් සිටින අතර, ඔහු අත්අඩංගුවට ගැනීම සදහා වලාන දූෂණ මර්දන ඒකකය විමර්ශනයක් ආරම්භ කර තිබෙනවා.",
       "URL": "https://www.hirunews.lk/346752/හොර-පාරෙන්-ගෙනා-තවත්-සුපිරි-ජීප්-රථ-දෙකක්-කහතුඩුවේ-නිවසකින්-සොයාගැනේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=59"
}