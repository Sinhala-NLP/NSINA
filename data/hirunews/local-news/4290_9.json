{
       "Source": "hirunews",
       "Timestamp": "Tuesday, 03 October 2017 - 16:26",
       "Headline": "නියෝජ්‍ය මැතිවරණ කොමසාරිස්ට තර්ජනය කිරීම පැෆ්රල් හෙළා දකී",
       "News Content": "මහනුවර දිස්ත්‍රික් නියෝජ්‍ය මැතිවරණ කොමසාරිස් නාමල් තලංගම මහතාට තර්ජනය කර රාජකාරියට බාධා කිරීම තරයේ හෙළා දකින බව පැෆ්රල් සංවිධානය කියා සිටිනවා.\nඑහි විධායක අධ්‍යක්ෂ රෝහණ හෙට්ටිආරච්චි නිකුත් කළ  නිවේදනයේ මෙසේ ද සඳහන් වනවා.\n\"ඕනෑම රටක පවත්වන මැතිවරණයක සුජාත භාවයට අදාළ මූලිකම සාධකය වන්නේ එම රටේ සුදුසුකම් සහිත පුරවැසියන් සියළුම දෙනාගේ නම් ඇතුලත් නිවැරදි ඡන්ද නාම ලේඛනයක් තිබේද යන්නයි.  ඒ සඳහා සෑම වර්ෂයකම ඡන්ද දායකයන්ට ලියාපදිංචිය තහවුරු කිරීමට හා අලූතින් ලියාපදිංචියට ඉඩකඩ හිමි වේ. එහෙත් මෙම ඡන්ද නාමලේඛන මැතිවරණ ක්‍රියාවලියෙන් බැහැර ජනප්‍රිය පාසල්වලට දරුවන් ඇතුලත් කිරීම සඳහා පදිංචිය සනාථ කිරීමේ ලේඛනයක් ලෙස භාවිත කෙරෙන බැවින් සමහර පිරිස් තම ලියාපදිංචිය පාසල් ආසන්නයේ සිදුකර ගැනීමට උත්සාහ දරයි.\nමෙවැනි පසුබිමක් තුළ  2017.10.02 දා  මහනුවර දිස්ත්‍රික් නියෝජ්‍ය මැතිවරණ කොමසාරිස්වරයා ඡන්ද නාමලේඛන ප්‍රතිශෝධනයට අදාළ හිමිකම් පරීක්ෂණයක් සිදු කරමින් සිටින මොහොතක දිස්ත්‍රික් මැතිවරණ කාර්යාලයට කඩා වැදුනු ශ්‍රී ලංකා පාර්ලිමේන්තුවේ සභානායක අමාත්‍ය ලක්ෂ්මන් කිරිඇල්ල මහතාගේ සම්බන්ධීකරණ ලේකම් වරයෙකු යැයි තමාව හඳුන්වා දුන් වරුණ ලියනගේ නැමැත්තෙකු නාමල් තලංගම මහතාගේ රාජකාරියට බාධා කරමින් ඔහුට තර්ජනය කර පහරදීමට උත්සාහ දරා ඇත. වාර්තා වන අන්දමට වරුණ ලියනගේ තර්ජනය කර තිබෙන්නේ  එම ප්‍රදේශයේ පදිංචි නොමැති තම ආධාරකරුවකුගේ නමත් ප්‍රධාන පාසලක් අසල ලියාපදිංචි කරන ලෙසයි.\nඑමෙන්ම අදාළ පුද්ගලයා අවධාරණය කර ඇත්තේ තමා මේ රටේ තුන්වන පුරවැසියාගේ ලේකම්වරයෙකු බැවින් ඔහුගේ අවශ්‍යතා ඉෂ්ඨ වන පරිදි නියෝජ්‍ය කොමසාරිස්වරයා කටයුතු කළ යුතු බවයි. මැතිවරණ කොමිෂන් සභාවේ නිලධාරීන් ස්වාධීනව ක්‍රියාත්මක වීමට අවශ්‍ය පහසුකම් රජය විසින් සැපයිය යුතු මොහොතක මෙවැනි ක්‍රියාකාරකම් අප තරයේ හෙළා දකින අතර අදාළ පුද්ගලයන්ට එරෙහිව නීතිය තදින් ක්‍රියාත්මක කරන ලෙස අප පොලිස්පති තුමාගෙන් ඉල්ලා සිටිමු.\nඑමෙන්ම මෙවැනි උද්දච්ච පුද්ගලයින් ළඟ තබා ගැනීම ලක්ෂ්මන් කිරිඇල්ල අමාත්‍ය තුමාට කිසිසේත්ම යහපත් නොවනු ඇත.\nඑබැවින් අමාත්‍ය තුමා ගනු ලබන ක්‍රියාමාර්ග දෙස ද අප බලා සිටිමු.\nනාමල් තලංගම මහතා පසුගිය මැතිවරණ කිහිපයකදීම තම ජීවිතය ද නොසළකා නිදහස් හා සාධාරණ මැතිවරණයක් සඳහා පෙනී සිටි නිලධාරියෙකු බවද මෙහිදී අපි අවධාරණය කරනු කැමැත්තෙමු.\"",
       "URL": "https://www.hirunews.lk/172480/නියෝජ්‍ය-මැතිවරණ-කොමසාරිස්ට-තර්ජනය-කිරීම-පැෆ්රල්-හෙළා-දකී",
       "Category": "Local News",
       "Parent URL": "https://www.hirunews.lk/local-news.php?pageID=4290"
}