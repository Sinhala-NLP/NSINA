{
       "Source": "hirunews",
       "Timestamp": "Monday, 08 May 2017 - 12:47",
       "Headline": "අද පස්වරුවේ තද වැසි",
       "News Content": "දිවයිනේ බොහෝ පළාත්වල තැනින් තැන, සවස 2.00 න් පසු වැසි හෝ ගිගුරුම් සහිත වැසි ඇති වන බව කාලගුණ විද්‍යා දෙපාර්තමේන්තුව පවසනවා.\nඇතැම් ස්ථානවල, විශේෂයෙන් බස්නාහිර, සබරගමුව, මධ්‍යම, වයඹ, උතුරු-මැද සහ දකුණු පළාත්වල (මි.මි. 50 ක පමණ) තරමක් තද වැසි බලාපොරොත්තු විය හැකි බව ද එම දෙපාර්තමේන්තුව කියා සිටියා.\nගිගුරුම් සහිත වැසි ඇති වන විට එම ප්‍රදේශවල තාවකාලිකව තද සුළං ඇති විය හැකි  අතර අකුණු මඟින් සිදුවන අනතුරු අවම කර ගැනීමට අවශ්‍ය පියවර ගන්නා ලෙස ජනතාවගෙන් ඔවුන් ඉල්ලා සිටිනවා.\nඉදිරි පැය 24 සඳහා දිවයින වටා වන මුහුදු ප්‍රදේශවල තැනින් තැන වැසි හෝ ගිගිරුම් සහිත වැසි ඇති වන බව පවසන කාලගුණ විද්‍යා දෙපාර්තමේන්තුව සුළං නිරිත දෙසින් හමන අතර සුළගේ වේගය පැ.කි.මී. 20-30 ක් පමණ වන බව ද කියා සිටිනවා.\nමන්නාරම් බොක්ක මුහුදු ප්‍රදේශයේ සුළගේ වේගය විටක පැ.කි.මී 40 දක්වා වැඩිවිය හැකියි.\nදිවයින වටා වන මුහුදු ප්‍රදේශ සාමාන්‍යයෙන් රළු නොවන නමුත් ගිගුරුම් සහිත වැසි ඇති වන විට එම මුහුදු ප්‍රදේශ තාවකාලිකව රළු විය හැකියි.",
       "URL": "https://www.hirunews.lk/160864/අද-පස්වරුවේ-තද-වැසි",
       "Category": "Local News",
       "Parent URL": "https://www.hirunews.lk/local-news.php?pageID=4527"
}