{
       "Source": "hirunews",
       "Timestamp": "Saturday, 02 July 2022 - 13:11",
       "Headline": "බස් නොමැතිව මගීන්ට අදත් පීඩා - වර්ජිත තැපැල් සේවකයින් ගැන තීරණය පස්වරුවේ (වීඩියෝ)",
       "News Content": "පවතින ඉන්ධන අර්බුදය හමුවේ අද (02) දිනයේ දිවයින පුරා පෞද්ගලික බස් රථ ධාවනය සියයට 8 ත් 10 ත් අතර ප්‍රමාණයක් දක්වා අඩු වී ඇති බව ලංකා පෞද්ගලික බස් හිමියන්ගේ සංගමය ප්‍රකාශ කළා.\nඑහි සභාපති ගැමුණු විජේරත්න හිරු ප්‍රවෘත්ති අංශයට කියා සිටියේ ශ්‍රී ලංකා ගමනාගමන මණ්ඩලයේ ඩිපෝ මගින් පෞද්ගලික බස් රථ සඳහා ඉන්ධන නිකුත් කිරීම සීමා කිරීම සහ ඇතැම් ප්‍රදේශවල ඉන්ධන නිකුත් නොකිරීම හේතුවෙන් බස් රථ විශාල සංඛ්‍යාවක් ධාවනය කිරීමට නොහැකි තත්වයක් හටගෙන ඇති බවයි.\nමෙවන් පසුබිමක් තුළ ශ්‍රී ලංකා ගමනාගමන මණ්ඩලය සඳහන් කළේ සිය බස් රථ උපරිම ධාරිතාවයෙන් ධාවනයේ යෙදවීමට පියවර ගෙන ඇති බවයි.\nකෙසේ වෙතත් මෙවන් පසුබිමක බස් රථ මගින් ගමන් පහසුකම් ලබා ගැනීමට පැමිණි මගී ජනතාව අදත් දැඩි අපහසුතාවයට පත්ව සිටි බව අප වාර්තාකරුවන් පෙන්වා දුන්නා.\nඑම තත්වය හමුවේ දුම්රිය මගින් සිය ගමන් පහසුකම් සලසා ගැනීමට මගී ජනතාව යොමුව තිබෙනවා.\nඒ අනුව දුම්රිය ගමන් වාර 2ක් හැර සෙසු දුම්රිය ගමන්වාර සාමාන්‍ය පරිදි ක්‍රියාත්මක කිරීමට අද දිනයේ කටයුතු යොදා ඇති බව දුම්රිය දෙපාර්තමේන්තුව සඳහන් කළා.\nමේ අතර තැපැල් සේවකයින් ආරම්භ කළ වෘත්තිය ක්‍රියාමාර්ගය තවදුරටත් ක්‍රියාත්මක බව ඒකාබද්ධ තැපැල් වෘත්තීය සමිති පෙරමුණේ කැඳවුම්කරු චින්තක බණ්ඩාර කියා සිටියා.\nඉන්ධන අර්බුදය හමුවේ සතියට දින 3ක් පමණක් සේවා සඳහා වාර්තා කිරීමට ගෙන ඇති තීරණය ප්‍රායෝගිකව ක්‍රියාත්මක කිරීම සඳහා ක්‍රමවේදයක් නොමැති වීම හේතුවෙනුයි ඔවුන් පසුගියදා මෙම වෘත්තීය ක්‍රියාමාර්ගය ආරම්භ කරනු ලැබුවේ.\nමේ සම්බන්ධයෙන් අප කළ විමසීමක දී තැපැල්පති රංජිත් ආරියරත්න කියා සිටියේ මෙම වෘත්තීය ක්‍රියාමාර්ගයේ නියැලී සිටින සේවකයින් සම්බන්ධයෙන් ගන්නා ඉදිරි ක්‍රියාමාර්ග පිළිබඳව අද (02) පස්වරුවේ පැවැත්වෙන සාකච්ඡාවකින් පසු දැනුම් දෙන බවයි.",
       "URL": "https://www.hirunews.lk/308806/බස්-නොමැතිව-මගීන්ට-අදත්-පීඩා-වර්ජිත-තැපැල්-සේවකයින්-ගැන-තීරණය-පස්වරුවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1052"
}