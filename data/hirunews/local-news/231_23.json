{
       "Source": "hirunews",
       "Timestamp": "Tuesday, 27 June 2023 - 19:13",
       "Headline": "අස්වැසුම අභියාචනා දෙලක්ෂයට ආසන්නයි - අදත් උද්ඝෝෂණ (වීඩියෝ)",
       "News Content": "විවිධ කණ්ඩායම්වල දේශපාලන බලපෑම්වලට හසු නොවී අස්වැසුම ප්‍රතිලාභී නාමලේඛනයට නම ඇතුළත් වී නොමැති සියලුදෙනා ලබන මස 10 වනදාට පෙර අභියාචනා ඉදිරිපත් කරන ලෙස මුදල් රාජ්‍ය අමාත්‍ය ෂෙහාන් සේමසිංහ ප්‍රකාශ කළා.\nජනාධිපති මාධ්‍ය කේන්ද්‍රයේ අද කැඳවා තිබූ මාධ්‍ය හමුවකට එක්වෙමින් ඔහු කියා සිටියේ අභියාචනා ලබාගැනීමෙන් පසු සුදුස්සන් තෝරාගැනීමේ අවසන් ලේඛනය සකස් කරන බවයි.\nමේ වනවිට ඊට අදාළව අභියාචනා එක්ලක්ෂ 88,794 ක් සහ විරෝධතා 3,300 ක් ලැබී ඇති බවද ඔහු සඳහන් කළා. එමෙන්ම 1924 ක්‍ෂණික දුරකථන අංකය ඇමතීමෙන් අභියාචනා සහ විරෝධතා ඉදිරිපත් කිරීම පිළිබඳ උපදෙස් ලබාගත හැකි බවයි රාජ්‍ය අමාත්‍යවරයා වැඩිදුරටත් කියා සිටියේ.\nකෙසේ වෙතත් අස්වැසුම සුබසාධන ප්‍රතිලාභ ලබාගැනීම සඳහා අභියාචනා ඉදිරිපත් කිරිමට අදත් ඇතැම් ප්‍රාදේශීය ලේකම් කාර්යාල වෙත විශාල පිරිසක් පැමිණ සිටින අතර ඇතැම් ස්ථානවල විරෝධතාද පැවැත්වුණා.\nඑසේම මාතර - වැලිගම ප්‍රදේශයේ 39 හැවිරිදි පස්දරු පියෙකු වන වඩු කාර්මිකයෙක් වැලිපිටිය ප්‍රාදේශීය ලේකම් කාර්යාල පරිශ්‍රයේ ගසකට නැඟ ගෙළෙහි ලණුවක් ගැට ගසාගෙන සුබසාධන ප්‍රතිලාභ ඉල්ලමින් විරෝධතාවයේ නිරතවූ බවයි අප වාර්තාකරු ප්‍රකාශ කළේ.\nමේ අතර අස්වැසුම වැඩසටහන හරහා සහන ලැබිය යුතු එහෙත් ලැයිස්තුවට නම ඇතුළත් නොවු පිරිසක් සමඟ නව ජනතා පෙරමුණ අද මානව හිමිකම් කොමිසමට පැමිණිල්ලක් ඉදිරිපත් කළා.\nකෙසේ වෙතත් ප්‍රගතිශීලී සමෘද්ධි නිලධාරීන්ගේ සංගමයේ උප ලේකම් ඒ.පී. නිශ්ශංක කියා සිටියේ සමෘද්ධි වෘත්තිය සමිතියක නායකයෙකු ලෙස කටයුතු කළ පාර්ලිමේන්තු මන්ත්‍රී ජගත් කුමාර මන්ත්‍රී ධුරයෙන් ඉල්ලා අස්වී ජනතාව සමඟ එක්ව මෙම විරෝධතාවට එක්විය යුතු බවයි.",
       "URL": "https://www.hirunews.lk/339283/අස්වැසුම-අභියාචනා-දෙලක්ෂයට-ආසන්නයි-අදත්-උද්ඝෝෂණ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=231"
}