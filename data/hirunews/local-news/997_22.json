{
       "Source": "hirunews",
       "Timestamp": "Sunday, 24 July 2022 - 7:32",
       "Headline": "ඉන්ධන බෙදාහැරීම අද දිනයේදීත් - නිකුත් කරන ටැංකි රථවල සීමාවක්",
       "News Content": "ඉන්ධන පිරවුම්හල් වෙත බෙදාහරින ටැංකි රථ සංඛ්‍යාව සීමා කර ඇති බව ලංකා ඛනිජ තෙල් පෞද්ගලික ටැංකි රථ හිමියන්ගේ සංගමය පවසනවා.\nසාමාන්‍යයෙන් දිනකට ඉන්ධන රැගත් ටැංකි රථ 350 ත්, 400 ත් අතර සංඛ්‍යාවක් පිරවුම්හල් වෙත නිකුත් කෙරුණත්, මේ වනවිට එම සංඛ්‍යාව ටැංකි රථ 200 ක් පමණ දක්වා සීමා කර ඇති බව එම සංගමයේ සම ලේකම් ඩී.වී. ශාන්ත සිල්වා කියා සිටියා.\nකෙසේ වෙතත්, ඉරිදා දිනයක් වූ අද දිනයේදීත් පිරවුම්හල් වෙත ඉන්ධන බෙදාහැරීමේ කටයුතු සිදුකරන බවයි ලංකා ඛනිජ තෙල් පෞද්ගලික ටැංකි රථ හිමියන්ගේ සංගමය ප්‍රකාශ කළේ.\nමේ අතර, හෙට (25) දිනයේ සිට ජාතික ඉන්ධන අවසර පත්‍ර ක්‍රමවේදය මුළු දිවයිනම ආවරණය වන ක්‍රියාත්මක කිරීමට නියමිතයි.\nඊයේ දිනයේ දී දිවයිනම ආවරණය වන පරිදි තෝරාගත් ඉන්ධන පිරවුම්හල් 25 ක් ආශ්‍රිතව එම ක්‍රමවේදය සාර්ථකව අත්හදා බැලුණා.\nඅද දිනයේදීත් සිපෙට්කෝ පිරවුම්හල් හරහා ඉන්ධන නිකුත් කෙරෙන්නේ වාහනයේ ලියාපදිංචි අංකයේ අවසන් ඉලක්කම අනුවයි.\nඒ අනුව අද ඉන්ධන නිකුත් කිරීම සිදු කෙරෙන්නේ අවසන් අංකය 3, 4 සහ 5 යෙදී ඇති රථවාහන සඳහායි.",
       "URL": "https://www.hirunews.lk/310798/ඉන්ධන-බෙදාහැරීම-අද-දිනයේදීත්-නිකුත්-කරන-ටැංකි-රථවල-සීමාවක්",
       "Category": "Local News",
       "Parent URL": "https://www.hirunews.lk/local-news.php?pageID=997"
}