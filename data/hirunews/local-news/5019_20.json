{
       "Source": "hirunews",
       "Timestamp": "Saturday, 04 June 2016 - 18:45",
       "Headline": "ගෝඨාභය නිදහස් පක්ෂයේ දෙවන නායකයා කරන්න සැලසුමක්",
       "News Content": "හිටපු ආරක්ෂක ලේකම් ගෝඨාභය රාජපක්ෂ ශ්‍රී ලංකා නිදහස් පක්ෂයේ දෙවන නායකත්වයට පත් කළ යුතු බව කම්කරු සහ වෘත්තීය සමිති සබඳතා අමාත්‍ය ඩබ්ලිව්.ඩී.ජේ. සෙනෙවිරත්න පවසනවා.\nරත්නපුර - කොළොන්න ආසනයේ ශ්‍රී ලංකා නිදහස් පක්ෂ ක්‍රියාකාරීන් පිරිසක් ඊයේ (03) අමතමින් අමාත්‍යවරයා මේ බව කියා සිටියා.\nඊට අදාළව තමන් පාර්ශවයන් කිහිපයක් සමඟ සාකච්ඡා කළ බවද ඔහු සඳහන් කළා.\nමේ අතර තමන්ට නිසි පිළිගැනීමක් නොලැබුණු බව පවසමින් ඇඹිලිපිටිය නගර සභාවේ සහ ප්‍රාදේශීය සභාවේ හිටපු මන්ත්‍රීවරුන් පිරිසක් ඇඹිලිපිටිය සංවර්ධන කමිටු රැස්වීම වර්ජනය කරමින් ඉන් ඉවත්ව ගොස් තිබෙනවා.\nඇඹිලිපිටිය ග්‍රාමීය නායකයන් පුහුණු කිරීමේ මධ්‍යස්ථානයේදී ඊයේ පෙරවරුවේ අමාත්‍ය ඩබ්ලිව්.ඩී.ජේ.සෙනෙවිරත්නගේ ප්‍රධානත්වයෙන් පැවති මෙම රැස්වීමට ඇඹිලිපිටිය නගර සභාවේ සහ ප්‍රාදේශීය සභාවේ හිටපු පළාත්පාලන ආයතන නියෝජිතයින්ටද ආරාධනා කර තිබුණා.\nකෙසේ වෙතත් එක්සත් ජාතික පක්ෂ හිටපු මන්ත්‍රිවරුන්ට ප්‍රධාන වේදිකාවේ අසුන් පනවා තිබුණත් අනෙක් මන්ත්‍රීවරුන්ට වෙනත් තැනක අසුන් පනවා තිබීම හේතුවෙන් නොසන්සුන් වූ නිදහස් පක්ෂ මන්ත්‍රීවරුන් අටදෙනෙකු සම්බන්ධීකරණ රැස්වීම වර්ජනය කරමින් ඉවත්ව ගිය බවයි අප වාර්තාකරු කියා සිටියේ.",
       "URL": "https://www.hirunews.lk/134784/ගෝඨාභය-නිදහස්-පක්ෂයේ-දෙවන-නායකයා-කරන්න-සැලසුමක්",
       "Category": "Local News",
       "Parent URL": "https://www.hirunews.lk/local-news.php?pageID=5019"
}