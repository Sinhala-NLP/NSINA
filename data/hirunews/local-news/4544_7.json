{
       "Source": "hirunews",
       "Timestamp": "Thursday, 27 April 2017 - 18:43",
       "Headline": "උතුරේ හර්තාලයට සහය දැක්වූ පළාත් සභා රැස්වීම විනාඩි 10 යි",
       "News Content": "අතුරුදන් වූ දෙමළ ජනතාවට සාධාරණය ඉටු කරන ලෙස සහ ආරක්ෂක අංශ යටතේ පවතින දෙමළ ජනතාවගේ ඉඩම් යළි ලබාදෙන ලෙස ඉල්ලා උතුර පළාතේ දියත් කළ හර්තාලය තවමත් ක්‍රියාත්මකයි.\nනැගෙනහිර පළාත ද ඊට එක්වන බව පෙර සදහන් වුවත්, එම පළාත තුළ හර්තාලය සාර්ථක නොවූ බවයි අප වාර්තාකරුවන් සදහන් කළේ.\nකෙසේ වෙතත්, හර්තාලයට සහය පළ කරමින් අද (27) රැස්වූ උතුරු පළාත් සභාව විනාඩි 10 කට සීමා කිරීම විශේෂත්වයක්.\nපළාත් සභා රැස්වීම අමතමින් ප්‍රධාන අමාත්‍ය සී.වී. විග්නේෂ්වරන්ගේ කියා සිටියේ දෙමළ ජනතාවගේ මෙම ගැටලූවලට රජය මෙතෙක් විසඳුම් ලබානොදීම නිසා මෙම හර්තාලය දියත් කරන බවයි.\nමෙම හර්තාලය සඳහා දෙමළ ජාතික සන්ධානය, දෙමළ ජනතා සභාව, ඊ.පී.ඩී.පී. සංවිධානය, ශ්‍රී ලංකා මුස්ලිම් කොංග්‍රසය, සමස්ත ලංකා මහජන කොංග්‍රසය ඇතුළු පාර්ශව ගණනාවක් සහය පළ කරන බව මීට පෙර ප්‍රකාශ කර තිබුණා.\nඑහෙත් ශ්‍රී ලංකා මුස්ලිම් කොංග්‍රසය සහ සමස්ත ලංකා මහජන කොංග්‍රසය ඊට සහය දක්වා නොමැති බවයි වාර්තා වන්නේ.\nඅප මේ පිළීබඳව මුස්ලිම් කොංග්‍රසයේ නියෝජ්‍ය මහ ලේකම් නිසාම් කාරියප්පර්ගෙන් කළ විමසීමකදී ඔහු ද කියා සිටියේ හර්තාලය පිළිබඳව තම පක්ෂය දැනුවත් කර නොමැති බවයි.\nකෙසේ වෙතත්, හර්තාලය හේතුවෙන් යාපනය නගරයේ දෛනික කටයුතුවලට දැඩි ලෙස බාධා එල්ල වී තිබූ අතර, එහි කඩ සාප්පු, පාසල්, රාජ්‍ය ආයතන සහ බැංකු වසා දමා තිබූ බවයි හිරු වාර්තාකරුවන් සඳහන් කළේ.",
       "URL": "https://www.hirunews.lk/160119/උතුරේ-හර්තාලයට-සහය-දැක්වූ-පළාත්-සභා-රැස්වීම-විනාඩි-10-යි",
       "Category": "Local News",
       "Parent URL": "https://www.hirunews.lk/local-news.php?pageID=4544"
}