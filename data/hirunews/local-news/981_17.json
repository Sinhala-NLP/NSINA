{
       "Source": "hirunews",
       "Timestamp": "Friday, 29 July 2022 - 21:59",
       "Headline": "වැලිගම ජංගල් බීච් (jungle beach) වෙරළ තීරය වනසන අනවසර ඉදිකිරීම්",
       "News Content": "වැලිගම කප්පරතොට ප්‍රදේශයේ වෙරළ තීරයේ සිදුකරන ඉදිකිරීම් කටයුතු හේතුවෙන් එම වෙරළ තීරය විනාශයට පත්වෙමින් තිබෙන බව ප්‍රදේශවාසීන් පවසනවා.\nඔවුන් බලධාරීන්ගෙන් ඉල්ලා සිටින්නේ එය කඩිනමින් නවතා දෙන ලෙසයි.\nවැලිගම කප්පරතොට ජංගල් බීචි ලෙස ඉතා ප්‍රසිද්ධියක් උසුලන මෙම වෙරළ තීරය දෙස් විදෙස් සංචාරකයන්ගේ ආකර්ෂණයට ලක්වූ වෙරළ තීරයක්.\nකෙසේ වෙතත් මෙම වෙරළ තීරයේ සුන්දරත්වයට සහ ස්වාභාවික පිහිටීමට හානිදායක වන ලෙස වෙරළ තීරය ආසන්නයේ පිහිටි සංචාරක හෝටලයක හිමිකාරියක වන රුසියානු ජාතික කාන්තාවක් විසින් මෙම වෙරළ අනවසර ඉදිකිරීමක් සිදුකොට ඇති බව ට ප්‍රදේශවාසීන් චෝදනා කරනවා.\nඑම අනවසර ඉදිකිරීම නිසා දෙස් විදෙස් සංචාරකයන්ගේ ආකර්ෂණයට පාත්‍ර වූ සුන්දර වෙරළ තීරයේ ස්වාභාවික පිහිටීමට විශාල හානියක් සිදුවන බවටයි ප්‍රදේශයේ සංචාරක ව්‍යාපාරිකයෝ පෙන්වා දෙන්නේ.\nමෙම වෙරළ තීරයට සිදුවී ඇති හානිය නිසා මෙම ප්‍රදේශයට පැමිනෙන සංචාරකයන්ගේ අඩුවක් දක්නට තිබෙන බවත්, එමගින් සංචාරක කර්මාන්තයෙ යෙදෙන ව්‍යාපාරිකයන් දැඩි ලෙස අපහසුතාවට පත්ව ඇති බව පවසමින් ප්‍රදේශයේ තරුණ පිරිසක් මෙම ගැටලුව සම්බන්ධයෙන් වැලිගම මූලස්ථාන පොලිසියේ ස්ථානාධිපති වරයා ඇතුළු නිලධාරීන් දැනුවත් කිරීමට පියවර ගත්තා.\nඑහිදී ප්‍රදේශයේ සංචාරක ව්‍යාපාරික කටයුතුවල නිරත තරුණයන් වෙරළ තීරයට සිදුවී ඇති හානිය සම්බන්ධයෙන් වගකිවයුතු නගර සභාවත්, වෙරළාරක්ෂක දෙපාර්තමේන්තුවත්, වගකීමෙන් බැහැරව සිටීම නිසා මේ අවනඩුව කියන්නේ කාටදැයි පොලිස් නිලධාරීන්ගෙන් විමසා සිටියා.\nමෙහිදී වැලිගම පොලිසියේ ස්ථානාධිපති වරයා ඔවුන්ට පවසා සිටියේ පොලිස් නිලධාරීන්ට මේ පිළිබඳව කළ හැකි දෙයක් නොමැති බවයි.\nමෙම ඉදිකිරීම් සම්බන්ධයෙන් අදාල ආයතන මගින් අවසර ලබා දී ඇති බවත් එබැවින් දෙපාර්ශවය අතර ආරවුල් ඇතිකර ගැනීමෙන් තොරව අධිකරණයේ සහය ලබාගැනීමට කටයුතු කරන ලෙස උපදෙස් ලබා දුන්නා.",
       "URL": "https://www.hirunews.lk/311361/වැලිගම-ජංගල්-බීච්-jungle-beach-වෙරළ-තීරය-වනසන-අනවසර-ඉදිකිරීම්",
       "Category": "Local News",
       "Parent URL": "https://www.hirunews.lk/local-news.php?pageID=981"
}