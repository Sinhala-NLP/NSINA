{
       "Source": "hirunews",
       "Timestamp": "Saturday, 12 August 2017 - 19:12",
       "Headline": "දඩ කොළය වෙනස් වෙයි",
       "News Content": "රථවාහන වැරදි සඳහා පනවන නව දඩ මුදල් හේතුවෙන් ඉදිරියේදී දඩ කොලය සංශෝධනය කිරීමට සිදුවනු ඇති බව පොලිසිය පවසනවා.\nපසුගියදා රථවාහන වැරදි 05 ක් සදහා වන අවම දඩ මුදල රුපියල් 25,000 දක්වා ඉහළ නංවනු ලැබූවේ අමාත්‍ය මණ්ඩල තීරණයකට අනුවයි.\nරියදුරු බලපත්‍රයක් නොමැතිව සහ මත්ද්‍රව්‍ය භාවිත කර රිය ධාවනය කිරීම, දුම්රිය මාර්ගයක් හරහා අපරීක්ෂාකාරී ලෙස රිය ධාවනය, වලංගු රක්ෂණ ආවරණයක් නොමැතිව රිය ධාවනය යන වැරදි සඳහා අවම දඩ මුදල රුපියල් 25,000 ක් දක්වා ඉහළ නැංවීමටයි එහිදී තීරණය කෙරුණේ.\nඑමෙන්ම, අධික වේගයෙන් රිය පැදවීම සඳහා වන දඩ මුදල් වේග සීමාව අනුව වැඩි වන ලෙස අය කෙරෙනු ඇති. වමෙන් ඉස්සර කිරීම සහ බාලවයස්කරුවන් රිය පැදවීමේ වැරදි සඳහා අවම දඩ මුදල රුපියල් 2500 දක්වා ඉහළ දැමුණා.\nඒ අනුව, ජංගම දුරකතන භාවිත කරමින් රිය ධාවනයේ යෙදීම සිදුකළහොත් මින් ඉදිරියට ස්ථානීය දඩයක් නියම කෙරෙනවා.\nමෙලෙස දඩ මුදල් සංශෝධනය වීමත් සමඟ රථවාහන වැරදි සම්බන්ධයෙන් පොලිසිය නිකුත් කරන දඩ කොලය ද ඉදිරියේදී සංශෝධනය කිරීමට සිදුවනු ඇති බව හිරු ප්‍රවෘත්ති අංශයට අදහස් දක්වමින් පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර කියා සිටියා.\nමේ අතර, රථ වාහන වැරදි සඳහා පනවන ලද නව දඩ මුදල් ලබන සතියේ සිට ක්‍රියාත්මක බවයි ප්‍රවාහන නියෝජ්‍ය අමාත්‍ය අශෝක් අබේසිංහ සදහන් කළේ.",
       "URL": "https://www.hirunews.lk/168279/දඩ-කොළය-වෙනස්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4374"
}