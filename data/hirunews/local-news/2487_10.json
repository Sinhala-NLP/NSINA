{
       "Source": "hirunews",
       "Timestamp": "Monday, 31 August 2020 - 12:55",
       "Headline": "වන අලි ගම්වැදීමෙන් ප්‍රදේශ කිහිපයක වගා හානි",
       "News Content": "වනඅලි ගම්වැදීම හේතුවෙන් හාලිඇල - උදේනිගම, අතුනාටිය, තල්වත්ත යන ප්‍රදේශවල ජනතාවගේ ජන ජීවිතයට දැඩි බලපෑම් එල්ලවී ඇති බව ප්‍රදේශවාසීන් පවසනවා.\nරන්දෙණිගල වනෝද්‍යානයේ සිට පැමිණෙන වන අලි තම වගා බිම් මුළුමනින්ම විනාශ කරන බවයි ඔවුන් පෙන්වා දෙන්නේ.\nඑමෙන්ම, මාතලේ - පල්ලෙපොල ප්‍රාදේශීය ලේකම් කොට්ඨාසයේ කිරිඔරුව ප්‍රදේශයේ ජනතාවද වන අලි ගම්වැදීම හේතුවෙන් පීඩාවට පත්ව සිටිනවා.\nපසුගිය දින 3 ක කාලය තුළ පමණක් ගම්වැදුනු වන අලි පොල්ගස් දහසකට අධික සංඛ්‍යාවක් විනාශ කර ඇති බවයි කිරිඔරුව ප්‍රදේශයේ ජනතාව සඳහන් කළේ.\nගම්මිරිස්, කෝපි, බුලත්, ඉඟුරු බෝගවගාවන්හි නිරත ප්‍රදේශවාසීන් අදාළ බෝගවලට නිසි මිලක් නොතිබීම හේතුවෙන් වසර කිහිපයක සිට පොල් වගාව සඳහා යොමුවී තිබුණා.\nකෙසේ වෙතත් වන අලි පොල් වගාවද විනාශ කිරීම හේතුවෙන් තම ජීවනෝපායට දැඩි බලපෑම් එල්ලවී ඇති බවයි ඔවුන් පෙන්වා දෙන්නේ.\nමේ අතර මන්නාරම, මඩු, මුල්ලිකුලම ප්‍රදේශයේදී වන අලි ප්‍රහාරයකට ලක්වීමෙන් කාන්තාවක් ජීවිතක්ෂයට පත්ව තිබෙනවා. වන සතුන් දඩයමේ ගිය සිය සමඟ නිවසට පැමිණෙමින් සිටියදී අදාළ කාන්තාව ඊයේ මෙලෙස වන අලි ප්‍රහාරයට ලක්ව ඇති බවයි පොලීසිය සඳහන් කළේ.\nමියගොස් ඇත්තේ මුල්ලිකුලම ප්‍රදේශයේ පදිංචි 38 හැවිරිදි කාන්තාවක්.\nදිනෙන් දින වැඩිවන අලි - මිනිස් ගැටුමට ස්ථිර විසඳුමක් ලබාදීම සම්බන්ධයෙන් මේ වනවිට අධ්‍යයනය කරමින් සිටින බව වනජීවී රැකවරණ, අලි වැට හා අගල් ඉදිකිරීම ඇතුලු ආරක්ෂිත වැඩපිළිවෙලවල් හා කැලෑ නැවත වගා කිරීම හා වන සම්පත් සංවර්ධන රාජ්‍ය අමාත්‍ය විමලවීර දිසානායක සඳහන් කළා.",
       "URL": "https://www.hirunews.lk/249057/වන-අලි-ගම්වැදීමෙන්-ප්‍රදේශ-කිහිපයක-වගා-හානි",
       "Category": "Local News",
       "Parent URL": "https://www.hirunews.lk/local-news.php?pageID=2487"
}