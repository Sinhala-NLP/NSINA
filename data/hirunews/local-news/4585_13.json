{
       "Source": "hirunews",
       "Timestamp": "Friday, 31 March 2017 - 16:24",
       "Headline": "සමයං ඝාතනයෙන් පසු අපරාධකරුවන් අතර මතගැටුමක්",
       "News Content": "කළුතරදී පාතාල නායක සමයං ඇතුළු පිරිස ඝාතනයට යොදාගත් වෑන් රථය, ගිනි තැබීමට අංගොඩ ලොක්කා ලබාදුන් උපදෙස් ඔහුගේ අනුගාමිකයන් පිළිපැද නොමැති බව අනාවරණය වී තිබෙනවා.\nඔවුන් ඒ වෙනුවට අදාළ වෑන් රථය හොරණ - මොරගහහේන ප්‍රදේශයේ අතහැර දමා ගොස් තිබූ බවටයි හෙළි වී ඇත්තේ.\nමෙම තොරතුරු අනාවරණය කර ඇත්තේ පොලිසිය මගින් අත්අඩංගුවට ගත් සමයං ඝාතනයෙන් පසු වෑන් රථය රැගෙන ගිය පුද්ගලයින් දෙදෙනා විසින්. මෙම පුද්ගලයින් දෙදෙනා ඊයේ (30) අත්අඩංගුවට ගනු ලැබුවේ මොරටුව සහ බණ්ඩාරගම ප්‍රදේශවලදීයි.\nමීට අමතරව අපරාධය සඳහා භාවිත කළ බූට් සපත්තු යුගල 06 ක්, ව්‍යාජ අංක තහඩු දෙකක් ද පොලිසියට හමුවී තිබෙනවා.\nපෑලියගොඩ දිසා අපරාධ කොට්ඨාශය අත්අඩංගුවට ගත් සැකකරුවන් දෙදෙනාගෙන් වැඩිදුර ප්‍රශ්න කිරීම් සිදුකරන අතර, ඔවුන් ඝාතන සැලසුම සම්බන්ධයෙන් වැදගත් තොරතුරු රැසක් හෙළිකර ඇති බවයි එම කොට්ඨාශයේ ජ්‍යෙෂ්ඨ නිලධාරියෙකු සඳහන් කළේ.\nඑම තොරතුරුවලට අනුව ඝාතනයෙන් පසු වෑන් රථයේ අංක තහඩු යළි වෙනස් කර ඝාතකයන් හැඳ සිටි ඇඳුම් පානදුර ප්‍රදේශයේ පාලු ස්ථානයකදී ගිනි තබා තිබෙනවා.\nපසුව වෑන් රථයද ගිනි තබා විනාශ කිරීමට අංගොඩ ලොක්කාගෙන් උපදෙස් ලැබී ඇති අතර, අනුගාමිකයන් එය ප්‍රතික්ෂේප කර රථය මොරගහහේන ප්‍රදේශයට රැගෙන ගොස් අතහැර දමා ඇති බවටයි හෙළිව ඇත්තේ.\nමෙම සියලු සැලසුම් සඳහා සිද්ධියේ ප්‍රධාන සැකකරුවෙකු වන මාකඳුරේ මධූෂ් නැමැති පාතාල නායකයා ඩුබායි හි සිට දුරකතනය ඔස්සේ උපදෙස් ලබාදුන් බවද අත්අඩංගුවේ සිටින සැකකරුවන් අනාවරණය කර තිබෙනවා.\nමේ දක්වා සිදුකළ පරීක්ෂණවලදී හෙළි වී ඇත්තේ මෙම සමස්ත ඝාතන සැලසුම සඳහා සැකකරුවන් 20 දෙනෙකු පමණ සම්බන්ධ වී ඇති බවටයි.",
       "URL": "https://www.hirunews.lk/158200/සමයං-ඝාතනයෙන්-පසු-අපරාධකරුවන්-අතර-මතගැටුමක්",
       "Category": "Local News",
       "Parent URL": "https://www.hirunews.lk/local-news.php?pageID=4585"
}