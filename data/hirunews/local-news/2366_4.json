{
       "Source": "hirunews",
       "Timestamp": "Tuesday, 27 October 2020 - 19:22",
       "Headline": "චීනයට එරෙහිව එක්වන බව ඇමරිකානු රාජ්‍ය ලේකම් ඉන්දියාවේදී කියයි - ජවිපෙත් විරෝධතාවක (වීඩියෝ)",
       "News Content": "ඉන්දියානු සංචාරය අවසන් කරමින් ඇමරිකානු රාජ්‍ය ලේකම් මයික් පොම්පියෝ අද ශ්‍රී ලංකාවට පැමිණීමට නියමිතයි.\nපස්වරු 7.30 ට ඔහු රැගත් ගුවන් යානය කටුනායකට ළගා වීමට නියමිත බවයි ගුවන්තොටුපල ආරංචි මාර්ග සඳහන් කළේ.\nඔහු ඉන්දියාවේ රැදී සිටි කාලය තුළ ඉන්දු - ඇමරිකානු ආරක්ෂක සහයෝගිතා ගිවිසුමකට ද අත්සන් තැබුණා.\nඇමරිකානු රාජ්‍ය ලේකම්වරයා නවදිල්ලියේදී චීනයට දැඩි වාග් ප්‍රහාරයක් එල්ල කළ අතර, ඔහු කියා සිටියේ චීන කොමියුනිස්ට් පක්ෂය ප්‍රජාතන්ත්‍රවාදයට, නීතියේ ආදිපත්‍යයට, විනිවිදභාවයට හෝ නාවික ගමනාගමනයේ නිදහසට මිතුරු පාර්ශවයක් නොවන බවයි.\nචීනයෙන් එල්ල වන ඕනෑම තර්ජනයකදී ඇමරිකාව ඉන්දියාව වෙනුවෙන් පෙනී සිටින බව ද රාජ්‍ය ලේකම් මයික් පොම්පියෝ අවධාරණය කලා.\nකෙසේ නමුත්, ඇමරිකානු රාජ්‍ය ලේකම්වරයා යුද මානසිකත්වයකින් කටයුතු කරන අතර, චීනය තර්ජනයක් ලෙස හඳුන්වමින් සිදුකරන ප්‍රකාශ නතර කළ යුතු බව චීන චීන විදේශ අමාත්‍යාංශයේ ප්‍රකාශක වෑන් වෙන්බින් බීජිං නුවරදී අද කියා සිටියා.\nමෙරටට පැමිණෙන මයික් පොම්පියෝ රාජ්‍ය ලේකම්වරයා, ජනාධිපති ගෝඨාභය රාජපක්ෂ සහ අග්‍රාමාත්‍ය මහින්ද රාජපක්ෂ හමුවී ද්වීපාර්ශවික සාකච්ඡා පැවැත්වීමට ද නියමිතව තිබෙනවා.\nඔහු දින දෙකක් ශ්‍රී ලංකාවේ රැදී සිටිනු ඇති.\nමේ අතර, ඇමරිකානු රාජ්‍ය ලේකම්වරයාගේ මෙරට සංචාරයට විරෝධය පළ කරමින් ජනතා විමුක්ති පෙරමුණේ ක්‍රියාකාරින් පිරිසක් අද මෙරට ඇමරිකානු තානාපති කාර්යාලය ඉදිරිපිට නිහඬ විරෝධතාවක නිරත වුණා.\nහෙල බොදු සවිය සංවිධානයේ සභාපති පූජ්‍ය බුදුගල ජිනවංශ හිමියන් නිවේදනයක් නිකුත් කරමින් සඳහන් කළේ චීන සහ ඇමරිකානු දූත පිරිස් මෙලෙස වරින්වර ශ්‍රී ලංකාවට පැමිණෙන්නේ එම පිරිස් සමඟ මෙරට බලධාරින් ඇති කර ගන්නා ගිවිසුම් පිළිබඳව සාකච්ඡා කිරීම සඳහා බවයි.",
       "URL": "https://www.hirunews.lk/253445/චීනයට-එරෙහිව-එක්වන-බව-ඇමරිකානු-රාජ්‍ය-ලේකම්-ඉන්දියාවේදී-කියයි-ජවිපෙත්-විරෝධතාවක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2366"
}