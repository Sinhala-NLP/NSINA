{
       "Source": "hirunews",
       "Timestamp": "Thursday, 21 September 2023 - 20:39",
       "Headline": "පොලිස් සිර මැදිරියේ සිට සැකකරුවෙකු සෙල්ෆි සහ වීඩියෝ අන්තර්ජාලයට මුදා හැරලා",
       "News Content": "කුරුණෑගල පොලිසියේ සිර මැදිරියක රඳවා සිටි සැකකරුවෙකු එහිදී සෙල්ෆි ඡායාරූප සහ වීඩියෝ ලබා ගෙන ඒවා අන්තර්ජාලයට මුදාහැර ප්‍රසිද්ධියට පත් කිරීමේ සිද්ධියක් සම්බන්ධයෙන් වහා පරීක්ෂණයක් පවත්වන ලෙස අධිකරණය නියෝග කර තිබෙනවා.\nකුරුණෑගල ප්‍රධාන මහේස්ත්‍රාත් බන්දුල ගුණරත්න මෙම නියෝගය නිකුත් කළේ මේ පිළිබඳව පොලිසිය අධිකරණයට කරුණු ඉදිරිපත් කළ අවස්ථාවේදීයි.\nකුරුණෑගල පොදු වෙළඳ සංකීර්ණයේදී පසුගිය 17 වනදා පුද්ගලයෙකුට පහරදී ඔහුගේ මුදල් මංකොල්ලකෑමේ සිද්ධියකට අදාළ සැකකරුවෙකු කුරුණෑගල මූලස්ථාන පොලිසිය විසින් අත්අඩංගුවට ගෙන තිබුණා.\n29 හැවිරිදි එම පුද්ගලයා සිර මැදිරිය තුලදී විවිධ ඉරියව් වලින් සෙල්ෆි ඡායාරූප සහ වීඩියෝ ලබා ගෙන මෙලෙස අන්තර්ජාලයට මුදාහැර තිබුණා.\nසැකකරුවෙකු සිර මැදිරියක් තුළ රඳවා සිටින කාලය තුළ ජංගම දුරකථන ළඟ තබා ගැනීමට හැකියාවක් නොමැති බැවින් ඔහුට ජංගම දුරකථනයක් ලැබුණේ කෙසේද යන්න පිළිබඳවද විමර්ශනයක් සිදු කරන ලෙසයි අධිකරණය පොලිසියට නියෝග කර ඇත්තේ.",
       "URL": "https://www.hirunews.lk/349017/පොලිස්-සිර-මැදිරියේ-සිට-සැකකරුවෙකු-සෙල්ෆි-සහ-වීඩියෝ-අන්තර්ජාලයට-මුදා-හැරලා",
       "Category": "Local News",
       "Parent URL": "https://www.hirunews.lk/local-news.php?pageID=15"
}