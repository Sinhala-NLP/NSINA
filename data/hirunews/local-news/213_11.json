{
       "Source": "hirunews",
       "Timestamp": "Tuesday, 04 July 2023 - 18:07",
       "Headline": "''මුතුරාජගේ මුවාවෙන් පෙරහර සංස්කෘතියට පහර ගහන්න හදනවා''- නාරම්පනාවේ ආනන්ද නාහිමි",
       "News Content": "මුතු රාජාගේ මුවාවෙන් රටේ පෙරහර සංස්කෘතියෙන් අලි ඇතුන් ඉවත්කිරිමට ඩොලර්වලින් යැපෙන NGO මේ දිනවල සුදානම්වන බව පෙනෙන්නේ යැයි අස්ගිරි පාර්ශවයේ නියෝජ්‍ය ලේඛකාධිකාරී නාරම්පනාවේ ආනන්ද නාහිමියෝ පවසනවා.\nපෙරහර සංස්කෘතියෙන් අලි ඇතුන් ඉවත්කළ යුතුයැයි NGO කණ්ඩායම් කලක සිට පෙ⁣රහර ආසන්නවන විට හඬක් නගන බවත් මේ දිනවල සිදුවන්නේ ද එයම බවත් උන් වහන්සේ වැඩිදුරටත් සඳහන් කර සිටිනවා.\nමෙම සංස්කෘතියට පහර ගසන NGO සඳහා ඇතැම් භික්ෂුන් වහන්සේලාද එක්ව සිටිම කනගාටුවට කරුණක් බවයි ආනන්ද හිමියෝ පැවසුවේ.\nඑහිදී ආනන්ද හිමියන් දැක්වුයේ මෙවන් අදහසක්,\nපෙරහර සංස්කෘතියට අලි ඇතුන් එක්කර ගත්තේ අද ඊයේක නොවේ. එය රජ සමයේ සිට සිදුවන්නක්. ඒ විතරක් නොවේ එදා රජවරු වැව් අමුණු හදන්නත් අලි ඇතුන් යොදාගත්තා. දැන් ඉන්න මේ පිටරට සල්ලිවලින් යැපෙන කණ්ඩායම් එදා සිටියානම් රජවරුන්ට වැවක්වත් හදාගන්න බැරි වෙනවා. අලි ඇතුන් යොදාගෙන පෙ⁣රහර කිරිම අපේ අනන්‍යතාවක්. රජ්ජුරුවන්ගේ උත්සවවලට තවමත් අශ්වයන් යොදාගැනිම එංගලන්තයේ අනන්‍යතාවක්. අපේ පෙරහරේ අලි ගෙනියනවාට විරුද්ධව කෑගසන අය එංගලන්තයේ රජුගේ උත්සවයට අශ්වයන් යොදාගෙන කරන හිරිහැර ගැන කිසිම කතාවක් නැහැ. මේ විරෝධතා හුදෙක් සත්ව කරුණාව නිසා නොව අපේ සංස්කෘතියට ගහන්න කරන කුමන්ත්‍රණයක් කියලා හොඳටම පැහැදිලියි. නමුත් ඩොලර්වලින් යැපෙන මේ නඩවලට උවමනා ආකාරයට අපේ රටේ සංස්කෘතිය වෙනස් කළ නොහැකියි''",
       "URL": "https://www.hirunews.lk/340017/මුතුරාජගේ-මුවාවෙන්-පෙරහර-සංස්කෘතියට-පහර-ගහන්න-හදනවා-නාරම්පනාවේ-ආනන්ද-නාහිමි",
       "Category": "Local News",
       "Parent URL": "https://www.hirunews.lk/local-news.php?pageID=213"
}