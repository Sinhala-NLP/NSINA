{
       "Source": "hirunews",
       "Timestamp": "Friday, 23 September 2022 - 18:39",
       "Headline": "ගල් අඟුරු ටෙන්ඩරය අවලංගුයි (වීඩියෝ)",
       "News Content": "අගෝස්තු 25 වනදා ඩුබායි හි බ්ලැක් සෑන්ඩ් කොමඩිටීස් සමාගමට ලබාදුන් ගල් අඟුරු ටෙන්ඩරය අමාත්‍ය මණ්ඩලය විසින් අවලංගු කර තිබෙනවා.\nඒ විදුලිබල හා බලශක්ති අමාත්‍යාංශය ඊයේ අමාත්‍ය මණ්ඩලයට ඉදිරිපත් කළ ඉල්ලීමකට අනුවයි.\nවිදුලිබල හා බලශක්ති අමාත්‍ය කංචන විජේසේකර මේ පිළිබඳව සිය ට්විටර් ගිණුමට සටහනක් එක් කරමින් සඳහන් කර ඇත්තේ, අදාළ ටෙන්ඩරය අවලංගු කිරීමෙන් පසු දිගුකාලීන ණය පදනමක් මත ගල් අඟුරු සැපයීමට හැකි සැපයුම්කරුවෙකුට ඉඩ සලසා දෙමින් නව ටෙන්ඩර් කැඳවීමක් ලංකා ගල් අගුරු සමාගම විසින් ප්‍රකාශයට පත් කරනු ඇති බවයි.\nඩුබායි සමාගමක් වන බ්ලැක් සෑන්ඩ් කොමඩිටිස් සමාගමට අදාළ ටෙන්ඩරය ප්‍රදානය කිරීමෙන් පසු පූජ්‍ය ඕමල්පේ සෝභිත හිමියන් අධිකරණය හමුවේ මූලික අයිතිවාසිකම් පෙත්සමක් ගොනු කළා.\nටෙන්ඩර් පටිපාටියට පටහැනිව එය අදාළ සැපයුම්කරුට පිරිනමා ඇති බවටයි එම පෙත්සමෙන් පෙන්වා දී තිබුණේ.\nකෙසේ වෙතත්, පවතින නීතිමය කටයුතු සහ ගෙවීම් සහතික කිරීමේ අවදානම කෙරෙහි ඇති බලපෑම මත ගල් අඟුරු සැපයුම සිදුකළ නොහැකි බව තෝරා ගත් සැපයුම්කරු විසින් ලංකා ගල් අඟුරු සමාගම වෙත දැනුම්දී තිබුණා.\nඑම තත්වය හමුවේ මෙරට විදුළි උත්පාදනයට වැඩි දායකත්වයක් ලබාදෙන නොරොච්චෝලේ ලක් විජය බලාගාරයේ විදුළි ජනනයට අවශ්‍ය ගල් අඟුරු සපයා ගැනීම අර්බුදකාරි තත්වයකට පත්වුණා.\nලබන ඔක්තෝබර් මස 28 වනදායින් පසු දැනට ඇති ගල් අඟුරු අවසන් වීම හේතුවෙන් නොරොච්චෝලේ බලාගාරයේ ජනන යන්ත්‍ර තුනම අක්‍රිය තත්වයට පත්වීමේ අවධානමක් නිර්මාණය වී ඇති අතර මෙම තත්වය හමුවේ දෛනික විදුළි කප්පාදුව පැය 10 ත් 12 ත් අතර කාලයකින් දීර්ඝ වීමේ අවදානමක් මතුව ඇති බවයි මහජන උපයෝගිතා කොමිසන් සභාවේ සභාපති ජනක රත්නායක ප්‍රකාශ කළේ.\nකෙසේ වෙතත් ක්ෂණික අවශ්‍යතා සපුරා ලීම සඳහා පසුගිය වසරවල ප්‍රදානය කළ ටෙන්ඩර්වලින් ගල්අඟුරු නැව් 19ක් මිලදී ගැනීමට අවශ්‍ය මුදල් සපයා ගැනීම සදහා ඊයේ අමාත්‍ය මණ්ඩලයේදී අවශ්‍ය තීන්දු තීරණ ගෙන ඇති බවද සඳහන්.\nමේ අතර අද පැවති අමාත්‍ය මණ්ඩල තීරණ දැනුම් දීමේ මාධ්‍ය හමුවේදී කැබිනට් ප්‍රකාශක අමාත්‍ය ආචාර්ය බන්දුල ගුණවර්ධනගෙන් මාධ්‍යවේදියෙකු අදාල ගල් අඟුරු ටෙන්ඩර් ගැටලුව සම්බන්ධයෙන් ප්‍රශ්න කළා.\nමේ අතර ආගමික ස්ථානවල වැඩි වූ විදුළි බිල්පත් ගැටලුව සම්බන්ධයෙන් මහජන උපයෝගිතා කොමිසන් සභාවේ සභාපති ජනක රත්නායක අදහස් පළකලා.",
       "URL": "https://www.hirunews.lk/316143/ගල්-අඟුරු-ටෙන්ඩරය-අවලංගුයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=848"
}