{
       "Source": "hirunews",
       "Timestamp": "Wednesday, 08 June 2022 - 7:49",
       "Headline": "ලිට්රෝ අදත් නැහැ",
       "News Content": "අද ගෘහස්ථ ගෑස් බෙදාහැරීමක් සිදු නොකරන බව ලිට්රෝ සමාගම ප්‍රකාශ කළා.\nඊයේ බස්නාහිර පළාත තුළ පමණක් හදිසි අවශ්‍යතාවක් ලෙස සළකා ගෑස් බෙදාහැරීමටයි ඔවුන් කටයුතු කළේ.\nමේ අතර පෙට්‍රල් සහ ඩීසල් අද සිට යලි සාමාන්‍ය පරිදි පිරවුම්හල් වෙත නිකුත් කරන බව විදුලිබල හා බලශක්ති අමාත්‍ය කංචන විජේසේකර ප්‍රකාශ කළා.\nඊයේ පාර්ලිමේන්තුවේදී අදහස් පළ කරමින් ඔහු කියා සිටියේ සැලසුම් කර තිබූ ඉන්ධන නෞකාවලට පෙර තවත් ඉන්ධන නෞකා දෙකක් මෙරටට ගෙන්වා ගැනීමට හැකියාව පවතින නිසා මෙම තීරණයට එළඹි බවයි.\nමීට අමතරව ලංකා ගමනාගමන මණ්ඩලයේ ඉන්ධන පිරවුම්හල්වලින් පෞද්ගලික බස් රථ සහ පාසල් ළමයින් ප්‍රවාහන රථවලට මෙන්ම සංචාරකයින් ප්‍රවාහන කරන වාහන සඳහාද ඩීසල් ලබාදීමේ වැඩපිළිවෙල අද සිට ආරම්භකිරීමට සැළසුම් කර ඇති බවයි අමාත්‍යවරයා සඳහන් කළේ.\nකෙසේ වෙතත් ඩීසල් හිඟය හේතුවෙන් මේ වනවිට පෞද්ගලික බස් ධාවනයට බාධා එල්ල වී ඇති අතර ප්‍රදේශ රැසක පෞද්ගලික බස් රථ ධාවනයේ අඩුවක් ඊයේ දිනයේත් දක්නට ලැබුණා.\nකොළඹ නගරයේද ඊයේ පෞද්ගලික බස් ධාවනය වූයේ සියයට 50 ක පමණ ප්‍රමාණයකින්.\nමේ වනවිට ඇතැම් ඉන්ධන පිරවුම්හල්, ඩීසල් සහ පෙට්‍රල් නොමැති බව පවසමින් වසා දමා තිබෙනවා.\nඑමෙන්ම ඇතැම් ඉන්ධන පිරවුම්හල් අසළ කිලෝමීටර ගණනාවක් දිගු පෝලිම් තවදුරටත් දක්නට ලැබෙනවා.",
       "URL": "https://www.hirunews.lk/306524/ලිට්රෝ-අදත්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=1111"
}