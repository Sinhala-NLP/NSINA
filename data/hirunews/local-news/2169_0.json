{
       "Source": "hirunews",
       "Timestamp": "Thursday, 04 February 2021 - 17:07",
       "Headline": "යාල, උඩවලව සහ හම්බෙගමුව රක්ෂිතවල විශේෂ මෙහෙයුමක් - ගංජා හේන් 12ක් විනාශ කරයි - සැකකරුවන් 5ක් අත්අඩංගුවට",
       "News Content": "හම්බෙගමුව, උඩවලව සහ නාලිය රක්ෂිත ප්‍රදේශවල පොලිස් විශේෂ කාර්ය බලකාය සිදුකළ මෙහෙයුමකින් ගංජා සහ මෙරට නිශ්පාදිත ගිනි අවියක් සමග සැකකරුවන් දෙදෙනෙකු අත්අඩංගුවට ගෙන තිබෙනවා.\nකතරගම, උඩවලව, සූරියවැව, අම්බලන්තොට සහ හම්බන්තොට යන විශේෂ කාර්ය බලකා කඳවුරුවල නිලධාරීන් 50 දෙනෙකුගෙන් සමන්විත කණ්ඩායමක් දින 3ක් පුරා මෙම වැටලීම සිදුකර ඇති බවයි අප වාර්තාකරු සඳහන් කළේ.\nඑහිදී මහා පරිමාණ ගංජා හේන් 7ක් සහ ගංජා පැල තවානක් සොයාගෙන තිබෙනවා.\nමෙම මෙහෙයුමේදී උඩවලව රක්ෂිතය, මව්ආර, හම්බෙගමුව, නාලිය රක්ෂිතය ඇතුලු ප්‍රදේශ රැසක් විශේෂ සෝදිසියකට ලක්කර තිබෙනවා.\nඑක් සැකකරුවෙකු මෙරට නිශ්පාදිත ගිනි අවියක් සමග අත්අඩංගුවට පත්වී ඇත්තේ දඩයමේ යමින් සිටියදීයි.\nගංජා හේන් ගිනි තබා විනාශකර ඇති අතර සැකකරුවන් වැඩිදුර විමර්ශණ සඳහා සූරියවැව සහ තණමල්විල පොලිස් ස්ථාන වෙත භාරදී තිබෙනවා.\nමේ අතර යාල රක්ෂිතයේ ගෝනගංආර ප්‍රදේශයේ මහා පරිමාණයෙන් පවත්වාගෙන ගිය ගංජා හේන් 5ක් වටලා සැකකරුවන් 3 දෙනෙකු අත්අඩංගුවට ගෙන තිබෙනවා.\nඅප වාර්තාකරු සඳහන් කළේ මෙහිදී රුපියල් කෝටි 5ක් පමණ වටිනා ගංජා ශාක එක්ලක්ෂ පනස් දහසක් පමණ විනාශ කළ බවයි.\nදීර්ඝ කාලයක් පුරා රක්ෂිතය තුල ගංජා වගාවන් සිදුවන බවට පොලිසියට ලැබී තිබූ තොරතුරකට අනුව වැටලීම සිදුකර තිබුණා.\nඅත්අඩංගුවට පත්වූ සැකකරුවන් අවුරුදු 40 සහ 48 වයස්වල පසුවන සෙල්ලකතරගම ප්‍රදේශවල පදිංචිකරුවන්.\nඔවුන් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/261661/යාල-උඩවලව-සහ-හම්බෙගමුව-රක්ෂිතවල-විශේෂ-මෙහෙයුමක්-ගංජා-හේන්-12ක්-විනාශ-කරයි-සැකකරුවන්-5ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2169"
}