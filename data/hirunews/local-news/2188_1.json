{
       "Source": "hirunews",
       "Timestamp": "Tuesday, 26 January 2021 - 13:37",
       "Headline": "වැලි කැපීමට එරෙහි සත්‍යග්‍රහය මාරාන්තික උපවාසයක් වෙයි (වීඩියෝ)",
       "News Content": "මාදම්පේ ප්‍රදේශයේ වැලි කැපීමට එරෙහිව ප්‍රදේශවාසීන් මාරාන්තික උපවාසයක් ආරම්භ කළා.\nඒ, මේ වනතුරුත් බලධාරීන්ගේ අවදානය ඊට යොමු නොවීම හේතුවෙන්.\nපරිසරයට දැඩි බලපෑමක් එල්ලකරමින් සිදුකරන වැලි කැපීමට එරෙහිව ප්‍රදේශවාසීන් 08 දෙනෙකු මාදම්පේ - සුදුවැල්ල ශ්‍රී සමයවර්ධනාරාම විහාරස්ථානය ඉදිරිපිට සත්‍යග්‍රහයක් ආරම්භ කළේ පසුගිය 23 වැනිදායි.\nඔවුන් එහිදී සඳහන් කළේ තම ප්‍රදේශය තුළ සිදුවන වැලි කැපීම හේතුවෙන් විශාල පරිසර හානියක් සිදුවන බවත්, මේ හේතුවෙන් පානීය ජලය ලබාගැනීමට පවා ගැටලු ඇතිවන බවයි.\nකෙසේ වෙතත්, දින 3ක් තිස්සේ කිසිදු වගකිවයුතු බලධාරියෙක් එම ස්ථානයට නොපැමිණීම හේතුවෙන් සත්‍යග්‍රහයේ යෙදී සිටි පිරිස ඊයේ (25) රාත්‍රියේ සිට මාරාන්තික උපවාසයක් ආරම්භ කළා.\nඋපවාසය ආරම්භ කරන අවස්ථාවේ පූජ්‍ය පාහියංගල ආනන්ද සාගර හිමියන්ද ඇතුළුව මහා සංඝරත්නයද එම ස්ථානයට වැඩම කර සිටියා.",
       "URL": "https://www.hirunews.lk/260761/වැලි-කැපීමට-එරෙහි-සත්‍යග්‍රහය-මාරාන්තික-උපවාසයක්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2188"
}