{
       "Source": "hirunews",
       "Timestamp": "Wednesday, 27 July 2022 - 13:18",
       "Headline": "ඉන්ධන සඳහා ත්‍රිරෝද රථ ලියාපදිංචිය ඇරඹේ (වීඩියෝ)",
       "News Content": "කිව්.ආර් ක්‍රමය හරහා ඉන්ධන ලබා ගැනීමට වාහන 4,096,824ක් අද (27) පෙරවරු 9 වන විට ලියාපදිංචි වී ඇති බව විදුලිබල හා බලශක්ති අමාත්‍ය කංචන විජේසේකර පවසනවා.\nට්විටර් පණිවුඩයක් නිකුත් කරමින් අමාත්‍යවරයා සඳහන් කළේ සිපෙට්කෝ ඉන්ධන පිරවුම්හල් 299ක සහ ලංකා අයි.ඕ.සී. ඉන්ධන පිරවුම්හල් 34ක නව ක්‍රමය අත්හදා බලා ඇති බවයි.\nඒ අනුව, යතුරුපැදි 2,364,434 ක්, ත්‍රිරෝද රථ 723,022ක්,මෝටර් රථ 590,788ක් සහ වෑන් රථ 25,495 ක් ලියාපදිංචි වී තිබෙනවා.\nලොරි රථ 172,705 ක් සහ බස් රථ 27,337ක් මේ වනවිට ලියාපදිංචි වී ඇති බව සඳහන්.\nමේ අතර, ඉන්ධන නිකුත් කිරීම සඳහා ත්‍රිරෝද රථ පොලිස් ස්ථානවල ලියාපදිංචි කිරීම අද ආරම්භ කෙරුණා.\nඒ අනුව ඔවුන්ට තෝරා ගත් ඉන්ධන පිරවුම්හලකින් ඉදිරියේදී ඉන්ධන ලබාදීම සිදුකෙරෙනු ඇති.\nමේ අතර, අද දිනයේ අංක තහඩුවේ අවසන් අංකය 6, 7,8, සහ 9 සඳහන් රථ වාහන වලට ඉන්ධන නිකුත් කිරීම සිදුකෙරෙන අතර සෑම ඉන්ධනහලකම දිග පෝලිම් දක්නට ලැබෙනවා.\nමේ අතර, සෑම පාරිභෝගිකයෙකුටම සමානව ඉන්ධන බෙදාදීම පිලිබඳ වන ඉදිරි සැලැස්ම ලබන 5 වනදා ඉදිරිපත් කරන ලෙස ශ්‍රේෂ්ඨාධිකරණය බලශක්ති අමාත්‍යවරයාට නියෝග කර තිබෙනවා.\nඒ ශ්‍රී ලංකා නීතිඥ සංගමය සහ එහි නියෝජ්‍ය සභාපති ජනාධිපති නීතිඥ අනුර මැද්දෙගොඩ ඉදිරිපත් කළ මූලික අයිතිවාසිකම් පෙත්සම් දෙකක් ඊයේ සලකා බැලුණු අවස්ථාවේදීයි.\nවිජිත් මලල්ගොඩ, මහින්ද සමයවර්ධන සහ අර්ජුන ඔබේසේකර යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල හමුවේ මෙම පෙත්සම් සලකා බැලුණා.",
       "URL": "https://www.hirunews.lk/311080/ඉන්ධන-සඳහා-ත්‍රිරෝද-රථ-ලියාපදිංචිය-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=989"
}