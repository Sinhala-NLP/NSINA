{
       "Source": "hirunews",
       "Timestamp": "Thursday, 13 April 2023 - 19:31",
       "Headline": "රටම අලුත් අවුරුදු උදාව පිළිගැනීමට සැරසෙයි (වීඩියෝ)",
       "News Content": "උදාවන සිංහල සහ දෙමළ අලුත් අවුරුද්ද පිළිගැනීමට ශ්‍රී ලාංකීය ජනතාව මේ වන විට (13) දැඩි උදයෝගයකින් පසුවනවා.\nඅලුත් අවුරුද්දේ උදාව සිදුවන්නේ හෙට අපරභාග 2.59 ටයි. හෙට පූර්ව භාග 8.35 සිට අපරභාග 9.23 දක්වා පුණ්‍ය කාලය යෙදී ඇති අතර, එම කාලය තුළ ආහාර පාන ගෙන සියලු වැඩ අතහැර ආගමික වතාවත්වල යෙදීම සුදුසු බවයි නැකැත් චාරිත්‍රවල දැක්වෙන්නේ. ආහාර පිසීමේ නැකත උදා වන්නේ හෙට අපරභාග 3.29 ටයි.\nවිචිත්‍ර වර්ණ වස්ත්‍රාභරණයෙන් සැරසී දකුණු දිශාව බලා ලිප් බැඳ ගිනි මොළවා දී කිරි මිශ්‍ර කිරි බතක් ද, තල සහ විලඳ මිශ්‍ර කැවිලි වර්ගයක් ද පිළියල කර ගැනීම යෝග්‍ය බවයි නැකැත් චාරිත්‍රවල දැක්වුණේ.\nවැඩ ඇල්ලීම, ගණුදෙනු කිරීම සහ ආහාර අනුභවය අපරභාග 5.05 ට යෙදී තිබෙනවා.\nවිචිත්‍ර වර්ණ වස්ත්‍රාභරණයෙන් සැරසී දකුණු දිශාව බලා සියලු වැඩ අල්ලා, ගනුදෙනු කර ආහාර අනුභව කරන ලෙස අවුරුදු චාරිත්‍රවල සඳහන්.\nහිසතෙල් ගෑමේ චාරිත්‍රය අප්‍රේල් 16 වන ඉරිදා පූර්ව භාග 9.41 ටද, රැකී රක්ෂා සඳහා පිටත්ව යෑම අප්‍රේල් 17 වන සඳුදා පූර්ව භාග 6.28 ට ද සිදුකළ යුතු බවයි නැකැත් චාරිත්‍රවල දැක්වෙන්නේ.",
       "URL": "https://www.hirunews.lk/332486/රටම-අලුත්-අවුරුදු-උදාව-පිළිගැනීමට-සැරසෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=415"
}