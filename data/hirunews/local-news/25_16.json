{
       "Source": "hirunews",
       "Timestamp": "Saturday, 16 September 2023 - 20:09",
       "Headline": "හරක් කටාට සහය වූ කොස්තාපල් පළාගිය වෑන් රථය මාතරින් හමුවේ (වීඩියෝ)",
       "News Content": "අපරාධ පරීක්ෂණ දෙපාර්තමේන්තුව භාරයේ පසුවන නදුන් චින්තක හෙවත් හරක් කටාට සහය දුන් බවට චෝදනා එල්ල වී ඇති කොස්තාපල්වරයා පලාගිය වෑන් රථය මාතර ප්‍රදේශයේ තිබී සොයා ගෙන තිබෙනවා.\nඑම වෑන් රථය එදින අපරාධ පරීක්ෂණ දෙපාර්තමේන්තුව ඉදිරිපිට නවතා තිබුණේ හරක් කටාට පලායාම සදහා බවටයි හෙළි වී ඇත්තේ.\nමේ අතර, එම පොලිස් නිලධාරියා මේ වනවිට විදේශ ගත වී ඇති නමුත්, ආගමන විගමන පාලක ජෙනරාල් හර්ෂ ඉලුක්පිටිය කියා සිටියේ ඔහු ගුවන්තොටුපලකින් විදේශ ගත වී නොමැති බවයි. කෙසේ වෙතත්, අදාළ කොස්තාපල්වරයා පසුගිය ජනවාරි මාසයේදී විදේශ ගමන් බලපත්‍රය සකසා ගෙන තිබෙනවා.\nමේ අතර අදාළ පොලිස් කොස්තාපල්වරයා සම්බන්ධයෙන් ඔහුගේ මවගෙන්ද අපරාධ පරීක්ෂණ දෙපාර්තමේන්තුව ඊයේ ප්‍රකාශයක් ලබා ගෙන තිබෙනවා.\nහරක් කටා ඔහුගේ ආරක්ෂාවට සිටි පොලිස් විශේෂ කාර්යය බලකායේ උප පොලිස් පරික්ෂකවරයාගේ ගිනි අවිය උදුරාගෙන පළා යාමට තැත් කර තිබුණේ පසුගිය 10 වනදායි.\nඊට සහය වූ පොලිස් කොස්තාපල්වරයා එදින අපරාධ පරීක්ෂණ දෙපාර්තමේන්තුවෙන් පිටතට පැමිණ මාර්ගයේ දිවයන ආකාරය දැක්වෙන සී සී ටීවී දර්ශනද මාධ්‍ය වෙත නිකුත් වුණා.\nමෙම පොලිස් කොස්තාපල්වරයා අවස්ථා කිහිපයකදීම හරක් කටා සහ සංවිධානාත්මක අපරාධකරු වෙකු වන මිදිගම චූටී නැමත්තා දුරකතනය ඔස්සේ සම්බන්ධ කිරීමට උත්සහ කර ඇති බවටද තොරතුරු අනාවරණය වී තිබෙනවා.\nඅදාළ පොලිස් කොස්තාපල්වරයා සම්බන්ධයෙන් දැනට සිදු කරන ලද විමර්ශන වලදී හෙළිව ඇත්තේ ඔහු විසින් මෑත කාලයේදී ත්‍රීකුණාමලය ප්‍රදේශයෙන් රුපියල් ලක්ෂ 50 ක පමණ වටිනා කුඹුරු ඉඩමක් මිලදී ගෙන ඇති බවයි.\nතවද ඔහුගේ ඥාතීන් සතුව තිබී ඩුබායී සිට ගෙන්වන ලද ලැප්ටොප් පරිඝණක සහ ජංගම දුරකතන කිහිපයක්ද පොලීසිය සොයාගෙන තිබෙනවා. ඒවා කොස්තාපල්වරයා විසින් ඔවුන්ට ලබා දී ඇති බවටයි අනාවරණ වී ඇත්තේ.\nමේ අතර, අපරාධ පරීක්ෂණ දෙපාර්තමේන්තුවේ රාජකාරී කළ සහකාර පොලිස් අධිකාරී මෙරිල් රන්ජන් ළමාහේවා වහාම ක්‍රියාත්මක වන පරිදි හැටන් කොට්ඨාසයට ස්ථාන මාරු කර තිබෙනවා. ඒ පොලිස් කොමිසමේ නිර්දේශයට යටත්ව පොලිස්පතිවරයා විසින්.\nඔහු රාත්‍රී රාජකාරි සිදුකරන අතරවාරයේ හරක් කටා සමග සාකච්ඡා කර ඇති බවත්, එම කරුණු සම්බන්ධයෙන් හරක් කටා පසුව විමර්ශන නිලධාරින් හමුවේ ප්‍රකාශ කර ඇති බවත්, අභ්‍යන්තර ආරංචි මාර්ග සදහන් කළා.\nඑම ආරංචි මාර්ග වැඩිදුරටත් සදහන් කළේ හරක් කටා සම්බන්ධයෙන් සිදුකරන පරීක්ෂණ තමන් යටතට පත් කරන ලෙස සහකාර පොලිස් අධිකාරි මෙරිල් රංජන් ළමාහේවා ඉල්ලීමක් කර තිබූ බවයි.\nමෙම කරුණු මුල් කර ගනිමින් ඔහුට මෙම ස්ථාන මාරුව ලබාදී ඇති බවටයි තොරතුරු වාර්තා වන්නේ.\nකෙසේ වෙතත් රාජකාරියේ නිරත වෙමින් රැදවියන් සම්බන්ධයෙන් සොයා බැලීම අපරාධ පරීක්ෂණ දෙපාර්තමේන්තුවේ නිලධාරින්ට පැවරී ඇති රාජකාරියේ කොටසක් බව වාර්තා වනවා. එමෙන්ම අපරාධ පරීක්ෂණ දෙපාර්තමේන්තුව තුල ආරක්ෂාව සපයා ඇති අයුරු සොයා බැලීම ද එම රාජකාරියේම කොටසක්.\nසහකාර පොලිස් අධිකාරි මෙරිල් රංජන් ළමාහේවා ඉටුකර ඇත්තේ එම රාජකාරිය බවයි ආරංචි මාර්ග ප්‍රකාශ කළේ.",
       "URL": "https://www.hirunews.lk/348494/හරක්-කටාට-සහය-වූ-කොස්තාපල්-පළාගිය-වෑන්-රථය-මාතරින්-හමුවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=25"
}