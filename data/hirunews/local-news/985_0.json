{
       "Source": "hirunews",
       "Timestamp": "Thursday, 28 July 2022 - 18:56",
       "Headline": "නීතිය පිළිබඳ මහාචාර්යවරයෙක් විදිහට මට පුළුවන් ද හදිසි නීතියට අත උස්සන්න? - ජී. එල් (වීඩියෝ)",
       "News Content": "හදිසි නීතියේ බරපතලකම ගැන දන්නා නීතිය පිළිබඳ මහාචාර්යවරයෙක් හැටියට, හදිසි නීතිය සම්මත කිරීමේ ඡන්ද විමසීමේ දී තම ඡන්දය ලබා දීමට තමාට හැකියාවක් නැතැයි ශ්‍රී ලංකා පොදු ජන පෙරමුණේ සභාපති, පාර්ලිමේන්තු මන්ත්‍රී මහාචාර්ය ජී.එල් පීරිස් ප්‍රකාශ කරනවා.\nඔහු මේ බව ප්‍රකාශ කළේ කොළඹ ජානකී හෝටලයේ අද(28) කැඳවා තිබූ මාධ්‍ය සාකච්ඡාවක දී යි.\nමෙහි දී මහාචාර්යවරයා කියා සිටියේ තමා ශ්‍රී ලංකා පොදු ජන පෙරමුණේ ආරම්භක සභාපතිවරයා හැටියට අන් කවරෙකුටත් වඩා තම පක්ෂයේ ප්‍රතිපත්ති හා දර්ශනය පිළිබඳ පැහැදිලි අවබෝධයක් තිබෙන බවත්, හදිසි නීතියට පක්ෂපාතීත්වය දැක්වීම තම පක්ෂයේ මූලික දර්ශනයට පටහැනි බවයි.\nඑසේ ම හදිසි නීතිය ඉතා ම බැරෑරුම් නීතියක් බවත්, එමගින් ජනතාවගේ මූලික අයිතිවාසිකම් කප්පාදු වන බවත් හා මානව හිමිකම් ඇතුළු සෙසු නීතින් හදිසි නීතිය විසින් ඉක්මවා යන බවත්, අද රටේ පවතින තත්ත්වය යටතේ වුව ද මෙරට පවත්නා සාමාන්‍ය නීතියට රටේ ජනතාවගේ ජීවිත හා දේපළ ආරක්ෂා කිරීමට පූර්ණ වශයෙන් ප්‍රමාණවත් බව ද මහාචාර්යවරයා මාධ්‍ය හමුවේ දී කියා සිටියා.\nඑමෙන්ම හදිසි නීතිය ක්‍රියාත්මක කිරීම ශ්‍රී ලංකා පොදුජන පෙරමුණේ මූලික ප්‍රතිපත්තිවලට පටහැනි බවයි ඔහු පෙන්වා දුන්නේ.\nමෙම මාධ්‍ය හමුවට ශ්‍රී ලංකා පොදුජන පෙරමුණේ සභාපති මහාචාර්ය ජී.එල්.පීරිස් සමග පක්ෂයේ තවත් මන්ත්‍රීවරුන් 11 දෙනෙකු එක්ව සිටියා.\nජනාධිපතිවරයා තෝරා ගැනීම සඳහා මෙන්ම, හදිසි නීතියට එරෙහිව ඡන්දය භාවිත කළ පොදුජන පෙරමුණේ මන්ත්‍රීවරුන් වන ඩිලාන් පෙරේරා, ආචාර්ය නාලක ගොඩහේවා, උදයන කිරිඳිගොඩ මෙන්ම, වසන්ත යාපා බණ්ඩාර ද ඊට එක්ව සිටියා.\nජනාධිපති අපේක්ෂකයෙකු ලෙස ඉදිරිපත් වූ පාර්ලිමේන්තු මන්ත්‍රී ඩලස් අලහප්පෙරුම එහිදී අදහස් දක්වමින් සඳහන් කළේ පසුගියදා පැවති අනුප්‍රාප්තික ජනාධිපති තේරීමේ ඡන්ද විමසීමේදී තමාට සහය පළ කළ මන්ත්‍රීවරුන් හදිසි නීතියට පක්ෂව ඡන්දය ප්‍රකාශ නොකිරීමට එකඟතාවකට එළඹි බවයි.\nඊට අමතරව, පොදුජන පෙරමුණේ පාර්ලිමේන්තු මන්ත්‍රීවරුන් වන ලලිත් එල්ලාවල, මහාචාර්ය චන්න ජයසුමන මෙම මාධ්‍ය හමුවට එක්ව සිටියා.",
       "URL": "https://www.hirunews.lk/311221/නීතිය-පිළිබඳ-මහාචාර්යවරයෙක්-විදිහට-මට-පුළුවන්-ද-හදිසි-නීතියට-අත-උස්සන්න-ජී-එල්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=985"
}