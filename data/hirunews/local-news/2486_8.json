{
       "Source": "hirunews",
       "Timestamp": "Monday, 31 August 2020 - 19:47",
       "Headline": "මීගමුව හිටපු බන්ධනාගාර අධිකාරි සම්පායෝ අත්අඩංගුවට ගැනීමේ සී.සී.ටී.වී. දර්ශන මාධ්‍යයට (වීඩියෝ)",
       "News Content": "බන්ධනාගාර රැදවියන්ට පහසුකම් සැපයීමේ චෝදනාව මත අත්අඩංගුවට ගනු ලැබූ මීගමුව හිටපු බන්ධනාගාර අධිකාරී අනුරුද්ධ සම්පායෝ ඇතුළු 4 දෙනා දැඩි ඇප කොන්දේසි මත මුදා හැරීමට මීගමුව මහේස්ත්‍රාත් අධිකරණය අද නියෝග කළා.\nඒ අනුව අනුරුද්ධ සම්පායෝ රුපියල් ලක්ෂ 10 බැගින් වූ ශරීර ඇප 2ක් මත මුදා හැරීමටයි මීගමුව ප්‍රධාන මහේස්ත්‍රාත් රජින්ද්‍රා ජයසූරිය නියෝග කළේ.\nඑසේම, සෙසු ජේලර්වරු 3 දෙනා ලක්ෂ 6 බැගින් වූ ශරීර ඇප දෙකක් මත මුදා හැරීමට ද මහේස්ත්‍රාත්වරිය නියෝග කළා.\nමොවුන් සියළු දෙනාට විදෙස් ගමන් තහනම් කළ මහේස්ත්‍රාත්වරිය දැනුම් දුන්නේ මසකට දෙවරක් අපරාධ පරීක්ෂණ දෙපාර්තමේන්තුව හමුවේ පෙනී සිටින ලෙසටයි.\nමීට අමතරව පැමිණිල්ලේ සාක්ෂිකරුවන්ට හෝ විමර්ශනවලට බාධා නොකරන ලෙස මහේස්ත්‍රාත්වරිය ඔවුන්ට තරයේ අවවාද කර තිබෙනවා.\nමේ අතර, අද පැවති මෙම නඩුවේදී පසුගිය අගෝස්තු 2 වන දා කුරුණෑගල නගරයේදී අනුරුද්ධ සම්පායෝ අත්අඩංගුවට ගැනීමට අදාළ සී.සී.ටී.වී දර්ශන ඇතුළත් සී.ඩී. පටයක් සහ ඡායාරූප 35ක් නීතිපති දෙපාර්තමේන්තුව, අධිකරණයට ඉදිරිපත් කළා.\nඑහිදී අතිරේක සොලිසිටර් ජනරාල් දිලීප පීරිස් කියා සිටියේ මෙම සිදුවීම සම්පූර්ණයෙන්ම රංගනයක් බවයි.\nමීට පෙර අදාළ සී.සී.ටී.වී. දර්ශන ඇතුළත් සී.ඩී. පටය සහ ඡායාරූප වැඩබලන පොලිස්පතිවරයාට යොමු කර තිබුණ ද, ඔහු ඊට කිසිදු ප්‍රතිචාරයක් නොදැක්වීම හේතුවෙන් තමන් ඒවා මෙලෙස අද දිනයේදී අධිකරණයට ඉදිරිපත් කළ බවයි අතිරේක සොලිසිටර් ජනරාල්වරයා සඳහන් කළේ.\nඑහිදී සැකකරුවන්ට ඇප ලබාදීමට දැඩි ලෙස විරෝධය පලකරන බවද නියෝජය සොලිසිටර් ජනරල්වරයා අධිකරණය හමුවේ සඳහන් කළා.\nසැකකරුවන් වෙනුවෙන් පෙනී සිටි නීතිඥයන් අධිකරණයෙන් විමසා සිටියේ පරීක්ෂණ අවසන් වන තුරු සිය සේවාදායකයින් රිමාන්ඞ් භාරයේ පසුවිය යුතු ද යන්නයි.\nඉන් අනතුරුව නියෝජ්‍ය සොලිසිටර් ජනරාල් දීලිප පීරිස් යලිත් අධිකරණය හමුවේ කරුණු දැක්වුවා.\nපොලීසිය ප්‍රධානීන් සමග කිසිදු ගැටුමක් නොමැති බවත් මෙවැනි සිද්ධීන් වලට එරෙහිව පියවර ගත යුත්තේ අනාගතයේදී හෝ මෙවැනි වැරදි යලිත් නොවීම සඳහා බව පෙන්වා දුන්නා.\nසී.සී.ටී.වී. කැමරාවක් එම ස්ථානයේ පැවතියේ නොපැවතියේ නම් ඔවුන් කියන දේ පිළිගැනීමට සිදුවන බවත් මෙවැනි පුද්ගලයින්ගේ නිරුවත් අධිකරණය ඉදිරියේ හෙලිකර ඔවුන්ගේ තරු ගැලවිය යුතු බවත් නියෝජ්‍ය සොලිසිටර් ජනරාල්වරයා වැඩිදුරටත් කියා සිටියා.\nඅවසානයේදී ඔහු කියා සිටියේ මෙය ශීතකරණයක් බන්ධනාගාරයට ගෙන එම ප්‍රශ්න නොව මහා පරිමාණ දුෂිත ක්‍රියාවලියක් බවයි.\nමේ අතර, අසත්‍ය සටහන් යෙදීමේ චෝදනාව යටතේ මීගමුව මූලස්ථාන පොලිස් පරීක්ෂකවරයා අධිකරණයෙන් වරෙන්තු නියෝගයක් ලබාගෙන අත්අඩංගුවට ගන්නා ලෙස අපරාධ පරීක්ෂණ දෙපාර්තමේන්තුවට අනිද්දා දිනයේදී උපදෙස් ලබාදෙන බවත් අතිරේක සොලිසිටර් ජනරාල්වරයා අධිකරණයට දැනුම් දුන්නා.",
       "URL": "https://www.hirunews.lk/249093/මීගමුව-හිටපු-බන්ධනාගාර-අධිකාරි-සම්පායෝ-අත්අඩංගුවට-ගැනීමේ-සී-සී-ටී-වී-දර්ශන-මාධ්‍යයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2486"
}