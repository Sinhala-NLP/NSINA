{
       "Source": "hirunews",
       "Timestamp": "Wednesday, 30 October 2019 - 15:05",
       "Headline": "නිදහස් හා සාධාරණ ඡන්ද විමසීමකට ආරක්ෂක අංශ නිලධාරීන් අපක්ෂපාතීව ක්‍රියා කළ යුතුයි - ආරක්ෂක අමාත්‍යාංශයෙන් නිවේදනයක්",
       "News Content": "කිසිදු ආරක්ෂක සාමාජිකයෙකුට හෝ පොලිස් නිලධාරියෙකුට ඡුන්දය ප්‍රකාශ කිරීම හැර වෙනත් කිසිදු දේශපාලන ක්‍රියාවලියක නිරතවීමේ අයිතියක් නොමැති බව ආරක්ෂක අමාත්‍යාංශය පවසනවා.\nනිවේදනයක් නිකුත් කරමින් එම අමාත්‍යාංශය පෙන්වා දෙන්නේ සක්‍රිය සේවයේ යෙදී සිටින හෝ විශ්‍රාම ලබා ඇති ආරක්ෂක හමුදා සාමාජිකයින් හා පොලිස් නිලධාරීන් සිය නිල ඇඳුමින් සැරසී සිටින ඡායාරූප ප්‍රසිද්ධ කරමින් දේශපාලන ප්‍රචාරක කටයුතුවල යෙදීම සම්පූර්ණයෙන් වැළකී සිටිය යුතු බවයි.\nදැනට සේවයේ යෙදී සිටින නිලධාරීන් පක්ෂ හෝ අපේක්ෂකයින් ප්‍රවර්ධන කාර්යයන්වල නිරතවීම දඩුවම් ලැබිය හැකි මෙන්ම දඩුවම් ලැබිය යුතු වරදක් බවද ආරක්ෂක අමාත්‍යාංශය සඳහන් කළා.\nඒ අනුව නිදහස් හා සාධාරණ ඡන්ද විමසීමක් පැවැත්වීමට යුද, නාවික හා ගුවන් හමුදා සාමාජිකයින් හා පොලිස් නිලධාරීන් අපක්ෂපාතීව ක්‍රියාකළ යුතු බවයි ආරක්ෂක අමාත්‍යාංශය නිකුත් කළ නිවේදනයේ වැඩිදුරටත් සඳහන් වන්නේ.",
       "URL": "https://www.hirunews.lk/227282/නිදහස්-හා-සාධාරණ-ඡන්ද-විමසීමකට-ආරක්ෂක-අංශ-නිලධාරීන්-අපක්ෂපාතීව-ක්‍රියා-කළ-යුතුයි-ආරක්ෂක-අමාත්‍යාංශයෙන්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=3072"
}