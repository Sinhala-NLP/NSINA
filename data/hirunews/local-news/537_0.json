{
       "Source": "hirunews",
       "Timestamp": "Tuesday, 14 February 2023 - 13:30",
       "Headline": "ඡන්දය කල්දාන්නැයි ඉල්ලූ පෙත්සම තැපැල් ඡන්දට පෙර සළකා බලන්නැයි මෝසමක් (වීඩියෝ)",
       "News Content": "පළාත් පාලන ඡන්ද විමසීම කල් දැමීමේ නියෝගයක් නිකුත් කරන ලෙස ඉල්ලා ගොනුකර ඇති රිට් පෙත්සම වැඩිදුර සලකා බැලීම සඳහා තැපැල් ඡන්ද විමසීම ආරම්භ කිරීමට පෙර විවෘත අධිකරණයේ කැඳවන ලෙස ඉල්ලමින් ශ්‍රේෂ්ඨාධිකරණය හමුවේ මෝසමක් ගොනු කර තිබෙනවා.\nපෙත්සම්කාර පාර්ශ්වයේ නීතිඥවරු විසින් මෙම මෝසම ගොනු කර ඇති බවයි හිරු අධිකරණ වාර්තාකරු සඳහන් කළේ.\nමෙම පෙත්සම පසුගිය සිකුරාදා එස්. තුරෙයිරාජා, ඒ.එච්.එම්.ඩී. නවාස් සහ ශිරාන් ගුණරත්න යන ත්‍රිපුද්ගල විනිසුරු මඩුල්ලේ සලකා බැලු‍ අතර එහි වැඩිදුර සලකා බැලීම ලබන 23 වන දා තෙක් කල් දැමුණා.\nඑහෙත් තැපැල් ඡන්ද විමසීම ලබන 22 වන දා පැවැත්වීමට නියමිත බැවින් පෙත්සම වැඩිදුර සලකා බැලීම සඳහා ලබන 17, 20 හෝ 21 යන දිනවලින් එක් දිනයක් නියම කරන ලෙසයි අදාළ මෝසමෙන් ඉල්ලා ඇත්තේ.\nවර්තමානයේ රට තුළ දැඩි ආර්ථික අර්බුධයක් නිර්මාණය වී ඇති බැවින් පළාත් පාලන ඡන්ද විමසීම කල්දමන නියෝගයක් නිකුත් කරන ලෙස ඉල්ලා අදාළ පෙත්සම ගොනුකර ඇත්තේ විශ්‍රාමික යුධ හමුදා කර්නල් ඩබ්ලිව්. එම්. ආර් විජේසුන්දර විසින්.\nමේ අතර පවතින තත්ත්වය හමුවේ මේ මොහොතේ මැතිවරණයකට මුදල් වෙන්කිරීමේ හැකියාවක් නොමැති බව මුදල් රාජ්‍ය අමාත්‍ය රංජිත් සියඹලාපිටිය තමන්ට දැනුම් දුන් බව කැබිනට් ප්‍රකාශක අමාත්‍ය බන්දුල ගුණවර්ධන අද ප්‍රකාශ කළා.\nඒ අමාත්‍ය මණ්ඩල තීරණ දැනුම් දීමේ මාධ්‍ය හමුවට කොළඹදී එක්වෙමින්.\nමුදල් ලබා දෙන්නේ නම් පමණක් පළාත් පාලන ඡන්ද විමසීමට අදාළ ඡන්ද පත්‍රිකා මුද්‍රණය කරන බව රජයේ මුද්‍රණ දෙපාර්තමේන්තුව මැතිවරණ කොමිසමට ඊයේ දැනුම් දී තිබුණා.\nකෙසේ වෙතත් එය කුමන්ත්‍රණකාරි ක්‍රියාවක් බවයි ප්‍රජාතන්ත්‍රීය ප්‍රතිසංස්කරණ සහ මැතිවරණ අධ්‍යයන ආයතනයේ විධායක අධ්‍යක්ෂ මංජුල ගජනායක මාධ්‍ය වෙත අදහස් දක්වමින් කියා සිටියේ.\nමේ අතර පවත්නා මුදල් අර්බුදය සම්බන්ධයෙන් සහ පළාත් පාලන මැතිවරණයේ ඉදිරි කටයුතු සම්බන්ධයෙන් විශේෂ සාකච්ඡාවක් මේ වන විට ආරම්භ වී තිබෙනවා.\nමැතිවරණ කොමිෂන් සභා කාර්යාලයේ පැවැත්වෙන එම සාකච්ඡාවට දේශපාලන පක්ෂවල නියෝජිතයින් පැමිණ සිටින බවයි අප වාර්තාකරු සඳහන් කළේ.",
       "URL": "https://www.hirunews.lk/327398/ඡන්දය-කල්දාන්නැයි-ඉල්ලූ-පෙත්සම-තැපැල්-ඡන්දට-පෙර-සළකා-බලන්නැයි-මෝසමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=537"
}