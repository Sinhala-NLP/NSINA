{
       "Source": "hirunews",
       "Timestamp": "Saturday, 02 July 2022 - 18:01",
       "Headline": "දිවයිනේ ප්‍රදේශ කිපයක ම මුහුදු රළ ගොඩට එයි (වීඩියෝ)",
       "News Content": "දිවයිනේ ප්‍රදේශ කිහිපයක ම මුහුදු රළ ගොඩට ගසා ඇතැයි වාර්තා වනවා.\nඒ අනුව දෙහිවල, අම්බලන්ගොඩ සහ ගාල්ල යන ප්‍රදේශවල ස්ථාන කිහිපයක ම මුහුදු රළ ගොඩට පැමිණ ඇති බවයි අදාළ ප්‍රදේශවල වැසියන් පවසන්නේ.\nමෙලෙස මුහුදු රළ ගොඩට පැමිණීමට හේතුව පවතින දැඩි සුළං තත්ත්වයත්, මුහුදේ කැළඹිලි ස්වභාවයත් බවයි වාර්තා වන්නේ.\nමෙම තත්ත්වය හේතුවෙන් ගාල්ල - කොළඹ ප්‍රධාන මාර්ගයේ අකුරල, කහව, තෙල්වත්ත යන ප්‍රදේශවලින් ද මුහුදු රළ ගොඩට පැමිණ ඇති බැවින් මාර්ගයේ ගමනාගමන කටයුතුවලට ද බාධා එල්ල වී තිබෙනවා.\nමේ අතර, නිරිතදිග මෝසම් තත්ත්වය සක්‍රීය වීම හේතුවෙන් බස්නාහිර සහ දකුණු මුහුදු ප්‍රදේශවලත් දිවයිනේ දකුණු අර්ධයේත් සුළං තත්ත්වයේ වැඩිවීමක් අද (02) දිනයේ බලාපොරොත්තු විය හැකි බව කාලගුණ විද්‍යා දෙපාර්තමේන්තුව අද පෙරවරුවේ නිවේදනය කළා.",
       "URL": "https://www.hirunews.lk/308849/දිවයිනේ-ප්‍රදේශ-කිපයක-ම-මුහුදු-රළ-ගොඩට-එයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1051"
}