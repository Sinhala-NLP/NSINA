{
       "Source": "hirunews",
       "Timestamp": "Monday, 07 June 2021 - 18:44",
       "Headline": "ප්‍රංශ නාවිකයන් 700 ක් සමඟ නෞකා දෙකක් කොළඹ වරායට - යාල සංචාරයට 90 ක්",
       "News Content": "ශ්‍රී ලංකාව සහ ප්‍රංශය අතර ද්වීපාර්ශවික ආරක්ෂක සහයෝගිතාව තර කර ගැනීමේ පියවරක් ලෙස ප්‍රංශ නාවික හමුදාවේ 700ක පමණ බලඇණියක් අද සිට ශ්‍රී ලංකාවේ සංචාරයක නිරත වනවා.\nපසුගිය මාස 3 ක කාලයේ සාගරයේ සැරිසැරූ ඔවුන් ජපානය සහ සිංගප්පූරුව හරහා ශ්‍රී ලංකාවට අද ළගා වූයේ ප්‍රංශ නාවික හමුදාවේ ටොනියාර් සහ සර්කුෆ් යන නෞකා දෙකෙන්.\nඔවුන් සාම්ප්‍රදායික ලෙස තූර්ය වාදන මධ්‍යයේ පිළිගත් බවයි නාවික හමුදා මාධ්‍ය ප්‍රකාශක කපිතාන් ඉන්දික ද සිල්වා සඳහන් කළේ.\nඑම නෞකා නවීන යුධ උපකරණ මෙන්ම හෙලිකොප්ටර් අංගන වලින්ද සමන්විතයි.\nමීටර් 200 කට වැඩි දිගකින් යුත් එම සුපිරි යුද නෞකා සයුරේ සිට ගොඩබිම් ප්‍රහාරක මෙහෙයුම් සඳහා යොදා ගැනෙන බව සඳහන්.\nලබන 11 වනදා දක්වා දිවයිනේ රැදී සිටින මෙම ප්‍රංශ නාවිකයන් සීගිරිය, අනුරාධපුරය මෙන්ම, මින්නේරිය, යාල සහ උඩවලවේ වනෝද්‍යාන වල සංචාරයන් හි නිරත වනු ඇති.\nජෛව සුරක්ෂිත බුබුළ ක්‍රමවේදය යටතේ ඔවුන් දිවයිනේ සංචාරයක නිරත වන බව විදේශ අමාත්‍යාංශය විසින් සෞඛ්‍ය අමාත්‍යාංශය වෙත දැනුම්දීමක් කර තිබෙනවා.\nප්‍රංශ සංචාරකයන් සඳහා යාල ජාතික වනෝද්‍යානය විවෘත කිරීමට ද පියවර ගන්නා බවයි සංචාරක සංවර්ධන අධිකාරිය සඳහන් කළේ.\nප්‍රංශ, නාවිකයන්ගේ සංචාරක ක්‍රියාකාරකම් මගින් පමණක් ශ්‍රී ලංකාවට රුපියල් මිලියන 125ක පමණ මුදලක් උපයා ගැනීමට හැකිවනු ඇති බවයි කොළඹ ප්‍රංශ තානාපති කාර්යාලය සඳහන් කළේ.\nමේ අතර, කොරෝනා වසංගතය හමුවේ රටපුරා සියලු ජාතික උද්‍යාන සංචාරකයන් සඳහා වසා ඇති මොහොතක ප්‍රංශ සංචාරකයන් පිරිසකට පමණක් යාල ජාතික වනෝද්‍යානය විවෘත කිරීම පිලිබඳව තම සංගමය විරෝධය පළ කරන බව යාලගම ජිප් රථ හිමියන්ගේ සංගමයේ ලේකම් සම්පත් ගලප්පත්ති කියා සිටියා.\nකෙසේ නමුත්, යාල වනෝද්‍යානයේ ප්‍රකාශකයෙකු සඳහන් කළේ හෙට පැමිණෙන ප්‍රංශ සංචාරකයන් 90 දෙනෙකු සඳහා සෆාරි ජිප් රථ 23 ක් සූදානම් කර ඇති බවයි.",
       "URL": "https://www.hirunews.lk/273645/ප්‍රංශ-නාවිකයන්-700-ක්-සමඟ-නෞකා-දෙකක්-කොළඹ-වරායට-යාල-සංචාරයට-90-ක්",
       "Category": "Local News",
       "Parent URL": "https://www.hirunews.lk/local-news.php?pageID=1900"
}