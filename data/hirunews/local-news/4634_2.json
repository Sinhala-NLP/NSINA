{
       "Source": "hirunews",
       "Timestamp": "Friday, 03 March 2017 - 12:40",
       "Headline": "සත්‍යය සහ සංහිදියා කොමිසමෙන් ගැටලූ රැසකට විසදුම් - අගමැති කියයි",
       "News Content": "සත්‍ය සහ සංහිදියා කොමිසම තුළින් මෙරට ජාතික ගැටලූවට අදාළ ප්‍රශ්න රැසකට පිළිතුරු ලැබෙන බව අග්‍රාමාත්‍ය රනිල් වික්‍රමසිංහ පවසනවා.\nඑහිදී දකුණු අප්‍රිකානු ආකෘතිය අධ්‍යයනය කරමින් එහි වැදගත් කරුණු අපට අනුගත කර ගත යුතු බවයි ජාත්‍යන්තර නීති සතියේ සමාරම්භක අවස්ථාවට අලූත්කඩේ උසාවි සංකීර්ණයේදී අද (03) උදෑසන එක්වෙමින් අග්‍රාමාත්‍යවරයා කියා සිටියේ.\n‘‘අගවිනිසුරු පත් කිරිමේ ක්‍රියාවලියෙන් පෙන්නුම් කරන්නේ අප ඇති කර තිබෙන පද්ධතියේ ස්ථාවරභාවයයි. ඒ සදහා ශ්‍රී ලංකා නීතිඥ සංගමයට අපේ ප්‍රණාමය හිමිවිය යුතුයි.සංහිදියාව ඇතිකරලීමේදී සත්‍යය සහ සංහිදියා කොමිසමක් මගින් බොහෝ ගැටලූ විසදා ගත හැකි බව පෙනී යන කරුණක්. අප මෙහිදී දකුණු අප්‍රිකානු ආකෘතිය දෙස පරීක්ෂාවෙන් බැලිය යුතුයි. එහි දුර්වලතා මෙන්ම, ශක්තිමත් අංග අප රටට ගැලපෙන ආකාරයට සකස් කර ගැනීම අවශ්‍යතාවක්. වසර 30 ක් යුද්ධ කළ අපිට තවත් වසර 30 ක් එහි සිදුවූ දෑ ගැන සටන් කළ නොහැකියි. අසාධාරණයට ලක්වූ සහ පීඩාවට ලක්වූවන්ගේ ගැටලූවලට කඩිනම් විසදුම් ලබාදිය යුතුයි. ඔවුන්ට වන්දි ලබා දීමත් නැවත සමාජගත කරලීමත්, සිදුකළ යුතු අතර, සංහිදියා ක්‍රියාවලිය ඉදිරියට ගෙන යා යුතු ආකාරය පිළිබදව අප අවධානය යොමුකළ යුතු වනවා.’’\nමෙම අවස්ථාවට අධිකරණ අමාත්‍ය විජේදාස රාජපක්ෂ සහ ශ්‍රී ලංකා නීතිඥ සංගමයේ නිලධාරින් මෙන්ම නව අගවිනිසුරු ප්‍රියසාද් ඩෙප් ද සහභාගි වුණා.\nසිංහල, දෙමළ සහ ඉංග්‍රීසි යන භාෂා තුනෙන්ම සකස් කරන ලද නීති අත්පොත ප්‍රකාශයට පත් කිරීම ද මෙහිදී සිදුකෙරුණා.\nඑහිදී අදහස් දැක්වූ නව අගවිනිසුරුවරයා කියා සිටියේ නීතියේ පිළිසරණ ලබා ගත හැකි විකල්පයන් පිළිබදව ජනතාව දැනුවත් කළ යුතු බවයි.\n‘‘අධිකරණය වෙත යාම ගැටුම් විසදාලීමේ එකම විකල්පය නොවේ. ඒ සදහා අතීතයේදී පවා විවිධ විකල්පයන් පැවතුනා. ගම් ප්‍රධානීන් එක්වී ගැටුම් විසදාලීමේ ගම්සභා ක්‍රමය ඊට උදාහරණයක්. වර්තමානයේ ඊට පවතින විකල්පයන් පිළිබදව ජනතාව  දැනුවත් විය යුතුයි. එමෙන්ම, අපේ නීති පද්ධතිය සහ එහි ප්‍රවණතාවන් මෙන්ම සංශෝධනයන් පිළිබදව ජනතාව දැනුවත් කිරීමට අවශ්‍යතාවක්. මෙරට පවත්නා නීති රෙගුලාසි සහ ඒවායේ සංශෝධන දැන ගැනීම පහසු කරුණක් නොවේ. එම අවශ්‍යතාව වටහාගෙන ශ්‍රී ලංකා නීතිඥ සංගමය, අධිකරණ අමාත්‍යාංශය සහ රජයේ මුද්‍රණාලය නීති අත්පොත සකස් කිරීමට පියවර ගෙන තිබෙනවා. එහි වැදගත්ම කරුණ වන්නේ මෙතෙක් ඉංග්‍රීසි භාෂාවෙන් පමණක් පැවති නීති රෙගුලාසි පිලිබදව සිංහලෙන් සහ දෙමළ බසින් ජනතාවට තොරතුරු ලබා ගැනීමට හැකිවීමයි. ’’",
       "URL": "https://www.hirunews.lk/155946/සත්‍යය-සහ-සංහිදියා-කොමිසමෙන්-ගැටලූ-රැසකට-විසදුම්-අගමැති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4634"
}