{
       "Source": "hirunews",
       "Timestamp": "Wednesday, 28 June 2017 - 19:21",
       "Headline": "උමා ඔය ව්‍යාපෘතියට එරෙහිව බණ්ඩාරවෙල විරෝධතා - උඩරට දුම්රිය මාර්ගයත් අවහිර කරයි",
       "News Content": "උමා ඔය ව්‍යාපෘතියේ සංවර්ධන කටයුතු නතර කර ඉන් පීඩාවට පත්ව සිටින ජනතාවට සහන සැළසීමට කඩිනම් පියවර ගන්නා ලෙස රජයට බල කරමින් බණ්ඩාරවෙල ගම්මාන රැසක ජනතාව ආරම්භ කළ විරෝධතාව තවමත් ක්‍රියාත්මකයි.\nඅද පස්වරුවේ ඔවුන් බණ්ඩාරවෙල දුම්රිය ස්ථානය අසළින් උඩරට දුම්රිය මාර්ගයද අවහිර කළා.\nඒ අනුව කොළඹ සිට බදුල්ල බලා ධාවනය වූ උඩරට මැණිකේ සීඝ්‍රගාමී දුම්රිය තවමත් බණ්ඩාරවෙල දුම්රිය ස්ථානයේ රඳවා තිබෙනවා.\nඅප වාර්තාකරු සඳහන් කළේ විරෝධතාකරුවන් පිරිසක් බණ්ඩාරවෙල නගර මධ්‍යයේ, ප්‍රධාන මාර්ගය අවහිර කරමින්ද රැඳී සිටින බවයි.\nනගරයේ කඩසාප්පු සියල්ල වසා දමා ඇති අතර, අද උදෑසන සිටම කළු කොඩි ඔසවා තිබුණා.\nඋමා ඔය ව්‍යාපෘතිය හේතුවෙන් තමන් මුහුණ පා සිටින ගැටළුවලට දින 5 ක් තුළ ස්ථීර විසඳුමක් ලබාදීමට රජය පියවර ගත යුතු බවයි විරෝධතාකරුවන් පවසන්නේ.\nබණ්ඩාරවෙල - හීල්ඔය, බණ්ඩාරවෙල - බදුල්ල, බණ්ඩාරවෙල - ඇටම්පිටිය සහ බණ්ඩාරවෙල - දියතලාව යන මාර්ග ඔස්සේ ප්‍රදේශවාසීන් විරෝධතා පා ගමන් හතරකින් අද පෙරවරුවේ නගරයට පැමිණියා.\nසර්වආගමික නායකයින්, නීතීඥයින්, වෛද්‍යවරුන්, දේශපාලන පක්ෂ නියෝජිතයින් මෙන්ම බණ්ඩාරවෙල නගරයේ සියලූම පාසල්වල ආදි ශිෂ්‍ය සංගම් සහ කුලී රථ හිමිකරුවන් ද ඊට එක්ව ඇති බවයි අප වාර්තාකරු සඳහන් කළේ.\nමේ හේතුවෙන් බණ්ඩාරවෙල නගරය හරහා දිවෙන ප්‍රධාන මාර්ගවල ගමනාගමනය අවහිර වී ඇති අතර, විරෝධතාව වළක්වාලන ලෙස ඉල්ලමින් බණ්ඩාරවෙල මහේස්ත්‍රාත් අධිකරණයෙන් පොලිසිය කළ ඉල්ලීම ද ප්‍රතික්ෂේප වුණා.\nනගර මධ්‍යයට පැමිණීමෙන් අනතුරුව ජනතා විමුක්ති පෙරමුණේ ඌව පළාත් සභා මන්ත්‍රී සමන්ත විද්‍යාරත්න පිරිස අමතමින් කියා සිටියේ ආණ්ඩුව මේ සඳහා විසඳුමක් ලබාදිය යුතු බවයි.\nකෙසේ වෙතත් දේශපාලනඥයින් ඊට මැදිහත්වී අදහස් දැක්වීමට එරෙහිව  විරෝධතාකරුවන් පිරිසක් බදුල්ල - බණ්ඩාරවෙල මාර්ගයේ බිඳුණුවැව මංසන්ධියට පැමිණ ටයර් පුුළුස්සමින් යළි උද්ඝෝෂනයක  නිරතවුණා.\nඑම අවස්ථාවේදී බදුල්ල දිස්ත්‍රික් එක්සත් ජාතික පක්ෂ පාර්ලිමේන්තු මන්ත්‍රී චමින්ද විජේසිරි පැමිණ ප්‍රකාශ කළේ අනිද්දා මෙම ගැටළුව සම්බන්ධයෙන් ජනාධිපතිවරයා සමග සාකච්ඡාවක් සිදුකරන බවයි.\nමේ අතර, රජයේ ප්‍රවෘත්ති දෙපාර්තමේන්තුවේ අද පැවති කැබිනට් තීරණ දැනුම්දීමේ මාධ්‍ය හමුවේදී උමා ඔය ව්‍යාපෘතිය පිළිබදව මාධ්‍යවේදීන් ප්‍රශ්න කළා.\nඑහිදී අදහස් දැක්වූ සම කැබිනට් ප්‍රකාශක අමාත්‍යවරුන් වන ගයන්ත කරුණාතිලක සහ දයාසිරි ජයසේකර.",
       "URL": "https://www.hirunews.lk/164618/උමා-ඔය-ව්‍යාපෘතියට-එරෙහිව-බණ්ඩාරවෙල-විරෝධතා-උඩරට-දුම්රිය-මාර්ගයත්-අවහිර-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4448"
}