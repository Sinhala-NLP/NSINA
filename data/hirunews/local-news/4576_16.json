{
       "Source": "hirunews",
       "Timestamp": "Thursday, 06 April 2017 - 7:14",
       "Headline": "විදුලි සේවකයින් වර්ජනයේ - හෙද - පරිපූරක - අතුරු වෛද්‍ය වර්ජනය අත්හිටුවයි",
       "News Content": "වැටුප් විෂමතා ඉවත් නොකිරීම සහ සේවක මර්දනයට විරෝධය පළ කරමින් ලංකා විදුලි ඒකාබද්ධ වෘත්තිය සමිති සන්ධානය ඊයේ මධ්‍යම රාත්‍රීයේ සිට දීපව්‍යාප්ත එක්දින සංකේත වර්ජනයක නිරතවනවා.\nසිය වර්ජනය සාර්ථකව මේ වනවිට ක්‍රියාත්මක වන බවයි එම සන්ධානයේ කැඳවුම්කරු රන්ජන් ජයලාල් හිරු ප්‍රවෘත්ති අංශයට කියා සිටියේ.\nකෙසේ වෙතත් මෙම වෘත්තිය ක්‍රියාමාර්ගය සඳහා ලංකා විදුලිබල මණ්ඩල වෘත්තිය සමිති පෙරමුණ සහභාගිවන්නේ නැහැ.\nඒ සම්බන්ධයෙන් එම පෙරමුණේ ජාතික සංවිධායක ප්‍රියන්ත වික්‍රමසිංහගෙන් අප විමසීමක් කළා.\nඔහු කියා සිටියේ වර්ජනයට සහය නොදැක්වූවාට ඊට තම සංගමය බාධා නොකරන බවයි.\nමේ අතර ඉල්ලීම් අටක් මුල් කරගනිමින් හෙද, පරිපූරක, අතුරු වෛද්‍ය සේවා වෘත්තිය සමිති අද දිනයේ ක්‍රියාත්මක කිරීමට නියමිතව තිබූ වර්ජනය තාවකාලිකව අත්හිටුවා තිබෙනවා.\nපරිපූරක ඒකාබද්ධ බල මණ්ඩලයේ ලේකම් ධර්මකීර්ති ඈපා කියා සිටියේ මුදල් අමාත්‍ය රවී කරුණානායක සහ සෞඛ්‍ය අමාත්‍ය රාජිත සේනාරත්න සමග මුදල් අමාත්‍යාංශයේදී ඊයේ පැවති සාකච්ඡාවකින් පසුව පැය 48 ක කාලයක් සඳහා වර්ජනය අත්හිටවූ බවයි.",
       "URL": "https://www.hirunews.lk/158599/විදුලි-සේවකයින්-වර්ජනයේ-හෙද-පරිපූරක-අතුරු-වෛද්‍ය-වර්ජනය-අත්හිටුවයි",
       "Category": "Local News",
       "Parent URL": "https://www.hirunews.lk/local-news.php?pageID=4576"
}