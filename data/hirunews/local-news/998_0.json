{
       "Source": "hirunews",
       "Timestamp": "Sunday, 24 July 2022 - 7:12",
       "Headline": "පොලිස් රාජකාරියට බාධා කළ දෙදෙනකු අත්අඩංගුවට",
       "News Content": "කුරුණෑගල ගෝනගම ඉන්ධන පිරවුම්හලේ දී පෙට්‍රල් නිකුත් කිරීම සම්බන්ධයෙන් පරීක්ෂා කිරීම සඳහා පොලිස් නිලධාරින් රාජකාරියේ යෙදී සිටින අවස්ථාවේ දී පුද්ගල‍යෙකු බීමත්ව නියමිත පෝලිමට පිටතින් පැමිණ ඔහුගේ යතුරුපැදියට ඉන්ධන ලබා ගැනීමට යාමේදී එයට විරුද්ධ වූ පොලිස් නිලධාරින් සමග ආරවුලක් ඇති කරගෙන ඇති බව පොලිසිය පවසනවා.\nනිලධාරින් විසින් ඔහුව එම ස්ථානයෙන් ඉවත් කිරීමට යාමේ දී නිලධාරින්ට බැණ වදිමින් මඳ දුරක් ගමන් කර නැවත තර්ජනය කරමින්, පරුෂ වචනයෙන් බැණ වැදී ඇති බවයි පොලිස් මාධ්‍ය ප්‍රකාශක කාර්යාලය නිවේදනය කළේ.\nඑම අවස්ථාවේ නිලධාරින් විසින් සැකකරු අත්අඩංගුවට ගැනීමට යාමේ දී සැකකරු අසල තිබූ මාළු වෙළෙඳසැලකට ඇතුල් වී එහි තිබූ පිහියක් රැගෙන පොලිස් නිලධාරින්ට පහර දී තිබෙනවා.\nකෙසේවෙතත් එම පහරදීම වළක්වා ගැනීමට පොලිස් නිලධාරින් අසල තිබූ යකඩ පුවරු භාවිත කර ඇති අතර, එක් නිලධාරියෙකු තමන්ට එල්ල වූ ප්‍රහාරය වළක්වා ගැනීමට අත් විලංගුවකින් සැකකරුට ප්‍රතිප්‍රහාර එල්ල කර තිබෙනවා.\nඑහිදී සැකකරුගේ හිසට තුවාල සිදු වී ඇති අතර, ඔහු ප්‍රතිකාර සඳහා වාරියපොළ දිසා රෝහලට ඇතුළත් කෙරුණා.\nසැකකරු පහරදීමට රැගෙන ආ මන්නා පිහියක් පොලිස් භාරයට ගෙන ඇති අතර, අදාළ පුද්ගලයා ප්‍රතිකාර ලබමින් සිටියදී ඊයේ රාත්‍රියේදී පොලිස් අත් අඩංගුවට ගැනුණා.\nසිද්ධිය සම්බන්ධයෙන් මෙලෙස අත් අඩංගුවට ගැනුණේ 40 හැවිරිදි නිකදළුපොත පදිංචිකරුවෙක්.\nසිද්ධිය සම්බන්ධයෙන් කුරුණෑගල පොලිසිය පරීක්ෂණ සිදු කරනවා.\nමේ අතර ඉන්ධන හලක දී කලහකාරී ලෙස හැසිරෙමින් පොලිස් නිලධාරියෙකුට පහරදීමට තැත් කළ සැකකරුවෙකු පොලිස් අත් අඩංගුවට ගෙන තිබෙනවා.\nඒ පිළියන්දල මඩපාත පිරවුම්හලේදියි.\nජූලි 22 වැනි දිනයට අදාළ ව ඉන්ධන නිකුත් කිරීමට අවසර නොලද යතුරුපැදියකින් පැමිණි පුද්ගල‍යෙකු අවස්ථා දෙකකදී හරවා යවා තිබෙනවා.\nපසුව එම පුද්ගලයා අංකයට අනුව එදිනට ඉන්ධන නිකුත් නොකිරීමට නොහැකි ලොරි රථයකින් ද පැමිණ ඉන්ධන ඉල්ලා තිබෙනවා.\nඑහිදී එම රථයට ද ඉන්ධන ලබාදීමට නොහැකි බවයි පොලීසිය පවසා ඇත්තේ.\nපසුව එම පුද්ගලයා පිටව ගොස් යළි පැමිණ ඇත්තේ පහරදීමට දැති ඉවත්කර මුවහත් තබා තිබූ අත් කියතක් ද රැගෙනයි.\nමෙම පුද්ගලයා විසින් පොලිස් නිලධාරින්ට පහරදීමට තැත් කර ඇති අතර, පසුව රාජකාරියේ යෙදී සිටි පොලිස් නිලධාරින් විසින් සැකකරුව මෙල්ල කර අත් අඩංගුවට ගැනුණා.\nසැකකරු 43 හැවිරිදි කහපොළ - මඩපාත පදිංචිකරුවෙක්.",
       "URL": "https://www.hirunews.lk/310795/පොලිස්-රාජකාරියට-බාධා-කළ-දෙදෙනකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=998"
}