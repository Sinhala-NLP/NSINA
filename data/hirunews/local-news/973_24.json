{
       "Source": "hirunews",
       "Timestamp": "Monday, 01 August 2022 - 19:00",
       "Headline": "රැට්ටා අත්අඩංගුවට",
       "News Content": "ගාලු මුවදොර ජන අරගලයට නායකත්වය දුන් රතිඳු සේනාරත්න හෙවත් රැට්ටා කොළඹ අපරාධ කොට්ඨාශය විසින් අත්අඩංගුවට ගෙන තිබෙනවා.\nඒ අද(01) පෙරවරුවේ ප්‍රකාශයක් ලබාගැනීම සඳහා කොළඹ අපරාධ කොට්ඨාශයට කැඳවීමෙන් අනතුරුවයි.\nරතිඳු සේනාරත්න හෙවත් රැට්ටා ට ප්‍රකාශයක් ලබා දීමට කොළඹ අපරාධ කොට්ඨාශයට පැමිණෙන ලෙස පසුගියදා දැනුම් දී තිබුණා.\nඅද පෙරවරුවේ ඔහු කොළඹ අපරාධ කොට්ඨාශයට පැමිණියේ එම නිවේදනයට අනුවයි.\nමෙහි දී පැය ගණනාවක් රැට්ටා ගෙන් ප්‍රකාශය ලබාගැනීමෙන් අනතුරුව ඔහුව අත්අඩංගුවට ගැනීමට කොළඹ අපරාධ කොට්ඨාශය නිලධාරීන් කටයුතු කලා.\nමේ අතර, ගාලු මුවදොර වෙරළ තීරයට අද උදෑසන ගොඩගසා තිබූ පිරිමි මළ සිරුරේ අන්‍යයතාව හෙළි කර ගැනීම සඳහා කොළඹ - කොටුව පොලිසිය විමර්ශන ආරම්භ කර තිබෙනවා.\nනිල් පැහැති කමිසමයකින් සහ යට ඇදුමක් පමණක් සහිත මෙම මළ සිරුර වයස අවුරුදු 40ක පමණ අයෙකුගේ බවට පොලිසිය සැක පළ කරනවා.\nමේ අතර මීට දින දෙකකට පෙර ගාලුමුවදොර වෙරළ තීරයේ තිබී හමු වූ තරුණයාගේ මරණය දියේ ගිලීමෙන් සිදු වූවක් බවට පශ්චාත් මරණ පරීක්ෂණයේ දී අනාවරණය වී තිබෙනවා.\nමෙලෙස මියගොස් තිබුනේ, පන්නිපිටිය ප්‍රදේශයේ පදිංචි 18 හැවිරිදි තරුණයෙක් වන අතර ඔහුගේ දෙමාපියන් පොලිසියට ලබා දී ඇති ප්‍රකාශයේ සටහන් වී ඇත්තේ, ඔවුන් සමඟ ඇතිකරගත් අමනාපයක් මත මොහු නිවසින් බැහැර ව පැමිණ ඇති බවයි.",
       "URL": "https://www.hirunews.lk/311608/රැට්ටා-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=973"
}