{
       "Source": "hirunews",
       "Timestamp": "Friday, 11 February 2022 - 8:40",
       "Headline": "අවුරුදු 17ක තරුණයෙකු බිලිගත් මාරක අනතුර",
       "News Content": "ඊයේ උදෑසන කන්කසන්තුරය වර්ථවිලාන් මාර්ගයේ ශාන්ත මංසන්ධියේදී සිදු වූ රිය අනතුරකින් යතුරුපැදිකරුවෙකු ජිවිතක්ෂයට පත් වුණා.\nවර්ථවිලාන් සිට කන්කසන්තුර බලා ධාවනය වූ යතුරු පැදියක් ප්‍රතිවිරුද්ධ දිශාවෙන් පැමිණි ටිපර් රථයක ගැටීමෙන් මෙම අනතුර සිදුව තිබෙනවා.\nඅනතුරින් බරපතල තුවාල ලැබූ යතුරුපැදිකරු තෙලිප්පලේ රෝහලට ඇතුළත් කිරීමෙන් අනතුරුව ජිවිතක්ෂයට පත්ව තිබෙනවා.\nමෙලෙස ජිවිතක්ෂයට පත්ව ඇත්තේ , වයස අවුරුදු 17 ක් වන උදයපුරම්, ඉලවාලි ප්‍රදේශයේ පදිංචිකරුවෙක්.\nටිපර් රථයේ රියදුරුගේ අපරික්ෂාකාරී සහ නොසැළකිලිමත් රිය ධාවනය මෙම අනතුරුට හේතුව බවයි පොලිසිය පවසන්නේ.\nඅනතුර සම්බන්ධයෙන් කන්කසන්තුරය පොලිසිය විසින් වැඩිදුර විමර්ශන සිදු කරනු ඇති.\nමේ අතර ඊයේ පසවරුවේ සිදුවූ තවත් අනතුරකින් කාන්තාවක් ජිවිතක්ෂයට පත්ව තිබෙනවා.\nකොළඹ ගාල්ල ප්‍රධාන මාර්ගයේ බලපිටිය බස් නැවතුම අසලදී කොළඹ දෙසට ධාවනය වූ ත්‍රීරෝද රථයක් මාර්ගය හරහා ගමන්කළ පදික කාන්තාවකගේ ගැටීමෙන් මෙම අනතුර සිදුවුණා.\nජීවිතක්ෂයට පත් කාන්තාවගේ අනන්‍යතාවය මෙතෙක් හඳුනාගෙන නොමැති බවයි පොලිසිය පවසන්නේ.\nඅනතුර සම්බන්ධයෙන් ත්‍රීරෝදරථ රියදුරු පොලිසිය විසින් අත්අඩංගුවට ගෙන තිබෙනවා.\nසිද්ධිය සම්බන්ධයෙන් අහුංගල්ල පොලිසිය විසින් වැඩිදුර විමර්ශන සිදුකරනු ඇති.\nඑමෙන්ම ඊයේ උදෑසන නිට්ටඹුව මහනුවර ප්‍රධාන මාර්ගයේ මුරුතවෙල ප්‍රදේශයේදී මහනුවර සිට කොළඹ දෙසට ධාවනය වූ යතුරුපැදියක් මෝටර් රථයක් පසුකර යාමට උත්සාහ කිරීමේදී පාලනය කරගත නොහැකිව පෙරළී යාමෙන් ඉදිරියෙන් පැමිණි බස් රථයක ගැටී අනතුරක් සිදුව තිබෙනවා.\nඅනතුරින් බරපතල තුවාල ලබා සිටි යතුරුපැදිකරු වතුපිටිවල රෝහලට ඇතුළත් කිරීමෙන් අනතුරුව ජීවිතක්ෂයට පත් වුණා.\nමෙලෙස ජීවිතක්ෂයට පත්ව ඇත්තේ වයස අවුරුදු 37ක් වන රඹුක්ක ප්‍රදේශයේ පදිංචිකරුවෙකු බවයි පොලිසිය පවසන්නේ.\nඅනතුර සම්බන්ධයෙන් බස් රථයේ රියදුරු අත්අඩංගුවට ගෙන තිබෙනවා.",
       "URL": "https://www.hirunews.lk/296716/අවුරුදු-17ක-තරුණයෙකු-බිලිගත්-මාරක-අනතුර",
       "Category": "Local News",
       "Parent URL": "https://www.hirunews.lk/local-news.php?pageID=1363"
}