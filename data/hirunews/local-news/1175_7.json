{
       "Source": "hirunews",
       "Timestamp": "Thursday, 12 May 2022 - 7:31",
       "Headline": "ජනපතිගෙන් ෆීල්ඩ් මාෂල් සරත් ෆොන්සේකාට ඇරයුමක් ?",
       "News Content": "ජනාධිපති ගෝඨාභය රාජපක්ෂ පසුගිය දින කිහිපයේ දී ෆීල්ඩ් මාෂල් සරත් ෆොන්සේකා දූරකථනයෙන් අමතමින් ‍රටේ ආරක්ෂිත තත්ත්වය සම්බන්ධයෙන් නිරන්තර කතාබහක නිරත වී තිබෙනවා.\nසමගි ජන බලවේගයේ උප නායක ෆීල්ඩ් මාෂල් සරත් ෆොන්සේකා එම අවස්ථාවල දී ආරක්ෂාව තහවුරු කිරීම සම්බන්ධයෙන් ගත යුතු යම් යම් වැදගත් තීන්දු තීරණ පිළිබඳ ජනධිපති සමග අදහස් හුවමාරු කරගත් බවයි ඔහුට සමීප ආරංචි මාර්ග සඳහන් කරන්නේ.\nපසුගිය දින දෙක තුළ දී අවස්ථා ගණනාවකදීම ජනාධිපතිවරයා සහ සජබෙ උප නායකවරයා අතර මෙලෙස දීර්ඝ දූරකථන සංවාද සිදු වී තිබෙනවා.\nමෙහිදී රටේ වත්මන් ආර්ථික තත්ත්වය ඇතුළු දේශපාලනික කරුණු සම්බන්ධයෙන් ද සාකච්ඡා වී ඇති බවයි වාර්තා වන්නේ.\nමේ අතර අද (12) උදෑසන ජනාධිපතිවරයා විසින් ෆීල්ඩ් මාෂල් සරත් ෆොන්සේකා හට රටේ අග්‍රාමාත්‍ය ධුරය භාරගන්නා ලෙසට ආරාධන කළ බවට විවිධ මාධ්‍ය වාර්තා පළ වුණා.\nමේ සම්බන්ධයෙන් අප කළ විමසීමක දී ෆීල්ඩ් මාෂල් සරත් ෆොන්සේකාට සමීප ආරංචි මාර්ග සඳහන් කළේ, දේශපාලන කරුණු කාරණා සම්බන්ධයෙන් ජනාධිපතිවරයා සජබ උපනායක සමග සාකච්ඡා කළ බවත්, අද උදේ වරුවේ යම් යම් තීරණාත්මක තීන්දු තීරණ කිහිපයක් ගැනීමට හැකියාවක් ඇති බවත් ය.",
       "URL": "https://www.hirunews.lk/304118/ජනපතිගෙන්-ෆීල්ඩ්-මාෂල්-සරත්-ෆොන්සේකාට-ඇරයුමක්",
       "Category": "Local News",
       "Parent URL": "https://www.hirunews.lk/local-news.php?pageID=1175"
}