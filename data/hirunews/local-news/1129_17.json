{
       "Source": "hirunews",
       "Timestamp": "Tuesday, 31 May 2022 - 17:15",
       "Headline": "සජබය 21ට විරුද්ධයි කියලා සමහරු ටොම් පච ලියනවා - සජිත්",
       "News Content": "සමගි ජන බලවේගය විසි එක් වෙනි සංශෝධනයට විරුද්ධ බවට ජාතික යැ යි කියාගන්නා මාධ්‍යයක් විසින් අමූලික බොරුවක් ජනගත කොට ඇතැ යි විපක්ෂ නායක සජිත් ප්‍රේමදාස පවසනවා.\nවිසි එක් වෙනි ආණ්ඩුක්‍රම ව්‍යවස්ථා සංශෝධනය රටට මෙන්ම පාර්ලිමේන්තුවට කාටත් පෙර ඉදිරිපත් කළේ, සමගි ජන බලවේගය යැ යි ප්‍රකාශ කළ විපක්ෂ නායකවරයා, එවන් විසි එකකට තමන් විරුද්ධ වන්නේ කුමක් නිසා දැයි ප්‍රශ්න කරනවා.\nනැවත වතාවක් දහ නව වැනි සංශෝධනය ගෙන එන්නටත් ඊට අදාළ ප්‍රබුද්ධ යෝජනා ඉදිරිපත් කරන්නටත් සමගි ජන බලවේගය සහ සමගි ජන සන්ධානය කටයුතු කළ බව පැවසූ විපක්ෂ නායකවරයා, ඒ හරහා 21 වැනි සංශෝධනය ක්‍රියාත්මක කිරීම තම අරමුණ බව ද පවසනවා.\nවිධායක ජනාධිපති ධුරය අහෝසි කිරීම, ප්‍රජාතන්ත්‍රවාදී ව්‍යූහයන් ශක්තිමත් කිරීම,සංවරණ හා තුලන ක්‍රමවේදය, ජාතික ආරක්ෂක කවුන්සලයක් පිහිටුවීම වැනි යෝජනා ඒ අතර වන බව විපක්ෂ නායකවරයා අවධාරණය කළ කරුණුවලට ඇතුළත්.\nඒ සියල්ල අමතක කොට ඇති කිසියම් මාධ්‍යයක් සහමුලින්ම බොරුව සමාජගත කරමින් සිටින බවත් ඔහු ප්‍රකාශ කරනවා.\nගෝඨාභය රාජපක්ෂ ජනාධිපතිවරයා තවදුරටත් ජනාධිපති ධුරයෙ රැඳී සිටිනවාට තමන් විරුද්ධ බව හා ජන අරගලය පාවා දෙන්නන්ට තමන් විරුද්ධ බවත් හොර පාරෙන් පොහොට්ටුවේ පිහිටෙන් ජනාධිපතිකම් ගන්නට යන අයට වාසි වෙන විදිහට හදන ව්‍යවස්ථාවන්ට තමන් නො එකඟ බවත් විපක්ෂ නායකවරයා වැඩිදුරටත් සඳහන් කර සිටිනවා.\nඔහු මේ බව පවසා සිටියේ, සමගි විහිදුම් බලගණයේ හම්බන්තොට දිස්ත්‍රික් නියෝජිතයින් සමඟ ඊයේ (30) කොළඹ විපක්ෂනායක කාර්යාලයේ දී පැවති පැවති රැස්වීමක දී යි.",
       "URL": "https://www.hirunews.lk/305815/සජබය-21ට-විරුද්ධයි-කියලා-සමහරු-ටොම්-පච-ලියනවා-සජිත්",
       "Category": "Local News",
       "Parent URL": "https://www.hirunews.lk/local-news.php?pageID=1129"
}