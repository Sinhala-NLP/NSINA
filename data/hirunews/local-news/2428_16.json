{
       "Source": "hirunews",
       "Timestamp": "Saturday, 26 September 2020 - 13:49",
       "Headline": "හිසට සෙවනක් නොමැතිව දරුවන් සමග සති පොලේ ජිවත් වන පවුල (වීඩියෝ)",
       "News Content": "හිසට සෙවණක් නොමැතිව කුඩා දරු දෙදෙනා සමග සති පොළක දිවිගෙවන අසරණ පවුලක් පිළිබඳව මාතර - තෙලිජ්ජවිල ප්‍රදේශයෙන් අපට වාර්තා වුණා.\nමේ, මාතර - තෙලිජ්ජවිල - හොරගොඩ සති පොළයි වෙළෙඳුන් හා පාරිභෝගිකයින් මෙහි පැමිණෙන්නේ සතියකට වතාවක් වුවත් 37 හැවිරිදි ප්‍රසාද් ඉන්දික සහ 34 හැවිරිදි බිරිඳ ඉන්දිකා සඳමාලි අවුරුදු 4 සහ මාස 4 පසුවන සිය කුඩා දරු දෙදෙනා සමග සැමදා රැය පහන් කරන්නේ මේ සතිපොළ භූමියේයි.\nමීට පෙර කුඩා නිවසක දිවි ගෙවූ මොවුන් අද කුඩා දරු දෙදෙනා සමග මහ මගට ඇදවැටී තිබෙනවා.\nසිය දරුවන්ට හිසට සෙවණක් තනා දීමේ ඒකායන බලාපොරොත්තුවෙන් විවිධ උත්සහයන්වල නිරත වුවත් එම උත්සහයන් ව්‍යර්ථව ඇත්තේ අදාළ ප්‍ර දේශයේ ග්‍රාම නිලධාරීවරයාගේ ක්‍රියාකලාපය හේතුවෙන් බවටයි ඔවුන් මැසිවිලි නගන්නේ.\nතම දරුවන් දෙදෙනාගේ අනාගතය වෙනුවෙන් දහසකුත් එකක් බලාපොරොත්තු පොදි බැඳ සිටින මේ දෙපළගේ සිහිනය හිසට සෙවණක් ඉදිකර ගැනීම බව ඔවුන් හැඬූ කඳුළින් අපට පැවසුවා.",
       "URL": "https://www.hirunews.lk/251158/හිසට-සෙවනක්-නොමැතිව-දරුවන්-සමග-සති-පොලේ-ජිවත්-වන-පවුල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2428"
}