{
       "Source": "hirunews",
       "Timestamp": "Thursday, 30 June 2022 - 13:16",
       "Headline": "කන්දකාඩු පුනරුත්ථාපන මධ්‍යස්ථානය පලා ගිය 127ක් සොයා තවදුරටත් මෙහෙයුම් (වීඩියෝ)",
       "News Content": "මත්ද්‍රව්‍යවලට ඇබ්බැහිවූවන් රඳවා තබා සිටින වැලිකන්ද - කන්දකාඩු ප්‍රතිකාර හා පුනරුත්ථාපන මධ්‍යස්ථානයෙන් පලාගිය රැඳවියන් 127 දෙනෙකු සොයා පොලීසිය සහ යුද හමුදාව තවදුරටත් මෙහෙයුම් සිදුකරනවා.\nඊයේ පලා ගොස් යළි ආරක්ෂක අංශ යළි සිය භාරයට ගත් රැඳවියන් 261 දෙනෙකු අද දිනය දක්වා රක්ෂිත බන්ධනාගාර ගත කිරීමටයි පොළොන්නරුව මහේස්ත්‍රාත් අධිකරණය නියෝග කළේ.\nපුනරුත්ථාපන කොමසාරිස් ජනරාල් මේජර් ජෙනරල් දර්ශන හෙට්ටිආරච්චි කියා සිටියේ මේ වනවිට 599 දෙනෙකු පොලිස් භාරයට ගෙන ඇති බවයි. එමෙන්ම, මධ්‍යස්ථාන තුල 272 දෙනෙකු සිටින බව ඔහු සඳහන් කළා.\nඑහි දී වැඩිදුරටත් පුනරුත්ථාපන කොමසාරිස් ජනරාල්වරයා කියා සිටියේ මියගිය රැඳවියාගේ පශ්චාත් මරණ පරීක්ෂණය පොළොන්නරුව මහරෝහලේදී අද සිදුකිරීමට නියමිත බවයි. මෙහිදී ජිවිතක්ෂයට පත්වුණේ බදුල්ල - දෙමෝදර ප්‍රදේශයේ පදිංචි 36 හැවිරිදි පුද්ගලයෙක්.\nමධ්‍යස්ථානය තුලදී ඔහු සන්තකයේ තිබී දුම්කොළයක් එහි උපදේශක විසින් සොයා ගෙන ඇති අතර, අනතුරුව ගැටුම හට ගෙන ඇති බවටයි මූලික පරීක්ෂණවලින් අනාවරණ වී ඇත්තේ.\nඉන් අනතුරුව, 500කට වැඩි පිරිසක් ඊයේ අලුයම අදාළ මධ්‍යස්ථානයේ කම්බි වැටද කඩා බිඳ දමමින් පළාගොස් තිබුණා.\nපලා ගිය රැඳවියන් අත්අඩංගුවට ගැනීම සඳහා දියත් කර ඇති මෙහෙයුමට පොලීසිය, පොලිස් විශේෂ කාර්ය බලකාය සහ යුද හමුදාව එක්ව සිටින අතර ඊයේ දහවල් රැඳවියන් සිය භාරයට ගැනීමට යාමේදී උණුසුම් තත්ත්වයක් ද හට ගැණුනා.\nකෙසේ වෙතත්, පුනරුත්ථාපන කොමසාරිස් ජනරාල් මේජර් ජෙනරල් දර්ශන හෙට්ටිආරච්චි කියා සිටියේ මෙම සිදුවීමේදී නිලධාරින් අතින් වැරැද්දක් සිදුවී ඇත්නම් ඔවුන්ට එරෙහි ව දැඩිව නීතිය ක්‍රියාත්මක කරන බවයි.",
       "URL": "https://www.hirunews.lk/308610/කන්දකාඩු-පුනරුත්ථාපන-මධ්‍යස්ථානය-පලා-ගිය-127ක්-සොයා-තවදුරටත්-මෙහෙයුම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1057"
}