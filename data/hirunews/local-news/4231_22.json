{
       "Source": "hirunews",
       "Timestamp": "Tuesday, 07 November 2017 - 8:29",
       "Headline": "විසඳුම් නැතිනම් මාරාන්තික උපවාසය අඛණ්ඩව - සයිටම් සභාපතිගෙන් ජනපතිට ලිපියක්",
       "News Content": "රජය විසින් සයිටම් ගැටළුව සම්බන්ධයෙන් ඉදිරිපත් කළ යෝජනා පිළිගත නොහැකි බව පවසමින් ආරම්භ කළ මාරාන්තික උපවාසය අද දිනයේදීත් ක්‍රියාත්මක කරන බව වෛද්‍ය පීඨ ශිෂ්‍ය දෙමාපිය සංගමය පවසනවා.\nවිශ්වවිද්‍යාලය ප්‍රතිපාදන කොමිෂන් සභාව ඉදිරිපිට අට්ටාලයක් මත නැගී ඊයේ පස්වරුවේ ඔවුන් මෙම  මාරාන්තික උපවාසය ආරම්භ කළා.\nඑම සංගමයේ මාධ්‍ය ප්‍රකාශක, වෛද්‍ය නිමල් කරුණාසිරි හිරු ප්‍රවෘත්ති අංශයට කියා සිටියේ තම ඉල්ලීම්වලට විසදුම් ඉදිරිපත් නොකළහොත් මාරාන්තික උපවාසය අඛණ්ඩව සිදුකරන බවයි.\nඑමෙන්ම රජයේ යෝජනාවලට විරෝධය පළ කරමින් ගලහ - මංසන්ධියේදී ඊයේ වෛද්‍ය පීඨ ශිෂ්‍ය ක්‍රියාකාරී කමිටුව විරෝධතාවක් පවත්වනු ලැබුවා.\nමේ අතර, සයිටම් ගැටළුව සම්බන්ධයෙන් පත් කළ නව කමිටුව සඳහා සයිටම් ආයතනයට ද නියෝජනයක් ලබාදෙන ලෙස සහ ඒ සඳහා පත් කළ නිරීක්ෂණ කමිටුවට සයිටම් දෙමාපිය සංසදයට නියෝජනයක් ද ලබාදෙන ලෙස සයිටම් පෞද්ගලික වෛද්‍ය විද්‍යාලයේ සභාපති වෛද්‍ය නෙවිල් ප්‍රනාන්දු ජනාධිපතිවරයාගෙන් ඉල්ලීමක් කරනවා.\nජනාධිපතිවරයා වෙත ලිපියක් යොමු කරමින් මෙම ඉල්ලීම සිදුකර ඇති බව සඳහන්.\nමාළඹේ පෞද්ගලික වෛද්‍ය විද්‍යාලය සම්බන්ධයෙන් රජය ඉදිරිපත් කළ විසඳුම් ක්‍රියාත්මක කිරීමට සහ ඉදිරිපත් කර ඇති වෙනත් කරුණු සලකා බැලීමට ජනාධිපති මෛත්‍රීපාල සිරිසේන ඊයේ කමිටුවක් පත් කළා.\nනියෝජ්‍ය අමාත්‍ය ආචාර්ය, හර්ෂ ද සිල්වාගේ සභාපතිත්වයෙන් යුත් එම කමිටුවට නිරීක්ෂණ මට්ටමින් රජයේ වෛද්‍ය නිලධාරින්ගේ සංගමය, වෛද්‍ය පීඨ ආචාර්ය සංගමය, වෛද්‍ය ශිෂ්‍ය දෙමාපිය සංගම්වල නියෝජිතයින් ඇතුළත් කර තිබෙනවා.\nඑමෙන්ම මෙම ගැටලුව සම්බන්ධයෙන් සත්‍යග්‍රහ, උපවාස සහ විරෝධතාවලින් ඉවත් වී ඉදිරි ක්‍රියාමාර්ග ගැනීමට අවශ්‍ය සහයෝගය ලබාදෙන ලෙස ජනාධිපතිවරයා වෛද්‍ය පීඨ ශිෂ්‍යයින්ගේ දෙමාපියන් ඇතුළු සියලු පාර්ශවයන්ගෙන් ඊයේ ඉල්ලීමක් ද කළා.",
       "URL": "https://www.hirunews.lk/175423/විසඳුම්-නැතිනම්-මාරාන්තික-උපවාසය-අඛණ්ඩව-සයිටම්-සභාපතිගෙන්-ජනපතිට-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=4231"
}