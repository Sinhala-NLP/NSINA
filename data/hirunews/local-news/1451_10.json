{
       "Source": "hirunews",
       "Timestamp": "Monday, 03 January 2022 - 19:44",
       "Headline": "නුවරඑළියේ ගොවීන් යළි අනතුරු අඟවයි - හිටපු කෘෂිකර්ම අධ්‍යක්ෂවරයෙකුගෙනුත් අනාවැකියක් (වීඩියෝ)",
       "News Content": "පොහොර, කෘෂි රසායනික, බීජ ඇතුළු අවශ්‍ය දෑ නිසි වේලාවට නොලැබුණහොත් එළවළු වගාව තවදුරටත් අඩපණ වී මැයි මාසය වන විට රටේ දැවැන්ත එළවළු හිඟයක් ඇති විය හැකි බව නුවරඑළිය සහ ඒ අවට ප්‍රදේශවල මහා පරිමාණ මෙන්ම සුළු පරිමාණ එළවළු ගොවීන් පවසනවා.\nඑළවළු වගා කරන 40,000ක් පමණ වන ගොවීන්ගෙන් සියයට 30ක් දැනටමත් සිය වගාවලින් ඉවත් වී ඇති බවටයි වාර්තා වන්නේ.\nඑමෙන්ම, රසායනික පොහොර ආනයනය කිරීම පෞද්ගලික අංශයට ලබාදීම හේතුවෙන් නුවරඑළියේ එළවළු ගොවීන් සිය වගා කටයුතුවලින් ඉවත්වීමේ අවදානමක් පවතින බව සමස්ත ලංකා ඒකාබද්ධ විශේෂිත ආර්ථික මධ්‍යස්ථාන එකමුතුව පවසනවා.\nඑහි සභාපති අරුණ ශාන්ත හෙට්ටිආරච්චි නුවරඑළියේදී අද (03) මාධ්‍ය වෙත අදහස් දක්වමින් ප්‍රකාශ කළේ වෙළදපළේ රසායනික පොහොරවල මිල ශීඝ්‍ර ලෙස ඉහළ ගොස් ඇති බවයි.\nඉදිරියේදී එළවළු හිඟයක් ඇති විය හැකි බව හිටපු කෘෂිකර්ම අධ්‍යක්ෂවරයෙකු වූ කේ.බී. ගුණරත්න ද හිරු ප්‍රවෘත්ති අංශයට අදහස් දක්වමින් ප්‍රකාශ කළා.\nපොහොර නොමැතිවීම හේතුවෙන් දිවයිනේ ගොවීන් තවදුරටත් දැඩි අර්බුදයකට මුහුණ දී සිටිනවා.",
       "URL": "https://www.hirunews.lk/292939/නුවරඑළියේ-ගොවීන්-යළි-අනතුරු-අඟවයි-හිටපු-කෘෂිකර්ම-අධ්‍යක්ෂවරයෙකුගෙනුත්-අනාවැකියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1451"
}