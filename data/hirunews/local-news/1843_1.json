{
       "Source": "hirunews",
       "Timestamp": "Sunday, 04 July 2021 - 8:13",
       "Headline": "මීගමුවේදී හෙරොයින් සමඟ මව සහ පුතු අත්අඩංගුවට",
       "News Content": "මීගමුව - කොච්චිකඩේ - සොයිසාවත්ත ප්‍රදේශයේදී මත්ද්‍රව්‍ය සමග කාන්තාවක, ඇගේ පුතු හා ඔහුගේ බිරිඳ මෙන්ම හෙරොයින් ලබාදීමට පැමිණි බන්ධනාගාර නියාමකවරයෙකු අත්අඩංගුවට ගෙන තිබෙනවා.\nලද තොරතුරකට අනුව මීගමුව කොට්ඨාශ අපරාධ විමර්ශන අංශය පළමුවෙන් අදාළ 24 හැවිරිදි පුත්‍රයා අත්අඩංගුවට ගෙන ඇත්තේ හෙරොයින් ග්‍රෑම් 7යි මිලි ග්‍රෑම් 200ක් සමගයි.\nපසුව ඔහුගේ 50 හැවිරිදි මව හෙරොයින් ග්‍රෑම් 4 යි මිලි ග්‍රෑම් 230 ක් සමග අත්අඩංගුවට ගැනීමටයි පොලීසිය සමත් වී ඇත්තේ. එහිදී මත්ද්‍රව්‍ය ජාවාරමෙන් උපයන ලද රුපියල් 70,000 ක පමණ මුදලක් සමග ඇගේ 28 හැවිරිදි ලේලිය අත්අඩංගුවට ගැණුනා.\nඑම අවස්ථාවේ ඔවුන්ට හොරොයින් ලබාදීමට පැමිණි අදාළ බන්ධනාගාර නියාමකවරයා අත්අඩංගුවට ගෙන ඇත්තේ හෙරොයින් ග්‍රෑම් 5 ක් සහ අයිස් ග්‍රෑම් 3ක් සමගින්.\nඔහු අඹේපුස්ස තරුණ වරදකරුවන්ගේ විශෝධන මධ්‍යස්ථානයට අනුයුක්තව සේවය කරන 30 හැවිරිදි බන්ධනාගාර නියාමකවරයෙක්.",
       "URL": "https://www.hirunews.lk/276016/මීගමුවේදී-හෙරොයින්-සමඟ-මව-සහ-පුතු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1843"
}