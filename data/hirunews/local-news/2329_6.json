{
       "Source": "hirunews",
       "Timestamp": "Monday, 16 November 2020 - 19:22",
       "Headline": "සුවය ලැබූ ආසාදිතයන් 12,000ට ළං වෙයි - කොළඹ සහ අවට ප්‍රදේශවල ඕනෑම අවස්ථාවක, මතුපිටක කොරෝනා වෛරසය පැවතිය හැකියි (වීඩියෝ)",
       "News Content": "කොරෝනා වෛරසය ආසාදනය වී රෝහල්වල ප්‍රතිකාර ලැබීමෙන් අනතුරුව සුවය ලැබූ සමස්ත පුද්ගලයින්ගේ සංඛ්‍යාව මේ වනවිට 12,000 කට ආසන්න වී තිබෙනවා.\nඅද (16) දිනයේදී සුවය ලැබූ ආසාදිතයින් 311 දෙනාද සමඟින් මේ වනවිට සුවය ලැබූ සමස්ත කොරෝනා ආසාදිතයින්ගේ සංඛ්‍යාව 11,806 ක්.\nඒ අනුව තවදුරටත් රෝහල්ගතව ප්‍රතිකාර ලබන ආසාදිතයින් සංඛ්‍යාව 5,423 ක් වන අතර, සිදුවූ මරණ සංඛ්‍යාව 58 ක් බවයි වසංගත රෝග විද්‍යා අංශය සඳහන් කළේ.\nමේ අතර අද දිනයේදී කොරෝනා ආසාදිතයින් 229 දෙනෙකු හඳුනාගෙන ඇති බව යුද හමුදාපති ලුතිනන් ජෙනරාල් ශවේන්ද්‍ර සිල්වා ප්‍රකාශ කළා.\nඔවුන් මීට පෙර වාර්තා වූ අසාදිතයින්ගේ ආශ්‍රිතයින් බවයි ඔහු කියා සිටියේ.\nමෙරටින් වාර්තා වන කොරෝනා ආසාදිතයින්ගේ සංඛ්‍යාව 17,516 ක් ලෙස මේ වනවිට සටහන් වනවා.\nඊයේ (15) දිනයේ කොළඹ දිස්ත්‍රික්කයෙන් කොරෝනා ආසාදිතයින් 541 දෙනෙකු වාර්තා වූ අතර, එම දිස්ත්‍රික්කයෙන් දිනකදී වාර්තා වූ වැඩිම ආසාදිතයින් සංඛ්‍යාවද එයයි.\nඒ අතරින් කොළඹ මහ නගර සභා සීමාවෙන් වාර්තා වූ ආසාදිතයින් සංඛ්‍යාව 238 ක්.\nමේ අතර, කොළඹ අද පැවති මාධ්‍ය හමුවකට එක්වූ නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් කියා සිටියේ කොළඹ නගරයේ සහ ඒ අවට ප්‍රදේශවල ඕනෑම අවස්ථාවක මතුපිටක කොරෝනා වෛරසය පැවතිය හැකි බවයි.\nපවතින තත්ත්වය හමුවේ කොළඹ මහ නගර සභා බල ප්‍රදේශය සඳහා දැඩි සංචරණ සීමා පනවන්නැයි කොළඹ නගරාධිපතිනි රෝසි සේනානායක ඉල්ලීමක් කළා.\nමෙරට බන්ධනාගාර ආශ්‍රිතව වාර්තා වන කොරෝනා ආසාදිතයින් සංඛ්‍යාව මේ වනවිට 438 ක් බව එම දෙපාර්තමේන්තුවේ උසස් නිලධාරියෙකු සඳහන් කළා.\nඒ, කුරුවිට බන්ධනාගාරයේ කාන්තා රැඳවියක ආසාදිතයෙකු ලෙස අලුතින් හඳුනා ගැනීමත් සමඟයි.\nමේ අතර, මහනුවර - යටිනුවර ඩිපෝවේ සේවකයෙකුට කොරෝනා ආසාදනය වී ඇති බවට හඳුනා ගැනීමත් සමඟ ඔහු සමීපව ඇසුරු කළ පුද්ගලයින් 07 දෙනෙකු නිරෝධායනයට යොමුකර තිබෙනවා.\nකෙසේ වෙතත්, ඔවුන්ව ඇසුරු කළ බව පවසමින් එම ඩිපෝවේ සේවකයින් 20 දෙනෙකු පමණ අද (16) ඩිපෝව ඉදිරිපිට රැඳී සිටියේ, තම නිවෙස්වලට යන ලෙස දැන්වූවද එය සිදුකළ නොහැකි බව පවසමින්.\nඑසේම, පුත්තලම දිස්ත්‍රික් ලේකම් කාර්යාලය යටතේ පවතින දිස්ත්‍රික් මැතිවරණ සහ ඉඩම් රෙජිස්ට්‍රාර් කාර්යාල තාවකාලිකව වසා දැමීමට පියවර ගෙන තිබෙනවා. ඒ, දිස්ත්‍රික් මැතිවරණ කාර්යාලයේ නිලධාරියෙකු කොරෝනා ආසාදිතයෙකුගේ ආශ්‍රිතයෙකු වීම හේතුවෙන්.\nමේ අතර, නව පී.සී.ආර්. යන්ත්‍රයක් ස්ථාපනය කිරීම සඳහා තාවකාලිකව පරීක්ෂණ ධාරිතාව අවම කළ මුල්ලේරියාව නැගෙනහිර කොළඹ මූලික රෝහලේ නව පී.සී.ආර්. යන්ත්‍රය ස්ථාපනය කිරීම මේ දිනවල සිදු වනවා.\nපසුගිය සෙනසුරාදා එම යන්ත්‍රයේ මූලික සවිකිරීම් සිදුකර අවසන් බව රෝහල් අධ්‍යක්ෂ වෛද්‍ය ප්‍රියන්ත කරුණාරත්න ප්‍රකාශ කළා.",
       "URL": "https://www.hirunews.lk/254871/සුවය-ලැබූ-ආසාදිතයන්-12000ට-ළං-වෙයි-කොළඹ-සහ-අවට-ප්‍රදේශවල-ඕනෑම-අවස්ථාවක-මතුපිටක-කොරෝනා-වෛරසය-පැවතිය-හැකියි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2329"
}