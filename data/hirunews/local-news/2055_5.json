{
       "Source": "hirunews",
       "Timestamp": "Monday, 29 March 2021 - 13:24",
       "Headline": "බහුදින ධීවර යාත්‍රාවල ධීවරයන්ට දැනුම්දීමක්",
       "News Content": "අරාබි මුහුදු ප්‍රදේශය ආශ්‍රිතව පහළ වායුගෝලයේ පවතින කැළඹිලි තත්වය හේතුවෙන් එම මුහුදු ප්‍රදේශවල තද වැසි ඇතිවිය හැකි බැවින් ඒ පිළිබඳව නාවික හා බහුදින ධීවර යාත්‍රාවල ධීවරයන් අවධානයෙන් කටයුතු කළ යුතු බව කාලගුණ විද්‍යා දෙපාර්තමේන්තුව දැනුම් දෙනවා.\nඒ අනුව එම මුහුදු ප්‍රදේශවල සුළඟේ වේගය පැයට කිලෝමීටර 60 ත් අතර 70 ත් දක්වා ඉහළ යා හැකි බවයි එම දෙපාර්තමේන්තුව නිවේදනය කළේ.\nඑමෙන්ම ගිනිකොණ දිග බෙංගාල බොක්ක ප්‍රදේශයේ පහළ වායු ගෝලයේ කැළඹිලි තත්වය හේතුවෙන්ද එම ප්‍රදේශවල සුළඟේ වේගය පැයට කිලෝමීටර 55 ත් 65 ත් අතර ඉහළ යා හැකි බව කාලගුණ විද්‍යා දෙපාර්තමේන්තුව නිවේදනය කළා.\nමේ අතර සබරගමුව, දකුණ, බස්නාහිර, මධ්‍යම සහ ඌව පළාත්වල සවස් කාලයේදී හෝ රාත්‍රී කාලයේදී ස්ථාන ස්වල්පයක වැසි හෝ ගිගුරුම් සහිත වැසි ඇතිවිය හැකි බවද එම නිවේදනයේ සඳහන්.",
       "URL": "https://www.hirunews.lk/266886/බහුදින-ධීවර-යාත්‍රාවල-ධීවරයන්ට-දැනුම්දීමක්",
       "Category": "Local News",
       "Parent URL": "https://www.hirunews.lk/local-news.php?pageID=2055"
}