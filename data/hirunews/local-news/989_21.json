{
       "Source": "hirunews",
       "Timestamp": "Wednesday, 27 July 2022 - 9:59",
       "Headline": "ලෝකෙටම ණය දුන්න චීනයත් ආර්ථික අර්බුදයක? - ශ්‍රී ලංකාවත් අවදානමක?",
       "News Content": "උග්‍ර මූල්‍ය අර්බුදයක පැටලී ඇති බැංකුවලින් තම ඉතුරුම් ආපසු ඉල්ලා සිටීමට නිෂ්ඵල උත්සාහයක් දැරූ සිය ගනනක් තැන්පත්කරුවන්ගේ සාමකාමී විරෝධතාවන් චීන බලධාරීන් අමානුෂික ලෙස විසුරුවා හරිමින් සිටිනවා.\nඅප්‍රේල් මාසයේ සිට, චීනයේ මධ්‍යම හෙනාන් පළාතේ ග්‍රාමීය බැංකු හතරක් ඩොලර් මිලියන ගණනක තැන්පතු නීති වි⁣රෝධීව රඳවාගෙන ඇති අතර, දැනටමත් කොවිඩ් 19 මර්දනය සඳහා දැඩි අගුලු දැමීම්වලින් බැට කෑ ආර්ථිකයක ලක්ෂ සංඛ්‍යාත ගනුදෙනුකරුවන්ගේ ජීවනෝපායට එල්ල කර ඇත්තේ දැඩි තර්ජනයක්.\nපීඩාවට පත් තැන්පත්කරුවන් පසුගිය මාස දෙක පුරා පළාත් අගනුවර වන ෂෙන්ග්සු (Zhengzhou) නගරයේ විරෝධතාවයේ නිරත වුවත් ඔවුන්ගේ ඉල්ලීම් බිහිරි අලින්ට වීණා වැයීමක් පමණක් වුණා.\nඅපේක්ෂා භංගත්වයට පත් ජනතාවගේ මෙම විරෝධතාව සිදුවන්නේ පාලක කොමියුනිස්ට් පක්ෂයට දේශපාලනිකව සංවේදී අවස්ථාවක වීම විශේෂත්වයක්.\nඒ එහි නායක ෂී ජින්පින්ග් තුන්වන ධුර කාලයක් පිළිබඳ අපේක්ෂා කරන බව ප්‍රසිද්ධියේ කියා සිටීමත් සමගයි.\nනමුත් අහිමි වූ ඉතුරුම් සහ විනාශ වූ ජීවනෝපාය පිළිබඳ මහා පරිමාණ පෙලපාලි, රට \"මහා පුනර්ජීවනය\" කරා ගෙන යාමේ ජාතිකවාදී දැක්මක් ප්‍රවර්ධනය කළ ෂීට දේශපාලන අපහසුතාවයක් ලෙස සැලකිය හැකියි.\nවිරෝධතා නැවැත්වීමට හෙනාන් බලධාරීන් දැඩි මර්දනයක් දියත් කර ඇතත් තැන්පත්කරුවන්ගේ ධෛර්යය මදකුදු අඩු වී නැහැ.\nඑරට විශාලතම බැංකු වංචාව ලෙස හඳුන්වන මෙම බැංකු වංචාවේ දී යුවාන් බිලියන 40ක (එක්සත් ජනපද ඩොලර් බිලියන 6 ) තැන්පතු අතුරුදන් වී තිබෙනවා.\nසවුත් චයිනා මෝනින් පෝස්ට් වාර්තා කළ ආකාරයට Yuzhou Xinminsheng Village Bank, Shangcai Huimin County Bank, Zhecheng Huanghuai ,Community Bank සහ හෙනාන් පළාතේ New Oriental Country Bank මෙන්ම අසල්වැසි අන්හුයි පළාතේ Guzhen Xinhuaihe Village Bank හි බැංකු තැන්පතුකරුවන් මෙම අර්බුදයට මුහුණ දී සිටිනවා.\nගණුදෙනුකරුවන් දහස් ගණනින් මෙසේ වීදී බැසීමත් සමග යුවාන් 50,000ට අඩු තැන්පත්කරුවන්ට මුදල් ආපසු ගෙවන බවට පොරොන්දු වීමට බලධාරීන්ට සිදු වුණා.\nනමුත් පොරොන්දු ප්‍රකාරව තවමත් ගෙවීම් සිදු කර ඇත්තේ, සීමිත ගණුදෙනුකරුවන් කිහිප දෙනෙකුට පමණක් බවයි සඳහන් වෙන්නේ.\nමාධ්‍ය වාර්තා පෙන්වා දෙන්නේ, තැන්පත්කරුවන්ට වන්දි ගෙවීම වෙනුවට, හෙනාන්හි නිලධාරීන් ජනතාව නිහඬ කිරීමට උත්සහ ගනිමින් සිටින බවයි.\nඑහි ප්‍රතිඵලයක් ලෙස රිෂාඕ ෂැන්ඩොන් පළාත්වල වීදිවලට මේ වන විට චීන මහජන විමුක්ති හමුදාවේ සන්නනද්ධ රථ කැඳවා ඇති බව ජ්‍යාත්‍යන්තර මාධ්‍ය වාර්තාවල දැක්වෙනවා\nබොහෝ සමාජ මාධ්‍යජාල පරිශීලකයන් මෙය ඉතිහාසය ප්‍රතිනිර්මාණය වීමක් ලෙසයි හඳුන්වන්නේ.\nමෙය 1989 දී යුධ ටැංකි සිය ගණනක් ටියැන්මන් චතුරස්‍රයට ගෙන ඒමේ සංසිද්ධියට සමාන බව බොහෝ දෙනෙක් පවසනවා.\nඑහි දී ප්‍රජාතන්ත්‍රවාදය සහ වැඩි නිදහසක් ඉල්ලා සති ගණනාවක් රැස්ව සිටි ශිෂ්‍ය විරෝධතාකරුවන් දහස් ගණනින් මරා දැමුණා.\nබැංකු ගණුදෙනුකරුවන්ගේ විරෝධතා ආරම්භ වූ අප්‍රේල් මාසයේ සිටම රජය දිගින් දිගටම එම විරෝධතා පාලනය කිරීමට උත්සහ ගෙන තිබුණ ආකාරය දෙස බැලීමේ දී ඒ අඳුරු යටගියාව චීන වැසියන්ට යළිත් සිහිවීම එතරම් පුදුමයක් වන්නේ ද නැහැ.\nබලධාරීන් මුලින්ම මිනිසුන්ගේ ස්මාර්ට් ෆෝන්වල කොවිඩ් පරීක්ෂණ කේතය රතු පැහැයට හරවා තැන්පත්කරුවන්ගේ සංචලනය සීමා කිරීමට උත්සහ කළ අතර එමඟින් ඔවුන්ට පොදු ප්‍රවාහනය හෝ තමන්ගේම මෝටර් රථවලින් ගමන් කිරීම පවා තහනම් වුණා.\nකොවිඩ් ආසාදනය නොවුණු විට පවා සිය ජංගම දුරකථනයෙහි කොවිඩ් කේතයන් රතු පැහැයට හැරෙන බවට මිනිසුන් විසින් හෙළි කීරිමත් සමඟ හෙනාන් පළාතේ බලධාරීන්ට එම අපකීර්තිමත් මර්දන උපක්‍රමය හකුළා ගැනීමට සිදු වූණා.\nපසුව තැන්පත්කරුවන් සිය ගණනක් ජුලි 10 දා හෙනාන්හි අගනුවර වන ෂෙන්ග්ෂෝහි මහජන බැංකු ශාඛා කාර්යාලය ඉදිරිපිට විරෝධතාවය සඳහා එක්රැස් වූ විට, ප්‍රාදේශීය නිලධාරීන් සුදු ඇඳුමෙන් සැරසුණු මැරයන් විශාල සංඛ්‍යාවක් එවා දරුණු ලෙස පහර දී තිබුණා.\nඑම අවස්ථාවන් හි දර්ශන සමාජ මාධ්‍ය ඔස්සේ ප්‍රචාරය වීම ද රජය විශාල වශයෙන් අපකීර්තියට ලක් වීමට හේතු වුණා\nමෙම බැංකු වංචාව පිළිබඳ දැනට සිදු කෙරෙන විමර්ශන අනුව අනාවරණය වී ඇත්තේ, පුද්ගලික ආයෝජන සමාගමක් වන Henan Xincaifu Group Investment Holding සමාගම කඩා වැටුණු බැංකු හතරෙහි සේවකයින් සමඟ හවුල් වී අන්තර්ජාලය හරහා මූල්‍ය ණය දීමට තැන්පත්කරුවන්ගේ මුදල් යොදා ගෙන ඇති බවයි.\nතැන්පත්කරුවන්ගෙන් බොහෝ දෙනෙක් Xincaifu හි නීති විරෝධී ක්‍රියාකාරකම් ගැන දැන නොසිටි අතර ඔවුන්ගේ ඉතුරුම් සඳහා ඉහළ පොලී හෝ සහනාධාර කිසි විටෙක ලබා නැති බව සඳහන්.\nදුර්වල අධීක්ෂණය, දුර්වල අවදානම් කළමනාකරණය සහ දූෂණය, ඩොලර් ට්‍රිලියන 14කට ආසන්න වත්කම් සහිත රටේ කුඩා හා මධ්‍යම ප්‍රමාණයේ බැංකු 4,000කට ආසන්න සංඛ්‍යාවකට අහිතකර අවදානම් සහගත බලපෑම් එල්ල කරනු ඇතැයි මූල්‍ය විශ්ලේෂකයින් පෙන්වා දෙනවා.\nමූල්‍ය විශ්ලේෂකයන් පෙන්වා දෙන්නේ, මේ හේතුවෙන් වෙනත් සමාන බැංකු ද ඉක්මණින් අසාර්ථක වීමට බොහෝ දුරට ඉඩ ඇති බවයි.\nකුඩා බැංකු විශාල සංඛ්‍යාවක් එකට අසමත් වුව හොත් එය මුල්‍ය අංශයේ ස්ථාවරත්වයට දැඩි තර්ජනයක් වනු ඇති.\nඑමෙන්ම ඉහළ පොලී අනුපාතයන් හරහා තැන්පතු ආකර්ෂණය කර ගන්නා චීනයේ ප්‍රාදේශීය බැංකු පද්ධතිය පිළිබඳ විශ්වාසය වාෂ්ප වීමට මෙම තත්‍ත්වය හේතු විය හැකි බවයි විශ්ලේෂකයන් පෙන්වා දෙන්නේ.\nඑවැනි මූල්‍ය කඩාවැටීමක සම්භාවිතාව පෙරට වඩා අද බෙහෙවින් වැඩි බව ඔවුන් පවසනවා.\nපසුගිය දශකය තුළ චීනය මූල්‍ය අර්බුදයන් මඟහරවා ගැනීමට එක් හේතුවක් වූයේ, එහි ආර්ථිකය 2011 සිට 2020 දක්වා වසරකට 6.8% ක සාමාන්‍යයක් ලෙස සාධාරණ ඉහළ වේගයකින් වර්ධනය වීමට සමත් වීමයි.\nවේගයෙන් වර්ධනය වන ආර්ථිකයක් සාමාන්‍යයෙන් කළමනාකරණය කිරීම පහසු කරන අතර ණය බර පවා සැඟවීමට පහසු කරයි.\nනමුත් චීන ආර්ථිකය දැන් වේගයෙන් මන්දගාමී වෙමින් පවතින්නකි.\nආසියානු සංවර්ධන බැංකුවේ නවතම වාර්තාව අනුව මේ වසරේ චීන ආර්ථිකයේ අපේක්ෂිත වර්ධනය 4%ක්.\nබීජිංහි ශුන්‍ය-කොවිඩ් ප්‍රතිපත්තිය හේතුවෙන් ණය බෝම්බය කොයියම් මොහොතක හෝ පුපුරා යාමේ හැකියාවක් තිබෙනවා.\nවඩාත්ම අශුභ අනතුරු ඇඟවීම් ලබා දී ඇත්තේ චීනයේ ණය බරින් මිරිකී ඇති දේපළ වෙළඳාම් අංශය බව පැවසෙනවා.\nඩොලර් බිලියන 300කට වඩා වැඩි මුදලක් ණයට ගෙන ඇති රටේ විශාලතම දේපළ වෙළඳාම් සංවර්ධකයා වන China Evergrande සමූහය දැනටමත් සිය බැඳුම්කර පැහැර හැර ඇති බවයි පැවසෙන්නේ.\nමෙම වසරේ දෙවන භාගයේදී ඩොලර් බිලියන 13ක බැඳුම්කර ගෙවීම් සඳහා චීන සංවර්ධකයින් සම්බන්ධ වී සිටින නිසා තවත් පැහැර හැරීම් සිදු විය හැකි බව විශ්ලේෂකයන් පවසනවා.\nමෙම තත්ත්වය තුළ චීනයේ විශාල බැංකු ද අමාරුවේ වැටී ඇති බවයි වාර්තා වෙන්නේ.\nචීනයේ එක් මාවතක් එක් තීරයක් මුලපිරීමේ කොටසක් ලෙස ඔවුන් දුප්පත් රටවලට බිලියන ගණන් ණයට දීම ඊට හේතුවයි.\nගෝලීය ආර්ථික පසුබෑම හේතුවෙන් ඔවුන්ගේ ණය ගැතියන්ට ණය ගෙවීමට නොහැකි වී ඇති බැවින් ඔවුන්ගේ ණය කළඹේ සැලකිය යුතු කොටසක් අක්‍රීය වීමට ඉඩ ඇතැයි විශ්ලේෂකයන් පවසා තිබෙනවා.",
       "URL": "https://www.hirunews.lk/311066/ලෝකෙටම-ණය-දුන්න-චීනයත්-ආර්ථික-අර්බුදයක-ශ්‍රී-ලංකාවත්-අවදානමක",
       "Category": "Local News",
       "Parent URL": "https://www.hirunews.lk/local-news.php?pageID=989"
}