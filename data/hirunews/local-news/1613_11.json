{
       "Source": "hirunews",
       "Timestamp": "Friday, 22 October 2021 - 13:02",
       "Headline": "අයි.ඕ.සී. තෙල් මිල ඉහළ යාමත් සමඟ සිපෙට්කෝ පිරවුම්හල් අසල දිගු පෝලිම් (වීඩියෝ)",
       "News Content": "ලංකා අයි.ඕ.සී. සමාගම ඊයේ මධ්‍යම රාත්‍රියේ සිට පෙට්‍රල් සහ ඩීසල් මිල ඉහළ නැංවීමත් සමඟ ලංකා ඛනිජ තෙල් නීතිගත සංස්ථාවට අයත් සිපෙට්කෝ ඉන්ධන පිරවුම්හල් අසල අද දිනයේ දිගු පෝලිම් දක්නට ලැබෙනවා.\nඇතැම් පිරවුම්හල්වල පෙට්‍රල් නොමැති බවට පුවරු ප්‍රදර්ශනය කර තිබූ බවයි අප වාර්තාකරුවන් සඳහන් කළේ.\nඔක්ටේන් 92 වර්ගයේ පෙට්‍රල් ලීටරයක මිල රුපියල් 05කින් ද ලංකා ඔටෝ ඩීසල් ලීටරයක මිල රුපියල් 05කින් ද ලංකා අයි.ඕ.සී සමාගම ඊයේ ඉහළ  දමනු ලැබුවා.\nකෙසේ වෙතත්, ලංකා සුපර් ඩීසල් සහ ඔක්ටේන් 95 වර්ගයේ පෙට්‍රල් ලීටරයක මිල සංශෝධනය කර නොමැති බවයි ලංකා අයි.ඕ.සී. සමාගම දැනුම් දුන්නේ.\nඒ අනුව ලංකා අයි.ඕ.සී. සමාගම අලෙවි කරන ඔක්ටේන් 92 වර්ගයේ පෙට්‍රල් ලීටරයක නව මිල වන්නේ රුපියල් 162ක් වන අතර, රුපියල් 111ක්ව පැවති ලංකා ඔටෝ ඩීසල් ලීටරයක නව මිල රුපියල් 116ක්.\nමෙම මිල වැඩි කිරීමත් සමඟ සිපෙට්කෝ පිරවුම්හල් අසල අද දිනයේ දිගු පෝලිම් දක්නට ලැබුණා.\nමේ අතර බලශක්ති අමාත්‍ය උදය ගම්මන්පිල ප්‍රකාශ කළේ, රට තුළ කිසිදු ඉන්ධන හිඟයක් නොමැති බවයි.\nමේ අතර ආනයනය කරන ලද කීරි සම්බා සහල් කිලෝග්‍රෑමයක් ලබන සතියේ සිට රුපියල් 125ක මිලකට වෙළඳපොළට නිකුත් කරන බව වෙළෙඳ අමාත්‍ය ආචාර්ය බන්දුල ගුණවර්ධන සඳහන් කළා.\nඔහු මේ බව කියා සිටියේ, සතොස කිව් ෂොප් අලෙවිසැල් ජාලයේ නව ශාඛාවක් පාදුක්ක ප්‍රදේශයේදී විවෘත කිරීමේ අවස්ථාවට අද පෙරවරුවේ එක්වෙමින්.\nමේ අතර සීනි ආනයනකරුවන්ගේ සංගමය සහ පාරිභෝගික ආරක්ෂණ රාජ්‍ය අමාත්‍ය ලසන්ත අලගියවන්න අතර ඊයේ සාකච්ඡාවක් පවත්වා තිබෙනවා.\nවෙළඳපොළේ පවතින සීනි හිඟය සම්බන්ධයෙන් එහිදී සාකච්ඡා කළ බවයි සීනි ආනයනකරුවන්ගේ සංගමයේ උප සභාපති නිහාල් සෙනෙවිරත්න කියා සිටියේ.",
       "URL": "https://www.hirunews.lk/285719/අයි-ඕ-සී-තෙල්-මිල-ඉහළ-යාමත්-සමඟ-සිපෙට්කෝ-පිරවුම්හල්-අසල-දිගු-පෝලිම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1613"
}