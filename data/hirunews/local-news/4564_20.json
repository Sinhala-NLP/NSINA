{
       "Source": "hirunews",
       "Timestamp": "Thursday, 13 April 2017 - 16:10",
       "Headline": "නවගමුවේ වෙඩි තැබීම ගැන ප්‍රශ්න කිරීම ඇරඹේ",
       "News Content": "කඩුවෙල මාළඹේ මාර්ගයේ කොතලාවල මංසන්ධිය පාසල් වංගුව අසලදී අද (13) උදෑසන පුද්ගලයින් දෙදෙනෙකු වෙඩි තබා ඝාතනය කිරීමේ සිද්ධිය සම්බන්ධයෙන් මේ වනවිට ප්‍රශ්න කිරීම් ආරම්භ කර ඇති බව පොලිසිය ප්‍රකාශ කළා.\nඒ අනුව, කිහිපදෙනෙකුගෙන් ප්‍රකාශ සටහන් කර ගෙන ඇති බවයි පොලිසිය සදහන් කළේ.\nඅද පෙරවරු 10 ට පමණ යතුරුපැදියකින් පැමිණි දෙදෙනෙකු මෙම වෙඩි තැබීම සිදුකර පලාගොස් තිබුණා.\nඑහිදී මියගියේ 42 හැවිරිදි රුවන් තුෂාර සහ 49 හැවිරිදි කොතලාවලගේ දොන් ප්‍රියවංශ නමැති එම ප්‍රදේශයේම පදිංචිකරුවන් දෙදෙනෙක්.\nපාතාල කල්ලි දෙකක් අතර ඇතිවූ  ගැටුමක් හේතුවෙන්. වෙඩි තැබීම සිදුවී ඇති බවටයි පොලීසිය සැක පළ කරන්නේ.\nවෙඩි තැබීමෙන් මියගිය 42 හැවිරිදි රුවන් තුෂාර පසුගියදා ඝාතනයට ලක්වූ පාතාල කල්ලි නායකයෙකු වන සමයංගේ ඥාතියෙක්.\nඔහු මත්කුඩු ජාවාරම්වලට සම්බන්ධ පුද්ගලයෙකු බවද පොලීසිය ප්‍රකාශ කළා.\nසැකකරුවන් අත්අඩංගුවට ගැනීම සඳහා නුගේගොඩ ජ්‍යෙෂ්ඨ අධිකාරීවරයාගේ අධීක්ෂණය යටතේ පොලිස් කණ්ඩායමක් පරීක්ෂණ ක්‍රියාත්මක කරනවා.\nමේ අතර, පවුල් ආරවුලක් හේතුවෙන් මඩකළපුව - කොක්කඩිචෝලේ ප්‍රදේශයේදි ද ඊයේ රාත්‍රියේ යතුරුපැදියකින් ගමන් කළ අයෙකුට වෙඩි ප්‍රහාරයක් එල්ල වී තිබුණා.\nඑහිදී ඔහුට හානියක් සිදුනොවූ අතර, සිද්ධියට සම්බන්ධ සැකකරු ද පොලිසිය අත්අඩංගුවට ගත්තා.\nපසුව වෙඩි ප්‍රහාරයට ලක් වු පුද්ගලයාගේ බිරිඳ ඇතුඵ තවත් කන්තාවන් දෙදෙනෙකු සැකකරුගේ  නිවසට ගොස් ඔහුගේ බිරිඳ සමඟ ගැටුමක් ඇති කර ගෙන ඇති අතර,  එහිදි සිදු වු බරපතල තුවාල හේතුවෙන් ඔවුන් මඩකළපුව රෝහලට ඇතුලත් කර ඇති බවයි පොලිසිය සඳහන් කළේ.",
       "URL": "https://www.hirunews.lk/159147/නවගමුවේ-වෙඩි-තැබීම-ගැන-ප්‍රශ්න-කිරීම-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=4564"
}