{
       "Source": "hirunews",
       "Timestamp": "Sunday, 04 June 2017 - 14:14",
       "Headline": "අල්ලස් චෝදනාවකට කොස්තාපල්වරයෙක් සහ සිවිල් ආරක්ෂක සෙබලෙකු අත්අඩංගුවට",
       "News Content": "රුපියල් දස දහසක අල්ලසක් ලබාගැනීමේ  චෝදනාව මත ඩෙංගු මර්ධන රාජකාරියේ යෙදී සිටි පොලිස් කොස්තාපල්වරයෙකු සහ සිවිල් ආරක්ෂක භටයෙකු අත්අඩංගුවට ගෙන තිබෙනවා.\nඒ, ආණමඩුව ප්‍රදේශයේ පැවති ඩෙංගු මර්ධන වැඩසටහනක් අතරතුරයි.\nමෙම කොස්තාපල්වරයා සහ සිවිල් ආරක්ෂක භටයා ඩෙංගු මදුරුවන් බෝවන ස්ථාන පිළිබඳ සොයාබැලීමට එක් නිවසකට යන අවස්ථාවේ එහි සිටි පුද්ගලයෙකු ගංජා පානය කරමින් සිට තිබෙනවා.\nසැකකරු අත්අඩංගුවට ගැනීමට සූදානම් වූ අවස්ථාවේ ඊට ඔහුගෙන් බිරිඳගෙන් සහ ඥාතීන්ගෙන්  විරෝධය එල්ලවී ඇති අතර අනතුරුවයි රුපියල් දස දහසක මුදලක් ලබාගෙන පොලිස් කොස්තාපල්වරයා සහ සිවිල් ආරක්ෂක භටයා සැකකරු නිදහස් කර ඇත්තේ.\nමෙම සිද්ධිය සම්බන්ධයෙන් පුත්තලම සහකාර පොලිස් අධිකාරීවරයාට ලද තොරතුරකට අනුව පරීක්ෂණ ආරම්භ කර ඇති අතර, කොස්තාපල්වරයා සහ සිවිල් ආරක්ෂක භටයා අත්අඩංගුවට ගෙන ඔවුන්ගේ සේවය අත්හිටුවීමට පියවර ගෙන ඇති බව සඳහන්.",
       "URL": "https://www.hirunews.lk/162802/අල්ලස්-චෝදනාවකට-කොස්තාපල්වරයෙක්-සහ-සිවිල්-ආරක්ෂක-සෙබලෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4485"
}