{
       "Source": "hirunews",
       "Timestamp": "Saturday, 30 January 2021 - 7:51",
       "Headline": "මැතිවරණ කොමිසමෙන් ව්‍යවස්ථා සංශෝධනයට යෝජනා",
       "News Content": "පළාත් සභා සහ පළාත් පාලන ආයතන ඡන්ද විමසීම් ආණ්ඩුක්‍රම ව්‍යවස්ථාවට ඇතුළත් කළ යුතු බවට මැතිවරණ කොමිෂන් සභාව යෝජනා කරනවා.\nඊයේ රැස් වූ මැතිවරණ කොමිෂන් සභාව ව්‍යවස්ථා සංශෝධනයට අදාළව පත් කර ඇති කමිටුව වෙත යෝජනා කිහිපයක් ඉදිරිපත් කිරීමට තීරණය කළා.\nඒ අනුව, පුරවැසියාගේ ඡන්දය ප්‍රකාශ කිරීමේ අයිතිය ඍජුවම මූලික අයිතිවාසිකමක් ලෙස ආණ්ඩුක්‍රම ව්‍යවස්ථාවට ඇතුළත් කළ යුතු බව ඔවුන් යෝජනා කරනවා. ව්‍යවස්ථාවේ දැනට සඳහන් වන්නේ ජනාධිපතිවරණය, පාර්ලිමේන්තු මැතිවරණය සහ ජනමත විචාරණය පමණයි.\nඑම නිසා පළාත් සභා සහ පළාත් පාලන ආයතන ඡන්ද විමසීම් ද ඊට ඇතුළත් කරන ලෙසටයි මැතිවරණ කොමිෂන් සභාව යෝජනා කරන්නේ.\nඑසේම, තරග කරනු ලබන අපේක්ෂකයන් ඔහු හෝ ඇය විසින් කළ වියදම සහ ආදායම් මූලාශ්‍ර ඇතුළත් ප්‍රකාශනයක් ඡන්ද ප්‍රතිඵල නිකුත් කර දින 30 ක් තුළ කොමිෂන් සභාව වෙත ඉදිරිපත් කිරීම ද එහි ඇතුළත් තවත් යෝජනාවක්. ජනමත විචාරණයකදී දැනට පවතින්නේ එක් නිශ්චිත කරුණක් පිළිබඳව ජනමතය විමසීම පමණයි.\nඒ අනුව, යම් පනතක නිශ්චිත කාර්යයන් කිහිපයක් සම්බන්ධයෙන් විධානයක් හෝ විධාන කිහිපයක් සඳහා ජනතා අදහස් ලබා ගත හැකි පරිදි වගන්ති සංශෝධනය කිරීමට ද මැතිවරණ කොමිෂන් සභාව යෝජනා කරනවා.\nමීට අමතරව, පාර්ලිමේන්තු මන්ත්‍රී ධුරයන්, මන්ත්‍රීවරුන් සිදුකරන වැරදි, ජාතික ලැයිස්තු මන්ත්‍රී ධුර සහ තරුණ සහ කාන්තා නියෝජනයට අදාළ යෝජනා කිහිපයක් ද මැතිවරණ කොමිෂන් සභාව ව්‍යවස්ථා සංශෝධන කමිටුවට ඉදිරිපත් කිරීමට අපේක්ෂා කරනවා.",
       "URL": "https://www.hirunews.lk/261104/මැතිවරණ-කොමිසමෙන්-ව්‍යවස්ථා-සංශෝධනයට-යෝජනා",
       "Category": "Local News",
       "Parent URL": "https://www.hirunews.lk/local-news.php?pageID=2181"
}