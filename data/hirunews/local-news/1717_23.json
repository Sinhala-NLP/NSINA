{
       "Source": "hirunews",
       "Timestamp": "Wednesday, 01 September 2021 - 13:14",
       "Headline": "ගුරුවරු ඉගැන්වීම් සඳහා පැමිණෙනු ඇතැ යි අමාත්‍ය අනුකමිටුව අපේක්ෂාවෙන් (වීඩියෝ)",
       "News Content": "ඇතැම් වෘත්තීය සමිති කුමන තීරණය ගත්ත ද මෙරට සමස්ත ගුරු විදුහල්පතිවරුන් දරුවන් ගැන සිතා ඉගැන්වීම් කටයුතු සඳහා එක්වනු ඇතැ යි තමන් විශ්වාස කරන බව, ගුරු - විදුහල්පති වැටුප් විෂමතාව සම්බන්ධයෙන් සොයා බැලීමට පත් කළ අමාත්‍ය අනුකමිටුවේ සාමාජික අමාත්‍ය විමල් වීරවංශ ප්‍රකාශ කළා.\nඔහු මේ බව කියා සිටියේ ගුරු විදුහල්පති වැටුප් විෂමතාව ඉවත් කරන තුරු ඔවුන්ට රුපියල් 5000ක දීමනාවක් ලබා දීමට ගනු ලැබූ තීරණය ඇතුළු අනෙකුත් නිර්දේශ සම්බන්ධයෙන් මාධ්‍ය දැනුවත් කරමින්.\nගුරු - විදුහල්පති වැටුප් විෂමතාව සම්බන්ධයෙන් සොයා බැලීමට පත් කළ අමාත්‍ය අනු කමිටුව ඉදිරිපත් කළ නිර්දේශවලට අනුව පසුගිය සඳුදා රැස් වූ අමාත්‍ය මණ්ඩලය මොවුන්ගේ වැටුප් විෂමතා නොවැම්බර් මාසයේ ඉදිරිපත් කෙරෙන අයවැයෙන් ඉවත් කරන තුරු මාස දෙකක් සඳහා රුපියල් 5000ක දීමනාවක් ලබා දීමට අනුමැතිය ලබා දුන්නා.\nකෙසේ වෙතත් ගුරු විදුහල්පති වෘත්තීය සමිති එම තීරණයට එකඟතාව පළ කළේ නැහැ.\nඒ අනුව ඔවුන් තවදුරටත් ඔන්ලයින් ඉගැන්වීම් වර්ජනයක නිරත වනවා.\nඑවන් පසුබිමක යි අමාත්‍ය අනු කමිටුවේ නියෝජිතයන් දෙදෙනෙකු අද මාධ්‍ය හමුවක් පවත්වමින් එහි නිර්දේශ පිළිබඳව මාධ්‍ය දැනුවත් කරනු ලැබුවේ.",
       "URL": "https://www.hirunews.lk/281104/ගුරුවරු-ඉගැන්වීම්-සඳහා-පැමිණෙනු-ඇතැ-යි-අමාත්‍ය-අනුකමිටුව-අපේක්ෂාවෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1717"
}