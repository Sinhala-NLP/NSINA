{
       "Source": "hirunews",
       "Timestamp": "Monday, 01 May 2017 - 6:44",
       "Headline": "ජාත්‍යන්තර කම්කරු දිනය අදයි, කොළඹ සහ මහනුවර රැළි 16ක්",
       "News Content": "ජාත්‍යන්තර කම්කරු දිනය අදට යෙදී තිබෙනවා.\nවැඩ කරන ජනතාවගේ අයිතිවාසිකම් වෙනුවෙන් නම් කෙරුණු ජාත්‍යන්තර කම්කරු දිනය සැමරීමට අද දිනයේ මෙරට දේශපාලන පක්ෂ සහ සංවිධානවල පවතින්නේ දැඩි උනන්දුවක්.\nඅද දිනයේ කම්කරු දින සැමරුම් රැළි සහ පෙළපාලි 23 ක් දිවයින පුරා පැවැත්වෙන අතර, කොළඹ නගරයේ පමණක් මැයි රැළි 15 ක් සංවිධාන කර තිබෙනවා.\nශ්‍රී ලංකා නිදහස් පක්ෂය ප්‍රමුඛ එක්සත් ජනතා නිදහස් සන්ධානයේ මැයි රැළිය මහනුවර - ගැටඹේ ක්‍රීඩාංගණයේදී පැවැත්වෙන්නේ පක්ෂ නායක ජනාධිපති මෛත්‍රීපාල සිරිසේනගේ ප්‍රධානත්වයෙන්.\nමහනුවර දී මැයි පෙළපාලි දෙකක් පැවැත්වෙන අතර, ඉන් එක් පෙළපාලියක් මහනුවර උසස් බාලිකා විද්‍යාලය අසලින් ආරම්භ වන අතර, අනෙක් පෙළපාලිය ගන්නෝරුව මං සන්ධියේ සිට පේරාදෙනිය මාර්ගය ඔස්සේ ගැටඹේ ක්‍රීඩාංගණය වෙත ළඟාවීමට නියමිතයි.\nඑක මිටට, හරි අතට යන තේමාවෙන් ශ්‍රී ලංකා නිදහස් පක්ෂ සමගි මැයි රැළිය අද පස්වරු 3ට ආරම්භ වනවා.\nඑක්සත් ජාතික පක්ෂ මැයි දින පෙළපාලිය පෙරවරු 11ට මරදාන මංසන්ධියෙන් ආරම්භ වනවා.\nටවර් හෝල් හන්දිය, පුංචි බොරැල්ල, බොරැල්ල ඔස්සේ මැයි පෙළපාලිය කැම්බල් පිටියට ළඟා වනු ඇති.\nදිනන ජනතාවගේ මැයි රැළිය යන තේමාව යටතේ බොරැල්ල කැම්බල් පිටියේදී අද පස්වරු තුනට එක්සත් ජාතික පක්ෂ මැයි දින රැළිය ආරම්භවන්නේ පක්ෂ නායක අග්‍රාමාත්‍ය රනිල් වික්‍රමසිංහගේ ප්‍රධානත්වයෙන්.\nමැයි දින සැමරුම වෙනුවෙන් පෙළපාලි දෙකක් හා රැළි දෙකක් පැවැත්වීමට ජනතා පෙරමුණ මෙවර කටයුතු කර තිබීම විශේෂත්වයක්.\nඒ අනුව ජාතික සමගිය වෙනුවෙන් සමාජවාදය යන්න තේමා කර ගනිමින් පෙළපාලියක් හා රැළියක් ඊයේ යාපනයේදී පැවැත්වුණා.\nයාපනය දුම්රියපොළ අසළින් පෙළපාලිය ආරම්භ වූ අතර පක්ෂ නායක, පාර්ලිමේන්තු මන්ත්‍රී අනුර කුමාර දිසානායකගේ ප්‍රධානත්වයෙන් රැළිය පැවැත්වුණේ මූටුවේලි ක්‍රීඩාංගණයේදියි.\nඊට අමතරව ජනතා විමුක්ති පෙරමුණේ ප්‍රධාන මැයි දින සැමරුම අද කොළඹ බී.ආර්.සී. පිටියේදී පැවැත්වෙනවා.\nආර්ථික සංවර්ධනය, සමාජ සාධාරණත්වය, ජාතික සමගිය වෙනුවෙන් ජන බලය ගොඩනගන රතු මැයි රැළිය අද පස්වරු 4ට ඇරඹෙන්නේ පක්ෂ නායක, පාර්ලිමේන්තු මන්ත්‍රී අනුර කුමාර දිසානායකගේ ප්‍රධානත්වයෙන්.\nවැඩබිම, මව්බිම, ගොවිබිම සුරකින අරගලය මැයෙන් ශ්‍රී ලංකා පොදුජන පෙරමුණේ මැයි රැළිය ගාලුමුවදොරපිටියේදී අද පැවැත්වෙන්නේ ශ්‍රී ලංකා නිදහස් පක්ෂයේ අනුශාසක, හිටපු ජනාධිපති මහින්ද රාජපක්ෂගේ ප්‍රධානත්වයෙන්.\nඒකාබද්ධ විපක්ෂය නියෝජනය කරන දේශපාලන පක්ෂ සහ වෘත්තීය සමිතිවල ප්‍රධානත්වයෙන් මැයි පෙළපාලිය දහවල් 12ට කොම්පඤ්ඤවීදියෙන් ආරම්භ වනවා.\nවතුකරයේ ප්‍රබල වෘත්තීය සමිතියක් ලෙස සැලකෙන ලංකා කම්කරු කොංග්‍රසයේ මැයි දින පෙළපාලිය සහ රැළිය ආරුමුගම් තොණ්ඩමන්ගේ ප්‍රධානත්වයෙන් ගිනිගත්හේන නගරයේදී පැවැත්වෙනවා.\nදෙමළ ජාතික සන්ධානය අම්පාර, අක්කරෙයිපත්තු - ආලිඅඩිවෙම්බු - ධර්මසංගරී ක්‍රීඩාංගණයේදී සිය මැයි දින සැමරුම පැවැත්වීමටයි කටයුතු යොදා ඇත්තේ.\nදෙමළ ප්‍රගතිශීලී සන්ධානයේ මැයි දින පෙළපාලිය සහ රැළිය පක්ෂ නායක අමාත්‍ය මනෝ ගනේෂන් සහ නියෝජ්‍ය නායක අමාත්‍ය පලනි දිගම්බරන්ගේ ප්‍රධානත්වයෙන් පැවැත්වෙන්නේ තලවකැළේ නගරයේදියි.",
       "URL": "https://www.hirunews.lk/160337/ජාත්‍යන්තර-කම්කරු-දිනය-අදයි-කොළඹ-සහ-මහනුවර-රැළි-16ක්",
       "Category": "Local News",
       "Parent URL": "https://www.hirunews.lk/local-news.php?pageID=4539"
}