{
       "Source": "hirunews",
       "Timestamp": "Monday, 11 October 2021 - 15:52",
       "Headline": "එන්නත්කරණයෙන් ඩෙල්ටා ප්‍රභේදයද වළක්වන බව නව අධ්‍යයනයකින් තහවුරු වෙයි",
       "News Content": "ඉහළ ක්‍රියාකාරීත්වයක් සහ වැඩි සම්ප්‍රේෂණ හැකියාවක් සහිත ඩෙල්ටා ප්‍රභේදය ඇතුලු කොරෝනා වෛරස් ආසාදනයෙන් දැඩි රෝගී තත්වයට පත්වීම, එන්නත්කරණය මගින් කාර්යක්ෂම ලෙස වළක්වන බව නව අධ්‍යයනයකින් තහවුරු වී තිබෙනවා.\nප්‍රංශයේ සිදුකළ එම අධ්‍යයනය සඳහා වයස අවුරුදු 50 ඉක්මවූ පුද්ගලයන් මිලියන 22 ක දත්ත විශ්ලේෂණය කර ඇති බවයි ප්‍රංශ පුවත් සේවය ප්‍රකාශ කළේ.\nඉන් මිලියන 11 ක් එන්නත් ලැබූ පුද්ගලයන් වන අතර, තවත් මිලියන 11 ක් එන්නත් නොලැබූ අයයි.\nඑහිදී අනාවරණ වී ඇත්තේ කොරෝනා එන්නත් මාත්‍රා දෙකම ලැබූ පුද්ගලයන් රෝහල් ගතකිරීම හෝ මියයාම සියයට 90 කින් පමණ වළක්වන බවයි.\nඇමරිකා එක්සත් ජනපදය, බ්‍රිතාන්‍ය සහ ඊශ්‍රායලයේ සිදුකළ අධ්‍යයනයන්ගෙන්ද එන්නත්කරණයේ ශක්‍යතාව තහවුරු වුවද ප්‍රංශයේ සිදුකර ඇත්තේ එවැනි විශාලතම පර්යේෂණාත්මක අධ්‍යයනයයි.\nඑහිදී වයස අවුරුදු 75 ඉක්මවූවන්ට කොරෝනා රෝගය උත්සන්නවීම හෝ මරුමුවට පත්වීම එන්නත්කරණයෙන් සියයට 84 කින් වළක්වන බවත්, අවුරුදු 50 ත් 75 ත් අතර අයට එලෙස රෝගය වැළැක්වීමේ ශක්‍යතාව සියයට 92 ක් බවත් අධ්‍යයනයෙන් හෙළිවී ඇති කරුණක්.",
       "URL": "https://www.hirunews.lk/284712/එන්නත්කරණයෙන්-ඩෙල්ටා-ප්‍රභේදයද-වළක්වන-බව-නව-අධ්‍යයනයකින්-තහවුරු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1635"
}