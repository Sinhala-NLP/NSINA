{
       "Source": "hirunews",
       "Timestamp": "Thursday, 22 June 2023 - 8:52",
       "Headline": "මනමේ කුමරුට පණ පෙවූ පී.ඒ. සුනිල් තිලකරත්න දිවි සැරියෙන් සමුගනී",
       "News Content": "එදිරිවීර සරත්චන්ද්‍රයන්ගේ මනමේ නාට්‍යයේ මනමේ කුමාරයාගේ චරිතයට පණ පෙවූ පී.ඒ. සුනිල් තිලකරත්න ඊයේ (21) අභාවප්‍රාප්ත වී තිබෙනවා.\nමෙම ප්‍රවීණ වේදිකා නාට්‍ය ශිල්පියා දොරොව්ව මහා විද්‍යාලයේ නර්තන ආචාර්යවරයා ද වෙනවා.\nවයස අවුරුදු 52ක් වන ඔහු මීරිගම, බැද්දෙගෙදර, කිතලවලාන පදිංචිව සිටි තිදරු පියෙක්.\nඔහු සිංහබාහු, නරි බෑනා, අසිනි වැස්ස, රූකඩ රාජ්ජේ ඇතුළු වේදිකා නාට්‍ය ගණනාවකම දස්කම් දැක්වූවෙක්.\nඑමෙන්ම ඔහු තරණ සීගිරි ඔපෙරාවේ කාශ්‍යප රජුගේ චරිතයට ද පණ පෙවූ දක්ෂ ශිල්පියෙක්.\nඔහු දායක වූ වේදිකා නාට්‍ය අමෙරිකාව, ඉන්දියාව, ඕස්ට්‍රේලියාව, සිංගප්පූරුව සහ ප්‍රංශය ආදි රටවල්වල ද වේදිකාගත කර තිබෙනවා.\nහෝ ගානා පොකුණ චිත්‍රපටයේ ද ඔහු සුවිශේෂී දස්කම් දැක්වූවෙක්.\nපී.ඒ. සුනිල් තිලකරත්න කුරුණෑගලදී රූකඩ රාජ්ජේ වේදිකා නට්‍යයේ නර්තනයක යෙදෙමින් සිටියදී හදිසියේ රෝහාතුර වී ප්‍රතිකාර ලබමින් සිටියදී මෙලෙස ජීවිතය හැරගොස් තිබෙන්නේ.\nඔහුගේ දේහය කිතලවලාන බැද්දෙගෙදර නිවෙසේ තැන්පත් කර තිබෙන බවයි පවුලේ ආරංචි මාර්ග පවසන්නේ.",
       "URL": "https://www.hirunews.lk/338676/මනමේ-කුමරුට-පණ-පෙවූ-පී-ඒ-සුනිල්-තිලකරත්න-දිවි-සැරියෙන්-සමුගනී",
       "Category": "Local News",
       "Parent URL": "https://www.hirunews.lk/local-news.php?pageID=247"
}