{
       "Source": "hirunews",
       "Timestamp": "Friday, 13 January 2023 - 14:15",
       "Headline": "අයිස් ආරවුලකට ඝාතනය කළ තරුණයන් දෙදෙනාගේ ම සිරුරු සොයා ගැනේ (වීඩියෝ)",
       "News Content": "අයිස් මත්ද්‍රව්‍ය ආරවුලක් මත මත්ද්‍රව්‍ය ජාවාරම්කරුවෙකු විසින් තරුණයන් දෙදෙනෙකු ඝාතනය කර සිය නිවස අසල වළ දැමු සිදුවීමක තොරතුරු අප ඊයේ (12) අනාවරණ කළා.\nකෑගල්ල මහේත්ත්‍රාත්වරයාගේ නියෝග අනූව එම මළසිරුරු සොයා කැණීම් සිදු කළ අතර මේ වන විට එම සිරුරු දෙක ම සොයා ගෙන තිබෙනවා.\nමෙලෙස ඝාතනයට ලක්ව තිබුණේ 28 හැවිරිදි මොහොමඩ් අන්වර් මොහොමඩ් අර්ෂාත් හා මෙහොමඩ් ඉක්බාල් මොහොමඩ් අසාර් යන මාවනැල්ල ප්‍රදේශයේ තරුණයන් දෙදෙනෙක්.\nපසුගිය නොවැම්බර් මස 18 හා 25 යන දිනවල සිට ඔවුන් අතුරුදන්ව ඇති බවටයි පොලිසියට පැමිණිළි ලැබී ඇත්තේ.\nඒ අනුව අදාළ තරුණයන් සොයා කෑගල්ල කොට්ඨාශ අපරාධ විමර්ශන අංශය විමර්ශන ආරම්භ කර තිබූ අතර අදාළ තරුණයින් රඹුක්කන හුරිමළුව ප්‍රදේශයේ මත්ද්‍රව්‍ය ජාවාරම්කරුවෙකුගෙන් මත්ද්‍රව්‍ය ලබාගැනීමට පැමිණ ඇති බවට මුලික විමර්ශනවල දී තොරතුරු හෙළිව තිබෙනවා.\nඑහි දී ඇති වු ගැටුමක් දුරදිග යාමෙන් මෙම තරුණයන් දෙදෙනා මත්ද්‍රව්‍ය ජාවාරම්කරු විසින් ඝාතනය කර ඇති බවට පොලිසියට සැක මතුව තිබුණා.\nසිදුකළ පරීක්ෂණ අනුව, අදාල මත්ද්‍රව්‍ය ජාවාරම්කරුගේ රඹුක්කන හුරිමළුව ප්‍රදේශයේ නිවසේ කුකුල් කූඩුවක් යට තරුණයන් ඝාතනය කර වළ දමා ඇති බවට තොරතුරු හෙළි වූ අතර ඒ අනුව මහේස්ත්‍රාත්වරියගේ හා කෑගල්ල මහ රෝහලේ අධිකරණ විශේෂඥ වෛද්‍යවරයාගේ අධීක්ෂණය යටතේ අදාල නිවසේ සැකකටයුතු භූමිය කැණීම් කටයුතු ඊයේ පස්වරුවේ ආරම්භ කෙරුණා.\nමෙම කැණිම්වලදී ඝාතනය කර වළ දමා තිබු එක් තරුණයෙකුගේ සිරුරක් මෙලෙස ගොඩගනු ලැබු අතර අනෙක් තරුණයාගේ සිරුරද මේ වන විට සොයා ගෙන ඇති බවයි අප වාර්තාකරු පැවසුවේ.",
       "URL": "https://www.hirunews.lk/324942/අයිස්-ආරවුලකට-ඝාතනය-කළ-තරුණයන්-දෙදෙනාගේ-ම-සිරුරු-සොයා-ගැනේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=605"
}