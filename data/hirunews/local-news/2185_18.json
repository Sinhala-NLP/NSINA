{
       "Source": "hirunews",
       "Timestamp": "Wednesday, 27 January 2021 - 17:03",
       "Headline": "පාස්කු ප්‍රහාරයේ බෝම්බකරුවෙකුගේ බිරිඳ ඇතුළු සිව් දෙනෙකු යළි රිමාන්ඩ්",
       "News Content": "පාස්කු ඉරිදා කොළඹ කිංස්බරි හෝටලයට මරාගෙන මැරෙන බෝම්බ ප්‍රහාරයක් එල්ල කළ මොහොමඩ් මුබාරක් නමැති සැකකරුගේ බිරිඳ වන අයේෂා සිද්ධිකා මොහොමඩ් වසීම් ඇතුළු සැකකරුවන් සිව්දෙනෙකු ලබන මස 10 වනදා දක්වා යලි රක්ෂිත බන්ධනාගාර ගත කර තිබෙනවා.\nඒ ඊට අදාළ නඩුව අද කොටුව මහේස්ත්‍රාත් ප්‍රියන්ති ලියනගේ හමුවේ විභාගයට ගැණුනු අවස්ථාවේදීයි.\nඑහිදී සැකකරුවන් අධිකරණයට ඉදිරිපත් නොකර ස්කයිප් තාක්ෂණය ඔස්සේ ඔවුන් නිරීක්ෂණය කර නියෝගය ලබාදීමට මහේස්ත්‍රාත්වරයා කටයුතු කර තිබුණා.\nඑසේම, සිද්ධියට අදාළව අත්අඩංගුවට ගෙන රඳවාගෙන ප්‍රශ්න කෙරෙන නීතිඥ හිජාස් හිස්බුල්ලා සම්බන්ධයෙන් සිදුකළ විමර්ශන වල සටහන් සහ සාක්ෂි සම්පිණ්ඩන වාර්තා ලබන 24 වනදාට පෙර අධිකරණයට ඉදිරිපත් කරන ලෙස ද මහේස්ත්‍රාත්වරයා නියෝග කළා.",
       "URL": "https://www.hirunews.lk/260902/පාස්කු-ප්‍රහාරයේ-බෝම්බකරුවෙකුගේ-බිරිඳ-ඇතුළු-සිව්-දෙනෙකු-යළි-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=2185"
}