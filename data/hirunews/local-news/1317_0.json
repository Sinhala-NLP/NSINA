{
       "Source": "hirunews",
       "Timestamp": "Saturday, 05 March 2022 - 14:39",
       "Headline": "විනාශ මුඛයට ඇද දැමුණු වඩුවාකෙටූගල ගැන ඇමති විදුරගේ අවධානය",
       "News Content": "ඓතිහාසික දඹදෙණිය වඩුවාකෙටු ගලේ පාදම විනාශ කරමින් පවත්වාගෙන යන ගල්කොරියට එල්ල වන ජනතා විරෝධය වළක්වා ගැනීම සඳහා රුපියල් කෝටි ගණනක් වැය කර ඇති බව හිරු සී.අයි.ඒ.කළ ගවේෂණයේදී හෙළි වුණා.\nමේ අතර, වඩුවා කෙටු ගලේ විනාශය සම්බන්ධයෙන් රාජ්‍ය අමාත්‍ය විදුර වික්‍රමනායකගේ ද අවධානය යොමු වී තිබෙනවා.\nමෙරට තුන් වැනි රාජධානිය වන දඹදෙණියට අයත් ඓතිහාසික වඩුවා කෙටු ගලේ පාදම සුනු විසුණු කරමින් ගල් කොරියක් පවත්වාගෙන යන බව හිරු සී.අයි.ඒ.හරහා අප මුල්වරට හෙළිකළේ පසුගිය 23 වැනිදායි.\nමෙම ගල්කොරිය ඇරඹීම සඳහා පුරා විද්‍යා දෙපාර්තමේන්තු අවසරය ලබාගැනීමට අසීරු වු බවත් ගම්වාසීන්ගෙන් මේ වෙත එල්ල වන විරෝධය වලක්වා ගැනීමට සඳහා රුපියල් කෝටි 1/12 ක මුදලක් මේ වනවිටත් වියදම් කර ඇති බව එහි හිමිකරු ප්‍රකාශ කළා.\nමේ අතර හිරු සී.අයි.ඒ.කළ ගවේෂණයේදී හෙළිවුයේ වඩුවා කෙටූ ගල ගල් පර්වතයේ ස්ථාපිත කර තිබු පැරණි මායිම් කණු ඉවත් කර නව මායිම් කණු ද මේ වනවිට ස්ථාපිත කර ඇති බවයි.\nහිරු සි.අයි.ඒ.හරහා අප වඩුවා කෙටු ගලට සිදුවන විනාශය හෙළි කිරිමත් සමග පාර්ලිමේන්තුවේ ද ඒ පිළිබද වාද විවාද ඇති වුණා.\nඒ අනුවයි පරිසර අමාත්‍ය මහින්ද අමරවීර මහතා විසින් මේ පිළිබද සොයා වාර්තාවක් ලබාදෙන ලෙස නියෝග කර තිබුණේ.\nකෙසේ වෙතත්, මෙහි ඇති පුදුම සහගත කරුණ වන්නේ ගල් කොරිය සඳහා අවසර ලබාදුන් භූවිද්‍යා හා පතල් කැණීම් කාර්යාංශය , පුරා විද්‍යා දෙපාර්තමේන්තුවේ නිලධාරීන්ටම වඩුවා කෙටු ගලට සිදුව ඇති විනාශය සෙවීමට අවස්ථාව සලසා දීමයි.\nමෙවන් වාතාවරණයක් යටතේ වඩුවා කෙටු ගල නිරීක්ෂණය කිරීම සදහා රාජ්‍ය අමාත්‍ය විදුර වික්‍රමනායක එම ගල් කොරිය පවතින ස්ථානයට පැමිණියා.",
       "URL": "https://www.hirunews.lk/298725/විනාශ-මුඛයට-ඇද-දැමුණු-වඩුවාකෙටූගල-ගැන-ඇමති-විදුරගේ-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=1317"
}