{
       "Source": "hirunews",
       "Timestamp": "Monday, 07 December 2020 - 16:42",
       "Headline": "මහර බන්ධනාගාර සිද්ධියේ අතුරු වාර්තාව අධිකරණ ඇමතිට (වීඩියෝ)",
       "News Content": "මහර බන්ධනාගාරයේ පසුගියදා ඇතිවූ සිද්ධියට අදාළව කරුණු විමර්ශනය සඳහා පත්කළ පංච පුද්ගල කමිටුවේ අතුරු වාර්තාව අද(07) අධිකරණ අමාත්‍යාංශයේදී විෂයභාර අමාත්‍ය ජනාධිපති නීතීඥ අලි සබ්රි වෙත භාරදෙනු ලැබුවා.\nඅධිකරණ අමාත්‍යවරයා විසින් පසුගිය 30 වනදා පත්කළ මෙම කමිටුවේ සභාපතිත්වය දරන්නේ විශ්‍රාමික මහාධිකරණ විනිසුරු කුසලා සරෝජනී වීරවර්ධනයි.\nවාර්තාව භාරදීමෙන් අනතුරුව පැවති මාධ්‍ය හමුවේදී අදහස් දැක්වූ එම කමිටුවේ සාමාජික ජනාධිපති නීතීඥ යූ.ආර්. ද සිල්වා කියා සිටියේ ගැටුම සිදුවූ අවස්ථාවේ රැඳවියන් පිරිසක් ඇතැම් ඖෂධ අධි මාත්‍රාවලින් ලබාගෙන ඇති බවට සාක්ෂි පවතින බවයි.\nමේ අතර සිදුවීමෙන් දින අටක් ගතවුවද මිය ගිය රැදවියන්ගේ දේහයන් ඥාතීන් වෙත භාර නොදීම සහ හඳුනා ගැනීමට නොහැකිවීම සම්බන්ධයෙන් විපක්ෂයේ ප්‍රධාන සංවිධායක පාර්ලිමේන්තු මන්ත්‍රී ලක්ෂ්මන් කිරිඇල්ල අද පාර්ලිමේන්තුවේදී ප්‍රශ්ණ කළා.\nකෙසේ වෙතත් පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළේ සිද්ධියෙන් මියගිය රැදවියන් 11 දෙනාගෙන් 7 දෙනෙකුගේ මෘත ශරීර මේ වන විට  හඳුනාගෙන ඇති බවයි.\nඑලෙස හඳුනා ගත් 3 දෙනෙකුගේ මෘත දේහ සම්බන්ධයෙන් පශ්චාත් මරණ පරීක්ෂණ අද සිදුකිරීමට නියමිතව තිබුණා.\nමියගිය ඉතිරි සිව් දෙනාගේ අනන්‍යතාවය තහවුරු කර ගැනීම සඳහා ඩී.එන්.ඒ. හෝ ඇගිලි සලකුණු පරීක්ෂණ සිදුකරන බවයි පොලිස් මාධ්‍ය ප්‍රකාශකවරයා කියා සිටියේ.\nමේ අතර බන්ධනාගාර ගතව සිටින රැඳවියන් අවම වශයෙන් අටදහසක් පමණ කඩිනමින් නිදහස් කිරීමට කටයුතු කරන බව රාජ්‍ය අමාත්‍ය ලොහාන් රත්වත්තේ අධිකරණ අමාත්‍යාංශයේ උපදේශක කාරක සභාවේදී ප්‍රකාශ කර තිබෙනවා.\nසිව් අවුරුදු සමාව ලබාදීම වෙනුවෙන් අධිකරණ අමාත්‍යාංශය කැබිනට් මණ්ඩලයට පත්‍රිකාවක් ඉදිරිපත් කර ඇති අතර, එය අනුමත වුවහොත් දඬුවම් කාලය වසර විස්සකට වඩා ගෙවා ඇති සිරකරුවන් නිදහස් වනු ඇති.\nඑමෙන්ම මරණ දඬුවම හිමිවූවන්ගේ දඬුවම් කාලය වසර විස්සකට අඩුවන බවත්, රජ්‍ය අමාත්‍යවරයා එහිදී ප්‍රකාශ කර තිබෙනවා.",
       "URL": "https://www.hirunews.lk/256506/මහර-බන්ධනාගාර-සිද්ධියේ-අතුරු-වාර්තාව-අධිකරණ-ඇමතිට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2289"
}