{
       "Source": "hirunews",
       "Timestamp": "Thursday, 07 October 2021 - 7:59",
       "Headline": "නඩුව පැරදුණු පසු පැමිණිලිකරුගෙන් නිතීඥවරයෙකුට අමුතු ප්‍රහාරයක්",
       "News Content": "මතුගම අධිකරණයේ විභාග වූ ඉඩම් නඩුවක් පැරදුනේ යැයි උරණ වී තමා වෙනුවෙන් පෙනී සිටි නීතිඥයාට මුත්‍රා පාර්සලයකින් පහරදුන් බව කියන එම නඩුවේ පැමිණිලිකරු අත්අඩංගුවට ගෙන තිබෙනවා.\nසැකකරු මීට වසර කිහිපයකට පෙර හිටපු අමාත්‍යවරයෙකුට අයත් අගලවත්ත ප්‍රදේශයේ ඉඩමක ටේලර් සාප්පුවක් පවත්වාගෙන ගොස් ඇති අතර, එයින් ඉවත් වෙන ලෙස අමාත්‍යවරයා දැනුම් දීමෙන් පසු ඔහු ඊට එරෙහිව අධිකරණයේ නඩුවක් පවරනු ලැබුවා.\nපසුගියදා මෙම ඉඩම් නඩුවේ විභාගය සිදු වී ඇති අතර, එහිදී පැමිණිලි පාර්ශවයට අදාළ ඉඩම අහිමි වී ඇති බවයි පොලිසිය සඳහන් කළේ.\nඒ පිළිබඳව උරණ වූ එහි පැමිණිලිකරු නඩුව වෙනුවෙන් ලබාදුන් මුදල් ඉල්ලා, සිය නීතිඥවරයාට ඊයේ පෙරවරුවේ මතුගම අධිකරණ සංකීර්ණය ඉදිරිපිට දී මුත්‍රා පාර්සලයකින් පහර දී තිබෙනවා.\nපහරකෑමට ලක් වු අදාළ නීතිඥවරයා වෑත්තෑව ප්‍රාදේශීය රෝහලට ඇතුළත්ව එහි බාහිර රෝගී අංශයෙන් ප්‍රතිකාර ලබාගෙන ඉන් පිටව ගොස් ඇති බව සඳහන්.\nනීතිඥවරයා  කළ දැනුම්දීමකට අනුව සැකකරු ඊයේ පොලිසිය අත්අඩංගුවට ගනු ලැබුවා.\nමෙලෙස අත්අඩංගුවට ගත් පුද්ගලයා කළුතර උතුර, කලපුගම ප්‍රදේශයේ පදිංචි 85 හැවිරිදි අයෙක්.\nඔහු මතුගම මහේස්ත්‍රාත් අධිකරණයට ඉදිරිපත් කිරිමෙන් පසු ලබන 20 වනදා දක්වා රක්ෂිත බන්ධනාගාරගත කර තිබෙනවා.",
       "URL": "https://www.hirunews.lk/284301/නඩුව-පැරදුණු-පසු-පැමිණිලිකරුගෙන්-නිතීඥවරයෙකුට-අමුතු-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=1644"
}