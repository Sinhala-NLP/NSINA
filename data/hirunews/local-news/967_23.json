{
       "Source": "hirunews",
       "Timestamp": "Wednesday, 03 August 2022 - 21:50",
       "Headline": "රුපියල් මිලියන 28ක කේරළ ගංජා නාවික හමුදා භාරයට",
       "News Content": "නාවික හමුදාව මන්නාරම වැලිපර ආශ්‍රිතව සිදු කළ සෝදිසි මෙහෙයුම්වලින් රුපියල් මිලියන 28කට ආසන්න වටිනාකමින් යුත් කේරළ ගංජා තොගයක් සොයාගෙන තිබෙනවා.\nඊයේ සහ අද සිදු කළ මෙහෙයුම්වලින් සොයාගෙන ඇති කේරළ ගංජා තොගයේ බර කිලෝ 96යි ග්‍රෑම් 620ක් වනවා.\nමන්නාරම, වැලිපර ආශ්‍රිත ප්‍රදේශයේ අද උදෑසන සිදුකල විශේෂ සෝදිසි මෙහෙයුමකදී, කේරළ ගංජා කිලෝ 49 ග්‍රෑම් 380ක පමණ තොගයක් සොයා ගැනුණා.\nමෙම විශේෂ සෝදිසි මෙහෙයුමේදී ජාවාරම්කරුවන් විසින් මෙම කේරළ ගංජා තොගය සූක්ෂම ලෙස පාර්සල් විස්සක් (20) ලෙස අසුරා එම ප්‍රදේශයේ වළ දමා තිබූ බව සඳහන්.\nඑහි දළ විථී වටිනාකම රුපියල් මිලියන 14ක් පමණ වන බවට විශ්වාස කෙරෙන අතර, ඉදිරි නිතීමය කටයුතු සිදු කරන තෙක් ඒවා නාවික හමුදා භාරයේ තබා තිබෙනවා.\nමේ අතර මන්නාරම, වැලිපර ආශ්‍රිත ප්‍රදේශයේ ඊයේ සවස සිදුකල විශේෂ සෝදිසි මෙහෙයුමකදී, කේරළ ගංජා කිලෝ 47 ග්‍රෑම් 24 ක පමණ තොගයක් ද නාවික හමුදා භාරයට ගනු ලැබුවා.\nමෙම මෙහෙයුමේදී ජාවාරම්කරුවන් විසින් සූක්ෂම ලෙස පාර්සල් දහනවයක් (19) ලෙස අසුරා එම ප්‍රදේශයේ වළ දමා තිබූ කේරළ ගංජා කිලෝ 47ග්‍රෑම් 240ක පමණ තොගයක් මෙලෙස නාවික හමුදා භාරයට ගෙන තිබෙනවා.\nනාවික හමුදා මෙහෙයුම් හේතුවෙන් රට තුළට රැගෙන ඒමට නොහැකිව ජාවාරම්කරුවන් විසින් මෙම කේරල ගංජා තොගය මෙලෙස සඟවා තබන්නට ඇති බවටයි විශ්වාස කෙරෙන්නේ.\nමෙම කේරළ ගංජා ‍‍තොගයේ දළ විථී වටිනාකම රුපියල් මිලියන 14 කට අධික වෙතැයි විශ්වාස කෙරෙන අතර, එම කේරළ ගංජා තොගය සම්බන්ධ ඉදිරි නිතීමය කටයුතු සිදු කරන තෙක් නාවික හමුදා භාරයේ තබා තිබෙනවා.",
       "URL": "https://www.hirunews.lk/311816/රුපියල්-මිලියන-28ක-කේරළ-ගංජා-නාවික-හමුදා-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=967"
}