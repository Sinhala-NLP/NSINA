{
       "Source": "hirunews",
       "Timestamp": "Wednesday, 29 April 2020 - 15:36",
       "Headline": "මෙරට පළමු වරට විභාග ප්‍රතිඵල, සහතික කිරීමේ ලේඛන ඔන්ලයින් ක්‍රමයට -(වීඩියෝ)",
       "News Content": "අධ්‍යයන පොදු සහතික පත්‍ර සාමාන්‍ය පෙළ සහ උසස් පෙළ විභාගයන් හි ප්‍රතිඵල, සහතික කිරීමේ ලේඛන (Verification) නිකුත් කිරීමේ අන්තර්ජාල සේවාව ශ්‍රී ලංකාවේ පළමු වරට ඊයේ (28) ආරම්භ කළා.\nඅධ්‍යාපන අමාත්‍ය ඩලස් අලහප්පෙරුමගේ උපදෙස් මත විභාග දෙපාර්තමේන්තුව විසින් මෙම නව සේවාව ආරම්භ කළ අතර එම දෙපාර්තමේන්තුව විසින් සහතික කරන ලද විභාග ප්‍රතිඵල ලේඛන ඔන්ලයින් ක්‍රමයට ලබාදීම මෙම සේවාවේ මූලික අරමුණයි.\nමෙහි මූලික අදියර යටතේ 2001 වසරේ සිට මේ දක්වා පවත්වන ලද සාමාන්‍ය පෙළ හා උසස් පෙළ විභාගවලට අදාල ප්‍රතිඵල සනාථ කිරීමේ ලේඛන නිකුත් කිරීමට විභාග දෙපාර්තමේන්තුව පියවර ගෙන තිබෙනවා.\nමේ යටතේ විදේශීය විශ්ව විද්‍යාල, විදේශීය ආයතන, පෞද්ගලික ආයතන, විභාග අයඳුම්කරුවන් ඇතුලු අදාල පාර්ශවයන්ට සහතික කරන ලද ප්‍රතිඵල ලේඛන ඔන්ලයින් ක්‍රමයට නිකුත් කරනු ඇති.\nවිභාග දෙපාර්තමේන්තුවේ www.doenets.lk දරණ නිල වෙබ් අඩවියට ප්‍රවේශ වී අයදුම්කරුවන්ට තම ප්‍රතිඵල සනාථ කරගැනීමේ මෙම සේවාව ලබා ගැනීමට අවස්ථාව මේ වනවිට සලසා තිබෙනවා.\nඉදිරියේදී මෙරට අධ්‍යාපන ක්ෂේත්‍රයේ විභාග ක්‍රමය තුල මෙන්ම අනෙකුත් අංශ වෙතද මෙම ඩිජිටල් අත්දැකීම වඩාත් ප්‍රයෝගිකව සමීප කරන බව මෙම අවස්ථාවට එක් වෙමින් අමාත්‍ය ඩලස් අලහප්පෙරුම පවසා සිටියා.\nමෙම සහතිකය ලබාගත හැකි ක්‍රමය දැක්වෙන උපකාරක වීඩියෝවක් පහතින්..",
       "URL": "https://www.hirunews.lk/239702/මෙරට-පළමු-වරට-විභාග-ප්‍රතිඵල-සහතික-කිරීමේ-ලේඛන-ඔන්ලයින්-ක්‍රමයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2765"
}