{
       "Source": "hirunews",
       "Timestamp": "Saturday, 18 May 2019 - 15:18",
       "Headline": "වෙසක් පොහෝ දිනයේ මත්පැන් අලෙවි කළ සංචාරක හෝටලයකට මුද්‍රා තබයි",
       "News Content": "වෙසක් පොහොය යෙදි ඇති අද දිනයේ නීතිවිරෝධී ලෙස මත්පැන් අලෙවි කළ කුරුණෑගල - පැල්ලන්දෙණිය ප්‍රදේශයේ සංචාරක හෝටලයකට මුද්‍රා තබා තිබෙනවා.\nඅදාළ හෝටලයට පැමිණි පුද්ගලයන්ට අද දහවල් මත්පැන් අලෙවි කරමින් සිටියදි සුරාබදු දෙපාර්තමේන්තුවේ කොළඹ විශේෂ මෙහෙයුම් ඒකකයේ නිලධාරින් විසින් මෙම වැටලීම සිදුකළ බවයි සුරාබදු දෙපාර්තමේන්තුවේ මාධ්‍ය ප්‍රකාශක නියෝජ්‍ය සුරාබදු කොමසාරිස් කපිල කුමාරසිංහ සඳහන් කළේ.\nවෙසක් පොහොය දිනයේ මත්පැන් අලෙවි කිරීමේ චෝදනාව සම්බන්ධයෙන් එම හෝටලයේ මත්පැන් බලපත්‍රලාභියා සහ ඔහුගේ සේවකයන්ට එරෙහිව උපරිම දඬුවම් ලබාදෙන බව ද ඔහු කියා සිටියා.\nමේ අතර, මීගමුව නගරයේ බලපත්‍ර නොමැතිව වැඩි මිලට මත්පැන් අලෙවි කළ පුද්ගලයින් දස දෙනෙකුට එරෙහිව නීතිය ක්‍රියාත්මක කිරීමට සුරාබදු නිලධාරින් කටයුතු කර තිබෙනවා.",
       "URL": "https://www.hirunews.lk/216613/වෙසක්-පොහෝ-දිනයේ-මත්පැන්-අලෙවි-කළ-සංචාරක-හෝටලයකට-මුද්‍රා-තබයි",
       "Category": "Local News",
       "Parent URL": "https://www.hirunews.lk/local-news.php?pageID=3346"
}