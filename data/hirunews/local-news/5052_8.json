{
       "Source": "hirunews",
       "Timestamp": "Tuesday, 10 May 2016 - 16:58",
       "Headline": "ප්‍රකාශයක් දෙන්න FCID ආපු යෝෂිත ආපහු ගියපු හැටි",
       "News Content": "පාර්ලිමේන්තු මන්ත්‍රී නාමල් රාජපක්ෂ අද බරපතල දුෂණ හා වංචා විමර්ශන ජනාධිපති කොමිසම හමුවේ පෙනී සිටියා.\nඑසේම, යෝෂිත රාජපක්ෂ ද අද පොලිස් මූල්‍ය අපරාධ කොට්ඨාශයට කැදවා තිබුණා.\nඅභ්‍යන්තර ගුවන් ගමන් සදහා රුපියල් කෝටි 15 කට අධික මුදලක් වැය කිරීමේ සිද්ධියකට අදාළව සිදුකෙරෙන විමර්ශන සදහා ප්‍රකාශයක් ලබාදීමටයි පාර්ලිමේන්තු මන්ත්‍රී නාමල් රාජපක්ෂ ජනාධිපති කොමිසම හමුවේ පෙනී සිටියේ.\nකොමිසම හමුවේ පෙනී සිටීමෙන් පසු අදහස් දැක්වූ පාර්ලිමේන්තු මන්ත්‍රී නාමල් රාජපක්ෂ සදහන් කළේ නිර්නාමික පැමිණිල්ලක් මත අදාළ පරීක්ෂණය ක්‍රියාත්මක බවයි.\nසී.එස්.එන් නාලිකාව සම්බන්ධයෙන් සිදුකරන විමර්ශනවලට අදාළවයි යෝෂිත රාජපක්ෂ අද පොලිස් මූල්‍ය අපරාධ කොට්ඨාශයට කැදවා තිබුණේ.\nඅදාළ ප්‍රකාශය ලබාදීමෙන් පසු ඔහු මාධ්‍ය වෙත අදහස් පළ නොකර ත්‍රිරෝද රථයක නැගී එම ස්ථානයෙන් පිටව යාමට උත්සාහ කළත්, ත්‍රිරෝද රථය නතර නොකළ නිසා යළි මාධ්‍ය වෙත ප්‍රකාශයක් සිදුකළා.\nඔහු සඳහන් කළේ තමන් හෙටත් මූල්‍ය අපරාධ කොට්ඨාශයට පැමිණෙන බවයි. පසුව ඔහු වෙනත් ත්‍රිරෝද රථයකින් එම ස්ථානයෙන් පිටව ගියා.\nමේ අතර දෙහිවල - ගල්කිස්ස මහනගර සභාවේ හිටපු සභාපති ධනසිරි අමරතුංග හිටපු ජනාධිපති ආර්යා ශිරන්ති රාජපක්ෂගේ ගල්කිස්සේ නිවස සම්බන්ධයෙන් ප්‍රකාශයක් ලබාගැනීම සදහා අද පොලිස් මූල්‍ය අපරාධ කොට්ඨාශයට කැදවා තිබුණා.\nඑසේම පාර්ලිමේන්තු මන්ත්‍රී ප්‍රසන්න රණවීර අද එහි පැමිණියේ ඔහු කැළණිය ප්‍රාදේශීය සභාවේ සභාපතිවරයාව සිටි සමයේ කිරිබත්ගොඩ නගරයේ සිදුවූ අනවසර ඉදිකිරීම් සම්බන්ධයෙන් ප්‍රකාශයක් ලබාදීම සදහායි.",
       "URL": "https://www.hirunews.lk/132889/ප්‍රකාශයක්-දෙන්න-fcid-ආපු-යෝෂිත-ආපහු-ගියපු-හැටි",
       "Category": "Local News",
       "Parent URL": "https://www.hirunews.lk/local-news.php?pageID=5052"
}