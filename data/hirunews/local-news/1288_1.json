{
       "Source": "hirunews",
       "Timestamp": "Thursday, 17 March 2022 - 13:34",
       "Headline": "මුදල් ගෙව්වත් ගෑස් ගොඩබෑම අර්බුදයක (වීඩියෝ)",
       "News Content": "ගෑස් ආනයනය කළ ඕමාන් සමාගමට ගෙවිය යුතු ඩොලර් මිලියන 8ක මුදල ගෙවා දැමුව ද ගෑස් තොග ගොඩබෑම සම්බන්ධයෙන් තවත් අර්බුදයක් උද්ගතව තිබෙනවා.\nඒ, ණය කාලසීමාව ඉක්ම වූ තවත් ඩොලර් මිලියන 6ක ගෙවීමක් අද දිනයට ගෙවන්නැ යි අදාළ සමාගම දැනුම් දීම හේතුවෙන්.\nලිට්රෝ සමාගමේ අභ්‍යන්තර ආරංචි මාර්ග සදහන් කළේ, එම මුදල ගෙවීමට කල් ගැනීම හෝ වෙනත් විකල්පයක් සම්බන්ධයෙන් මේ වන විට සාකච්ඡා කරමින් සිටින බවයි.\nමේ සම්බන්ධයෙන් අප පාරිභෝගික කටයුතු පිළිබද රාජ්‍ය අමාත්‍ය ලසන්ත අලගියවන්නගෙන් විමසූ අතර ඔහු කියා සිටියේ, එවැන්නක් පිළිබදව තමා දැනුවත් නොමැති බවයි.\nලිට්රෝ ගෑස් සමාගමේ සභාපතිවරයාගෙන් අදාළ කරුණ සම්බන්ධයෙන් විමසීමක් කරන බව ද ඔහු කියා සිටියා.\nකෙසේ වෙතත්, ඊයේ දිනය වන විට කොළඹ වරායට පැමිණ ඇති ගෑස් නෞකාවලට ගෙවීමට තිබූ මුදල ගෙවා ඇති බව ජනාධිපති මාධ්‍ය අංශය ඊයේ රාත්‍රියේ ප්‍රකාශ කළා.\nඑමෙන්ම, එම ආරංචි මාර්ග සදහන් කළේ සමාගම සතුව ඇති සියළු ගෘහස්ථ ගෑස් සිලින්ඩර් තොග අවසන්ව ඇති බවයි.\nකෙසේ වෙතත්, මිල වැඩි වේ යැයි අපේක්ෂාවෙන් ඇතැම් බෙදා හැරීමේ නියෝජිතයන් සතුව ගෘහස්ථ ගෑස් සිලින්ඩර් පවතින බවට වාර්තා වී තිබෙනවා.\nකර්මාන්තශාලා සහ ව්‍යාපාරික ස්ථාන සඳහා බෙදා හැරෙන ගෑස් සිලින්ඩර් සීමිත තොග සමාගම සතුව පවතින බව ද වාර්තා වනවා.\nඑමෙන්ම, ණයවර ලිපි විවෘත කිරීමේ ගැටලුව හේතුවෙන් ලාෆ් සමාගම ඊයේ සිට සියළුම වාර්ගයේ ගෑස් සිලින්ඩර බෙදා හැරීම නවතා දැමුවා.\nඑමෙන්ම, ඉන්ධන බෙදා හැරීම යථා තත්ත්වයට පත් කිරීමට තවත් දින දෙකක කාලයක් ගත වනු ඇති බව තෙල් සංස්ථාවේ ආරංචි මාර්ග සදහන් කළා.\nබොහෝ ඉන්ධන පිරවුම්හල්වල ඩීසල් මෙන්ම ඔක්ටේන් 92 පෙට්‍රල් නොමැති වීමේ තත්ත්වයක් ද ඊයේ දිනය වන විට උද්ගත වුණා.\nඉන්ධන තිබූ පිරවුම්හල්වල ද දක්නට ලැබුණේ දිගු පෝලිම්.\nමෙම තත්ත්වයට හේතු වී ඇත්තේ ලංකා ඛනිජ තෙල් පෞද්ගලික ටැංකි රථ හිමියන්ගේ සංගමය ඉල්ලීම් කිහිපයක් මුල් කර ගනිමින් ක්‍රියාත්මක කළ වර්ජනයයි.\nඊයේ එම වර්ජනය අවසන්වීමෙන් පසු ඉන්ධන බෙදා හැරීම යථා තත්ත්වයට පත් වූ අතර, බලශක්ති අමාත්‍යාංශ ලේකම් කේ.ඩී.ආර්. ඔල්ගා කියා සිටියේ හෙට දිනය වන විට කොළඹ සහ ඒ අවට ඉන්ධන පිරවුම්හල්වලට ප්‍රමාණවත් තොග ලැබෙනු ඇති බවයි.\nපිට පළාත්වලට ඉන්ධන ලබාදීම අනිද්දා දිනය වන විට සාමාන්‍ය තත්ත්වයට පත්වනු ඇති බව ඇය ප්‍රකාශ කළා.\nමේ අතර, කැස්බෑව, ඉන්ධන පිරවුම්හල අසළ පෝලිමේ රැදී සිටි ජනතාව අතර ඊයේ රාත්‍රියේ නොසන්සුන්කාරී තත්ත්වයක් උද්ගත වූ අතර එය පාලනය කිරීමට පොලීසිය ද මැදිහත් වුණා.",
       "URL": "https://www.hirunews.lk/299702/මුදල්-ගෙව්වත්-ගෑස්-ගොඩබෑම-අර්බුදයක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1288"
}