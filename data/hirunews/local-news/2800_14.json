{
       "Source": "hirunews",
       "Timestamp": "Sunday, 12 April 2020 - 19:43",
       "Headline": "වෙනස් මුහුණුවරකින් සමරන්නට සිදුවන මෙවර සිංහල - දෙමළ අලුත් අවුරුද්ද (වීඩියෝ)",
       "News Content": "හෙට උදාවන සිංහල සහ දෙමළ අලුත් අවුරුද්ද වෙන කවරදාටත් වඩා වෙනස් මුහුණුවරකින් සමරන්නට අපිට සිදුවෙලා.\nපවතින කොවිඩ් 19 වසංගත තත්ත්වයත් සමඟ නෑදෑ හිත මිතුරන්ගෙන් දුරස් වුණත් පවුලේ හැමෝටම එකට ඉඳන් අලුත් අවුරුද්ද සමරන්න මෙවර අවස්ථාව උදාවෙලා තිබෙනවා.\nඅපි මේ විමසා බලන්නේ හෙට උදාවන, හැමෝම ගෙදර ඉන්න අලුත් අවුරුද්ද ගැන.\nඅතීතයේ සිටම සිංහල සහ දෙමළ ජනතාව, බක් මහේ උදාවන අලුත් අවුරුද්ද සැමරුවේ නෑදෑ හිතවතුන් පිරිවරාගෙන, චාරිත්‍ර - වාරිත්‍ර, ජ්‍යොතිෂ නැකැත් මුල් කරගනිමින්.\nකොඩිව් 19 වෛරසය රට තුළ ව්‍යාප්තවීමේ පසුබිමක් තුළ සමාජ දුරස්ථභාවය පවත්වා ගතයුතු නිසා මෙවර සිංහල - දෙමළ අලුත් අවුරුද්දේදි අපිට නෑදෑ හිතවතුන්ගෙන් ඈත්වෙලා ඉන්න සිද්ධවෙලා.\nනමුත් මෙවර අලුත් අවුරුද්දේදි පවුලේ හැමෝටම නිවාඩුවක් ලැබිලා තියෙනවා.\nඒ නිසා මෙවර සිංහල - දෙමළ අලුත් අවුරුද්ද හැමෝම ගෙදර ඉන්න අවුරුද්දක්.\nචාරිත්‍ර - වාරිත්‍ර, ජ්‍යොතිෂ්‍ය, නැකැත් සමඟ බැඳී පවතින සිංහල - දෙමළ අලුත් අවුරුද්දේ නැකැත් සීට්ටුවට හිමිවන්නේ ප්‍රමුඛ ස්ථානයක්.\nමෙවර අලුත් අවුරුද්දේ බොහෝ නැකැත් චාරිත්‍ර දවසේ රාත්‍රී කාලයේ යෙදී තිබීම විශේෂත්වයක්.\nඒ අනුව අලුත් අවුරුදු නැකැත් සීට්ටුවේ පුණ්‍ය කාලය යෙදී තිබෙන්නේ අප්‍රේල් මස 13 වන සඳුදා එනම් හෙට අපර භාග 01.59 සිට  එදින රාත්‍රී 2.47 එනම් 14 වැනි අඟහරුවාදා අළුයම දක්වායි.\nඑබැවින් හෙට අපරභාග 01.59 ට පෙර ආහාර පාන ගෙන සියලු වැඩ අත්හැර ආගමික වතාවත්වල යෙදීම සුදුසු බව අවුරුදු නැකැත් සීට්ටුවේ සඳහන්.\nනැකැත් සීට්ටුවට අනුව අලුත් අවුරුද්ද උදාවන්නේ අප්‍රේල් මස 13 වන සඳුදා එනම් හෙට අපරභාග 08.23ටයි.\nආහාර පිසීමේ චාරිත්‍රය යෙදී ඇති හෙට අපරභාග 10.05ට සුදු පැහැති වස්ත්‍රාභරණයෙන් සැරසී නැගෙනහිර දිශාව බලා ලිප් බැඳ ගිනි මොළවා දී කිරි මිශ්‍ර කිරිබතක් ද, තල මිශ්‍ර කැවිලි වර්ගයක් සහ අග්ගලා පිළියෙල කිරීම මැනවි යනුවෙන් නැකැත් සීට්ටුවේ සඳහන්.\nවැඩ ඇල්ලීම, ගණුදෙනු කිරීම හා ආහාර අනුභවය සදහා වන නැකත හෙට අපරභාග 10.43 යෙදී තිබෙනවා.\nඒ අනුව නැකැත් සීට්ටුවේ සඳහන් වන්නේ එකී නැකතට සුදු පැහැති වස්ත්‍රාභරණයෙන් සැරසී නැගෙනහිර දිශාව බලා සියලු වැඩ අල්ලා, ගනුදෙනු කොට, ආහාර අනුභව කිරීම මැනවි යනුවෙන්.\nහිසතෙල්ගෑමේ නැකැත අප්‍රේල් මස 17 වැනි බදාදා පූර්වභාග 09.17 ට යෙදී ඇති අතර පළාවන් පැහැති වස්ත්‍රාභරණයෙන් සැරසී නැගෙනහිර දිශාව බලා හිසට කොහොඹ පත් ද, පයට කොළොන් පත් ද තබා කොහොඹ පත් යුෂ නානු ද තෙල් ද ගා ස්නානය කිරීම මැනවි යනුවෙන් නැකැත් සීට්ටුවේ සඳහන්.\nඅලුත් අවුරුද්දේ රැකී රක්ෂා සඳහා පිටත්ව යෑම අප්‍රේල් මස 17 වැනි සිකුරාදාට යෙදී තිබෙනවා.\nඑදින ලා නිල් පැහැති වස්ත්‍රාභරණයෙන් සැරසී තල හා හකුරු මිශ්‍ර කිරිබත් අනුභව කර පූර්වභාග 07.56 ට නැගෙනහිර දිශාව බලා රැකී රක්ෂා සදහා පිටත්ව යාම සුදුසු බව නැකැත් සීට්ටුවේ සඳහන්.\nමීට අමතරව අප්‍රේල් මස 19 වැනි ඉරිදා පූර්වභාග 11.38ට තඹ වර්ණය හෙවත් රතු, කහ මිශ්‍ර වර්ණයෙන් සැරසී දකුණු දිශාව බලා පැල සිටුවීමේ චාරිත්‍රය ඉටුකිරීම මැනවි යනුවෙන් ද නැකැත් සීට්ටුවේ සඳහන්.\nඅලුත් අවුරුද්දේ රටම එකම නැකතකට චාරිත්‍ර වාරිත්‍ර ඉටු කිරීම සුවිශේෂි කරුණක්.\nමෙවර අවුරුද්දේ අපි එකිනෙකාට ගතින් දුරස් වුණත් හදවතින් එකාවන්ව එකම ප්‍රාර්ථනාවක් හිතින් දරාගෙන නැකැත් චාරිත්‍ර එලෙසින්ට ඉටු කරමු.\nකොවිඩ් 19 වෛරසය රටතුළ පැතිර යාම වැළැක්වීම සඳහා රජය ගෙන යන වැඩ පිළිවෙලට සහය දක්වමින් ඔබත් නිවසේ රැඳී සිටිමින් අලුත් අවුරුද්ද සමරන්න.",
       "URL": "https://www.hirunews.lk/238491/වෙනස්-මුහුණුවරකින්-සමරන්නට-සිදුවන-මෙවර-සිංහල-දෙමළ-අලුත්-අවුරුද්ද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2800"
}