{
       "Source": "hirunews",
       "Timestamp": "Tuesday, 09 February 2021 - 12:57",
       "Headline": "කොරෝනා දෙවන රැල්ලේ ආසාදිතයින් දහස ඉක්මවූ දිස්ත්‍රික්ක 09ක් (වීඩියෝ)",
       "News Content": "මෙරටින් ඊයේ (08) හඳුනා ගැණුනු කොරෝනා ආසාදිතයින් අතරින් වැඩිම සංඛ්‍යාවක් යළිත් කොළඹ දිස්ත්‍රික්කයෙන් වාර්තා වී තිබෙනවා.\nඒ අනුව කොළඹින් ආසාදිතයින් 214 දෙනෙකු වාර්තා වී තිබූ අතර, ගම්පහ දිස්ත්‍රික්කයෙන් ඊයේ හඳුනාගත් ආසාදිතයින් සංඛ්‍යාව 208ක්.\nඑසේම, බදුල්ල දිස්ත්‍රික්කයෙන් ද ආසාදිතයින් 181 දෙනෙකු ඊයේ වාර්තා වී ඇති අතර, ඔවුන් සියලු දෙනාම මහියංගනයෙන් හඳුනා ගැණුනු අයයි.\nකොරෝනා දෙවන රැල්ල ආරම්භ වූ පසුගිය වසරේ ඔක්තෝම්බර් මස 04 වැනිදා සිට මේ දක්වා ගත වූ කාලය තුළ ආසාදිතයින් දහසට වඩා වැඩියෙන් වාර්තා වී ඇති දිස්ත්‍රික්ක සංඛ්‍යාව 09ක්.\nඒ අනුව කෑගල්ල දිස්ත්‍රික්කයෙන් ආසාදිතයින් දහසක්, අම්පාරෙන් ආසාදිතයින් 1186 ක්, රත්නපුරයෙන් ආසාදිතයින් 1568 ක්, ගාල්ලෙන් ආසාදිතයින් 1856 සහ කුරුණෑගලින් ආසාදිතයින් 2038 ක් වාර්තා වී තිබෙනවා.\nඑසේම, මහනුවර දිස්ත්‍රික්කයෙන් ආසාදිතයින් 3807 දෙනෙකු, කළුතර දිස්ත්‍රික්කයෙන් ආසාදිතයින් 5325 දෙනෙකු, ගම්පහ දිස්ත්‍රික්කයෙන් ආසාදිතයින් 13,924 දෙනෙකු සහ කොළඹ දිස්ත්‍රික්කයෙන් ආසාදිතයින් 26,159 දෙනෙකු කොරෝනා දෙවන රැල්ලට අදාළව හඳුනාගෙන ඇති බව සඳහන්.\nඊයේ දිනයේදී මෙරටින් කොරෝනා ආසාදිත මරණ 09 ක් වාර්තා වූ අතර, එම මරණ දිස්ත්‍රික්ක 08 කින් වාර්තා වී තිබීම විශේෂත්වයක්.\nඑම මරණ 09ත් සමඟ මෙරට සමස්ත කොරෝනා මරණ සංඛ්‍යාව මේ වනවිට දැක්වෙන්නේ 365 ක් ලෙසයි.",
       "URL": "https://www.hirunews.lk/262118/කොරෝනා-දෙවන-රැල්ලේ-ආසාදිතයින්-දහස-ඉක්මවූ-දිස්ත්‍රික්ක-09ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2158"
}