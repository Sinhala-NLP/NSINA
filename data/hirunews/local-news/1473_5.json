{
       "Source": "hirunews",
       "Timestamp": "Friday, 24 December 2021 - 11:17",
       "Headline": "පන්නල කුකුළු ගොවිපොළ ගින්නකින් විනාශ වෙයි(වීඩියෝ)",
       "News Content": "ගෑස් කාන්දුවක් හේතුවෙන් ඇති වූ ගින්නකින් පන්නල - පල්ලේගම ප්‍රදේශයේ කුකුළු ගොවිපොලක් ගිනිගෙන එහි සිටි සතුන් 3000ක් පමණ මියගොස් තිබෙනවා.\nඅද අලුයම 2.30ට පමණ මෙම ගින්න හට ගෙන ඇති බවයි වාර්තා වන්නේ.\nගොවිපොළේ හිමිකරු ප්‍රකාශ කළේ, විශාල ශබ්දයක් සමග කුකුළු ගොවිපොළේ උෂ්ණත්වය රඳා පවත්වා ගැනීමට භාවිත කළ කිලෝග්‍රෑම් 37.5 විශාල ප්‍රමාණයේ ගෑස් සිලින්ඩරයක් මෙලෙස පුපුරා ගිය බවයි.\nගොවිපොළට ද එහි යන්ත්‍රවලට ද ගෑස් සිලින්ඩරය පුපුරා යාමෙන් ඇති වූ මෙම ගින්නෙන් දැඩි අලාභ හානි සිදු ව තිබෙනවා.\nමේ අතර මිනුවන්ගොඩ - යකහටුව ප්‍රදේශයේ නිවසක ඇති වූ ගින්නකටද ගෑස් කාන්දුවක් හේතු වූ බවට යි නිවැසියන් චෝදනා කළේ.\nඑමෙන්ම ප්‍රදේශ කිහිපයකම ඉල්ලුමට සරිලන ගෑස් සැපයුමක් නො මැති වීමෙන් ජනතාව අසීරුවට පත් වූ අවස්ථා දක්නට ලැබුණා.\nමේ අතර, අනාරක්ෂිත ගෑස් සිලින්ඩර ලක්ෂ 4ක් පමණ තවදුරටත් ජනතාව අතර සංසරණය විය හැකි බවට ගෑස් පුපුරායාම් සහ කාන්දුවීම් පිළිබඳ සොයා බැලීමට පත් කළ විශේෂඥ කමිටුව පසුගිය දා හිරු ප්‍රවෘත්ති සමග පැවති විශේෂ සම්මුඛ සාකච්ඡාවක දී අනාවරණ කළා.\nඒ අනුව ඒ පිළිබඳව සොයා බලන්නේ දැයි අප පාරිභෝගික අධිකාරියෙන් විමසූ අතර, එහි උසස් නිලධාරියෙකු සඳහන් කළේ කමිටු නිර්දේශ ක්‍රියාත්මක කිරීමට අවශ්‍ය නිර්ණායක මෙතෙක් අධිකාරිය වෙත ලැබී නො මැති බවයි.",
       "URL": "https://www.hirunews.lk/292002/පන්නල-කුකුළු-ගොවිපොළ-ගින්නකින්-විනාශ-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1473"
}