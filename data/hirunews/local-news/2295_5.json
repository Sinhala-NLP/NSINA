{
       "Source": "hirunews",
       "Timestamp": "Friday, 04 December 2020 - 18:30",
       "Headline": "කටුනායක ගුවන් තොටුපළ පිටත්වීමේ පර්යන්තයේ මහජන ආලින්දය අමුත්තන් සඳහා හෙට සිට විවෘත වෙයි",
       "News Content": "කටුනායක බණ්ඩාරනායක ජාත්‍යන්තර ගුවන් තොටුපළ පිටත්වීමේ පර්යන්තයේ මහජන ආලින්දය හෙට (05) දිනයේ සිට නැවතත් අමුත්තන් සදහා විවෘත කිරීමට තීරණය කර තිබෙනවා.\nඒ, අනුව එක් ගුවන් මගියෙකුට එම මහජන ආලින්දය වෙත එක් අමුත්තෙකු පමණක් රැගෙන ඒමට අවසර හිමිවනවා.\nඑහිදී පැමිණෙන අමුත්තන් සහ ගුවන් මගීන් මුහුණු ආවරණ පැළදීම සහ සමාජ දුරස්ථභාවය රැකීමට කටයුතු කිරීම අනිවාර්ය වනු ඇති.\nගුවන් තොටුපළ නිවේදනය කරන්නේ මෙලෙස පැමිණෙන අමුත්තන් තවදුරටත් ගුවන් තොටුපළ මඟින් ක්‍රියාත්මක කරනු ලබන සෞඛ්‍ය පිළිවෙත් සහ මාර්ගෝපදේශ පිළිපැදිය යුතු බවයි.\nඑසේම කොවිඩ් 19 ගෝලීය වසංගත තත්වය මත විදේශයන් හී සිට පැමිණෙන පුද්ගලයින් අනිවාර්ය නිරෝධායන ක්‍රියාපටිපාටියට යොමු කිරීම හේතුවෙන්, තම ගමන් මලු දීමනාව (තීරු බදු සහනය යටතේ භාණ්ඩ මිලදී ගැනීම) භාවිත කිරීමට නොහැකි වූ ගුවන් මගීන්ට එම භාණ්ඩ මිලදී ගැනීමටද සහන කාලයක් ලබා දී ඇති බවයි වාර්තා වන්නේ.\nඒ අනුව තම නිරෝධායන කාලය අවසන් වූ දා සිට උපරිම මාසයක කාලයක් තුල ගුවන් තොටුපළ වෙත පැමිණ එහි පැමිණීමේ පර්යන්තයේ පිහිටි තීරු බදු රහිත සාප්පු සංකීර්ණයේ වෙළෙඳසැල් වලින් භාණ්ඩ මිලදී ගැනීමට ඉඩ ප්‍රස්ථා සළසා දී තිබෙනවා.\nඒ සදහා 0112263017 යන දුරකථන අංකය අමතා වැඩිදුර තොරතුරු ලබාගෙන ලියාපදිංචි විය යුතු බවයි ගුවන් තොටුපළ නිවේදනය කරන්නේ.",
       "URL": "https://www.hirunews.lk/256292/කටුනායක-ගුවන්-තොටුපළ-පිටත්වීමේ-පර්යන්තයේ-මහජන-ආලින්දය-අමුත්තන්-සඳහා-හෙට-සිට-විවෘත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2295"
}