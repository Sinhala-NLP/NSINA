{
       "Source": "hirunews",
       "Timestamp": "Sunday, 28 March 2021 - 6:33",
       "Headline": "පොලිසියෙන් මහජනතාවට උපදෙසක්",
       "News Content": "උත්සව සමයේ විවිධ අපරාධවල වර්ධනයක් දක්නට ලැබෙන බව පොලිසිය පවසනවා.\nකාන්තාවන්ගේ ගෙළ බැඳි රන් මාල කොල්ලකෑම, මුදල් පසුම්බි සොරකම්, විවිධ මූල්‍ය ආයතනවලට සහ වෙළඳසැල් මෙන්ම ස්වර්ණාභරන අලෙවිසැල්වලට ඇතුලුවී මුදල් කොල්ලෑම් වාර්තාවන බවයි පොලිසිය පෙන්වා දෙන්නේ.\nකොල්ලකරුවන් පැමිණෙන්නේ සම්පූර්ණ මුහුණු ආවරණ වන හිස් වැසුම් සහ ජැකට් පැළඳගෙන වන අතර මේ සම්බන්ධයෙන් අවධානය යොමුකරන ලෙසට පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ මහතා දැනුම් දෙනවා.\nවිශේෂයෙන් ස්වර්ණාභරණ අලෙවිසැල් ඇතුලු වෙළඳ ආයතන විවෘත කිරීමේදී මෙන්ම වසා දැමීමේදීත් බැංකු වෙත මුදල් රැගෙන යාමේදීත් අවශ්‍ය ආරක්ෂක විධි විධාන අනුගමනය කරන ලෙසටයි ඔහු ඉල්ලා සිටින්නේ.\nහදිසි අවස්ථාවකදී නාද කළ යුතු සීනුවක් වැනි දෙයක් මෙන්ම එවැනි අවස්ථාවක කටයුතු කළ යුතු ආකාරය සම්බන්ධයෙන් සේවකයන් දැනුවත් කිරීමේ අවශ්‍යතාව සහ ඒ සම්බන්ධයෙන් පූර්ව ආරක්ෂක සැලැස්මක් සකස් කර තැබීමේ අවශ්‍යතාව ද පොලිස් මාධ්‍ය ප්‍රකාශකවරයා පෙන්වා දෙනවා.\nඑමෙන්ම ළගම ඇති පොලිසියේ හදිසි ඇමතුම් අංශයේ අංක ළග තබාගැනීම මෙන්ම අසල වෙළඳසැල් සමග සාකච්ඡා කර අවශ්‍ය පූර්ව ආරක්ෂක ක්‍රමවේද අනුගමනය කිරීමේ අවශ්‍යතාව ද පොලිසිය අවධාරණය කරනවා.\nමේ අතර මහජනතාව වැඩි වශයෙන් ගැවසෙන දුම්රිය ස්ථාන බස් නැවතුම්පොළ මෙන්ම වෙළඳ සංකීර්ණ වැනි ස්ථානවලදී මුදල් පසුම්බි සහ අත්බෑග් සම්බන්ධයෙන් වැඩි අවධානයක් යොමු කළ යුතු බවයි පොලිසිය පෙන්වා දෙන්නේ.\nමත්ද්‍රව්‍යවලට ඇබ්බැහිවූවන් විසින් සිදුකරන අපරාධවල වර්ධනයක් මෙන්ම සංවිධානාත්මක අපරාධකරුවන්ගේ ද තොරතුරු ලැබී ඇතැයි පොලිසිය කියාසිටියා.\nවිශේෂයෙන් යතුරුපැදි පාපැදි ඇතුලු වාහන නතර කර තබා යාමේදී ඊට සුදුසු ආරක්ෂිත ස්ථානයක් යොදා ගැනීම මෙන්ම අවශ්‍ය ආරක්ෂක පියවර අනුගමනය කිරීමේ අවශ්‍යතාව ද පොලිස් මාධ්‍ය ප්‍රකාශකවරයා පෙන්වා දෙනවා.\nපොලසිය උත්සව සමයේ විශේෂ මෙහෙයුම් මෙන්ම හදිසි මාර්ග බාධක පරීක්ෂාවන් සිදු කළ ද අපරාධ වළක්වා ගැනීම වෙනුවෙන් මහජනතාවගේ ද සහය ද නිරන්තරයෙන් අපේක්ෂා කරන බවයි අජිත් රෝහණ මහතා ප්‍රකාශ කළේ.",
       "URL": "https://www.hirunews.lk/266752/පොලිසියෙන්-මහජනතාවට-උපදෙසක්",
       "Category": "Local News",
       "Parent URL": "https://www.hirunews.lk/local-news.php?pageID=2058"
}