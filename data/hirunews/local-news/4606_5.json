{
       "Source": "hirunews",
       "Timestamp": "Sunday, 19 March 2017 - 13:22",
       "Headline": "ඉන්ෆ්ලූවෙන්සා වෙනුවෙන් සෞඛ්‍ය අංශ සීරුවෙන්",
       "News Content": "මාලදිවයිනේ පැතිර ඇති සූකර උණ පිළිබඳව මෙන්ම එච්. වන්. එන්. වන්. ඉන්ෆ්ලූවෙන්සා වෛරසය පිළිබඳව මෙරට සෞඛ්‍ය බලධාරීන් අවධානයෙන් පසුවනවා.\nඅප කළ විමසීමකදී සෞඛ්‍ය සේවා අධ්‍යක්‍ෂ ජනරාල් වෛද්‍ය ජයසුන්දර බණ්ඩාර කියා සිටියේ අදාළ රෝගවාහකයන් හඳුනාගැනීමේ යාන්ත්‍රණයක් මෙරට ක්‍රියාත්මක බවයි.\nමාලදිවයිනේ සූකර උණ රෝගය පැතිරීම සම්බන්ධයෙන් සිය අවධානය යොමු වී ඇති බව ශ්‍රී ලන්කන් ගුවන් සේවයද ප්‍රකාශ කළා.\nමේ දිනවල පවතින මෙම බෝවන රෝග තත්ත්වය හේතුවෙන් මාලදිවයින් රජයේ සෞඛ්‍ය ආරක්ෂණ ආයතනය සංචාර සඳහා අවදානමක් ද ප්‍රකාශයට පත් කර තිබෙනවා.\nමේ නිසා මාලදිවයින වෙත ගමන් කරන සහ එහි සිට පැමිණෙන ගුවන් යානා සඳහා බෝ වන රෝග වැළැක්වීමේ යාන්ත්‍රණය ක්‍රියාත්මක වන බවයි ශ්‍රී ලන්කන් ගුවන් සේවය නිවේදනයක් නිකුත් කරමින් ප්‍රකාශ කළේ.\nඑමෙන්ම මාලදිවයින වෙත සිදුකරන ගුවන් ගමන්වලදී ශ්‍රී ලන්කන් කාර්ය මණ්ඩලය මුහුණු ආවරණ පළදිනු ඇති. එම ආවරණ අවශ්‍ය  ඕනෑම මගියෙකුට ඒවා සැපයීමට ද ගුවන් සේවය පියවර ගෙන තිබෙනවා.",
       "URL": "https://www.hirunews.lk/157222/ඉන්ෆ්ලූවෙන්සා-වෙනුවෙන්-සෞඛ්‍ය-අංශ-සීරුවෙන්",
       "Category": "Local News",
       "Parent URL": "https://www.hirunews.lk/local-news.php?pageID=4606"
}