{
       "Source": "hirunews",
       "Timestamp": "Monday, 25 April 2022 - 21:27",
       "Headline": "ගැටලු විසඳීමට අන්තර්කාලීන සර්වපාක්ෂික ආණ්ඩුවකට යන්න - පාර්ලිමේන්තුවේ ස්වාධීන කණ්ඩායමකින් ඉල්ලීමක් (වීඩියෝ)",
       "News Content": "පසුගිය අප්‍රේල් 19 වැනි දින ජනාධිපති ගෝඨාභය රාජපක්ෂ වෙත රට තුළ දැනට උද්ගත වී ඇති ආර්ථික හා දේශපාලන අර්බුදය කඩිනමින් සමනය කිරීම වෙනුවෙන් ආණ්ඩුවේ සිට ස්වාධීන වූ 10 දෙනෙකුගෙන් සමන්විත කණ්ඩායමක් විසින් ලිපියක් භාරදෙනු ලැබුවා.\nනමුත් ඔවුන් පෙන්වාදෙන්නේ තම ලිපිය සම්බන්ධයෙන් තවමත් එතරම් අවධානයක් යොමු වී නොමැති බැවින් කඩිනමින් ඊට අවධානයක් ‍යොමු කළ යුතු බවයි.\nඔවුන් ඉදිරිපත් කළ යෝජනාව ප්‍රකාරව එහි දක්වා ඇත්තේ පොදු, පළල් දේශීය හා ජාත්‍යන්තර ප්‍රජාවට විශ්වාසය උපරිම වශයෙන් තැබිය හැකි සර්ව පාක්ෂික අන්තර් වාර පාලනයක් ස්ථාපිත කර දැනට රටේ උද්ගතව ඇති ඉන්ධන, විදුලිය, බෙහෙත් සහ ආහාර ආදි බිඳ වැටුණු සැපයුම් යාන්ත්‍රණය නිමා කිරීමට විසඳුම් යාන්ත්‍රණයක් ස්ථාපිත කළ යුතු බවයි.\nඑහිදී ඔවුන් විසින් කොවිඩ් වසංගත තත්ත්වය මෙන්ම මෙරට රජය ජාත්‍යන්තර මූල්‍ය අරමුදල වෙත ගමන් කිරීම පිළිබඳ ව ද ඔවුන් අදහස් පළ කර තිබෙනවා.\nමේ අර්බුද සකසා ගැනීම අත්‍යවශ්‍ය කාරණයක් බැවින්, සිය යෝජනාව වන ශ්‍රී ලංකා පොදුජන පෙරමුණේ අග්‍රාමාත්‍යවරයෙකු යටතේ නව අන්තර්කාලීන සර්වපාක්ෂික කැබිනට්ටුවක් පත් කළ යුතු බව ද ඔවුන් වැඩිදුරටත් ඉල්ලා සිටිනවා.\nමෙම ලිපිය නැවතත් ඉදිරිපත් කිරීමට පාර්ලිමේන්තු මන්ත්‍රීවරුන් වන කේ.පී.එස්. කුමාරසිරි, ලලිත් එල්ලාවල, නීතිඥ වසන්ත යාපා බණ්ඩාර, මහාචාර්ය ගුණපාල රත්නසේකර, උදයකාන්ත ගුණතිලක ද මේ අතර ප්‍රධාන වනවා.",
       "URL": "https://www.hirunews.lk/302813/ගැටලු-විසඳීමට-අන්තර්කාලීන-සර්වපාක්ෂික-ආණ්ඩුවකට-යන්න-පාර්ලිමේන්තුවේ-ස්වාධීන-කණ්ඩායමකින්-ඉල්ලීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1209"
}