{
       "Source": "hirunews",
       "Timestamp": "Friday, 18 November 2022 - 6:40",
       "Headline": "පොලිසිය සමඟ සිදු කළ වෙඩි හුවමාරුවකින් ඌරගහ ඉන්දිකගේ ගෝළයන් දෙදෙනෙකු ජීවිතක්ෂයට",
       "News Content": "සංවිධානාත්මක අපරාධකරුවෙකු හා මහා පරිමාණ මත්ද්‍ර‍ව්‍ය ජාවාරම්කරුවෙකු වන දැනට විදේශගත ව සිටින ඌරගහ ඉන්දිකගේ ගෝලයන් දෙදෙනෙකු පොලිස් විශේෂ කාර්ය බලකාය සමඟ සිදු කළ වෙඩි හුවමාරුවකින් ජීවිතක්ෂයට පත් ව තිබෙනවා.\nඅද (18) මිනුවන්ගොඩ පොලිස් වසමේ අංක 01, කොළඹ පාර, පොල්වත්ත, මිනුවන්ගොඩ ප්‍රදේශයේ මෙම සිදුවීම සිදු වූ බව සඳහන්.\n2022.08.24 වන දින ඌරගහ ප්‍රදේශයේ දී පුද්ගලයෙකු වෙඩි තබා ඝාතනය කිරීම හා 2022.10.19 වැනි දින යක්කලමුල්ල පොලිස් වසමේ දී වයස අවුරුදු 04ක් වයසැති කුඩා දරුවෙකු හා පියා වෙඩි තබා ඝාතනය කිරීම සම්බන්ධයෙන් වූ ප්‍ර‍ධාන වෙඩික්කරු හා යතුරුපැදිකරු අත්අඩංගුවට ගැනීමට යෑමේ දී මෙම වෙඩි හුවමාරුව සිදූ වූ බව වාර්තා වනවා.\nවෙඩි හුවමාරුවේ දී සිදු වූ තුවාල හේතුවෙන් සැකකරුවන් මිනුවන්ගොඩ රෝහලට ඇතුළු කර ඇති අතර, පසු ව ඔවුන් මිය ගිය බව යි සඳහන් වන්නේ.\nවිශේෂ කාර්ය බලකා නිලදාරියෙකු ද සුළු තුවාල ලබා වැඩිදුර ප්‍ර‍ථිකාර සදහා මිනුවන්ගොඩ රෝහල වෙත ඇතුළු කර තිබෙනවා.\nමියගිය පුද්ගලයින් දෙදෙනා සංවිධානාත්මක අපරාධකරුවෙකු හා මහා පරිමාණ මත්ද්‍ර‍ව්‍ය ජාවාරම්කරුවෙකු වන දැනට විදේශගත ව සිටින ඌරගහ ඉන්දික යන අයගේ ප්‍ර‍ධාන ගොලයන් දෙදෙනෙකු වන බව යි පොලිසිය පවසන්නේ.\nමොවුන් පෝද්දල ප්‍රදේශයේ පුද්ගලයන් වන අතර ඔවුන් සතු ව තිබී T-56 වර්ගයේ ගිනි අවියක්, බෝර 12 පතුරම් තුවක්කු 01ක් සහ රම්බෝ වර්ගයේ පිහියක් ද තිබුණු බව වාර්තා වනවා.\nවැඩිදුර වැඩිදුර විමර්ශන කටයුතු මිනුවන්ගොඩ පොලිසිය විසින් මෙහෙයවනු ඇති.",
       "URL": "https://www.hirunews.lk/320658/පොලිසිය-සමඟ-සිදු-කළ-වෙඩි-හුවමාරුවකින්-ඌරගහ-ඉන්දිකගේ-ගෝළයන්-දෙදෙනෙකු-ජීවිතක්ෂයට",
       "Category": "Local News",
       "Parent URL": "https://www.hirunews.lk/local-news.php?pageID=727"
}