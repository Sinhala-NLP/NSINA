{
       "Source": "hirunews",
       "Timestamp": "Wednesday, 29 September 2021 - 8:24",
       "Headline": "මෙරටට පැමිණෙන දෙස් විදෙස් සංචාරකයින්ට පනවා ඇති නීති ලිහිල් වෙයි",
       "News Content": "මෙරටින් ඊයේ වාර්තා වූ නව කොරෝනා ආසාදිතයින් සංඛ්‍යාව 932ක් දක්වා පහළ බැස තිබෙනවා.\nඒ අනුව මෙරට සමස්ත ආසාදිතයින් සංඛ්‍යාව දැක්වුණේ 515,524 ක් ලෙසයි.\nඑමෙන්ම මෙරටට පැමිණෙන පූර්ණ එන්නත්කරණයට ලක් වූ දේශීය සහ විදේශීය ගුවන් මඟීන් සඳහා නව මාර්ගෝපදේශ සෞඛ්‍ය අමාත්‍යාංශය විසින් නිකුත් කර තිබෙනවා.\nසෞඛ්‍ය අමාත්‍යාංශය නිවේදනය කළේ, නව මාර්ගෝපදේශවලට අනුව ඕනෑ ම ගුවන් මඟියෙකු පූර්ණ එන්නත්කරණයට ලක් ව සති දෙකක් ඉක්ම ගොස් ඇත්නම් සහ ඔවුන් පැමිණෙන රටේ පැය 72කට පෙර සිදු කළ පී.සී.ආර්. පරීක්ෂණ ප්‍රතිඵලවලින් ආසාදිතයෙකු නො වන්නේ නම් මෙරට දී යළි පී.සී.ආර්. පරීක්ෂණයකට භාජනය වීම අනවශ්‍ය බවයි.\nමෙම ක්‍රමවේදය කටුනායක සහ මත්තල ගුවන් තොටුපොළ දෙක සඳහා ම ඊයේ මධ්‍යම රාත්‍රියේ සිට ක්‍රියාත්මක බව සෞඛ්‍ය අමාත්‍යාංශය සඳහන් කළා.\nසෞඛ්‍ය අමාත්‍ය කෙහෙළිය රඹුක්වැල්ලගේ ප්‍රධානත්වයෙන් එම අමාත්‍යාංශයේ දී ඊයේ පැවති සාකච්ඡාවක දී මෙම තීරණවලට එළඹ තිබෙනවා.\nඒ අනුව පූර්ණ එන්නත්කරණය නො වූ විදේශිකයන්ට, විදෙස් සංචාරකයින්ට ජෛව බුබුලක් ලෙස සිය හෝටලය වෙත යාමට අවස්ථාව ලබාදෙන බවත් එහි දී පී.සී.ආර්. පරීක්ෂණයක් සිදු කරන බවත් සෞඛ්‍ය සේවා අධ්‍යක්ෂ ජනරාල්වරයා මෙම සාකච්ඡාවේ දී ප්‍රකාශ කළා.\nඑහෙත් ලාංකිකයන්ට ගුවන් තොටුපොළේ දී හෝ රැඳී සිටින හෝටලයේ දී පී.සී.ආර්. පරීක්ෂණ කිරීමෙන් පසු එහි ප්‍රතිඵල මඟින් ආසාදිතයෙකු නො වන්නේ නම් ඔවුන්ව නිවෙස් කරා යොමු කෙරෙනවා.\nඑහිදී 12වන දිනයේ දී නැවත වරක් සිදු කරන පී.සී.ආර්. පරීක්ෂණයකින් ද ආසාදිතයෙකු නො වන්නේ නම් ඔවුන්ට සමාජගත වීමේ හැකියාව පවතින බවයි සෞඛ්‍ය සේවා අධ්‍යක්ෂ ජනරාල්වරයා කියා සිටියේ.\nනිවෙස් නිරෝධායනය සඳහා පහසුකම් නො මැති පිරිස් වෙත රජයේ නිරෝධායන මධ්‍යස්ථානයක හෝ ඔවුන් විසින් තෝරාගන්නා ලද හෝටලයක දී දින 14ක් නිරෝධායනය වී සමාජගත විය හැකියි.\nකෙසේ වෙතත් සෞඛ්‍ය මාර්ගෝපදේශ නිසි පරිදි අනුගමනය කරන ලෙස නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් ජනතාවගෙන් ඉල්ලීමක් කළා.\nමේ අතර, කොටිකාවත්ත - මුල්ලේරියාව ප්‍රාදේශීය සභාවේ සභාපති රංගජීව ජයසිංහ  කොරෝනා ආසාදනය වී ජීවිතක්ෂයට පත් වී තිබෙනවා.\nමියයනවිට ඔහු 45 හැවිරිදි වියේ පසුවුණා.\nඑමෙන්ම ඊයේ නව ආසාදිතයන් 932කු හඳුනාගැනීමත් සමඟ මෙරට සමස්ත ආසාදිතයන් සංඛ්‍යාව 515,524 ක් දක්වා ඉහළ ගියා.\nඒ අනුව මෙරට සක්‍රිය ආසාදිතයන් සංඛ්‍යාව 46,651ක් වන අතර, සුවය ලැබූ මුළු සංඛ්‍යාව 456,087 ක්.\nසෞඛ්‍ය සේවා අධ්‍යක්ෂ ජනරාල්වරයා විසින් පෙරේදා සිදු වූ බවට ඊයේ තහවුරු කරන ලද නව මරණ 55ත් සමඟ මෙරට සමස්ත කොරෝනා මරණ සංඛ්‍යාව 12,786ක් දක්වා ඉහළ ගියා.",
       "URL": "https://www.hirunews.lk/283517/මෙරටට-පැමිණෙන-දෙස්-විදෙස්-සංචාරකයින්ට-පනවා-ඇති-නීති-ලිහිල්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1662"
}