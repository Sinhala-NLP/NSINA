{
       "Source": "hirunews",
       "Timestamp": "Thursday, 09 June 2022 - 16:25",
       "Headline": "මුව ආවරණ පැළැඳීම හෙට සිට අනිවාර්යය නොවේ - සෞඛ්‍ය අංශ",
       "News Content": "මුව ආවරණ පැළැඳීම හෙට (10) සිට අනිවාර්යය නොවන බව සෞඛ්‍ය අමාත්‍යාංශය පවසනවා.\nසෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අසේල ගුණර්ධන පැවසුවේ, කොරෝනා වසංගතයෙන් බේරීම උදෙසා පැලැඳූ මෙම ආරක්ෂිත ක්‍රමෝපාය හෙට සිට භාවිත කිරීම අනිවාර් යය නොවන බවයි.\nශ්වසන රෝග සහ ඒ ආශ්‍රිත අපහසුතා ඇති පිරිස් හට කිසිදු ගැටලුවකින් තොරව සාමාන්‍ය අයුරින් මුව ආවරණ පැළැඳීම සිදු කළ හැකි බව ද සෞඛ්‍ය අධ්‍යක්ෂ ජනරාල්වරයා නිවේදනය කළා.\nඑමෙන්ම හෙට සිට කොවිඩ් 19 සඳහා සිදු කෙරෙන පී.සී. ආර් සහ රැපිඩ් ඇන්ටිජන් පරීක්ෂණ ද සිදු කිරීම අවශ්‍ය නොවන බව ද සෞඛ්‍ය අධ්‍යක්ෂ ජනරාල් නිකුත් කළ නිවේදනයේ සඳහන්.\nගෝලීය කොරෝනා ව්‍යාප්තිය සමග මෙරට සෞඛ්‍ය අංශවලින් මුව ආවරණ භාවිත කිරීම අනිවාර්‍යය කෙරුණා.\nකෙසේවෙතත් පළමුවැනි කොරෝනා රැල්ලේ දී මෙම නීතිය අනිවාර්යය කෙරුණු අතර, දෙවැනි කොරෝනා ව්‍යාප්තිය සමග ද එය බලපැවැත්වුණා.\nඑහෙත් කොවිඩ් මර්දන ප්‍රතිශක්තිකරණ එන්නත ශ්‍රී ලංකාවේ සියයට 75කට අධික පිරිසක් මාත්‍රා ද්විත්වයම ලබා ගැනීමත් සමග වරින්වර මෙම නීතිය ලිහිල් කිරීම ද සෞඛ්‍ය අමාත්‍යාංශය කටයුතු කළා.\nඑහෙත් එම නීතිය යළි හකුළා ගැනීමට සෞඛ්‍ය අමාත්‍යාංශයට සිදු වූයේ, රජයේ වෛද්‍ය නිලධාරින්ගේ සංගමය ප්‍රමුඛ බොහෝ සෞඛ්‍ය ක්ෂේත්‍රයන්හිඔ නියුතු පිරිස් විසින් මුව ආවරණ ඉවත් කිරීමට අවසර ලබාදීම අනුමත නොකිරීමත් සමගයි.\nඑවන් පසුබිමකදියි යළිත් මුව ආවරණ පැළැඳීම අනිවාර්යය නොකරමින් සෞඛ්‍ය අමාත්‍යාංශය මගින් නිවේදනයක් නිකුත් කරනු ලබන්නේ.\nමේ වනවිට (09) මෙරටින් වාර්තා වී ඇති සමස්ත කොරෝනා වෛරස ආසාදිතයින් සංඛ්‍යාව 663,901ක් වන අතර, වෛරසය ආසාදනය වීමෙන් ජීවිතක්ෂයට පත්ව ඇති සංඛ්‍යාව 16,518ක්.\nවෛරසය ආසාදිතව සුවය ලබා ඇති සංඛ්‍යාව 646,975ක්.\nවෛරසය ආසාදිතව තවදුරටත් රෝහල්ගතව සහ අතරමැදි ප්‍රතිකාර මධ්‍යස්ථානවල ප්‍රතිකාර ලබන සංඛ්‍යාව 408ක්.\nකොවිඩ් මර්දන ප්‍රතිශක්තිකරණ එන්නත ලබාදීම සෞඛ්‍ය අමාත්‍යාංශයේ පූර්ණ අධීක්ෂණය යටතේ ත්‍රිවිධ හමුදාවේ සෞඛ්‍ය අංශවල මැදිහත් වීමෙන් දිවයින පුරා සිදු කෙරුණා.\nඑහිදී ඉන්දීය එන්නතක් වන ඇස්ට්‍රොසෙනිකා කොවිෂීල්ඩ් එන්නත, චීන නිෂ්පාදනයක් වන සයිනොෆාම්, ස්පුටිනික් නමැති රුසියානු එන්නත හා මොඩර්නා නම් වූ අමරිකානු එන්නත ද මෙරට ජනතාවට ලබාදීම සිදු කෙරුණා.\nඒ අනුව මෙරටින් පළමු එන්නත් මාත්‍රාව ලබාගත් සංඛ්‍යාව\n17,073,117ක් ද දෙවැනි එන්නත ලබාගත් සංඛ්‍යාව 14,571,316 සහ බූස්ටර් එන්නත ලබාගත් පිරිස 7,988,193ක් දක්වා ඉහළ ගොස් තිබෙන බවයි වසංගත රෝග විද්‍යා අංශය නිකුත් කළ දත්ත සටහනේ දැක්වෙන්නේ.\nමෙවන් වටපිටාවකදියි, සෞඛ්‍ය අංශ මගින් යළිත් මුව ආවරණ පැළැඳීම අනිවාර්යය නොවන බව දැනුම්දෙමින් නිවේදනයක් අද දිනයේ දී නිකුත් කරනු ලැබුවේ.\nමේ අතර, පවතින ඖෂධ හිඟය හමුවේ ඖෂධ සැල් මගින් මිල දී ගෙන ඖෂධ තොග රැස් කිරීමට සහ ඒවා නාස්ති කිරීමට කටයුතු නොකරන ලෙස සෞඛ්‍ය අමාත්‍යංශය ජනතාවගෙන් ඉල්ලා සිටිනවා.\nඑම අමාත්‍යංශයේ අද පැවති මාධ්‍ය හමුවකදී කොළඹ ජාතික රෝහලේ කායික රෝග පිළිබඳ විශේෂඥ වෛද්‍ය උපුල් දිසානායක කියා සිටියේ සායන, හදිසි සහ අත්‍යවශ්‍ය සැත්කම් ඇතුලු ප්‍රතිකාර සඳහා නියමිත ඖෂධ නොමැති වුව ද, ආදේශක ඖෂධ ලබාදීමට කටයුතු යොදා ඇති බවයි.\nඑමෙන්ම පවතින තත්වය හමුවේ හදිසි ජීවිතාරක්ෂක සැත්කම්වලට ප්‍රමුඛතාවය ලබා දීම නිසා සෙසු සැත්කම් කල් දැමීමට සිදුව ඇති බව ස්නායු රෝග පිළිබඳ විශේෂඥ වෛද්‍ය දර්ශන සිරිසේන එම මාධ්‍ය හමුවේදී ප්‍රකාශ කළා.\nමේ අතර මෙම මාසයේ ගත වූ දින කිහිපය තුල ඩෙංගු රෝගිීන් වාර්තා වීමේ සීඝ්‍ර ඉහළයාමක් පවතින බව ජාතික ඩෙංගු මර්දන ඒකකය අද පැවති මාධ්‍ය හමුවකදි අනාවරණ කළා.",
       "URL": "https://www.hirunews.lk/306673/මුව-ආවරණ-පැළැඳීම-හෙට-සිට-අනිවාර්යය-නොවේ-සෞඛ්‍ය-අංශ",
       "Category": "Local News",
       "Parent URL": "https://www.hirunews.lk/local-news.php?pageID=1107"
}