{
       "Source": "hirunews",
       "Timestamp": "Thursday, 11 July 2019 - 21:09",
       "Headline": "දකුණු පළාත් ආණ්ඩුකාරවරයාට ලංකා ගුරු සංගමයෙන් චෝදනාවක්",
       "News Content": "පන්ති කාමරයක සිටිය යුතු අනුමත ශිෂ්‍ය සංඛ්‍යාව සම්බන්ධයෙන් වන ශ්‍රේෂ්ඨාධිකරණ නියෝග සහ අධ්‍යාපන අමාත්‍යාංශයේ චක්‍රලේඛ උල්ලංඝණය කරමින් සිසුන් ඇතුලත් කරගැනීමට දකුණු පළාත් ආණ්ඩුකාර කීර්ති තෙන්නකෝන් මහතා ලිපි නිකුත් කර ඇති බවට ලංකා ගුරු සංගමය චෝදනා කරනවා.\nමේ සම්බන්ධයෙන් ඔවුන් ජනාධිපතිවරයාට හා විගණකාධිපතිවරයාට ලිඛිතව පැමිණිලි කර තිබෙනවා.\n2011 වසරේදී ශ්‍රේෂ්ධාධිකරණය ලබාදුන් තීන්දුවකට අනුව 2016 වසරේ ජනවාරි මස පළමුවැනිදා සිට පාසලකට දරුවන් ඇතුලත් කරගැනීමේදී පළමු වසරට එක් පන්තියක් සදහා සිසුන් 35 ක් පමණක් ඇතුලත් කරගන්නා ලෙස නියෝග කර තිබෙනවා.\nඅදාල අධිකරණ නියෝගය අනුව යමින් අධ්‍යාපන අමාත්‍යාංශය විසින් 34/2015 චක්‍රලේඛය නිකුත් කරමින් සදහන් කර ඇත්තේ 2016 වසර වන විට දරුවන් 40 ක් සිටින පන්ති කාමරයක දරුවන් සංඛ්‍යාව 2021 වන විට දරුවන් 35 දක්වා වාර්ෂිකව අඩුකරගත යුතු බවයි.\nතත්ත්වය එසේ තිබියදී දකුණු පළාත් ආණ්ඩුකාර කීර්ති තෙන්නකොන් මහතා අවස්ථා කිහිපයකදීම පළාත් අධ්‍යාපන ලේකම්වරයාට, කලාප අධ්‍යාපන අධ්‍යක්ෂ්‍යවරුන්ට ලිපියවමින් නියෝග කර ඇත්තේ තමන්ට ලැබුණු අභියාචනා මත අනුමත සීමාව ඉක්මවා පාසල්වලට දරුවන් ඇතුලත්කර ගන්නා ලෙසයි.",
       "URL": "https://www.hirunews.lk/220123/දකුණු-පළාත්-ආණ්ඩුකාරවරයාට-ලංකා-ගුරු-සංගමයෙන්-චෝදනාවක්",
       "Category": "Local News",
       "Parent URL": "https://www.hirunews.lk/local-news.php?pageID=3253"
}