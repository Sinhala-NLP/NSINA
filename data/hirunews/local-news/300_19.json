{
       "Source": "hirunews",
       "Timestamp": "Thursday, 01 June 2023 - 21:12",
       "Headline": "බිහිසුණු අනතුරකින් බේරුණු උඩරට මැණිකේ (වීඩියෝ)",
       "News Content": "බදුල්ල සිට කොළඹ කොටුව බලා ධාවනය වූ උඩරට මැණිකේ දුම්රිය විශාල අනතුරකින් වළක්වාගැනීමට එම දුම්රියේ සහායකයාගේ විමසිලිමත් භාවය හේතුවෙන් හැකිවී තිබෙනවා.\nහාලිඇල සහ උඩුවර දුම්රිය ස්ථාන අතර \"කපොල්ල\" නම් ස්ථානයට වැටී තිබුණු පස් කන්දක දුම්රිය ගැටීමෙන් වළක්වා ගැනීමට ඒ අනුව හැකියාව ලැබී තිබුණා\nබදුල්ලේ සිට කොළඹ කොටුව බලා පෙරවරු 5යි .45ට ධාවනය වන උඩරට මැණිකේ සීඝ්‍රගාමී දුම්රිය අදත් බදුල්ල දුම්රිය ස්ථානයෙන් සුපුරුදු පරිදි ගමන් ආරම්භ කර තිබුණා.\nඒ වන විටත් හාලිඇල සහ උඩුවර දුම්රිය ස්ථාන අතර \"කපොල්ල\" නමින් හැදින්වෙන ස්ථානයට විශාල පස් කන්දක් වැටී දුම්රිය මාර්ගය සම්පූර්ණයෙන්ම අවහිර වී තිබුණා\nනමුත් ඒ පිළිබඳව දුම්රිය රියදුරු සහ රිය සහයකවරයා නිසි පරිදි දැනුවත්ව සිටියේ නැහැ.\nපැවති දැඩි මීදුම් තත්ත්වය හමුවේ වුවත් උඩරට මැණිකේ දුම්රියේ රිය සහයකවරයා එම පස් කන්ද දැක ප්‍රධාන රියදුරුවරයා දැනුවත් කර එම අවස්ථාවේදීම දුම්රිය නවත්වා ගැනීමට සමත්වී තිබෙනවා.\nවෙනත් නඩත්තු කටයුත්තක් සඳහා එම දුම්රියේ ගමන් කළ දුම්රිය සේවක පිරිසකගේ මැදිහත් වීමෙන් යළි දුම්රිය මාර්ගය යථාතත්ත්වයට පත්කළ අතර පැය දෙකක පමණ ප්‍රමාදයකින් අනතුරුව දුම්රිය යළි කොළඹ බලා ධාවනය කළා.",
       "URL": "https://www.hirunews.lk/336813/බිහිසුණු-අනතුරකින්-බේරුණු-උඩරට-මැණිකේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=300"
}