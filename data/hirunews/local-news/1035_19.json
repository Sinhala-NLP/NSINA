{
       "Source": "hirunews",
       "Timestamp": "Friday, 08 July 2022 - 23:25",
       "Headline": "නැන්දාගේ මෝටර් රථයට හානි කළ ජනප්‍රිය ටෙලි නිළියගේ සැමියා පොලිස් දැලේ",
       "News Content": "ජනප්‍රිය චිත්‍රපට හා ටෙලි නාට්‍ය නිළියක වන මහේෂි මදුෂංකා ගේ සැමියා වන ගුවන් නියමු සම්පත් දිසානායක සහ තවත් පුද්ගලයන් දෙදෙනකු පසුගිය 6 වැනිදා මහනුවර විශේෂ අපරාධ ඒකකය විසින් අත්අඩංගුවට ගෙන තිබෙනවා.\nඒ මෙම ජනප්‍රිය නිළියගේ නැන්දා විසින් පල්ලෙකැලේ පොලිසියට කරන ලද පැමිණිල්ලක් අනුව යි.\nඑම පැමිණිල්ල සටහන් වී ඇත්තේ මෙම ගුවන් නියමුවා සහ තවත් පුද්ගලයින් දෙදෙනකු පැමිණ ඇයගේ මෝටර් රථයට හානිකර ඇති බවටයි.\nමේ සම්බන්ධයෙන් විමර්ශනයක් සිදුකළ පල්ලේකැලේ පොලිසිය ඒ අනුව ජනප්‍රිය නිළි මහේෂි මධුශංකා ගේ සැමියා සහ තවත් පුද්ගලයින් දෙදෙනෙකු අත්අඩංගුවට ගත්තා.\nඅත්අඩංගුවට ගත් අනෙක් සැකකරුවන් දෙදෙනාගෙන් එක් අයෙකු ජාතික නිවාස සංවර්ධන අධිකාරියේ සේවය කරන්නෙක් වන අතර අනෙක් සැකකරු ඒකල ලංගම ඩිපෝවේ කාර්මික ශිල්පියකු ලෙස කටයුතු කරන පුද්ගලයෙක්.\nමේ තිදෙනා එක්ව පසුගිය පෙබරවාරි මස අග භාගයේ දී මෙම ඥාතියාගේ මෝටර් රථයට පේන්ට් රිමූවර් යොදා හානි කර ඇති බවටයි මහේෂි මදුෂංකා ගේ නැන්දා පල්ලේකැලේ පොලිසියට පැමිණිලි කර තිබුණේ.\nමෙම සිද්ධියෙන් සිය මෝටර් රථයට රුපියල් ලක්ෂ 6 කට අධික අලාභයක් සිදු කර ඇති බවත් එම පැමිණිල්ලේ සඳහන් කර තිබෙනවා.\nපසුගිය මාර්තු මස පළමු වනදා සිදුකළ මෙම පැමිණිල්ලට අනුව විමර්ශන සිදුකළ පොලිසිය ශ්‍රී ලංකන් ගුවන් සේවාවේ ගුවන් නියමුවකු ලෙස කටයුතු කරන සම්පත් දිසානායක සහ අනෙක් පුද්ගලයින් දෙදෙනා අත්අඩංගුවට ගෙන තෙල්දෙණිය මහේස්ත්‍රාත් අධිකරණයට ඉදිරිපත් කර තිබෙනවා.\nඑහිදී අධිකරණය හමුවේ වරද පිළිගත් අදාළ සැකකරුවන් මෝටර් රථයට සිදුකළ අලාභය ගෙවීමේ කොන්දේසිය මත එක් අයෙකුට රුපියල් ලක්ෂ 5 බැගින් වූ ශරීර ඇප මත මුදා හැර ඇති බවයි පොලිස් ආරංචි මාර්ග සඳහන් කරන්නේ.",
       "URL": "https://www.hirunews.lk/309493/නැන්දාගේ-මෝටර්-රථයට-හානි-කළ-ජනප්‍රිය-ටෙලි-නිළියගේ-සැමියා-පොලිස්-දැලේ",
       "Category": "Local News",
       "Parent URL": "https://www.hirunews.lk/local-news.php?pageID=1035"
}