{
       "Source": "hirunews",
       "Timestamp": "Thursday, 28 January 2021 - 20:12",
       "Headline": "ඉන්දීය කොරෝනා එන්නත් බෙදා හැරීම ඇරඹේ (වීඩියෝ)",
       "News Content": "ඉන්දීය රජය විසින් ප්‍රදානය කළ කොරෝනා මර්දන එන්නත් තොගය ශ්‍රී ලංකාවේ ඉන්දීය මහකොමසාරිස් ගෝපාල් බග්ලේ විසින් අද ජනාධිපති ගෝඨාභය රාජපක්ෂ වෙත නිල වශයෙන් භාරදුන්නා.\nඒ කටුනායක බණ්ඩාරනායක ජාත්‍යන්තර ගුවන්තොටුපලේදීයි. ජනාධිපතිවරයා ඉන්දීය අග්‍රාමාත්‍ය නරේන්ද්‍ර මෝදිගෙන් කළ ඉල්ලීමකට අනුවයි මෙම එන්නත් තොගය ශ්‍රී ලංකාවට හිමිවුණේ.\nමෙම ඔක්ස්ෆර්ඩ් ඇස්ට්‍රාසෙනෙකා - කොවිෂීල්ඩ් එන්නත් තොගය රැගත් ඉන්දීය විශේෂ ගුවන් යානය අද පෙරවරු 11.35ට පමණ කටුනායක ගුවන් තොටුපලට පැමිණියා.\nමෙහිදී එන්නත් මාත්‍රා පන් ලක්ෂයක් ශ්‍රී ලංකාවට ලැබුණු අතර, එමඟින් පුද්ගලයන් දෙලක්ෂ 50,000ක් එන්නත් කළ හැකියි.\nඅද දිවයිනට රැගෙන ආ එන්නත් තොගයේ බර කිලෝග්‍රෑම් 1323 ක්.\nඉන්දීය රජය මෙම එන්නත් බෙදා හැරීමේ වැඩසටහන නම් කර ඇත්තේ වැක්සින් මෛත්‍රී නමින්. බුදුන් වහන්සේගේ මෛත්‍රී ගුණය විදහා දක්වමින් ජනතාවගේ සුව සහනය උදෙසා එන්නත් බෙදා හැරීම එමගින් අර්ථවත් වනවා.\nහෙට සිට එන්නත්කරණ වැඩපිලිවෙල බස්නාහිර පළාතේ ප්‍රධාන රෝහල් 6 කදී ආරම්භ කෙරෙනවා.\nමෙම වැඩපිලිවෙලට සමාන්තරව ප්‍රාදේශීය ඖෂධ ගබඩා වෙතද හෙට එන්නත් බෙදාහැරීම සිදුකිරීමට නියමිතයි.\nඉදිරි පෙළ සෞඛ්‍ය සේවකයින්ට පළමුවත්, කොරෝනා මර්දන කටයුතු හා සම්බන්ධ වී සිටින ආරක්ෂක අංශ සාමාජිකයින්ට දෙවනුවත්, වයස අවුරුදු 60 ට වැඩි පුද්ගලයින්ට තුන්වනුවත් එන්නත් ලබාදීමටයි සැලසුම් කර ඇත්තේ.\nමේ වනවිටත් එන්නත් බෙදා හැරීම ආරම්භ කර ඇති අතර, අද පස්වරුවේ යාපනය ප්‍රදේශයට වෙන් කළ එන්නත් තොගය පිටත් කර යැවුණා.\nමේ අතර, ජනාධිපතිවරයාගේ ඉල්ලීමට ප්‍රතිචාර දක්වමින් චීන රජය ද එන්නත් ලක්ෂ 3 ක් ශ්‍රී ලංකාවට ප්‍රදානය කිරීමට නියමිතයි. ඒවා පෙබරවාරි මස මැද වනවිට දිවයිනට ලැබෙනු ඇති.",
       "URL": "https://www.hirunews.lk/260996/ඉන්දීය-කොරෝනා-එන්නත්-බෙදා-හැරීම-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2183"
}