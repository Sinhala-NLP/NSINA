{
       "Source": "hirunews",
       "Timestamp": "Sunday, 08 October 2017 - 13:22",
       "Headline": "රථවාහනවලට අධිතාක්ෂණික අංක තහඩුවක්",
       "News Content": "රථවාහනවල සංසරණය පහසුවෙන් හඳුනාගත හැකි ආකාරයෙන් ලබන වසරේ සිට අධි තාක්ෂණයෙන් යුත් අංක තහඩුවක් හඳුන්වාදීමට මෝටර් රථ ප්‍රවාහන දෙපාර්තමේන්තුව සැරසෙනවා.\nමෝටර් රථ ප්‍රවාහන කොමසාරිස් ජනරාල් ජගත් චන්ද්‍රසිරි ප්‍රකාශ කළේ එය මේ වනවිට පරීක්ෂණ මට්ටමේ පවතින බවයි.\nලබන වසරේ මැද භාගය වනවිට එය මෙරට වාහන සඳහා හඳුන්වාදීමට අපේක්ෂා කරන බවද ඔහු වැඩිදුරටත් සඳහන් කළා.\nනව අංක තහඩුවේ අධිතාක්ෂණ සළකුණක් යොදන අතර, එය ඉදිරියේදී ස්ථාපිත කෙරෙන ග්‍රාහක කුළුණු මගින් හඳුනාගැනීමට හැකිවනවා.\nඒ සඳහා රේඩියෝ තරංග තාක්ෂණය යොදාගැනීමට නියමිතයි. එය වර්තමානයේ සන්නිවේදන කුළුණු මගින් ජංගම දුරකථන හඳුනාගැනීමට සමාන ක්‍රමයක්.\nමෙම නව අධි තාක්ෂණ අංක තහඩුව මගින් පොලීසියට රථවාහනවල සංසරණය පිළිබඳ මෙන්ම මෝටර් රථයේ ලියාපදිංචිය පිළිබඳ තොරතුරුද ලබාගැනීමට හැකිවනු ඇති.\nවාහන අනතුරු මෙන්ම අපරාධවලට සම්බන්ධ වාහන පිළිබඳ තොරතුරු ලබාගැනීමට නව ක්‍රමයෙන් පිටිවහලක් ලැබෙනු ඇතැයි අපේක්ෂිතයි.",
       "URL": "https://www.hirunews.lk/172907/රථවාහනවලට-අධිතාක්ෂණික-අංක-තහඩුවක්",
       "Category": "Local News",
       "Parent URL": "https://www.hirunews.lk/local-news.php?pageID=4283"
}