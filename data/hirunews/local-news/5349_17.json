{
       "Source": "hirunews",
       "Timestamp": "Monday, 28 September 2015 - 19:28",
       "Headline": "නීතිපතිට එරෙහිව කාන්තාවකගෙන් පෙත්සමක්",
       "News Content": "නීතිපතිවරයාට එරෙහිව කාන්තාවක් අද අභියාචනාධිකරණය හමුවේ පෙත්සමක් ගොනු කළා. මෙම පෙත්සම ගොනු කරනු ලැබුවේ බදුල්ල - කන්දකැටිය ප්‍රදේශයේ පදිංචි කන්දඋඩ මල්ලිකා නැමති කාන්තාව විසින්. 2014  වසරේ මැයි මස 07 වැනිදා හෝ ඊට ආසන්න දිනකදී තම පුතුන් දෙදෙනා අත්අඩංගුවට ගෙන පහර දී එක් අයෙකු කන්දකැටිය පොලීසියේ රිමාන්ඞ් බන්ධනාගාරය තුළදී ඝාතනය කර ඇති බවට එම පෙත්සමේ දැක්වෙනවා. එමෙන්ම තමාගේ ඥාති සොහොයුරෙකුට සහ ඔහුගේ මිත්‍රයෙකුට ද කන්දකැටිය පොලීසිය දරුණු ලෙස වධ හිංසා පමුණුවා ඇති බවත් එම පෙත්සමේ තවදුරටත් සදහන් වනවා.\nමෙම සිද්ධිය සම්බන්ධයෙන් වගකිව යුතු පාර්ශවයන්ට එරෙහිව නඩු පැවරීමට අවස්ථාව තිබියදී නීතිපතිවරයා එය ඉටු කර නොමැති බවටයි ඇය ගොනු කළ පෙත්සමේ තවදුරටත් සඳහන් වුණේ. එමෙන්ම මෙම සිද්ධියට අදාල වගකිවයුතු පාර්ශවයන් නඩු පැවරීමට නීතිපතිවරයාට නියෝගයක් කරන ලෙසද මෙම පෙත්සම මඟින් වැඩිදුරටත් ඉල්ලා තිබෙනවා.",
       "URL": "https://www.hirunews.lk/117439/නීතිපතිට-එරෙහිව-කාන්තාවකගෙන්-පෙත්සමක්",
       "Category": "Local News",
       "Parent URL": "https://www.hirunews.lk/local-news.php?pageID=5349"
}