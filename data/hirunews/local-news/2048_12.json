{
       "Source": "hirunews",
       "Timestamp": "Thursday, 01 April 2021 - 12:52",
       "Headline": "සත් පත්තිනි සෙත් ශාන්තිය වෙනුවෙන් අලුත් සහල් සම්මාදම් කිරීම අද දෙවන දිනටත් (වීඩියෝ)",
       "News Content": "සූර්ය සිංහලයේ හිරුත් එක්ක තුන් හෙළයේ අවුරුදු උදාවට පෙර සැමට ආශිර්වාද පතා හිරු සංවිධාන කරන සත් පත්තිනි සෙත් ශාන්තිය වෙනුවෙන් අලුත් සහල් සම්මාදම් කිරීම අද  දෙවන දිනටත් ක්‍රියාත්මකයි.\nසත්පත්තිනි සෙත් ශාන්තිය අවසානයේ දෙවි දේවතාවන් උදෙසා පූජා කරන දේව දානය වෙනුවෙන් මුළු රටෙන්ම අලුත් සහල් සම්මාදම් කරගැනීම ඊයේ ආරම්භ කෙරුණේ රුවන්වැලි මහ සෑ රදුන්, කතරගම කිරි වෙහෙර සහ මහියංගණය රජමහා විහාරස්ථානය කේන්ද්‍ර කරගනිමින්.\nරුවන්වැලි මහ සෑ රදුන් අභියසින් ගමන් ආරම්භ කළ ශාන්තියේ යාත්‍රාව අද දිනයේ සහල් සම්මාදම් කිරීමේ කටයුතු සිදුකරන්නේ කලා ඔය, සිරිවිජය බෝධිරාජාරාමය, කරුවලගස්වැව - විජයරාජ විහාරය සහ ආණමඩුව ශ්‍රී ආනන්දාරාම විහාරස්ථානවලදීයි.\nමහියංගණය රජමහා විහාරයෙන් ආරම්භ කළ ශාන්තියේ යාත්‍රාව අද දෙවන දිනට සහල් එක්රැස් කිරීම සිදු කරන්නේ දිඹුලාගල ආරණ්‍ය සේනාසනය, අරලගංවිල ශ්‍රී සද්ධාතිස්සාරාමය, සහ පොළොන්නරුව ශ්‍රී විජයබා මහ පිරිවෙන් වලදීයි.\nඑමෙන්ම කතරගම කිරි වෙහෙරෙන් ගමන් කළ සදහම් යාත්‍රාව අද දිනයේ මොණරාගල, රන්ගිරිපව්ව, සීවලී දහම් නිකේතනය, වැල්ලවාය නාගරික බෞද්ධ මධ්‍යස්ථානය සහ තණමල්විල මහා විහාරයේදි අලුත් සහල් සම්මාදම් කිරීම සිදු කරනවා.\nශාන්තියේ යාත්‍රාවට සුපිරිසිඳුව සකස් කරගත් නොඉඳුල් සහල් මිටක් පූජා කර සත් පත්තිනි දේව මෑනියන්ගේ ආශිර්වාදය ලබාගැනීමට ඔබටත් හැකියාව පවතිනවා.\nසත් පත්තිනි දෙවියන් මුල් කරගනිමින් රටට සහ  සියලු පුරවැසියන්ට ආශිර්වාදය ලැබේවා යන ප්‍රාර්ථනයෙන් අප්‍රේල් 14 වනදා මැදියම් රැයේ ආරම්භ වන සෙත් ශාන්තිය අලුයම තුන දක්වා පැවැත්වෙන්නේ නවගමුව පුරාණ සත් පත්තිනි දේවාල පුද බිමේදියි.",
       "URL": "https://www.hirunews.lk/267201/සත්-පත්තිනි-සෙත්-ශාන්තිය-වෙනුවෙන්-අලුත්-සහල්-සම්මාදම්-කිරීම-අද-දෙවන-දිනටත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2048"
}