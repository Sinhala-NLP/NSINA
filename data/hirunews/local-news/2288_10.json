{
       "Source": "hirunews",
       "Timestamp": "Tuesday, 08 December 2020 - 13:34",
       "Headline": "දේශපාලන පළිගැනීම් පිළිබඳ ජනපති කොමිසමේ වාර්තාව ජනපතිට (වීඩියෝ)",
       "News Content": "දේශපාලන පලිගැනීම් පිළිබඳව සොයා බැලීම සඳහා පත් කරන ලද ජනාධිපති පරීක්ෂණ කොමිෂන් සභාවේ වාර්තාව ජනාධිපති ගෝඨාභය රාජපක්ෂට පිළිගන්වා තිබෙනවා.\nකොමිසමේ සභාපති, විශ්‍රාමික ශ්‍රේෂ්ඨාධිකරණ විනිසුරු උපාලි අබේරත්න අද  (08) පෙරවරුවේ ජනාධිපති කාර්යාලයේ දී වාර්තාව ජනාධිපතිවරයාවෙත භාර දුන් බවයි ජනාධිපති මාධ්‍ය අංශය කියාසිටියේ.\n2020 ජනවාරි මස 09 වන දිනයි මෙම ත්‍රිපුද්ගල ජනාධිපති පරීක්ෂණ කොමිෂන් සභාව පත් කෙරුණේ.\nඅල්ලස් හෝ දූෂණ චෝදනා විමර්ශන කොමිෂන් සභාව, FCID, CID සහ පොලිස් විශේෂ විමර්ශන ඒකකය යන ආයතන විසින් සිදු කරන ලද විමර්ශන හේතුවෙන් 2015 ජනවාරි 08 වනදා සිට 2019 නොවැම්බර් 16 වනදා දක්වා දේශපාලන පලිගැනීමට ලක්වූවන් පිළිබඳව සහ ආශ්‍රිත පසුබිම සොයා බැලීම කොමිෂන් සභාව වෙත පැවරී තිබුණා.\nකොමිසම බරපතල වංචා, දූෂණ, රාජ්‍ය සම්පත්, වරප්‍රසාද, බලය සහ අධිකාරිය අනිසි ලෙස භාවිත කිරීම සම්බන්ධයෙන් දීර්ඝ විමර්ශනයක් සිදු කර තිබෙනවා.\nපුවත්පත් දැන්වීමට අනුව ලැබුණු පැමිණිලි 1971ක් විමර්ශනයට ඉදිරිපත් කර තිබූ අතර වාර්තාව වෙළුම් 03කින් සහ පිටු 2043කින් සමන්විතයි.\nත්‍රිපුද්ගල කොමිසමේ සෙසු සාමාජිකයන් වන විශ්‍රාමික අභියාචනාධිකරණ විනිසුරු දයා චන්ද්‍රසිරි ජයතිලක, විශ්‍රාමික පොලිස්පති චන්ද්‍රා ප්‍රනාන්දු යන මහත්වරු ද, කොමිසමේ ලේකම් පර්ල් වීරසිංහ මහත්මිය සහ ජනාධිපති ලේකම් පී.බී. ජයසුන්දර, ජනාධිපති ප්‍රධාන උපදේශක ලලිත් වීරතුංග මෙම අවස්ථාවට එක්ව සිටියා.",
       "URL": "https://www.hirunews.lk/256570/දේශපාලන-පළිගැනීම්-පිළිබඳ-ජනපති-කොමිසමේ-වාර්තාව-ජනපතිට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2288"
}