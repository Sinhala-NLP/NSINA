{
       "Source": "hirunews",
       "Timestamp": "Saturday, 30 July 2022 - 11:01",
       "Headline": "අගමැති සිය උපන් ගමට යයි - හදිසි නීතිය පැනවූ හේතුවත් පහදයි - (වීඩියෝ)",
       "News Content": "මෙරට 27 වැනි අග්‍රාමාත්‍යවරයා ලෙසින් තේරී පත් වූ අග්‍රාමාත්‍ය දිනේෂ් ගුණවර්ධන සිය ගමට ගොස් තිබෙනවා.\nකොස්ගම - බොරළුගොඩ ප්‍රදේශයේ උපන් අග්‍රාමාත්‍යවරයා තම අග්‍රාමාත්‍ය ධුරයෙන් පසුව ගමට ගිය පළමු අවස්ථාව මෙයයි.\nඑහිදී 'බොරළුගොඩ සිංහයා'' යන අන්වර්ථ නාමයෙන් හඳුන්වන, සිය පියාණන් වන දිවංගත පිලිප් ගුණවර්ධනයන්ගේ ස්මාරකයට ද පුෂ්පෝපහාර දැක්වීමට අග්‍රාමාත්‍ය දිනේෂ් ගුණවර්ධන කටයුතු කළා.\nපසුව මාධ්‍යවේදියෙකු නැගූ ප්‍රශ්නයකට පිළිතුරු ලබාදෙමින් අග්‍රාමාත්‍යවරයා පැවසුවේ, තමන්ට වත්මන් ජනාධිපති රනිල් වික්‍රමසිංහගෙන් තම ධුරයේ වැඩ කටයුතුවලට බාධාවක් එල්ල නොවන බවයි.\nරට මුහුණ දී ඇති ආර්ථික අර්බුදයන්ට කඩිනම් විසඳුම් ලබා ගැනීමට එක්ව ජනතා නායකයින් ක්‍රියා කළ යුතු අතර, ඉදිරියේ දී ජාත්‍යන්තර මූල්‍ය අරමුදල සමග එක්වී රට ගොඩනැගීමට අවශ්‍ය සහාය ලබා ගැනීමට රජය කටයුතු කරන බව ද අග්‍රාමාත්‍යවරයා මෙහිදී සඳහන් කළා.\nඑකිනෙකාගේ පක්ෂ දේශපාලනය පසෙකලා, මහජන උත්තරීතර බව වෙනුවෙන් ක්‍රියා කළ යුතු බව ද අග්‍රාමාත්‍යවරයා වැඩිදුරටත් කියා සිටියා.\nඑමෙන්ම හදිසි නීතිය පැනවූයේ එදිනෙදා ජනජීවිතය සාමාන්‍ය පරිදි පවත්වාගෙන යෑමේ අපේක්ෂාවෙන් බව ද අග්‍රාමාත්‍යවරයා සඳහන් කළා.",
       "URL": "https://www.hirunews.lk/311381/අගමැති-සිය-උපන්-ගමට-යයි-හදිසි-නීතිය-පැනවූ-හේතුවත්-පහදයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=981"
}