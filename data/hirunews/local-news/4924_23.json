{
       "Source": "hirunews",
       "Timestamp": "Saturday, 13 August 2016 - 12:43",
       "Headline": "ජාත්‍යන්තර මැදිහත්වීමක් අවශ්‍ය බව විපක්ෂ නායක නෝර්වේ අගමැතිනියට කියයි",
       "News Content": "මෙරට ජනවාර්ගික ගැටළුවට දේශපාලන විසදුමක් ලබා ගැනීම සඳහා ජාත්‍යන්තරයේ මැදිහත්වීමක් අවශ්‍ය බව තමන් තවදුරටත් විශ්වාස කරන්නේ යැයි විපක්ෂ නායක ආර්. සම්බන්ධන් පවසනවා.\nමෙරට සංචාරයක නිරත නෝර්වේ අගමැතිනී එර්නා සෝල්බර්ග් ඊයේ පස්වරුවේ හමුවූ අවස්ථාවේදී ඒ බව අවධාරණය කළේ යැයි විපක්ෂ නායකවරයා සදහන් කළා.\nදෙමළ ජාතික සන්ධානය නිකුත් කළ නිවේදනයක දැක්වුණේ හමුදාව සතු උතුරු නැගෙනහිර ඉඩම් සිවිල් ජනතාවට නිදහස් කර දුන්නද රජයට ඒ සම්බන්ධයෙන් තවත් බොහෝ දේ කළ හැකි බවට නෝර්වේජියානු අගමැතිනියට පෙන්වා දුන් බවයි.\nඑමෙන්ම නැවත පදිංචි කරවීමේ ක්‍රියාවලිය මන්දගාමීව සිදුවීම සම්බන්ධයෙන්ද ඔවුන් මෙහිදී නෝර්වේජියානු අග්‍රාමාත්‍යවරියගේ අවධානය යොමුකර තිබෙනවා.\nඅතුරුදන්වූවන් පිළිබඳ සෙවීමේ කාර්යාලයක් පිහිටුවීම සම්බන්ධයෙන් වූ පනත සම්මත කර ගැනීමට හැකිවීම සංහිඳියාව සම්බන්ධයෙන් රජය තැබූ ධනාත්මක පියවරක් බවටද දෙමළ සන්ධාන නියෝජිතයින් මෙහිදී සඳහන් කර තිබෙනවා.\nනෝර්වේ අග්‍රාමාත්‍යවරිය ඊයේ හමුදා උත්තමාචාර මැද පිළිගැනුණු අතර, ජනාධිපතිවරයා සහ අග්‍රාමාත්‍යවරයා හමුවී සාකච්ඡා පැවැත්වුවා.\nඊයේ සන්ධ්‍යාවේදී ඇය ජාත්‍යන්තර සබදතා සහ ක්‍රමෝපාය අධ්‍යයනය පිළිබද ලක්ෂ්මන් කදිරගාමර් ආයතනයේදී ලක්ෂ්මන් කදිරගාමර් අනුස්මරණ දේශනය ද පවත්වනු ලැබුවා.\nනෝර්වේ අගමැතිනිය අද දකුණු වෙරළ තීරයේ පිහිටි මිරිස්ස ධීවර වරාය ව්‍යාපෘතිය නිරීක්ෂණය කිරීමට ද නියමිත අතර, වරාය සංවර්ධන කමිටු නියෝජිතයන් ද මුණ ගැසෙනු ඇති. ඇය අද දිනයේ ගාලු කොටුවේ ද සංචාරයක නිරත වීමට නියමිතයි.",
       "URL": "https://www.hirunews.lk/140524/ජාත්‍යන්තර-මැදිහත්වීමක්-අවශ්‍ය-බව-විපක්ෂ-නායක-නෝර්වේ-අගමැතිනියට-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4924"
}