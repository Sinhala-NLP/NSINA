{
       "Source": "hirunews",
       "Timestamp": "Tuesday, 01 March 2022 - 10:14",
       "Headline": "පමුණුගම දී කොටු වුණු නීතිවිරෝධී මත්පැන් ජාවාරම (ඡායාරූප)",
       "News Content": "විශේෂ කාර්යය බලකාය ගෝනහේන කඳවුරේ නිලධාරින්ට ලද තොරතුරකට අනුව සිදු කරන ලද වැටලීමක දී නීතිවිරෝධී මත්පැන් සහ එම මත්පැන් නිෂ්පාදනය කිරීමට යොදාගත් උපකරණ තොගයක් සමග පුද්ගලයින් සිව්දෙනෙකු අත් අඩංගුවට ගැනුණා.\nඒ ඊයේ (28) පස්වරුවේ පමුණුගම පොලිස් වසමේ නුගපේ ප්‍රදේශයේ දී යි.\nසැකකරුවන් විසින් නිෂ්පාදනය කරන ලද නීතිවිරෝධී මත්පැන් ලීටර් 67කට අධික ප්‍රමාණයක් සහ ගෝඩා ලීටර් 6000කට අධික ප්‍රමාණයක් ද සොයා ගැනුණා.\nමෙම කටයුතු සඳහා යොදාගත් යක්ඩ බැරල් 37ක්, හිස් බුලි 40ක් සහ තඹ දඟර 11ක් ද පොලිස් භාරයට ගැනුණේ අධිකරණ නඩු භාණ්ඩ සඳහා ඉදිරිපත් කිරීමටයි.\nඅත් අඩංගුවට ගත් සැකකරුවන් පුබුදුගම - උස්වැටකෙයියාව යන ප්‍රදේශයේ පදිංචි වයස අවුරුදු 30, 35,37 සහ 44 යන වයස් සීමාවල පසුවන්නන්.\nසිද්ධිය සම්බන්ධයෙන් වැඩිදුර විමර්ශන සඳහා සැකකරුවන් සිව්දෙනා පමුණුගම පොලීසියට භාර දී තිබෙනවා.",
       "URL": "https://www.hirunews.lk/298362/පමුණුගම-දී-කොටු-වුණු-නීතිවිරෝධී-මත්පැන්-ජාවාරම-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1325"
}