{
       "Source": "hirunews",
       "Timestamp": "Thursday, 17 March 2016 - 13:59",
       "Headline": "සෝභිත හිමියන් ඝාතනය කල බවට හෙළිදරව්වක්",
       "News Content": "ඇපමත මුදාහැර සිටින පූජ්‍ය උඩුවේ ධම්මාලෝක හිමියන් වැඩවාසය කරන නාරාහේන්පිට ඇලන් මැතිනියාරාමය විහාර දේවාලගම් පනත යටතේ ලියාපදිංචි කර නොමැති බව අධිකරණයේදී අද (17) අනාවරණය වුණා.\nමේ නිසා අදාළ විහාරස්ථානයේ නීතිවිරෝධී ලෙස අලි පැටවෙකු රඳවා තබා ගැනීමේ සිද්ධිය සම්බන්ධයෙන් වගකීම ගත නොහැකි බවයි බෞද්ධ කටයුතු කොමසාරිස්වරයා රහස් පොලිසියට දැනුම් දී ඇත්තේ.\nරහස් පොලිසිය මේ පිළිබඳ වාර්තාවක් අද කොළඹ මහේස්ත්‍රාත් අධිකරණයට ඉදිරිපත් කර තිබෙනවා.\nඉදිරිපත් වූ කරුණු සලකා බැලූ අතිරේක මහේස්ත්‍රාත් නිශාන්ත පීරිස් රහස් පොලිසියට දැනුම් දුන්නේ මෙම සිද්ධිය පොදු දේපල පනතට ගැනෙන බැවින් වැඩිදුර නඩු කටයුතු සඳහා නීතිපති උපදෙස් ලබාගන්නා ලෙසයි.\nනීතිවිරෝධී ලෙස අලි පැටවෙකු ළග තබා ගැනීම සම්බන්ධයෙන් පූජ්‍ය උඩුවේ ධම්මාලෝක හිමියන් 9 වනදා අත්අඩංගුවට ගත් අතර, පසුව ඇපමත මුදාහැරියා.\nමෙම නඩුව අප්‍රේල් මස 28 වනදා යළි කැඳවනු ඇති.\nමේ අතර  පූජ්‍ය මාදුළුවාවේ සෝභිත හිමියන්ගේ අපවත් වීම ඝාතනයක් බව පූජ්‍ය උඩුවේ ධම්මාලෝක හිමියන් පවසනවා.\nඋන්වහන්සේ මේ බව පැවසුවේ නඩු විභාගයට පෙනී සිටීමෙන් අනතුරුව මාධ්‍ය වෙත අදහස් දක්වමින්.",
       "URL": "https://www.hirunews.lk/128733/සෝභිත-හිමියන්-ඝාතනය-කල-බවට-හෙළිදරව්වක්",
       "Category": "Local News",
       "Parent URL": "https://www.hirunews.lk/local-news.php?pageID=5127"
}