{
       "Source": "hirunews",
       "Timestamp": "Saturday, 19 March 2022 - 19:50",
       "Headline": "සඳුදා එන ලිට්රෝ ගෑස් නැවටත් මුදල් ගෙවයි - බෙදා හැරීම් අඛන්ඩව (වීඩියෝ)",
       "News Content": "අනිද්දා දිවයිනට පැමිණීමට නියමිත ගෑස් නෞකාව සඳහා ද ගෙවීම් සිදුකිරීමට පියවර ගෙන ඇති බව ලිට්රෝ සමාගම පවසනවා.\nඅදාළ නෞකාව මාලදිවයිනේ සිට දිවයිනට ළඟාවීමට නියමිතව ඇති අතර, එමගින් ගෑස් මෙටි්‍රක් ටොන් 3500 ක් රැගෙන ඒමට නියමිතයි.\nපසුගිය 17 වැනිදා දිවයිනට පැමිණ තිබූ මෙටි්‍රක් ටොන් 3500 ක ගෑස් නෞකාවක ගෙවීම් සිදුකිරීමත් සමඟ එහි ගොඩබෑමේ කටයුතු ආරම්භ කෙරුණා.\nමේ වනවිට ඉන් මෙටි්‍රක් ටොන් දහසක් පමණ බෙදාහැර තිබෙනවා.\nලිට්රෝ සමාගම ඊයේ දිනයේදී ගෑස් සිලින්ඩර එක්ලක්ෂ 20,000ක් පමණ වෙළඳපොලට නිකුත් කර තිබූ අතර, අද සහ හෙට දිනවලත් ගෑස් බෙදාහැරීමේ කටයුතු සිදුකරන බවයි එහි උසස් නිලධාරියෙකු සඳහන් කළේ.\nඅදාළ ගෑස් නෞකාවේ ගෑස් ඉදිරි දින දෙක සඳහා ප්‍රමාණවත්ව පවතින අතර, අනිද්දා පැමිණෙන නෞකාවත් සමඟ ලිට්රෝ සමාගම අඛණ්ඩව සිය නිෂ්පාදන වෙළඳපොලට ලබාදීමටයි සැලසුම් කර ඇත්තේ.\nකෙසේ වෙතත්, අද දිනයේදීත් දිවයිනේ විවිධ ප්‍රදේශවල ගෑස් පෝලිම් දක්නට ලැබුණු අතර ඇතැම් ස්ථානවල ජනතාව ප්‍රකෝපකාරී අයුරින් ද හැසිරුණා.\nවෙළෙඳපොළ තුළ පවතින ගෑස් හිඟය හමුවේ ගෑස් සිලින්ඩර මිලදී ගැනීම සඳහා අදත් ජනතාව පෝලිම්වල රැඳී සිටියා.\nගාල්ල නගරයේ ජනතාව දිගු පෝලිමක රැඳි සිටිය දී අද උදෑසන ගෑස් රැගත් ලොරියක් එමි පැමිණ තිබුණා.\nඑහිදී ජනතාව නොසන්සුන් වූයේ එම ස්ථානයට පැමිණි ත්‍රිරෝද රථයක් ලොරි රථයෙන් ගෑස් සිලින්ඩර 10කට ආසන්න සංඛ්‍යාවක් පටවා ගැනීමත් සමඟයි.\nමේ අතර බණ්ඩාරවෙල නගරයටත් අද පෙරවරුවේ ගෑස් රැගත් ලොරි රථයක් පැමිණ තිබුණා.\nනමුත් ගෑස් අලෙවි නියෝජිතයින් සීමිත ගෑස් සිලින්ඩර ප්‍රමාණයක් පමණක් නිකුත් කරන බවටයි පාරිභෝගිකයින් චෝදනා කළේ.\nපසුව පොලිසිය මැදිහත්ව අලෙවි නියෝජිතයින් සතුව තිබූ ගෑස් සිලින්ඩර සියල්ල පාරිභෝගිකයින්ට ලබාදීමට පියවර ගත්තා.\nබොහෝ වේලාවක් ගෑස් පෝලිම්වල සිටීම හේතුවෙන් ප්‍රකෝප වූ අම්බලංගොඩ ජනතාව මාර්ගය අවහිර කරමින් කලහකාරී ලෙස හැසිරුණා.\nඅලු‍ත්ගම දර්ගා නගරයේ ගෑස් අලෙවිහලකින් පාරිභෝගික ජනතාවට ගෑස් ලබා නොදීම හේතුවෙන් ජනතාව අලු‍ත්ගම - මතුගම මාර්ගය දර්ගානගරය ප්‍රදේශයෙන් අවහිර කරමින් විරෝධතාවයක නිරත වුණා.\nමේ හේතුවෙන් එම මාර්ගයේ ගමනා ගමනයටද බාධ එල්ලවූ අතර විනාඩි 10ක පමණ වේලාවක් මාර්ගය වසා දැමීමටද සිදුවුණා.\nප්‍රදේශයේ ගෑස් අලෙවි නියෝජිතවරයා හෙට දිනයේදී ජනතාවට ගෑස් ලබාදීමට පොරොන්දු වීමත් සමඟ පිරිස විසිරගොස් තිබෙනවා.\nමේ අතර ගෑස් හිඟයත් සමඟ ජනතාව භූමිතෙල් ලබාගැනීම සඳහා පිරවුම්හල වෙත පැමිණීම නිසා පිරවුම්හල් ආශ්‍රිතව තවමත් දිගු භූමිතෙල් පෝලිම්  දැකගත හැකියි.",
       "URL": "https://www.hirunews.lk/299865/සඳුදා-එන-ලිට්රෝ-ගෑස්-නැවටත්-මුදල්-ගෙවයි-බෙදා-හැරීම්-අඛන්ඩව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1283"
}