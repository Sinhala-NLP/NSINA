{
       "Source": "hirunews",
       "Timestamp": "Tuesday, 15 February 2022 - 8:40",
       "Headline": "ජ්‍යේෂ්ඨ පුවත්පත් කලාවේදී, ප්‍රවීණ ගීත රචක සමන් චන්ද්‍රනාත් වීරසිංහ අභාවප්‍රාප්ත වෙයි",
       "News Content": "ජ්‍යෙෂ්ඨ පුවත්පත් කලාවේදියෙකු, ප්‍රවීන ලේඛකයෙකු සහ කෘතහස්ත ගීත රචකයෙකු වූ සමන් චන්ද්‍රනාත් වීරසිංහ අභාවප්‍රාප්ත වී තිබෙනවා.\nමිය යන විට ඔහු 74 වන වියේ පසුවුණා.\nරෝගාතුරව කොළඹ ජාතික රෝහලේ ප්‍රතිකාර ලැබූ ඔහු අද අලුයම මිය ගිය බවයි පවුලේ ආරංචි මාර්ග සඳහන් කළේ.\nරසිකයින් අතර ජනාදරයට පත්වූ ගීත රැසක් රචනා කළ ඔහුගේ ගී රචනාවලට පරම්පරා කිහිපයක ගායකයින් විසින් පණ පෙවීම විශේෂත්වයක්.\nචන්ද්‍රිකා සිරිවර්ධන, පණ්ඩිත් අමරදේවයන් සමග ගායනා කළ කැන්දන් යන්නේ කවදද මා, එච්.ආර්. ජෝතිපාලයන් ගැයූ බිදක් රැදී අසන් ලදේ, මාලනී බුලත්සිංහ ගැයූ සඳ මඩලේ සිට, දයාරත්න රණතුංගයන් ගායනා කළ සම කෝණී ත්‍රිකෝණයකි, සුජාතා අත්තනායක ගැයූ සතරවටින් කළුකරගෙන වහින වේලාවේ, සුනිල් එදිරිසිංහයන් ගැයූ වාදකයාණෙනි ඔබේ සිතාරය, ගුණදාස කපුගේ ගැයූ නාඹර ගොයමට, ටී,එම්. ජයරත්න ගැයූ මට තනි නැත නුඹ නාඩන් සුරතලියේ, රූකාන්ත සමග චන්ද්‍රලේඛා ගැයූ සඳලේඛා, කීර්ති පැස්කුවෙල් ගැයූ රිදී සීනු සිනාවේ, පුන්සිරි සොයිසා ගැයූ ගංගා දියවැල් ගලා මෙන්ම සන්ෆලවර් ගැයූ ඉගිල්ලෙන්න උඩින් යන්න ඇයි දගලන්නේ සමන් චන්ද්‍රනාත් වීරසිංහයන් නිර්මාණය කළ ජයප්‍රිය ගී පදවැල් කිහිපයක්.\nපසුගිය දින කිහිපය පුරා සමන් චන්ද්‍රනාත් වීරසිංහ සිටියේ තරමක් අසනීප තත්ත්වයකින්.\nසමන් චන්ද්‍රනාත් වීරසිංහයන් ගේ අවසන් කටයුතු පිළිබඳ පසුව දැනුම්දෙන බවයි පවුලේ ප්‍රකාශකයෙකු සඳහන් කළේ.",
       "URL": "https://www.hirunews.lk/297056/ජ්‍යේෂ්ඨ-පුවත්පත්-කලාවේදී-ප්‍රවීණ-ගීත-රචක-සමන්-චන්ද්‍රනාත්-වීරසිංහ-අභාවප්‍රාප්ත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1355"
}