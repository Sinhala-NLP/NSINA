{
       "Source": "hirunews",
       "Timestamp": "Sunday, 08 May 2022 - 13:24",
       "Headline": "නිර්පාක්ෂික අරගලයට දින 30 යි - වෛද්‍ය සංගමයෙන් පණිවුඩයක් (වීඩියෝ)",
       "News Content": "ආණ්ඩුවට ඉවත්වන ලෙස බල කරමින් ගාලුමුවදොර ආරම්භ කළ විරෝධතාව අද (08) 30වන දිනටත් ක්‍රියාත්මකයි.\nඅප වාර්තාකරු ප්‍රකාශ කළේ අද පෙරවරුවේ ද විවිධ ප්‍රදේශවල පිරිස් අරගල භූමියට පැමිණ විරෝධතාවයේ නිරත වූ බවයි.\nගාලුමුවදොර විරෝධතාවට විවිධ කලා ක්‍ෂේත්‍රයන්හි ශිල්පීන් එක්වූ අතර, ඊයේ (07) පස්වරුවේ හඬකැවීමේ ශිල්පීන් එහි පැමිණියේ පාගමනින්.\nගොඩනැගිලි නිර්මාණ ශිල්පින් පිරිසක් ද ඊට එක්ව සිටියා.\nමේ අතර, ගාලු මුවදොර විරෝධතාවට සමගාමීව අරලියගහ මන්දිරය ඉදිරිපිට අට්ටාල කිහිපයක් තුළ පැවත්වෙන විරෝධතාවද තවදුරටත් ක්‍රියාත්මකයි.\nඑමෙන්ම ගාල්ල, කුරුණෑගල සහ පොලොන්නරුව ආදී ප්‍රදේශ කිහිපයක ද විරෝධතා ක්‍රියාත්මක වුණා.\nමේ අතර ශ්‍රී ලංකා වෛද්‍ය සංගමය නිවේදනයක් නිකුත් කරමින් ප්‍රකාශ කළේ සාමකාමී විරෝධතාකරුවන් සහ සෙසු පුරවැසියන්ට එරෙහිව කඳුළු ගෑස් භාවිත කිරීම සහ ප්‍රචන්ඩත්වය යොදාගැනීම තරයේ හෙළා දකින බවයි.\nකඳුළු ගෑස්වල අඩංගු රසායනික ද්‍රව්‍ය නිසා ශ්වසන අපහසුතා මෙන්ම ඇස් සහ සමේ සංකීර්ණතා ඇති කරන අතර, සැළකිය යුතු සෞඛ්‍ය අවදානමක් ඇති කරන බවයි ඔවුන් පෙන්වා දෙන්නේ.\nරජය විසින් හදිසි අවස්ථාවක් ප්‍රකාශයට පත් කිරීම පිළිබඳවද අවධානය යොමු කරන ශ්‍රී ලංකා වෛද්‍ය සංගමය, සඳහන් කළේ එවැනි ක්‍රියාමාර්ගවලට යොමුවීමෙන් විවිධාකාරයේ ප්‍රචන්ඩත්වයක් ඇතිවිය හැකි බවයි.\nආපසු හැරවිය නොහැකි හානියක් සිදුකළ හැකි බැවින් හදිසි නීතිය වහා ඉවත් කරන ලෙස ද වෛද්‍ය සංගමය රජයට බලකර සිටිනවා.",
       "URL": "https://www.hirunews.lk/303823/නිර්පාක්ෂික-අරගලයට-දින-30-යි-වෛද්‍ය-සංගමයෙන්-පණිවුඩයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1183"
}