{
       "Source": "hirunews",
       "Timestamp": "Monday, 07 August 2017 - 15:08",
       "Headline": "ආවා කල්ලියේ ප්‍රබලයෙකු ඇතුළු හතරක් අල්ලයි",
       "News Content": "යාපනය - කෝපායි හිදී පොලිස් නිලධාරීන් දෙදෙනෙකුට තියුණු ආයුධවලින් පහරදී තුවාල කිරීමේ සිද්ධියට සම්බන්ධ ‘‘ආවා’’ කල්ලියේ සාමාජිකයන් බවට සැලකෙන සැකකරුවන් හයදෙනෙකු පොලිස් ත්‍රස්ත විමර්ශන කොට්ඨාශය විසින් අත්අඩංගුවට ගෙන තිබෙනවා.\nමෙලෙස අත්අඩංගුවට ගත් යාපනයේ - තිරුනල්වේල් හි පදිංචි සත්‍යවේල් කාදන් නිශාන්තන් හෙවත් නිශා වික්ටර් නැමැත්තා කෝපායි සිද්ධියේ ප්‍රධාන සැකකරු මෙන්ම ආවා කල්ලියේ වත්මන් නායකයා බවටයි සැළකෙන්නේ.\nමොහු ඇතුලූ සැකකරුවන් තුන්දෙනෙකු පිටකොටුවේදී අද උදෑසන අත්අඩංගුවට ගනු ලැබූ අතර, මට්ටක්කුලිය ප්‍රදේශයේදී ඊයේ රාත්‍රියේ තවත් සැකකරුවන් දෙදෙනෙකු අත්අඩංගුවට ගනු ලැබූ බවයි පොලිස් මූලස්ථානය සඳහන් කළේ.\nඊට අමතරව තවත් සැකකරුවන් දෙදෙනෙකු යාපනය ප්‍රදේශයේදී අද උදෑසන අත්අඩංගුවට ගෙන තිබෙනවා. මෙලෙස අත්අඩංගුවට ගැනුනු සැකකරුවන් හයදෙනා පිළිබඳ වැඩිදුර විමර්ශන පොලිස්පතිවරයාගේ ඍජු අධීක්ෂණය යටතේ ත්‍රස්ත විමර්ශන කොට්ඨාශය මගින් සිදුකරන බවයි පොලිස් මූලස්ථානය සඳහන් කළේ.\nසැකකරුවන් ළඟ තිබී කඩු දෙකක්ද සොයාගෙන තිබෙනවා.\nආවා කල්ලියේ වත්මන් නායකයා ලෙස සැළකෙන නිශා වික්ටර් හැරුණු කොට අනෙක් සැකකරුවන් යාපනය නගරයේ සහ කොකුවිල් ප්‍රදේශයේ පදිංචිකරුවන්.\nකෝපායි සිද්ධියට සම්බන්ධ 18 හැවිරිදි තරුණයෙකු ඇතුලූ තවත් සැකකරුවන් පස්දෙනෙකු ත්‍රස්ත විමර්ශන කොට්ඨාශ නිලධාරීන් විසින් මීට පෙර අත්අඩංගුවට ගනු ලැබුවා.\nයාපනය - කෝපායි - කොණ්ඩාවිල් ප්‍රදේශයේදී යතුරුපැදියකින් තම රාජකාරී සඳහා යමින් සිටි පොලිස් නිලධාරීන් දෙදෙනෙකුට පසුගිය ජූලි 30 වනදා මෙම පහරදීම සිදුකරනු ලැබුවේ යතුරුපැදිවලින් පැමිණි පිරිසක් විසින්.",
       "URL": "https://www.hirunews.lk/167843/ආවා-කල්ලියේ-ප්‍රබලයෙකු-ඇතුළු-හතරක්-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4382"
}