{
       "Source": "hirunews",
       "Timestamp": "Friday, 22 April 2022 - 9:10",
       "Headline": "පෞද්ගලික රෝහල්වලත් ඖෂධ හිඟයක්",
       "News Content": "පෞද්ගලික රෝහල්වල පවතින ඖෂධ හිඟය සම්බන්ධයෙන් පෞද්ගලික රෝහල් සහ සාත්තු නිවාස සම්මේලනය, පෞද්ගලික සෞඛ්‍ය සේවා නියාමන මණ්ඩලය වෙත ලිපියක් යොමුකර තිබෙනවා.\nඑමඟින් ඔවුන් පෙන්වා දී ඇත්තේ පෞද්ගලික රෝහල්වලට මේ වනවිට අත්‍යවශ්‍ය ඖෂධ 76 ක හිඟයක් පවතින බවයි.\nඊට අමතරව තවත් වෛද්‍ය උපකරණ රැසක් හිඟව පවතින බවයි එම සම්මේලනය පෙන්වා දෙන්නේ.\nමේ නිසා සෞඛ්‍ය සේවා අධ්‍යක්ෂ ජනරාල්වරයා හෝ වෙනත් මූලාශ්‍රයකින් එම ඖෂධ සහ වෛද්‍ය උපකරණ කඩිනමින් ලබාදෙන ලෙසට ඔවුන් එම ලිසිය මගින් ඉල්ලීමක් කරනවා.\nඑමෙන්ම කොළඹ වෛද්‍ය සැපයිම් අංශය තුළ ඖෂධ වර්ග 525 ක් සහ ශල්‍ය ද්‍රව්‍ය 5376 ක තොග අවසන් බව ද රජයේ ඖෂධවේදින්ගේ සංගමය පවසනවා.\nමාධ්‍ය නිවේදනයක් නිකුත් කරමින් එම සංගමය පවසන්නේ වෛද්‍ය සැපයිම් අංශය තුළ තිබිය යුතු වෛද්‍ය සැපයිම් වලින් සියයට 50 ක තොග මේවනවිට අවසන් බවයි.\nඑහිදී වෛද්‍ය සැපයුම් අංශය තුළ තිබිය යුතු තොගවලින් සියයට 38.7 ක් මේ වනවිට අවසන් වී ඇති අතර, ශල්‍ය ද්‍රව්‍යවලින් සියයට 62.9 ක්ද අවසන් වී ඇති බවයි ඖෂධවේදීන්ගේ සංගමය පෙන්වා දෙන්නේ.\nඑම ඖෂධ අතර, ජීවිතාරක්ෂක ඖෂධ වර්ග 6 ක්, හෘදයාබාධ සඳහා භාවිතා කරන ඖෂධ, ජලභිතීකාවට ලබා දෙන එන්නත් වර්ග සහ අත්‍යවශ්‍ය ඖෂධ වර්ග 239 ක් මෙන්ම, අත්‍යවශ්‍ය ශල්‍ය ද්‍රව්‍ය 2721 ක් ඇතුළත් බවයි රජයේ ඖෂධවේදීන්ගේ සංගමයේ ප්‍රධාන ලේකම් අතුල අමරසේන සඳහන් කළේ.",
       "URL": "https://www.hirunews.lk/302502/පෞද්ගලික-රෝහල්වලත්-ඖෂධ-හිඟයක්",
       "Category": "Local News",
       "Parent URL": "https://www.hirunews.lk/local-news.php?pageID=1217"
}