{
       "Source": "hirunews",
       "Timestamp": "Saturday, 29 October 2022 - 10:28",
       "Headline": "වෙඩි වැදුණු තිහගොඩ සිසුවාට සැත්කමක්",
       "News Content": "මාතර - තිහගොඩදී වෙඩි වැදී සිසුවෙකු තුවාල ලැබීමේ සිද්ධිය සම්බන්ධයෙන් ශ්‍රී ලංකා මානව හිමිකම් කොමිසම් සභාව විමර්ශනයක් ආරම්භ කර තිබෙනවා.\nඒ අනුව එම කොමිසම් සභාවේ මාතර දිස්ත්‍රික් කාර්යාලයේ නිලධාරීන් කණ්ඩායමක් සිද්ධිය වූ ස්ථානය වෙත අද (29) පෙරවරුවේ පිටත්ව ගොස් තිබුණා.\nමාතර - තිහගොඩ - නායිම්බල ප්‍රදේශයේ පොලිසිය විසින් සිදුකළ වැටලීමක් අතරතුර සිදුවූ වෙඩි වැදීමකින් 15 හැවිරිදි සිසුවෙකු තුවාල ලැබීමේ සිද්ධියට අදාළව උප පොලිස් පරීක්ෂකවරයෙකු ද අත්අඩංගුවට ගත් අතර, මේ වනවිට ඔහුගේ වැඩ තහනමට ලක් කර තිබෙනවා.\nඑමෙන්ම කරාපිටිය ශික්ෂණ රෝහලේ මේ වනවිට ප්‍රතිකාර ලබන එම සිසුවාට ශල්‍යකර්මයක්ද සිදුකර ඇති බවයි වාර්තාවන්නේ.\nඅත්අඩංගුවට ගත් 57 හැවිරිදි පොලිස් පරික්ෂකවරයා අද දිනයේ අධිකරණයට ඉදිරිපත් කිරීමට නියමිතයි.\nඑමෙන්ම දකුණු පළාත් භාර ජ්‍යෙෂ්ඨ නියෝජ්‍ය පොලිස්පති අජිත් රෝහණගේ අධීක්ෂණයෙන් සහකාර පොලිස් අධිකාරිවරයෙකුගේ මුලිකත්වයෙන් මේ සම්බන්ධයෙන් විමර්ශනයක් ක්‍රියාත්මකයි.\nත්‍රිරෝද රථයක ගමන් කළ පිරිසක් පරීක්ෂා කිරීමට යාමේදී මෙම වෙඩි වැදීම සිදුව ඇති අතර එහි දී තුවාල ලැබූ 15 හැවිරිදි ළමයා පළමුව මාතර රෝහලට ඇතුළත් කර ඇති අතර අනතුරුව වැඩිදුර ප්‍රතිකාර සඳහා ගාල්ල - කාරපිටිය ශික්ෂණ රෝහලට ඇතුළත් කර තිබුණා.\nමේ අතර ප්‍රදේශවාසීන් විසින් තිහගොඩ පොලිස් ස්ථානය ඉදිරිපිට විරෝධතාවක නිරතවූ අතර, එහි නවතා තිබූ පොලිස් ජිප් රථයකට ද ගල් ප්‍රහාර කිහිපයක් එල්ල කර තිබුණා.\nපසුව එම ස්ථානයට දකුණු පළාත භාර ජ්‍යෙෂ්ඨ නියෝජ්‍ය පොලිස්පති අජිත් රෝහණද පැමිණ තිබූ අතර, ඔහු ප්‍රදේශවාසීන් සමඟ සාකච්ඡා කිරීමෙන් අනතුරුව එම පිරිස පිටව ගොස් තිබුණා.",
       "URL": "https://www.hirunews.lk/319102/වෙඩි-වැදුණු-තිහගොඩ-සිසුවාට-සැත්කමක්",
       "Category": "Local News",
       "Parent URL": "https://www.hirunews.lk/local-news.php?pageID=770"
}