{
       "Source": "hirunews",
       "Timestamp": "Sunday, 10 September 2023 - 13:57",
       "Headline": "චැනල් 4 නාලිකාව විසින් කළ චෝදනා විමර්ශණයට ජනපතිගෙන් කමිටු ද්විත්වයක් (වීඩියෝ)",
       "News Content": "පාස්කු ඉරිදා ප්‍රහාරය පිළිබඳ චැනල් ෆෝ නාලිකාව විසින් සිය වාර්තා වැඩසටහන මගින් එල්ල කර ඇති චෝදනා සම්බන්ධයෙන් විමර්ශනය කිරීම සඳහා විශ්‍රාමික ශ්‍රේෂ්ඨාධිකරණ විනිසුරුවරයෙකුගේ ප්‍රධානත්වයෙන් යුත් කමිටුවක් පත් කිරීමට ජනාධිපති රනිල් වික්‍රමසිංහ තීරණය කර තිබෙනවා.\n2019 වසරේ පාස්කු ඉරුදින සිදු වූ මරාගෙන මැරෙන බෝම්බ ප්‍රහාර සම්බන්ධයෙන් සත්‍ය සෙවීම සහ යුක්තිය ඉටු කිරීම සඳහා සාදනීය පියවරක් තබමින් ජනාධිපතිවරයා විසින් මෙම කමිටුව පත්කර ඇති බවයි ජනාධිපති මාධ්‍ය අංශය සඳහන් කළේ.\nතවද එම ප්‍රහාරය පිටුපස මහමොළකරුවෙකු සිටින බවට හිටපු නීතිපතිවරයෙකු විසින් එල්ල කරන ලද චෝදනා සම්බන්ධයෙන් විමර්ශන කිරීම සඳහා පාර්ලිමේන්තු තේරීම් කාරක සභාවක් පත් කිරීමටද රජය අදහස් කර තිබෙනවා.\nඒ අනුව පවතින තත්ත්වයෙහි බරපතලකම අනුව දැනට පවතින සියලු තොරතුරු පිළිබඳ සවිස්ථරාත්මක සමාලෝචනයක් සිදු කිරීමටද ජනාධිපති රනිල් වික්‍රමසිංහ තීරණය කර ඇති බවයි ජනාධිපති මාධ්‍ය අංශය වැඩි දුරටත් සඳහන් කළේ.\nමේ අතර පාස්කු ප්‍රහාරය සම්බන්ධයෙන් ජනාධිපති පරීක්ෂණ කොමිසන් සභාවේ වාර්තාව සහ පාර්ලිමේන්තු තේරීම් කාරක සභාවේ වාර්තාව, දැනට ක්‍රියාත්මක විමර්ශන දෙකෙහි කටයුතු සම්පූර්ණයෙන්ම අවසන් වූ පසුව අවසන් තීරණයකට එළඹීමට ප්‍රථම පාර්ලිමේන්තුවට ඉදිරිපත් කිරීමට ද ජනාධිපති රනිල් වික්‍රමසිංහ තීරණය කර තිබෙනවා.\nසත්‍ය සෙවීම සඳහා මෙම තීරණාත්මක විමර්ශනයක් සිදු කෙරෙන අතරම වින්දිතයන්ට සහ ඔවුන්ගේ පවුල් වලට යුක්තිය ඉටුකිරීම ජනාධිපති රනිල් වික්‍රමසිංහ ප්‍රමුඛ රජයේ ප්‍රධාන අරමුණයි.\nපාස්කු ඉරිදා ප්‍රහාරය පිළිබඳ චැනල් ෆෝ නාලිකාව විසින් පසුගියදා වාර්තාමය වැඩසටහනක් නිකුත් කර තිබුණා. පසුව ඒ පිළිබඳව සමාජයේ දැඩි ලෙස කතා බහට ලක් වූ අතර හිටපු ජනාධිපති ගෝඨාභය රාජපක්ෂ ද ඊට අදාළව නිවේදනයක් නිකුත් කළා.",
       "URL": "https://www.hirunews.lk/347790/චැනල්-4-නාලිකාව-විසින්-කළ-චෝදනා-විමර්ශණයට-ජනපතිගෙන්-කමිටු-ද්විත්වයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=40"
}