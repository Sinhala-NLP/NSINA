{
       "Source": "hirunews",
       "Timestamp": "Friday, 07 July 2023 - 15:36",
       "Headline": "පාර්ලිමේන්තු මන්ත්‍රී අමරකීර්ති අතුකෝරළ ඝාතන සිද්ධියේ සැකකරුවන් යළි රිමාන්ඩ්",
       "News Content": "පාර්ලිමේන්තු මන්ත්‍රී අමරකීර්ති අතුකෝරළ සහ ඔහුගේ ආරක්ෂාවට සිටි පොලිස් නිලධාරියාට පහරදී ඝාතනය කිරීම සිද්ධිය සම්බන්ධයෙන් අත්අඩංගුවට ගත් සැකකරුවන් 37 දෙනෙකු ලබන 28 වනදා දක්වා රක්ෂිත බන්ධනාගාර ගත කර තිබෙනවා.\nඒ ඊට අදාළ නඩුව ගම්පහ මහාධිකරණයේදී සහන් යාපා බණ්ඩාර, රශ්මි සිංගප්පුලි සහ රුවන් පතිරණ යන විශේෂ ත්‍රිපුද්ගල විනිසුරු මඩුල්ල හමුවේ අද කැඳවූ අවස්ථාවේදීයි.\nපසුගිය වසරේ මැයි මස 09 වනදා හිටපු පාර්ලිමේන්තු මන්ත්‍රී අමරකීර්ති අතුකෝරළ, ඔහුගේ ආරක්ෂාවට සිටි පොලිස් නිලධාරියා සමඟ අරලියගහ මන්දිරයේ සිට පොළොන්නරුවේ පිහිටි සිය නිවස වෙත යමින් සිටියදී නිට්ටඹුව නගර මධ්‍යයේදී කලහකාරි පිරිසට මැදිව තිබුණා.\nඑහිදී මන්ත්‍රීවරයා පැමිණි රථය පරීක්ෂා කිරීමට අදාළ පිරිස කටයුතු කළ අවස්ථාවේ ආරක්ෂක නිලධාරියා වෙඩි තැබීමක් සිදුකර තිබූ අතර එහිදී තරුණයෙකු මියගොස් තවත් කිහිපදෙනෙකු තුවාල ලැබුවා.\nකෙසේ වෙතත් පසුව කළහකාරී පිරිස් විසින් මන්ත්‍රීවරයා සහ ඔහුගේ ආරක්ෂක නිළධාරියා පහර දී ඝාතනය කිරීමටයි කටයුතු කර තිබුණේ.",
       "URL": "https://www.hirunews.lk/340349/පාර්ලිමේන්තු-මන්ත්‍රී-අමරකීර්ති-අතුකෝරළ-ඝාතන-සිද්ධියේ-සැකකරුවන්-යළි-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=206"
}