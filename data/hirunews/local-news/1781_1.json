{
       "Source": "hirunews",
       "Timestamp": "Monday, 02 August 2021 - 7:53",
       "Headline": "සිව්වන දිනටත් කොරෝනා ආසාදිතයන් 2000 ඉක්මවයි - දියත උයනේදීත් අද සිට පැය 24 පුරා එන්නත්කරණය",
       "News Content": "අඛණ්ඩව 04 වන දිනයටත් මෙරට කොරෝනා ආසාදිතයින් සංඛ්‍යාව ඊයේ (01) 2000 සීමාව ඉක්මවා ගියා.\nඊයේ (01) නව ආසාදිතයන් 2,510 දෙනෙකු හඳුනාගැනීමත් සමඟ මෙරට සමස්ත ආසාදිතයන් සංඛ්‍යාව 311,349 ක් දක්වා ඉහළ ගියා.\nනව ආසාදිතයන්ගෙන් 2,490 දෙනෙකු අලුත් අවුරුදු කොවිඩ් පොකුරේ ආශ්‍රිතයන් වන අතර, විදේශයන් හි සිට පැමිණි විසි දෙනෙකුද ආසාදිතයන් ලෙස හඳුනාගැනුනා.\nඒ අනුව ආසාදිතයන් 27,998 දෙනෙකු තවදුරටත් රෝහල්ගතව ප්‍රතිකාර ලබන අතර, සුවය ලැබූ මුළු සංඛ්‍යාව දෙලක්ෂ 78,910 ක්.\nපෙරේදා සිදුවූ බවට සෞඛ්‍ය සේවා අධ්‍යක්ෂ ජනරාල්වරයා විසින් ඊයේ (01) තහවුරු කරන ලද මරණ 67ත් සමඟ මෙරට සමස්ත මරණ සංඛ්‍යාව 4,508 දක්වා ඉහළ ගියා.\nමේ අතර කොළඹ රිජ්වේ ආර්යා ළමා රෝහලේ ප්‍රතිකාර ලබන කොරෝනා ආසාදිත දරුවන් වෙනුවෙන් රාජගිරිය ප්‍රදේශයේ වෙනම ගොඩනැගිල්ලක් වෙන් කර ගෙන ඔවුන්ට ප්‍රතිකාර ලබා දීමට කටයුතු කරන බව එහි අධ්‍යක්ෂ වෛද්‍ය පී. විජේසූරිය සඳහන් කළා.\nඑමෙන්ම ශ්‍රී ලංකාව මිලදීගත් තවත් ෆයිසර් එන්නත් 104,000 ක ප්‍රමාණයක් අද (02) අලුයම 2.15 ට කටුනායක ගුවන් තොටුපල වෙත රැගෙන විත් තිබෙනවා.\nඇස්ට්‍රාසෙනෙකා එන්නතේ දෙවන මාත්‍රාව ලබාදීම ආරම්භ කළ ඊයේ දිනයේ පමණක් 69,266 දෙනෙකුට එන්නත්කරණය සිදුකර ඇති බව සෞඛ්‍ය ඇමතිනි පවිත්‍රා වන්නිආරච්චි සඳහන් කළා.\nඇය කියා සිටියේ තවදුරටත් කියා සිටියේ සයිනොෆාම් එන්නතේ පළමු මාත්‍රාව ඊයේ දිනයේදී 114,997 දෙනෙකුටත්, එහි දෙවන මාත්‍රාව 31,223 දෙනෙකුටත්, මොඩර්නා එන්නතේ පළමු මාත්‍රාව 432 කුටත් ලබාදී ඇති බවයි.\nඑමෙන්ම ඇස්ට්‍රාසෙනෙකා එන්නතේ දෙවන මාත්‍රාව ලබාදීම මේ සතිය තුළම ක්‍රියාත්මක අතර, මෙම එන්නතේ පළමු මාත්‍රාව ලබාගත් ස්ථානයෙන්ම දෙවන මාත්‍රාව ලබාගැනීමට යාම අවශ්‍ය නොවන බව ඖෂධ නිෂ්පාදනය, සැපයුම් සහ නියාමන රාජ්‍ය අමාත්‍ය මහාචාර්ය චන්න ජයසුමන ප්‍රකාශ කළා.\nඒ අනුව පළමු මාත්‍රාව ලබාගත් පුද්ගලයින්ට තමන්ට ආසන්නතම ස්ථානයෙන් දෙවන මාත්‍රාව ලබාගැනීමට හැකියාව පවතින බවයි ඔහු කියා සිටියේ.\nමේ අතර කොරෝනා ප්‍රතිශක්තීකරණ වැඩසටහනට අදාළව එන්නත්කරණ කටයුතු අද දිනයේදීත් ක්‍රියාත්මකයි.\nඒ අනුව ඇස්ට්‍රාසෙනෙකා එන්නතේ 02 වන මාත්‍රාව ලබා දීම සඳහා පැය 24 පුරා ක්‍රියාත්මක තවත් මධ්‍යස්ථානයක් අද (02) සිට බත්තරමුල්ල - දියත උයන පරිශ්‍රයේද ක්‍රියාත්මක වනවා.\nඇස්ට්‍රාසෙනෙකා 02වන මාත්‍රාව ලබා දීම සඳහා පැය 24 පුරා ක්‍රියාත්මක එන්නත්කරණ මධ්‍යස්ථානයක් කොළඹ විහාර මහා දේවී උද්‍යානයේදීද ඊයේ සිට ආරම්භ කෙරුණා.",
       "URL": "https://www.hirunews.lk/278619/සිව්වන-දිනටත්-කොරෝනා-ආසාදිතයන්-2000-ඉක්මවයි-දියත-උයනේදීත්-අද-සිට-පැය-24-පුරා-එන්නත්කරණය",
       "Category": "Local News",
       "Parent URL": "https://www.hirunews.lk/local-news.php?pageID=1781"
}