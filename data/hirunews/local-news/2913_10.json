{
       "Source": "hirunews",
       "Timestamp": "Friday, 07 February 2020 - 18:53",
       "Headline": "රන්ජන්ගේ නිවසෙන් සොයා ගත් අවිය අපරාධයක් සඳහා යොදා ගත්තේදැයි පරීක්ෂණ",
       "News Content": "අධිකරණයට බලපෑම් කිරීමේ චෝදනා යටතේ රක්ෂිත බන්ධනාගාරගත කර සිටින පාර්ලිමේන්තු මන්ත්‍රී රන්ජන් රාමනායකගේ නිවසේ තිබී තම භාරයට ගත් ගිනි අවිය භාවිත කර, යම් අපරාධයක් සිදුකර ඇත්ද යන්න සම්බන්ධයෙන් වැඩිදුර විමර්ශන සිදුකරන බව කොළඹ අපරාධ කොට්ඨාශය අද අධිකරණයට දැනුම් දුන්නා.\nඒ, අදාළ නඩුව නුගේගොඩ මහේස්ත්‍රාත් අධිකරණයේදී යළි විභාගයට ගත් අවස්ථාවේදීයි.\nමේ අතර, රන්ජන් රාමනායක මන්ත්‍රීවරයාගෙන් රජයේ රස පරීක්ෂක දෙපාර්තමේන්තුව අද කටහඬ සාම්පලයක්ද ලබාගත්තා.\nඅධිකරණයට බලපෑම් කිරීමේ චෝදනා මත රක්ෂිත බන්ධනාගාරගත කර සිටින පාර්ලිමේන්තු මන්ත්‍රී රන්ජන් රාමනායක කටහඬ පරීක්ෂණයකට යොමුකරන ලෙස නුගේගොඩ මහේස්ත්‍රාත් අධිකරණය නියෝග කළේ පසුගිය මස 29 වැනිදායී.\nඒ අනුව අද පෙරවරු 10.30 ට පමණ මන්ත්‍රීවරයා රජයේ රස පරීක්ෂක දෙපාර්තමේන්තුව වෙත රැගෙන එනු ලැබුවා.\nහිරු වාර්තාකරු පැවසුවේ පැය එකහමාරකට ආසන්න කාලයකින් පසු මන්ත්‍රීවරයා ඉන් පිටතට රැගෙන ආ අතර, ඉන් පසු නුගේගොඩ මහේස්ත්‍රාත් අධිකරණය වෙත රැගෙන ගිය බවයි.\nඒ, මන්ත්‍රීවරයාගේ නිවසේ තිබී පොලිස් භාරයට ගත් නීතිවිරෝධී ගිනි අවිය, ජීව උණ්ඩ 127, දෘඩ තැටි 09, ඩී.වී.ඩී. තැටි සහ ලැප්ටොප් පරිගණකය සම්බන්ධයෙන් වන නඩුවට ඉදිරිපත් කිරීම සඳහායි.\nඑම නඩුව නුගේගොඩ අතිරේක මහේස්ත්‍රාත් එච්.යූ.කේ. පැල්පොල හමුවේ සලකා බැලූණු අතර, එහිදී කොළඹ අපරාධ කොට්ඨාශය වෙනුවෙන් එහි ස්ථානාධිපති ප්‍රධාන පොලිස් පරීක්ෂක නෙවිල් ද සිල්වා කරුණු දක්වනු ලැබුවා.\nරන්ජන් රාමනායක මන්ත්‍රීවරයාගේ නිවසේ තිබී සිය භාරයට ගත් ගිනි අවිය රජයේ රස පරීක්ෂකවරයා වෙත මීට පෙර යොමුකළ බවත්, එහි වාර්තාව විමර්ශන නිලධාරීන් වෙත ලැබී ඇති බවත්, ඔහු එහිදී ප්‍රකාශ කළා.\nඒ අනුව, අදාළ ගිනි අවියෙන් වෙඩි බෙහෙත් දුගඳ වහනය වන බැවින් එය සක්‍රීයව භාවිතයට ගෙන ඇති බව තහවුරු වන්නේ යැයි අදාළ වාර්තාවේ සඳහන් බවත්, ප්‍රධාන පොලිස් පරීක්ෂකවරයා අධිකරණය හමුවේ කියා සිටියා.\nඔහු වැඩිදුරටත් පැවසුවේ අදාළ ගිනි අවිය භාවිත කර කිසියම් අපරාධයක් සිදුකර ඇත්ද යන්න සම්බන්ධයෙන් කොළඹ අපරාධ කොට්ඨාශය වැඩිදුර විමර්ශන සිදුකරන බවයි.\nඑසේම, රස පරීක්ෂක වාර්තාවක් සඳහා එම දෙපාර්තමේන්තුවට යොමුකළ අදාළ ගිනි අවිය ඉදිරි විමර්ශන සඳහා යළිත් කොළඹ අපරාධ කොට්ඨාශය වෙත භාරදෙන ලෙස නියෝගයක් නිකුත් කරන්නැයිද ඔහු අධිකරණයෙන් ඉල්ලා සිටියා.\nඑම ඉල්ලීම සලකා බැලූ අතිරේක මහේස්ත්‍රාත්වරයා රස පරීක්ෂක දෙපාර්තමේන්තුවට නියෝග කළේ අදාළ ගිනි අවිය කොළඹ අපරාධ කොට්ඨාශය වෙත භාරදෙන ලෙසටයි.\nමෙහිදී පාර්ලිමේන්තු මන්ත්‍රී රන්ජන් රාමනායක වෙනුවෙන් පෙනී සිටි නීතිඥවරුන් අධිකරණයෙන් ඉල්ලා සිටියේ කොළඹ අපරාධ කොට්ඨාශය භාරයට ගෙන ඇති මන්ත්‍රීවරයාගේ දුරකතන අතරින් ඔහු පාර්ලිමේන්තු මන්ත්‍රීවරයෙකු ලෙස භාවිත කරන නිල ජංගම දුරකතනය සහ සිම් කාඩ්පත පමණක් මුදාහරින ලෙසයි.\nකෙසේ වෙතත්, ඊට විරෝධය දක්වමින් කොළඹ අපරාධ කොට්ඨාශය, සියළු දුරකතන සංවාද පටිගත කර ඇත්තේ එම නිල ජංගම දුරකතනය හරහා බැවින් එය මුදාහැරීම විමර්ශනවලට බාධාවක් බව ප්‍රකාශ කළා.\nඒ අනුව අදාළ නඩුව ලබන 12 වැනිදා දක්වා කල් තැබීමට නුගේගොඩ අතිරේක මහේස්ත්‍රාත් එච්.යූ.කේ. පැල්පොල නියෝග කළ අතර, මන්ත්‍රීවරයා අධිකරණයට බලපෑම් කිරීම සම්බන්ධයෙන් වන නඩුවද එදින සලකා බැලීමට නියමිතයි.\nමේ අතර, පාර්ලිමේන්තු මන්ත්‍රී රන්ජන් රාමනායක සභාගත කළ හඬ පට වල ජාතික ආරක්ෂාවට තර්ජනයක් වන සහ අසත්‍ය කරුණු ඉවත් කිරීමෙන් පසු පමණක්, මන්ත්‍රීවරුන්ට ලබාදීමට තීරණය කර තිබෙනවා.\nඒ කතානායක කරූ ජයසූරියගේ ප්‍රධානත්වයෙන් පාර්ලිමේන්තුවේ අද පැවති පක්ෂ නායක රැස්වීමේදීයි.\nමේ අනුව, අදාළ හඬ පට දැනට මන්ත්‍රීවරුන් වෙත නිකුත් නොකිරීමට මෙහිදී තීරණය කර ඇති බවයි පාර්ලිමේන්තුවේ සන්නිවේදන දෙපාර්තමේන්තුව සඳහන් කළේ.",
       "URL": "https://www.hirunews.lk/233919/රන්ජන්ගේ-නිවසෙන්-සොයා-ගත්-අවිය-අපරාධයක්-සඳහා-යොදා-ගත්තේදැයි-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=2913"
}