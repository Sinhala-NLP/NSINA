{
       "Source": "hirunews",
       "Timestamp": "Saturday, 17 September 2022 - 12:34",
       "Headline": "අපේක්ෂා රෝහලට ක්‍රිකට් ආයතනයෙන් ඩොලර් ලක්ෂ 05ක පරිත්‍යාගයක් (වීඩියෝ)",
       "News Content": "මහරගම අපේක්ෂා රෝහලට ලබා දීම සඳහා ශ්‍රී ලංකා ක්‍රිකට් ආයතනය විසින් අමෙරිකානු ඩොලර් ලක්ෂ පහක පරිත්‍යාගයක් ජනාධිපතිවරයා\nවෙත භාර දී තිබෙනවා.\nඒ, පිළිකා රෝගීන්ට ලබාදෙන ඖෂධ ගණනාවක හිඟයක් පවතින බවට හිරු ප්‍රවෘත්ති කළ අනාවරණයේ ප්‍රතිඵලයක් වශයෙන්.\nමහරගම අපේක්ෂා රෝහලේ පිළිකා රෝගීන් සඳහා ලබාදෙන ඖෂධ වර්ග 60කට වැඩි ගණනක හිඟයක් පවතින බව හිරු ප්‍රවෘත්ති මුල්වරට පසුගිය 11 වැනිදා රට හමුවේ අනාවරණ කළා.\nරජයේ රෝහල් ගණනාවක අත්‍යාවශ්‍ය ඖෂධ ඇතුළු වෛද්‍ය උපකරණවල හිඟයක් පවතින බව ද හෙළිවුණේ එවන් පසුබිමකයි.\nඒ සම්බන්ධයෙන් අවධානය යොමු කරමින් ජනාධිපති මාධ්‍ය අංශය, ජනාධිපති ලේකම් කාර්යාලය හරහා ශ්‍රී ලංකා ක්‍රිකට් ආයතනයෙන් ඉල්ලීමක් කර තිබුණේ හැකි සහයෝගයක් ලබාදෙන ලෙසයි.\nඊට ප්‍රතිචාර දක්වමින් ආසියානු ශූරතාවලිය නිමා වූ වහාම අවශ්‍ය කටයුතු සලසා දෙන බව ශ්‍රී ලංකා ක්‍රිකට් ආයතනයේ සභාපති සඳහන් කර තිබුණා.\nඒ අනුව ශ්‍රී ලංකා ක්‍රිකට් ආයතනය මහරගම අපේක්ෂා රෝහල වෙනුවෙන් ලබා දීම සඳහා අමෙරිකානු ඩොලර් ලක්ෂ 5ක පරිත්‍යාගයක් ජනාධිපති රනිල් වික්‍රමසිංහ වෙත භාර දී තිබෙනවා.\nමේ අතර, ජනාධිපතිවරයා විසින් ආසියානු ශූරතාව දිනූ දැල්පන්දු කණ්ඩායම හා ක්‍රිකට් කණ්ඩායම වෙනුවෙන් විශේෂ ඇගයීමක් ද සිදු කළා.",
       "URL": "https://www.hirunews.lk/315630/අපේක්ෂා-රෝහලට-ක්‍රිකට්-ආයතනයෙන්-ඩොලර්-ලක්ෂ-05ක-පරිත්‍යාගයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=862"
}