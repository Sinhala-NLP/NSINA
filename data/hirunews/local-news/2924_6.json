{
       "Source": "hirunews",
       "Timestamp": "Saturday, 01 February 2020 - 7:43",
       "Headline": "වූහාන් හි සිරවී සිටි සිසුන් 33 දෙනා රැගත් විශේෂ ගුවන් යානය මත්තලට",
       "News Content": "චීනයේ - වූහාන් නගරයේ සිරවී සිටි ශ්‍රී ලාංකික සිසුන් 33 දෙනා රැගත් විශේෂ ගුවන් යානය මීට ටික වේලාවකට පෙර දිවයිනට පැමිණියා.\nයූ.එල්. 1423 දරණ එම විශේෂ යානය ශ්‍රී ලංකා වේලාවෙන් උදෑසන 7.42ට පමණ මත්තල ජාත්‍යන්තර ගුවන් තොටුපළට ගොඩ බැස්සවූ බවයි එහි සිටින හිරු වාර්තාකරු සඳහන් කළේ.\nඑමගින් රැගෙන ආ සිසුන් දියතලාව රෝග නිරෝධායන මධ්‍යස්ථානයට රැගෙන යාමට නියමිතයි.\nමෙම විශේෂ යානය ඊයේ පස්වරුවේ කටුනායක ගුවන්තොටුපලෙන් පිටත්ව ගිය අතර එම ගුවන් යානය අද අලුයම වූහාන් ගුවන් තොටුපළින් පිටත් වූ බවයි චීනයේ වැඩබලන තානාපති කේ.කේ. යෝගානන්දන් සඳහන් කළේ.\nඑයාර් බස් ඒ 330 වර්ගයට අයත් යු.එල් 1422 දරණ එම යානය රාත්‍රී 11.33 ට වුහාන් ගුවන්තොටුපලට ළඟා වී තිබුනා.\nපසුගිය දින 5ක කාලය තුළ චීනයේ බීජිං ෂැංහයි සහ ගුවංෂු ආදී ප්‍රදේශවලින් ශ්‍රී ලාංකිකයන් 627 දෙනෙකු නැවත ශ්‍රී ලංකාවට පැමිණි බවයි තානාපති අංශ ප්‍රකාශ කළේ.\nඒ අනුව වූහාන් නගරයෙන් පැමිණෙන සිසුන් 33 දෙනා සමග චීනයෙන් නික්මුණු මුළු ශ්‍රී ලාංකිකයින්ගේ සංඛ්‍යාව 660ක්.\nඑහි සිටින තවත් ශ්‍රී ලාංකික 204 දෙනෙකු නැවත ගෙන්වා ගැනීම සඳහා කටයුතු කරමින් සිටින බවයි බීජිං නුවර ශ්‍රී ලංකා තානාපති කාර්යාලය සඳහන් කළේ.\nනව කොරෝනා වෛරසය ව්‍යාප්ත වීම හේතුවෙන් චීනයේ වුහාන් නගරයේ කොටු වි සිටින ශ්‍රී ලාංකික සිසුන් 33 දෙනා නැවත මෙරටට ගෙන්වා ගැනීම සදහා රජය පසුගිය දින කිහිපය පුරා චීන රජයෙන් ඉල්ලිම් කළා. ඒ අනුවයි, විශේෂ ශ්‍රී ලංකන් ගුවන් යානය ඊයේ පිටත්ව ගියේ.\nමේ අතර, කොරෝනා වෛරසය මර්දනය කළ හැකි බටහිර හා දේශීය ප්‍රතිකාර ගැන සොයා බලන්නැයි ජනාධිපති ගෝඨාභය රාජපක්ෂ අදාල බලධාරින්ට උපදෙස් ලබාදී තිබෙනවා. ඒ ජනාධිපති කාර්යාලයේ ඊයේ පස්වරුවේ පැවති විශේෂ සාකච්ඡාවකදීයි.\nමෙම සාකච්ඡාවට අමාත්‍යවරුන් වන චමල් රාජපක්ෂ, දිනේෂ් ගුණවර්ධන, බන්දුල ගුණවර්ධන, පවිත්‍රා වන්නිආරච්චි සහ රාජ්‍ය අමාත්‍ය අරුන්දික ප්‍රනාන්දු එක්ව තිබෙනවා.\nඊට සෞඛ්‍ය, විදේශ සබඳතා සහ උසස් අධ්‍යාපන අමාත්‍යාංශවල නිලධාරින් ද එක්ව සිටි බවයි ජනාධිපති මාධ්‍ය අංශය සඳහන් කළේ.\nචීනයේ සිට මෙරටට රැගෙන එන සිසුන්ට උපරිම පහසුකම් ලබාදී ඔවුන් රැක බලා ගන්නා ලෙස ද ජනාධිපතිවරයා අදාළ අමාත්‍යවරුන්ට මෙන්ම නිලධාරින්ටද උපදෙස් ලබාදී තිබෙනවා.\nඑමෙන්ම, රෝග පරීක්ෂණ සඳහා සහ රෝහල්වල පහසුකම් හැකි උපරිමයෙන් පුළුල් කරන ලෙස ද, එහිදී ජනාධිපතිවරයා උපදෙස් ලබාදුන් බවයි ජනාධිපති මාධ්‍ය ඒකකය වැඩිදුරටත් සඳහන් කළේ.\nමේ අතර මෙරට සිටින චීන ජාතිකයින් වැඩබිම්වලට සහ නේවාසිකාගාරවලට පමණක් සීමා කරන්නැයි ආගමන විගමන දෙපාර්තමේන්තුවෙන් උපදෙස් ලබාදී තිබෙනවා.",
       "URL": "https://www.hirunews.lk/233476/වූහාන්-හි-සිරවී-සිටි-සිසුන්-33-දෙනා-රැගත්-විශේෂ-ගුවන්-යානය-මත්තලට",
       "Category": "Local News",
       "Parent URL": "https://www.hirunews.lk/local-news.php?pageID=2924"
}