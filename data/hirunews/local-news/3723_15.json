{
       "Source": "hirunews",
       "Timestamp": "Sunday, 30 September 2018 - 7:47",
       "Headline": "වාහන ආනයනකරුවන් අර්බුදයක",
       "News Content": "ඇමරිකානු ඩොලරයට සාපේක්ෂව රුපියලේ අගය අවප්‍රමාණයවීමේ පීඩනය ලිහිල් කිරීම සදහා රජය ගත් ක්‍රියාමාර්ග හේතුවෙන් වාහන ආනයනකරුවන්ට දැඩි බලපෑම් එල්ල වන බව ලංකා වාහන ආනයනකරුවන්ගේ සංගමය පවසනවා.\nඔවුන් පෙන්වා දෙන්නේ මෙම තීරණය හේතුවෙන් වාහන ආනයන කර්මාන්තයට දැඩි බලපෑම් එල්ල වන බවයි.\nරුපියලේ අවප්‍රමාණය සැලකිල්ලට ගෙන පාර්ලිමේන්තු මන්ත්‍රීවරුන්ට වාහන බලපත්‍ර නිකුත් කිරීම වසරක කාලයක් සදහා අත්හිටුවීමට රජය ඊයේ තීරණය කළා.\nඊට අමතරව, අමාත්‍යාංශ, දෙපාර්තමේන්තු, ව්‍යවස්ථාපිත මණ්ඩල සහ රාජ්‍ය ව්‍යවසායන් සදහා වාහන ආනයන කිරීම නැවත දැනුම්දෙන තුරු නතර කර තිබෙනවා.\nඑමෙන්ම, රාජ්‍ය අංශයේ සේවකයින්ට ලබාදී ඇති සහනදායි බලපත්‍ර භාවිතා කර වාහන ආනයනය ද මාස 6 ක කාලසීමාවකට බලපැවැත්වෙන පරිදි අත්හිටුවනු ලැබුවා.\nඊයේ මධ්‍යම රාත්‍රියේ සිට ක්‍රියාත්මක වන පරිදි දෙමුහුන් හෙවත් හයිබ්‍රිඩ් වාහන මිලදී ගැනීමේදී වාහනයේ වටිනාකමින් සියයට 70 ක ලීසිං පහසුකම සියයට 50 දක්වා පහත හෙළීමට ද මුදල් අමාත්‍යාංශය පියවර ගෙන තිබෙනවා.\nකෙසේ වෙතත් වාහන ආනයනකරුවන්ගේ සංගමයේ සභාපති ඉන්දික සම්පත් මෙරෙන්චිගේ කියා සිටියේ රජය ගත් මෙම තීරණය හේතුවෙන් ඉදිරියේදී වාහන ආනයනය සම්පූර්ණයෙන්ම නතර වීමට පවා ඉඩ ඇති බවයි.\nරුපියල අවප්‍රමාණය වීම පාලනය කිරීම සදහා රජය ගෙන ඇති මෙම ක්‍රියාමාර්ගය පිළිබදව හිරු ප්‍රවෘත්ති අංශය රුහුණු විශ්වවිද්‍යාලයේ ජ්‍යෙෂ්ඨ කථිකාචාර්ය නන්දසිරි කිහිඹියහෙට්ටිගෙන් විමසීමක් කළා.\nඑහිදී ඔහු කියා සිටියේ මෙම පියවර තාවකාලික පැලැස්තරයක් පමණක් බවයි.",
       "URL": "https://www.hirunews.lk/201052/වාහන-ආනයනකරුවන්-අර්බුදයක",
       "Category": "Local News",
       "Parent URL": "https://www.hirunews.lk/local-news.php?pageID=3723"
}