{
       "Source": "hirunews",
       "Timestamp": "Monday, 01 February 2016 - 19:25",
       "Headline": "යෝෂිත අත්අඩංගුවට ගන්න හිටියේ අපේගමේදී",
       "News Content": "හිටපු ජනාධිපති මහින්ද රාජපක්ෂගේ පුත් යෝෂිත රාජපක්ෂ අත්අඩංගුවට ගෙන රිමාන්ඞ් බන්ධනාගාර ගත කිරීම සම්බන්ධයෙන් කොළඹ අද පැවති මාධ්‍ය හමු කිහිපයකදීම අදහස් පළ වුණා.\nඒකාබද්ධ විපක්ෂය, අද කොළඹදී කැඳවා තිබූ මාධ්‍ය හමුවකදී අදහස් දැක්වූ පාර්ලිමේන්තු මන්ත්‍රී ඩලස් අහලප්පෙරුම කියා සිටියේ ආණ්ඩුව, රාජපක්ෂවරුන් සමඟ වෛරයකින් කටයුතු කරන බවයි.\nඑම මාධ්‍ය හමුවට ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රීවරුන් 27 දෙනෙකු පැමිණ සිටියා.\nඒකාබද්ධ විපක්ෂයේ මාධ්‍ය හමුවට එක්වූ ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ කියා සිටියේ යෝෂිත රාජපක්ෂ අත්අඩංගුවට ගැනීමට තීරණය කළේ අපේ ගම පරිශ්‍රයේදී බවයි.\nමේ අතර, දැනට රිමාන්ඞ් බන්ධනාගාරයේ පසුවන හිටපු ජනාධිපති මහින්ද රාජපක්ෂගේ පුත් යෝෂිත රාජපක්ෂගේ සුවදුක් විමසීමට ඒකාබද්ධ විපක්ෂයේ මන්ත්‍රීවරුන් පිරිසක් අද පෙරවරුවේ වැලිකඩ රිමාන්ඞ් බන්ධනාගාරය  වෙත පැමිණියා.\nපාර්ලිමේන්තු මන්ත්‍රීවරුන් වන දිනේෂ් ගුණවර්ධන, විමල් වීරවංශ, නාමල් රාජපක්ෂ, ඩලස් අලහප්පෙරුම මෙන්ම, හිටපු ජනාධිපතිවරයාගේ කනිටු පුත් රෝහිත රාජපක්ෂ ඇතුලූ පිරිසක් මෙම අවස්ථාවට එක්ව සිටියා.\nමේ අතර, එක්සත් ජාතික පක්ෂය ද අද කොළඹ කැදවා තිබූ මාධ්‍ය හමුවකදී නියෝජ්‍ය අමාත්‍ය අජිත් පී පෙරේරා කියා සිටියේ නීතිය කාටත් පොදු බවයි.\nඅද කොළඹ පැවති තවත් මාධ්‍ය හමුවකදී අමාත්‍ය හරීන් ප්‍රනාන්දු, යෝෂිත රාජපක්ෂ අත්අඩංගුවට ගැනීම පිළිබඳ තමන් කාලකන්නි සතුටක් නොලබන බවයි.\nසාධාරණ සමාජයක් සදහා වූ ජාතික ව්‍යාපාරයේ කැදවුම්කරු මහාචාර්ය සරත් විජේසූරිය ද යෝෂිත රාජපක්ෂ අත්අඩංගුවට ගැනීම සම්බන්ධයෙන් අදහස් පළ කළා.\nඑහිදී ඔහු කියා සිටියේ වරදක් කර ඇති නම්, දඩුවම් කිරීමට ආණ්ඩුවට වගකීමක් ඇති බවයි.",
       "URL": "https://www.hirunews.lk/125242/යෝෂිත-අත්අඩංගුවට-ගන්න-හිටියේ-අපේගමේදී",
       "Category": "Local News",
       "Parent URL": "https://www.hirunews.lk/local-news.php?pageID=5186"
}