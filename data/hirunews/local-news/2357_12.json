{
       "Source": "hirunews",
       "Timestamp": "Sunday, 01 November 2020 - 14:26",
       "Headline": "මෙරට වායු දූෂණය ඉහළට (වීඩියෝ)",
       "News Content": "ශ්‍රී ලංකාවේ වායු දූෂණ මට්ටම අසාමාන්‍ය ලෙස ඉහළගොස් ඇති බව ජාතික ගොඩනැගිලි පර්යේෂණ සංවිධානය පවසනවා.\nඑම සංවිධානයේ වායු ගුණ මැණීමේ මධ්‍යස්ථානය පෙන්වා දෙන්නේ ප්‍රදේශ කිහිපයක වායුගෝලයේ අංශුමය ද්‍රව්‍ය මට්ටම පසුගිය 27 සිට අසාමාන්‍ය ලෙස ඉහළගොස් ඇති බවයි.\nකොළඹ, මහනුවර, පුත්තලම, වවුනියාව, යාපනය ඇතුලු ප්‍රදේශ කිහිපයක වායුගෝලයේ අංශුමය ද්‍රව්‍ය මට්ටම පසුගිය 27 වැනිදා සිට අසාමාන්‍ය ලෙස ඉහළ ගොස් තිබෙනවා.\nමීට පෙර පැවති ප්‍රමාණය මෙන් දෙගුණයකට වඩා එහි අගය පෙන්නුම් කරන බවයි ජාතික ගොඩනැගිලි පර්යේෂණ සංවිධානය ප්‍රකාශ කළේ.\nමෙම තත්ත්වය සංවේදී පුද්ගලයින් කෙරෙහි යම් බලපෑමක් ඇති කිරීමට හැකියාවක් පවතින බවද ඔවුන් පෙන්වා දෙනවා.\nදිවයින වටා පවතින සුළං ප්‍රවාහය හේතුවෙන් ඉන්දියානු අර්ධද්වීපයේ ඉහළ අහසේ ඇති වායු දූෂක මෙරට වායුගෝලයට ඇතුළුවීම මෙලෙස වායුගෝලයේ අංශුමය ද්‍රව්‍ය ඉහළ යෑමට හේතුව වී ඇති බව එයා විෂුවල් වෙබ් අඩවිය ප්‍රකාශ කළා.\nඑම වෙබ් අඩවියට අනුව ශ්‍රී ලංකාවේ වාය දූෂණ තත්ත්වය දැක්වුණේ මේ ආකාරයෙන්.\nමෙම තත්ත්වය ඉදිරි දින වලදීත් මේ ආකාරයටම පැවතිය හැකි බැවින් කුඩා ළමුන්, වැඩිහිටියන්, ගර්භනී මාතාවන් සහ ශ්වසන රෝගවලින් පෙළෙන පුද්ගලයන් පිළිබඳ වැඩි අවධානයක් යොමුකරන ලෙස ජාතික ගොඩනැගිලි පර්යේෂන සංවිධානය ඉල්ලා සිටිනවා.\nමෙම තත්ත්වය හමුවේ අදාළ කණ්ඩායම්වලට හුස්ම ගැනීමේ අපහසුතාවක්ද ඇති වීමට ඉඩ පවතින බැවින් මුඛ ආවරණ නිරන්තරයෙන් පළඳින ලෙස එම සංවිධානය ප්‍රකාශ කළා.\nඑමෙන්ම ව්‍යායාම්, ක්‍රීඩා කටයුතු වැනි එළිමහනේ වෙහෙසකර කාර්යයන්හි නිරතවීමද හැකිතාක් අවම කරන ලෙසයි ජාතික ගොඩනැගිලි පර්යේෂණ සංවිධානය ඉල්ලා සිටින්නේ.",
       "URL": "https://www.hirunews.lk/253778/මෙරට-වායු-දූෂණය-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2357"
}