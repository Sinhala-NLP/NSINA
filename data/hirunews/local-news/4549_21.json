{
       "Source": "hirunews",
       "Timestamp": "Monday, 24 April 2017 - 13:56",
       "Headline": "ජපාන නියෝජිතයින් වාර්තාව ජනපතිට පිළිගන්වයි",
       "News Content": "මීතොටමුල්ල කසල කන්ද සම්බන්ධයෙන් නිර්දේශ ඉදිරිපත් කිරීම සඳහා පැමිණි ජපාන විශේෂඥ කණ්ඩායම අද පෙරවරුවේ සිය වාර්තාව ජනාධිපති මෛත්‍රීපාල සිරිසේන වෙත භාර දුන්නා.\nඒ, ජනාධිපති නිළ නිවසේදියි. ජනාධිපති මාධ්‍ය අංශය නිවේදනය කළේ ඉදිරි වර්ෂා කාලයට පෙර කසල කන්දේ පිහිටීම කන්දක හැඩයට නිර්මාණය කිරීම සඳහා එම වාර්තාවෙන් නිර්දේශ කර ඇති බවයි.\nමීතොටමුල්ල කසල කන්ද නාය යාමේ ඛේදවාචකයට හේතු වූ කරුණු සහ එවැන්නක් යළි සිදුවීම වළක්වා ගැනීම සඳහා නිර්දේශ ඉදිරිපත් කිරීමට ජපාන විශේෂඥයින් 13 දෙනෙකුගෙන් සමන්විත කණ්ඩායමක් දිවයිනට පැමිණියේ පසුගිය 17 වන දායි.\nදින කිහිපයක් මීතොටමුල්ලේ සංචාරය කරමින් තමන් සකස් කළ වාර්තාව මෙම ජපාන විශේෂඥ පිරිසේ ප්‍රධානියා ලෙස කටයුතු කරන මිට්ෂුටකේ නුමහටා විසිනුයි ජනාධිපතිවරයා වෙත භාර දෙනු ලැබුවේ.\nඑම වාර්තාව මගින් කෙටි කාලීන පියවර ලෙස නිර්දේශ කර ඇත්තේ කසල කන්දේ පදනම සවිමත් කර පොලීතින්වලින් වසා දැමීම සහ ඉදිරි වර්ෂා කාලයට පෙර කසල කන්දේ පිහිටීම කන්දක හැඩයට නිර්මාණය කර එය ගුරුත්වාකර්ෂණයට අනුකූළ ලෙස සමපාත කිරීම සුදුසු බවයි.\nඑසේම කසල කන්දේ ප්‍රමාණය ක්‍රමයෙන් අවම කර ප්‍රතිචක්‍රීකරණය, බලශක්ති උත්පාදනය සහ කාබනික පොහොර නිෂ්පාදනය සඳහා යොදා ගැනීම දිගුකාලීන නිර්දේශ ලෙස ඉදිරිපත් කර තිබෙනවා.\nජපාන විශේෂඥ කණ්ඩායමේ ප්‍රධානියා වැඩිදුරටත් පෙන්වා දුන්නේ 1960 වසරේදී ජපන් ජනතාව කසල කඳු පිළිබදව විරෝධය පළ කිරීමත් සමඟ එම ගැටළුව නිරාකරණය කර ගැනීම සඳහා ගත් පියවර සම්බන්ධයෙන් ජපානයට ඇති මහඟු අත්දැකීම ශ්‍රී ලංකාවට වැදගත් වනු ඇති බවයි.\nමේ, එම ඛේදවාචකය සම්බන්ධයෙන් අධ්‍යයනයක් සිදුකිරීමට කෙටි කාලයක් තුළ මෙරටට පැමිණි ජපන් විශේෂඥයන්ට මෙහිදී ස්තූතිය පළ කළ ජනාධිපතිවරයා කසල ගැටළුව විසදීමට ජපන් රජයේ සහය අපේක්ෂා කරන බව ප්‍රකාශ කළා.\nඑමෙන්ම අදාළ වාර්තාව අද පස්වරුවේ අග්‍රාමාත්‍ය රනිල් වික්‍රමසිංහ වෙත ද භාර දී තිබෙනවා.\nමේ අතර, මීතොටමුල්ල කසල කන්ද නාය යාමෙන් අතුරුදන් වූවන් සෙවීමේ මෙහෙයුම් කටයුතු අද 11 වන දිනටත් සිදුකෙරුණා.\nඑමෙන්ම කොළඹ ප්‍රදේශ රැසක අදත් රැගෙන නොගිය කුණු දක්නට ලැබුණු බවයි හිරු වාර්තාකරුවන් සඳහන් කළේ.\nමේ අතර, අද දිනයේදී හංවැල්ල සහ ජාඇල ප්‍රදේශවල විරෝධතා පැවතුණේ කසල බැහැර කිරීමට එරෙහිවයි.\nජාඇල - නුගපේ ප්‍රදේශයේ ජනතාව සාමකාමී විරෝධතාවක නිරත වුණේ මුතුරාජවෙල ප්‍රදේශයට කසල බැහැර කිරීමට එරෙහිවයි.",
       "URL": "https://www.hirunews.lk/159861/ජපාන-නියෝජිතයින්-වාර්තාව-ජනපතිට-පිළිගන්වයි",
       "Category": "Local News",
       "Parent URL": "https://www.hirunews.lk/local-news.php?pageID=4549"
}