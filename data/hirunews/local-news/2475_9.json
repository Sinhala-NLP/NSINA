{
       "Source": "hirunews",
       "Timestamp": "Saturday, 05 September 2020 - 12:42",
       "Headline": "පොලිසිය අත්අඩංගුවට ගැනීමට යාමේදී පුද්ගලයෙකු මියයයි (වීඩියෝ)",
       "News Content": "පොලිසිය විසින් පුද්ගලයෙකු අත්අඩංගුවට ගැනීමට යාමේදී ඔහු ඇද වැටී මියයාමේ පුවතක්, මොරවක, අලපලාදෙනිය ප්‍රදේශයෙන් වාර්තා වනවා.\nඒ හේතුවෙන් ප්‍රදේශයේ උණුසුම් තත්ත්වයක්ද ඇතිවුණා.\nඊයේ රාත්‍රීයේ පුද්ගලයින් පිරිසක් තවත් අයෙකුට පහර දීමට උත්සාහ කරන බවට පොලිස් හදිසි ඇමතුම් අංකයට ලැබුණු තොරතුරක් මත, මොරවක පොලීසිය අලපලාදෙනියේ නිවසකට පැමිණි අවස්ථාවේදී මෙම සිද්ධිය වී තිබෙනවා.\nඑහිදී පොලීසිය සැකකරුවෙකු අත්අඩංගුවට ගැනීමට පියවර ගත් අවස්ථාවේදී ඔහු බිම ඇද වැටී ඇති අතර, පොලිස් මාධ්‍ය ප්‍රකාශ කාර්යාලය පැවසුවේ, පසුව මොරවක රෝහලට ඇතුළත් කිරීමේදී මෙම පුද්ගලයා ජීවිතක්ෂයට පත්ව ඇති බවයි.\nමෙලෙස මියගොස් ඇත්තේ 55 හැවිරිදි තේ වතු වැඩ පරීක්ෂකවරයෙක්.\nකිසියම් පිරිසක් තමාට තර්ජනය කරන බවට පවසමින්, අදාළ තේ වත්තේ හිමිකරුවා පොලීසියට දුරකතන ඇමතුමක් දී තිබෙනවා.\nකෙසේ වෙතත්, මියගිය පුද්ගලයාගේ බිරිඳ චෝදනා කරන්නේ සිය සැමියා අත්අඩංගුවට ගැනීමට පැමිණි පොලීසිය ඔහුට පරුෂ වචනයෙන් බැණවැදුණු බවයි.\nඅප වාර්තාකරු පැවසුවේ, අදාළ පුද්ගලයා මියයාමත් සමග ප්‍රදේශවාසීන් විසින් පොලිස් නිලධාරීන් සහ තේ වත්තේ හිමිකරු එම ස්ථානයේ රඳවා ගෙන තිබූ බවයි.\nකෙසේ වෙතත් පසුව ජ්‍යෙෂ්ඨ පොලිස් නිලධාරියෙකු පැමිණ තත්ත්වය සමථයකට පත් කර තිබෙනවා.",
       "URL": "https://www.hirunews.lk/249472/පොලිසිය-අත්අඩංගුවට-ගැනීමට-යාමේදී-පුද්ගලයෙකු-මියයයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2475"
}