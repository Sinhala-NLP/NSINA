{
       "Source": "hirunews",
       "Timestamp": "Friday, 22 March 2019 - 20:41",
       "Headline": "ජිනීවා මානව හිමිකම් කවුන්සිලයේ 40 වන සැසිවාරය අවසන් -  ශ්‍රී ලංකාවට වසර 02ක කාලයක්",
       "News Content": "ජිනිවා මානව හිමිකම් කවුන්සිලයේ 40 වන සැසිවාරය අද අවසන් වුණා.\nමීට පෙර මානව හිමිකම් කවුන්සිලයට ඉදිරිපත් කෙරුණු ශ්‍රී ලංකාව සම්බන්ධයෙන් වන යෝජනා ක්‍රියාත්මක කිරීම සඳහා මෙවර සැසිවාරයේදී තවත් වසර 2 කාලයක් හිමිවුණා.\nශ්‍රී ලංකාවේ සංහිඳියාව, වගවීම සහ මානව හිමිකම් ප්‍රවර්ධනය සඳහා වූ යෝජනාවක් එක්සත් රාජධානිය ප්‍රමුඛ රටවල් 5 ක් ඊයේ පස්වරුවේ මානව හිමකම් කවුන්සිලයට ඉදිරිපත් කළා.\nඑම යෝජනාව සඳහා ශ්‍රී ලංකාවද සම අනුග්‍රහය දැක්වූ අතර තවත් රටවල් 13 ක් ඊට සහය දක්වන බව දැනුම් දුන්නේ සැසිවාරය අතරතුරයි.\n2015 වසරේ ඔක්තෝබර් මසදී මානව හිමිකම් කවුන්සිලයට ඉදිරිපත් කෙරුණු 3/1 යෝජනාව සම්පූර්ණයෙන් ක්‍රියාත්මක කිරීම සඳහා මෙමගින් ශ්‍රී ලංකාවට තවත් වසර 2 ක කාලයක් හිමිවනු ඇති.\nඑම යෝජනාව ඡන්ද විමසීමකින් තොරව මානව හිමිකම් කවුන්සිලය අනුමත කරනුලැබුවා.\nමේ අතර මානව හිමිකම් පිළිබඳ මහකොමසාරිස් මිචෙල් බැචෙලෙට් මහත්මිය ශ්‍රී ලංකාව සම්බන්ධයෙන් සකස් කළ වාර්තාව පසුගිය බදදා ජිනීවා මානව හිමිකම් කවුන්සිලයේ 40 වන සැසිවාරයට ඉදිරිපත් කළා.\nඊයේ පැවති සැසිවාරයේදී  ගෝලීය ශ්‍රී ලංකා සංසදය මහකොමසාරිස්වරියගේ මෙම වාර්තාව සම්බන්ධයෙන් අදහස් පල කළා.\nමේ අතර දෙමළ ජාතික සන්ධාන පාර්ලිමේන්තු මන්ත්‍රී එම්.ඒ. සුමන්තිරන් මහතා ජිනීවා යෝජනා සම්බන්ධයෙන් අද පාර්ලිමේන්තුවේදී අදහස් පල කළා.",
       "URL": "https://www.hirunews.lk/212961/ජිනීවා-මානව-හිමිකම්-කවුන්සිලයේ-40-වන-සැසිවාරය-අවසන්-ශ්‍රී-ලංකාවට-වසර-02ක-කාලයක්",
       "Category": "Local News",
       "Parent URL": "https://www.hirunews.lk/local-news.php?pageID=3441"
}