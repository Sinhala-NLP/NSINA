{
       "Source": "hirunews",
       "Timestamp": "Friday, 22 April 2022 - 8:51",
       "Headline": "පාස්කු වින්දිතයින් සමඟ කාදිනල් හිමි රෝමයට (වීඩියෝ)",
       "News Content": "ශුද්ධෝත්තම පාප් වහන්සේගේ විශේෂ ආරාධනයකට අනුව කොළඹ අගරදගුරු අති උතුම් මැල්කම් කාදිනල් රංජිත් හිමිපාණන් අද උදෑසන රෝමය බලා පිටත්ව ගියා.\nඅද අලුයම 05.02 ට කටාර් ගුවන් සේවයට අයත් කිව්.ආර්.- 659 දරන ගුවන් යානයෙන් උන් වහන්සේ ඇතුළු පිරිස කටුනායක ගුවන් තොටුපළෙන් දෝහා බලා පිටත්ව ගියා.\nමෙම පිරිස එතැන් සිට වෙනත් ගුවන් යානයකින් ඉතාලියේ වතිකානුව වෙත පිටත්ව යාමට නියමිතයි .\nමීට අමතරව පියතුමන්ලා සහ කන්‍යා සොයුරියන් 18 දෙනෙකු ද , පාස්කු ප්‍රහාරයේ දී වින්දිතයන් වූ මඩකලපුව සියෝන් දේවස්ථානයේ වින්දිතයන් 04 දෙනෙකු ද , කොළඹ කොච්චිකඩේ දේවස්ථානයේ 06 දෙනෙකු ද , මීගමුව කටුවපිටිය දේවස්ථානයේ 20 දෙනෙකු ද අනෙක් කණ්ඩායමට ඇතුළත් වී සිටිනවා.\nඑම පිරිස රැගත් ගුවන් යානය උදෑසන 10.05 ට ඩුබායි බලා එමිරේට්ස් ගුවන් සේවයේ ඊ.කේ.- 651 දරන ගුවන් යානයෙන් පිටත්ව ගියා .\nපසුව මෙම පිරිස ද එඑතැන් සිට ඉතාලියේ වතිකානුව බලා වෙනත් ගුවන් යානයකින් පිටත්ව යාමට නියමිතයි.\nකාදිනල් හිමිපාණන්ගේ මෙම විශේෂ රෝම සංචාරය සඳහා 2019 අප්‍රේල් 21 එල්ල වූ පාස්කු ඉරුදින ත්‍රස්ත ප්‍රහාරයෙන් විපතව පත් වු පුද්ගලයින් 60 දෙනෙකු ගේ සමීප ඥාතීන් පිරිසක් ද එක්ව සිටිනවා.\nපාස්කු ප්‍රහාරයෙන් දිවි අහිමිවූවන් අනුස්මරණ කරමින් ඊයේ මීගමුව බස් නැවතුම්පොල අසලදී පැවති සැමරුම් උත්සවයකදී කොළඹ අගරදගුරු අති උතුම් මැල්කම් කාදිනල් රංජිත් හිමිපාණන්, පාප්වහන්සේගේ දැනුම්දීම සම්බන්ධයෙන් ද ජනතාව දැනුවත් කළා.\n2019 අප්‍රේල් 21 වන දින පාස්කු ඉරිදාවේ කොළඹ කතෝලික පල්ලි දෙකක් සහ ප්‍රධාන පෙළේ සංචාරක හෝටල් තුනක් ඉලක්ක කරමින් මෙම බෝම්බ ප්‍රහාරය එල්ල උනා.\nඊට අමතරව මඩකලපුවේ සියොන් ක්‍රිස්තියානි දේවස්ථානයට ද මෙම ප්‍රහාර මාලාවේ එක් ප්‍රහාරයක් ඉලක්ක කෙරුණා.\nඉස්ලාම් අන්තවාදීන් විසින් එල්ල කළ මෙම ම්ලේච්ඡ ප්‍රහාර හේතුවෙන් මිය ගිය ශ්‍රී ලාංකිකයින් පිරිස 223ක්.\nඊට අමතරව රටවල් 14 ක ට අයත් විදේශකයින් 46 දෙනෙකුටද මෙම ප්‍රහාරය හේතුවෙන් ජීවිතය අහිමි වුණා.\nමෙලෙස මියගිය වැඩිම විදේශිකයින් පිරිසක් වාර්තා වුණේ අසල්වැසි ඉන්දියාවෙන්.\nප්‍රහාරය හමුවේ මිය ගිය ඉන්දීය ජාතිකයින් සංඛ්‍යාව එකොළොස් දෙනෙක්.\nමීට අමතරව ඕලන්ද ජාතික බිලියනපතියෙකු වන අන්ඩ්‍රෙස් හොල්ෂ් ඔල්සන් (Anders Holch Povlsen) ගේ දරුවන් තිදෙනාට ද මෙම ප්‍රහාරය හේතුවෙන් අකාලයේ සිය දිවි ගමනෙන් සමුගන්නට සිදු වුණා\nඒ අනුව මෙම ප්‍රහාරයෙන් මියගිය සමස්ත සංඛ්‍යාව 269 ක්.\nඊයේ දිනය වනවිට මෙම ප්‍රහාරය එල්ල කර අවුරුදු තුනක් ගත වුවද මේ වනතුරුත් මෙම ප්‍රහාරයට වගකිවයුතු හෝ සැලසුම් කල කිසිවකු හෝ හඳුනාගෙන නොමැති අතර කිසිවෙකුට චෝදනා එල්ල කර නීතිමය ක්‍රියාමාර්ග ගැනීමට ඒ වන විට බලයේ සිටි සහ ඉන්පසු බලයට පත් වූ කිසිදු රජයක් මෙතෙක් පියවර නොගැනීම ද විශේෂ සිදුවීමක්.\nමේ අතර පාස්කු ඉරුදින එල්ල කෙරුණු ත්‍රස්ත ප්‍රහාරයට වසර තුනක් පිරීම නිමිත්තෙන් ඊයේ දිනයේ දිවයින පුරා කතෝලික දේවස්ථානවල දේව මොහයන් පැවැත්වුණා.",
       "URL": "https://www.hirunews.lk/302499/පාස්කු-වින්දිතයින්-සමඟ-කාදිනල්-හිමි-රෝමයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1217"
}