{
       "Source": "hirunews",
       "Timestamp": "Friday, 07 January 2022 - 11:47",
       "Headline": "ඇමති සංශෝධන ගැන දන්නේ නෑ, සියල්ල නැසෙනසුලු බව නම් දන්නවා - විමල් වීරවංශ (වීඩියෝ)",
       "News Content": "අමාත්‍ය මණ්ඩල සංශෝධන පිළිබඳ තමා කිසිවක් නො දන්නා නමුත් සියලු සංස්කාරයන් නැසෙනසුලු’ බව නම් දන්නේ යැ යි කර්මාන්ත අමාත්‍ය විමල් වීරවංශ පවසනවා.\n'දිනන රට පුබුදන කර්මාන්ත' යන තේමාව යටතේ නව ආයෝජන සඳහා කර්මාන්ත පුරයෙ හි ඉඩම් ප්‍රදානය කිරීමේ බණ්ඩාරනායක අනුස්මරණ සම්මන්ත්‍රණ ශාලාවේ ඊයේ (06 දා) පැවැති උත්සවයකට සහභාගි වෙමිනු යි අමාත්‍යවරයා මේ බව ප්‍රකාශ කළේ.\nඉදිරියේ ඇති වෙන අමාත්‍ය මණ්ඩල සංශෝධන පිළිබඳ මාධ්‍යවේදීන් නැඟූ ප්‍රශ්නවලට පිළිතුරු දෙමින් විමල් වීරවංශ මහතා මෙසේ පිළිතුරු ලබා දුන්නා.\nමාධ්‍යවේදීයා : අමාත්‍ය මණ්ඩල සංශෝධනයක් එනවා කියලා කියනවා.\nමොනව ද ඒ ගැන දන්නේ ?\nඅමාත්‍යවරයා : මම නම් ඒ ගැන කිසිදෙයක් දන්නේ නැහැ.\nමාධ්‍යවේදියා : ඔබතුමා මේ තනතුරේ තාම ඉන්න කැමැති ද ?\nඅමාත්‍යවරයා : සියලු සංස්කාරයෝ නැසෙනසුලු යි.\nමාධ්‍යවේදියා : ඒ කියන්නේ ඔබතුමාට අමාත්‍ය ධුරය ගැන බලාපොරොත්තුවක් නැද් ද ?\nඅමාත්‍යවරයා : මම තාම අමාත්‍ය ධුරයේ ඉන්නවනේ.\nමාධ්‍යවේදියා : ඔබතුමාත් චෝදනා නඟනවා, ඒත් ඔබතුමා තාම අමාත්‍ය ධුරයේ ඉන්නවා කියලත් කියනවා.\nඅමාත්‍යවරයා : ඒකට මම කොහොමද උත්තර දෙන්නේ ? මාත් මේ කල්පනා කරන්නේ ඒක ගැන තමා.\nමාධ්‍යවේදියා : 2022 මොන වගේ ක්‍රියාමාර්ග ආණ්ඩුවට ගන්න වෙයි ද ?\nඅමාත්‍යවරයා : ඔයා හිතුව ද මම සුමනදාස කියලා. මට දෛවඥයෙක් වගේ ඵලාඵල කියන්න ද කියන්නේ.",
       "URL": "https://www.hirunews.lk/293269/ඇමති-සංශෝධන-ගැන-දන්නේ-නෑ-සියල්ල-නැසෙනසුලු-බව-නම්-දන්නවා-විමල්-වීරවංශ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1443"
}