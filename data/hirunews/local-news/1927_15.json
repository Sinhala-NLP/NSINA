{
       "Source": "hirunews",
       "Timestamp": "Wednesday, 26 May 2021 - 13:38",
       "Headline": "චීන සිනොවැක් කොරෝනා එන්නත මෙරටදී නිෂ්පාදනය කිරිම දෙමසකින් (වීඩියෝ)",
       "News Content": "චීන - ශ්‍රී ලංකා හවුල් නිෂ්පාදනයක් ලෙස සයිනොවැක් කොරෝනා එන්නත ඉදිරි මාස දෙකක කාලය ඇතුළත මෙරටදී නිෂ්පාදනය කිරීමට බලාපොරොත්තු වන බව ඖෂධ නිෂ්පාදනය, සැපයීම හා නියාමන රාජ්‍ය අමාත්‍ය, මහාචාර්ය චන්න ජයසුමන ප්‍රකාශ කළා.\nමේ අතර රාජ්‍ය අමාත්‍ය, මහාචාර්ය චන්න ජයසුමන වැඩිදුරටත් පැවසුවේ සයිනොෆාම් එන්නතේ මාත්‍රා මිලියන 2ක් ලබන ජූනි මාසයේදී දිවයිනට ලැබීමට නියමිතව ඇති බවයි.\nමීට පෙරද චීනය, එන්නත් මාත්‍රා ලක්ෂ 06 ක් ශ්‍රී ලංකාවට පරිත්‍යාග කළ අතර මේ වනවිට චීනය ලොව රටවල් 80 කට නොමිලේ එන්නත් ලබා දී තිබෙනවා.\nමෙරට එන්නත්කරණ වැඩසටහන යටතේ කොවිෂීල්ඩ් එන්නතේ දෙවන මාත්‍රාව පුද්ගලයින් 340,842 දෙනෙකුට මේ වනවිට ලබාදී ඇති අතර සයිනොෆාම් එන්නතේ පළමු මාත්‍රාව ද පුද්ගලයින් 517,824 දෙනෙකුට ලබාදී අවසන්.\nස්පුට්නික් එන්නතේ පළමු මාත්‍රාව ලබා දී ඇති පුද්ගලයින් සංඛ්‍යාව 14,984ක්.\nමේ අතර, සෞඛ්‍ය සේවා අධ්‍යක්ෂ ජනරාල්වරයා ගතවූ දිනයේ තහවුරු කළ කොරෝනා ආසාදිත පුද්ගලයින්ගේ මරණ 28 අතරින් 11 ක්ම සිදුව ඇත්තේ නිවෙස් තුළදීයි.\nමෙම මරණ 28 සමඟ මෙරට සමස්ත කොරෝනා මරණ සංඛ්‍යාව 1,269 දක්වා ඉහළ ගියා.",
       "URL": "https://www.hirunews.lk/272492/චීන-සිනොවැක්-කොරෝනා-එන්නත-මෙරටදී-නිෂ්පාදනය-කිරිම-දෙමසකින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1927"
}