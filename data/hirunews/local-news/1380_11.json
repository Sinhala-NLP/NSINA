{
       "Source": "hirunews",
       "Timestamp": "Wednesday, 02 February 2022 - 18:03",
       "Headline": "ඉන්දියාවෙන් ඩොලර් මිලියන 500ක ණයක් ගන්න ගිවිසුම් අත්සන් තැබේ",
       "News Content": "ඉන්දියාවෙන් ඇමෙරිකානු ඩොලර් මිලියන 500ක ණය මුදලක් ලබා ගැනීමට අදාළ ගිවිසුමට අද පස්වරුවේ අත්සන් තබා තිබෙනවා.\nඛනිජ තෙල් නිෂ්පාදන මිලදී ගැනීම සඳහායි මෙම ණය මුදල ලබා ගැනෙන්නේ.\nමේ අතර විදුලි බිලේ වැඩිවීමක් අනිවාර්යයෙන්ම සිදුවන බව මහජන උපයෝගිතා කොමිසමේ සභාපති ජනක රත්නායක මහතා පවසනවා.\nමේ අතරල බලාගාර කිහිපයකට විදුලි උත්පාදනයට ප්‍රමාණවත් පරිදි දැවි තෙල් සහ ඩීසල් ලැබීමත් සමග අද දිනයේ කිසිදු ප්‍රදේශයකට විදුලි කප්පාදුවක් සිදුනොකරන බවයි ලංකා විදුලිබල මණ්ඩලය දැනුම් දෙන්නේ.\nනඩත්තු කටයුත්තක් හේතුවෙන් අක්‍රීය කර තිබූ නොරොච්චෝලේ බලාගාරයේ විදුලි ජනන යන්ත්‍රයද මේ වනවිට නැවතත් සම්පූර්ණයෙන්ම ජාතික පද්ධතියට එක්කර තිබෙනවා.\nපසුගිය දෙසැම්බර් 3 වැනිදා අක්‍රිය වූ නොරොච්චෝලේ ගල් අඟුරු බලාගාරයේ තුන්වැනි ජනන යන්ත්‍රය පෙරේදා ජාතික පද්ධතියට එක්කිරීමෙන් පසු ඊයේ යළි අක්‍රීය කෙරුණේ නඩත්තු කටයුත්තක් සඳහායි.\nඑම ජනන යන්ත්‍රය අද පෙරවරුවේ යළි ජාතික විදුලිබල පද්ධතියට එක් කළ අතර එමඟින් මේ වනවිට මෙගාවොට් 300ක විදුලි ප්‍රමාණයක් උත්පාදනය කෙරෙනවා.\nකෙසේවෙතත් එම ජනන යන්ත්‍රය අක්‍රීය වීම හේතුවෙන් පසුගිය දිනවලට සාපේක්ෂව ඊයේ අධික විදුලි ඉල්ලුමක් පැවති බැවින් පැයක කාලයක් විදුලිය කප්පාදු කිරීමට විදුලිබල මණ්ඩලය තීරණය කළා.\nමෙම සතියේ සාමාන්‍ය විදුලි ඉල්ලුම මෙගාවොට් 2700ක් පමණ වූ අතර එය පසුගිය සතියට සාපේක්ෂව මෙගාවොට් 100ක පමණ ඉහළ යාමක්.\nඒ අනුව විදුලිබල පද්ධතියේ සමතුලිත භාවය පවත්වාගැනීම සඳහා ඊයේ පස්වරු 6.30 සිට රාත්‍රි 9.30 දක්වා කාලය තුළ ප්‍රදේශ මට්ටමින් පැයක පමණ කාලයක් විදුලි කප්පාදු කෙරුණා.\nප්‍රමාණවත් පරිදි දැවි තෙල් සහ ඩීසල් ලැබී ඇති බැවින් අද දිවයිනේ කිසිදු ප්‍රදේශයකට අද විදුලි කප්පාදුවක් නොකරන බවයි ලංකා විදුලිබල මණ්ඩලය පවසන්නේ.\nඉන්ධන නොමැති වීම හේතුවෙන් අක්‍රීය වී තිබූ සපුගස්කන්ද බලාගාරවලට සහ කොළඹ වරායේ බත්තල බලාගාරයට අවශ්‍ය ඉන්ධන සැපයීමේ කටයුතුද මේ වනවිට සිදු කෙරෙනවා.",
       "URL": "https://www.hirunews.lk/295988/ඉන්දියාවෙන්-ඩොලර්-මිලියන-500ක-ණයක්-ගන්න-ගිවිසුම්-අත්සන්-තැබේ",
       "Category": "Local News",
       "Parent URL": "https://www.hirunews.lk/local-news.php?pageID=1380"
}