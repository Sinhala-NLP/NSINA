{
       "Source": "hirunews",
       "Timestamp": "Monday, 04 April 2016 - 13:05",
       "Headline": "කාන්තාවකගේ මොලයට අධික කෝපය දරාගන්න බැරි වෙයි",
       "News Content": "පහරකෑමට ලක්ව ප්‍රතිකාර ලබාගැනීම සඳහා රෝහල් ගතව සිටියදී මියගිය කාන්තාවගේ මරණයට හේතුව අධික කෝපය නිසා කුඩා මොළය ඉදිමීමෙන් බවට පශ්චාත් මරණ පරීක්ෂණයේදී අනාවරණ වී තිබෙනවා.\nඊයේ හලාවත රෝහලේදී මෙලෙස මියගොස් තිබුණේ හලාවත - නල්ලදරන්කට්ටුව පාන්කුලාව ප්‍රදේශයේ පදිංචි 83 හැවිරිදි දෙදරු මවක්.\nපසුගිය 29 වනදා මෙම කාන්තාව, අසල්වැසි කාන්තාවක් සමඟ ගැටුමකට මැදිවී ඇත්තේ ඇය පාන්කුලාව ගම්මානයේ පිහිටි දේවාලයක් පිරිසිදු කරමින් සිටියදියි.\nඑහිදී අදාළ කාන්තාව මියගිය කාන්තාවට රීප්පයකින් පහරදී ඇති අතර, පහරකෑමට ලක්වූ කාන්තාව ඒ සම්බන්ධයෙන් හලාවත පොලීසියට පැමිණිලි කර තිබෙනවා.\nසිද්ධිය පිළිබඳව පොලීසිය පරීක්ෂණයක් සිදුකළත් සැකකාරියට එරෙහිව නීතිමය පියවර ගැනීම අනවශ්‍ය බවයි මියගිය කාන්තාව පොලීසියට ප්‍රකාශ කර ඇත්තේ.\nඒ අනුව පොලීසිය විසින් දෙපාර්ශවයට අවවාද කර සිද්ධිය සමථයකට පත්කර තිබෙනවා. එහෙත් මෙම කාන්තාව පසුගිය පළමුවනදා හලාවත රෝහලට ඇතුළත් කර ඇත්තේ හදිසියේ ඇතිවූ රෝගී තත්ත්වයක් හේතුවෙන්.\nඑහි නේවාසිකව ප්‍රතිකාර ලබමින් සිටියදී ඊයේ මෙම කාන්තාව ජීවිතක්ෂයට පත්වුණා.\nපසුව හලාවත වැඩබලන මහේස්ත්‍රාත් නිහාල් සුමනවීරගේ නියෝගය මත කාන්තාවගේ පශ්චාත් මරණ පරික්ෂණය සිදුකරනු ලැබුවේ හලාවත මහ රෝහලේ විශේෂඥ අධිකරණ වෛද්‍ය ඞී.කේ. විජේවර්ධන විසින්.",
       "URL": "https://www.hirunews.lk/130088/කාන්තාවකගේ-මොලයට-අධික-කෝපය-දරාගන්න-බැරි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=5102"
}