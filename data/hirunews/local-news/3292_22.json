{
       "Source": "hirunews",
       "Timestamp": "Wednesday, 19 June 2019 - 10:34",
       "Headline": "හෘද සැත්කමකට ලක් වූ ගෝඨාභයට විදෙස් ගතව ප්‍රතිකාර ගැනීමට තවදුරටත් අවසර",
       "News Content": "හෘද සැත්මකට ලක්ව සිටින හිටපු ආරක්ෂක ලේකම් ගෝඨාභය රාජපක්ෂට විදෙස්ගතව ප්‍රතිකාර ලබා ගැනීමට දුන් කාලය ලබන මස 24 දක්වා දීර්ඝ කිරීමට ත්‍රිපුද්ගල විශේෂ මහාධිකරණය අද නියෝග කළා.\nඒ මැදමුලන ඞී.ඒ. රාජපක්ෂ අනුස්මරණ කෞතුකාගාරය ඉදි කිරීමේදී රුපියල් මිලියන 33යි දශම 9ක මුදලක් සාපරාධි සාවද්‍ය පරිහරණය කිරීම ඇතුළු චෝදනා කිහිපයක් යටතේ හිටපු ආරක්ෂක ලේකම්වරයා ඇතුළු 07 දෙනෙකුට එරෙහිව පවරා තිබූ නඩුව කැදවූ අවස්ථාවේදීයි.\nමෙහිදී හිටපු ආරක්ෂක ලේකම්වරයා වෙනුවෙන් පෙනී සිටි ජනාධිපති නීතිඥ අලි සබ්රි කියා සිටියේ පසුගිය මැයි මස 31 වනදා සිංගප්පූරුවේ රෝහලකදී තම සේවාදායකයාට හෘද සැත්කමක් සිදුකර ඇති බවයි.\nපසුගිය 09 වනදා ඔහු එම රෝහලෙන් නික්ම ගොස් ඇති බවත් සති 06ක කාලයක් පුනරුත්ථාපන වෛද්‍ය ප්‍රතිකාර ලබා ගැනීමට නිර්දේශ කර ඇති බවත් ජනාධිපති නීතිඥවරයා අධිකරණයට දැනුම් දුන්නා.\nඒ අනුව මෙම නඩුව කල් දමන ලෙසටයි ඔහු ත්‍රිපුද්ගල විශේෂ මහාධිකරණයෙන් ඉල්ලා සිටියේ. එම ඉල්ලීමට නීතිපති දෙපාර්තමේන්තුව වෙනුවෙන් පෙනී සිටි රජයේ නීතිඥවරයා විරුද්ධත්වයක් ප්‍රකාශ කළේ නැහැ.\nඒ අනුව මෙම නඩු විභාගය ලබන මස 26 වනදා දක්වා කල් තැබීමටයි විනිසුරු මඩුල්ල නියෝග කළේ.\nමෙම නඩුවේ සාක්ෂිකරුවන් 04 දෙනෙකු අද දිනයේ අධිකරණය හමුවට ඉදිරිපත් වූ අතර ඔවුන්ට ලබන මස 26 වනදා අධිකරණය හමුවේ පෙනී සිටින්නැයි අවවාද කෙරුණා.\nමේ අතර මෙම චෝදනා සම්බන්ධයෙන් පවතින නඩුව විභාග කිරීමට ත්‍රිපුද්ගල විශේෂ මහාධිකරණයට බලයක් නොමැති බව සඳහන් කරමින් ඉදිරිපත් කළ මූලික විරෝධතාව එම අධිකරණය මගින් ප්‍රතික්ෂේප කිරීමට එරෙහිව හිටපු ආරක්ෂක ලේකම්වරයා අභියාචනාධිකරණයේ ගොනු කළ ප්‍රතිශෝධන පෙත්සම සහ රිට් පෙත්සම ගාස්තු රහිතව නිෂ්ප්‍රභ කිරීමට අභියාචනාධිකරණය ඊයේ නියෝග කළා.\nඒ මෙම ප්‍රතිශෝධිත පෙත්සම සහ අභියාචනය විභාග කිරීමට තමන්ට අධිකරණ බලයක් නොමැති බව පවසමින්.",
       "URL": "https://www.hirunews.lk/218690/හෘද-සැත්කමකට-ලක්-වූ-ගෝඨාභයට-විදෙස්-ගතව-ප්‍රතිකාර-ගැනීමට-තවදුරටත්-අවසර",
       "Category": "Local News",
       "Parent URL": "https://www.hirunews.lk/local-news.php?pageID=3292"
}