{
       "Source": "hirunews",
       "Timestamp": "Tuesday, 13 July 2021 - 8:24",
       "Headline": "කොමියුනිස්ට් කියුබාවේ ආණ්ඩු විරෝධී උද්ඝෝෂණ",
       "News Content": "ආර්ථිකය කඩා වැටීම, ආහාර හා ඖෂධ හිඟය, භාණ්ඩ මිල ඉහළ යෑම මෙන්ම කොරෝනා වසංගතයට කොමියුනිස්ට් රජයේ ප්‍රතිචාරයට විරෝධය පළ කරමින් දහස් සංඛ්‍යාත කියුබානුවන් එරට වීථිවලට පිවිස විරෝධතාවල නිරත වුණා.\nවිරෝධතා මර්දනයට රජය පියවර ගෙන තිබූ අතර, ජනාධිපති මිගෙල් ඩයස් කැනාල් සිය ආධාරකරුවන්ගෙන් ඉල්ලා සිටියේ විදේශ කුමන්ත්‍රණ මැඩලා විප්ලවය රැක ගැනීමට කටයුතු කරන ලෙසයි.\nකෙසේ නමුත්, හවානා අගනුවර ඇතුළු කියුබාවේ නගර රැසක ඊයේ විරෝධතා පැවති අතර, එය ආවරණය කළ මාධ්‍යවේදියෙකුද තුවාල ලබා තිබෙනවා. කියුබානු පොලිසිය විරෝධතාකරුවන් රැසක් අත්අඩංගුවට ගනු ලැබුවේ දැඩි බලය යොදවමින්.\nලොව ප්‍රබලතම ධනවාදී රාජ්‍යයට සමීපව පිහිටි කොමියුනිස්ට් කියුබාව සහ අමෙරිකා එක්සත් ජනපය අතර පවතින්නේ අස්ථාවර සබඳතාවක්. විරෝධතාව පිළිබඳ අදහස් දක්වමින් ජනපති ජෝ බයිඩ්න් සඳහන් කළේ කියුබානු ජනතාව ඔවුන්ගේ මූලික අයිතීන් සහ විශ්ව අයිතීන් රැකගැනීම සඳහා අභීත සටනක නිරත වන බවයි.",
       "URL": "https://www.hirunews.lk/276829/කොමියුනිස්ට්-කියුබාවේ-ආණ්ඩු-විරෝධී-උද්ඝෝෂණ",
       "Category": "Local News",
       "Parent URL": "https://www.hirunews.lk/local-news.php?pageID=1823"
}