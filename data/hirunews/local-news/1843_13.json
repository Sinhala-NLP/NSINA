{
       "Source": "hirunews",
       "Timestamp": "Saturday, 03 July 2021 - 21:45",
       "Headline": "බලධාරීන්ට හරි මග පෙන්වූ හිරු රෙඩ් කාඩ් අනාවරණය (වීඩියෝ)",
       "News Content": "ටෝකියෝ ඔලිම්පික් උළෙල ආරම්භ වන්නට තවත් සති 4ක් පමණක් ඉතිරිව තිබියදී, මෙරට මලල ක්‍රීඩක ක්‍රීඩිකාවන් මුහුණ දෙන ගැටළු සම්බන්ධයෙන් HIRU RED CARD තුළින් අනාවරණය කළේ වරක් දෙවරක් නොවෙයි.\nඊට ආසන්නතම සිදුවීම අප ඊයේ වාර්තා කළේ ඔලිම්පික් උළෙලේ මලල ක්‍රීඩා තරග ඉසව් නියෝජනය කිරීම සඳහා පරිසාදන මට්ටම ඉක්මවිමේ බලාපොරොත්තුවෙන්.\nඉන්දියාවට ගිය ශ්‍රී ලංකා මලල ක්‍රීඩා කණ්ඩායම යළි මෙරට පැමිණීමෙන් පසු මාතර නිල්වලා විද්‍යාපීඨයේ පිහිටි නිරෝධායන මධ්‍යස්ථානය වෙත යොමු කරන්නට මෙරට ක්‍රීඩා බලධාරීන් ගත් අඥාණ තීරණය සම්බන්ධයෙන්.\nඔලිම්පික් පරිසාදන මට්ටම ඉක්මවන්නට තිබෙන අවසන් දින කිහිපයම වනතුරුම මර නින්දේ පසුවූ මෙරට ක්‍රීඩා බලධාරීන් ඇපයෙන් ගැලවෙන්නාක් සේ මෙම කණ්ඩායම ඉන්දියාව බලා පිටත් කර හැරියේ ඔවුන් යළි දිවයිනට පැමිණි පසු කොළඹ සුගතදාස හෝටල් සංකීර්ණයේදී ජෛව ආරක්ෂිත බුබුළකට යටත්ව සිය පුහුණුවිම් සිදු කරන්නට අවස්ථාව හිමි කර දෙන බවටත් පොරොන්දු වෙමින්.\nනමුත්ලඒ සියළු බලාපොරොත්තු කඩවුණු පොරොන්දු බවට පත් කරමින් ශ්‍රී ලංකා මලල ක්‍රීඩා කණ්ඩායම මාතරදී නිරෝධායනට සඳහා යොමු කළේ ක්‍රීඩක ක්‍රීඩිකාවන් මුහුණ දෙන කොවිඩ් අවදානම ගැනද ක්‍රීඩා බලධාරීන්ට වගේ වගක් නොමැතිවයි.\nඅපගේ මෙම අනාවනාවරණයෙන් පසු මෙම ක්‍රීඩක ක්‍රීඩිකාවන් කොළඹට ගෙන්වා ගැනීමේ ක්‍රියා දාමයට සෘජුව මැදිහත්වීමට ක්‍රීඩා අමාත්‍යවරයා කටයුතු කළා.\nඒ අනුව අද ශ්‍රී ලංකා මලල ක්‍රීඩක ක්‍රීඩිකාවන් අදාළ නිරෝධායන මධ්‍යස්ථානයේදී මුහුණ දුන් කොවිඩ් පරීක්ෂණයෙන් අනතුරුව විශේෂ බස් රථයකින් කොළඹ සුගතදාස හෝටල් සංකීර්ණය වෙත රැගෙන ඒමට පියවර ගැනුණා.\nඔවුන් අද පස්වරුවේ සුගතදාස හෝටල් සංකීර්ණය වෙත ලඟා වුණේ මෙලෙසින්.\nතමන්ට සිදුවන අසාධාරණයන් සම්බන්ධයෙන් ගෙවුණු දින කිහිපයේදී මාධ්‍යට කරුණු කියූ මලල ක්‍රීඩක ක්‍රීඩිකාවන්ට මෙම ක්‍රියාවලිය සම්බන්ධයෙන් මින් ඉදිරියට කිසිවක් නොපවසන ලෙස තරවටු කරන්නට ක්‍රීඩා බලධාරීන් අද කටයුතු කර තිබුණේ ද කුරුල්ලන්ට වැට බැන්දා යන පිරුළත් සිහිකරමින්.",
       "URL": "https://www.hirunews.lk/275994/බලධාරීන්ට-හරි-මග-පෙන්වූ-හිරු-රෙඩ්-කාඩ්-අනාවරණය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1843"
}