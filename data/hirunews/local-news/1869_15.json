{
       "Source": "hirunews",
       "Timestamp": "Monday, 21 June 2021 - 20:04",
       "Headline": "මසකට පසු විවෘත වූ රට (වීඩියෝ)",
       "News Content": "සංචරණ සීමා ඉවත් කිරීමත් සමඟ අද දිනයේ බොහෝ පිරිසක් මහා මාර්ග, වෙළඳසැල් ආශ්‍රිතව දක්නට ලැබුණා.\nඒ.ටී.එම්. යන්ත්‍ර ආශ්‍රිතව මෙන්ම මත්පැන් අලෙවිසැල් අවටද ජනතාව එක්රැස්ව සිටි අතර, බොහෝ දෙනෙකු නිරෝධායන නීති අනුගමනය කරන ආකාරයක් දක්නට ලැබුණේ නැහැ.\nපොදු ප්‍රවාහන සේවා ද අද දිනයේ ක්‍රියාත්මක වූ අතර දුම්රිය 23ක්, ධාවනයට යොදවා තිබුණා. හෙට දිනයේත් ඒ ආකාරයටම දුම්රිය ධාවනය කෙරෙන අතර අවශ්‍ය වුවහොත් අතිරේක දුම්රිය යොදවන බවයි දුම්රිය දෙපාර්තමේන්තුව සඳහන් කළේ.\nඑසේම ශ්‍රී ලංගම බස් රථ ද අවශ්‍ය ප්‍රමාණයට යොදවා ඇති අතර, පෞද්ගලික බස් සංගම් ප්‍රකාශ කළේ මගීන්ගේ පැමිණීම අනුව බස් රථ යෙදවීම ඉදිරියේදී ඉහළ දැමීමට අපේක්ෂා කරන බවයි.\nඑසේම අද දිනයේ දිවයිනේ සියලු ආර්ථික මධ්‍යස්ථාන විවෘත කෙරුණු අතර, එළවළු සහ පළතුරුවල මිල සීග්‍ර ලෙස ඉහළ ගොස් තිබුණා.",
       "URL": "https://www.hirunews.lk/274943/මසකට-පසු-විවෘත-වූ-රට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1869"
}