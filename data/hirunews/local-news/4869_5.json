{
       "Source": "hirunews",
       "Timestamp": "Thursday, 22 September 2016 - 7:10",
       "Headline": "යළි යුද්ධයකට ඉඩක් නැහැ - ජනපති ජගත් සමුළුවේදී කියයි",
       "News Content": "ස්වදේශවාදී චින්තනය මුල් කරගත් අන්තර්ජාතික සහයෝගීතාව පිළිබඳව ජනාධිපති මෛත්‍රිපාල සිරිසේන එක්සත් ජාතීන්ගේ 71 වන මහා මණ්ඩල සැසිවාරය අමතමින් ලෝක රාජ්‍ය නායකයින්ගේ අවධානය යොමුකළා.\nශ්‍රී ලංකා වේලාවෙන් අද අලූයම මහා මණ්ඩල සැසිය අමතමින් ජනාධිපතිවරයා කියා සිටියේ  ප්‍රබුද්ධ රාජ්‍යයක් ලෙස ශ්‍රී ලංකාව ගොඩනැගීම තම අරමුණ බවයි.\nශ්‍රී ලංකාවේ ස්වාධීනත්වය, ස්වෛරීත්වය සහ භෞමික අඛණ්ඩතාව ආරක්ෂා කරමින් ජාතික සංහිදියා පිළිවෙත ශක්තිමත් කිරීමට නව රජය කැපවී සිටින බවයි ඔහු මෙහිදී අවධාරණය කළේ.\nමේ අතර ජනාධිපති මෛත්‍රිපාල සිරිසේන ජගත් මහ සමුළුව හමුවේ වැඩිදුරටත් අවධාරණය කළේ ශ්‍රී ලංකාව තුළ යළි කිසිදු දිනක යුද්ධයක් ඇති නොවීමට අවශ්‍ය සියලු පියවර ගෙන ඇති බවයි.\nමිහිතලය ආරක්ෂා කරගැනීම සඳහා ලොව සියලූම රටවල් අනුගමනය  කළ යුතු ක්‍රම හා විධි සහිත ඓතිහාසික ලියවිල්ලක් වූ පැරිස් සම්මුතිය ශ්‍රී ලංකාව තුළ තහවුරු කළ බවට වූ වාර්තාව ජනාධිපතිවරයා ඊයේ ජගත් සංවිධාන මහ ලේකම්වරයා වෙත පිළිගන්වනු ලැබුවා.\nමේ අතර ශ්‍රී ලංකාව වර්තමානයේ ප්‍රවේශ වී ඇති නිවැරදි මාර්ගය පිළිබඳව තමන් ඉතා සතුටට පත්වන බව ඇමරිකානු රාජ්‍ය ලේකම් ජෝන් කෙරී පවසනවා.\nඔහු අවධාරණය කළේ ශ්‍රී ලංකාවට අවශ්‍ය සහය අඛණ්ඩව ලබාදීමට ඇමරිකාව සූදානම් බවයි.\nජගත් සංවිධාන මහා මණ්ඩල සැසිවාරය අතරතුර ජනාධිපති මෛත්‍රිපාල සිරිසේන සහ ඇමරිකානු රාජ්‍ය ලේකම් ජෝන් කෙරී අතර හමුව ඊයේ පස්වරුවේ නිව්යෝක් නුවරදී පැවැත්වුණා.\nඑහිදී ජනාධිපතිවරයා ප්‍රකාශ කර ඇත්තේ සංහිඳියාව සහ ආර්ථික සංවර්ධනය  උදෙසා තම රජය කැපවී සිටින බවයි.\nසංහිඳියා වැඩපිළිවෙල උදෙසා දකුණේ ඇතැම් අන්තවාදී පිරිස් අකුල් හෙළුවද රජය අධිෂ්ඨානශීලීව සංහිදියා අරමුණු ජයගැනීමට කැපවී සිටින බවයි ජනාධිපතිවරයා මෙහිදී අවධාරණය කළේ.",
       "URL": "https://www.hirunews.lk/143522/යළි-යුද්ධයකට-ඉඩක්-නැහැ-ජනපති-ජගත්-සමුළුවේදී-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4869"
}