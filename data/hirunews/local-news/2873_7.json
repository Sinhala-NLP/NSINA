{
       "Source": "hirunews",
       "Timestamp": "Monday, 02 March 2020 - 19:50",
       "Headline": "පාසල් සිසුවියක් අපයෝජනය කළ, සිසුන් 7දෙනා හඳුනා ගැනේ",
       "News Content": "වයස අවුරුදු 13ක පාසල් සිසුවියක් අපයෝජනය කිරීමේ සිද්ධියට අදාළව පාසල් සිසුන් 7 දෙනෙකු මේ මස 16 වන දා දක්වා රක්ෂිත බන්ධනාගාර ගත කර තිබෙනවා.\nඒ, සිසුන් කොළඹ අතිරේක මහේස්ත්‍රාත්වරයා හමුවට අද ඉදිරිපත් කිරීමෙන් අනතුරුවයි.\nඅදාළ සිසුන් 7 දෙනා හඳුනා ගැනීමේ පෙරට්ටුවකට ද ඉදිරිපත් කර ඇති අතර ඉන් අනතුරුවයි මෙලෙස රක්ෂිත බන්ධනාගාර ගත කර ඇත්තේ.\nපාසල් සිසුවිය මාස 7ක පමණ කාලයක් පුරා අවස්ථා කිහිපයකදී මෙම සිසුන් විසින් අපයෝජනයට ලක් කර ඇති බව අනාවරණ වී තිබෙනවා.\nඑක් සිසුවෙකු පළමු වරට සිසුවිය අපයෝජනය කර ඇති අතර, පසුව ඇගේ ඡායාරූප සමාජ මාධ්‍ය ජාලයට යොමු කරන බවට බිය ගන්වමින් සිසුවාගේ තවත් යහළුවන් 6 දෙනෙකු විසින් ද සිසුවිය අපයෝජනයට ලක් කර ඇති බව සඳහන්.\nඅඩංගුවට ගත් පාසල් සිසුන් 7 දෙනා කොළඹ ප්‍රධාන පෙළේ ජනප්‍රිය පාසල් කිහිපයක සිසුන් බවටයි වාර්තා වන්නේ.\nඑමෙන්ම, මේ වනවිට  දැඩි කතාබහට ලක්ව ඇති සමාජ මාධ්‍ය හරහා හුවමාරු වන කුඩා දැරියක් ලිංගික අපයෝජනයට ලක් කරන වීඩියෝපටය සම්බන්ධයෙන් තොරතුරු අනාවරණ කර ගැනීම සඳහා ඇමරිකාවේ පිහිටි ෆේස්බුක් ආයතනයේ සහය ඉල්ලා සිටීමට ළමාරක්ෂක අධිකාරිය තීරණය කර තිබෙනවා.\nඑසේම මෙහි සිටින අපයෝජකයාගේ හඬ, සැකකරුවන්ගේ හඬ සමඟ සැසදෙන්නේ ද නැද්ද යන්න සම්බන්ධයෙන් විමර්ශනයක් සිදුකිරීමටයි තීරණය වී ඇත්තේ.\nඅධිකරණ නියෝග මත රස පරීක්ෂක දෙපාර්තමේන්තුව විසින් ඉදිරියේදී එය සිදුකෙරෙනු ඇති.\nමේ අතර, ගත වූ මාස දෙක තුළ ළමා අපයෝජන සිද්ධීන් සම්බන්ධයෙන් පැමිණිලි 2500ක් පමණ ලැබී ඇති බව ජාතික ළමාරක්ෂක අධිකාරිය අද අනාවරණ කළා. දිනකට 1929 යන ළමා උපකාර සේවා දුරකථන අංකයට පැමිණිලි 40කට ආසන්න සංඛ්‍යාවක් ලැබෙන බවයි එහි සභාපති මහාචාර්ය මුදිත විදානපතිරණ සඳහන් කළේ.",
       "URL": "https://www.hirunews.lk/235644/පාසල්-සිසුවියක්-අපයෝජනය-කළ-සිසුන්-7දෙනා-හඳුනා-ගැනේ",
       "Category": "Local News",
       "Parent URL": "https://www.hirunews.lk/local-news.php?pageID=2873"
}