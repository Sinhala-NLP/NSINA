{
       "Source": "hirunews",
       "Timestamp": "Monday, 04 July 2016 - 13:30",
       "Headline": "මිනීමරුවා සහ ගිනි අවි සොයාගත් මෙහෙයුම (ඡායාරූප)",
       "News Content": "මීටියාගොඩ ප්‍රදේශයේ සිදුවු පුද්ගල ඝාතනයකට සම්බන්ධ පුද්ගලයකු පොලිස් අත්අඩංගුවට ගෙන තිබෙනවා.\nසැකකරු සතුව තිබී ගිනි අවි දෙකක් සහ ජීව උණ්ඩ කිහිපයක් ද පොලිස් භාරයට ගෙන ඇති බවයි අප වාර්තාකරු සඳහන් කලේ.\nමෙම පුද්ගලයා විසින් ඝාතනය කර ඇත්තේ හික්කඩුව ප්‍රදේශයේ පදිංචි 31 හැවිරිදි එක්දරු පියෙක්.\nඔහු අතුරුදන් බවට පවුලේ ඥාතීන් විසින් පොලිසියට පැමිණිලි කර ඇත්තේ පසුගිය මැයි මාස 11 වනදායි.\nසැකකරු හික්කඩුව නවාගන්නකොළ ප්‍රදේශයේදී ගෙල කපා 31 හැවිරිදි පුද්ගලයා ඝාතනය කර ඇති බවටයි හෙළිවී ඇත්තේ.\nඔහු අතුරුදන් බවට පොලිසියට ලැබුනු පැමිණිලිවලට අනුව පරීක්ෂණ සිදුකල ද සැකකරු අත්අඩංගුවට ගැනීමට හැකිවී නැහැ.\nපසුගියදා අතුරුදන් පුද්ගලයාගේ බිරිඳට ලැබුනු නිර්ණාමික ලිපියකට අනුව පොලිසිය දැනුවත් කිරීමෙන් පසුවයි මියගිය පුද්ගලයාගේ අස්ථි කොටස් සොයාගෙන ඇත්තේ.\nඑම අස්ථි කොටස් මිහිදන් කිරීමේ අවස්ථාවට ද ඝාතනය කල සැකකරු සහභාගී වී ඇතැයි සඳහන්.\nපොලිසිය කල දුරකථන විශ්ලේෂණයකින් අනතුරුව ඝාතනයට අදාළ සැකකරු අත්අඩංගුවට පත්වී තිබෙනවා.\nමීටියාගොඩ පොලිසියයි මේ සම්බන්ධයෙන් වැඩිදුර විමර්ශණ මෙහෙයවන්නේ.\nඡායාරූප - රත්ගම රොෂාන් පියතිලක",
       "URL": "https://www.hirunews.lk/137153/මිනීමරුවා-සහ-ගිනි-අවි-සොයාගත්-මෙහෙයුම-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4979"
}