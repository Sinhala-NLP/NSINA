{
       "Source": "hirunews",
       "Timestamp": "Sunday, 29 September 2019 - 12:45",
       "Headline": "ශ්‍රී ලංකා නිදහස් පක්ෂ තීරණාත්මක මධ්‍යම කාරක සභාව හෙට",
       "News Content": "ශ්‍රී ලංකා නිදහස් පක්ෂයේ විශේෂ මධ්‍යම කාරක සභාව ජනාධිපති මෛත්‍රීපාල සිරිසේනගේ ප්‍රධානත්වයෙන් හෙට රැස්වනවා.\nඑම පක්ෂයේ ආරංචි මාර්ග සඳහන් කළේ මෙම මධ්‍යම කාරක සභා හමුවේදී ඉදිරි ජනාධිපතිවරණයේදී නිදහස් පක්ෂය ගනු ලබන ස්ථාවරය පිළිබඳ අවසන් තීන්දුවක් ගනු ඇති බවයි.\nවිපක්ෂ නායක මහින්ද රාජපක්ෂ, පොදුජන පෙරමුණේ ජාතික සංවිධායක බැසිල් රාජපක්ෂ සහ ජනාධිපති අපේක්ෂක ගෝඨාභය රාජපක්ෂ ඊයේ ජනාධිපති මෛත්‍රීපාල සිරිසේන හමුවුනා.\nඒ ජනාධිපති ලේකම් කාර්යාලයේදියි.\nඑහිදී ශ්‍රී ලංකා නිදහස් පක්ෂය සහ පොදුජන පෙරමුණ අතර  සන්ධන ගතවීම සම්බන්ධයෙන් දැනට පැවැත්වෙන සාකච්ඡා පිළිබඳව දීර්ඝ ලෙස අවධානය යොමු කර තිබුණා.\nඑමෙන්ම ජනාධිපතිවරයා සහ එක්සත් ජනතා නිදහස් සන්ධානය නියෝජනය කරන සෙසු පක්ෂ නායකයන් අතර හමුවක්ද ඊයේ පැවැත්වුණා.\nමෙහිදී ඉදිරි මහ මැතිවරණයට පොදු ලකුණකින් තරග කිරීම සම්බන්ධයෙන් යෝජනාවක් ඉදිරිපත් කළ බවයි පාර්ලිමේන්තු මන්ත්‍රී විමල් වීරවංශ ඊයේ මාධ්‍ය වෙත අදහස් දක්වමින් කියා සිටියේ.\nමේ අතර එක්සත් ජාතික පක්ෂයේ මහ ලේකම් අමාත්‍ය අකිල විරාජ් කාරියවසම්, ශ්‍රී ලංකා නිදහස් පක්ෂයේ මහ ලේකම් පාර්ලිමේන්තු මන්ත්‍රි දයාසිරි ජයසේකරට ලිපියක් යොමුකර තිබෙනවා.\nඒ, පක්ෂ දෙකෙහි නියෝජිතයින් අතර හමුවක් සඳහා අවස්ථාවක් සළසා දෙන ලෙස ඉල්ලමින්.",
       "URL": "https://www.hirunews.lk/225237/ශ්‍රී-ලංකා-නිදහස්-පක්ෂ-තීරණාත්මක-මධ්‍යම-කාරක-සභාව-හෙට",
       "Category": "Local News",
       "Parent URL": "https://www.hirunews.lk/local-news.php?pageID=3123"
}