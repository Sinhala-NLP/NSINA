{
       "Source": "hirunews",
       "Timestamp": "Monday, 24 October 2016 - 21:35",
       "Headline": "බැඳුම්කර සිද්ධිය ගැන කෝප් කමිටු  වාර්තාවේ නිර්දේශය එළියට",
       "News Content": "මහ බැංකු බැඳුම්කර ගනුදෙනුවෙන් පර්පචුවෙල් ට්‍රෙෂරීස් සමාගම අයුතු ලාභයක් උපයා ඇතැයි කෝප් කමිටුව තීරණය කළ බව එම කමිටුවේ සාමාජික නියෝජ්‍ය අමාත්‍ය අජිත් පී පෙරේරා මහතා පවසනවා.\nඒ අනුව එම සමාගමේ අධ්‍යක්ෂ අර්ජුන් ඇලෝසියස් මහතා ඇතුළු අධ්‍යක්ෂ මණ්ඩල සාමාජිකයින් අත්අඩංගුවට ගෙන අපරාධ නීතිය යටතේ කටයුතු කිරීමට නිර්දේශ වී තිබෙනවා.\n2015 වසරේ මුල් භාගයේදී සිදු වූ මහ බැංකු බැඳුම්කර ගනුදෙනුව සම්බන්ධයෙන් හිටපු මහ බැංකු අධිපතිවරයාට සහ ඔහුගේ බෑනාට අයත් බව පැවසෙන අදාළ  සමාගමට චෝදනා එල්ල වුණා.\nමහ බැංකු බැඳුම්කර සිද්ධිය සම්බන්ධව පාර්ලිමේන්තු පොදු ව්‍යාපාර පිළිබඳ කාරක සභාව හෙවත් කෝප් කමිටුව විසින් සිදු කළ විමර්ශනයේ අවසන් වාර්තාව සම්බන්ධයෙන් සාකච්ඡා කිරීමට එහි සාමාජිකයින් අද පාර්ලිමේන්තුවේදී රැස්වුණා.\nඅද පෙරවරු 10.30 ට මෙම සාකච්ඡාව ආරම්භ වී ඇති අතර අවසන් වාර්තාවේ ඇතුළත්විය යුතු නිර්දේශ සම්බන්ධයෙන් සාමාජිකයින් අතර පරස්පරතා මතුව තිබෙනවා.\nකමිටු සාමාජිකයින් අතර මත ගැටුම් උග්‍රවීමත් සමග එහි සභාපති ජනතා විමුක්ති පෙරමුණු පාර්ලිමේන්තු මන්ත්‍රී සුනිල් හඳුන්නෙත්ති මහතා සාකච්ඡාවෙන් ඉවත්ව ගොස් ඇත්තේ තාවකාලික සභාපතිවරයෙකු පත් කරගෙන කමිටුවේ කටයුතු ඉදිරියට පවත්වාගෙන යාමට ඉඩ සලසමින්.\nවාර්තාවට එක්සත් ජාතික පක්ෂ මන්ත්‍රීවරුන්ගේ බලපෑම් හේතුවෙන් අද පැවති සාකච්ඡාවෙන් තමන් නැගිට ගිය බව කෝප් කමිටු සභාපති සුනිල් හදුන්නෙත්ති සදහන් කළා.",
       "URL": "https://www.hirunews.lk/145988/බැඳුම්කර-සිද්ධිය-ගැන-කෝප්-කමිටු-වාර්තාවේ-නිර්දේශය-එළියට",
       "Category": "Local News",
       "Parent URL": "https://www.hirunews.lk/local-news.php?pageID=4824"
}