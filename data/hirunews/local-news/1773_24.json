{
       "Source": "hirunews",
       "Timestamp": "Thursday, 05 August 2021 - 11:26",
       "Headline": "සෞඛ්‍ය කාර්ය මණ්ඩල වර්ජනය අවසන් (වීඩියෝ)",
       "News Content": "රාජ්‍ය සේවයේ සියලු දෙනා සේවයට කැඳවමින් පසුගියදා නිකුත් කළ චක්‍රෙල්ඛයට විරෝධය පළකරමින් අද පෙරවරුවේ දිවයිනේ සියලු රෝහල්\nකාර්ය මණ්ඩල සේවයෙන් ඉවත්වුණා.\nපරිපූරක, අතුරු වෛද්‍ය සහ හෙද සේවාවන් මෙන්ම මහජන සෞඛ්‍ය පරීක්ෂකවරුන් එම වෘත්තීය සමිති ක්‍රියාමාර්ගයට එක්ව සිටි අතර රෝහල්වල රෝගී සත්කාරක සේවාවන්ට එමගින් දැඩි බලපෑමක් එල්ල වුණා.\nඅද පෙරවරු 07 සිට දහවල් 11 දක්වා දිවයින පුරා රෝහල් 600ක පමණ මෙම වෘත්තීය ක්‍රියාමාර්ගය ක්‍රියාත්මක වූ බවයි රජයේ හෙද නිලධාරීන්ගේ සංගමය\nසඳහන් කළේ.\nඅද පෙරවරුවේ රෝහල්වලට පැමිණි රෝගීන් දැඩි අපහසුතාවට පත්ව තිබෙනවා.\nබලපිටිය මූලික රෝහලට ගිලන් රථමගින් රැගෙන ආ කොවිඩ් ආසාදිතයින් දෙදෙනකු රෝහල විසින් භාර නොගැනීම නිසා අපහසුතාවට පත්ව ඇති බවට වාර්තා වනවා.\nමේ වන විටත් ඔවුන් රැදී සිටින්නේ හදිසි සේවා ගිලන් රථ තුළයි.\nමේ අතර වර්ජනය හේතුවෙන් අද ජාතික රෝහලේ සිදුකිරීමට නියමිතව තිබූ කොවිඩ් මර්දන එන්නත්කරණ වැඩසටහනටද බාධා එල්ල වුණා.\nකෙසේ වෙතත් අප කළ විමසීමකදී වෛද්‍ය රසායනාගාර තාක්ෂණවේදීන්ගේ සංගමයේ සභාපති රවී කුමුදේශ් මහතා ප්‍රකාශ කළේ දිවයිනපුරා රෝහල්වල සමස්ත කාර්ය මණ්ඩලය ආරම්භ කළ වෘත්තීය ක්‍රියාමාර්ගය මේ වන විට අවසන් කර ඇති බවයි.",
       "URL": "https://www.hirunews.lk/278917/සෞඛ්‍ය-කාර්ය-මණ්ඩල-වර්ජනය-අවසන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1773"
}