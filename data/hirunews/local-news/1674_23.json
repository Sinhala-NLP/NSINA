{
       "Source": "hirunews",
       "Timestamp": "Thursday, 23 September 2021 - 7:26",
       "Headline": "කිරිපිටි මිල තීරණයට ජීවන වියදම් කමිටුවේ රැස්වීමක් හෙට",
       "News Content": "ජීවන වියදම් කමිටුව හෙට පෙරවරු 10ට රැස්වීමට නියමිත ව තිබෙනවා.\nඒ අරලියගහ මන්දිරයේදී යි.\nපාරිභෝගික ආරක්ෂණ රාජ්‍ය අමාත්‍ය ලසන්ත අලගියවන්න හිරු ප්‍රවෘත්ති අංශයට කියා සිටියේ, කිරිපිටි මිල වැඩි කිරිමට ඉදිරිපත් වී ඇති යෝජනා සම්බන්ධයෙන් එහි දී සාකච්ඡා කිරිමට නියමිත බවයි.\nඒ අනුව කිරිපිටි මිල සම්බන්ධයෙන් වන අවසන් තීරණයකට එම සාකච්ඡාවේ දී එළැඹෙනු ඇති.\nලෝක වෙළඳපොළේ කිරිපිටි මිල ඉහළ යාම, නැව් ගාස්තු ඉහළ යාම මෙන්ම රුපියලට සාපේක්ෂ ව ඩොලරයේ අගය ඉහළ යාම යන හේතු මත කිරිපිටි මිල වැඩි කිරීමට ආනයනකරුවන් රජයෙන් දිගින් දිගට ම ඉල්ලීම් කළා.\nඑහෙත් මිල වැඩි කිරීමට රජය ඊට අවසර ලබා දුන්නේ නැහැ.\nකෙසේ වෙතත් පසු ව ඔවුන් කිරිපිටි ආනයනය නතර කිරීමට පියවර ගනු ලැබුවේ ඔවුන්ට සිදු වන මූල්‍ය අලාභය සැලකිල්ලට ගනිමින්.\nඒ අනුව මේ වනවිට වෙළඳපොළ තුළ කිරිපිටි හිඟයක් නිර්මාණය වී ඇති අතර, ආනයනකරුවන් සහ මුදල් අමාත්‍යවරයා අතර පසුගිය 19 වන දා සාකච්ඡාවක් ද පැවැත්වුණා.\nඑහි දී කිරිපිටි ආනයනකරුවන් ඉල්ලා සිටියේ කිරිපිටි කිලෝග්‍රෑමයක මිල රුපියල් 350කින් ඉහළ දැමිය යුතු බවට යි.\nකෙසේ වෙතත්, පසු ව මුදල් අමාත්‍යවරයා සමඟ දීර්ඝ වශයෙන් වෙළඳපොළ තත්ත්වයන් සහ ආනයනික බදු සම්බන්ධයෙන් සාකච්ඡා කිරීමෙන් පසු ව රුපියල් 200ක මිල වැඩිවීමකට ආනයනකරුවන් එකඟ වුණා.\nඑවන් පසුබිමක දේශීය කිරිපිටි සමාගම් ද ඊයේ මාධ්‍ය හමුවක් කැඳවමින් කියා සිටියේ, දේශීය කිරි ගොවීන්ට මුහුණ දීමට සිදු වන අර්බුද වළක්වා ගනිමින් දේශීය කිරිපිටි නිෂ්පාදනය දිරිමත් කිරීම සඳහා ආනයනික කිරිපිටි මිල ඉහළ නැංවීමට සමගාමී ව දේශීය කිරිපිටි මිලද ඉහළ නැංවිය යුතු බවට යි.\nඑසේම, සහල් පාලන මිල වැඩි කරන ලෙස සහල් නිෂ්පාදකයින් ද රජයෙන් ඉල්ලා ඇති අතර ගෑස් මිල සම්බන්ධයෙන් ද පසුගිය දිනවල විවිධ අදහස් පළ වුණා.",
       "URL": "https://www.hirunews.lk/282987/කිරිපිටි-මිල-තීරණයට-ජීවන-වියදම්-කමිටුවේ-රැස්වීමක්-හෙට",
       "Category": "Local News",
       "Parent URL": "https://www.hirunews.lk/local-news.php?pageID=1674"
}