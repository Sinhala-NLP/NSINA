{
       "Source": "hirunews",
       "Timestamp": "Thursday, 26 January 2017 - 19:13",
       "Headline": "අධිකරණය ඉදිරිපිට නිහඬ විරෝධතාවක්",
       "News Content": "අන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු ළහිරු වීරසේකර රක්ෂිත බන්ධනාගාර ගත කිරීමට විරෝධය පළ කරමින් අද (26) කොළඹ කොටුව මහේස්ත්‍රාත් අධිකරණය ඉදිරිපිට නිහඩ විරෝධතාවයක් පැවැත්වුණා.\nමේ අතර, ඒ සම්බන්ධයෙන් මාධ්‍ය දැනුවත් කිරීම සදහා කොළඹ අද කැදවා තිබූ මාධ්‍ය හමුවකට එක්වෙමින් අන්තර් විශ්වවිද්‍යාලයීය ශිෂ්‍ය බල මණ්ඩලයේ වැඩබලන කැදවුම්කරු මංගල මද්දුමගේ අදහස් පළ කළා.\nඅන්තර් විශ්වවිද්‍යාල ශිෂ්‍යබල මණ්ඩලයේ කැදවුම්කරු ළහිරු වීරසේකර අද අත්අඩංගුවට ගෙන අධිකරණයට ඉදිරිපත් කිරීමෙන් පසුව පෙබරවාරි මස 9 වනදා දක්වා රක්ෂිත බන්ධනාගාර ගත කෙරුණා.\nඒ, ඇප කොන්දේසි කඩකිරීම හේතුවෙන්. මීට අමතරව මෙම විරෝධතාව අතරතුර මීට පෙර අත්අඩංගුවට ගැනුනු අන්තර් විශ්වවිද්‍යාලයීය ශිෂ්‍ය බල මණ්ඩලයේ හිමිවරුන් සිව් නමක් ඇතුළු සාමාජිකයන් හත්දෙනාට අධිකරණය අද රුපියල් ලක්ෂ දෙක බැගින් වූ ශරීර ඇප මත මුදාහැරියා.\nමාළඹේ සයිටම් පෞද්ගලික විශ්වවිද්‍යාලය නීති ගත කිරීමේ වැඩපිළිවෙලට විරෝධය පළ කරමින් ශ්‍රී ජයවර්ධනපුර විශ්වවිද්‍යාලයේ වෛද්‍ය පීඨ ශිෂ්‍ය සංගමය ද නිහඩ විරෝධතාවක් ගාලූමුවදොර පිටියේදී සංවිධාන කර තිබුණා.",
       "URL": "https://www.hirunews.lk/152987/අධිකරණය-ඉදිරිපිට-නිහඬ-විරෝධතාවක්",
       "Category": "Local News",
       "Parent URL": "https://www.hirunews.lk/local-news.php?pageID=4691"
}