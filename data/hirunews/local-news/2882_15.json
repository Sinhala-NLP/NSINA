{
       "Source": "hirunews",
       "Timestamp": "Wednesday, 26 February 2020 - 7:27",
       "Headline": "කැළණියේ CCTV ගැළවූ මහා ශිෂ්‍ය සංගමයට වැඩවරදින ලකුණු",
       "News Content": "කැළණිය විශ්වවිද්‍යාලය තුළ ස්ථාන කිහිපයක සවිකර තිබූ සී සී ටී වී කැමරා පද්ධති ගැලවීමේ සිද්ධිය සම්බන්ධයෙන් පුළුල් විමර්ශනයක් ආරම්භ කර ඇති බව එම විශ්වවිද්‍යාලයේ සන්නිවේදන අංශය පවසනවා.\nඑහි අධ්‍යක්‍ෂ ජ්‍යෙෂ්ඨ මහාචාර්ය විජයානන්ද රූපසිංහ කියා සිටියේ විශ්වවිද්‍යාල මට්ටමින් සිදුකරන විමර්ශනවලින් හෙළිවන තොරතුරු අනුව සිද්ධියට සම්බන්ධ සිසුන්ට විනය ක්‍රියාමාර්ග ගැනීමට කටයුතු කරන බවයි.\nපෙරේදා කැළණිය විශ්වවිද්‍යාලයේ ස්ථාන කිහිපයක සවිකර තිබූ සී සී ටී වී කැමරා පද්ධති සිසුන් විසින් ගලවා පරිපාලන අංශයට භාරදී තිබුණා.\nමීට මාසයකට පමණ පෙර සවිකර ඇති මෙම සී සී ටී වී කැමරා විශ්වවිද්‍යාලයේ සිසුන් ගැවසෙන ස්ථානවල සවිකර තිබීම හේතුවෙන් තමන් ඒවා ගලවා දැමූ බවයි විශ්වවිද්‍යාලයේ මහා ශිෂ්‍ය සංගමයේ සභාපති පූජ්‍ය කොබෙයිතුඩුවේ සමිත හිමියන් කියා සිටියේ.\nමේ අතර පේරාදෙණිය විශ්වවිද්‍යාලයේ සමසෞඛ්‍ය විද්‍යා පීඨයේ සිසුන් පිරිසක් ඊයේ පස්වරුවේ එම විශ්වවිද්‍යාලයීය පරිපාලන කාර්යාලය ඉදිරිපිට නිහඩ විරෝධතාවක නිරතවුණා.\nවිශ්වවිද්‍යාලයේ සම සෞඛ්‍ය විද්‍යා පීඨ ශිෂ්‍ය සංගමයේ සංස්කාරක ප්‍රමෝද් මල්ෂාන් කියා සිටියේ මෙම පීඨයේ ඉගෙනුම ලබන සියයට 30 සිසුන්ගේ උපාධි අහිමි කිරීමට පාලනාධිකාරිය කටයුතු කරන බවයි.\nකෙසේ වෙතත් රාජ්‍ය අමාත්‍ය එස්.බී. දිසානායක ගිනිගත්හේන ප්‍රදේශයේ ඊයේ පැවති උත්සවයකට එක්වෙමින් කියා සිටියේ විශ්වවිද්‍යාල ශිෂ්‍ය සංගම්වල නායකත්වය දරණ සිසුන්ට විනයක් හෝ හික්මීමක් නොමැති බවයි.",
       "URL": "https://www.hirunews.lk/235245/කැළණියේ-cctv-ගැළවූ-මහා-ශිෂ්‍ය-සංගමයට-වැඩවරදින-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=2882"
}