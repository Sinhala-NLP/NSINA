{
       "Source": "hirunews",
       "Timestamp": "Sunday, 17 September 2023 - 13:44",
       "Headline": "ජගත් මහා මණ්ඩල සැසියට ජනපති රනිල් ඇමරිකාවට",
       "News Content": "හෙට (18) ආරම්භ වන එක්සත් ජාතීන්ගේ මහා මණ්ඩලයේ 78 වන සැසිවාරයට සහභාගිවීම සඳහා මේ වනවිට ජනාධිපති රනිල් වික්‍රමසිංහ නිව්යෝක් නුවරට ළඟාවී සිටිනවා.\nඒ කියුබාවේ පැවති ජී 77 සහ චීනය රාජ්‍ය නායක සමුළුවට එක්වීමෙන් අනතුරුවයි.\nජනාධිපතිවරයා ලබන 21 වනදා එක්සත් ජාතීන්ගේ මහා මණ්ඩලය ඇමතීමට නියමිතව තිබෙනවා.\nමෙවර එහි තේමාව වන්නේ “2030 න්‍යාය පත්‍රය වෙනුවෙන් සාමය, සෞභාග්‍යය, ප්‍රගතිය සහ තිරසර භාවය මත පදනම්ව සංවර්ධන ඉලක්ක ජයගැනීමේ ක්‍රියාමාර්ගය වේගවත් කිරීම සඳහා විශ්වාසය යළි ගොඩනැංවීම සහ ගෝලීය සහයෝගීතාව යළි ඇති කිරීම” යන්නයි.\nජනාධිපති මාධ්‍ය අංශය සඳහන් කළේ මහා මණ්ඩල සැසිවාරයට සමගාමීව පැවැත්වෙන 2023 තිරසර සංවර්ධන ඉලක්ක සමුළුවේ රාජ්‍ය නායක හමුව සඳහාද ජනාධිපතිවරයා එක්වන බවයි.\nඉන්දු - පැසිෆික් දූපත් රාජ්‍යයන් අතර සංවාදයට එක්වන ජනාධිපති රනිල් වික්‍රමසිංහ රාජ්‍ය නායකයන් කිහිපදෙනෙකු සමඟ සාකච්ඡා පැවැත්වීමට සැළසුම් කර තිබෙනවා.\nමේ අතර දකුණු චීන මුහුදු කලාපයේ අටවන බෞද්ධ ෂෙන්සෙන් වටමේස සාකච්ඡාව ලබන මස 24වනදා සිට දින 3 ක් මෙරටදී පැවැත්වෙනවා. කොළඹ බණ්ඩාරනායක ජාත්‍යන්තර සම්මන්ත්‍රණ ශාලාවේදී පැවැත්වෙන එහි සමාරම්භක අවස්ථාව ජනාධිපති රනිල් වික්‍රමසිංහගේ ප්‍රධානත්වයෙන් පැවැත්වෙන බවයි ජනාධිපති මාධ්‍ය අංශය නිවේදනය කළේ.\nමෙහි සංවිධාන කටයුතු පිළිබඳ සාකච්ඡාවක් ජාතික ආරක්ෂාව පිළිබඳ ජනාධිපති ජ්‍යෙෂ්ඨ උපදේශක හා ජනාධිපති කාර්ය මණ්ඩල ප්‍රධානී සාගල රත්නායකගේ ප්‍රධානත්වයෙන් පසුගියදා ජනාධිපති කාර්යාලයේදී පැවැත්වුණා.\nසමගියෙන් එකට ගමන් කර සේද මාවතේ ප්‍රඥාව රැස් කරන්න යන්න තේමා කරගනිමින් රටවල් 22 ක සහභාගීත්වයෙන් අටවන බෞද්ධ ෂෙන්සෙන් වටමේස සාකච්ඡාව පැවැත්වෙනවා.",
       "URL": "https://www.hirunews.lk/348551/ජගත්-මහා-මණ්ඩල-සැසියට-ජනපති-රනිල්-ඇමරිකාවට",
       "Category": "Local News",
       "Parent URL": "https://www.hirunews.lk/local-news.php?pageID=24"
}