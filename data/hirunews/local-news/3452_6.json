{
       "Source": "hirunews",
       "Timestamp": "Saturday, 16 March 2019 - 12:58",
       "Headline": "ඕස්ට්‍රේලියාව සහ ශ්‍රී ලංකාව, ඒකාබද්ධ නාවික අභ්‍යාසයකට සූදානම්",
       "News Content": "ඕස්ට්‍රේලියාව සහ ශ්‍රී ලංකාව ප්‍රථමවරට මහා පරිමාණ නාවික අභ්‍යාසයක් පැවැත්වීමට සැලසුම් කර තිබෙනවා.\nලබන 23 වන දා සිට 30 වන දා දක්වා පැවැත්වෙන එම නාවික අභ්‍යාසයට ඕස්ට්‍රේලියානු යුද නෞකා 4ක් සහ නාවික භටයන් දහසකට අධික සංඛ්‍යාවක් සහභාගි වනු ඇති.\nනාවික මැරීන් බලකාය ඇතුළු ශ්‍රී ලංකා නාවික හමුදාවේ මෙහෙයුම් ඛණ්ඩ කිහිපයක් එක්වන බව නාවික හමුදා ප්‍රකාශක ලූතිනන් කමාන්ඩර් ඉසුරු සූරියබණ්ඩාර ප්‍රකාශ කළා.\nමෙම ඒකාබද්ධ නෞකා අභ්‍යාසය ශ්‍රී ලංකාව සහ  ඕස්ට්‍රේලියාව අතර සාමුද්‍රික ආරක්ෂාව පිළිබද සහයෝගීතාව ඉහළ නංවන බව ශ්‍රී ලංකාවේ  ඕස්ට්‍රේලියානු මහකොමසාරිස් ජෝන් පිලිප් කියා සිටියා.\nශ්‍රී ලංකාව සමඟ පැවැත්වෙන නාවික අභ්‍යාසයෙන් පසු  ඕස්ට්‍රේලියානු යුද නෞකා පෙළ මැලේසියාව, තායිලන්තය, වියට්නාමය, ඉන්දුනීසියාව සහ සිංගප්පූරුව සමඟ යුද අභ්‍යාසවල නිරත වී නැවතත්  ඕස්ට්‍රේලියාව බලා යන්නේ මාස දෙක හමාරකින් අනතුරුවයි.",
       "URL": "https://www.hirunews.lk/212503/ඕස්ට්‍රේලියාව-සහ-ශ්‍රී-ලංකාව-ඒකාබද්ධ-නාවික-අභ්‍යාසයකට-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=3452"
}