{
       "Source": "hirunews",
       "Timestamp": "Sunday, 12 September 2021 - 19:51",
       "Headline": "නිරෝධායනයෙන් ගසාකන හෝටල් (වීඩියෝ)",
       "News Content": "විදෙස් ගතව සිට පැමිණීමේදී සිදුකරන කොරෝනා පරීක්ෂණවල ප්‍රතිඵල ලැබෙන තෙක් නිරෝධායනය සඳහා රඳවා තැබෙන හෝටල් විසින් එම කාලසීමාව සඳහා සංචාරකයින්ගෙන් අධික ලෙස මුදල් ගසාකෑමේ ක්‍රියාදාමය නිරතවන බවට සංචාරකයින් නිරන්තරයෙන් චෝදනා කරනවා.\nසංචාරකයින්ට මෙලෙස හෝටල් නිරෝධායනයට යොමුවීමට සිදුව ඇත්තේ කටුනායක බණ්ඩාරනායක ගුවන්තොටුපොළ පරිශ්‍රයේ රැපිඩ් පී සී ආර් පරීක්ෂණ පහසුකම්ද සම්පාදනය කර ඇති පසුබිමකයි.\nනිරෝධායනයට යොමු කෙරෙන පිරිස් චෝදනා කරන්නේ කොවිඩ් පරීක්ෂණයේ ප්‍රතිඵල ලැබෙන තෙක් රැඳී සිටින පැය 12කටත් නොවැඩු කාල සීමාව සඳහා අදාළ හෝටල් තමන්ගෙන් අධික මුදලක් ගසා කන බවයි.\nමෙලෙස හෝටල් නිරෝධායනයේදී ගසා කෑමට ලක්වූ පිරිස්, ඒ පිළිබඳව තොරතුරු හිරු සී.අයි.ඒ. වෙත ලබා දෙන ලෙස අප කළ දැනුම්දීමට අනුව සී.අයි.ඒ. කණ්ඩායමට ඇමතුම් ගලා ආවේ සිදුවූ අසාධාරණය හෙළි කිරීමට ඇති එකම හා හොඳම වේදිකාව හිරු ප්‍රවෘත්ති බව පවසමින්.\nඅප කළ සොයා බැලීමකදී හෙළිවුණේ එක් තරු පන්තියේ හෝටලයක් දිනක් සඳහා තනි පුද්ගලයෙකු රැඳී සිටින කාමරයකට ඩොලර් 170ක මුදලක්ද, දෙදෙනෙකුට රැඳී සිටිය හැකි කාමරයක් සඳහා ඩොලර් 210ක මුදලක් අය කරන බවයි.\nඊට අමතරව කොවිඩ් පරීක්ෂණයකට ඩොලර් 40ක්, රක්ෂණ ගාස්තු වශයෙන් ඩොලර් 12ක්, ගුවන් තොටුපොළ ප්‍රවාහන ගාස්තු වශයෙන් ඩොලර් 55ක්ද එම හෝටලය මඟින් අයකර ගැණෙනවා.\nතවත් හෝටලයක් තනි පුද්ගලයෙකු රැඳී සිටින කාමරයක් සඳහා ඩොලර් 231ක් ද දෙදෙනෙකුට රැඳී සිටිය හැකි කාමරයක් සඳහා ඩොලර් 265ක්ද අයකර ගන්නා බවට තොරතුරු හෙළිවුණා.\nඊට අමතරව එම හෝටලයද කොවිඩ් පරීක්ෂණයකට ඩොලර් 40ක්, රක්ෂණ ගාස්තු වශයෙන් ඩොලර් 12ක්, ගුවන් තොටුපොළ ප්‍රවාහන ගාස්තු වශයෙන් ඩොලර් 55ක මුදලක් අයකර ගැණෙනවා.\nතවත් තරු පන්තියේ හෝටලයක් තනි පුද්ගලයෙකු රැඳී සිටින කාමරයක් සඳහා ඩොලර් 235ක් ද දෙදෙනෙකුට රැඳී සිටිය හැකි කාමරයක් සඳහා ඩොලර් 297ක්ද ඇතුළුව තවත් පහසුකම් සඳහා මෙලෙස අධික මුදලක් අයකර ගන්නා බවයි අප කළ සොයාබැලීමේදී පෙනී ගියේ.\nඒ අනුව ඇතැම් හෝටල් සාමාන්‍ය තත්ත්වයකදී අය කරන මුදල මෙන් දෙතුන් ගුණයක් වැඩියෙන් නිරෝධායනයේදී ගසා කන බවටද තොරතුරු වාර්තා වුණා.\nඔබත් විදෙස් ගතව සිට යළි මෙරටට පැමිණීමේදී හෝටල් නිරෝධායනයෙන් ගසා කෑමට ලක්වූ අයෙක් නම් ඒ පිළිබඳව තොරතුරු ලබා දීම සඳහා 0770 322 821 හිරු සී.අයි.ඒ. දුරකථන අංකය අමතා තොරතුරු ලබා සිය හැකියි.\nමෙරටට පැමිණීමේදී දෙස් විදෙස් සංචාරකයින්ට සිදුවන මෙම අසාධාරණයට විසඳුම් ලැබෙන තෙක් හිරු ප්‍රවෘත්ති තවදුරටත් අවධානයෙන්.",
       "URL": "https://www.hirunews.lk/282038/නිරෝධායනයෙන්-ගසාකන-හෝටල්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1696"
}