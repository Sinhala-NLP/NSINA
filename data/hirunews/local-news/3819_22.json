{
       "Source": "hirunews",
       "Timestamp": "Wednesday, 01 August 2018 - 18:40",
       "Headline": "පිබිදෙමු පොළොන්නරුව ව්‍යාපෘති ජනගත කිරීම ඇරඹෙයි",
       "News Content": "වත්මන් සංවර්ධන වැඩපිළිවෙල රටේ ජනතාවගේ සුබසාධනය සඳහා මිස දේශපාලනඥයන්ගේ සාක්කු පුරවා ගැනීමට නොවන බව ජනාධිපති මෛත්‍රීපාල සිරිසේන අවධාරණය කරනවා.\nපිබිදෙමු පොළොන්නරුව දිස්ත්‍රික් සංවර්ධන වැඩසටහන යටතේ ව්‍යාපෘති 180 ක් ජනගත කිරීමේ අවස්ථාව ආරම්භ කිරීමට අද පස්වරුවේ එක්වෙමිනුයි ජනාධිපතිවරයා මේ බව කියාසිටියේ.\n2015 ජනවාරි 8 වනදා පරිවර්තනය තුලින් මෙරට පොඩි මිනිසුන් අපේක්ෂා කළ සංවර්ධනයේ ප්‍රතිලාභ ලබාදීමේ වැඩපිළිවෙල රජය මේ වන විට ක්‍රියාවට නංවමින් පවතින බව ද ජනාධිපතිවරයා කියාසිටියා.\nප්‍රජාතන්ත්‍රවාදය තහවුරු කළ නිදහස් සමාජයක සතුටින් ජීවත්වීමට ජනතාව තැබූ විශ්වාසය එලෙසම ඉටු කිරීමට දිවි හිමියෙන් කැපවන බවයි මෛත්‍රීපාල සිරිසේන මහතා අවධාරණය කළේ.\nදුෂණයට, වංචාවට සහ නාස්තියට විරුද්ධ අයෙක් ලෙස වත්මන් සංවර්ධන වැඩපිළිවෙලේදී කිසිදු අක්‍රමිකතාවකට ඉඩ තබා නොමැති අතර ජනතාවගේ සම්පත් ජනතාවගේම සුබසාධනය සඳහා යෙදවීම ප්‍රතිපත්තියක් කොට සලකන බව ද ජනාධිපති මෛත්‍රීපාල සිරිසේන කියාසිටියා.\nතම දෑත්වල කිසිවිටක වංචා හා දූෂණ ගෑවී නොමැති බව ජනාධිපති මෛත්‍රිපාල සිරිසේන ප්‍රකාශ කළා.\nඅද පස්වරුවේ හිඟුරක්ගොඩ නව බස් නැවතුම්පල සහ හිඟුරක්ගොඩ වෙළඳ සංකීර්ණය විවෘත කිරීමේ උත්සවයට එක්වෙමින් ජනාධිපතිවරයා සඳහන් කළේ සෑමවිටම තමන් හෘද සාක්ෂියට අනුව කටයුතු කර ඇති බවයි.\nපිබිදෙමු පොළොන්නරුව ව්‍යාපෘතිය යටතේ රුපියල් කෝටි 6000 ක් වැය කරමින් දියත් කළ සංවර්ධන ව්‍යාපෘති 181 ක් ජනතා අයිතියට පත් කිරීම ජනාධිපති මෛත්‍රිපාල සිරිසේනගේ ප්‍රධානත්වයෙන් අද ආරම්භ වුණා.\nඒ අනුව අද දිනයේ සංවර්ධන ව්‍යාපෘතීන් 60 ක් ජනතා අයිතියට පත් කෙරුණු අතර, හෙට සහ අනිද්දා දිනවලද මෙම ව්‍යාපෘති ජනතා අයිතියට පත් කිරීම සිදුවනවා.\n2015 වසරේ ආරම්භ කෙරුණු පිබිදෙමු පොළොන්නරුව ව්‍යාපෘතිය යටතේ දිස්ත්‍රික්කයේ පාසල් 85 ක භෞතික සම්පත් සංවර්ධනය කිරීම, රෝහල් සහ සෞඛ්‍ය මධ්‍යස්ථාන සංවර්ධනය කිරීම, පානීය ජල ව්‍යාපෘති, මාර්ග සංවර්ධනය හා යටිතල පහසුකම් දියුණු කිරීම ඇතුලූ ව්‍යාපෘති රැසක් ක්‍රියාත්මකයි.\nමේ අද පස්වරුවේ හිඟුරක්ගොඩ නව බස් නැවතුම්පල සහ වෙළඳ සංකීර්ණය විවෘත කිරීමට එක්වුණා.\nමේ අතර, ලබාදී ඇති නිදහස ඇතමුන්ට අමතක වී ඇති බවයි ජනාධිපතිවරයා පෙන්වා දුන්නේ.",
       "URL": "https://www.hirunews.lk/196571/පිබිදෙමු-පොළොන්නරුව-ව්‍යාපෘති-ජනගත-කිරීම-ඇරඹෙයි",
       "Category": "Local News",
       "Parent URL": "https://www.hirunews.lk/local-news.php?pageID=3819"
}