{
       "Source": "hirunews",
       "Timestamp": "Friday, 02 June 2023 - 14:11",
       "Headline": "ලෝක පූජිත බ්‍රහ්මවංසෝ හිමියන් නොතැකූ ගුවන්තොටුපල නිලධාරියාට විනය පරීක්ෂණ",
       "News Content": "ජාත්‍යන්තර වශයෙන් කීර්තියට පත් පූජ්‍ය අජාන් බ්‍රහ්මවංසෝ හිමියන් පැය 12ක් ගුවන් තොටුපලේ රඳවාගෙන සිටි කටුනායක ගුවන්තොටුපළේ එම අවස්ථාවේ රාජකාරියේ නිරතව සිටි මෙහෙයුම් නිලධාරියා සම්බන්ධයෙන් විනය පරික්ෂණයක් ආරම්භ කර තිබෙනවා.\nඒ ජනාධිපති ලේකම්වරයා විසින් නාවික හා ගුවන් සේවා අමාත්‍යාංශ ලේකම්වරයාට කළ දැනුම්දීමකට අනුවයි.\nලෝක පූජිත බ්‍රිතාන්‍ය ජාතික හිමිනමක් වන පූජ්‍ය අජාන් බ්‍රහ්මවංසෝ හිමියන් කටුනායක ගුවන් තොටුපල වෙත පසුගිය 31 වැනිදා අලුයම තායිලන්තයේ බැංකොක් නුවර බලා පිටත්ව යාමට කටුනායක ගුවන් තොටුපල වෙත වැඩම කර තිබුණා.\nඑලෙස වැඩම කළ උන්වහන්සේ ගුවන් තොටුපල ප්‍රභූ පර්යන්තයේ කුටියක් වෙත රැගෙන ගොස් තිබුණේ ප්‍රභූ පහසුකම් ජනාධිපතිවරයා විසින් පිරිනමා තිබීම හේතුවෙන්.\nකෙසේ වෙතත්, එලෙස රඳවා සිටි උන්වහන්සේ නිසි වේලාවට අදාළ ගුවන් යානය වෙත රැගෙන ගොස් තිබුණේ නැහැ.\nපැය 12කට පමණ පසුවයි උන්වහන්සේ මලයාසියාව බලා පිටත්ව යන ගුවන් යානයක් වෙත රැගෙන ගොස් තිබුණේ.\nසිවිල් ගුවන් සේවා අමාත්‍ය නිමල් සිරිපාල ද සිල්වා එම අවස්ථාවේ සිංගප්පූරුව බලා යාමට කටුනායක ගුවන්තොටුපල වෙත පැමිණ සිටි බව වාර්තා වුණා.\nවාර්තාවන තොරතුරුවලට අනුව එදින ගුවන් තොටුපල හා ගුවන් සේවා සමාගමේ සභාපතිවරයා බ්‍රහ්මවංසෝ හිමියන් හමුවී සමාව ඉල්ලා තිබුණා.",
       "URL": "https://www.hirunews.lk/336872/ලෝක-පූජිත-බ්‍රහ්මවංසෝ-හිමියන්-නොතැකූ-ගුවන්තොටුපල-නිලධාරියාට-විනය-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=299"
}