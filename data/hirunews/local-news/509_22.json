{
       "Source": "hirunews",
       "Timestamp": "Monday, 27 February 2023 - 14:19",
       "Headline": "රුහුණු විශ්වවිද්‍යාලයේ තාක්ෂණ පීඨ සිසුන්ට තහනමක්",
       "News Content": "රුහුණු විශ්වවිද්‍යාලයේ තාක්ෂණ පීඨ සිසුන්ට විශ්වවිද්‍යාල භූමිය තහනම් කර තිබෙනවා.\nනිවේදනයක් නිකුත් කරමින් තාක්ෂණ පීඨයේ පීඨාධිපතිවරයා සඳහන් කළේ අද (27) දහවල් 12 වන විට එම පීඨයේ සියලුම සිසුන්ට නේවාසිකාගාරවලින් ඉවත්වන ලෙසට දැනුම් දී ඇති බවයි.\nවිශ්වවිද්‍යාලයේ පිරිමි නේවාසිකාගාරයේ සිසුන් පිරිසක් ඊයේ (26) රාත්‍රී 9න් පසු පිටතට යාමට උත්සහ කිරීමේ දී ආරක්ෂක නිලධාරියෙකු සමඟ බහින්බස්වීමක් ඇති කරගෙන තිබෙනවා.\nනේවාසිකාගාරයේ ශාලාධිපති එම ස්ථානයට පැමිණි අවස්ථාවේ සිසුන් ඔහුව කාමරයක දමා පැය එකහමාරක කාලයක් සිර කර තබා ඇති බව සඳහන්.\nඑහිදී ඇතිවූ නොසන්සුන්කාරී තත්වයේ දී තුවාල ලැබූ ශාලාධිපතිවරයා, ඔහුගේ බිරිඳ සහ තවත් කාන්තාවක් කඹුරුපිටිය රෝහලට ඇතුළත් කර ඇති බව තාක්ෂණ පීඨ භාර මහාචාර්යවරයා කියා සිටියා.",
       "URL": "https://www.hirunews.lk/328478/රුහුණු-විශ්වවිද්‍යාලයේ-තාක්ෂණ-පීඨ-සිසුන්ට-තහනමක්",
       "Category": "Local News",
       "Parent URL": "https://www.hirunews.lk/local-news.php?pageID=509"
}