{
       "Source": "hirunews",
       "Timestamp": "Wednesday, 27 September 2017 - 9:57",
       "Headline": "වැලිගම ඉන්ධන පිරවුම්හලක් කොල්ල කයි",
       "News Content": "මාතර දිස්ත්‍රික්කයේ සිදුවන ඉන්ධන පිරවුම්හල් කොල්ලයන් පිළිබඳව පොලිසිය විශේෂ විමර්ශනයක් ආරම්භ කර තිබෙනවා.\nඒ අනුව සියලුම ඉන්ධන පිරවුම්හල්වල සේවකයින් දැනුවත් කිරීමේ විශේෂ වැඩසටහනක්ද ආරම්භ කර ඇති බවයි මාතර නියෝජ්‍ය පොලිස්පති කාර්යාලය සඳහන් කළේ.\nඑමෙන්ම රාත්‍රී 9න් පසු ඉන්ධන පිරවුම්හල්වල රුපියල් 10,000ට වඩා මුදල් ලග තබා නොගන්නා ලෙස පොලිසිය දැනුම් දී තිබෙනවා.\nඊයේ සහ අද (27) මාතර දිස්ත්‍රික්කයේ ප්‍රදේශ කිහිපයක ඉන්ධන පිරවුම්හල් තුනක් කොල්ල කා තිබුණා.\nඑහි ආසන්නතම සිදුවීම අද උදෑසන වාර්තා වූයේ වැලිගම දෙනිපිටිය ප්‍රදේශයෙන්.\nපොලිසිය සඳහන් කළේ දෙණියපිටිය නගරයේ පිහිටි පිරවුම්හලක තිබූ රුපියල් 85,000කට වැඩි මුදලක් කොල්ලකරුවන් විසින් රැගෙන ගොස් ඇති බවයි.\nපෙර කොල්ලකෑම්වලට සමානවම ෆුල්ෆෝස් හෙල්මට් පැලද යතුරුපැදියකින් පැමිණි තුන්දෙනෙකු ගිනිඅවි පෙන්වා සේවකයන් බියගන්වා මෙම කොල්ලය සිදු කර තිබෙනවා.\nඊයේ අළුයම විනාඩි දහයක් වැනි කාලයක් තුල මාතර - කඹුරුගමුව සහ අකුරැස්ස යන ප්‍රදේශවල ඉන්ධන පිරවුම්හල් දෙකක් ෆුල්ෆෝස් හෙල්මට් පැලද යතුරුපැදිවලින් පැමිණි පිරිසක් විසින් කොල්ල කා තිබුණා.",
       "URL": "https://www.hirunews.lk/171945/වැලිගම-ඉන්ධන-පිරවුම්හලක්-කොල්ල-කයි",
       "Category": "Local News",
       "Parent URL": "https://www.hirunews.lk/local-news.php?pageID=4301"
}