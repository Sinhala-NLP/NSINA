{
       "Source": "hirunews",
       "Timestamp": "Thursday, 24 June 2021 - 16:39",
       "Headline": "ජනපති හෙට (25) රාත්‍රි 8.30ට ජාතිය අමතයි",
       "News Content": "ජනාධිපති ගෝඨාභය රාජපක්ෂ හෙට දිනයේදී ජාතිය අමතා විශේෂ ප්‍රකාශයක්  සිදුකිරීමට නියමිතව තිබෙනවා. ඒ අනුව ජනාධිපතිවරයා හෙට රාත්‍රී 8.30ට මෙම ප්‍රකාශය සිදුකිරීමට නියමිත බවයි ජනාධිපති කාර්යාලය නිවේදනය කළේ.\nමේ අතර, පොසොන් පොහොය වෙනුවෙන් නිවේදනයක් නිකුත් කරමින් ජනාධිපති ගෝඨාභය රාජපක්ෂ ප්‍රකාශ කළේ යහපත් රටක් ගොඩනැගීමට අදාළ වූ තථාගත දහමත්, දස රාජ ධර්මයත් පදනම් කර ගනිමින් රාජ්‍ය සංකල්පය, තම පාලනය ද පූර්වාදර්ශය කර ගන්නා බවයි.\nඑමෙන්ම, පොසොන් පෝ දිනට සමගාමීව අනුරාධපුර - මිහින්තලා පුද බිමේ ආලෝක පූජාව ද අද පස්වරුවේ පැවැත්වුණා.\nමේ අතර, කොරෝනා වසංගත තත්වය හමුවේ නිවසේ සිට ආගමික වතාවත්වල යෙදෙන ලෙස ලබාදුන් උපදේශය අනුව බුද්ධශාසන ආගමික හා සංස්කෘතික කටයුතු අමාත්‍ය, අග්‍රාමාත්‍ය මහින්ද රාජපක්ෂ තංගල්ල - කාල්ටන් නිවසේදී පෙහෙවස් සමාදන්වී තිබෙනවා.\nඅග්‍රාමාත්‍ය කාර්යාලය නිවේදනය කළේ තංගල්ල වනවාසී කුඩා විහාරයේ පූජ්‍ය පොල්වත්තේ ප්‍රේමානන්ද හිමියන් විසින් පෙහෙවස් සමාදන් කිරීම සිදුකළ බවයි.\nඑමෙන්ම සෑම පුන් පොහෝ දිනකම පවත්වන අමාදම් සිසිලස ධර්ම දේශනා මාලාව අද අරලියගහ මන්දිරයේදී පැවැත්වුණේ අග්‍රාමාත්‍ය ආර්යා ශිරන්ති රාජපක්ෂගේ ප්‍රධානත්වයෙන්.",
       "URL": "https://www.hirunews.lk/275236/ජනපති-හෙට-25-රාත්‍රි-8-30ට-ජාතිය-අමතයි",
       "Category": "Local News",
       "Parent URL": "https://www.hirunews.lk/local-news.php?pageID=1863"
}