{
       "Source": "hirunews",
       "Timestamp": "Monday, 14 February 2022 - 19:55",
       "Headline": "චමුදිත සමරවික්‍රමගේ නිවසට එල්ල වූ ප්‍රහාරය පාර්ශව රැසක් හෙළා දකියි (වීඩියෝ)",
       "News Content": "හිරු ටී.වී ප්‍රවීණ මාධ්‍යවේදී චමුදිත සමරවික්‍රමගේ නිවසට මැර ප්‍රහාරයක් එල්ල කිරීමේ සිද්ධිය හෙළා දකින බව ජනමාධ්‍ය අමාත්‍ය ඩලස් අලහප්පෙරුම ප්‍රකාශ කළා.\nප්‍රහාරය පිළිබද සැලවීමක් සමග දේශපාලනඥයින් රැසක් ඔහුගේ නිවසට පැමිණි අතර, මාධ්‍ය සංවිධාන ඇතුළු පාර්ශව රැසක්ද ප්‍රහාරය හෙලා දැක තිබෙනවා.\nචමුදිත සමරවික්‍රමගේ නිවසට එල්ල වු ප්‍රහාරය නිර්ලජ්ජිත, එහෙත් බරපතල සිදුවීමක් ලෙස හෙලා දකින බව නිදහස් මාධ්‍ය ව්‍යාපාරය පවසනවා.\nමෙම ප්‍රහාරය ජනමාධ්‍යයට එරෙහි අදෘෂමාන බලයක් සහිත අඳුරු සෙවනැලි තවදුරටත් නිදහසේ සැරිසරමින් සිටින බවට පැහැදිලි සාධකයක්.\nමේ නිසා එය තවත් එක් සිද්ධියක් ලෙස සිදුවීම් ලැයිස්තුවකට එක් කරනු වෙනුවට පුළුල් විමර්ශනයකින් මැරයින් කවුදැයි රටට හෙලි කරන ලෙස නිදහස් මාධ්‍ය ව්‍යාපාරය ඉල්ලා සිටිනවා.\nශ්‍රී ලංකා වෘත්තිය ජනමාධ්‍යවේදීන්ගේ සංගමය නිවේදනයක් නිකුත් කරමින් සදහන් කළේ, මාධ්‍ය නිදහසට බරපතළ ප්‍රශ්නකාරී තත්ත්වයක් ඇති කරමින් සිදු කරන මෙවැනි බියගුළු ප්‍රහාර දැඩිව හෙලා දකින බවයි.\nඑවැනි තත්ත්වයන් වලක්වා ගැනීම සදහා මෙරටදී මෙන්ම ජාත්‍යන්තරව ද සිදු කළ හැකි මැදිහත්වීම් සදහා පසුබට නොවන බවද ඔවුන් සිය නිවේදනයේ සදහන් කර තිබෙනවා.\nතරුණ මාධ්‍යවේදීන්ගේ සංගමය නිවේදනයක් නිකුත් කරමින් ප්‍රකාශ කළේ ඕනෑම පුරවැසියකුගේ භාෂණයේ හා ප්‍රකාශනයේ අයිතිය මෙන්ම ජීවත්වීමේ අයිතිය සුරක්ෂිත කිරීම ආණ්ඩුවේ සහ පොලිසියේ වගකීමක් වන බැවින් ප්‍රහාරය සම්බන්ධයෙන් කඩිනම් විමර්ශනයක් සිදු කළ යුතු බවයි.\nමැර ප්‍රහාර සිදුකරමින් මාධ්‍යවේදීන් නිහඬ කිරිමට කිසියම් කණ්ඩායමක් උත්සාහ දරන්නේ නම් ඊට එරෙහිව මාධ්‍ය නිදහස රැකගැනීම සදහා නැගි සිටින බව ශ්‍රී ලංකා මාධ්‍යවේදීන්ගේ සංගමයද නිවේදනයක් නිකුත් කරමින් ප්‍රකාශ කළා.\nචමුදිත සමරවික්‍රමගේ නිවසට එල්ල වුණු ප්‍රහාරය සත්‍යය යටපත් කිරීමට ගත් නීච, බියගුලු ක්‍රියාවක් බවත් ප්‍රහාරයට සම්බන්ධ සියලු දෙනා කඩිනමින් නීතිය ඉදිරියට පමුණුවා ඒ පිටුපස ඇති සැගවුණු බලවේග සොයාගැනීම රජයේ වගකීමක් බවත්, මහජන යුතුකම් කේන්ද්‍රය නිවේදනයක් නිකුත් කරමින් පෙන්වා දෙනවා.\nමේ අතර, හිරු ටී.වී. ප්‍රවීණ මාධ්‍යවේදී චමුදිත සමරවික්‍රමගේ නිවසට අද අලුයම එල්ලවූ ප්‍රහාරය හෙළා දකින බව ශ්‍රී ලංකා පොදුජන පෙරමුණේ සභාපති අමාත්‍ය මහාචාර්ය ජී.එල්. පීරිස් කොළඹ පැවති මාධ්‍ය හමුවකට එක්වෙමින් ප්‍රකාශ කළා.\nඑමෙන්ම මෙම ප්‍රහාරය පිළිකුලෙන් යුතුව හෙළා දකින බව විපක්ෂ නායක සජිත් ප්‍රේමදාස ද නිවේදනයක් නිකුත් කරමින් සඳහන් කළා.\nමෙම නින්දාසහගත මැර ප්‍රහාරය පිළිබදව විනිවිදභාවයෙන් යුත්, අපක්ෂපාතී, සාධාරණ පරීක්ෂණයක් පවත්වා ඊට ඍජුව සහ වක්‍රව සම්බන්ධ වී සිටින සියලු දෙනාට එරෙහිව නීතිය ක්‍රියාත්මක කළ යුතු බවයි විපක්ෂ නායකවරයා එහිදී අවධාරණය කළේ.\nසිද්ධිය සම්බන්ධයෙන් නිවේදනයක් නිකුත් කරන ජනතා විමුක්ති පෙරමුණ සදහන් කළේ, චමුදිත සමරවික්‍රමගේ මාධ්‍ය භාවිතයේ ප්‍රතිඵලයක් ලෙස හා එම ක්‍රියාවලියට අදාළ බියගැන්වීමක් ලෙස සිදුකර ඇති මෙම බියගුලු ප්‍රහාරය දැඩිව හෙලා දකින බවයි.\nපොලිස් පරීක්ෂණ නිසි පරිදි ක්‍රියාත්මක වීමට ඉඩ හැර ප්‍රහාරයට සම්බන්ධ සියලු දෙනා නීතිය හමුවට පමුණුවන ලෙස ආණ්ඩුවට බලකරන ජනතා විමුක්ති පෙරමුණ, මෙවැනි බියගුළු ප්‍රහාර හමුවේ තමන්ගේ මාධ්‍ය භාවිතයන් කිසිදු ලෙසකින් අත් නොහරින ලෙස ද මාධ්‍යවේදීන්ගෙන් ඉල්ලා සිටිනවා.\nචමුදිත සමරවික්‍රමගේ නිවසට එල්ල වු මැර ප්‍රහාරය සම්බන්ධයෙන් කණස්සල්ල පළ කරන එක්සත් ජාතික පක්ෂය නිවේදනයක් නිකුත් කරමින් සදහන් කරන්නේ, මෙම ප්‍රහාරය කලක් ශ්‍රී ලංකාව තුළ හොල්මන් කළ අතීතය පිළිබද කණගාටුදායක සිහිගැන්වීමක් බවයි.\nමාධ්‍ය නිදහස සජීවී ප්‍රජාතන්ත්‍රවාදයට අත්‍යවශ්‍ය අංගයක් වන අතර, එය ආරක්ෂා කිරීමට සියලුදෙනා බැදී සිටින බවයි එක්සත් ජාතික පක්ෂ නායක පාර්ලිමේන්තු මන්ත්‍රී රනිල් වික්‍රමසිංහ ප්‍රකාශ කළේ.\nඑමෙන්ම, හිරු ටී.වී. ප්‍රවීන මාධ්‍යවේදී චමුදිත සමරවික්‍රමගේ නිවසට එල්ල වූ ප්‍රහාරය තමා දැඩි සේ හෙළා දකින බවයි අමාත්‍ය උදය ගම්මන්පිළ ට්විටර් පණිවුඩයක් නිකුත් කරමින් සඳහන් කළේ.\nමේ සම්බන්ධයෙන් වහා පරීක්ෂණයක් පවත්වන ලෙස තමා මහජන ආරක්ෂක අමාත්‍ය සරත් වීරසේකර අමතා ඉල්ලා සිටි බවත්, සහෝදරත්වය පළ කිරීම සදහා මාධ්‍යවේදී චමුදිත සමරවික්‍රම ඇමතූ බවත් ඔහු වැඩිදුරටත් සදහන් කළා.",
       "URL": "https://www.hirunews.lk/297020/චමුදිත-සමරවික්‍රමගේ-නිවසට-එල්ල-වූ-ප්‍රහාරය-පාර්ශව-රැසක්-හෙළා-දකියි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1356"
}