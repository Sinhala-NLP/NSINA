{
       "Source": "hirunews",
       "Timestamp": "Thursday, 27 December 2018 - 16:30",
       "Headline": "මත්ද්‍රව්‍ය වැටලීම් විධිමත් කරන්නැයි ජනපතිගෙන් උපදෙස්",
       "News Content": "නීති විරෝධී මත්ද්‍රව්‍ය ජාවාරමට අදාළව සිදු කෙරෙන වැටලීම් තවත් විධිමත් කරන්නැයි ජනාධිපති මෛත්‍රිපාල සිරිසේන අදාළ අංශ වෙත උපදෙස් ලබා දී තිබෙනවා.\nජනාධිපතිවරයා විසින් පොලිස් දෙපාර්තමේන්තුව රාජ්‍ය ආරක්ෂක අමාත්‍යාංශය යටතට පවරා ගැනීමෙන් අනතුරුව ගතවූ මාස 02 කට ආසන්න කාලය තුළ දී නීතිවිරෝධි මත්ද්‍රව්‍යවලට අදාළ වැටලීම්වල සුවිශේෂි ප්‍රගතියක් දක්නට ලැබෙන බවයි ජනාධිපති මාධ්‍ය අංශය නිවේදනය කළේ.\nඒ අනුව 2018 ජනවාරි 01 දා සිට සිට ඔක්තෝබර් 31 වනදා දක්වා මාස 10 ක කාලය තුළ දී අත්අඩංගුවට ගෙන තිබුණේ හෙරොයින් කිලෝ 184.6 ක ප්‍රමාණයක්.\nකෙසේවෙතත් ජනාධිපතිවරයාගේ උපදෙස් මත ක්‍රියාත්මක කරනු ලබන, නීතිවිරෝධි මත්ද්‍රව්‍ය වැටලීම්වලට අදාළ විශේෂ වැඩසටහනට අනුව නොවැම්බර් 01 දා සිට මේ දක්වා මාස 02කට ආසන්න කාලය තුළ දී හෙරොයින් කිලෝ 280ක පමණක් අත්අඩංගුවට ගැනීමට හැකියාව ලැබී තිබෙනවා.\nඑමෙන්ම පසුගිය මාස 02 ක කාලය තුළ නීතිවිරෝධි මත්ද්‍රව්‍ය ජාවාරමට අදාළ සැකකරුවන් 15,530 ක් පමණ අත්අඩංගුවට ගෙන නඩු පැවරීමට කටයුතු කර ඇති බව වාර්තා වනවා.\nමේ අතර නීතිවිරෝධි මත්ද්‍රව්‍ය ජාවාරමට අදාල නීති කාර්යක්ෂමව සහ දැඩිව ක්‍රියාත්මක කිරීම සඳහා අවශ්‍ය බලතල අදාළ ආයතන සහ නිලධාරින් වෙත පවරාදීමට අවශ්‍ය නීති කෙටුම්පත් සම්පාදනය ද මේ වන විට ජනාධිපතිවරයාගේ උපදෙස් පරිදි කඩිනමින් සිදු වෙමින් පවතින බවයි ජනාධිපති මාධ්‍ය අංශය කියාසිටියේ.\nමේ අතර, පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර දැනට ක්‍රියාත්මක මත්ද්‍රව්‍ය මෙහෙයුම් පිළිබදව අදහස් දක්වමින් කියා සිටියේ දිවයින පුරා ඒ වෙනුවෙන්  සෑන්ඩ් නමින් විශේෂ මෙහෙයුමක් ආරම්භ කර ඇති බවයි.\nඑමෙන්ම, පසුගිය මාස දෙක තුළ රුපියල් බිලියන 03 ක හෙරොයින් අත්අඩංගුවට ගත් බවයි ඔහු කියා සිටියේ.",
       "URL": "https://www.hirunews.lk/206923/මත්ද්‍රව්‍ය-වැටලීම්-විධිමත්-කරන්නැයි-ජනපතිගෙන්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=3585"
}