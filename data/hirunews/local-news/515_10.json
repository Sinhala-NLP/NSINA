{
       "Source": "hirunews",
       "Timestamp": "Friday, 24 February 2023 - 19:21",
       "Headline": "ඉන්දු - පාකිස්ථාන කෝන්තරය තවත් ආදරයකට හරස්වෙයි",
       "News Content": "ඉන්දු - පාකිස්ථාන අර්බුදය ප්‍රේමයට හරස්වූ පුවතක් අද බැංගලෝරයෙන් වාර්තා වුණා. ඒ එම යුවළ අත්අඩංගුවට ගැනීමේ සිද්ධියත් සමඟයි.\nඅදාළ 21 හැවිරිදි ඉන්දීය තරුණයා, 19 හැවිරිදි පාකිස්ථාන තරුණියක් අන්තර්ජාලය ඔස්සේ හඳුනාගෙන වසර 3 ක කාලයක් පෙමින් බැඳී සිට තිබෙනවා.\nදෙරට අතර පවතින මතභේදාත්මක තත්වයන් හමුවේ ඔවුන් දෙදෙනාට එකිනෙකා මුණගැසීමට වීසා ලබාගැනීමට පවා දුෂ්කර වී තිබූ බවයි විදෙස් වාර්තා සඳහන් කළේ.\nකෙසේ වෙතත් පසුගිය සැප්තැම්බර් මාසයේදී මොවුන් නේපාලයට ගොස් විවාහ වී තිබුණා.\nඅනතුරුව ඔවුන් ඉන්දියාවේ බැංග්ලෝර් නගරයට පැමිණ එකට ජීවත්වී තිබෙනවා. ඒ පාකිස්ථාන තරුණියට ව්‍යාජ හැඳුනුම්පතක් සාදවා ගෙනයි.\nජනවාරි මාසයේ සිට එලෙස ජීවත්වූ ඉන්දු - පාකිස්ථාන යුවළ ඉන්දීය පොලිසිය අත්අඩංගුවට ගත්තා.\nතරුණයා අත්අඩංගුවට ගෙන ඇත්තේ පාකිස්ථාන තරුණියට ව්‍යාජ හැඳුනුම්පතක් සාදා ව්‍යාජ ලියකියවිලි ඉදිරිපත් කර රැකවරණය සැපයීම යන චෝදනා මතයි.\nතරුණිය ද පාකිස්ථානයට පිටුවහල් කිරීමට අධිකරණය නියම කර ඇති අතර, එතෙක් බැංගලෝරයේ බන්ධනාගාරයක රඳවා තැබීමට නියෝග කෙරුණා.",
       "URL": "https://www.hirunews.lk/328232/ඉන්දු-පාකිස්ථාන-කෝන්තරය-තවත්-ආදරයකට-හරස්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=515"
}