{
       "Source": "hirunews",
       "Timestamp": "Monday, 03 October 2022 - 15:38",
       "Headline": "ශ්‍රී ලංකාව සම්බන්ධයෙන් වන ජිනීවා යෝජනාවට තවත් ප්‍රබල රටවල් රැසක් අත්සන් තබයි",
       "News Content": "ජිනීවාහි දී ශ්‍රී ලංකාව සම්බන්ධයෙන් වන යෝජනාවට තවත් රටවල් සම අනුග්‍රාහකයන් ලෙස අත්සන් තබා ඇතැයි වාර්තා වනවා.\nඒ අනුව එම යෝජනාවට දැනටමත් අත්සන් තබා ඇති රටවල් වන්නේ, ඇල්බේනියාව, ඔස්ට්‍රෙලියාව, ඔස්ට්‍රියාව, බෙල්ජියම, කැනඩාව, චෙක් ජනරජය, ඩෙන්මාර්කය, එස්තෝනියාව, ෆින්ලන්තය, ප්‍රංශය, ජර්මනිය, අයිස්ලන්තය, අයර්ලන්තය, ලැට්වියාව, ලිච්ටෙන්ස්ටයින්, ලිතුවේනියාව, ලක්සම්බර්ග්, මාෂල් දූපත්, නෙදර්ලන්තය, නවසීලන්තය, ස්ලෝවැකියාව, ස්වීඩනය, තුර්කිය, එක්සත් රාජධානිය, උතුරු අයර්ලන්තය සහ ඇමරිකා එක්සත් ජනපදය යි.\n‘ශ්‍රී ලංකාවේ ප්‍රතිසන්ධානය, වගවීම සහ මානව හිමිකම් ප්‍රවර්ධනය කිරීම’ යන මාතෘකාව යටතේ කෙටුම්පත් කරන ලද අදාල යෝජනාවට මුලින් එක්සත් රාජධානිය, එක්සත් ජනපදය, ජර්මනිය, කැනඩාව, මලාවි, මොන්ටිනිග්‍රෝ සහ උතුරු මැසිඩෝනියාව අනුග්‍රහය දක්වා තිබුණා.\nතව ද ශ්‍රී ලංකාව මේ සතියේ එම යෝජනාව සම්බන්ධයෙන් ඡන්දයක් ඉල්ලා සිටීමට නියමිත අතර සංහිඳියාවේ සහ වගවීමේ ප්‍රගතිය ඇතුළුව ශ්‍රී ලංකාවේ මානව හිමිකම් පිළිබඳ තත්ත්වය සහ ආර්ථික අර්බුදයේ සහ දූෂණයේ මානව හිමිකම් බලපෑම පිළිබඳ අධීක්‍ෂණය සහ වාර්තා කිරීම වැඩිදියුණු කරන ලෙස කෙටුම්පත් පෙළ මානව හිමිකම් පිළිබඳ මහ කොමසාරිස් කාර්යාලයෙන් ඉල්ලා සිටියා.\nමානව හිමිකම් කවුන්සිලයේ පනස් තුන්වන සැසිවාරයේ දී සහ පනස් පස්වන සැසිවාරයේ දී වාචික යාවත්කාලීන කිරීම් සහ එහි පනස් හතරවන සැසියේ දී ලිඛිත යාවත්කාලීනයක් සහ එහි වගවීම ඉදිරියට ගෙන යාම සඳහා වැඩිදුර විකල්ප ඇතුළත් පුළුල් වාර්තාවක් ඉදිරිපත් කරන ලෙස කාර්යාලයෙන් ඉල්ලා තිබෙනවා.\n2021 වසරේ අග භාගයේ සිට ශ්‍රී ලංකාව තුළ COVID-19 වසංගතය මගින් උග්‍ර වූ දරුණු ආර්ථික අර්බුදය සහ කාන්තාවන් විසින් මෙහෙයවන කුටුම්භ ඇතුළුව ශ්‍රී ලංකාවේ ජනතාව කෙරෙහි මෙය ඇති කර ඇති ප්‍රබල බලපෑම මෙම යෝජනාව මගින් පිළිගෙන තිබෙනවා\nනව යෝජනාව මගින් 2022 අප්‍රේල් මාසයේ සිට සාමකාමී විරෝධතාකරුවන්ට එරෙහි ප්‍රචණ්ඩත්වය සහ අත්අඩංගුවට ගැනීම් මෙන්ම රජයේ ආධාරකරුවන්ට එරෙහි ප්‍රචණ්ඩත්වය, මරණ, තුවාල, විනාශය සහ පාර්ලිමේන්තු මන්ත්‍රීවරුන්ගේ නිවාසවලට හානි සිදුවීම ඇතුළු තත්ත්වයන් පිළිබඳව කනස්සල්ල පළ කරන අතර එහි වැදගත්කම අවධාරණය කරනවා.\nමේ අතර එම යෝජනාව මගින් සියලු ප්‍රහාර සම්බන්ධයෙන් වගකිව යුතු යැයි සොයා ගන්නා ලද අය සම්බන්ධයෙන් ස්වාධීන පරීක්ෂණ පැවැත්වීම ද යෝජනා කර සිටිනවා.\nමානව හිමිකම් බරපතල ලෙස උල්ලංඝණය කිරීම් හෝ ජාත්‍යන්තර මානුෂීය උල්ලංඝණය කිරීම් සම්බන්ධයෙන් අනාගත වගවීමේ ක්‍රියාවලීන් සඳහා හැකි උපාය මාර්ග සකස් කිරීම සහ තොරතුරු සහ සාක්ෂි රැස් කිරීම, ඒකාබද්ධ කිරීම, විශ්ලේෂණය සහ සංරක්ෂණය කිරීම සඳහා මහ කොමසාරිස් කාර්යාලයේ ධාරිතාව පුළුල් කිරීමට සහ ශක්තිමත් කිරීමට ද මෙම යෝජනාවෙන් උත්සාහ දරා ඇති අතර ශ්‍රී ලංකාවේ නීතිය, වින්දිතයන් සහ දිවි ගලවා ගත් අය වෙනුවෙන් පෙනී සිටීම සහ නිසි අධිකරණ බලය සහිත සාමාජික රටවල් ඇතුළුව අදාළ අධිකරණ සහ අනෙකුත් ක්‍රියාදාමයන්ට සහාය වීම සම්බන්ධයෙන් එම යෝජනාව විශේෂ අවධානයක් යොමු කරනවා.",
       "URL": "https://www.hirunews.lk/316955/ශ්‍රී-ලංකාව-සම්බන්ධයෙන්-වන-ජිනීවා-යෝජනාවට-තවත්-ප්‍රබල-රටවල්-රැසක්-අත්සන්-තබයි",
       "Category": "Local News",
       "Parent URL": "https://www.hirunews.lk/local-news.php?pageID=827"
}