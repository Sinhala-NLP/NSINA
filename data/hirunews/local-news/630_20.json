{
       "Source": "hirunews",
       "Timestamp": "Sunday, 01 January 2023 - 13:45",
       "Headline": "මග දෙකඩ වන පතල් හෑරිල්ල (වීඩියෝ)",
       "News Content": "බැකෝ යන්ත්‍ර යොදා ගෙන සිදුකරන පතල් කැණීම් හේතුවෙන් රත්නපුර - ගොඩකවෙල විකල්ප මාර්ගය ගිලා බැස තිබෙනවා.\nප්‍රදේශවාසීන් චෝදනා කරන්නේ මැණික් සහ ස්වර්ණාභරණ අධිකාරිය මෙම සිද්ධියට වගකිව යුතු බවයි.\nකොළඹ සිට රත්නපුර හරහා බදුල්ල, හම්බන්තොට ආදී ප්‍රදේශවලට ගමන් කිරීමේදී රත්නපුර නගරය මග හැරයාමට භාවිත කරන විකල්ප මාර්ගයයි මේ.\nරත්නපුර නගරයේ පවතින අධික රථ වාහන තදබදය අඩු කර ගැනීම සඳහා රුපියල් කෝටි 22ක් වැය කරමින්\nමෙම මාර්ගය ඉදිකර තිබෙනවා.\nසුළු වර්ෂා තත්ත්වයක දී පවා රත්නපුර නගරය සහ තදාසන්න ප්‍රදේශ ජලයෙන් යටවන බැවින් බොහෝ දෙනෙක් අධික වැසි සහිත කාලවලදී බහුල ලෙස මෙම විකල්ප මාර්ගය භාවිත කරනවා.\nප්‍රදේශවාසීන් පවසන්නේ මාර්ගය දෙපස බැකෝ යන්ත්‍ර යොදා ගනිමින් සිදුකරන පතල් කැණීම් හේතුවෙන් මෙම විනාශය සිදුව ඇති බවයි.\nමැණික් හා ස්වර්ණාභරණ අධිකාරිය බලපත්‍ර ලබාදීමේ දී නිසි ඇගයීමකින් තොරව කටයුතු කර ඇති බවටයි ඔවුන් චෝදනා කරන්නේ.",
       "URL": "https://www.hirunews.lk/324015/මග-දෙකඩ-වන-පතල්-හෑරිල්ල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=630"
}