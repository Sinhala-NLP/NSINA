{
       "Source": "hirunews",
       "Timestamp": "Saturday, 12 December 2020 - 9:27",
       "Headline": "ගාල්ලේ ග්‍රාම සේවා වසම් 07කට දැඩි සංචරණ සීමා",
       "News Content": "ගාල්ල මහ නගර සභා බල ප්‍රදේශයේ ග්‍රාම සේවා වසම් 7කට දැඩි සංචරණ සීමා පනවා තිබෙනවා.\nසෞඛ්‍ය වෛද්‍ය නිලධාරී කාර්යාලය සඳහන් කළේ පසුගිය දිනෙක සිදුකළ පී.සී.ආර්. පරීක්ෂණ 1768කින් ඊයේ (11) ලැබුණු වාර්තා අනුව ආසාදිතයින් 20 දෙනෙකු හඳුනා ගැනීමත් සමඟ මෙම පියවර ගත් බවයි.\nඒ අනුව ගාල්ල - මිලිද්දුව, කෝන්ගහ, දෙද්දුගොඩ - උතුර, දෙද්දුගොඩ - දකුණ, තලාපිටිය, දංගෙදර - නැගෙනහිර සහ මකුළුව යන ග්‍රාම සේවා වසම්වලට මෙලෙස දැඩි සංචරණ සීමා පනවා තිබෙනවා.\nමේ අතර දෙහිඕවිට සෞඛ්‍ය වෛද්‍ය නිලධාරී කොට්ඨාසයට අයත් තල්දූව සති පොලේ ව්‍යාපාරික කටයුතුවල නිරත හතරදෙනෙකුට කොරෝනා ආසාදිත බවට තහවුරුවීම හේතුවෙන් සති දෙකක කාලයක් සඳහා පොල භූමිය තාවකාලිකව වසා දැමීමට පියවර ගැනුනා.\nඑමෙන්ම සීතාවක අපනයන සැකසුම් කලාපයෙන් තවත් ආසාදිතයන් සිව්දෙනෙකු වාර්තාවීමත් සමඟ එම කලාපයෙන් මේ දක්වා වාර්තාවන සමස්ත ආසාදිත සංඛ්‍යාව මේ වනවිට 93 දක්වා ඉහළ ගොස් තිබෙනවා.\nගත වූ පැය 24 තුළ මුව ආවරණ පැළදීම සහ සමාජ දුරස්ථභාවය පිළිබඳ නිරෝධායන නීති කඩ කළ පුද්ගලයන් 33 දෙනෙකු අත්අඩංගුවට ගෙන තිබෙනවා.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියා සිටියේ අදාළ නිරෝධායන නීති ක්‍රියාත්මක කිරීම ආරම්භ කළ පසුගිය ඔක්තෝම්බර් 30 වන දා සිට මේ දක්වා 1289 දෙනෙකු අත්අඩංගුවට ගෙන ඇති බවයි.\nඑමෙන්ම එළඹෙන උත්සව සමයත් සමඟ හැකිතාක් සංචරණය සීමා කර වෛරසය ව්‍යාප්තිය පාලනය සඳහා කටයුතු කරන්නැයි නියෝජ්‍ය පොලිස්පතිවරයා ජනතාවගෙන් ඉල්ලීමක් කළා.",
       "URL": "https://www.hirunews.lk/256850/ගාල්ලේ-ග්‍රාම-සේවා-වසම්-07කට-දැඩි-සංචරණ-සීමා",
       "Category": "Local News",
       "Parent URL": "https://www.hirunews.lk/local-news.php?pageID=2280"
}