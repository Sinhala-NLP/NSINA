{
       "Source": "hirunews",
       "Timestamp": "Wednesday, 11 May 2022 - 8:06",
       "Headline": "පාර්ලිමේන්තුව කැඳවන්නේ නෑ - කථානායක",
       "News Content": "මන්ත්‍රීවරුන්ගේ ආරක්ෂාව සහතික කරනතුරු පාර්ලිමේන්තුවේ විශේෂ කැඳවීමක් නොකරන බව කථානායක මහින්ද යාපා අබේවර්ධන ප්‍රකාශ කළා.\nහිරු ප්‍රවෘත්ති අංශයට අදහස් දක්වමින් කථානායකවරයා කියා සිටියේ, වත්මන් දේශපාලන අර්බුදය සහ රට තුළ හටගෙන ඇති ගැටුම්කාරී තත්ත්වය සම්බන්ධයෙන් සංවාදයට ලක් කිරීම සඳහා අද කැඳවා තිබූ පක්ෂ නායක රැස්වීමද ඒ අනුව අවලංගු කළ බවයි.\nකෙසේ වෙතත් පසුගියදා රැස්වූ පක්ෂ නායක රැස්වීමේදී තීරණය කර තිබුණේ මේ මස 17 වනදා පාර්ලිමේන්තුව කැඳවීමටයි.\nපවතින තත්ත්වය හමුවේ පාර්ලිමේන්තුව වහා කැදවන ලෙස කතානායකවරයා ඊයේ ජනාධිපතිවරයාගෙන් ඉල්ලීමක් කර තිබුණා.\nඑමෙන්ම, හිටපු අග්‍රාමාත්‍ය මහින්ද රාජපක්ෂ ඉල්ලා අස්වීම හේතුවෙන් නව අග්‍රාමාත්‍යවරයෙකු තෝරා පත් කර ගැනීමේ වගකීම පැවරී ඇත්තේ ද පාර්ලිමේන්තුවටයි.\nකෙසේ වෙතත් ලංකා කම්කරු කොංග්‍රසයේ මහ ලේකම් පාර්ලිමේන්තු මන්ත්‍රී ජීවන් තොණ්ඩමන් ට්විටර් සටහනක් තබමින් කියා සිටියේ අද කැඳවා තිබූ පක්ෂ නායක රැස්වීම සූම් තාක්ෂණය ඔස්සේ පවත්වන ලෙසයි.\nඊට තමන්ද එකඟවන බව දෙමළ ජාතික සන්ධානයේ මාධ්‍ය ප්‍රකාශක පාර්ලිමේන්තු මන්ත්‍රී එම්.ඒ. සුමන්දිරන්ද ට්විටර් සටහනක් යොමු කරමින් පසුව ප්‍රකාශ කර තිබුණා.\nඑමෙන්ම, ඇතැම් දේශපාලඥයන් සහ ඔවුන්ගේ පවුල්වල සාමාජිකයන් ඉන්දියාවට පලා ගොස් ඇති බවට ඇතැම් මාධ්‍ය සහ සමාජ මාධ්‍ය තුළ වාර්තා වන ප්‍රචාරයන් අසත්‍ය සහ අතිශයින්ම සාවද්‍ය බව ඉන්දීය මහ කොමසාරිස් කාර්යාලය ට්විටර් සටහනක් තබමින් ප්‍රකාශ කළා.\nමේ සම්බන්ධයෙන් සමාජ මාධ්‍ය ඔස්සේ සංසරණය වූ ප්‍රවෘත්ති පාදක කරගනමින් ඉන්දීය මහ කොමසාරිස් කාර්යාලය මෙම ටිව්ටර් සටහන යොමු කර ඇති අතර එහි දැක්වෙන්නේ මෙම වාර්තා සම්පූර්ණයෙන් පදනම් විරහිත බවයි.",
       "URL": "https://www.hirunews.lk/304040/පාර්ලිමේන්තුව-කැඳවන්නේ-නෑ-කථානායක",
       "Category": "Local News",
       "Parent URL": "https://www.hirunews.lk/local-news.php?pageID=1177"
}