{
       "Source": "hirunews",
       "Timestamp": "Monday, 18 December 2017 - 7:51",
       "Headline": "ඇමති ගමන පස්සට; තේ තහනම අද සිට",
       "News Content": "ශ්‍රී ලංකාවේ විශාලතම තේ ගැනුම්කරුවා වන රුසියාව විසින් මෙරට තේ සඳහා පැනවූ තහනම අද සිට බලාත්මකයි.\nමෙම තහනමට හේතුවූයේ රුසියාවට යැවූ තේ බහලුමක සිටි තේ කර්මාන්තයට මෙන්ම කෘෂිකර්මාන්තයටද හානිදායක කෘමියෙකු හමුවීමයි.\nඒ අනුව ශ්‍රී ලංකාවේ තේ මිලදීගැනීම තාවකාලිකව අත්හිටුවීමට රුසියාව තීරණය කළා.\nවැවිලි කර්මාන්ත අමාත්‍ය නවීන් දිසානායක කියා සිටියේ මෙම කෘමියා වෙනත් වරායක් හරහා තේ බහලුමට ඇතුලුවන්නට ඇති බවට සැක පළ කරන බවයි.\nශ්‍රී ලංකාව අපනයනය කරන තේ වලින් සියයට 25 ක්ම රුසියාව මිලදීගන්නා අතර, එරට මුළු තේ අවශ්‍යතාවයෙන් සියයට 23 ක් සම්පූර්ණ කරන්නේ ද ශ්‍රී ලංකාවයි.\nවාර්තාවලට අනුව මේ වසරේ පළමු මාස 9 තුළ රුසියාවට අපනයනය කර ඇති තේ ප්‍රමාණය කිලෝග්‍රෑම් මිලියන 25 ක්.\nශ්‍රී ලංකාව එමඟින් උපයාගත් ආදායම රුපියල් බිලියන 19 ක්.\nමෙම තහනම ඉවත් කරගැනීම සඳහා කඩිනමින් කටයුතු කරන බවයි ජනාධිපති මෛත්‍රිපාල සිරිසේන කියා සිටියේ.\nඒ අනුව රුසියානු ජනාධිපති ව්ලැදිමීර් පුටින් වෙත ඊට අදාළ ඉල්ලීම සිදුකරමින් ලිපියක් යැවීමට අපේක්ෂා කරන බවද ජනාධිපතිවරයා ප්‍රකාශ කළා.\nමේ අතර මෙම ගැටළුව විසඳා ගැනීම සඳහා අමාත්‍යවරුන් වන නවීන් දිසානායක සහ රිෂාඩ් බදියුදීන් රුසියාව බලා පිටත්ව යාමට නියමිතව තිබුණත් හිරු ප්‍රවෘත්ති අංශය කළ විමසීමකදී වැවිලි කර්මාන්ත අමාත්‍යාංශ ප්‍රකාශකයෙකු සඳහන් කළේ තාක්ෂනික කණ්ඩායමක් පළමුව රුසියාව බලා පිටත් කර හැරීමට නියමිත බවයි.\nඒ අනුව රුසියාව බලා පිටත් කර හැරෙන තාක්ෂණික කණ්ඩායම කවුරුන්දැයි අද දිනයේදී තීරණය කරන බවද එම ප්‍රකාශකයා සඳහන් කළා.\nපසුව අමාත්‍යවරුන්ගෙන් සැදුම්ලත් කණ්ඩායමක් රුසියාව බලා පිටත්ව යන අතර, ඔවුන් මේ සතිය ඇතුළත එහි යනු ඇති බවයි වාර්තාවන්නේ.",
       "URL": "https://www.hirunews.lk/178642/ඇමති-ගමන-පස්සට-තේ-තහනම-අද-සිට",
       "Category": "Local News",
       "Parent URL": "https://www.hirunews.lk/local-news.php?pageID=4168"
}