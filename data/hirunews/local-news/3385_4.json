{
       "Source": "hirunews",
       "Timestamp": "Thursday, 25 April 2019 - 13:56",
       "Headline": "සවස දෙකෙන් පසු පළාත් පහකට වැසි",
       "News Content": "සබරගමුව, මධ්‍යම, දකුණ, ඌව සහ බස්නාහිර පළාත්වලට අද සවස දෙකෙන් පසු වැසි හෝ ගිගුරුම් සහිත වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nනිවේදනයක් නිකුත් කරමින් එම දෙපාර්තමේන්තුව කියා සිටියේ ගිගුරුම් සහිත වැසි ඇතිවනවිට එම ප්‍රදේශවල තාවකාලිකව තද සුළං ද ඇතිවිය හැකි බවයි.\nඑසේම අකුණු මගින් ඇතිවන අනතුරු අවම කරගැනීමට අවශ්‍ය පියවර ගන්නා ලෙසද කාලගුණ විද්‍යා දෙපාර්තමේන්තුව ජනතාවට දැනුම් දෙනවා.\nමේ අතර නිරිතදිග බෙංගාල බොක්ක මුහුදු ප්‍රදේශයේ ශ්‍රී ලංකාවට ගිණිකොන දෙසින් අඩුපීඩන කලාපයක් වර්ධනය වෙමින් පවතින අතර, එය පීඩන අවපාතයක් දක්වා වර්ධනය වීමේ හැකියාවක්ද පවතිනවා.\nකාලගුණ විද්‍යා දෙපාර්තමේන්තුව මගින් මේ සම්බන්ධයෙන් නිකුත් කරන ඉදිරි නිවේදන පිළිබඳව අවධානය යොමු කරන ලෙසටයි ධීවර හා නාවික ප්‍රජාවට දැනුම් දෙන්නේ.",
       "URL": "https://www.hirunews.lk/215159/සවස-දෙකෙන්-පසු-පළාත්-පහකට-වැසි",
       "Category": "Local News",
       "Parent URL": "https://www.hirunews.lk/local-news.php?pageID=3385"
}