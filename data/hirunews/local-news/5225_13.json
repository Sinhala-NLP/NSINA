{
       "Source": "hirunews",
       "Timestamp": "Saturday, 02 January 2016 - 13:03",
       "Headline": "හිරුණිකාගේ මාධ්‍ය හමුවේ වීඩියෝ දර්ශන සී සී ඩී යට ලබාදෙන්නැයි අධිකරණයෙන් නියෝග",
       "News Content": "දෙමටගොඩ දී තරුණයෙකු පැහැරගෙන ගොස් පහර දීමේ සිද්ධියට හිරුණිකා ප්‍රේමචන්ද්‍රගේ ඇති සම්බන්ධතාවය සොයා බැලීම සඳහා නීතිපතිගෙන් ලැබුණු උපදෙස් මත තවදුරටත් විමර්ශන සිදුකරන බව පොලීසිය පවසනවා.\nපොලිස් මාධ්‍ය ප්‍රකාශක, සහකාර පොලිස් අධිකාරී රුවන් ගුණසේකර ප්‍රකාශ කළේ පැහැර ගැනීම සිදුවූ ස්ථානයේ සිටි 11 හැවිරිදි දැරියකගෙන් ද මේ සම්බන්ධයෙන් කොළඹ අපරාධ කොට්ඨාශය ප්‍රකාශයක් සටහන් කර ගත් බවයි.\nදෙමටගොඩ රෙදිපිළි අලෙවිසැලක සේවය කළ 34 හැවිරිදි පුද්ගලයෙකු හිරුණිකා ප්‍රේමචන්ද්‍රට අයත් ඩිෆෙන්ඩර් රථයකින් පැමිණි පිරිසක් පැහැර ගත්තේ පසුගිය 21 වන දායි.\nමෙම පැහැර ගැනීමට පැමිණි එක් පුද්ගලයෙකු අදාළ කුඩා දැරිය එම ස්ථානයට රැගෙන එනු ලැබුවා.\nදැරියගේ ප්‍රකාශය පිළිබදව කොළඹ ප්‍රධාන මහේස්ත්‍රාත් අධිකරණයට ද කොළඹ අපරාධ කොට්ඨාශය මගින් කරුණු වාර්තා කළ අතර, පැහැර ගත් තරුණයා හිරුණිකා ප්‍රේමචන්ද්‍ර ඉදිරියට රැගෙන ගිය බව එහිදී අනාවරණ වී තිබුණා.\nඅදාළ දැරිය ලබාදුන් ප්‍රකාශයේ දෙසැම්බර් 21 වන දා හිරුණිකා ප්‍රේමචන්ද්‍ර හමුවීමට දැරිය පියා සමඟ ගිය බවත් පසුව එතැන සිටි කිහිප දෙනෙකු සමඟ කළු පැහැති ජීප් රථයකින් දෙමටගොඩ රෙදිකඩයට ගිය බවත්, අනතුරුව තරුණයා රැගෙන හිරුණිකා ප්‍රේමචන්ද්‍ර හමුවීමට ගෙන ගිය බවත් සඳහන් වනවා.",
       "URL": "https://www.hirunews.lk/123259/හිරුණිකාගේ-මාධ්‍ය-හමුවේ-වීඩියෝ-දර්ශන-සී-ඩී-යට-ලබාදෙන්නැයි-අධිකරණයෙන්-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=5225"
}