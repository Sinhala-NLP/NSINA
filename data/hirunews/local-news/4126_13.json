{
       "Source": "hirunews",
       "Timestamp": "Sunday, 14 January 2018 - 12:46",
       "Headline": "ඒකාබද්ධයෙන් මහබැංකුවට ඉල්ලීමක්",
       "News Content": "බැඳුම්කර වංචාව සහ ඒ පිළිබඳව අග්‍රාමාත්‍යවරයා පසුගියදා පාර්ලිමේන්තුවේ සිදුකළ ප්‍රකාශය හේතුවෙන් මූල්‍ය වෙළඳපොලේ ඇති වී තිබෙන ගැටලුකාරී තත්ත්වය නිවැරදි කිරීමට මහ බැංකුව මැදිහත්විය යුතු බව ඒකාබද්ධ විපක්ෂය පවසනවා.\nමේ අතර පසුගිය රජය සමයේ සිදුවූ බැඳුම්කර නිකුතුවල වංචා සිදුව ඇත්නම්, ඒ පිළිබඳව වහාම රටට අනාවරණය කරන ලෙසද  ඒකාබද්ධ විපක්ෂය එහිදී මහබැංකුවෙන් ඉල්ලීමක් කළා.\nකොළඹ අද (14) පැවැති මාධ්‍ය හමුවකට එක්වෙමින් පාර්ලිමේන්තු මන්ත්‍රී බන්දුල ගුණවර්ධන කියා සිටියේ මහබැංකුව තම ඉල්ලීම ඉටු නොකරන්නේ නම්, ජනාධිපතිවරයා හමුවී මේ පිළිබඳ සාකච්ඡා කිරීමට බලාපොරොත්තු වන බවයි.\n‘‘මේ වනවිට ඇතැම් මූල්‍ය සමාගම්වලින් කල් පිරෙන තැන්පතුවත් ආපසු ලබාගැනීම නවත්වලා තිබෙනවා. ඇතැම් මූල්‍ය ආයතන වෙතට ගිහිල්ලා ඒ මුදල ඉල්ලා සිටිද්දී ගෙවන්න විදියක් නෑ. මුදල් ආරක්ෂා කරගන්න මඟ පෙන්වීමක් මුදල් ක්‍රමය පිළිබඳ බලධාරී ආයතනය විසින් වහා කළ යුතු වෙනවා. රටේ අගමැති විශේෂයෙන් පාර්ලිමේන්තුව කැඳවලා කිව්වා මීට පෙරත් මේ වගේ දේවල් වෙලා තියෙනවා කියලා. මේ වගේ මුළු ශ්‍රී ලංකා ආණ්ඩුව ගැන ඉතිහාසයේ ප්‍රකාශයක් කරලා තියෙන්නේ මේ අගමැති විතරයි.’’",
       "URL": "https://www.hirunews.lk/181020/ඒකාබද්ධයෙන්-මහබැංකුවට-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=4126"
}