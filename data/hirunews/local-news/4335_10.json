{
       "Source": "hirunews",
       "Timestamp": "Wednesday, 06 September 2017 - 17:48",
       "Headline": "ඇලෝසියස්ට කෝප් වර්තා ලබාදී ඇත්තේ රෝසිගේ පුතා - බැඳුම්කර කොමිසමේදී හෙළිවෙයි",
       "News Content": "ප්‍රශ්නගත බැඳුම්කර නිකුතුව සම්බන්ධයෙන් මහ බැංකුවේ අභ්‍යන්තර රහසිගත තොරතුරු ඉතා නිරවද්‍යව අර්ජුන් අලෝසියස් මහතා වෙන්දේසිය සිදුවන දිනයේ දැන සිටි බව බැඳුම්කර කොමිසමේදී අද හෙළිවුණා.\nඒ, සමාගම විසින් විනාශ කර තිබී පසුව සොයා ගැනුණු හඬ පට කොමිසම හමුවේ ශ්‍රවනය කිරීමට සැලැස්වූ අවස්ථාවේදී.\nමහ බැංකු බැඳුම්කර නිකුතුව සම්බන්ධයෙන් විමර්ශනය කරන ජනාධිපති කොමිසම පරිශ්‍රයේ අද වෙනදාට වඩා ආරක්ෂාව තර කර තිබුණේ සාක්ෂි විමසීම අවසන් අදියරේ ඇති බවට සඳහන් කරමින් කොමිසම කළ ඉල්ලීමක් අනුවයි.\nයුද හමුදාවේ මැදිහත්වීමෙන් සාක්ෂි තැන්පත් කිරීම සඳහා රැගෙන ආ සේප්පුවක් ද කොමිසමේ තැන්පත් කළේ දොඹකරයක ආධාරයෙන්.\nපර්පචුවල් ට්‍රෙෂරීස් සමාගමේ ප්‍රධාන අලෙවි නිලධාරී නුවන් සල්ගාදු මහතා සාක්ෂි කූඩුවේ සිටියදී ඔහු හා ප්‍රධාන විධායක නිලධාරී කසුන් පලිසේන අතර ඇතිවූ දුරකථන සංවාදයෙ නීතිපති දෙපාර්තමේන්තුව ශ්‍රවනය කරීමට සැලැස්වූවා.\nකෝප් කමිටුවට තමන් ලබාදුන් ප්‍රකාශය ඇතුළත් ලේඛනය අධිපතිවරයාට ලබාදීම සඳහා අර්ජුන් අලෝසියස්ගෙන් ලබාගන්නා ලෙස කසුන් පලිසේන මහතා එහිදී සාක්ෂිකරුට උපදෙස් ලබා දෙනවා.\nඅදාළ ලේඛනය අර්ජුන් ඇලෝසියස්ට ලබාදී ඇත්තේ කෝප් කමිටුවේ එවක සාමාජිකාවක් ලෙස කටයුතු කළ හිටපු පාර්ලිමේන්තු මන්ත්‍රී රෝසි සේනානායක මහත්මියගේ පුතණුවන් වන කනිෂ්ක සේනානායක මහතා විසින් බව සාක්ෂිකරු සඳහන් කළා.\nප්‍රශ්නගත බැඳුම්කර නිකුතුවක් වූ 2016 වසරේ මාර්තු මස 29 වැනි දින අර්ජුන් ඇලෝසියස් සහ කසුන් පලිසේන යන මහත්වරුන් අතර ඇතිවූ දුරකථන සංවාද අනතුරුව කොමිසම හමුවේ වාදනය කළා.\nඑදින බැඳුම්කර නිකුතුවට තැබිය යුතු ලංසු මුදල හා පොලී අනුපාතය ආදී සියලු උපදෙස් අර්ජුන් ඇලෝසියස් මහතා කසුන් පලිසේන මහතාට එහිදී ලබා දෙනවා.\nඅර්ජුන් ඇලෝසියස් ඉතා විශ්වාසයෙන් එහිදී පවසන්නේ තමන්ගේ බලවත් මිතුරා නිශ්චිත පොලී අනුපාතයකට ලංසු තබන ලෙස පැවසූ බවයි.\nඑම බලවත් මිතුරා කවුදැයි ඇලෝසියස්ගේ සමාගමේ ප්‍රධාන අලෙවි නිලධාරීවරයාගෙන් නීතිපති දෙපාර්තමේන්තුව ප්‍රශ්නකළ විට ඔහුගේ පිළිතුර වුයේ එම අවසන් අගය තීරණය කරනු ලබන්නේ මහ බැංකු අධිපති බවයි.\nඑවක මහ බැංකු අධිපති ලෙස කටයුතු කළේ අර්ජුන් ඇලෝසියස්ගේ මාමණ්ඩිය වන අර්ජුන් මහේන්ද්‍රන් බව සාක්ෂිකරු වැඩිදුරටත් පැවසුවා.\nජාතික ඉතිරි කිරීමේ බැංකුව සහ සේවක අර්ථසාධක අරමුදල යන රාජ්‍ය ආයතන ලංසු තබන මුදලද නිශ්චිතවම අර්ජුන් ඇලෝසියස් දැන සිටි බව දුරකථන සංවාද උපුටා දක්වමින් ශ්‍රේෂ්ඨාධිකරණ විනිසුරු ප්‍රසන්න ජයවර්ධන මහතා පැවසුවා.\nමෙලෙස මහ බැංකුවේ අභ්‍යන්තර රහසිගත තොරතුරු දැන සිටි අර්ජුන් ඇලෝසියස් මහතාගේ පර්පචුවල් ට්‍රෙෂරීස් සමාගම 2015, 2016 වර්ෂවලදී ලැබූ අසාමාන්‍ය ලාබය රුපියල් බිලියන 11 ක් බව නීතිපති දෙපාර්තමේන්තුව සඳහන් කළා.\nකොමිසමේ විමර්ශන කටයුතු සිදු කරන අපරාධ පරීක්ෂණ දෙපාර්තමේන්තුව හමුවේ ප්‍රකාශයක් ලබාදෙන ලෙසට අර්ජුන් මහේන්ද්‍රන්ට කැඳවීමක් නිකුත් කර තිබුණද ඔහුව මෙතෙක් සොයා ගැනීමට නොහැකි වූ බැවින් එය ලබාදීමට නොහැකි වූ බව නීතිපති දෙපාර්තමේන්තුව ප්‍රකාශ කළා.\nඔහුව සොයා ගැනීමට සහය වන්නැයි අර්ජුන් ඇලෝසියස් වෙනුවෙන් පෙනී සිටින නීතිඥවරයාගෙන් ඉල්ලීමක් කළ කොමිසම පැවසුවේ ඔහුගේ ඔස්ට්‍රේලියානු සහ ශ්‍රී ලංකා ගමන් බලපත්‍ර දෙකේ අංක ලබාදෙන ලෙසයි.",
       "URL": "https://www.hirunews.lk/170297/ඇලෝසියස්ට-කෝප්-වර්තා-ලබාදී-ඇත්තේ-රෝසිගේ-පුතා-බැඳුම්කර-කොමිසමේදී-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4335"
}