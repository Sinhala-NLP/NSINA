{
       "Source": "hirunews",
       "Timestamp": "Sunday, 26 December 2021 - 14:43",
       "Headline": "බන්දුලගේ සහන මල්ලේ වෙනසක්  (වීඩියෝ)",
       "News Content": "හෙට සිට දින 5ක් සතොස හරහා පුද්ගලයෙකුට එක්වරකදී සහල් කිලෝ 10ක් මිල දී ගැනීමට හැකියාව පවතින බව වෙළඳ අමාත්‍ය බන්දුල ගුණවර්ධන ප්‍රකාශ කළා.\nමේ අතර, වෙළඳපොළේ එළවළු මිල ගණන් තවදුරටත් සීග්‍රයෙන් ඉහළ ගොස් ඇති අතර, බණ්ඩාරවෙල ආර්ථික මධ්‍යස්ථානයට පැමිණි වෙළඳුන් එළවළු නොමැතිවීම හේතුවෙන් පත්වූයේ දැඩි දුෂ්කරතාවයකටයි.\nභාණ්ඩ මිල සහ ඉන්ධන මිල ඉහළ යාම හේතුවෙන් දිවයිනේ ප්‍රදේශ රැසකම ඊයේ සහ අද (26) විරෝධතා සංවිධාන කර තිබුණා.\nගොඩකවෙල නගරයේ ඊයේ රාත්‍රියේ පැවති විරෝධතා සඳහා එක්වූ පිරිස් පන්දම් දල්වාගෙන පෙළපාලි යමින් විරෝධයේ නිරත වූයේ ජීවන වියදම ඉහළ යාමට එරෙහිවයි.\nඋත්සව සමය හේතුවෙන් හෙට සිට දෙසැම්බර් 31 දක්වා සතොස හරහා පුද්ගලයෙකුට සහල් කිලෝ 10ක් එක් වරකදී ලබා ගත හැකි බව කොළඹ අද පැවති මාධ්‍ය හමුවකට එක්වෙමින් වෙළඳ අමාත්‍ය බන්දුල ගුණවර්ධන ප්‍රකාශ කළා.\nමේ අතර, පොහොර සහ පළිබෝධ නාශක නොමැතිවීම නිසා වගා හානි වීම හේතුවෙන් තමන් දැඩි දුෂ්කරතාවයකට පත්ව ඇති බවයි බණ්ඩාරවෙල ප්‍රදේශයේ ගොවීන් ප්‍රකාශ කළේ.\nඑමෙන්ම බණ්ඩාරවෙල ආර්ථික මධ්‍යස්ථානයේ වෙළදුන් කියා සිටියේ එළවළු ලැබීම සියයට 60කින් පමණ පහත වැටී ඇති බවයි.",
       "URL": "https://www.hirunews.lk/292187/බන්දුලගේ-සහන-මල්ලේ-වෙනසක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1468"
}