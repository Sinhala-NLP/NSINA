{
       "Source": "hirunews",
       "Timestamp": "Saturday, 08 June 2019 - 12:58",
       "Headline": "පාර්ලිමේන්තුවට අලුත් ආරක්ෂක කැමරා පද්ධතියක් සවි කරයි",
       "News Content": "පාර්ලිමේන්තු සංකීර්ණයේ ආරක්ෂාව වෙනුවෙන් නවීන තාක්ෂණයෙන් යුතු ආරක්ෂක කැමරා පද්ධතියක් සවි කිරීමට තීරණය කර තිබෙනවා.\nවේත්‍රධාරී නරේන්ද්‍ර ප්‍රනාන්දු හිරු ප්‍රවෘත්ති අංශයට කියා සිටියේ ඊට අදාළ කටයුතු පෞද්ගලික ආයතනයක් හරහා මේ වන විටත් සිදුකරමින් පවතින බවයි.\nපාර්ලිමේන්තු සංකීර්ණයේ ආරක්ෂක කැමරා පද්ධතිය වසර 10ක් පැරණි බවත්, මෙම නවීන ආරක්ෂක කැමරා පද්ධතිය නූතන තාක්ෂණය සහිතව නිර්මාණය කර ඇති බවත් වේත්‍රධාරීවරයා සදහන් කළා.\nඒ සඳහා රුපියල් මිලියන 110ක වියදමක් දැරීමටසිදුවන බවයි ඔහු වැඩිදුරටත් කියා සිටියේ.\nඅලූතෙන් සවි කෙරෙන ආරක්ෂක කැමරා පද්ධතිය මගින්  පාර්ලිමේන්තුවට පැමිණෙන සහ පිටවන මෙන්ම නවතා ඇති රථ වාහනවල අංක පවා පැහැදිලිව හඳුනා ගත හැකි වනු ඇති.\nඑමෙන්ම, පාර්ලිමේන්තුවට යන එන පුද්ගලයින්ගේ මුහුණු ද නිසි පරිදි හදුනාගත හැකි ආකාරයට මෙම නව ආරක්ෂක කැමරා පද්ධතිය නවීන අංගෝපාංගවලින් සමන්විත බවයි වේත්‍රධාරී නරේන්ද්‍ර ප්‍රනාන්දු වැඩිදුරටත් කියා සිටියේ.\nමෙම නව ආරක්ෂක කැමරා පද්ධතිය ලබන ඔක්තෝම්බර් මාසය වන විට සක්‍රිය කිරීමට නියමිතයි.",
       "URL": "https://www.hirunews.lk/217967/පාර්ලිමේන්තුවට-අලුත්-ආරක්ෂක-කැමරා-පද්ධතියක්-සවි-කරයි",
       "Category": "Local News",
       "Parent URL": "https://www.hirunews.lk/local-news.php?pageID=3312"
}