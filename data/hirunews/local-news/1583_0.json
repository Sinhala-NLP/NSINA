{
       "Source": "hirunews",
       "Timestamp": "Friday, 05 November 2021 - 13:38",
       "Headline": "ගුවන් සේවා රැසක් යළි ශ්‍රී ලංකාවට ගමන් අරඹයි",
       "News Content": "කොරෝනා වසංගතය නිසා 2019 වසරේ අත්හිටුවීමෙන් පසු ස්විට්සර්ලන්තයේ සූරිච් ගුවන් තොටුපොළේ සිට පළමුවරට මගී ගුවන් යානයක් අද පෙරවරුවේ කටුනායක ජාත්‍යන්තර ගුවන් තොටුපොළට පැමිණියා.\nස්විස් ජාත්‍යන්තර ගුවන් සේවාවට අනුබද්ධ ඒඩ්ල්වයිස් ගුවන් සේවයට අයත් ඩබ්ලිව්. කේ. 64 දරණ මෙම යානයෙන් විදේශිකයන් 96 දෙනෙකු දිවයිනට පැමිණ තිබෙනවා.\nමේ අතර දශක තුනකට පමණ පසු ප්‍රංශ ජාතික ගුවන් සේවයේ එයාර් ෆ්‍රාන්ස්, ශ්‍රී ලංකාව වෙත ඍජු ගුවන් ගමන් අද යළි ආරම්භ කරනවා.\nඑමගින් ශීත ඍතුවේ යුරෝපීය සංචාරකයන් ඉලක්ක කරගත් සතිපතා ගුවන් ගමන් තුනක් කොළඹ සහ පැරිසිය අතර ක්‍රියාත්මක කරනු ඇති.\nඑයාර් ෆ්‍රාන්ස් - කේ.එල්.එම්. ගුවන් සේවාවේ ඉන්දීය උප මහද්වීප කලාප සාමාන්‍යාධිකාරී ජොන් නොවෙල් කෝල්ට් ප්‍රකාශ කළේ ලබන වසර වනවිට ලොව පුරා ගුවන් මගීන් සංඛ්‍යාව කොරෝනා වසංගතයට පෙර පැවති මට්ටමින් සියයට 80ත් 90ත් අතර සීමාවකට පැමිණෙනු ඇති බවයි.",
       "URL": "https://www.hirunews.lk/287072/ගුවන්-සේවා-රැසක්-යළි-ශ්‍රී-ලංකාවට-ගමන්-අරඹයි",
       "Category": "Local News",
       "Parent URL": "https://www.hirunews.lk/local-news.php?pageID=1583"
}