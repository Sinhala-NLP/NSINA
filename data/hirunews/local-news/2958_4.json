{
       "Source": "hirunews",
       "Timestamp": "Saturday, 11 January 2020 - 21:01",
       "Headline": "CIA හෙළිකර ගත් ව්‍යාජ මැණික් ජාවාරම",
       "News Content": "නිදන්වලින් ලබාගත් මැණික් ගල් ලබාදෙන බව පවසමින් ජනතාව මුලා කරන වංචනිකයන් පිරිසක් හිරු සී.අයි.ඒ. ලබාදුන් තොරතුරු මත පොලිසිය හිගුරක්ගොඩ - ගල්අමුණ ප්‍රදේශයේදී අත්අඩංගුවට ගනු ලැබුවා.\nඅද හිරු සී.අයි.ඒ. අනාවරණය ඒ පිළිබඳවයි.\nසංවිධානාත්මක ජාවාරම්කරුවන් පිරිසක් හිගුරක්ගොඩ ගල්අමුණ ප්‍රදේශයේ සිට ක්‍රියාත්මක වෙමින් ව්‍යාජ මැණික් ගල් සකසන බවට හිරු සී.අයි.ඒ. තොරතුරු අනාවරණය කර ගත්තා.\nජාවාරම්කරුවන් ව්‍යාජ මැණික් ගල් බහා තැබීම සදහා කෝව නමින් හැදින්වෙන බහාලුම ද කළුගලින් නිර්මාණය කරන්නේ ඒවා නිදන්වලින් ලබාගත් බවට හැගවීම සදහායි.\nමෙලෙස සකස් කරන ව්‍යාජ මැණික් හා කෝවක් බහාලුම් රාත්‍රී කාලයේදී පොලොන්නරුව දිස්ත්‍රික්කයේ ගිරිතලේ, බැදිවැව, මැදිරිගිරිය, සෙවනපිටිය ආදී ප්‍රදේශවල ඇති ඉඩම්වල සැගවීමට මොවුන් කටයුතු කරනවා.\nපසුව මොවුන් සිදුකරන්නේ, ඉඩම්වල හිමිකරුවන් වෙත ගොස් එම ඉඩම්වල නිදන් ඇති බව පවසමින් සුක්ෂමව රැවටීමට ලක්කර සැගවු ව්‍යාජ මැණික් සහිත බහාලුම් ගොඩගෙන රුපියල් ලක්ෂ ගණනින් මුදල් වංචා කර පළා යාමයි.\nඑවැනි තවත් වංචාවක් සිදුකිරීමට සැරසෙද්දී හිරු සී.අයි.ඒ. ලබාදුන් තොරතුරු මත පොලොන්නරුව ජ්‍යෙෂ්ඨ පොලිස් අධිකාරී ධම්මික වීරසිංහ මහතාගේ උපදෙස් මත මෙම වංචාකරුවන් වටලනු ලැබුවා.\nමෙහිදී ජාවාරමට සම්බන්ධ සැකකරුවන් සිව්දෙනෙකු පොලිසිය අත්අඩංගුවට ගත් අතර ඔවුන් ගෙන් සිදුකළ ප්‍රශ්න කිරීම්වලදී ව්‍යාජව සකසන මැණික් සහ ඒවා සකසන උපකරණ නිවසක සගවා තිබියදී සොයා ගැනුනා.\nවැටලීමේදී ව්‍යාජ මැණික් ගල් 06ක් ඒවා බහා තබන කෝවක් ගල් 06ක් ඇතුළු ඒවා සකස් කළ උපකරණ ඇතුලු ද්‍රව්‍ය පොලිස් භාරයට ගැණුනා.\nසැකකරුවන් සිව්දෙනා අද හිගුරක්ගොඩ වැඩබලන මහේස්ත්‍රාත්වරයා හමුවට ඉදිරිපත් කිරීමෙන් අනතුරුව ලබන 14 වැනිදා දක්වා රක්ෂිත බන්ධනාගාරගත කිරීමට නියෝග කෙරුණා.",
       "URL": "https://www.hirunews.lk/232090/cia-හෙළිකර-ගත්-ව්‍යාජ-මැණික්-ජාවාරම",
       "Category": "Local News",
       "Parent URL": "https://www.hirunews.lk/local-news.php?pageID=2958"
}