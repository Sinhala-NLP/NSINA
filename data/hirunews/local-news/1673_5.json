{
       "Source": "hirunews",
       "Timestamp": "Thursday, 23 September 2021 - 19:11",
       "Headline": "කෙරවලපිටියේ ගිවිසුම ගැන අගමැති - හවුල් පක්ෂ සාකච්ඡාව ඇරඹේ (වීඩියෝ)",
       "News Content": "කෙරවලපිටිය එල්.එන්.ජී. හෙවත් ද්‍රව ස්වභාවික වායු බලාගාර සංකීර්ණයේ ආයෝජනය සම්බන්ධයෙන් ඇමෙරිකාව සමග අත්සන් කර ඇතැයි පැවසෙන ආන්දෝලනාත්මක ගිවිසුම සම්බන්ධයෙන් අග්‍රාමාත්‍යවරයා සහ ආණ්ඩුවේ හවුල්කාර පක්ෂ අතර සාකච්ඡාව මේ වනවිට ආරම්භ වී තිබෙනවා.\nඅද පස්වරු 4.30 ට පමණ අරලියගහ මන්දිරයේදී මෙම සාකච්ඡාව ආරම්භ වුණා.\nකෙරවලපිටිය එල්.එන්.ජී. හෙවත් ද්‍රව ස්වභාවික වායු බලාගාර සංකීර්ණයේ ආයෝජනය සම්බන්ධයෙන් ලක් රජය සහ ඇමෙරිකා එක්සත් ජනපදයේ නිව් ෆෝට්‍රස් එනර්ජි සමාගම සමග පසුගිය 17 වනදා ගිවිසුමකට එළඹ ඇති බව මේ වනවිට ප්‍රකාශ වී තිබෙනවා.\nමෙම ගිවිසුම එළඹ ඇත්තේ සංකල්පීය එකඟතාවකට පමණක් බවයි කැබිනට් ප්‍රකාශක අමාත්‍ය ඩලස් අලහප්පෙරුම ඊයේ සඳහන් කළේ.\nකෙසේ වෙතත්, ඇමෙරිකා එක්සත් ජනපදයේ නිව් ෆෝට්‍රස් එනර්ජි සමාගම සිය නිල වෙබ් අඩවියට නිවේදනයක් නිකුත් කරමින් සඳහන් වූයේ කෙරවලපිටිය එල්.එන්.ජී. අංගනය, යුගදනවි බලාගාරයේ ආයෝජනය සහ මෙරට බලාගාරවලට ගෑස් සැපයීම අදාළ ගිවිසුමට ඇතුළත් වන බවයි.",
       "URL": "https://www.hirunews.lk/283047/කෙරවලපිටියේ-ගිවිසුම-ගැන-අගමැති-හවුල්-පක්ෂ-සාකච්ඡාව-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1673"
}