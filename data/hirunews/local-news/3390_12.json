{
       "Source": "hirunews",
       "Timestamp": "Monday, 22 April 2019 - 14:21",
       "Headline": "හෙට දිනය ජාතික ශෝක දිනයක් ලෙස ප්‍රකාශයට පත් කෙරේ",
       "News Content": "දිවයිනේ දේවස්ථාන සහ හෝටල් ඉලක්ක කරගෙන ඊයේ සිදුවූ කුරිරු ත්‍රස්ත ප්‍රහාරයට ගොදුරු වූවන් උදෙසා හෙට ජාතික ශෝක දිනයක් ලෙස ප්‍රකාශයට පත් කිරීමට රජය තීරණය කර තිබෙනවා.\nඅද පෙරවරුවේ ජනාධිපති මෛත්‍රීපාල සිරිසේනගේ ප්‍රධානත්වයෙන් රැස්වූ ජාතික ආරක්ෂක මණ්ඩලයේදී එම තීරණයට එළඹුණු බවයි ජනාධිපති මාධ්‍ය අංශය නිවේදනයක් නිකුත් කරමින් ප්‍රකාශ කළේ.\nඑමෙන්ම, ත්‍රස්තවාදය මර්දනයට අදාළ වගන්ති පමණක් අද රාත්‍රී 12 සිට හදිසි නීති රෙගුලාසි යටතේ ගැසට් කිරීමට ද රජය තීරණය කර තිබෙනවා.\nරටේ සහ ජනතාවගේ ආරක්ෂාව තහවුරු කිරීමට පොලීසියට සහ හමුදාවට බලය ලබාදීම සඳහා එම තීරණයට එළඹුණු බව ජනාධිපති මාධ්‍ය අංශය නිකුත් කළ නිවේදනයේ වැඩිදුරටත් සඳහන්.\nශ්‍රී ලංකාවේ සිටින සියලුම විදේශ තානාපතිවරුන් සහ මහකොමසාරිස්වරුන් කැදවා රටේ වත්මන් තත්ත්වය පැහැදිලි කිරීමට ද ජනාධිපති මෛත්‍රීපාල සිරිසේන අපේක්ෂා කරන අතර එහිදී ශ්‍රී ලංකාව වෙනුවෙන් සහාය ලබාදෙන ලෙස ද ඉල්ලීමක් කිරීමට නියමිත බවයි ජනාධිපති මාධ්‍ය අංශය සඳහන් කළේ.\nමේ අතර, කතෝලික දේවස්ථාන සහ ආරක්ෂාව අවශ්‍ය සියළු ස්ථානවලට විධිමත් වැඩපිළිවෙලක් යටතේ ආරක්ෂාව සකසන ලෙස ද එහිදී ජනාධිපතිවරයා ආරක්ෂක අංශවලට උපදෙස් ලබාදී තිබෙනවා.\nමේ අතර, ආරක්ෂක මණ්ඩලය විසින් ගත් තීරණයකට අනුව ලබන මැයි මස 1 වැනිදා පැවැත්වීමට සංවිධාන කර තිබූ සියලුම පක්ෂවල මැයි රැළි අත්හිටුවීමට තීරණය කර තිබෙනවා.",
       "URL": "https://www.hirunews.lk/214962/හෙට-දිනය-ජාතික-ශෝක-දිනයක්-ලෙස-ප්‍රකාශයට-පත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=3390"
}