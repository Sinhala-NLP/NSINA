{
       "Source": "hirunews",
       "Timestamp": "Friday, 07 July 2023 - 8:40",
       "Headline": "වෙල්ලන්කුලම් පහරදීමේ සිද්ධියට 11ක් අත්අඩංගුවට",
       "News Content": "යාපනය - මන්නාරම මාර්ගයේ වෙල්ලන්කුලම් ප්‍රදේශයේ දී කෝවිලක පූජාවකට පැමිණ යළි නිවෙස් වෙත යමින් සිටි පිරිසකට පහරදීමේ සිද්ධිය සම්බන්ධයෙන් සැකකරුවන් 11 දෙනෙකු අත්අඩංගුවට ගෙන තිබෙනවා.\nපෙරේදා (06) මෙම කෝවිලේ පූජාවට ට්‍රැක්ටරයකින් පැමිණි පිරිසක් යළි පිටත්ව යාමේ දී මෙම පහරදීම සිදුව තිබුණා.\nඉන් ට්‍රැක්ටරයේ රියදුරු සහ තවත් කාන්තාවන් දෙදෙනෙකු බරපතල තුවාල ලැබූ අතර ඔවුන් ඇතුළත් කළේ මුලන්කාවිල් රෝහලටයි.\nවැඩිදුර පරීක්ෂණවලදී හෙළිවී ඇත්තේ කෝවිලේ පූජාවට පැමිණ පිටව යාමේදී දෙපිරිසක් අතර බහින්බස්වීමක් සිදුව ඇති බවයි.\nපසුව එක් පාර්ශවයක් විසින් ලී කොට සහ ගල් දමා මාර්ගය හරස් කර ඇති අතර, ට්‍රැක්ටරය එම බාධක ඉවත් කර ඉදිරියට යාමට උත්සහ කර ඇති බව සඳහන්.\nඑහිදී යතුරුපැදිවලින් ලුහුබැද පැමිණ ගල්වලින් සහ පොලුවලින් ට්‍රැක්ටරයේ සිටි පිරිසට මෙම පහරදීම සිදුකර තිබෙනවා.",
       "URL": "https://www.hirunews.lk/340298/වෙල්ලන්කුලම්-පහරදීමේ-සිද්ධියට-11ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=207"
}