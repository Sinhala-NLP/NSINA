{
       "Source": "hirunews",
       "Timestamp": "Thursday, 25 August 2016 - 6:50",
       "Headline": "පැහැරගත් බම්බලපිටියේ ව්‍යාපාරිකයාගේ මළ සිරුර හෙම්මාතගමින් හමුවේ (ඡායාරූප)",
       "News Content": "බම්බලපිටියේදී පැහැරගත් කෝටිපති රෙදිපිළි ව්‍යාපාරික මොහොමඩ් සුලෙයිමාන්ගේ මළ සිරුර මාවනැල්ල - හෙම්මාතගම - රුකුලගම ප්‍රදේශයේ තිබී හමුවී තිබෙනවා.\nමාවනැල්ල ප්‍රදේශය භාර ජ්‍යෙෂ්ඨ පොලිස් නිලධාරියෙකු හිරු ප්‍රවෘත්ති අංශයට සඳහන් කළේ හෙම්මාතගමින් සොයාගත් මළසිරුර මෙම ව්‍යාපාරිකයාගේ බවට ඥාතීන් විසින් හඳුනාගෙන ඇති බවයි.\nමොහුගේ පශ්චාත් මරණ පරීක්ෂණය අද උදෑසන මාවනැල්ල මහේස්ත්‍රාත් එල්.කේ. මහින්දගේ ප්‍රධානත්වයෙන් පැවැත්වීමට නියමිත බවයි පොලීසිය සඳහන් කළේ.\nව්‍යාපාරිකයාගේ පියා සහ සොහොයුරා මේ වනවිට මාවනැල්ල පොලීසියට ගොස් ඇති අතර, ඔවුන්ගෙන් මේ වනවිට ප්‍රකාශයක් ලබාගනිිමින් සිටින බවයි මාවනැල්ල පොලීසියේ නිලධාරියෙකු කියා සිටියේ.\nකෝටිපති ව්‍යාපාරික මොහොමඞ් සුලෙයිමාන් පැහැර ගැනීමට ලක්වූයේ පසුගිය 21 වනදා රාත්‍රියේයි.\nඔහු මංගල සාදයකට සහභාගිවී  සිය මෝටර් රථයෙන් නිවස අසලට පැමිණ බිරිද නිවසේ ගේට්ටුව විවෘත කරන තෙක් රැදී සිටි අවස්ථාවේදී තවත් මෝටර් රථයකින් පැමිණි කණ්ඩායමක් මෙම පැහැර ගැනීම සිදු කර තිබුණා.\nපසුව කෑගල්ල ප්‍රදේශයෙන් ලැබුණු දුරකථන ඇමතුමකින් ව්‍යාපාරිකයාගේ පියාට පවසා තිබුණේ  පුත්‍රයා නිදහස් කිරීමට නම් රුපියල් කෝටි දෙකක කප්පම් මුදලක් ලබාදෙන ලෙසටයි.\nඡායාරූප - සමන් විජබණ්ඩාර",
       "URL": "https://www.hirunews.lk/141411/පැහැරගත්-බම්බලපිටියේ-ව්‍යාපාරිකයාගේ-මළ-සිරුර-හෙම්මාතගමින්-හමුවේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4909"
}