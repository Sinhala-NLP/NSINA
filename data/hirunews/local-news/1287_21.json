{
       "Source": "hirunews",
       "Timestamp": "Thursday, 17 March 2022 - 15:27",
       "Headline": "ගෑස් නැවක් මෙරටට - ගොඩබෑමත් ඇරඹෙයි",
       "News Content": "මෙට්‍රික් ට්‍රොන් 3500ක් අඩංගු ගෑස් සිලින්ඩර සහිත නෞකාව අද (17) පස්වරුවේ දී මෙරටට ගොඩබෑම සිදු කිරීම ආරම්භ කර ඇති බවට වාර්තා වනවා.\nඒ අනුව එම ගෑස් සිලින්ඩර තොගය ගොඩබෑම ආරම්භ කර ඇත්තේ, කෙරවළපිටියෙන්.\nකෙසේවෙතත්, මෙලෙස ගෑස් ගොඩබෑම සිදු කෙරුණ ද, ඊයේ (16) පස්වරුවේ සිට දිවයින පුරා ගෑස් බෙදාහැරීම වහාම අත් හිටුවීමට ලිට්‍රෝ සහ ලාෆ් ගෑස් සමාගම්හි සභාපතිවරුන් තීරණය කළා.\nඒ ඉල්ලුමට අනුව සැපයිය යුතු ගෑස් ප්‍රමාණ සිය සමාගම තුළ නැති වීම හේතුවෙන්.\nඔවුන් සඳහන් කළේ, රට තුළ ඇති ඩොලර් අර්බුදය හේතුවෙන් මහ භාණ්ඩාගාරයෙන් සිය සේවාවලට අවශ්‍ය පරිදි ණයවර ලිපි විවෘත කිරීමට ප්‍රමාද වීම මත මෙම අර්බුදය හටගෙන ඇති බවයි.\nදෛනිකව ලිට්‍රෝ ගෑස් සමාගම විසින් පාරිභෝගික ජනතාවට ගෑස් සිලින්ඩර 125,000ක තොගයක් බෙදාහැරුණු අතර, දෙවැනි විශාලතම ගෑස් සැපයුම් හල වන මෙරට ලාෆ් සමාගම ද සිය දෛනික බෙදාහැරීම 40,000කට ආසන්න ප්‍රමාණයක් සිදු කෙරුණා.\nඑහෙත් පවතින ඩොලර් අර්බුදය හේතුවෙන් එම 40000ක ප්‍රමාණය මේ වනවිට දිනකට 2000ක් දක්වා අඩුවී ඇති බවට ද සමාගමේ සභාපතිවරයා ප්‍රකාශ කළා.\nමෙවන් තත්ත්වයක් මත දිවයිනට අවසන් වරට ගෑස් නෞකාවක් පැමිණියේ මීට හරියටම සතියකට පෙරයි.\nඑම ගෑස් නෞකාව දින දෙකක් තුළ දිවයිනේ සියලු ම ප්‍රදේශවල පිහිටි ගෑස් අලෙවි නියෝජිතායතන වෙත බෙදාහැරි අතර, තවත් කොටසක් මෙරට අත්‍යවශ්‍ය අංශ වන සෞඛ්‍ය, ආදාහනාගාර,රෝහල් වෙත මුදා හැරුණා.\nඑමෙන්ම එම නෞකාද දින දෙකකට පමණක් ප්‍රමාණවත් වූ බව ද වාර්තා වුණා.\nමෙවන් පසුබිමකදියි සතියකට පසු මෙරටට පැමිණි ගෑස් නෞකාව අද පස්වරුවේ කෙරවළපිටියේ දී ගොඩබෑම ආරම්භ කෙරුණේ.",
       "URL": "https://www.hirunews.lk/299709/ගෑස්-නැවක්-මෙරටට-ගොඩබෑමත්-ඇරඹෙයි",
       "Category": "Local News",
       "Parent URL": "https://www.hirunews.lk/local-news.php?pageID=1287"
}