{
       "Source": "hirunews",
       "Timestamp": "Saturday, 04 December 2021 - 10:34",
       "Headline": "ඉදිරි දින හතරේ දිනකට පැයක් ප්‍රදේශ කිහිපයකට විදුලිය කැපේ (වීඩියෝ)",
       "News Content": "ඉදිරි දින හතර තුළදී දිවයිනේ ඇතැම් ප්‍රදේශවලට පස්වරු හයත් රාත්‍රී 9.30 ත් අතර පැයක කාලයක් විදුලි සැපයුම සීමා කිරීමට සිදුවන බව විදුලිබල අමාත්‍යාංශය පවසනවා.\nඑහි මාධ්‍ය ප්‍රකාශක සුලක්ෂණ ජයවර්ධන හිරු ප්‍රවෘත්ති අංශයට කියා සිටියේ, ඊයේ මුළු දිවයිනටම බලපැවැත්වෙන පරිදි සිදුවූ විදුලි බිඳ වැටීමත් සමඟ නොරොච්චෝලේ බලාගාරයේ ජනන යන්ත්‍ර දෙකක සිදුවූ දෝෂය යථා තත්වයට පත් කරන තුරු මෙම පියවර ගන්නා බවයි.\nඊයේ (03)දින සිදුවූ විදුලි බිඳ වැටීම පිළිබඳව ලංකා විදුලි බල මණ්ඩලය මගින් විශේෂ පරීක්ෂණයක් ආරම්භ කර ඇති බවද ඔහු ප්‍රකාශ කළා.\nමෙම විදුලි බිඳවැටීම් සම්බන්ධයෙන් අපරාධ පරීක්ෂණ දෙපාර්තමේන්තුව මගින්ද පරීක්ෂණයක් ක්‍රියාත්මකයි.\nමෙය, කිසියම් පාර්ශවයක් විසින් උවමනාවෙන් සිදුකල කඩාකප්පල්කාරී ක්‍රියාවක්ද යන්න සොයා මෙම පරීක්ෂණ ක්‍රියාත්මක කෙරෙනවා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව හිරු ප්‍රවෘත්තී අංශයට කියා සිටියේ මේ වන විට විදුලි බල මණ්ඩලයේ තාක්ෂණික අංශ වල නිලධාරීන්ගෙන් සහ සේවකයන්ගෙන් ප්‍රකාශ ලබා ගිනිමින් සිටින බවයි.\nඊයේ (03)දින මෙලෙස මුලු දිවයිනටම විදුලිය බිඳවැටුනේ පසුගිය 2020 වසරේ අගෝස්තු මස 17 වනදායින් පසුවයි.\nඉන් පසු මෙම සතියේ පසුගිය 29 වනදාද සැලකිය යුතු ලෙස දිවයිනේ ප්‍රදේශ රැසකට හදිසියේ විදුලිය බිඳ වැටුණා.\nමේ අතර ඊයේ පස්වරුවේ විදුලිය බිඳවැටී තිබූ අවස්ථාවේ නාරම්මල - වේරගල ප්‍රදේශයේ වෙළඳසැලක දල්වා තිබූ ඉටිපන්දමක් පෙරළී යාමෙන් ගින්නක් ඇති වුණා.\nගින්නෙන් වෙළඳසැල සම්පූර්ණයෙන්ම විනාශ වූ අතර ප්‍රදේශවාසීන් සහ කුරුණෑගල ගිණි නිවීමේ ඒකකයට අයත් ගිණි නිවීමේ රථයක් පැමිණ ගින්න පාලනය කිරීමට පියවර ගනු ලැබුවා.\nගින්නෙන් 25 හැවිරිදි වෙළඳසැල් හිමිකරු සුළු තුවාල ලබා ඇති අතර සිද්ධිය සම්බන්ධයෙන් වැඩිදුර පොලිස් විමර්ශන ක්‍රියාත්මකයි.\nමේ අතර ඊයේ විදුලිය බිඳ වැටී තිබූ අවස්ථාවේදී තමන් සහ පාර්ලිමේන්තු මන්ත්‍රී තුෂාර ඉඳුනිල් පාර්ලිමේන්තුවේ විදුලි සෝපානය තුළ සිරවී සිටි බව පාර්ලිමේන්තු මන්ත්‍රී ලලිත් එල්ලාවල කියා සිටියා.",
       "URL": "https://www.hirunews.lk/289988/ඉදිරි-දින-හතරේ-දිනකට-පැයක්-ප්‍රදේශ-කිහිපයකට-විදුලිය-කැපේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1518"
}