{
       "Source": "hirunews",
       "Timestamp": "Friday, 29 October 2021 - 7:44",
       "Headline": "නැනෝ නයිට්‍රජන් පොහොර නිෂ්පාදනයට රජයේ සහාය",
       "News Content": "පසට යෙදිය හැකි නැනෝ නයිට්‍රජන් පොහොර සකස් කළ හැකි කර්මාන්තශාලාවක් මෙරට ස්ථාපිත කිරීම සඳහා සහාය ලබාදෙන බව කෘෂිකර්ම අමාත්‍ය මහින්දානන්ද අළුත්ගමගේ ප්‍රකාශ කළා.\nඔන්ලයින් තාක්ෂණය ඔස්සේ ජනාධිපති මාධ්‍ය කේන්ද්‍රයේ ඊයේ පැවති මාධ්‍ය හමුවට එක්වෙමින් අමාත්‍යවරයා මේ බව කියා සිටියේ හිරු මාධ්‍යවේදියා නැගූ ප්‍රශ්නයකට පිළිතුරු ලබාදෙමින්.\nලොව පළමු වරට පසට යෙදිය හැකි නැනෝ නයිට්‍රජන් පොහොර නිෂ්පාදනය කරනු ලැබුවේ, ශ්‍රී ලංකා නැනෝ තාක්ෂණ ආයතනයේ විද්‍යාඥවරියක වන මහාචාර්ය නිල්වලා කෝට්ටේගොඩ ඇතුළු විද්‍යාඥයින් කණ්ඩායමක් විසින්.\nඒ සඳහා පේටන්ට් බලපත්‍රයද හිමි වී තිබෙනවා.\nමේ අතර, එක්සත් ජාතීන්ගේ කාලගුණ විපර්යාස යටතේ කෘෂිකර්මය පිළිබඳ අන්තර් සැසිවාරයකට පේරාදෙණි විශ්වවිද්‍යාලයේ කෘෂි විද්‍යා පීඨයේ මහාචාර්ය බුද්ධි මාරඹේ එක්වුණා.\nඑහිදී ඔහු කියා සිටියේ 2030 වසර වනවිට නයිට්‍රජන් අපතේ යෑම 50% කින් අඩු කිරීමට ශ්‍රී ලංකාව සැලසුම් කර ඇති බවයි.\nඒ සඳහා දේශගුණික විපර්යාසවලට ගැලපෙන නව කෘෂිකාර්මික ප්‍රතිපත්තියක් මේ වනවිට සකස් කර ඇති අතර, එය ඉදිරියේදී අමාත්‍ය මණ්ඩලයේ අනුමැතිය සඳහා ඉදිරිපත් කිරීමට නියමිතව ඇති බවද ඔහු කියා සිටියා.\nශ්‍රී ලංකාව දැනටමත් සින්තටික් පොහොර සහ කෘමිනාශක භාවිතය අවම කිරීමට කටයුතු කරමින් සිටින බව සඳහන් කළ මහාචාර්ය බුද්ධි මාරඹේ එහිදී අනිවාර්යයෙන්ම අස්වනුවලට බලපෑමක් සිදු නොවීමට අවධානය යොමු කළ යුතු බවයි ප්‍රකාශ කළේ.\nඒ සඳහා 03 වන සහ 02 වන පරම්පරාවේ නයිට්‍රජන් භාවිතය එනම් නැනෝ පොහොර භාවිතය දිරිගැන්වීමට පියවර ගෙන ඇති බවද එහිදී ඔහු කියා සිටියා.",
       "URL": "https://www.hirunews.lk/286351/නැනෝ-නයිට්‍රජන්-පොහොර-නිෂ්පාදනයට-රජයේ-සහාය",
       "Category": "Local News",
       "Parent URL": "https://www.hirunews.lk/local-news.php?pageID=1598"
}