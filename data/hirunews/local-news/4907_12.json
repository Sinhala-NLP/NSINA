{
       "Source": "hirunews",
       "Timestamp": "Friday, 26 August 2016 - 6:39",
       "Headline": "අතීත නායකයන් සමග දේශපාලන අනාගතයක් නැහැ - නිදහස් පක්ෂ මහලේකම්ගෙන් ප්‍රකාශයක්",
       "News Content": "අතීතයේ නායකයින් සමඟ පක්ෂයට දේශපාලන අනාගතයක් නොමැති බව ශ්‍රී ලංකා නිදහස් පක්ෂයේ මහ ලේකම්, අමාත්‍ය දුමින්ද දිසානායක පවසනවා.\nතඹුත්තේගම ශ්‍රී ලංකා නිදහස් පක්ෂ ආසන බලමණ්ඩල රැස්වීමට ඊයේ (25) එක්වෙමින් ඔහු මේ බව ප්‍රකාශ කළා.\n‘‘පහුගිය අවුරුදු 10 පුරාවටම අපි ආපස්සට හැරිලා බැලූවහම ඉස්සෙල්ලම අපිට මතක් වෙන්නේ ළඟ ටික. ළඟ පේන්නේ අපිට මහින්ද රාජපක්ෂ මහත්තයා තමයි. හැබැයි අපි කැමැත්තෙන් හෝ අකමැත්තෙන් මහින්ද රාජපක්ෂ මහත්තයාත් එක්ක අපිට ඉදිරි දේශපාලන ගමනක් පේන්න නෑ. ඒ, අපි එතුමට විරුද්ධ නිසා නෙවෙයි, අපි එතුමට අකමැති නිසා නෙවෙයි. හැබැයි මේ රටේ ව්‍යවස්ථාව අනුව රටේ ජනාධිපතිවරයෙක් විදියට දෙවතාවයි රට පාලනය කරන්න පුළුවන්. ඒ නිසා අපිට ඒ පැරණි පුද්ගලයොත් එක්ක, චන්ද්‍රිකා කුමාරණතුංග මැතිණියත් එක්ක, මහින්ද රාජපක්ෂ මැතිතුමත් එක්ක අනාගතයේ දේශපාලනයක්, දේශපාලන ගමනක් යන්න පුළුවන් වෙන්නේ නෑ. එහෙම නම් අපි වර්තමාන නායක මෛත්‍රීපාල සිරිසේන මැතිතුමාත් එක්ක මේ ගමන යන්න සූදානම් වෙන්න  ඕනේ.’’\nඊට එක්වු රාජ්‍ය අමාත්‍ය ඩිලාන් පෙරේරා, පක්ෂ කැඞීම පිළිබඳව මෙලෙස අදහස් පළ කළා.\n‘‘මැතිවරණ කොමසාරිස් ඡන්ද ගණන් කරන්නේ අංක ගණිතයෙන් නේ. වීජ ගණිතයෙන් නෙවෙයි නේ. වීජ ගණිතයෙන් නම් එක්ස් ධන වයි. ඡන්ද ඉවර වුණාම, ආ....මෛත්‍රී මහත්තයාගේ කණ්ඩායම යූ.ඇන්.පී. නෙවෙයි. අර කණ්ඩායමත් යූ.ඇන්.පී. නෙවෙයි. මේ කණ්ඩායමත් යූ.ඇන්.පී.නෙවෙයි තුනම එකතු කරලනේ දෙන්නේ. මෙහෙම ගනින් නෑනේ. ගණින්නේ අංක ගණිතයෙන් අලියා කීයද ? අත කීයද, එහෙම නැත්නම් බුලත් කොලය කීයද ? අලූත් පක්ෂයේ ලාංඡුනය හනුමා කියමු, හනුමට කීයද ?  ඕනම පුංචි බබෙක්ට තේරෙනවා, මේක පුංචි බබෙක් වුනත් කියයි අයියෝ දිනන්නේ යූ.ඇන්.පී. ය කියලා.  ඕක නාමල් බබාටත් තේරෙනවා. බැසිල් බබාටත් තේරෙනවා. ඔය නෝන මහත්තුරු ඔක්කොටම තේරෙනවා. හැබැයි ඒවා තේරුම් අරගෙන පක්ෂය කඩන්න හදනවා. ඇයි ? බණ්ඩාරණායක මහත්තයාගේ ප්‍රතිපත්ති ක්‍රියාත්මක කරන්න ආපු, බණ්ඩාරණායක මහත්තයාගේ පංච මහා බලවේගේ දරුවෙක් අද මේ රටේ නායකයා වෙලා ඉන්න නිසා. ඒ නිසා මිත්‍රවරුනි මේ වෙලාවේ අපි පක්ෂය හදා ගන්න නම් තියෙන ප්‍රශ්න බේරාගෙන යන්න, පක්ෂය කඩන්න දෙන්න බෑ. ’’",
       "URL": "https://www.hirunews.lk/141490/අතීත-නායකයන්-සමග-දේශපාලන-අනාගතයක්-නැහැ-නිදහස්-පක්ෂ-මහලේකම්ගෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=4907"
}