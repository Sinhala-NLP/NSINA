{
       "Source": "hirunews",
       "Timestamp": "Friday, 22 October 2021 - 13:09",
       "Headline": "ඇමරිකාව ශ්‍රී ලංකාව සමඟ සබඳතා පුළුල් කිරීමේ අපේක්ෂාවෙන්",
       "News Content": "ශ්‍රී ලංකාව සමඟ ඵලදායී සහයෝගීතාවක් ගොඩනැංවීමට ඇමරිකා එක්සත් ජනපදය කටයුතු කළ යුතු බව මෙරට නව තානාපතිනිය ලෙස නම් කර සිටින ජූලි චුන්ග් ප්‍රකාශ කළා.\nබයිඩ්න් පරිපාලනය මගින් මෙරට තානාපතිනිය ලෙස නම් කෙරුණු ඇය, මේ බව කියා සිටියේ එරට සෙනෙට් මණ්ඩලයේ විදේශ සබඳතා කමිටුව ඉදිරියේ කරුණු දක්වමින්.\nඉන්දීය සාගරය මධ්‍යයේ පිහිටි ශ්‍රී ලංකාවේ ක්‍රමෝපාය පිහිටීම විශේෂ වැදගත්කමකින් යුක්ත වන අතර, මෙරට වරායන් වෙත ප්‍රවේශවීම, ඉන්දු පැසිෆික් කලාපය වෙත ගෝලීය නාවික ගමන් මාර්ග නිදහසේ ක්‍රියාත්මක වීමට වැදගත් වන බව ද ඇය පෙන්වා දුන්නා.\nකොරියානු සම්භවයක් සහිත හිටපු ඇමරිකානු සහකාර රාජ්‍ය ලේකම්වරියක වන ජූලි චුන්ග්, සෙනෙට් කමිටුව ඉදිරියේ වැඩිදුරටත් ප්‍රකාශ කළේ ලක් රජය මෙන්ම මෙරට සිවිල් සමාජය, පුද්ගලික අංශය සහ ශ්‍රී ලාංකික ජන ප්‍රජාව සමඟ ඵලදායී සහයෝගීතාවක් ගොඩනැගීමට ඇමරිකාව කටයුතු කළ යුතු බවයි.",
       "URL": "https://www.hirunews.lk/285721/ඇමරිකාව-ශ්‍රී-ලංකාව-සමඟ-සබඳතා-පුළුල්-කිරීමේ-අපේක්ෂාවෙන්",
       "Category": "Local News",
       "Parent URL": "https://www.hirunews.lk/local-news.php?pageID=1613"
}