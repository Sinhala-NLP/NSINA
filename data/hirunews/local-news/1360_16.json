{
       "Source": "hirunews",
       "Timestamp": "Saturday, 12 February 2022 - 16:06",
       "Headline": "විපක්ෂයේ ඒකාබද්ධ සන්ධානයෙන් රටේ නොපෙනෙන පැතිකඩක් එළියට ඇද ගනියි (වීඩියෝ)",
       "News Content": "රට මුහුණදී සිටින ආර්ථික අර්බුදයට විසඳුමක් ලබාදීමට රජය වහාම කටයුතු කළ යුතු බව සඳහන් කරමින් දේශපාලන පක්ෂ කිහිපයක නියෝජිතයන් පිරිසක් ඒකාබද්ධ නිවේදනයක් නිකුත් කර තිබෙනවා.\nඑමගින් ඉල්ලා ඇත්තේ පවතින තත්ත්වයට විසඳුමක් ලෙස රාජ්‍ය ණය ගෙවීම් ප්‍රතිව්‍යූහ ගත කිරීමට පියවර ගන්නා ලෙසයි.\nණය වාරික ගෙවීම කල් දැමීම හරහා විදේශ විනිමය ගැටලුව විසඳා ගත හැකි බව ඔවුන්ගේ අදහස වී තිබෙනවා.\nකොළඹ දී රැස්වී සාකච්ඡා කිරීමෙන් අනතුරුව මෙම නිවේදනය නිකුත් කළ බවයි ඊට එක්වූ දෙමළ ජාතික සන්ධානයේ මාධ්‍ය ප්‍රකාශක පාර්ලිමේන්තු මන්ත්‍රී එම්.ඒ.සුමන්දිරන් පැවසුවේ.\nමෙම ඒකාබද්ධ නිවේදනයට විපක්ෂ නායක සජිත් ප්‍රේමදාස, මෙන්ම දෙමළ ජාතික සන්ධානය වෙනුවෙන් පාර්ලිමේන්තු මන්ත්‍රීවරුන් වන ආර්. සම්බන්ධන්, එම්. ඒ සුමන්තිරන් හා ශාණක්‍යන් රාසමානික්කම් සහ දෙමල ප්‍රගතිශිලි සන්ධානය වෙනුවෙන් පාර්ලිමේන්තු මන්ත්‍රී මනෝ ගනේෂන් අත්සන් තබා තිබෙනවා.\nසමස්ත ලංකා මුස්ලිම් කොංග්‍රසය වෙනුවෙන් පාර්ලිමේන්තු මන්ත්‍රී රිෂාඩ් බදියුදීන් ද, ශ්‍රී ලංකා මුස්ලිම් කොංග්‍රසය වෙනුවෙන් රවුෆ් හකීම් යන පාර්ලිමේන්තු මන්ත්‍රීවරුන්.\nඑමෙන්ම, ආණ්ඩු පක්ෂය නියෝජනය කරන ලංකා සම සමාජ පක්ෂයේ පාර්ලිමේන්තු මන්ත්‍රී මහාචාර්ය තිස්ස විතාරණ ද ඊට අත්සන් තබා තිබීම විශේෂත්වයක්. හිටපු කථානායක කරු ජයසූරිය ද එම නිවේදනයට අත්සන් තැබූවන් අතර වනවා.\nඑක්සත් ජාතික පක්ෂයේ නායක පාර්ලිමේන්තු මන්ත්‍රී රනිල් වික්‍රමසිංහ සහ ජාතික ජනබලවේගයේ පාර්ලිමේන්තු මන්ත්‍රීනි ආචාර්ය හරිනි අමරසූරිය ද අදාළ සර්ව පාක්ෂික සාකච්ඡාවට සහභාගි වී ඇතත්, ඔවුන් ඒකාබද්ධ නිවේදනයට අත්සන් තබා නැහැ.",
       "URL": "https://www.hirunews.lk/296837/විපක්ෂයේ-ඒකාබද්ධ-සන්ධානයෙන්-රටේ-නොපෙනෙන-පැතිකඩක්-එළියට-ඇද-ගනියි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1360"
}