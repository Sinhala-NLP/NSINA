{
       "Source": "hirunews",
       "Timestamp": "Monday, 09 December 2019 - 12:38",
       "Headline": "නායකත්ව වෙනස ගැන එජාප සාකච්ඡා කල් යයි",
       "News Content": "පාර්ලිමේන්තු මන්ත්‍රී සජිත් ප්‍රේමදාසට එක්සත් ජාතික පක්ෂ නායකත්වය ලබාගැනීම සම්බන්ධයෙන් අද ආරම්භ කිරීමට නියමිතව තිබූ සාකච්ඡා කල් දමා තිබෙනවා.\nහිරු ප්‍රවෘත්ති අංශය කළ විමසීමකදී පාර්ලිමේන්තු මන්ත්‍රී අජිත් පී. පෙරේරා කියා සිටියේ මේ සම්බන්ධයෙන් තවදුරටත් සාකච්ජා පැවැත්වෙන බවයි.\nපක්ෂ නායකත්වය සම්බන්ධයෙන් එක්සත් ජාතික පක්ෂය තුළ විවිධ මත ගැටුම් හටගෙන ඇති අතර, ඒ සම්බන්ධයෙන් අවසන් තීරණයක් ඉදිරි දින කිහිපය තුළ ගත යුතු බවයි ඔහු කියා සිටියේ. නව නායකත්වයක් මහ මැතිවරණයෙන් පසු බිහිවන බව පාර්ලිමේන්තු මන්ත්‍රී මයන්ත දිසානායක සඳහන් කළා.\nමේ අතර එක්සත් ජාතික පක්ෂයේ නායකත්වය සම්බන්ධයෙන් පැන නැගී ඇති ගැටළු පිළිබඳව සොයාබැලීම සඳහා කමිටුවක් පත් කිරීමටද යෝජනාවී තිබෙනවා.\nපසුගියදා පක්ෂ නායක රනිල් වික්‍රමසිංහගේ ප්‍රධානත්වයෙන් පැවති මන්ත්‍රී කණ්ඩායම් රැස්වීමේදී මේ සම්බන්ධයෙන් සාකච්ජා වී ඇති බවයි වාර්තා වන්නේ.\nඑමෙන්ම ජාතික යොවුන් පෙරමුණේ රැස්වීමක් සිරිකොත පක්ෂ මූලස්ථානයේදී අද පැවැත්වෙන බවයි පක්ෂ මහ ලේකම් පාර්ලිමේන්තු මන්ත්‍රී අකිල විරාජ් කාරියවසම් කියා සිටියේ.",
       "URL": "https://www.hirunews.lk/229870/නායකත්ව-වෙනස-ගැන-එජාප-සාකච්ඡා-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=3010"
}