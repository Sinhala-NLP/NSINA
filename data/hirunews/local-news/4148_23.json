{
       "Source": "hirunews",
       "Timestamp": "Sunday, 31 December 2017 - 12:29",
       "Headline": "මැතිවරණ නීති උල්ලංඝනය කිරීම් 57 ක්",
       "News Content": "නාමයෝජනා භාරගැනීම අවසන් වීමෙන් පසු මේ දක්වා කාලය තුළ පළාත්පාලන මැතිවරණ නීති උල්ලංඝනය කිරීම් 57 ක් වාර්තාවී ඇති බව පොලීසිය පවසනවා.\nඑලෙස නීති උල්ලංඝනය කළ පුද්ගලයින් 44 දෙනෙකු අත්අඩංගුවට ගෙන ඇති බවයි පොලිස් මූලස්ථානය සඳහන් කළේ.\nමේ අතර මැතිවරණ නීති උල්ලංඝනය කරමින් ඡන්ද දායකයින්ට බෙදාහැරීමට රැගෙන විත් තිබූ අල් කුරාණය පොත් 625 ක් කල්පිටිය පොලීසිය භාරයට ගෙන තිබෙනවා.\nකල්පිටිය ප්‍රාදේශීය සභාවට එක්සත් ජාතික පක්ෂයෙන් තරග කරන අපේක්ෂකයෙකුගේ නිවසේ තිබී මෙම පොත් තොගය ඊයේ රාත්‍රියේ සොයාගෙන ඇති බව සඳහන්.\nපුත්තලම දිසා ලේකම් කාර්යාලයට ලද තොරතුරක් අනුව සිදුකළ වැටලීමකදී මේවා සොයාගෙන ඇති අතර, අදාළ අපේක්ෂකයා ප්‍රකාශ කර ඇත්තේ කල්පිටිය ප්‍රදේශයේ ඉස්ලාම් දේවස්ථානවලට බෙදාහැරීම සඳහා මෙම අල්කුරාණ පොත් රැගෙන ආ බවයි.\nමේ අතර පසුගිය 4 වනදා මැතිවරණ කොමිෂන් සභාව විසින් ප්‍රකාශයට පත් කළ මාධ්‍ය උපමාන පාර්ලිමේන්තුවට ඉදිරිපත් කිරීමේ යෝජනා සම්මතයට අග්‍රාමාත්‍ය රනිල් වික්‍රමසිංහ අනිද්දා අත්සන් තැබීමට නියමිත බව අග්‍රාමාත්‍ය කාර්යාලය නිවේදනය කළා.\nමීට අමාත්‍ය මණ්ඩලයේ අනුමැතිය හිමිව ඇති අතර, එය පාර්ලිමේන්තුවේ අනුමැතිය ලබාගැනීම සඳහා ඉදිරිපත් කිරීමටද නියමිතයි.\nමේ අතර සූර්යා ලකුණ යටතේ ඊ.පී.ආර්.එල්.එෆ්. පක්ෂය සහ ද්‍රවිඩ එක්සත් විමුක්ති පෙරමුණ ඒකාබද්ධව පිහිිටුවාගනු ලැබූ දෙමළ ජාතික විමුක්ති සන්ධානය බිඳ වැටීමේ ලකුණු පහළව ඇති බව පක්ෂ අභ්‍යන්තර ආරංචි මාර්ග සඳහන් කළා.\nවවුනියාව නගර සභාවේ නගරාධිපති අපේක්ෂකයා තෝරාගැනීම සම්බන්ධයෙන් ඊ.පී.ආර්.එල්.එෆ් පක්ෂයේ නියෝජ්‍ය නායක ශිවශක්ති ආනන්දන් සහ ද්‍රවිඩ එක්සත් විමුක්ති පෙරමුණේ නායක ආනන්ද සංගරී අතර ඇතිවූ මත ගැටුමක් මීට හේතුවී ඇති බව සඳහන්.\nදෙමළ ජාතික සන්ධානයේ ප්‍රතිපත්ති පිළිගත නොහැකි බවට ප්‍රකාශ කරමින් ඊ.පීආර්.එල්.එෆ්  පක්ෂය  ඉන් ඉවත්වී මෙම නව සන්ධානය බිහිකරනු ලැබුවා.",
       "URL": "https://www.hirunews.lk/179779/මැතිවරණ-නීති-උල්ලංඝනය-කිරීම්-57-ක්",
       "Category": "Local News",
       "Parent URL": "https://www.hirunews.lk/local-news.php?pageID=4148"
}