{
       "Source": "hirunews",
       "Timestamp": "Saturday, 23 May 2020 - 16:15",
       "Headline": "තරුණිය මුදා ගැනීමට ජලාශයට දිවි දුන් මුස්ලිම් තරුණයා බොදු වත්පිලිවෙත් මැද අවසන් ගමන් යයි (වීඩියෝ)",
       "News Content": "රටේ ජාතික සහජිවනය පිලිබඳ යළිත් අවධානය යොමුකරමින්, ඉහළ කොත්මලේ ජලාශයට පැන දිවි හානි කර ගැනීමට උත්සාහ කළ තරුණියක මුදා ගැනීමට ගොස් දියේ ගිලී ජීවිතක්ෂයට පත්වූ මුස්ලිම් ජාතික තරුණයාගේ අවසන් කටයුතු අද සිදුකෙරුණා.\nඒ, ලිදුල - ෆාමස්ටන් රත්නගිරිය පොදු සුසාන භූමියේදියි. පශ්චාත් මරණ පරීක්ෂණ කටයුතුවලින් අනතුරුව 28 හැවිරිදි හමීඞ් රිස්වාන් නමැති මෙම දෙදරු පියාගේ දේහය ඊයේ පස්වරුවේ ඔහු පදිංචි ෆාමස්ටන් රත්නගිරිය ජනපදය වෙත රැගෙන ආවා.\nමිය ගිය තරුණයාගේ මව සිංහල බෞද්ධ කාන්තාවක වන අතර පියා මුස්ලිම් ජාතියෙක්.\nකතෝලික ආගම අදහන දෙමළ ජාතික තරුණියක සමඟ විවාහ වුණු ඔහු තම දරුවන් දෙදෙනා ද අධ්‍යාපනය සඳහා ඇතුළත් කර තිබුණේ සිංහල බෞද්ධ පාසලක් වන ලිඳුල සිංහල මහා විද්‍යාලයටයි.\nමෙහි විශේෂත්වයක් වන්නේ දේහය පිළිබඳ අවසන් කටයුතු බෞද්ධ ආගමික වතාවත් වලට අනුව සිදුකිරීමයි.\nමේ අතර, ජලාශයට පැන දිවි හානි කර ගැනීමට තැත් කළ 22 හැවිරිදි තරුණිය තවදුරටත් ලිදුල ප්‍රාදේශීය රෝහලේ නේවාසිකව ප්‍රතිකාර ලබනවා.\nඇය වෙනත් තරුණයෙකුට විවාහ කරදීමට දෙමාපියන් සූදානම් වී ඇති අතර, එය දැන ගත් ඇගේ පෙම්වතා දිවි නසා ගැනීම හේතුවෙන් ශෝකයට පත්ව මෙම තරුණිය ද දිවි නසා ගැනීමට උත්සාහ කර ඇති බවයි වාර්තා වන්නේ.",
       "URL": "https://www.hirunews.lk/241340/තරුණිය-මුදා-ගැනීමට-ජලාශයට-දිවි-දුන්-මුස්ලිම්-තරුණයා-බොදු-වත්පිලිවෙත්-මැද-අවසන්-ගමන්-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2713"
}