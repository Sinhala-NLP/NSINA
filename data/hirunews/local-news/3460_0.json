{
       "Source": "hirunews",
       "Timestamp": "Tuesday, 12 March 2019 - 8:31",
       "Headline": "රාවතාවත්තෙන් ඇල්ලූ කෝටි 180ක හෙරොයින්, සහ අවි ගබඩාව මධූෂ්ගේ බව හෙළිවේ (ඡායාරූප)",
       "News Content": "රුපියල් කෝටි 500යේ දියමන්තිය සමඟ අත්අඩංගුවට ගත් කැලුම් ඉන්දික හෙවත් 'කැවුමා' රැදී සිටි බව කියන මොරටුව - රාවතාවත්ත ප්‍රදේශයේ නිවසක තිබී සොයා ගත් හෙරොයින් තොගය සහ අවි ගබඩාව ඩුබායි හිදී අත්අඩංගුවට ගත් පාතාල කල්ලි නායක මාකඳුරේ මධූෂ්ගේ බවට අනාවරණ වී තිබෙනවා.\nඊයේ (11) දිනයේදී පොලිස් විශේෂ කාර්ය බලකාය විසින් සිදුකළ මෙහෙයුමකදී එම නිවසේ තිබී කෝටි 180කට අධික හෙරොයින් කිලෝග්‍රෑම් 177ක් සොයා ගනු ලැබුවා.\nපොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර සදහන් කළේ හෙරොයින්වලට අමතරව ටී 56 ගිනි අවි සඳහා යොදන උණ්ඩ 2803, බෝර 12 පතොරොම් 234ක්, ස්වයංක්‍රීය ගිනි අවියක් සහ තවත් ආයුධ කිහිපයක් සොයා ගත් බවයි.\nපසුව සිදුකරන ලද පරීක්ෂණවලින් අනාවරණ වී ඇත්තේ දැනට ඩුබායි හි අත්අඩංගුවේ පසුවන පාතාල කල්ලි නායක මාකඳුරේ මධුෂ්ගේ හෙරොයින් සහ ගිනි අවි මෙලෙස ගබඩා කර ඇති බවටයි.\nඅදාළ නිවස ද මධුෂ් විසින් මිලදී ගෙන ඇති අතර, ඉන් අනතුරුවයි එහි හෙරොයින් ගබඩා කර ඇත්තේ.\nඑමෙන්ම මධුෂ් විසින් අවස්ථා කිහිපයකදී හෙරොයින් කිලෝග්‍රෑම් 2000කට ආසන්න ප්‍රමාණයක් මෙරටට ගෙන්වා ඇති අතර ඒවා ස්ථාන රැසක සඟවා ඇති බවට දැනට සිදුකරන ලද පරීක්ෂණවලින් අනාවරණ වී තිබෙනවා.\nපසුගිය 5 වනදා පානදුර - කෙසෙල්වත්ත ප්‍රදේශයේ නිවසකදී පෑලියගොඩ කොට්ඨාශ අපරාධ විමර්ශන ඒකකය විසින් අදාළ දියමන්තිය සමඟ කැලුම් ඉන්දික හෙවත් 'කැවුමා' අත්අඩංගුවට ගත් අතර, පසුව හෙළි වුණේ පන්නිපිටිය - ඇරැව්වල ප්‍රදේශයේ නිවසක තිබූ දියමන්තිය කොල්ල කෑම මොහු සහ මාකඳුරේ මධුෂ් විසින් මෙහෙයවා ඇති බවයි.\nඅත්අඩංගුවට ගත් කැලුම් ඉන්දික හෙවත් කැවුමාගෙන් පොලීසිය දීර්ඝ ලෙස ප්‍රශ්න කළ අතර, මහර මහේස්ත්‍රාත් අධිකරණය වෙත ඉදිරිපත් කිරීමෙන් පසු මේ මස 22 වන දා දක්වා රක්ෂිත බන්ධනාගාරගත කෙරුණා.",
       "URL": "https://www.hirunews.lk/212208/රාවතාවත්තෙන්-ඇල්ලූ-කෝටි-180ක-හෙරොයින්-සහ-අවි-ගබඩාව-මධූෂ්ගේ-බව-හෙළිවේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3460"
}