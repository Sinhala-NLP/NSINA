{
       "Source": "hirunews",
       "Timestamp": "Saturday, 27 May 2023 - 14:08",
       "Headline": "වසරකට රිය අනතුරුවලින් 2,900 ක් මරුට",
       "News Content": "වසරකට මාරක රිය අනතුරුවලින් අවම වශයෙන් පුද්ගලයින් 2900 දෙනෙකු ජීවිතක්ෂයට පත්වන අතර, 7700 ක් පමණ බරපතල තුවාල ලබන බව මාර්ග ආරක්ෂාව පිළිබද ජාතික සභාව පවසනවා.\nඒ අනුව, මෙරට දිනකට 8 දෙනෙකුවත් අවම වශයෙන් මියයන අතර බරපතල තුවාල ලබන පිරිස 22 කට ආසන්නයි.\nඑමෙන්ම, සෙනසුරාදා සහ ඉරිදා දිනයන්හිදී රිය අනතුරු වැඩි වශයෙන් වාර්තා වන බවයි මාර්ග ආරක්ෂාව පිළිබද ජාතික සභාවේ සභාපති මලිත් ජයතිලක සඳහන් කළේ.\nඑසේම වැඩි වශයෙන් යතුරුපැදි අනතුරු වාර්තා වන අතර මේ හේතුවෙන් වසරකට 1,100 දෙනෙකු, පදිකයින් 750 ක්, පාපැදිකරුවන් 200 ක්, මගීන් 400 දෙනෙකු සහ ළමයින් 400 දෙනෙකු ජීවිතක්ෂයට පත්වනවා.\nමාරක රිය අනතුරු වැඩි වශයෙන් බස්නාහිර, වයඹ සහ දකුණ පළාත්වලින් වාර්තා වන බවයි මාර්ග ආරක්ෂාව පිලිබද ජාතික සභාවේ සභාපතිවරයා කියා සිටියේ.\nරිය අනතුරුවලින් මියයන පුද්ගලයින්ගෙන් වැඩිම සංඛ්‍යාවක් අවුරුදු 41 ත් 45 ත් අතර වයස්වල පසුවනවා.\nදෙවනුව වැඩිම පිරිසක් මියයන්නේ අවුරුදු 16 ත් 30 ත් අතර වයස්වල බවද ඔහු ප්‍රකාශ කළා.\nනොසැලකිලිමත් රිය ධාවනය නිසා පුද්ගල මරණ 1500 ක් වාර්තාවන අතර, මාර්ග නීති උල්ලංඝනය කිරීම නිසා සිදුවන මාරක රිය අනතුරු හේතුවෙන් පුද්ගලයින් 540 දෙනෙකු පමණ මියයන බවයි වාර්තාවන්නේ.\nඅධික වේගය හේතුවෙන් පුද්ගලයින් 260 දෙනෙකු මියයන බවද හෙළිව තිබෙනවා.\nඑමෙන්ම බීමතින් රිය පැදවීම හේතුවෙන් මරණ 110 ක් සිදුවන බවයි මාර්ග ආරක්ෂාව පිලිබද ජාතික සභාවේ සභාපති මලිත් ජයතිලක කියා සිටියේ.",
       "URL": "https://www.hirunews.lk/336366/වසරකට-රිය-අනතුරුවලින්-2900-ක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=313"
}