{
       "Source": "hirunews",
       "Timestamp": "Tuesday, 20 October 2020 - 13:26",
       "Headline": "කොළඹ නැව් තටාකාංගණයේ, කොරෝනා ආසාදිතයින් සංඛ්‍යාව 21 දක්වා ඉහළට",
       "News Content": "කොළඹ නැව් තටාකාංගණයෙන් හමුවූ කොරෝනා ආසාදිතයන් සංඛ්‍යාව 21 දක්වා ඉහළ ගොස් තිබෙනවා.\nඑහි ප්‍රධාන වාණිජ නිලධාරී බෙනී ෆනෑන්ඩු සඳහන් කළේ එම ආසාදිතයින්ගේ ආශ්‍රිතයන් සහ පවුල්වල පිරිස් නිරෝධායනය සඳහා යොමු කර ඇති බවයි.\nදක්ෂිණ අධිවේගී මාර්ගයේ ධාවනය වූ කොළඹ - මතුගම සුඛෝපභෝගී බස් රථයක කොන්දොස්තරවරයෙකුට කොරෝනා ආසාදනය වී ඇති බවට තහවුරු වීමත් සමඟ එම බස් රථයෙන් වන්දනා ගමනක ගිය 25 දෙනෙකු මේ වන විට වෛරසය වැළදී ඇති බවට හඳුනාගෙන තිබෙනවා.\nඑම ආසාදිතයන්ගේ ආශ්‍රිතයෙකු වන කොළඹ නැව් තටාකාංගණයේ සේවය කරන පුද්ගලයෙකුට වෛරසය වැළදී ඇති බව පසුගිය දා තහවුරු වීමත් සමඟ ඔහුගේ ආශ්‍රිතයන්ට පී.සී.ආර්. පරීක්ෂණ සිදුකළා.\nඒ අනුවයි මේ වන විට කොළඹ නැව් තටාකාංගණයෙන් ආසාදිතයන් 21 දෙනෙකු හඳුනාගෙන රෝහල් ගත කර ඇත්තේ.\nකොළඹ නැව් තටාකාංගණයේ ප්‍රධාන වාණිජ නිලධාරී බෙනී ෆනෑන්ඩු කියා සිටියේ අවම සේවක සංඛ්‍යාවක් යොදා ගනිමින් මේ වන විට එම ආයතනයේ අත්‍යාවශ්‍ය සේවා පවත්වාගෙන යන බවයි.\nමේ අතර, කොළඹ මහනගර සභා බල ප්‍රදේශයෙන් මේ වන විට කොරෝනා ආසාදිතයන් 19 දෙනෙකු හඳුනාගෙන ඇති බව සෞඛ්‍ය අංශ සඳහන් කළා.\nකොළඹ මහ නගර සභා බල ප්‍රදේශයට අයත් සෞඛ්‍ය වෛද්‍ය නිලධාරීන් කැදවා මේ වන විට ප්‍රධාන සෞඛ්‍ය වෛද්‍ය නිලධාරී රුවන් විජේමුණිගේ ප්‍රධානත්වයෙන් විශේෂ සාකච්ඡාවක් ද පැවැත්වෙනවා.\nපිටකොටුව 4 වන හරස් වීදියේ සේවකයන් 19 දෙනෙකු සේවය කළ වියළි ආහාර ද්‍රව්‍ය තොග වෙළඳසැලක හිමිකරු සහ එහි සේවකයන් 4 දෙනෙකුට කොරෝනා ආසාදනය වී ඇති බව ඊයේ වාර්තා වුණා.\nඑමෙන්ම, කොළඹ මැනිං පොදු වෙළදපොළේ ආපන ශාලාවක හිමිකරුවෙකුට ද කොරෝනා ආසාදිත බව හඳුනා ගත්තේ ඊයේ දිනයේයි.\nඒ අනුව මැනිං පොදු වෙළදපොළින් වාර්තා වූ කොරෝනා ආසාදිතයාගේ ආශ්‍රිතයන්ට අද දිනයේ පී.සී.ආර්. පරීක්ෂණ සිදුකරන බවයි එහි ප්‍රකාශකයෙකු සඳහන් කළේ.\nමිනුවන්ගොඩ බ්‍රැන්ඩික්ස් ඇඟලුම් කර්මාන්තශාලාවේ කොරෝනා පොකුරෙන් ඊයේ දිනයේදීත් තවත් ආසාදිතයින් 87 දෙනෙකු වාර්තා වීමත් සමඟ එම කොරෝනා පොකුරේ ආසාදිත සංඛ්‍යාව 2162 දක්වා ඉහළ ගියා.\nඒ අනුව මෙරට සමස්ත කොරෝනා ආසාදිතයන් සංඛ්‍යාව 5625 ක් ලෙස දැක්වෙන අතර, තවදුරටත් රෝහල්ගතව ප්‍රතිකාර ලබන සංඛ්‍යාව 2172 ක්.\nමිනුවන්ගොඩින් වාර්තා වූ මෙම නව කොරෝනා පොකුරේ ආරම්භයත් සමඟ මේ වන විට පී.සී.ආර්. පරීක්ෂණ ලක්ෂයකට වැඩි ප්‍රමාණයක් සිදුකර ඇති බවයි නියෝජ්‍ය සෞඛ්‍ය සේවා අධ්‍යක්ෂ ජනරාල් වෛද්‍ය හේමන්ත හේරත් කියා සිටියේ.\nමේ අතර, කුලියාපිටිය සෞඛ්‍ය වෛද්‍ය බල ප්‍රදේශයෙන් මේ වන විට කොරෝනා ආසාදිතයින් 29 දෙනෙකු හඳුනාගෙන ඇති බව සෞඛ්‍ය වෛද්‍ය නිලධාරී උත්පල සංකල්ප අද ප්‍රකාශ කළා.\nගම්පහ දිස්ත්‍රික්කයේ පොලිස් බල ප්‍රදේශ 19කට පැනවූ නිරෝධායන ඇඳිරි නීතිය සහ මතුගම ගම්මාන 3කට හා කුලියාපිටියේ ගම්මාන දෙකකට පසුගිය දා පැනවූ සංචරණ සීමාවන් ද තවදුරටත් ක්‍රියාත්මකයි.\nනිරෝධායන ඇඳිරි නීතිය ක්‍රියාත්මක ප්‍රදේශවල අද උදෑසන 8 සිට රාත්‍රී 10 දක්වා අත්‍යාවශ්‍ය සේවා සපයන වෙළඳසැල් සහ ඔසුසැල් විවෘත කිරීමට අවසර ලබාදී තිබෙනවා.\nමේ අතර, කොරෝනා පැතිර යාම ඉහළ යාම හේතුවෙන් පාර්ලිමේන්තු සභා වාරය කල් දැමිය යුතු බව විපක්ෂ නායක සජිත් ප්‍රේමදාස අද පාර්ලිමේන්තුවේදී කළා.\nකෙසේ වෙතත්, සෞඛ්‍ය ඇමතිනී පවිත්‍රා වන්නිආරච්චි කියා සිටියේ නිරෝධායන නීති ඇතුළත් කර රජය පසුගිය දා ගැසට් මගින් ප්‍රකාශටයට පත් කළ ගැසට් නිවේදනය පාර්ලිමේන්තුවට අදාළ නොවන බවයි.",
       "URL": "https://www.hirunews.lk/252932/කොළඹ-නැව්-තටාකාංගණයේ-කොරෝනා-ආසාදිතයින්-සංඛ්‍යාව-21-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=2379"
}