{
       "Source": "hirunews",
       "Timestamp": "Wednesday, 27 October 2021 - 7:45",
       "Headline": "30ට වැඩි පුරවැසියන් එන්නත් කර අවසන්",
       "News Content": "මෙරට වයස අවුරුදු 30ට වැඩි පුරවැසියන් 100%ක් කොරෝනා එන්නත්කරණය කර අවසන් බව සෞඛ්‍ය අමාත්‍ය කෙහෙළිය රඹුක්වැල්ල ප්‍රකාශ කළා.\nමේ අතර ඊයේ දිනයේදී නව කොරෝනා ආසාදිතයන් 556 දෙනෙකු හඳුනා ගැනීමත් සමඟ මෙරට සමස්ත ආසාදිතයින් සංඛ්‍යාව 537,201ක් දක්වා ඉහළ ගියා.\nරජයේ ප්‍රවෘත්ති දෙපාර්තමේන්තුව සදහන් කළේ, ඊයේ හඳුනා ගත් නව ආසාදිතයින්ගෙන් දෙදෙනෙකු විදේශයන් හි සිට මෙරටට පැමිණි පුද්ගලයින් බවයි.\nඒ අනුව මෙරට සක්‍රිය ආසාදිතයින් සංඛ්‍යාව 19,544ක්.\nසෞඛ්‍ය සේවා අධ්‍යක්ෂ ජනරාල්වරයා විසින් පෙරේ දා සිදු වූ බවට ඊයේ තහවුරු කළ කොරෝනා මරණ 14ත් සමඟ මෙරට සමස්ත මරණ සංඛ්‍යාව 13,654ක් දක්වා ඉහළ ගියා.\nමේ අතර, මෙරට කොරෝනා ප්‍රතිශක්තිකරණ වැඩසටහනට අදාළව මේ වනවිට පුද්ගලයින් 15,061,354 දෙනෙකුට කුමන හෝ කොරෝනා මර්දන එන්නතක පළමු මාත්‍රාව ලබා දී ඇති අතර, පූර්ණ එන්නත්කරණය ලැබූ පුද්ගලයින් සංඛ්‍යාව 13,201,141ක්.\nඑළඹෙන නොවැම්බර් මස 1වැනි දා සිට මෙරට පුරවැසියන්ට කොරෝනා මර්දන එන්නත් තුන්වන මාත්‍රාව ලබාදීම සඳහා වන සියලු කටයුතු සූදානම් කර ඇති බව සෞඛ්‍ය අමාත්‍ය කෙහෙළිය රඹුක්වැල්ල ප්‍රකාශ කළා.\nසෞඛ්‍ය අමාත්‍යාංශ ශ්‍රවණාගාරයේ ඊයේ පැවති මාධ්‍ය හමුවකට එක්වෙමිනුයි ඔහු මේ බව කියා සිටියේ.\nමේ අතර, විදෙස්ගතව සිට මෙරටට පැමිණෙන පුද්ගලයන්ට සිදු කරන කොරෝනා පරීක්ෂාව කටුනායක - 18 කණුව ප්‍රදේශයේ පිහිටි කොරෝනා පරීක්ෂණ මධ්‍යස්ථානයේදී අද සිට යළි ආරම්භ කර තිබෙනවා.\nමීට පෙර එහි කොරෝනා පරීක්ෂණ ආරම්භ කළ අතර, පසුව එය තාවකාලිකව නතර කිරීමටයි පියවර ගෙන තිබුණේ.",
       "URL": "https://www.hirunews.lk/286157/30ට-වැඩි-පුරවැසියන්-එන්නත්-කර-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=1603"
}