{
       "Source": "hirunews",
       "Timestamp": "Tuesday, 06 September 2022 - 11:13",
       "Headline": "'ස්ත්‍රිය ගොදුරක් නො වීමට නම්' සම්මන්ත්‍රණය කොළඹ ජාතික පුස්තකාලයේ දී (ඡායාරූප)",
       "News Content": "නිදහස උදෙසා කාන්තා ව්‍යාපාරය විසින් සංවිධානය කළ ස්ත්‍රිය, කොල්ල කෑ ආර්ථිකයේ ගොඳුරක් නො වීමට නම්, යන සම්මන්ත්‍රණය ඊයේ (05) කොළඹ ජාතික පුස්තකාලයේ දී පැවැත්වී තිබෙනවා.\nඑහි දී නීතීඥ ස්වස්ථිකා ආරුලිංගම් දමිළ භාෂාවෙන් අදහස් ප්‍රකාශ කර ඇති අතර, නිදහස උදෙසා කාන්තා ව්‍යාපාරයේ ජාතික සංවිධායිකා හේමමාලි අබේරත්න ද අදහස් පළ කළ බව සඳහන්.\nනිදහස උදෙසා කාන්තා ව්‍යාපාරයේ ජාතික සංවිධායිකා හේමමාලි අබේරත්න පළ කළ අදහස් පහතින්\nමේ මොහොත ඉතා ම තීරණාත්මක මොහොතක්. ජනතාව ඉන්නේ පීඩාකාරී මොහොතක. මේ සියලු ප්‍රශ්නවල යම් තැනක දී කාන්තාව එහි ගොදුරක් වෙනවා. යුද්දය කාලයේ දීත් අර්බුදයට වැඩි වශෙයෙන් ගොදුරු වුණේ කාන්තාව හා දරුවන්.\nලංකාවේ ආර්ථිකය බරපතළ තත්වයකට පත් වෙලා. අපේ ජීවිතවලට සිදු වෙන්නේ කුමක් ද කියලා කියන්න අමාරුයි.\nමේ ප්‍රශ්නය මේ මොහොතේ ආරම්භ වෙච්ච එකක් නො වෙ යි. මේකට උත්තර සොයන්න ජනතාව පාරට ආවා. පෝලිම් සංස්කෘතියක් ඇති වුණා. ඒ පෝලිමෙත් වැඩිපුර සිටියේ කාන්තාවන්. ඊට පස්සේ ජනතාව මහ පාරට ආවා. ජීවත් වෙන්න තියන අයිතිය ඒ ජනතාව ඉල්ලුවා.\nඋත්තර සොයන්න බැරි තරමට ආර්ථික ප්‍රශ්නය වැඩි වෙලා. මේක යම් කාලයක දී විසඳන්න පුළුවන් කියලා යම් කෙනෙක් කියනවා නම්, අපි ඒක පිළිගන්න සූදානම් නැහැ.\nගෙදර ආහාර කලමනාකරණය කරන්නේ කාන්තාව. අද ආහාර කළමනාකරණය ගැටලුවක් වෙලා. දරුවාගේ බඩ පුරවන්නේ කෙසේ ද යන්න ගැටලුවක් වෙලා.\nලක්ෂයක් උපයපු කෙනෙකුට ඒ කෙනා උපයපු කෙනාගේ මුදලේ වටිනාකම රුපියල් 30000ට අඩු වෙලා. ඒ බව හර්ෂ ද සිල්වත් කිවුවා.\nදැන් මේ රටේ ජනතාව කප්පාදු කරන්නේ, ආහාර එක වේලයි. සමහර අය වේල් දෙකක් කනවා. සමහර අය කන්නේ එක වේලයි. මාස ගානකින් මාලු කෑල්ලක් කාපු නැති දරුවෝ ඉන්නවා.\nලංකාවේ ජනගහනයෙන් මිලියන 5ක් ආහාර අනාරක්ෂිත භාවයේ සිටිනවා. අපි සිතන්නේ මීටත් වඩා මේ ප්‍රමාණය වැඩි ඇති කියල යි.\nමේ ආදී මන්දපෝෂණය හා ආහාර ගැටලුව ගැනත් කාන්තාව ඊට මුහුණ දෙන ආකාරයත් ගැන දීර්ඝ ලෙස මෙහි දී සාකච්ඡා කළ බව යි සඳහන් වන්නේ.",
       "URL": "https://www.hirunews.lk/314682/ස්ත්‍රිය-ගොදුරක්-නො-වීමට-නම්-සම්මන්ත්‍රණය-කොළඹ-ජාතික-පුස්තකාලයේ-දී-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=888"
}