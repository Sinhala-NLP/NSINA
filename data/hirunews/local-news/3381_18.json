{
       "Source": "hirunews",
       "Timestamp": "Saturday, 27 April 2019 - 12:31",
       "Headline": "ශ්‍රී ලංකාවේ ප්‍රහාරයෙන් පසු, දකුණු ඉන්දියාවේත් ආරක්ෂාව තර කෙරේ",
       "News Content": "ත්‍රස්තවාදීන් ඔවුන් බිහිවන මූලාශ්‍රයෙන්ම මුලිනුපුටා දැමීම සඳහා ඒකාබද්ධ ක්‍රියාමාර්ගයක් අවශ්‍ය බව පසුගියදා ශ්‍රී ලංකාවේදී සිදුවූ ත්‍රස්ත ප්‍රහාරවලින් තහවුරු වන්නේ යැයි රුසියාව පවසනවා.\nරුසියානු ආරක්ෂක අමාත්‍ය සර්ජි ෂොයිගු මේ බව ප්‍රකාශ කළේ මොස්කව් නුවර පැවති ජාත්‍යන්තර ආරක්ෂක සමුළුවක් අමතමින්.\nඒ සඳහා රුසියානු විදේශ අමාත්‍ය සර්ජි ලැව්රොෆ් ද සහභාගි වුණා.\nත්‍රස්තවාදී ප්‍රහාරයෙන් විපතට පත් ශ්‍රී ලාංකිකයන් වෙනුවෙන් ශෝකය පළ කළ රුසියානු ආරක්ෂක අමාත්‍යවරයා සඳහන් කර ඇත්තේ මේ අවස්ථාවේ ශ්‍රී ලංකාවට සහයවීමට සූදානම් බවයි.\nපසුගිය අප්‍රේල් 23 වනදා සිට 25 වනදා දක්වා පැවති මොස්කව් ජාත්‍යන්තර ආරක්ෂක සම්මේලනයට ශ්‍රී ලංකාව ඇතුලු රටවල් 110 ක නියෝජිතයන් දහසකට වැඩි පිරිසක් එක්වු බව සඳහන්.\nඑහිදී සාකච්ඡා වී ඇති ප්‍රධාන මාතෘකාවක් වී ඇත්තේ සිරියාව සහ ඉරාකයේ අයි.එස්. පරාජයන් සහ ආසියාව, අප්‍රිකාව හා ලතින් ඇමරිකාවේ කලාපීය ආරක්ෂාව පිළිබඳවයි.\nසමුළුවට සහභාගිවූ රුසියානු මෙන්ම වෙනත් රටවල නියෝජිතයන් රැසක්ද ශ්‍රී ලංකාවේ සිදුවූ ත්‍රස්ත ප්‍රහාරය සම්බන්ධයෙන් අදහස් දක්වා තිබෙනවා.\nඅයි.එස්. සංවිධානය මැඩපැවැත්වීමට හැකිවුවද ත්‍රස්තවාදී උවදුර මෙතෙක් මුලිනුපුටා දැමීමට නොහැකිවී ඇති බවයි රුසියානු විදේශ අමාත්‍යවරයා එහි සඳහන් කර ඇත්තේ.\nඑහි නවතම උදාහරණය ලෙස ඔහු ඉදිරිපත් කරනු ලැබුවේ ශ්‍රී ලංකාවට එල්ලවූ ත්‍රස්ත ප්‍රහාරයයි.\nමේ අතර අප්‍රේල් 21 වනදා ශ්‍රී ලංකාවේ සිදුවූ ත්‍රස්ත ප්‍රහාරයෙන් අනතුරුව දකුණු ඉන්දියාවේ ප්‍රාන්ත රැසක් සිය ආරක්ෂක විධිවිධාන ඉහළ නංවා තිබෙනවා.\nවිශේෂයෙන් කර්නාටක ප්‍රාන්තයේ බැංගලෝර් සහ මයිසූර් නගරවල සංවේදී ස්ථාන, ආගමික ස්ථාන, වෙළඳපොල, සාප්පු සංකීර්ණ, ගුවන් තොටුපල, දුම්රිය සහ බස් නැවතුම්පල ආදියෙහි අමතර ආරක්ෂක භටයන් යෙදවීමට පියවර ගෙන තිබෙනවා.\nවිශේෂිත ස්ථානවල ආරක්ෂිත කැමරා පද්ධති සහ ලෝහ ග්‍රාහක මෙන්ම අනතුරු ඇඟවීමේ සංඥා ස්ථාපිත කිරීමට පියවර ගෙන ඇති බවත් බැංගලෝර් පොලිස් කොමසාරිස් ටී සුනීල් කුමාර් ප්‍රකාශ කළා.\nඉන්දියාවේ තොරතුරු තාක්ෂණ කේන්ද්‍රය ලෙස සැළකෙන බැංගලෝරයේ ආරක්ෂාව සම්බන්ධයෙන් මෙහිදී විශේෂ අවධානයක් යොමුකර තිබෙනවා.",
       "URL": "https://www.hirunews.lk/215278/ශ්‍රී-ලංකාවේ-ප්‍රහාරයෙන්-පසු-දකුණු-ඉන්දියාවේත්-ආරක්ෂාව-තර-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=3381"
}