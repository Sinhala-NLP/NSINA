{
       "Source": "hirunews",
       "Timestamp": "Sunday, 21 May 2017 - 20:35",
       "Headline": "යුද්ධයේදී මියගිය දෙමළ වැසියන් සිහිපත් කිරීම සඳහා තමිල්නාඩුවේ සංවිධාන කළ සැමරුමක් තමිල්නාඩු පොලිසිය තහනම් කරයි",
       "News Content": "මෙරට යුද්ධයේදී මියගිය දෙමළ වැසියන් සිහිපත් කිරීම සඳහා තමිල්නාඩුවේ මරීනා වෙරළතීරයේ සංවිධාන කළ සැමරුමක් තමිල්නාඩු පොලිසිය තහනම් කර තිබෙනවා.\nතමිල්නාඩු පොලිසිය පවසන්නේ ඊට සහභාගී වන පුද්ගලයින් අත්අඩංගුවට ගන්නා බවයි.\n2009 වසරේ මැයි 17 වැනිදා LTTEය යුද්ධයෙන් පරාජය වීම සහ එහිදී මියගිය දෙමළ ජනතාව සිහිපත් කිරීම සඳහා තිරුමුරුගන් ගාන්ධි නැමැත්තෙකුගේ ප්‍රධානත්වයෙන් මීට වසර කිහිපයකට පෙර මැයි 17 ව්‍යාපාරය පිහිටුවාගෙන තිබෙනවා.\nඊට දෙමළ සිනමා නළුවන් කිහිප දෙනෙකුද සහය දක්වන අතර, ඔවුන් අද සැලසුම් කර තිබුණේ මරීනා වෙරළතීරයේ සැමරුම් උත්සවයක් පැවැත්වීමටයි.\n2003 වසරේ සිට මරීනා වෙරළතීරයේ මෙවැනි විරෝධතා සහ සැමරුම් පැවැත්වීම තහනම් වන අතර, එවැනි අවස්ථාවන්ට සහභාගී වන්නන් අත්අඩංගුවට ගැනීමට පොලිසිය කටයුතු කරන බවට ඉන්දීය මාධ්‍ය වාර්තා කරනවා.",
       "URL": "https://www.hirunews.lk/161852/යුද්ධයේදී-මියගිය-දෙමළ-වැසියන්-සිහිපත්-කිරීම-සඳහා-තමිල්නාඩුවේ-සංවිධාන-කළ-සැමරුමක්-තමිල්නාඩු-පොලිසිය-තහනම්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4506"
}