{
       "Source": "hirunews",
       "Timestamp": "Tuesday, 11 July 2023 - 15:05",
       "Headline": "මත්ද්‍රව්‍ය සමඟ අත්අඩංගුවට ගත් සැකකරුවන් 9කට දඬුවම්",
       "News Content": "මත්ද්‍රව්‍ය කාර්යංශය මඟින් පසුගිය වසර කිහිපයක් තුළ මහා පරිමාණ මත්ද්‍රව්‍ය ජාවාරම් වැටලීම් 03 කදී මත්ද්‍රව්‍ය සමඟ අත්අඩංගුවට ගන්නා ලද සැකකරුවන් 09 දෙනෙකුට මහාධිකරණයේ පවරා තිබූ නඩුවල තීන්දු ප්‍රකාශයට පත් කරමින් මහාධිකරණයන් මඟින් චූදිතයන් වරදකරුවන් කරමින් දඬුවම් නියම කර තිබෙනවා.\n2020.04.10 වන දින ශ්‍රී ලංකා නාවික හමුදාව හා පොලිස් මත්ද්‍රව්‍ය කාර්යංශයේ නිලධාරීන් එක්ව සිදු කළ වැටලීමකදී අයිස් මත්ද්‍රව්‍ය කිලෝග්‍රෑම් 45 ග්‍රෑම් 654ක් ලංකාවට ආනයනය කිරීම, සන්තකයේ තබා ගැනීම හා ජාවාරම් කිරීම සම්බන්ධයෙන් අත්අඩංගුවට ගත් ඉරාන ජාතික සැකකරුවන් දෙදෙනෙකු සහ පකිස්ථාන ජාතික සැකකරුවන් 05 දෙනෙකුට විරුද්ධව කොළඹ මහාධිකරණය වෙත 2022.06.26 වන දින අධිචෝදනා ගොනු කර දීර්ඝ නඩු විභාගයකින් පසු 2023.06.26 වන දින චූදිතයන් වරදකරුවන් කරමින් වසර 10 ක සිර දඩුවම් නියම කර තිබෙනවා.\n2016.12.13 වන දින පොලිස් මත්ද්‍රව්‍ය කාර්යංශ නිලධාරීන් විසින් පන්නිපිටිය ප්‍රදේශයේ හෙරොයින් ග්‍රෑම් 38 මිලිග්‍රෑම් 700 ක් සන්තකයේ හා ජාවාරමට සම්බන්ධ සැකකරුවකු අත්අඩංගුවට ගෙන හෝමාගම මහේස්ත්‍රාත් අධිකරණයට ඉදිරිපත් කිරීමෙන් අනතරුව රක්ෂිත බන්ධනාගාරගත කර ඇති අතර, පසුව සැකකරුට විරුද්ධව හෝමාගම මහාධිකරණයේ 2018.09.07 වන දින අධිචෝදනා ගොනු කර දීර්ඝ නඩු විභාගයකින් පසු 2023.06.28 වන දින චූදිත වරදකරු කරමින් ජීවිතාන්තය දක්වා සිර දඬුවම් නියම කර ඇති බව පොලිසිය පවසනවා.\n2016.05.27 වන දින මත්ද්‍රව්‍ය කාර්යංශ නිලධාරීන් විසින් කොකේන් කිලෝග්‍රෑම් 01 ග්‍රැS 744ක් සන්තකයේ තබා ගෙන සිටි නයිජිරියානු ජාතිකයකු අත්අඩංගුවට ගෙන අලුත්කඩේ මහේස්ත්‍රාත් අධිකරණය වෙත ඉදිරිපත් කර රක්ෂිත බන්ධනාගාරගත කර, පසුව සැකකරුට විරුද්ධව කොළඹ මහාධිකරණය වෙත 2018.10.05 වන දින අධිචෝදනා ගොනු කර දීර්ඝ නඩු විභාගයකින් පසු සැකකරු 2023,07,06 වන දින චූදිත වරදකරු කරමින් මරණීය දඩුවම නියම කර තිබෙනවා.",
       "URL": "https://www.hirunews.lk/340850/මත්ද්‍රව්‍ය-සමඟ-අත්අඩංගුවට-ගත්-සැකකරුවන්-9කට-දඬුවම්",
       "Category": "Local News",
       "Parent URL": "https://www.hirunews.lk/local-news.php?pageID=193"
}