{
       "Source": "hirunews",
       "Timestamp": "Saturday, 26 August 2023 - 22:26",
       "Headline": "පිරමීඩ ජාවාරමේ නිරත වූ චීන ජාතිකයෙකු අත්අඩංගුවට (වීඩියෝ)",
       "News Content": "වරාය නගරයේ ආයෝජකයෙකු ලෙස පෙනී සිටිමින් පිරමීඩ ජාවාරමේ නිරත වූ චීන ජාතිකයෙකු බොරැල්ල පොලිසිය විසින් අත්අඩංගුවට ගෙන තිබෙනවා.\nඔහුව අත්අඩංගුවට ගැනීමට පොලිසියට හැකිවුණේ ඔහු විසින්ම සැලසුම් කළ කොල්ලයක් පිළිබඳව සිදුකළ විමර්ශනයකට අනුවයි.\nතමන් රැඳී සිටින නිවස වෙත යම්කිසි පිරිසක් ඇතුළු වී රුපියල් කෝටි 4ක් පමණ මුදල් සහ දේපළ සොරකම් කළ බවට චීන ජාතිකයෙකු විසින් බොරැල්ල පොලිසිය වෙත පැමිණිල්ලක් සිදුකර තිබුණේ පසුගිය 19 වැනිදායි.\nලැප්ටොප් පරිගණක 07ක් සහ මුදලින් රුපියල් ලක්ෂ 170ක පමණ මුදල් මෙලෙස සොරාගෙන ඇති බවටයි එම චීන ජාතිකයා පොලිසිය හමුවේ පවසා ඇත්තේ.\nමෙම සිදුවීම සම්බන්ධයෙන් කොළඹ දකුණ කොට්ඨාස අපරාධ විමර්ශන ඒකකය විසින් විමර්ශනයක් ආරම්භ කළ අතර මෙම කොල්ලය චීන ජාතිකයා විසින්ම සැලසුම් කරන ලද්දක් බවට එහිදී අනාවරණය වී තිබෙනවා.\nඒ අනුව එම චීන ජාතිකයා පොලිසිය විසින් අත්අඩංගුවට ගෙන කළ ප්‍රශ්න කිරීම්වලදී අනාවරණය වී ඇත්තේ මෙම චීන ජාතිකයා ජාත්‍යන්තර මට්ටමින් පිරමීඩ ජාවාරම්කරුවෙකු ලෙස කටයුතු කර ඇති බවයි.\nසැකකාර චීන ජාතිකයා වරාය නගරයේ ආයෝජකයෙකු ලෙස පෙනි සිටිමින් මෙම ජාවාරමේ නිරත වී ඇති බවත් ඔහු විසින් කොළඹ පිහිටි සුපිරි මහල්නිවාස සංකීර්ණ 7ක නිවාස 07ක් ලබාගෙන ඇති බවත් මෙහිදී හෙළිව තිබෙනවා.\nඒ අනුව අදාළ පිරමීඩ ජාවාරම් සිදුකරන ස්ථානය වැටලීම සඳහා පොලිසිය විමර්ශන ආරම්භ කරන විටත් එම ජාවාරම මෙහෙයවනු ලැබූ පුද්ගලයින් එම ස්ථානයෙන් පලාගොස් තිබුණා.\nමෙම චීන ජාතිකයාගෙන් කළ ප්‍රශ්න කිරීම්වලට අනුව තවත් චීන ජාතිකයෙක් සහ ලාංකිකයින් දෙදෙනෙක් පොලිසිය විසින් අත්අඩංගුවට ගැනුණා.\nඔවුන් සතුව තිබී නීතිවිරෝධී දුම්වැටි 30,000කට අධික ප්‍රමාණයක්, ජංගම දුරකථන 20ක්, ලැප්ටොප් පරිගණක 7ක් ඇතුළු භාණ්ඩ රැසක් සොයාගනු ලැබුවා.\nපළාගිය පිරමීඩ ජාවාරම්කරුවන් අත්අඩංගුවට ගැනීම සඳහා මේ වන විට පොලිස් විමර්ශන ක්‍රියාත්මකයි.",
       "URL": "https://www.hirunews.lk/346210/පිරමීඩ-ජාවාරමේ-නිරත-වූ-චීන-ජාතිකයෙකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=70"
}