{
       "Source": "hirunews",
       "Timestamp": "Saturday, 04 September 2021 - 8:11",
       "Headline": "පොළොන්නරුවේ ප්‍රධාන සහල් මෝල් හතරක් පරීක්ෂාවට",
       "News Content": "පොළොන්නරුව ප්‍රදේශයේ ප්‍රධාන සහල් මෝල් හතරක් පරීක්ෂාවට ලක් කර, එම මෝල් සතු සහල් තොග පිළිබඳ ව පාරිභෝගික කටයුතු පිළිබඳ අධිකාරිය විසින් වාර්තාවක් ලබාගෙන තිබෙනවා.\nනිපුන, අරලිය, ලක් සහ නිව් රත්න යන සහල් මෝල් ඊයේ මෙලෙස පරීක්ෂාවට ලක් කර ඇති බව යි ජනාධිපති මාධ්‍ය අංශය සඳහන් කළේ.\nඊට අත්‍යවශ්‍ය සේවා කොමසාරිස් ජනරාල් මේජර් ජෙනරාල් එම්.ඩී. එස්.පී. නිවුන්හැල්ල ඇතුළු පිරිසක් එක් ව තිබෙනවා.\nසහල් මෝල් හිමියන් නිකුත් කරන සහල් තොග සහ තොග මිල ගණන් පිළිබඳ වාර්තාවක් පාරිභෝගික කටයුතු පිළිබඳ අධිකාරියට ලබාදීමටත්, පසු ව එම මිල ගණන් ප්‍රසිද්ධ කිරීමටත් සහල් මෝල් හිමියන් එහි දී එකඟතාව පළ කර ඇති බව සඳහන්.\nඑමෙන්ම, තමන් සතු වී තොග කඩිනමින් සහල් බවට පත් කොට රජය මගින් නියම කර ඇති පාලන මිල යටතේ වෙළඳපොලට අඛණ්ඩ ව සැපයීමට පියවර ගන්නා බව ද සහල් මෝල් හිමියන් එහි දී ප්‍රකාශ කර තිබෙනවා.",
       "URL": "https://www.hirunews.lk/281338/පොළොන්නරුවේ-ප්‍රධාන-සහල්-මෝල්-හතරක්-පරීක්ෂාවට",
       "Category": "Local News",
       "Parent URL": "https://www.hirunews.lk/local-news.php?pageID=1712"
}