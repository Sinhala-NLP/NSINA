{
       "Source": "hirunews",
       "Timestamp": "Wednesday, 19 October 2022 - 20:13",
       "Headline": "මරුවා හෙවත් සමන් කුමාර මාගෙදරදී වෙඩි වැදී මරුට (වීඩියෝ)",
       "News Content": "ගාල්ල - යක්කලමුල්ල, කලුවලගල, මාගෙදර ප්‍රදේශයේ නිවසක් තුළ අද සිදු කළ වෙඩි තැබීමෙන් ඝාතනය කර ඇත්තේ මීට වසර තුනකට පමණ පෙර බස් රථයක් තුළ පුද්ගලයෙකු වෙඩි තබා ඝාතනය කිරීමේ සිද්ධියේ සැකකරුවෙකු බවට අනාවරණය වී තිබෙනවා.\n34 හැවිරිදි මරුවා හෙවත් සමන් කුමාර නැමැති මොහු කුඩාඌරගහ - ආඳගල ප්‍රදේශයේ පදිංචිකරුවෙකු බවයි පොලිසිය සඳහන් කළේ.\nයතුරු පැදියකින් පැමිණි තිදෙනෙකු විසින් අදාළ නිවසේ කුරුඳු තලමින් සිටි පුද්ගලයෙකු ඉලක්ක කර අද පෙරවරුවේ සිදුකළ මෙම වෙඩි තැබීමෙන් මියගිය පුද්ගලයාට අමතරව 30 හැවිරිදි පුද්ගලයෙකු මෙන්ම ඔහුගේ 04 හැවිරිදි පුත්‍රයාද තුවාල ලැබුවා.\nකෙසේ වෙතත් කරාපිටිය රෝහලට ඇතුළත් කරන විටත් 34 හැවිරිදි සැකකරු මියගොස් සිටි අතර එම රෝහලේ ප්‍රතිකාර ලබන කුඩා දරුවාගේ තත්වය බරපතල බවයි රෝහල් ආරංචි මාර්ග සඳහන් කළේ.\nවෙඩි වැදුණු අනෙක් පුද්ගලයා මේ වන විට මාතර මහා රෝහලේ ප්‍රතිකාර ලබනවා.\nටී 56 වර්ගයේ ගිනි අවියකින් වෙඩි තැබීම සිදුකර තිබූ අතර සැකකරුවන් නිවස අසළට පැමිණෙමින් තිබූ යතුරු පැදියක්ද කොල්ල කා පළාගොස් තිබුණා.\nඌරගස්මන්හන්දිය ප්‍රදේශයේ දෙපිරිසක් අතර කාලයක් තිස්සේ පවතින ආරවුලක ප්‍රතිපලයක් ලෙස මෙම ඝාතනය සිදුකර තිබෙනවා.\nමෙම ආරවුලෙන් මේ වන විට ඝාතනයට ලක්ව ඇති පුද්ගලයින් සංඛ්‍යාව 06ක්.\nඅද ඝාතනය කෙරුණු පුද්ගලයා , 2019 සැප්තැම්බර් 06 වනදා ඇල්පිටිය, අලුත්ගම මාර්ගයේ අටකොහොට අටේ කණුව ප්‍රදේශයේදී බස් රථයක ගමන් කරමින් සිටි දෙදරු පියෙකු වෙඩි තබා ඝාතනය කිරීමේ සිද්ධියේ වෙඩික්කරුට ගිනි අවිය ලබා දුන් සැකකරු වනවා.\nඔහු මෙම සිද්ධියට ඇප මත නිදහස්ව සිටි අයෙකුද වන අතර එම නඩුවේ හතරවන සැකකරු වන ධම්මික විමලසිරි නැමැත්තා කුඩාඋරගහ- නුගුඩුමුල්ල මංසන්ධියේ කොණ්ඩා කපන ස්ථානයක සිටියදී වෙඩි තබා ඝාතනය කෙරුණේ පසුගිය අගෝස්තු මස 24 වනදායි.\nකෙසේ වෙතත් මැයි මාසයේ සිට මේ දක්වා දිවයින පුරා සිදුවූ මෙවැනි වෙඩි තැබීම්වලින් මේ වන විට පුද්ගලයින් 30 කට ආසන්න සංඛ්‍යාවක් ඝාතනය වී තිබෙනවා.",
       "URL": "https://www.hirunews.lk/318305/මරුවා-හෙවත්-සමන්-කුමාර-මාගෙදරදී-වෙඩි-වැදී-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=792"
}