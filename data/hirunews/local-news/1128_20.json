{
       "Source": "hirunews",
       "Timestamp": "Wednesday, 01 June 2022 - 7:50",
       "Headline": "වව්නියාවේ මිය ගිය දැරිය පිළිබද තොරතුරු රැසක්",
       "News Content": "වව්නියාව - ගනේෂපුරම් - මරක්කාරම්පලෙයි ප්‍රදේශයේ පාළු ලිඳක තිබී 16 හැවිරිදි දැරියකගේ මළ සිරුරක් හමුවීමේ සිද්ධිය සම්බන්ධයෙන් පොලිස් නිල සුනඛයන් යොදා ගනිමින් සිදු කල විමර්ශන වලදී සාක්ෂි කිහිපයක් අනාවරණය වී තිබෙනවා.\nපොලීසිය සඳහන් කළේ පොලිස් සුනඛයන් විසින් ළිඳ පිහිටි ස්ථානයට යාබදව ඉදිකරමින් පවතින වෙළඳසැලක හිස් මත්පැන් බෝතල් කිහිපයක් තිබූ ස්ථානයක් හඳුනාගෙන ඇති බවයි.\nඅදාළ මත්පැන් බෝතල් මීට සතියකට පමණ පෙර භාවිතා කළ ඒවා බවටයි තොරතුරු අනාවරණය වී ඇත්තේ.\nඒ සම්බන්ධයෙන් ලබා ගත් ප්‍රකාශ වලදී එම වත්තේ සේවකයා සඳහන් කර ඇත්තේ කිසියම් පිරිසක් විසින් භාවිතා කර විසි කර තිබූ එම මත්පැන් බෝතල් තමා එක් රැස්කල එම ස්ථානයේ තැබූ බවටයි.\nඑමෙන්ම අදාළ දැරියගේ පාවහන් යුගලය සහ පොත් බෑගය ඇයගේ සිරුර ගොඩගත් ලිඳ ආසන්නයේ පිහිටි ගසක් යට තිබී හමු වී තිබෙනවා.\nඅදාළ දැරිය එම ගස යට මද වේලාවක් හිඳගෙන සිටින්නට ඇති බවටයි මේ වන විට සැක පළ කෙරෙන්නේ.\nකෙසේ වෙතත් අදාළ දැරිය ලිඳට පැන සියදිවි හානි කර ගන්නට ඇති බවටයි පොලීසිය සැක පල කරන්නේ.\nඅදාල දැරියගේ සිරුර ඇය ජීවත් වූ නිවස ඉදිරිපිට පිහිටි පාළු ඉඩමක ලිඳක තිබියදී සොයා ගැණුනේ පෙරේදා රාත්‍රියේදීයි.\nඑලෙස මිය ගොස් ඇත්තේ වව්නියාව - නෙලුක්කුලම - ගනේෂපුරම් - මරක්කාරම්පලෙයි ප්‍රදේශයේ පදිංචි ලබන වසරේ සාමාන්‍ය පෙළ විභාගයට පෙනී සිටීමට නියමිත 16 හැවිරිදි සිසුවියක්.",
       "URL": "https://www.hirunews.lk/305851/වව්නියාවේ-මිය-ගිය-දැරිය-පිළිබද-තොරතුරු-රැසක්",
       "Category": "Local News",
       "Parent URL": "https://www.hirunews.lk/local-news.php?pageID=1128"
}