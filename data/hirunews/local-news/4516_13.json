{
       "Source": "hirunews",
       "Timestamp": "Monday, 15 May 2017 - 14:16",
       "Headline": "උතුරුමැද මහ ඇමතිට එරෙහි දිවුරුම් පෙත්සම ප්‍රතික්ෂේප වෙයි (update)",
       "News Content": "උතුරුමැද පළාත් මහඇමති පේශල ජයරත්නට එරෙහිව එම පළාත් සභාවේ මන්ත්‍රීවරුන් පිරිසක් ඉදිරිපත් කළ විශ්වාසභංග යෝජනාව පළාත් ආණ්ඩුකාරවරයා විසින් ප්‍රතික්ෂේප කර තිබෙනවා.\nපළාත් සභාව නියෝජනය කරන නිදහස් සන්ධාන මන්ත්‍රීවරුන් 17 දෙනෙකු දිවුරුම් පෙත්සම් ඉදිරිපත් කරමින් සඳහන් කළේ ප්‍රධාන අමාත්‍යවරයා කෙරෙහි විශ්වාසය කඩ වී ඇති බැවින් ප්‍රධාන අමාත්‍ය ධුරයට හිටපු ප්‍රධාන අමාත්‍ය එස්.එම්. රංජිත් පත් කරන ලෙසයි.\nකෙසේ වෙතත්, අදාළ දිවුරුම් පෙත්සම් භාර ගැනීම පළාත් ආණ්ඩුකාර පී.බී. දිසානායක ප්‍රතික්ෂේප කළ බව උතුරුමැද පළාත් වාරිමාර්ග අමාත්‍ය එච්.බී. සේමසිංහ සඳහන් කළා.\nමන්ත්‍රීවරුන් 33 දෙනෙකුගෙන් සැදුම් ලත් උතුරුමැද පළාත් සභාව නියෝජනය කරන නිදහස් සන්ධාන මන්ත්‍රීවරුන්ගේ සංඛ්‍යාව 21ක්. එක්සත් ජාතික පක්ෂ මන්ත්‍රීවරුන් 11 දෙනෙකු සහ ජනතා විමුක්ති පෙරමුණේ මන්ත්‍රීවරයෙකු ද පළාත් සභාව නියෝජනය කරන අතර, ඔවුන් විපක්ෂයේ අසුන් ගෙන සිටිනවා.\nමේ අතර, ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රී කුමාර වෙල්ගම ද වැලිමඩ ප්‍රදේශයේ අද පැවැති උත්සවයකට එක්වෙමින් උතුරුමැද පළාත් සභාව තුළ මතු වී ඇති තත්ත්වය සම්බන්ධයෙන් මෙලෙස අදහස් පළ කළා.\nකෙසේ වෙතත්, වලස්මුල්ල ප්‍රදේශයේ ඊයේ පැවැති උත්සවයකට එක්වෙමින් එක්සත් ජනතා නිදහස් සන්ධානයේ මහලේකම් අමාත්‍ය මහින්ද අමරවීර ප්‍රකාශ කළේ උතුරුමැද පළාත් සභාවේ ස්වාධීන වන සන්ධාන මන්ත්‍රීවරුන් පළමුව නිදහස් සන්ධානයෙන් ඉල්ලා අස්විය යුතු බවයි.\nමේ අතර, අග්‍රාමාත්‍යවරයා සමඟ සාකච්ඡා කර ඉදිරියේදී මධ්‍යම පළාත් සභාවේ බහුතර බලය ලබා ගැනීමට කටයුතු කරන බව එම පළාත් සභාවේ විපක්ෂ නායක චානක අයිලපෙරුම පවසනවා.\nමහනුවර ප්‍රදේශයේ අද පැවැති උත්සවයකින් අනතුරුව මාධ්‍ය වෙත අදහස් දක්වමිනුයි ඔහු මේ බව කියා සිටියේ.\nකෙසේ වෙතත්, මධ්‍යම පළාත් ප්‍රධාන අමාත්‍ය සරත් ඒකනායක මහනුවර අද පැවැති උත්සවයකට එක්වෙමින් සදහන් කළේ පළාත් සභාවේ බලය පෙරලීම සිහිනයක් පමණක් බවයි.\n2017- 05 -15 (02.29 pm) update\n-------------------------------------------\nඋතුරු මැද මහ ඇමති ධුරය වෙනස් කරන්නැයි පෙත්සමක්\nඋතුරු මැද මහ ඇමති ධූරය වෙනස් කරන ලෙස ඉල්ලමින් මන්ත්‍රීවරු 17 දෙනෙකු අත්සන්කළ පෙත්සමක් ආණ්ඩුකාර වරයාට බාරදී තිබෙනවා.",
       "URL": "https://www.hirunews.lk/161392/",
       "Category": "Local News",
       "Parent URL": "https://www.hirunews.lk/local-news.php?pageID=4516"
}