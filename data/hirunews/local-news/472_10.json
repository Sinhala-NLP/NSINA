{
       "Source": "hirunews",
       "Timestamp": "Thursday, 16 March 2023 - 17:38",
       "Headline": "භූ විද්‍යා නිලධාරියෙකුට කාර්යාල කාර්යය සහායකයෙකුගෙන් ප්‍රහාරයක්",
       "News Content": "භූ විද්‍යා සමීක්ෂණ හා පතල් කාරාංශයේ තොරතුරු තාක්ෂණ නිලධාරිවරයකුට පසුගිය දා එම ආයතනයේ ම සේවය කරන කාර්යාල කාර්ය සහායකයකු විසින් අමානුෂික ලෙස පහරදීමක් සිදුකර තිබෙනවා.\nපසුගිය මාර්තු 10 සවස 5.30ට පමණ අදාළ නිලධාරියා කාර්යාලය තුළ (භූ කම්පන ක්‍රියා සහ සුනාමි සුපරීක්ෂා මධ්‍යස්ථානය) තුල රාජකාරී කටයුතු සිදුකරමින් සිටි අවස්ථාවේ දීයි මෙම පහරදීම සිදුකර ඇත්තේ.\nතොරතුරු තාක්ෂණ නිලධාරියෙකු වන බුද්ධික තිලකරත්න මෙසේ පහර කෑමට ලක්ව ඇති අතර ඔහු වැඩිදුර ප්‍රතිකාර සඳහා ජයවර්ධනපුර රෝහලට ඇතුළත් කර තිබෙනවා.\nභූවිද්‍යා පතල් කාරාංශයේ කාර්යාල කාර්යය සහායකයකු වන සමන් ප්‍රනාන්දු නැමැත්තා විසින් මෙම පහරදීම සිදුකර ඇති බවත්, එසේ පහරදීමක් සිදු කිරීමට හේතුව ලෙස දක්වා ඇත්තේ ඔහුගේ මෝටර් රථය ඉදිරියේ අදාළ නිලධාරියාගේ මෝටර් බයිසිකලය නවතා තිබීමයි.\nකෙසේ වෙතත් මේ සම්බන්ධයෙන් කරුණු සොයා බැලීමේ දී අපට දැන ගන්නට ලැබුනේ භූවිද්‍යා හා පතල් කාර්‍යාංශයේ බලධාරීන් පිරිසක් විසින් සිදු කිරීමට ගිය පරිගණක මගඩියකට අදාළ නිලධාරියා බාධා කිරීම හේතුවෙන් මෙම පහරදීම සිදුකර ඇති බවයි.\nරාජ්‍ය ආයතනවල වියදම් සීමා කර ඇති පසුබිමක භූ විද්‍යා සමීක්ෂණ හා පතල් කාර්‍යාංශයේ බලධාරීන් පිරිසක් විසින් රුපියල් දෙකෝටි හැත්තෑ අට ලක්ෂ හැත්තෑ දහසක් (27,870,000) වටිනා පරිගණක උපාංග මිල දී ගැනීමට කටයුතු කර ඇති අතර, අදාළ භාණ්ඩ මිල දී ගැනීම අනවශ්‍ය වියදමක් බව අදාළ නිලධාරියා කරුණු සහිතව පෙන්වා දීම හේතුවෙන් මෙම පහර දීම සිදුව ඇති බවත් භූ විද්‍යා සමීක්ෂණ හා පතල් කාර්‍යාංශයේ උසස් නිලධාරියකු අප සමග පැවසුවා.\nඑබැවින් මෙම අමානුෂික පහරදීම බයිසිකලය නතර කිරිමක් නිසා නොව පරිගණක මගඩියෙන් අයුතු ලාභ උපයා ගැනීමට තිබූ අවස්ථාව අහිමි කිරීම නිසා සිදු වූවක් බවට සාධාරණ සැකයක් ඇති බව ද අදාළ නිලධාරියා වැඩිදුරටත් පැවසුවා.",
       "URL": "https://www.hirunews.lk/330137/භූ-විද්‍යා-නිලධාරියෙකුට-කාර්යාල-කාර්යය-සහායකයෙකුගෙන්-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=472"
}