{
       "Source": "hirunews",
       "Timestamp": "Tuesday, 06 September 2022 - 16:10",
       "Headline": "මහජන මුදල් රු. කෝටි 40 ක් කෑ කාලගුණය ට ගෙනා වැඩකට නැති රේඩාරය ට වැය වූ මුදල් නිලධාරීන්ගෙන් අයකර ගත යුතුයි - විගණකාධිපති",
       "News Content": "2010 වසරේ අග භාගයේ දී කාලගුණ විද්‍යා දෙපාර්තමේන්තුවේ භාවිතය සඳහා මෙරටට ආනයනය කර ගොන්ගල සම්ප්‍රේෂණ මධ්‍යස්ථානයේ සවි කරන ලද රේඩාර් යන්ත්‍රයට වැය වූ සියලු මුදල් එම ව්‍යාපෘතිය භාරව සිටි නිලධාරීන්ගෙන් අයකරගත යුතු බවට විගණකාධිපතිවරයා නියෝග කර තිබෙනවා.\nමෙම ව්‍යාපෘතිය සම්බන්ධයෙන් සම්පූර්ණ විගණනයක් සිදු කළ විගණකාධිපති දෙපාර්තමේන්තුව සඳහන් කරන්නේ මෙම ව්‍යාපෘතිය සඳහා වැය කරන ලද රුපියල් කෝටි 40 ක පමණ මුදල සහමුලින්ම අපතේ ගොස් ඇති බවයි.\nකාලගුණ විද්‍යා දෙපාර්තමේන්තුව මෙම පද්ධතිය සඳහා වැයකර තිබෙන මුදල රුපියල් හතළිස් කෝටි විසිඅට ලක්ෂයක් වන අතර එම මුදල වැයකර ඇත්තේ මීට වසර 12 ට පෙරයි.\nකෙසේ වෙතත් මේ වන විට එම ව්‍යාපෘතිය සඳහා ගෙන එන ලද රුපියල් කෝටියකට ආසන්න වටිනාකමකින් යුත් උපකරණ තොගයක් අතුරුදන් වී ඇති බවත් සිදුකරන ලද විගනණයේ දී හෙළි වී තිබෙනවා.\nකෙසේ වෙතත් විගණනය සඳහා එලෙස අතුරුදන් වූ උපකරණ තොගයේ වටිනාකම වටිනාකම රුපියල් මිලියන 5 කට ආසන්න මුදලක් ලෙස පෙන්වා තිබූ බවත් පෙන්වා දෙන විගණකාධිපතිවරයා එම වාර්තාවේ වැඩිදුරටත් සඳහන් කරන්නේ එම උපකරණ අස්ථාන ගත වීමට වගකිව යුතු නිලධාරීන් කිසිවෙකුත් මෙතෙක් හඳුනාගෙන නොමැති බවයි.\nමේ වන විට කාලගුණ විද්‍යා දෙපාර්තමේන්තුව විසින් මේ සා මුදලක් වැය කර ඉදිකළ විශාල ආවේක්ෂණ කුළුණක් ද සහිත එම ව්‍යාපෘතිය යුද හමුදා නිලධාරීන්ගේ තාවකාලික ප්‍රයෝජනය සඳහා පවරනු ලැබ තිබෙනවා.\nකෙසේ වෙතත් විගණකාධිපතිවරයා මෙම විගණන වාර්තාව හරහා නිර්දේශ කරන්නේ රජයේ මුදල් රුපියල් කෝටි හතළිහකට අධික මුදලක් ද කාබාසිනියා කර, උපකරණ අස්ථානගත වීමට මෙන් ම මෙම අසාර්ථක ව්‍යාපෘතියට වගකිව යුතු නිලධාරීන් අනිවාර්යයෙන්ම හඳුනාගෙන මෙම ව්‍යාපෘතිය හරහා රජයට සිදු වූ අලාභය ඔවුන්ගෙන් අයකර ගත යුතු බවටයි.",
       "URL": "https://www.hirunews.lk/314705/මහජන-මුදල්-රු-කෝටි-40-ක්-කෑ-කාලගුණය-ට-ගෙනා-වැඩකට-නැති-රේඩාරය-ට-වැය-වූ-මුදල්-නිලධාරීන්ගෙන්-අයකර-ගත-යුතුයි-විගණකාධිපති",
       "Category": "Local News",
       "Parent URL": "https://www.hirunews.lk/local-news.php?pageID=887"
}