{
       "Source": "hirunews",
       "Timestamp": "Sunday, 13 February 2022 - 20:07",
       "Headline": "ගුවන් නියමුවනුත් වෘත්තීය ක්‍රියාමාර්ගයක",
       "News Content": "ශ්‍රී ලංකා ගුවන් සේවා ගුවන් නියමු සංසදයේ සාමාජිකයින් විසින් තමන්ට පැවරී ඇති රාජකාරී පමණක් ඉටු කිරීමේ වෘත්තීය ක්‍රියාමාර්ගයක් ආරම්භ කර තිබෙනවා.\nපසුගිය වසරේ දෙසැම්බර් මස සිට ශ්‍රී ලන්කන් ගුවන් සේවා පරිපාලනයෙන් තම සංසදයේ ගුවන් නියමුවන්ට සිදු වී ඇති නීත්‍යානුකූල නොවන කප්පාදු කිරීම්වලට සාධාරණ විසදුමක් ලබා ගැනීම සඳහා මෙම වෘත්තීය ක්‍රියාමාර්ගය ආරම්භ කර ඇති බවයි එමගින් නිවේදනයක් නිකුත් කරමින් සදහන් කළේ.\nපසුගිය මස 31 වන දින සිය ඉල්ලීමට සාධාරණ විසදුමක් ලබාදෙන බව ශ්‍රී ලන්කන් ගුවන් සේවා පරිපාලනය ලිඛිතව පොරොන්දු වුවත් එය මේ වන තෙක් ඉටු වී නොමැති බව ද ඔවුන් පෙන්වා දෙනවා.\nශ්‍රී ලන්කන් ගුවන් සමාගමේ ගුවන් ගමන් වාර ගණන නිවැරදිව ක්‍රියාත්මක කිරීමට අවශ්‍ය ගුවන් නියමුවන් සංඛ්‍යාව අඩු වුව ද මෙතෙක් කල් සිය අනුමත වාර්ෂික නිවාඩු සහ අනෙකුත් නිවාඩු දිනවල දී ද පැකිලීමකින් තොරව ගුවන් සමාගමේ අභිවෘද්ධිය උදෙසා රාජකාරී සඳහා වාර්තා කළ බවයි ගුවන් නියමු සංසදය සදහන් කළේ.\nඑහෙත් සාධාරණ විසදුමකට පැමිණෙන තෙක් ශ්‍රී ලන්කන් ගුවන් නියමුවන් නැවතත් තමන්ගේ පියසර ලැයිස්තුවේ පවරා ඇති රාජකාරී පමණක් ඉටු කරන අතර, අනුමත වාර්ෂික නිවාඩු සහ පියසර ලැයිස්තුවේ නිවාඩු දිනයන් හිදී රාජකාරියේ නිරතවීමෙන් වැළකී සිටින බව එමගින් අවධාරණය කළා.",
       "URL": "https://www.hirunews.lk/296941/ගුවන්-නියමුවනුත්-වෘත්තීය-ක්‍රියාමාර්ගයක",
       "Category": "Local News",
       "Parent URL": "https://www.hirunews.lk/local-news.php?pageID=1358"
}