{
       "Source": "hirunews",
       "Timestamp": "Thursday, 27 April 2023 - 12:56",
       "Headline": "ත්‍රස්ත විරෝධී පනතේ ඇතැම් වගන්ති වලින් මූලික අයිතිවාසිකම් උල්ලංඝනය වෙනවා - නීතීඥ සංගමය",
       "News Content": "ත්‍රස්ත විරෝධී පනත් කෙටුම්පතේ ඇතැම් වගන්ති හරහා මූලික අයිතිවාසිකම් උල්ලංඝනය වන බවට නිරීක්ෂණය කර ඇති බව ශ්‍රී ලංකා නීතීඥ සංගමය පවසනවා.\nනිවේදනයක් නිකුත් කරමින් ශ්‍රී ලංකා නීතීඥ සංගමය පැවසුවේ අදාළ පනත් කෙටුම්පත සමාලෝචනය සඳහා පත් කළ නීති විශාරද කමිටුව මේ බව දැනුම් දී ඇති බවයි.\nපසුගිය මාර්තු 22 වැනිදා ගැසට් මගින් ප්‍රකාශයට පත් කරන ලද ත්‍රස්ත විරෝධී පනත් කෙටුම්පත සමාලෝචනය සඳහා ශ්‍රී ලංකා නීතීඥ සංගමය විසින් ජ්‍යෙෂ්ඨ නීති විශාරදයින්ගෙන් සමන්විත විශේෂ කමිටුවක් පත් කළා.\nඑම කමිටුව කළ අධ්‍යයනයේදී අනාවරණ වී ඇත්තේ, පනත් කෙටුම්පතේ 3,4,10,11,13,14,15,16,28,30,31,36,82,83,84,85 සහ 86 යන වගන්ති අපරාධ නීති සංග්‍රහයේ මූලධර්මවලට පටහැනි බවයි.\nඑම වගන්ති හරහා කතා කිරීමේ නිදහස, රැස්වීම, සමාගමය, රැකියාවක් සිදුකිරීම සහ සංචරණ නිදහස වැනි මූලික අයිතිවාසිකම් උල්ලංඝනය වන බව ද නිරීක්ෂණය වී ඇතැයි ශ්‍රී ලංකා නීතීඥ සංගමය සිය නිවේදනයෙන් පෙන්වා දෙනවා.\nඑම නිවේදනයේ දැක්වෙන්නේ, අදාළ කමිටුව විසින් නිරීක්ෂණය කර ඇති කරුණු සම්බන්ධයෙන් ඉදිරියේදී අධිකරණ අමාත්‍යාංශය සහ සෙසු සියලු පාර්ශ්ව වෙත කරුණු දැක්වීමට නියමිත බවයි.\nඒ අනුව පනත් කෙටුම්පතට සංශෝධන සිදුකරන ලෙසට ඉල්ලා සිටින බවද එහි සඳහන්\nඑසේ නොමැතිව මෙම පනත් කෙටුම්පත ඒ ආකාරයෙන් ම පාර්ලිමේන්තුවට ඉදිරිපත් කළහොත් ඒ සම්බන්ධයෙන් ශ්‍රී ලංකා නීතීඥ සංගමය ඉදිරි නීතිමය ක්‍රියාමාර්ග අදාළ අවස්ථාවන්හි දී ගන්නා බව ද එම සංගමය නිකුත් කළ නිවේදනයේ සඳහන්.",
       "URL": "https://www.hirunews.lk/333580/ත්‍රස්ත-විරෝධී-පනතේ-ඇතැම්-වගන්ති-වලින්-මූලික-අයිතිවාසිකම්-උල්ලංඝනය-වෙනවා-නීතීඥ-සංගමය",
       "Category": "Local News",
       "Parent URL": "https://www.hirunews.lk/local-news.php?pageID=387"
}