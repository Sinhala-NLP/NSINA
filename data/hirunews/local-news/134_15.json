{
       "Source": "hirunews",
       "Timestamp": "Tuesday, 01 August 2023 - 7:59",
       "Headline": "හිරු සීල පාරමිතා වැඩසටහන වාරණ රජ මහා විහාරය කේන්ද්‍ර කරගනිමින් (වීඩියෝ)",
       "News Content": "ඇසළ පුර පසළොස්වක පොහෝ දිනය වෙනුවෙන් හිරු මාධ්‍ය ජාලය සැදැහැ සිතින් සංවිධාන කරන හිරු සීල පාරමිතා වැඩසටහන වාරණ රජ මහා විහාරය කේන්ද්‍ර කර ගනිමින් මේ වනවිට ක්‍රියාත්මකයි.\nඋවැසි උවැසියන් අෂ්ඨාංග ශීලයේ සමාදන් කරමින් හිරු සීල පාරමිතාව අද උදෑසන ආරම්භ වුණා.\nඑම කටයුතු සහ ධර්මානුශාසනාව සිදු කළේ සියම් මහ නිකායේ මල්වතු විහාර පාර්ශවයේ සියනෑ හාපිටිගම අලුත්කූරු කෝරලේ ප්‍රධාන අධිකරණ සංඝනායක වාරණ රජ මහා විහාරය ඇතුළු ත්‍රයි මහ විහාරාධිපති අතිපූජ්‍ය දොම්පේ පුන්‍යානන්ද හිමියන් විසින්.\nඑමෙන්ම, පෙරවරු 08.30 සිට 10.00 දක්වා “මව්පිය ගුණ” තේමාව කරගත් කාලීන ධර්ම සාකච්ඡාවක් පැවැත්වීමට නියමිත අතර ඒ සඳහා පූජ්‍ය කොටනෙළුවේ පුඥානන්ද හිමියන් සහ පූජ්‍ය හසලක සීලවිමල හිමියන් එක්වනවා.\nඉන් අනතුරුව පෙරවරු 11 ට කාව්‍යමය ධර්ම දේශනාවක් පූජ්‍ය හසලක සුමිත්ත හිමියන් විසින් පවත්වනු ඇති.\nමීට අමතරව පස්වරු 3.30ට සතුට සහ සැනසුම පිළිබඳව කාලීන ධර්ම සාකච්ඡාවක් ශ්‍රී ජයවර්ධනපුර විශ්ව විද්‍යාලයේ මහචාර්ය පූජ්‍ය එළමල්දෙණියේ සාරානන්ද හිමියන්, ප්‍රවීන දේශක තිස්ස ජනනායක සහ ප්‍රවීණ ජ්‍යෝතීර්වේදී නිශාන්ත පෙරේරාගේ සහභාගීත්වයෙන් පැවැත්වෙනවා.",
       "URL": "https://www.hirunews.lk/343233/හිරු-සීල-පාරමිතා-වැඩසටහන-වාරණ-රජ-මහා-විහාරය-කේන්ද්‍ර-කරගනිමින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=134"
}