{
       "Source": "hirunews",
       "Timestamp": "Tuesday, 15 March 2022 - 20:06",
       "Headline": "අද රෑ සිට ඛනිජ තෙල් ප්‍රවාහනයත් නවතී පෞද්ගලික බවුසර් හිමිකරුවන් වැඩ වර්ජනයේ (වීඩියෝ)",
       "News Content": "අද මධ්‍යම රාත්‍රියේ සිට ඛනිජ තෙල් ප්‍රවාහන කටයුතු වලින් ඉවත් වන බව ලංකා ඛනිජ තෙල් පෞද්ගලික ටැංකි රථ හිමියන්ගේ සංගමය පවසනවා.\nමෙරට ඛනිජ තෙල් ප්‍රවාහනයේ 80% ක පමණ භාරයක් දරනු ලබන්නේ පෞද්ගලික ටැංකි රථ හිමියන් විසින්.\nඅවම තරමින් 60% ක ප්‍රවාහන ගාස්තු වැඩි කිරීමක් ඉල්ලා ඔවුන් ඛනිජ තෙල් නීතිගත සංස්ථාව වෙත මීට දින දෙකකට පෙර ලිපියක් යොමු කළා.\nඑයට ප්‍රතිචාර වශයෙන් ලංකා ඛනිජ තෙල් නීතිගත සංස්ථාවෙන් පවසා ඇත්තේ ඩීසල් මිල වැඩි වීම පමණක් මිල වැඩි කිරිම සඳහා සලකා බලන බවයි.\nකෙසේ වෙතත් පෞද්ගලික ටැංකි රථ හිමියන්ගේ සංගමය ඉල්ලා ඇත්තේ ඩීසල් වැඩි වීමට අමතරව ඇමරිකානු ඩොලරයේ මිල ඉහළ යාම ද සලකා බලා තමන්ගේ ගාස්තු සංශෝධනය කරන ලෙසයි.\nකෙසේ වෙතත් එම ඉල්ලීමට ලංකා ඛනිජ තෙල් නීතිගත සංස්ථාව අනුකූලතාවක් දක්වා නැහැ.\nඑමෙන්ම මීට ටික වේලාවකට පෙර නිමා වූ ලංකා ඛනිජ තෙල් පෞද්ගලික ටැංකි රථ හිමියන්ගේ සංගමයේ විධායක කමිටු රැස්වීමට දුරකථනය හරහා සම්බන්ධ වූ ලංකා ඛනිජ තෙල් නීතිගත සංස්ථා බලධාරියකු පවසා ඇත්තේ බව්සර් රථ හිමියන් වෙනුවෙන් සිදුකරන ගාස්තු සංශෝධනයන්ද අප්‍රේල් පලවෙනි දින සිට සිදුකරන බවයි.\nමේ අතර අද දිනය තුළ කොලොන්නාව ඛනිජ තෙල් නිමාවට පෞද්ගලික ටැංකි රථ හිමියන්ගේ පැමිණීමේ අඩුවක් ද දක්නට ලැබුනා.\nමේ හේතුවෙන් අද දිනය තුළ නිකුත් කිරීමට නියමිත ඉන්ධන තොග නිකුත් කිරීමට ද නොහැකි වී ඇති බවත් වාර්තා වනවා.\nමේ අතර ලංකා ඛනිජ තෙල් සංස්ථාව යටතේ ඇති ඇතැම් ඉන්ධන පිරවුම්හල් වලට අඛණ්ඩව ඉන්ධන සැපයුම සිදු කෙරෙන අතර තවත් සමහරක් ඉන්ධනහල් වලට එලෙස ඉන්ධන සැපයීමක් නොකෙරෙන බවත් වාර්තා වනවා.",
       "URL": "https://www.hirunews.lk/299582/අද-රෑ-සිට-ඛනිජ-තෙල්-ප්‍රවාහනයත්-නවතී-පෞද්ගලික-බවුසර්-හිමිකරුවන්-වැඩ-වර්ජනයේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1291"
}