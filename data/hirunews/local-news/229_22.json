{
       "Source": "hirunews",
       "Timestamp": "Wednesday, 28 June 2023 - 14:27",
       "Headline": "පුරාවිද්‍යා අධ්‍යක්ෂ ජනරාල් ඇතුළු බලධාරීන්ට එරෙහි පෙත්සමක් සලකා බැලීමට දින නියම කෙරේ",
       "News Content": "පුරා විද්‍යා අධ්‍යක්ෂ ජනරාල්වරයා ඇතුළු බලධාරීන්ට එරෙහිව ගොනු කෙරුණු මූලික අයිතිවාසිකම් පෙත්සමක් සලකා බැලීම සඳහා ඔක්තෝබර් මස 30 වැනිදා කැඳවීමට ශ්‍රේෂ්ඨාධිකරණය අද (28) නියම කළා.\nවවුනියාව, වඩුනාගල පුරාණ රජ මහා විහාරයට අයත් පුරාවස්තූන් විනාශ කර එහි ශිව ලිංගයක් තැන්පත් කිරීම සම්බන්ධයෙන් විමර්ශනයක් සිදුකරන ලෙස පුරා විද්‍යා අධ්‍යක්ෂ ජනරාල්වරයා ඇතුළු බලධාරීන්ට නියෝගයක් නිකුත් කරන ලෙස ඉල්ලා අදාළ පෙත්සම ගොනුකර තිබුණා.\nබුවනෙක අලු‍විහාරේ, මුර්දු ප්‍රනාන්දු සහ මහින්ද සමයවර්ධන යන ත්‍රිපුද්ගල විනිසුරු මඩුල්ල ඉදිරියේයි අද (28) එය කැඳවනු ලැබුවේ.\nඑහි වගඋත්තරකරුවන් කිහිපදෙනෙකු වෙනුවෙන් පෙනී සිටි ජනාධිපති නීතිඥවරයා මෙම නඩුකරයට අදාළව විරෝධතා ඉදිරිපත් කිරීම සඳහා දිනයක් ලබා දෙන ලෙස ඉල්ලා සිටියා.\nඒ අනුවයි අදාළ විරෝධතා අද (28) දින සිට සති හයක් ඇතුළත ගොනු කිරීමට වගඋත්තරකරුවන්ට ශ්‍රේෂ්ඨාධිකරණය අවසර ලබා දුන්නේ.",
       "URL": "https://www.hirunews.lk/339364/පුරාවිද්‍යා-අධ්‍යක්ෂ-ජනරාල්-ඇතුළු-බලධාරීන්ට-එරෙහි-පෙත්සමක්-සලකා-බැලීමට-දින-නියම-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=229"
}