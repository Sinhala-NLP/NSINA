{
       "Source": "hirunews",
       "Timestamp": "Thursday, 22 June 2017 - 15:07",
       "Headline": "වෛද්‍යවරුන්ගේ වර්ජනය අඛන්ඩව ක්‍රියාත්මක කිරීමට තීරණය කරයි",
       "News Content": "රජයේ වෛද්‍ය නිලධාරී සංගමය අද උදෑසන 8 සිට ආරම්භ කළ වර්ජනය අඛන්ඩ වැඩවර්ජනයක් දක්වා ක්‍රියාත්මක කිරීමට තීරණය කළා.\nඒ, එම සංගමයේ මධ්‍යම කාරක සභාව රැස්වීමෙන් අනතුරුවයි.\nරජයේ වෛද්‍ය නිලධාරින්ගේ සංගමය මෙම වැඩවර්ජනය ආරම්භ කළේ මාළඹේ පෞද්ගලික වෛද්‍ය විද්‍යාලයට විරෝධය පළ කරමින් සරසවි සිසුන් සෞඛ්‍ය අමාත්‍යාංශ පරිශ්‍රයේ ඊයේ (21) පැවති විරෝධතාවයට පොලිිිසිය පහරදීමේ සිද්ධියට විරෝධය පළ කරමින්.\nරජයේ වෛද්‍ය නිලධාරී සංගමය අද ආරම්භ කළ මෙම වර්ජනය හේතුවෙන් දිවයින පුරා රෝහල්වල දෛනික කටයුතුවලට බාධා එල්ලවී තිබෙනවා.\nඅප වාර්තාකරුවන් සඳහන් කළේ කොළඹ ජාතික රෝහල ඇතුළු ප්‍රධාන රෝහල්වල බාහිර රෝගී අංශ සහ සායනික අංශ මෙම වර්ජනය හේතුවෙන් මුළුමනින්ම අඩපණ වී ඇති බවයි.\nකෙසේ වෙතත් එම රෝහල්වල හදිසි ප්‍රතිකාර ඒකක සහ උණ රෝගීන්ට ප්‍රතිකාර කිරීම සිදුවන බවද වාර්තාවනවා.\nඑමෙන්ම ළමා සහ මාතෘ රෝහල් මෙන්ම පිළිකා රෝහලේද වර්ජනය ක්‍රියාත්මක වන්නේ නැහැ.\nරජයේ වෛද්‍යවරුන්ගේ හදිසි වර්ජනය හේතුවෙන් අද දිනයේ ප්‍රතිකාර ලබාගැනීම සඳහා රෝහල් වෙත පැමිණි රෝගීන්, දැඩි අපහසුතාවට පත්වුණා.\nකෙසේ වෙතත්, සෞඛ්‍ය අමාත්‍ය රාජිත සේනාරත්න කොළඹදී අද (22) මාධ්‍ය හමුවක් කැදවමින් කියා සිටියේ පෙර සිටම වර්ජනය සදහා රජයේ වෛද්‍ය නිලධාරින්ගේ සංගමය සූදානම්ව සිටි බවයි.",
       "URL": "https://www.hirunews.lk/164173/වෛද්‍යවරුන්ගේ-වර්ජනය-අඛන්ඩව-ක්‍රියාත්මක-කිරීමට-තීරණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4457"
}