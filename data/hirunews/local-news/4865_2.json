{
       "Source": "hirunews",
       "Timestamp": "Saturday, 24 September 2016 - 18:14",
       "Headline": "පොලිසියේ කොණ්ඩය කපන්න පමා වූ කරණවෑමියෙකු රෝහලේ",
       "News Content": "හැටන් පොලිස් ස්ථානාධිපතිවරයා කරණවෑමියෙකුට පහරදුන් බව පවසමින් හැටන් නගරයේ සියලූම කරණවෑමියන් සහ වෙළද ව්‍යාපාරිකයන් අද පස්වරුවේ උද්ඝෝෂණයක නිරත වුණා.\nඊයේ (23) දිනයේදී පොලිස් පරීක්ෂකවරයාගේ කොණ්ඩය කැපීම සඳහා අදාළ කරණවෑමියාට පොලිසියට පැමිණෙන ලෙස දන්වා ඇති අතර, ඔහු එහි යෑමට ප්‍රමාද වීම හේතුවෙන් මෙලෙස පහරදී ඇති බවයි  උද්ඝෝෂකයන් ප්‍රකාශ කළේ.\nඋද්ඝෝෂණයට එක්ව සිටි පුද්ගලයෙකු හිරු ප්‍රවෘත්ති අංශයට අදහස් දක්වමින් කියා සිටියේ නැවත කිසි දිනෙක පොලිස් නිලධාරින්ගේ කොණ්ඩය කැපීමට වෙනත් ස්ථානවලට නොයන්නට තීරණය කළ බවයි.\nමේ වනවිට දික්ඔය රෝහලේ ප්‍රතිකාර ලබන පහරකෑමට ලක්වූ පුද්ගලයාද තමන් මුහුණදුන් සිද්ධිය සම්බන්ධයෙන් හිරු ප්‍රවෘත්ති අංශයට අදහස් දක්වා සිටියා.\nඔහු කියා සිටියේ තමන් සේවය කරන ස්ථානයේ තවත් කිහිප දෙනෙකු කොණ්ඩය කැපීමට සිටි නිසා තමන් පොලිසියට යාමට පමා වූ බවයි.\nඑහි ගිය පසු ස්ථානාධිපතිවරයා පරුෂ වචනයෙන් බැන වැදී තමන්ට පහරදුන් බව ඔහු සඳහන් කළා.\nමේ සම්බන්ධයෙන් කරුණු විමසීමට හිරු ප්‍රවෘත්ති අංශය හැටන් පොලිස් ස්ථානාධිපතිවරයා සම්බන්ධ කර ගැනීමට අවස්ථා කිහිපයකදී උත්සාහ කළ ද එය ව්‍යර්ථ වුණා.\nපසුව පොලීසියේ ප්‍රකාශකයෙකු සඳහන් කළේ අදාළ කරණවෑමියා පොලිස් ස්ථානාධිපතිවරයාගේ කොණ්ඩය කැපීම සදහා පොලිසියට පැමිණිය ද ඔහුට පහරදීමක් සිදු නොවූ බවයි.\nඡායාරූප - හැටන් රංජිත් රාජපක්ෂ",
       "URL": "https://www.hirunews.lk/143740/පොලිසියේ-කොණ්ඩය-කපන්න-පමා-වූ-කරණවෑමියෙකු-රෝහලේ",
       "Category": "Local News",
       "Parent URL": "https://www.hirunews.lk/local-news.php?pageID=4865"
}