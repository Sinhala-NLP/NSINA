{
       "Source": "hirunews",
       "Timestamp": "Wednesday, 27 July 2022 - 8:07",
       "Headline": "ඩෑන්ගේ සහෝදරයාගේ ඝාතකයන් සොයන්න එස්.ටී.එෆ් සහාය",
       "News Content": "නව සිංහලේ සංවිධානයේ සභාපති ඩෑන් ප්‍රියසාද්ගේ සොහොයුරා ඝාතනය කළ පුද්ගලයින් අත්අඩංගුවට ගැනීම සඳහා පොලිස් විශේෂ කාර්ය බලකායේ සහය ලබාගෙන තිබෙනවා.\nවිමර්ශන සිදු කරන උසස් පොලිස් නිලධාරියෙකු සඳහන් කළේ, පරීක්ෂණ සඳහා පොලිස් කණ්ඩායම් දෙකක් පත්කර ඇති බවයි.\nඝාතකයින් පැමිණි වැගන්ආර් වර්ගයේ මෝටර් රථය අවිස්සාවේල්ල දෙසට ගමන් කර ඇති බවට විමර්ශනවලින් අනාවරණය වී තිබුණා.\nඔරුගොඩවත්ත ගුවන් පාලම ආසන්නයේ දී අදාළ තරුණයා ඝාතනය කෙරුණේ පෙරේදා රාත්‍රියේදි යි.\nතියුණු ආයුධවලින් පහර දී මෙම ඝාතනය සිදුකර ඇති අතර, ඒ සඳහා තුන්දෙනකු පැමිණ ඇති බවටයි විමර්ශනවලින් අනාවරණය වී ඇත්තේ.\nසිද්ධිය සම්බන්ධයෙන් 04 දෙනකුගෙන් මේ වනවිට ප්‍රකාශ සටහන් කරගෙන තිබෙනවා.\nඑමෙන්ම අදාළ ස්ථානයේ සී.සී.ටී.වී. කැමරා ක්‍රියාත්මක නො වී ඇති අතර, ඊට හේතු වී ඇත්තේ, එම කාලසීමාව තුළ ප්‍රදේශයේ විදුලිය විසන්ධි වී තිබීමයි.\nප්‍රකාශ් තිලිණ කුමාර නමැති 34 හැවිරිදි මියගිය තරුණයා වැල්ලම්පිටිය, කුරුණියාවත්ත ප්‍රදේශයේ පදිංචිකරුවෙක්.\nදෙපිරිසක් අතර කලක පටන් පැවැති ආරවුලක් මෙම ඝාතනයට හේතු වන්නට ඇති බවට පොලිසිය සැක පළ කරනවා.",
       "URL": "https://www.hirunews.lk/311060/ඩෑන්ගේ-සහෝදරයාගේ-ඝාතකයන්-සොයන්න-එස්-ටී-එෆ්-සහාය",
       "Category": "Local News",
       "Parent URL": "https://www.hirunews.lk/local-news.php?pageID=990"
}