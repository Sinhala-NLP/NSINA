{
       "Source": "hirunews",
       "Timestamp": "Friday, 18 August 2017 - 18:37",
       "Headline": "බාසිලෝනා ප්‍රහාරය ජනපති හෙළා දකී",
       "News Content": "ස්පාඤ්ඤයේ බාසිලෝනා නුවර එල්ලවු ත්‍රස්ත ප්‍රහාරය පිළිබඳ ජනාධිපති මෛත්‍රීපාල සිරිසේන කණගාටුව පළකර තිබෙනවා.\nස්පාඤ්ඤ රජු වෙත පණිවුඩයක් නිකුත් කරමින් ජනාධිපතිවරයා කියාසිටියේ මෙම කණගාටුදායක අවස්ථාවේ ශ්‍රී ලංකා රජයේ මෙන්ම ජනතාවගේ ශෝකය පළ කරන බවයි.\nමෙය ඉතා දරුණු සාහසික ප්‍රහාරයක් බවට ද ජනපතිවරයා පෙන්වා දෙනවා.\nප්‍රහාරයෙන් මියගිය පුද්ගලයන්ගේ පවුල්වල ඥාතීන්ට ශෝකය පළ කරන අතර තුවාල ලැබුවන්ට ඉක්මන් සුවය ප්‍රාර්ථනා කරන බව ද ජනාධිපතිවරයා යොමු කළ පණිවුඩයේ සඳහන්.\nඑමෙන්ම ස්පාඤ්ඤයේ සිදුවන මෙවැනි ප්‍රහාර හෙළා දකින බව ද මෛත්‍රීපාල සිරිසේන ප්‍රකාශකර තිබෙනවා.\nඑම පණිවුඩයේ වැඩිදුරටත් දැක්වෙන්නේ ඕනෑම ආකාරයකින් ක්‍රියාත්මක ත්‍රස්තවාදය පරාජය කිරීමට ශ්‍රී ලංකාව ජාත්‍යන්තර ප්‍රජාව සමග කටයුතු කරන අතර සාමය ස්ථාපිත කිිරීම වෙනුවෙන් නැගී සිටින බවයි.\nත්‍රස්තවාදය මැඬලමින් ප්‍රජාතන්ත්‍රවාදය ශක්තිමත් කිරීම සඳහා සියලූ දෙනා එක්ව කටයුතු කළ යුතු බව ද ජනාධිපති මෛත්‍රීපාල සිරිසේන මෙහිදී සිහිපත් කර තිබෙනවා.\nමෙම ප්‍රහාරයෙන් පුද්ගලයන් 14 දෙනෙකු මිය ගොස් සියයකට ආසන්න පිරිසක් තුවාල ලැබූ අතර, එහි වගකීම අයි.එස්. සංවිධානය විසින් භාර ගත්තා.\nඑසේම බාසිලෝනා අසල දෙවැනි ප්‍රහාරයකට සැරසුණු සැකකරුවන් 5 දෙනෙකු ද ස්පාඤ්ඤ පොලිසියේ වෙඩි පහරින් ජීවිතක්ෂයට පත්වී තිබෙනවා.",
       "URL": "https://www.hirunews.lk/168784/බාසිලෝනා-ප්‍රහාරය-ජනපති-හෙළා-දකී",
       "Category": "Local News",
       "Parent URL": "https://www.hirunews.lk/local-news.php?pageID=4364"
}