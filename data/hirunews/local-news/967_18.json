{
       "Source": "hirunews",
       "Timestamp": "Wednesday, 03 August 2022 - 23:25",
       "Headline": "ශ්‍රී ලංකාවේ කොරියානු තානාපති විදේශ ඇමති හමුවෙයි",
       "News Content": "ශ්‍රී ලංකාවේ කොරියානු තානාපති වූන්ජින් ජොන්ග් විදේශ කටයුතු අමාත්‍යාංශයේ දී විදේශ අමාත්‍ය අලි සබ්‍රි හමුවී තිබෙනවා.\nදෙපාර්ශ්වය මෙහිදී දේශපාලනික කටයුතු, ආර්ථික කටයුතු, රැකියා, අධ්‍යාපනය, දැනුම හුවමාරු කරගැනීම සහ පුද්ගලාන්තර සම්බන්ධතා ඇතුළු ක්ෂේත්‍ර ගණනාවක් හා සබැඳි ද්විපාර්ශ්වික සහයෝගිතාව පු‍ළුල් කිරීම පිළිබඳව සිය අදහස් හුවමාරු කර ගත් බවයි එම අමාත්‍යංශය ප්‍රකාශ කළේ.\nපසුගිය වසර කිහිපය තුළ දෙරට අතර පැවති ද්විපාර්ශ්වික කටයුතු පිළිබඳව තමන් තෘප්තිමත් වන බව ප්‍රකාශ කළ විදේශ අමාත්‍යවරයා, ශ්‍රී ලංකාව සහ දකුණු කොරියාව අතර පවත්නා වෙළෙඳ සහ ආයෝජන හා සබැඳි හවුල්කාරිත්වය තහවුරු කරමින් එම ප්‍රගතිය ඉදිරියට ගෙන යාමේ වැදගත්කම පිළිබදව අවධාරණය කර තිබෙනවා.\nදෙරට අතර වෙළෙඳ හා තාක්ෂණික හුවමාරුව පුළුල් කිරීම සඳහා ඒකාබද්ධ ආර්ථික කොමිසම යළි පණ ගැන්වීමේ දැඩි අවශ්‍යතාව ද අමාත්‍යවරයා මෙහිදී අවධාරණය කළා.\nශ්‍රී ලාංකිකයන් සඳහා පවතින රැකියා අවස්ථා ඉහළ නැංවීම සඳහා කොරියාව දක්වන ලද කාලෝචිත අවධානය ද විදේශ අමාත්‍යවරයාගේ පැසසුමට ලක්ව තිබෙනවා.\nකොරියානු තානාපති වූන්ජින් ශ්‍රී ලංකාවට කොරියානු ආධාර ලබාදෙන බව ද මෙහිදී සහතික කළා.",
       "URL": "https://www.hirunews.lk/311823/ශ්‍රී-ලංකාවේ-කොරියානු-තානාපති-විදේශ-ඇමති-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=967"
}