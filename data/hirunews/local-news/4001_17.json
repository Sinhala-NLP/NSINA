{
       "Source": "hirunews",
       "Timestamp": "Saturday, 07 April 2018 - 9:35",
       "Headline": "මාකඳුරේ මධූෂ් සහ අංගොඩ ලොක්කාගේ ගෝලයින් හතරක් අත්අඩංගුවට",
       "News Content": "මාකඳුරේ මධූෂ් සහ අංගොඩ ලොක්කා යන ප්‍රබල පාතාල කල්ලි නායකයින්ගේ ගෝලයින් 4 දෙනෙකු පොලිස් අත්අඩංගුවට පත්ව තිබෙනවා.\nමිරිහාන පොලිස් විශේෂ ඒකකයේ නිලධාරීන් විසින් හිඹුටාන - අංගොඩ ප්‍රදේශයේදී මොවුන් අත්අඩංගුවට ගෙන ඇති බවයි පොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර සඳහන් කළේ.\nඔවුන් සන්තකයේ තිබී ගංජා සහ අවි ආයුධ කිහිපයක් ද අත්අඩංගුවට ගෙන තිබෙනවා.\nඅපරාධ රැසකට සම්බන්ධ මාකඳුරේ මධුෂ් සහ අංගොඩ ලොක්කා යන පාතාල නායකයන් මේ වන විට විදෙස්ගතව සිටින බවටයි අනාවරණ වී ඇත්තේ.\nමේ අතර, පාතාල නායක අංගොඩ ලොක්කාගේ ප්‍රධාන ගෝලයෙකු වන ඇලවලගේ සරත් කුමාර හෙවත් චීටි, පොලිස් විශේෂ කාර්ය බලකාය විසින් පසුගිය අඟහරුවාදා අත්අඩංගුවට ගනු ලැබුවා.\nකොටිකාවත්ත ප්‍රදේශයේ සිදුකළ විශේෂ මෙහෙයුමකදී සැකකරු අත්අඩංගුවට ගත් අතර, ඔහු ළඟ තිබී ජීව අත්බෝම්බයක් ද පොලිස් විශේෂ කාර්ය බලකාය සොයා ගත්තා.\nඑමෙන්ම අංගොඩ ලොක්කාගේ ගෝලයින් 4 දෙනෙකු ගිනි අවියක් සමඟ අතුරුගිරිය සහ හෝකන්දර ප්‍රදේශවලදී පසුගිය 4 වන දා අත්අඩංගුවට ගෙන තිබුණා.\nඒ, පොලිස් සංවිධානාත්මක අපරාධ කොට්ඨාශය මගින්.\nපසුගිය වසරේ පෙබරවාරි මස 27 වන දා කළුතර - එතනමඩල ප්‍රදේශයේදී පාතාල කල්ලි නායකයෙකු වන අරුණ දමිත් උදයංග හෙවත් සමයං ඇතුළු පුද්ගලයන් 7 දෙනෙකු ඝාතනය කිරීමේ චෝදනා එල්ල වුණේ පාතාල නායකයින් වන මාකඳුරේ මධූෂ්ට සහ අංගොඩ ලොක්කාටයි.",
       "URL": "https://www.hirunews.lk/187844/මාකඳුරේ-මධූෂ්-සහ-අංගොඩ-ලොක්කාගේ-ගෝලයින්-හතරක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4001"
}