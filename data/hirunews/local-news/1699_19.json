{
       "Source": "hirunews",
       "Timestamp": "Saturday, 11 September 2021 - 6:35",
       "Headline": "අජිත් නිවාඩ් කබ්රාල් ලබන සඳුදා පාර්ලිමේන්තු අසුනෙන් ඉල්ලා අස්වීමට සූදානමින් (වීඩියෝ)",
       "News Content": "රාජ්‍ය අමාත්‍ය අජිත් නිවාඩ් කබ්රාල් සිය පාර්ලිමේන්තු මන්ත්‍රී ධුරයෙන් ඉල්ලා අස්වීමේ ලිපිය ලබන සඳුදා පාර්ලිමේන්තු මහ ලේකම්වරයා වෙත යොමු කරනු ඇති බව, හිරු ප්‍රවෘත්ති අංශයට වාර්තා වුණා.\nඔහු ශ්‍රී ලංකා මහ බැංකුවේ නව අධිපතිවරයා ලෙස පත් වීමට නියමිත බවයි ආරංචි මාර්ග අනාවරණය කළේ.\nනව මහ බැංකු අධිපතිවරයා ලෙස අජිත් නිවාඩ් කබ්රාල් යළි පත් කෙරෙන්නේ එම තනතුරේ පවතින බලතල ඉහළ නංවමින් බවට ද වාර්තා පළ වුණා.\nඒ අනුව, නව මහ බැංකු අධිපති ධුරය සඳහා කැබිනට් අමාත්‍යවරයෙකුගේ බලතල හිමිවන බව ද සඳහන්.\nකෙසේ වෙතත්, අජිත් නිවාඩ් කබ්රාල් සිය පාර්ලිමේන්තු මන්ත්‍රී ධුරයෙන් ඉල්ලා අස්වීමෙන් පුරප්පාඩු වෙන ජාතික ලැයිස්තු මන්ත්‍රී ධුරය සඳහා තෝරා පත්කරන නියෝජිතයා කවුරුන්දැ යි මෙතෙක් නිශ්චිත ව තොරතුරු වාර්තා වෙනනේ නැහැ.\nශ්‍රී ලංකා පොදු ජන පෙරමුණේ ජාතික ලැයිස්තුවෙන් පාර්ලිමේන්තුවට තේරී පත් වූ අජිත් නිවාඩ් කබ්රාල් මීට පෙර ද ශ්‍රී ලංකා මහ බැංකුවේ අධිපතිවරයෙකු ලෙස කටයුතු කළා.\nමේ අතර, තමන් ලබන අගහරුවාදා සිය ධුයෙන් ඉවත් වෙන බව දැනට මහ බැංකු අධිපතිවරයා ලෙස කටයුතු කරන මහාචාර්ය ඩබ්ලිව්.ඩී ලක්ෂ්මන් ඊයේ විශේෂ මාධ්‍ය හමුවක දී ප්‍රකාශ කර තිබුණා.",
       "URL": "https://www.hirunews.lk/281903/අජිත්-නිවාඩ්-කබ්රාල්-ලබන-සඳුදා-පාර්ලිමේන්තු-අසුනෙන්-ඉල්ලා-අස්වීමට-සූදානමින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1699"
}