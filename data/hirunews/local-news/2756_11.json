{
       "Source": "hirunews",
       "Timestamp": "Sunday, 03 May 2020 - 20:20",
       "Headline": "මුහුදු මහා විහාරය අවට සිදුවන ඉඩම් කොල්ලය ගැන අගමැතිගේ අවධානය (වීඩියෝ)",
       "News Content": "හිරු සී.අයි.ඒ. හරහා අනාවරණය කළ මුහුදු මහා විහාරය අවට සිදුවන ඉඩම් කොල්ලය පිළිබදව  අග්‍රාමාත්‍ය මහින්ද රාජපක්ෂ මහතාගේ අවධානය යොමු තිබෙනවා.\nඒ අනුව, අග්‍රාමාත්‍යවරයාගේ උපදෙස් පරිදි අද අමාත්‍ය එස්.එම්.චන්ද්‍රසේන මහතා ඇතුළු රාජ්‍ය නිලධාරීන් පිරිසක් මුහුදු මහා විහාරයට අයත් පුරා විද්‍යා ඉඩම් කොල්ලකෑම පිළිබද සොයාබැලීම සදහා එම විහාරස්ථානය වෙත පැමිණියා.\nනැගෙනහිර පළාතේ ඉතිරිව පවතින පුරාවිද්‍යා ස්ථාන අතුරින් මුහුදු මහා විහාරය අයත් භූමිය බෞද්ධ උරුමය සහිත අතිශය වටිනා පුරා විද්‍යාත්මක බිම්කඩක්.\nපුරා විද්‍යා දෙපාර්තමේන්තු ලිපි ලේඛණ අනුව 1951 වසරේදී ගැසට් පත්‍රයක් මගින් මුහුදු මහා විහාරයට අක්කර 72 කට වැඩි වපසරියක් අයත් බව ප්‍රකාශයට පත් කර තිබුනා.\nඑහෙත්, යළි 1965 වර්ෂයේදී නිකුත් කළ ගැසට් පත්‍රයට අනුව මුහුදු මහා විහාරයට වෙන් කර ඇති භූමි ප්‍රදේශය අක්කර 30 කට සීමා වුණා.\nපසුගිය යහපාලන ආණ්ඩුව සමයේ දිගින් දිගටම සිදු වු අනවසර ඉඩම් ආක්‍රමණයත් සමග දෙවන වර ගැසට් පත්‍රයේ සදහන් අක්කර 30 ක භූමිය ද මුහුදු මහා විහාරයට අහිමිවුයේ අතිශය සෝචනීය ලෙසයි.\nමුහුදු මහා විහාරය සතු ගොඩ ඉඩම් මෙලෙස ආක්‍රමණය වද්දී, වෙරළ ආශ්‍රිත භූමිය ද සුසාන භූමියක් බවට පත් කර තිබුනේ පොතුවිල් ප්‍රාදේශීය සභාවේ අනුග්‍රහය මතයි.\nහිරු සී.අයි.ඒ.හරහා අප අවස්ථා ගණනාවකදී මෙම ඉඩම් කොල්ලය හෙළි කළ අතර, එහි ආසන්නතම සිදුවීම ලෙස අප වාර්තා කලේ, කොවිඩ් 19 උවදුර පාලනය කිරීමට ඇඳිරිනීතිය පනවා තිබු කාලයේ ද ඉඩම් ආක්‍රමණයක් සිදුවන අයුරුයි.",
       "URL": "https://www.hirunews.lk/239995/මුහුදු-මහා-විහාරය-අවට-සිදුවන-ඉඩම්-කොල්ලය-ගැන-අගමැතිගේ-අවධානය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2756"
}