{
       "Source": "hirunews",
       "Timestamp": "Wednesday, 03 August 2022 - 13:15",
       "Headline": "10 වැනි දායින් පසු වැස්ස අඩු වන ලකුණු (වීඩියෝ)",
       "News Content": "දිවයිනේ බොහෝ ප්‍රදේශවලට දැනට පවතින වැසි තත්ත්වය ලබන 10 වැනි දායින් පසු අඩු විය හැකි බව කාලගුණ විද්‍යා දෙපාර්තමේන්තුව ප්‍රකාශ කළා.\nඑහි අධ්‍යක්ෂ ජෙනරාල් අතුල කරුණානායක කියා සිටියේ, අද දිනයේත් දිවයිනේ බොහෝ ප්‍රදේශවලට වැසි ඇති විය හැකි බව යි.\nබස්නාහිර, සබරගමුව, මධ්‍යම සහ වයඹ පලාත්වලට සහ ගාල්ල හා මාතර දිස්ත්‍රික්කවල ඇතැම් ස්ථානවලට මිලිමීටර් 100 ඉක්මවූ තද වැසි ඇති විය හැකි බව ඔහු සදහන් කළා.\nඅද පෙරවරු 08.30න් අවසන් වූ පැය 24ක කාලය තුළ වැඩි ම වර්ෂාපතනය කෑගල්ල කළුපහනවත්ත ප්‍රදේශයෙන් වාර්තා වූ අතර එය දැක්වුණේ මිලි මීටර් 87ක් ලෙසින්.\nමේ අතර, නිල්වලා, කළු, ගිං සහ කැලණි ගංගාවල ජල මට්ටම් මේ වනවිට අඩුවෙමින් පවතින බව වාරිමාර්ග දෙපාර්තමේන්තුව සදහන් කළා.\nමධ්‍යම කදුකරයට ඇද හැලෙන අධික වැසි හේතුවෙන් කොත්මලේ ජලාශයේ වාන්දොරටු දෙකක් තවදුරටත් විවෘත කර තිබෙනවා.\nමාවුස්සාකැලේ ජලාශය පිටාර මට්ටමට අඩි 05කට ආසන්න වී ඇති අතර, කාසල්රි ජලාශය ද පිටාර මට්ටමට අඩි 06කට ආසන්න වී තිබෙනවා.\nඑමෙන්ම ඩෙවෝන් සහ සෙන්ට් ක්ලෙයාර් දිය ඇලිවල ජල ධාරිතාව ද ඉහළ ගොස් තිබෙනවා.\nදුම්රිය මාර්ගයට පස්කඳු කඩා වැටීම හේතුවෙන් බාධා මතු වූ කොළඹ කොටුව බදුල්ල අතර දුම්රිය ධාවනය තවමත් යථා තත්ත්වයට පත්කර නැහැ.\nදිස්ත්‍රික්ක හතකට බලපා ඇති අයහපත් කාලගුණ තත්ත්වය හේතුවෙන් ඊයේ පස්වරුව වනවිට පවුල් 2,911කට අයත් පුද්ගලයන් 11,821 දෙනෙකු පීඩාවට පත්ව තිබුණා.\nපුද්ගල මරණ 3ක් සහ අතුරුදන් වීම් හතරක් වාර්තා වී තිබූ අතර, නිවාස 257කට අර්ධ හානි සිදු ව ඇති බව යි ආපදා කළමනාකරණ මධ්‍යස්ථානය ප්‍රකාශ කළේ.\nපුද්ගලයන් 2,218 දෙනෙකු ආරක්ෂිත ස්ථාන වෙත යොමුකර තිබුණා.",
       "URL": "https://www.hirunews.lk/311754/10-වැනි-දායින්-පසු-වැස්ස-අඩු-වන-ලකුණු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=969"
}