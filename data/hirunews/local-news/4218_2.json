{
       "Source": "hirunews",
       "Timestamp": "Wednesday, 15 November 2017 - 10:56",
       "Headline": "වයස අවුරුදු දහයක පාසල් සිසුවෙක් මුහුදේ ගිලී අතුරුදන් වෙයි (ඡායාරූප)",
       "News Content": "වෙන්නප්පුව - සින්දාත්‍රිය ප්‍රදේශයේදී මුහුදේ දිය නෑමට ගිය පාසල් සිසුන් දෙදෙනෙකු අතරින් එක් සිසුවෙකු මුහුදේ ගිලී අතුරුදහන්වී ඇති බව වෙන්නප්පුව පොලීසිය පවසනවා.\nඊයේ (14) සවස මෙම අනතුර සිදුව ඇති බවයි වාර්තා වන්නේ.\nදියේ ගිලී අතුරුදහන්වී ඇත්තේ දංකොටුව - හාල්දඩුවන උළු මෝලක පදිංචිව සිටි අවුරුදු 10ක් වයසැති රුවන් දුමින්ද නම්වූ පාසල් සිසුවෙක්.\nමුහුදේ ගිලී අතුරුදහන්වී ඇති සිසුවා සමඟ දිය නෑමට ගිය බව කියන අවුරුදු 11ක් වයසැති ඉසුරු උමයංග දරුවා ජීවිතය බේරා ගෙන තිබෙනවා.\nදෙමව්පියන්ට හොරෙන් පා පැදියක නැගී දරුවන් දෙදෙනා මුහුදේ දිය නෑමට ගොස් ඇති බව මූලික විමර්ශණ වලදී හෙළිවී ඇතැයි පොලීසිය පවසනවා.\nමුහුදේ ගිලී අතුරුදහන්වී ඇති සිසුවා සොයා ප්‍රදේශයේ ධීවරයින් ද මෙහෙයුමක් ආරම්භ කර ඇති බවයි අප වාර්තාකරු කියා සිටියේ.\nමේ අතර ගිනිගත්හේන - ඇබර්ඩින් ඇල්ලේ දියනෑමට ගිය පාසල් සිසුවෙකු දියේ ගිලී මියගොස් තිබෙනවා.\nමෙලෙස මියගොස් ඇත්තේ හතරලියැද්ද - දංතුරේ ප්‍රදේශයේ පදිංචි මහනුවර - ධර්මරාජ විදුහලේ උසස් පෙළ හදාරන සිසුවෙකු බවයි හිරු වාර්තාකරු සඳහන් කළේ.\nමියගිය සිසුවා ඊයේ මිතුරන් පිරිසක් සමඟ විනෝද චාරිකාවක පැමිණ දියනාමින් සිටියදී මෙලෙස අනතුරට ලක්ව ඇති බව ගිනිගත්හේන පොලීසිය සඳහන් කළා.\nඡායාරූප - හැටන්, රංජිත් රාජපක්ෂ",
       "URL": "https://www.hirunews.lk/176075/වයස-අවුරුදු-දහයක-පාසල්-සිසුවෙක්-මුහුදේ-ගිලී-අතුරුදන්-වෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4218"
}