{
       "Source": "hirunews",
       "Timestamp": "Thursday, 10 September 2020 - 22:50",
       "Headline": "ජාතික පාසල් සංඛ්‍යාව දහස දක්වා වැඩි කිරීමට රජයේ අවධානය",
       "News Content": "දිවයිනේ සමස්ත ජාතික පාසල් සංඛ්‍යාව දහස දක්වා වැඩි කිරීමට සහ මෙතෙක් නමට පමණක් සීමා වී ඇති ජාතික පාසල් කඩිනමින් සංවර්ධනය කිරීමට රජය තීරණය කර තිබෙනවා.\nඒ ජනාධිපති ගෝඨාභය රාජපක්ෂගේ ප්‍රධානත්වයෙන් සියලු රාජ්‍ය අමාත්‍යවරුන් සමග අද (10) ජනාධිපති කාර්යාලයේ දී පැවති සාකච්ඡාවකදීයි.\nමේ අතර පාසල් පද්ධතියේ දියුණුව පිණිස දිස්ත්‍රික් අධ්‍යාපන කමිටු පත් කිරීමටද  ජනාධිපතිතුමා ප්‍රමුඛ රාජ්‍ය අමාත්‍යවරු තීරණය කළ බව සඳහන්.\nඅධ්‍යාපන කලාප කාර්යාල සහ කොට්ඨාශ කාර්යාල අතර සම්බන්ධීකරණය ශක්තිමත් කිරීමට ද එකඟත්වය පළ වී තිබෙනවා.\nඑහිදී  ගුරු මාරු සහ දරුවන් පාසල්වලට ඇතුළත් කිරීම හැර පාසල් පද්ධතියේ දියුණුවට ඉවහල්වන සෑම කාර්යයකටම හවුල් වීමේ අවස්ථාව දේශපාලනඥයන්ට විවෘතව පවතින අතර එය පොදු යහපත අරමුණු කරගත්තක් මිස දේශපාලන ඇඟිලි ගැසීමක් නොවන බවයි ජනාධිපතිවරයා පෙන්වා දුන්නේ.\nමේ අතර දිවයිනේ පාසල්වල විදුහල්පති පුරප්පාඩු පිරවීම සඳහා වැඩබලන විදුහල්පතිවරු පත්කිරීම පිළිබඳව ද අවධානය යොමු වී තිබෙනවා.\nගුරු ව්‍යවස්ථාව අනුව වසරක් පතා ගුරු විභාග පැවැත්විය යුතුය බව පෙන්වා දුන් ජනාධිපතිවරයා වැඩි දුරටත් කියා සිටියේ  විදුහල්පති පුරප්පාඩුවට ප්‍රධාන හේතුව එය විධිමත්ව සිදු නොවීම බවයි.\nඑහිදී පාසල්වල සිටින දක්ෂ සහ පළපුරුදු ගුරුවරුන් වැඩබලන විදුහල්පතිවරු ලෙස පත් කිරීමට ඇති ඉඩ කඩ විමසා බැලීමට ද තීරණය වූ බවයි ජනාධිපති මාධ්‍ය ඒකකය නිකුත් කළ නිවේදනයේ වැඩිදුරත් දැක්වෙන්නේ.",
       "URL": "https://www.hirunews.lk/249921/ජාතික-පාසල්-සංඛ්‍යාව-දහස-දක්වා-වැඩි-කිරීමට-රජයේ-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=2463"
}