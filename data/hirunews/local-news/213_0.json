{
       "Source": "hirunews",
       "Timestamp": "Tuesday, 04 July 2023 - 23:10",
       "Headline": "උඩවලව ජලාශයේ ජල මට්ටම ශීඝ්‍රයෙන් පහළ යෑමෙන් පවුල් 89,000ක් පානීය ජල ගැටලුවක (වීඩියෝ)",
       "News Content": "උඩවලව ජලාශයේ ජල මට්ටම ශීඝ්‍රයෙන් පහළ යාමත් සමඟ පවුල් 89,000කට පමණ පානීය ජලය ලබා දීම ගැටලුවක් වී ඇති බව මහවැලි අධිකාරිය පවසනවා.\nඔවුන් පෙන්වා දෙන්නේ මෙම හේතුව නිසා ගොවිතැන් සඳහා ද ජලය නිකුත් කළ හැක්කේ තවත් දින 10ක පමණ කාලයක් පමණක් බවයි.\nරත්නපුර, හම්බන්තොට, මොණරාගල ඇතුළු දිස්ත්‍රික්කවල කෘෂිකාර්මික කටයුතු සහ පානීය ජල අවශ්‍යතා සපුරාලන ප්‍රධානතම ජල මූලාශය වන්නේ ද උඩවලව ජලාශයයි.\nහෙක්ටයාර් 25,300ක ප්‍රමාණයක් වගා කරන ගොවි පවුල් 36,000කට පමණ මෙමගින් ජලය සැපයෙනවා.\nකෙසේ වෙතත් මේ දිනවල උඩවලව ජලාශය ආශිත ජල පෝෂක ප්‍රදේශවලට බලපා ඇති දැඩි වියළි කාලගුණය හේතුවෙන් ජලාශයේ ජල මට්ටම ශීග්‍රයෙන් පහත ගොස් තිබෙනවා.",
       "URL": "https://www.hirunews.lk/340035/උඩවලව-ජලාශයේ-ජල-මට්ටම-ශීඝ්‍රයෙන්-පහළ-යෑමෙන්-පවුල්-89000ක්-පානීය-ජල-ගැටලුවක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=213"
}