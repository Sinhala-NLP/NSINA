{
       "Source": "hirunews",
       "Timestamp": "Wednesday, 08 June 2016 - 18:17",
       "Headline": "සාලාවේ ජනතාවත් වාහන නවතයි",
       "News Content": "පිපිරීමට ලක්වූ කොස්ගම - සාලාව යුද හමුදා කඳවුර ඉදිරිපිටින් දිවෙන හයිලෙවල් මාර්ගයේ් රථවාහන ගමනාගමනය හෙට උදෑසන දක්වා සීමා කර තිබෙනවා.\nබස් රථ, ගිලන් රථ, ප්‍රදේශයේ පදිංචිකරුවන්ගේ වාහන සහ සහන සේවා රථ හැර අනෙකුත් වාහනවලට මාර්ගයේ ගමන් කිරීම මෙලෙස සීමා කර ඇති බවයි යුද හමුදාවේ බස්නාහිර ආඥාපති මේජර් ජෙනරාල් සුදන්ත රණසිංහ ප්‍රකාශ කළේ.\nමේ අතර පිපිරීම සිදුවූ හමුදා කඳවුර අවට ජීවත්වන ජනතාව අද සාලාව මංසන්ධියේදී විරෝධතාවක නිරතවුණා.\nඒ, විනාශ වූ නිවාස සාදාදීමට පෙර කඳවුර ඉදිරිපිට මාර්ගය විවෘත කිරීම නිසා තමන්ට හිරිහැර වූ බව පවසමින්.\nඑම අවස්ථාවට එක්සත් ජාතික පක්ෂයේ අවිස්සාවේල්ල සංවිධායක, බස්නාහිර පළාත් සභා මන්ත්‍රී ලෙනාඩ් කරුණාරත්න ද පැමිණි අතර, එහිදී රැස්ව සිටි පිරිසගෙන් ඔහුට එල්ලවූයේ දැඩි විරෝධයක්.\nපසුව එම ස්ථානයට යුද හමුදාවේ බස්නාහිර ආඥාපති මේජර් ජෙනරාල් සුදන්ත රණසිංහද පැමිණියා.\nඑහිදී බස්නාහිර පළාත් සභා මන්ත්‍රී ලෙනාඞ් කරුණාරත්න කියා සිටියේ මාර්ගයේ ගමනාගමන කටයුතු සීමා කිරීමට කටයුතු කරන බවයි.\nපසුව සීතාවක ප්‍රාදේශීය ලේකම් එම්.එම්.එස්.කේ. බණ්ඩාර මාපා ද එම ස්ථානයට පැමිණියා.\nපසුව ජනතා විරෝධය හමුවේ පස්වරු එකට පමණ කොළඹ - අවිස්සාවේල්ල ප්‍රධාන මාර්ගයේ බොරලූගොඩ සහ කළු අග්ගල අතර කොටසේ වාහන ගමනාගමනය සීමා කෙරුණා.\nපසුව යුද හමුදාව, කඳවුරට ආසන්න ප්‍රදේශයේ නිවෙස්වල රැදී තිබෙන උණ්ඩ කොටස් ඉවත් කිරීමේ කටයුතුවල නිරතවුණේ නාවික හමුදාවේ, ගුවන් හමුදාවේ සහ පොලිස් විශේෂ කාර්ය බලකායේ  සෙබළුන්ගේ සහයෙන්.\nබස්නාහිර ආඥාපති මේජර් ජෙනරාල් සුදන්ත රණසිංහ පැවසුවේ ඉදිරි පැය 48 ක් තුළ විනාශ වූ නිවාසවල ඇති සුන්බුන් සියල්ල ඉවත් කිරීමට පියවර ගන්නා බවයි.\nමේ අතර හමුදා කඳවුරේ අවි ගබඩාවේ සිදුවූ පිපිරීම සම්බන්ධයෙන් පරීක්ෂණ කිහිපයක් සිදු කෙරෙන බව හමුදා මාධ්‍ය ප්‍රකාශක බ්‍රිගේඩියර් ජයනාත් ජයවීර ප්‍රකාශ කළා.\nරජයේ ප්‍රවෘත්ති දෙපාර්තමේන්තුවේ අද පැවති කැබිනට් තීරණ දැනුම්දීමේ මාධ්‍ය හමුවේදී හමුදා ප්‍රකාශකවරයා සඳහන් කළේ කඳවුර තුළින් තවදුරටත් සුළු පිපිරීම් වාර්තාවිය හැකි බවයි.",
       "URL": "https://www.hirunews.lk/135072/සාලාවේ-ජනතාවත්-වාහන-නවතයි",
       "Category": "Local News",
       "Parent URL": "https://www.hirunews.lk/local-news.php?pageID=5014"
}