{
       "Source": "hirunews",
       "Timestamp": "Friday, 12 January 2018 - 21:04",
       "Headline": "මුහුදු ප්‍රදේශවලට තද වැසි සහ සුළං",
       "News Content": "පුත්තලම සිට කොළඹ හරහා බලපිටිය දක්වා වන මුහුදු ප්‍රදේශවල තද වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nඑම මුහුදු ප්‍රදේශවල සුළගේ වේගය ද පැයට කිලෝමීටර් 80 ක් පමණ දක්වා ඉහළ යාහැකි බවයි දෙපාර්තමේන්තුව නිවේදනය කළේ.\nඉදිරි පැය කිහිපය තුළ බස්නාහිර සහ සබරගමුව පළාත්වලට මිලිමීටර් 100 ක පමණ තද වැසි ඇතිවිය හැකි බව ද දෙපාර්තමේන්තුව සඳහන් කළා.\nඑමෙන්ම කාලගුණ විද්‍යා දෙපාර්තමේන්තුව සඳහන් කළේ අද සහ හෙට දිවයිනේ පවතින වැසි තත්වයේ තරමක වැඩිවීමක් බලාපොරොත්තුවන බවයි.\nරාත්‍රී කාලයේදීත් බොහෝ පළාත්වල වැසි හෝ ගිගුරුම් සහිත වැසි ඇති වනවා.\nනිවේදනයක් නිකුත් කරමින් එම දෙපාර්තමේන්තුව සඳහන් කළේ බස්නාහිර, සබරගමුව, මධ්‍යම සහ වයඹ පළාත් මෙන්ම ගාල්ල, මාතර දිස්ත්‍රික්කවල ද ඇතැම් ස්ථානවලට තද වැසි ඇති විය හැකි බවයි.\nඑමෙන්ම බස්නාහිර, සබරගමුව සහ මධ්‍යම පළාත්වල තවදුරටත් උදය කාලයේ මීදුම් සහිත කාලගුණයක් අපෙක්ෂා කරන බව කාලගුණ විද්‍යා දෙපාර්තමේන්තුව කියා සිටියා.\nමේ අතර ගිරිඋල්ල, බඩල්ගමල කොටදෙණියාව හා වල්පිට ප්‍රදේශ හරහා අද පස්වරුවේ හමාගිය තද සුළඟකින් එම ප්‍රදේශයන්හි නිවාස කිහිපයකට හානි සිදුව ඇති බව අප වාර්තාකරුවන් සඳහන් කළා.",
       "URL": "https://www.hirunews.lk/180918/මුහුදු-ප්‍රදේශවලට-තද-වැසි-සහ-සුළං",
       "Category": "Local News",
       "Parent URL": "https://www.hirunews.lk/local-news.php?pageID=4128"
}