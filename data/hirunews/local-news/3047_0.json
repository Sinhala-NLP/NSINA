{
       "Source": "hirunews",
       "Timestamp": "Friday, 15 November 2019 - 20:00",
       "Headline": "ගම්බිම් බලා යන ජනතාවගෙන් බස් නැවතුම් පිරී යයි",
       "News Content": "හෙට පැවැත්වෙන ජනාධිපතිවරණය වෙනුවෙන් ගම්බිම් බලා යන ජනතාව හේතුවෙන් කොට්ටාව - මාකුඹුර බහුවිධ ප්‍රවාහන මධ්‍යස්ථානයේ සහ පිටකොටුව මධ්‍යම බස් නැවතුම්පොලේ අද දැඩි තදබදයක් හට ගෙන තිබුණා.\nඅද පෙරවරුවේ සිට මගීන් විශාල සංඛ්‍යාවක් දුම්රිය හා බස් නැවතුම්පොල වෙත පැමිණෙමින් සිටි බවයි හිරු වාර්තාකරුවන් සඳහන් කළේ.\nදක්ෂිණ අධිවේගී මාර්ගයේ බස් රථ වලින් ගාල්ල සහ මාතර බලා පිටත්වන මගීන් හේතුවෙන් කොට්ටාව - මාකුඹුර බහුවිධ ප්‍රවාහන මධ්‍යස්ථානයේ දිගු පෝලිම් දක්නට ලැබුණා.\nඑමෙන්ම, කොළඹ - ගුණසිංහපුර සහ බැස්ටියන් මාවත පෞද්ගලික බස් නැවතුම්පොලවල ද මගීන් විශාල වශයෙන් එක්රැස්වී සිටි බවයි වාර්තා වන්නේ.\nඑසේම, ජනාධිපතිවරණය පැවැත්වෙන හෙට දිනයේදී පෞද්ගලික බස් රථ ධාවනයේ අඩුවක් සිදුවිය හැකි බව ලංකා පෞද්ගලික බස් රථ හිමියන්ගේ සංගමයේ සභාපති ගැමුණු විජේරත්න සඳහන් කළා.\nකෙසේ වෙතත්, අන්තර් පළාත් මගී ප්‍රවාහන සංගමය සඳහන් කළේ දුරගමන් සේවා බස් රථ කාල සටහන්වලින් බැහැරව ධාවනයට යොදවා ඇති බවයි.\nමේ අතර, ලංකා ගමනා ගමන මණ්ඩලයේ ප්‍රධාන මෙහෙයුම් අධිකාරි නිහාල් හිදැල්ල ආරච්චි කියා සිටියේ අද සහ හෙට දිනවල අතිරේක බස් රථ 150 ක් ධාවනයට එක් කර ඇති බවයි.\nඑමෙන්ම, ජාතික ගමනාගමන කොමිෂන් සභාවේ සභාපති ජනක මල්ලිමාරච්චි ද හිරු ප්‍රවෘත්ති අංශයට සඳහන් කළේ ධාවන කාල සටහන්වලින් බැහැරව මගී අවශ්‍යතාවය මත අද දිනයේත් බස් රථ යෙදවූ බවයි.\nමේ අතර, ජනාධිපතිවරණය වෙනුවෙන් ඡන්දය ප්‍රකාශ කිරීම සඳහා ගම්බිම් බලා යන ජනතාවගේ ගමන් පහසුව සඳහා විශේෂ දුම්රිය සේවා ක්‍රියාත්මක බව දුම්රිය ගමනාගමන අධිකාරි වජිර පොල්වත්තගේ කියා සිටියා.\nඑහෙත්, දුම්රිය එන්ජින් රියදුරන්ගේ සංගමයේ ලේකම් ඉන්දික දොඩම්ගොඩ ප්‍රකාශ කළේ හෙට දිනයේ දී දුම්රිය ධාවනයේ අඩුවක් සිදුවිය හැකි බවයි.",
       "URL": "https://www.hirunews.lk/228341/ගම්බිම්-බලා-යන-ජනතාවගෙන්-බස්-නැවතුම්-පිරී-යයි",
       "Category": "Local News",
       "Parent URL": "https://www.hirunews.lk/local-news.php?pageID=3047"
}