{
       "Source": "hirunews",
       "Timestamp": "Wednesday, 22 April 2020 - 13:03",
       "Headline": "බස් රථ ධාවනය අත්‍යාවශ්‍ය සේවාවලට පමණක් සීමා කිරිමට අවධානය",
       "News Content": "ඇදිරි නීතිය ඉවත් කළ ප්‍රදේශවල බස් රථ ධාවනය අත්‍යාවශ්‍ය සේවාවන්ට පමණක් සීමා කිරීමට රජයේ අවධානය යොමුව තිබෙනවා.\nඒ එම ප්‍රදේශවල සෞඛ්‍ය නිර්දේශයන්ගෙන් බැහැරව මගී බස් රථවල ගමන් කිරීමට මගීන් පෙළඹීම හේතුවෙන්.\nඅවදානම් දිස්ත්‍රිකක් හැරුණු විට සෙසු ප්‍රදේශවල ඇදිරි නීතිය අලූයම 5 සිට රාත්‍රී 8 දක්වා ඉවත් කිරිමට රජය තීරණය කළා.\nඑම තීරණයෙන් පසුව ලංකා ගමනාගමන මණ්ඩලයේ බස් රථ යොදවනු ලැබුවේ අත්‍යාවශ්‍ය රාජකාරි සදහා යන පිරිස් ප්‍රවාහනය කිරීම සදහායි.\nඑමෙන්ම, එක් බස් රථයක ගමන් ගන්නා මගීන් සංඛ්‍යාව 25 කට සීමා කිරීමට ද නිර්දේශ කරනු ලැබුවා.\nකෙසේ වෙතත්, පසුගිය දින කිහිපය නිරීක්ෂණය කිරීමේදී විනෝද ගමන්, නෑදෑ හිතවතුන් බැලීම වැනි කටයුතු සදහා ද මගී බස් රථවලට ගොඩවන බව අනාවරණ වෙමින් තිබෙනවා.\nහිරු ප්‍රවෘත්ති අංශය සිදුකළ විමසීමකදී මගී ප්‍රවාහන කළමනාකරණ අමාත්‍ය මහින්ද අමරවීර සදහන් කළේ අත්‍යාවශ්‍ය රාජකාරි සදහා පිටත්ව යන අයගේ හැදුනුම්පත් පරික්ෂා කොට බස් රථවලට නැංවීමේ ක්‍රමවේදයක් සකස් කිරීමට කෙරෙහි රජය සාකච්ඡා කරමින් සිටින බවයි.\nඒ සදහා පොලිස් නිලධාරින්ගේ සහයෝගය ලබා ගැනීම පිලිබදව සාකච්ඡා කරන බව ද අමාත්‍යවරයා සදහන් කළා.\nමේ අතර, ඇදිරි නීතිය පැනවීමෙන් පසු ගත වූ කාලසීමාව තුළ ඇදිරි නීතිය කඩ කළ පුද්ගලයින් 35,321 ක් අත්අඩංගුවට ගෙන තිබෙනවා.\nමේ අතර, ඇදිරි නීතිය බලපැවැත්වෙන බේරුවල ප්‍රදේශයට මෝටර් රථ දෙකකින් මත්පැන් බෝතල් 60 ක් ප්‍රවාහනය කරමින් සිටි පුද්ගලයින් දෙදෙනෙකු ඇල්පිටිය ප්‍රදේශයේදී අත්අඩංගුවට ගෙන තිබෙනවා.\nදැනට ඇදිරි නීතිය ඉවත් කෙරුණු ප්‍රදේශවල තැපෑල හරහා සිදුකෙරෙන ලිපි බෙදා හැරීමේ කටයුතු අද සිට ආරම්භ කෙරුණා.\nඑමෙන්ම, ඉදිරියේදී පැවැත්වීමට නියමිත අධ්‍යයන පොදු සහතික පත්‍ර උසස් පෙළ විභාගය නියමිත කාලසීමාව තුලදී පැවැත්වීමේ තීරණයේ වෙනසක් නොමැති බව අධ්‍යාපන අමාත්‍ය ඩලස් අලහප්පෙරුම සදහන් කළා.\nහිරු ප්‍රවෘත්ති අංශය කළ විමසීමකදී අමාත්‍යවරයා සදහන් කළේ එළඹෙන මැයි 11 වනදා දෙවන පාසල් වාරය ආරම්භ කිරීමට සැලසුම් කර ඇති අතර, මෙම දිනය ආසන්න වනවිට පවතින තත්ත්වය පිලිබදව සමාලෝචනයක් සිදුකිරීමට රජය කටයුතු කරන බවයි.",
       "URL": "https://www.hirunews.lk/239184/බස්-රථ-ධාවනය-අත්‍යාවශ්‍ය-සේවාවලට-පමණක්-සීමා-කිරිමට-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=2780"
}