{
       "Source": "hirunews",
       "Timestamp": "Saturday, 12 June 2021 - 11:41",
       "Headline": "මීගමුව කලපුවේ ධීවර කටයුතු සඳහා අද සිට අවසර (වීඩියෝ)",
       "News Content": "එක්ස්ප්‍රස් පර්ල් නෞකා අනතුරේ බලපෑම හේතුවෙන් ධීවර කටයුතු අඩාල වූ මීගමුව කලපුවේ ධීවර කටයුතු සඳහා අද (12) සිට අවසර ලබාදෙන බව ධීවර රාජ්‍ය අමාත්‍ය කංචන විජේසේකර ප්‍රකාශ කළා.\nඔහු මේ බව සඳහන් කළේ එක්ස්ප්‍රස් පර්ල් නැව ගිනි ගැනීමත් සමඟ මීගමුව ධීවරයින් මුහුණ දී ඇති ගැටලු පිළිබඳ සාකච්ඡා කිරීමට අද මීගමුව නගර ශාලාවේ පැවති සාකච්ඡාවට එක්වෙමින්.\nමේ අතර නෞකාවේ බලපෑම හේතුවෙන් ධීවර කටයුතුවල යෙදීමට නොහැකි වූ මීගමුව සිට පානදුර දක්වා මුහුදු තීරය නිසි අධ්‍යයනයකින් අනතුරුව ධීවර කටයුතු සඳහා විවෘත කරන ලෙස අග්‍රාමාත්‍ය මහින්ද රාජපක්ෂ විසින් උපදෙස් ලබා දුන්නා.\nඒ, එක්ස්ප්‍රස් පර්ල් නෞකාව සම්බන්ධයෙන් අරලියගහ මන්දිරයේ ඊයේ (11) පැවති සාකච්ඡාවකදීයි.\nඑසේම, කොරෝනා වසංගත තත්ත්වයට සමගාමීව අඩු ආදායම්ලාභීන් වෙත ලබාදෙන රුපියල් පන්දහසේ දීමනාව නෞකාව හේතුවෙන් අගතියට පත් ධීවර ප්‍රජාව සඳහා ලබන සඳුඳා සිට ලබාදෙන බවද අග්‍රාමාත්‍යවරයා එහිදී සඳහන් කර තිබෙනවා.\nමීට අමතරව, සියලු ක්ෂේත්‍ර කෙරෙහි අවධානය යොමුකරමින් නෞකාව ගිනි ගැනීමෙන් සිදුව ඇති හානිය පිලිබඳව පූර්ණ වශයෙන් තක්සේරු කිරීමටත්, අදාළ නෞකා සමාගමෙන් හානි පූර්ණ වන්දි ලබා ගැනීමටත් අවශ්‍ය ක්‍රියාමාර්ග කඩිනම් කරන ලෙසයි අග්‍රාමාත්‍යවරයා එම සාකච්ඡාවේදී උපදෙස් ලබාදී ඇත්තේ.\nඅදාළ නීතිමය කටයුතු, නීතිපති දෙපාර්තමේන්තුවේ ප්‍රධානත්වයෙන් සිදුවිය යුතු බව ද අග්‍රාමාත්‍යවරයා එහිදී දැනුම් දී තිබෙනවා.",
       "URL": "https://www.hirunews.lk/274093/මීගමුව-කලපුවේ-ධීවර-කටයුතු-සඳහා-අද-සිට-අවසර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1889"
}