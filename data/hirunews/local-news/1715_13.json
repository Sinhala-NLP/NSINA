{
       "Source": "hirunews",
       "Timestamp": "Thursday, 02 September 2021 - 17:44",
       "Headline": "අවුරුදු 18ත් 30ත් අතර අයට කොරෝනා මර්දන එන්නත් ලබාදීම දිස්ත්‍රික් මට්ටමින් ඇරඹෙයි (වීඩියෝ)",
       "News Content": "වයස අවුරුදු 18ත් 30ත් අතර වයස්වල පසුවන අයට කොරෝනා මර්දන එන්නත් ලබාදීම අද දිස්ත්‍රික් මට්ටමින් ආරම්භ කළ බව සෞඛ්‍ය අමාත්‍ය කෙහෙළිය රඹුක්වැල්ල පවසනවා.\nකොවිඩ් මර්දන ක්‍රියාවලියේදී ඉදිරිපෙළ ක්‍රියාකාරීන් සඳහා එන්නත් ලබාදීමේදී අවුරුදු 18ත් 30ත් අතර පිරිස් සඳහා යම් එන්නත් ප්‍රමාණයක් මේවන විට ලබාදී ඇති බවයි අමාත්‍යවරයා පෙන්වා දුන්නේ.\nඊට අමතරව ඇඟළුම් කර්මාන්තය ඇතුලු අත්‍යවශ්‍ය අංශවල එම වයස් කාණ්ඩයේ තරුණ තරුණියන් ද යම් ප්‍රමාණයක් එන්නත්කරණයට ලක්කර ඇති බවයි අමාත්‍යවරයා පෙන්වා දුන්නේ.\nවයස අවුරුදු 18ත් 30ත් අතර තරුණ තරුණියන් සඳහා වන එන්නතරකරණයට මිලියන 3.7ක පමණ පිරිසක් සිටින අතර කඩිනමින් එම  කටයුතු අවසන් කරන ලෙසට ද අමාත්‍යවරයා අදාළ නිලධාරීන්ට උපදෙස් ලබාදී තිබෙනවා.\nඑමෙන්ම ඔක්තෝම්බර් මාසය අවසානයට පෙර අවුරුදු 20 ඉක්මවූ පුරවැසියන් සඳහා එන්නත්කරණය අවසන් කිරීමට සෞඛ්‍ය අමාත්‍යාංශය සැළසුම් කර තිබෙනවා.\nමේ අතර කොරෝනා ආසාදිතයින්ට නිවෙස් තුළ ප්‍රතිකාර කිරීමේ ක්‍රමවේදය ඉදිරියේදී දිවයිනේ පළාත් 9 තුළම සිදුකිරීමට අපේක්ෂා කරන බව සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන ප්‍රකාශ කළා.\nමේ අතර, කොවිඩ් රෝගීන්ගේ රෝගී තත්වය අනුව රෝහල්ගත කිරීම සඳහා බස්නාහිර පළාතේ හඳුන්වාදුන් නව ක්‍රමවේදය අද සිට දකුණු පළාතේද ක්‍රියාත්මකයි.\nමෙම වැඩසටහනට අනුව රෝගීන් සම්බන්ධයෙන් තොරතුරු කෙටි පණිවුඩයක් මගින් එවිය යුතු වනවා.\nඒ අනුව ශ්වසන අපහසුතා සහ අනෙකුත් සංකූලතා ඇති  රෝගීන් ඒ ලෙසත්, උණ තත්වයෙන් පෙළෙන රෝගීන් බී ලෙසත්, කිසිදු  රෝග ලක්ෂණ නොමැති රෝගීන් සී ලෙස වර්ගීකරණය කරමින් කෙටි පණිවුඩ අංක 1904 ට යොමුකළ යුතුයි.\nඑලෙස එස්.එම්.එස්. පණිවුඩ මගින් ලබාගන්නා තොරතුරු කොවිඩ් 19 රෝගය පැතිරීම වැළැක්වීමේ ජාතික ක්‍රියාන්විත මධ්‍යස්ථානය මගින් අදාළ ප්‍රතිකාර මධ්‍යස්ථානය වෙත යොමුකිරීම සඳහා වෛද්‍ය කණ්ඩායම් වෙත යොමුකරන බවයි සෞඛ්‍ය අමාත්‍යාංශය කියා සිටියේ.\nමේ අතර, කොරෝනා ආසාදිත වූ ගම්පහ - මාකවිට ප්‍රදේශයේ පදිංචි 31 හැවිරිදි මවක් සිසේරියන් සැත්කමකින් තම තුන් වන දරුවා බිහි කර දැඩි සත්කාර ඒකකයේ ප්‍රතිකාර ලබමින් සිටියදී මිය ගොස් තිබෙනවා.\nකෙසේ වෙතත්, බිළිදා යහපත් සෞඛ්‍ය තත්ත්වයෙන් පසුවන බවයි රෝහල් ආරංචි මාර්ග සදහන් කළේ.\nනියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් ප්‍රකාශ කළේ කොරෝනා ආසාදනය වී සුවය ලැබුවද ඇතැම් පුද්ගලයින් මාස කිහිපයක් ගතවනතුරු අධි අවදානම් තත්වයේ පසුවන බැවින් අවධානයෙන් පසුවිය යුතු බවයි.\nමේ අතර, කරාපිටිය ශික්ෂණ රෝහලෙන් පසුගිය මාසයේදී පමණක් කොරෝනා ආසාදිත කාර්ය මණ්ඩල සාමාජිකයින් 140 ක් හඳුනාගෙන ඇති බව රෝහල් අධ්‍යක්ෂ වෛද්‍ය ෂෙල්ටන් පෙරේරා ප්‍රකාශ කළා.\nඒ අතරට වෛද්‍යවරු 11ක් සහ හෙද හෙදියන් 55ක්ද ඇතුළත්.\nකෙසේ වෙතත්, සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන කියා සිටියේ කොළඹ දිස්ත්‍රික්කයේ රෝහල් ගතව ප්‍රතිකාර ලබන කොරෝනා ආසාදිතයන් සංඛ්‍යාව මේ වනවිට පාලනය වී ඇති බවයි.\nකොළඹ රිජ්වේ ආර්යා ළමා රෝහලේ ප්‍රතිකාර ලබන කොරෝනා ආසාදිත දරුවන්ගේ ප්‍රමාණයද පහත බැස ඇති බව රෝහල් අධ්‍යක්ෂ විශේෂඥ වෛද්‍ය ජී. විජේසූරිය කියා සිටියා.\nකෙසේ වෙතත්, ඔක්තෝම්බර් මාසයේ  මැද භාගය වනතුරුවත් නිරෝධායන රෙගුලාසි  පවත්වාගනිමින් යම් යම් සීමා කිරීම් සිදුකළ යුතු බව අද පැවති මාධ්‍ය හමුවේදී රාජ්‍ය ඖෂධ නීතිගත සංස්ථාවේ සභාපති විශේෂඥ වෛද්‍ය ප්‍රසන්න ගුණසේන කියා සිටියා.",
       "URL": "https://www.hirunews.lk/281220/අවුරුදු-18ත්-30ත්-අතර-අයට-කොරෝනා-මර්දන-එන්නත්-ලබාදීම-දිස්ත්‍රික්-මට්ටමින්-ඇරඹෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1715"
}