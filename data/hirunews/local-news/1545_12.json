{
       "Source": "hirunews",
       "Timestamp": "Monday, 22 November 2021 - 13:33",
       "Headline": "සිසුන් පාසල් පැමිණීම ප්‍රශස්ත මට්ටමක - ගුරු - විදුහල්පතිවරුන් කියයි",
       "News Content": "දිවයිනේ සියලු පාසල්වල හයේ සිට 9 දක්වා ශ්‍රේණිවල අධ්‍යයන කටයුතු අද ආරම්භ කිරීමත් සමඟ ළමයින්ගේ පැමිණීම ඉතා හොඳ මට්ටමක පවතින බව ගුරු - විදුහල්පතිවරුන් පවසනවා.\nකොරෝනා ව්‍යාප්තිය හේතුවෙන් පසුගිය වසරේ මාර්තු මාසයේදී වසා දැමුණු  පාසල් අදියර හතරක් යටතේ යළි ආරම්භ කිරීමට අධ්‍යාපන අමාත්‍යාංශය පියවර ගත්තා.\nපළමු අදියර යටතේ සිසුන් 200 ට අඩු පාසල්වල ප්‍රාථමික ශ්‍රේණිද, දෙවන අදියර යටතේ සියලුම පාසල්වල ප්‍රාථමික ශ්‍රේණිද, තුන්වන අදියර යටතේ සියලු පාසල්වල සාමාන්‍ය පෙළ සහ උසස් පෙළ ශ්‍රේණිද මීට පෙර ආරම්භ කෙරුණා.\nසිව්වන අදියර යටතේ අද සිට හය සිට 9 දක්වා ශ්‍රේණිවල අධ්‍යයන කටයුතු ආරම්භ කළ අතර, ඒ අනුව දිවයිනේ සියලු රජයේ සහ රජයේ අනුමත පෞද්ගලික පාසල්වල සියලු ශ්‍රේණිවල අධ්‍යයන කටයුතු මේ වනවිට ආරම්භ වී තිබෙනවා.\nනියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් සඳහන් කළේ සියලුම පාසල් දරුවන් යළි පාසල් වෙත කැඳවීමට හැකිවීම සෞඛ්‍ය අංශ ලැබූ ජයග්‍රහණයක් බවයි.\nකෙසේ වෙතත් කොරෝනා ආසාදිතයන්ගේ ප්‍රතිශතයේ යම් ඉහළ යාමක් දක්නට ලැබෙන බවයි\nකොළඹ අද පැවති මාධ්‍ය හමුවකදී ඔහු කියා සිටියේ.",
       "URL": "https://www.hirunews.lk/288809/සිසුන්-පාසල්-පැමිණීම-ප්‍රශස්ත-මට්ටමක-ගුරු-විදුහල්පතිවරුන්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1545"
}