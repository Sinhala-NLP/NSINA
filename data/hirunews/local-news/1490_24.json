{
       "Source": "hirunews",
       "Timestamp": "Thursday, 16 December 2021 - 8:45",
       "Headline": "යුගදනවි පෙත්සම් සලකා බැලීම අද සහ හෙට  (වීඩියෝ)",
       "News Content": "කෙරවලපිටිය යුගදනවි තාප බලාගාරයේ රජය සතු සියයට 40ක කොටස් ඇමරිකානු සමාගමකට පැවරීමේ ගිවිසුම හා ඊට අදාළ කැබිනට් තීරණය බලරහිත කරන්නැයි ඉල්ලා ගොනුකොට ඇති පෙත්සම් 5 ශ්‍රේෂ්ඨාධිකරණයේදී අද (16) සහ හෙට (17) සලකා බැලීමට නියමිතයි.\nඒ, අගවිනිසුරු ජයන්ත ජයසූරියගේ සභාපතීත්වයෙන් බුවනෙක අලුවිහාරේ, ප්‍රියන්ත ජයවර්ධන, විජිත් මළල්ගොඩ සහ එල්.ටී.බී. දෙහිදෙණිය යන විනිසුරුවරුන්ගෙන් සමන්විත පංච පුද්ගල ශ්‍රේෂ්ඨාධිකරණ විනිසුරු මඩුල්ල හමුවේයි.\nඅගරදගුරු අතිඋතුම් මැල්කම් කාදිනල් රංජිත් හිමිපාණන්, පූජ්‍ය ඇල්ලේ ගුණවංශ හිමියන්, සමගි ජනබලවේගයේ මහ ලේකම් පාර්ලිමේන්තු මන්ත්‍රී රංජිත් මද්දුමබණ්ඩාර, ජනතා විමුක්ති පෙරමුණේ දේශපාලන මණ්ඩල සභික වසන්ත සමරසිංහ සහ ලංකා විදුලි සේවක සංගමයේ ලේකම් රංජන් ජයලාල් මෙම පෙත්සම් ගොනු කර තිබෙනවා.\nමෙම පෙත්සම්වලට පක්ෂව කරුණු දක්වමින් විමල් වීරවංශ, උදය ගම්මන්පිල සහ වාසුදේව නානායක්කාර යන අමාත්‍යවරුන් ශ්‍රේෂ්ඨාධිකරණයට සිය ලිඛිත දේශන පසුගියදා ගොනු කර තිබුණා.",
       "URL": "https://www.hirunews.lk/291183/යුගදනවි-පෙත්සම්-සලකා-බැලීම-අද-සහ-හෙට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1490"
}