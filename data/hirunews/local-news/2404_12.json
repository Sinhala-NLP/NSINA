{
       "Source": "hirunews",
       "Timestamp": "Wednesday, 07 October 2020 - 20:07",
       "Headline": "මිනුවන්ගොඩ කර්මාන්තශාලාව ආශ්‍රිතව කොරෝනා ආසාදිතයන්ගේ පොකුර 1,034ක් දක්වා ඉහළට",
       "News Content": "මිනුවන්ගොඩ බ්‍රැන්ඩික්ස් කර්මාන්ත ශාලාවේ තවත් සේවකයන් 5දෙනෙකුට සහ ඒ ආශ්‍රිත පුද්ගලයෙකුට කොරෝනා අසාදනය වී ඇති බව තහවුරු වී තිබෙනවා.\nඒ අනුව එම කර්මාන්තශාලාව ආශ්‍රිතව මේ වනවිට වාර්තාවන සමස්ත කොරෝනා ආසාදිතයන්ගේ පොකුර 1,034 ක්.\nමේ අතර, වැලිසර පිහිටි බ්‍රැන්ඩික්ස් ආයතනයේ සේවකයෙකුටද කොරෝනා ආසාදනය වී ඇති බවට තහවුරු වී තිබෙනවා.\nවැලිසර බ්‍රැන්ඩික්ස් ආයතනයෙන් වාර්තා වූ ප්‍රථම කොරෝනා ආසාදිතයාද මොහුයි.\nමේ අතර, මිනුවන්ගොඩ බ්‍රැන්ඩික්ස් ආයතනයේ ඇතැම් සේවකයින් තවමත් සැඟව සිටින බවට තොරතුරු වාර්තා වනවා.\nඒ අනුව එම ආයතනයේ සේවය කරන ගම්පහ, වත්තල, කඳාන, ජාඇල, බියගම, කිරිබත්ගොඩ, සපුගස්කන්ද, පෑලියගොඩ, කැලණිය, කඩවත, මීගහවත්ත, රාගම සහ මහබාගේ ප්‍රදේශවල පදිංචි සේවක සේවිකාවන් හට නිරෝධායන නියෝග යටතේ අද පස්වරු හයට පෙර අදාළ බල ප්‍රදේශයේ නම් කළ ස්ථාන වෙත පැමිණෙන ලෙසට පොලිසිය නියෝග කර තිබුණා.\nමාස දෙකකට පසු මෙරට සමාජයෙන් කොරෝනා ආසාදිතයෙකු වාර්තා වුයේ මිනුවන්ගොඩ බ්‍රැන්ඩික්ස් කර්මාන්ත ශාලාවේ සේවිකාවකට වෛරසය ආසාදනය වීමත් සමගයි. ඒ අනුව අද දිනයේදීත් බ්‍රැන්ඩික්ස් පොකුරේ ආසාදිතයන්ගේ ආශ්‍රිතයන්ගේ පී.සී.ආර් පරීක්ෂණ සිදුකර තිබෙනවා.\nබ්‍රැන්ඩික්ස් කර්මාන්ත ශාලාවෙන් පළමු වරට කොරෝනා ආසාදිතයෙකු ලෙස හඳුනාගත් කාන්තාව මේ වනවිට අයි.ඩී.එච්. රෝහලේ ප්‍රතිකාර ලබන අතර, ඇය හිරු ප්‍රවෘත්ති අංශයට අදහස් දක්වමින් සඳහන් කළේ මීට පෙර සිටම කර්මාන්ත ශාලාවේ ඇතැම් සේවක සේවිකාවන්ගෙන් උණ රෝගී තත්ත්වයන් වාර්තා වී තිබූ බවයි. එහෙත් පාලනාධිකාරිය විසින් ඊට කිසිදු පිළියමක් සිදුනොකළ බවටද ඇය කියා සිටියා.\nමේ අතර, මිනුවන්ගොඩ බ්‍රැන්ඩික්ස් කර්මාන්ත ශාලාවේ සේවය කළ තවත් කාන්තාවක් සිදුකළ දැනුම්දීමකට අනුව අද එම ආයතනය ඉදිරිපිටට පැමිණ තිබුණා.\nවසංගත රෝග විද්‍යා ඒකකයේ ප්‍රධානි විශේෂඳ වෛද්‍ය සුදත් සමරවීරද කොළඹ අද පැවති මාධ්‍ය හමුවකට එක්වෙමින් සඳහන් කළේ පසුගිය සැප්තැම්බර් 20 වනදා සිට කර්මාන්තශාලාවේ සේවක සේවිකාවන් අතර ශ්වසන ආබාධ පැවති බවට තොරතුරු වාර්තා වී ඇති බවයි.\nඑමෙන්ම, මේ වනවිට හඳුනාගෙන ඇති කොරෝනා ආසාදිතයන් තුළ වෛරසයේ සාන්ද්‍රණය අධික බවටද තහවුරු වී ඇති බව විශේෂඥ වෛද්‍යවරයා ප්‍රකාශ කළා.\nබ්‍රැන්ඩික්ස් ඇඟළුම් කම්හල ආශ්‍රිතව නිර්මාණය වූ කොරෝනා පොකුරට අදාළව අනුරාධපුරය, බදුල්ල, ගාල්ල, කුරුණෑගල, මහනුවර, මාතර, පොළොන්නරුව සහ රත්නපුරය යන ප්‍රදේශවලින් ආසාදිතයන් මේ වනවිට වාර්තා වනවා.\nකෙසේ වෙතත්, මිනුවන්ගොඩ බ්‍රැන්ඩික්ස් පොකුරට කොරෝනා ආසාදනය වීමේ මුලාශ්‍රය තවමත් තහවුරු වී නැහැ.\nඒ පිළිබඳව තවදුරටත් විමර්ශනය කරන බවයි යුද හමුදාපති ලුතිනන් ජෙනරාල් ශවේන්ද්‍ර සිල්වා රජයේ ප්‍රවෘත්ති දෙපාර්තමේන්තුවේ අද පැවති මාධ්‍ය හමුවකට එක්වෙමින් කියා සිටියේ.\nමේ අතර, ගම්පහ රෝහලේ වෛද්‍යවරයෙකුටද කොරෝනා ආසාදනය වී ඇති බවට තහවුරු වී තිබෙනවා.\nරෝහලේ ජ්‍යෙෂ්ඨ ප්‍රකාශකයෙකු හිරු ප්‍රවෘත්ති අංශයට සඳහන් කළේ ඔහු රෝහලෙන් පිට සිදුකරන වෛද්‍ය සේවාවන්වලදී මෙලෙස කොරෝනා ආසාදනය වී ඇති බවටයි. මිනුවන්ගොඩ ඇඟළුම් කර්මාන්ත ශාලාවේ සේවයේ නියුතු පුද්ගලයෙකු මෙම වෛද්‍යවරයාගෙන් ප්‍රතිකාර ලබාගැනීම සඳහා පසුගියදා පැමිණ ඇති බවටද තොරතුරු වාර්තා වී තිබෙනවා.\nමිනුවන්ගොඩ බ්‍රැන්ඩික්ස් කර්මාන්ත ශාලාවේ කොරෝනා වැළඳුණු සේවකයෙකුගේ මවක් මුතූර් - ගල්කන්ද නිරෝධායන මධ්‍යස්ථානය වෙත රැගෙන යන අතරතුරදී මියගොස් තිබුණා. ඇය 64 හැවිරිදි වියේ පසු වූ යක්කල - වරපලාන ප්‍රදේශයේ පදිංචි කාන්තාවක්.\nමේ අතර, කොරෝනා රෝගීන් ඉහළ යාමත් සමඟ ඔවුන්ට ප්‍රතිකාර කිරීම සඳහා මීට පෙර වෙන් කළ රෝහල්වලට අමතරව මාළඹේ නෙවිල් ප්‍රනාන්දු රෝහලද යොදාගැනීමට පියවර ගෙන තිබෙනවා.\nකොරෝනා වෛරසයේ ව්‍යාප්තිය වැළැක්වීම සඳහා ජනතාව සතු තොරතුරු ලබාදීමට පොලිස්පති පාලක මැදිරියක් සහ මෙහෙයුම් මැදිරියක් පොලිස් මූලස්ථානයේ ස්ථාපිත කර තිබෙනවා.\nඒ අනුව 1933 ඍජු දුරකථන අංකයෙන් මෙන්ම 011 5 97 87 01, 0115 978 719 සහ 0115 97 87 37 යන දුරකථන අංකවලින් අදාළ මැදිරි වෙත තොරතුරු ලබාදිය හැකියි.\nඑමෙන්ම විද්‍යුත් තැපෑල සහ ෆැක්ස් මගින්ද තොරතුරු ඉදිරිපත් කළ හැකි අතර, අඅඅගයසරමබැඅිගකන යන වෙබ් අඩවියට පිවිසීමෙන් ඊට අදාළ වැඩිදුර තොරතුරු ලබාගත හැකියි.\nමේ අතර ඊයේ රාත්‍රියේ රාගම රෝහලෙන් පැනගිය බවට වාර්තා වූ කොරෝනා ආසාදිතයා රෝහලේ බාහිර රෝගී අංශයේ රැඳී සිටියදීම අද පස්වරුවේ සොයා ගැනුණා. ඔහු රෝහල තුළම සැරිසරමින් සිට ඇති බවයි මේ වනවිට අනාවරණ වී ඇත්තේ.",
       "URL": "https://www.hirunews.lk/252034/මිනුවන්ගොඩ-කර්මාන්තශාලාව-ආශ්‍රිතව-කොරෝනා-ආසාදිතයන්ගේ-පොකුර-1034ක්-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=2404"
}