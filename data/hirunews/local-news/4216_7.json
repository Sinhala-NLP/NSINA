{
       "Source": "hirunews",
       "Timestamp": "Thursday, 16 November 2017 - 8:25",
       "Headline": "දියණියට අවවාද කළැයි මදුරන්කුලියේ පියෙකුගෙන් ගුරුවරියකට තර්ජන",
       "News Content": "පාසල් සිසුවියකට ගවුමේ වාටිය ලිහා දමන ලෙස අවවාද කළ විනයභාර ගුරුවරියට මෙම දැරියගේ පියා බැණ වැදී තර්ජනය කිරීමේ පුවතක් මදුරන්කුලිය ප්‍රදේශයේ පාසලකින් වාර්තාවුණා.\nපුත්තලම පොලීසියෙන් මේ පිළිබඳ කළ විමසීමකදී කියා සිටියේ පසුගිය 13 වනදා මේ සම්බන්ධයෙන් පැමිණිල්ලක් ලැබී ඇති අතර, ඒ අනුව පරික්ෂණ ක්‍රියාත්මක බවයි.\nමදුරන්කුලිය ප්‍රදේශයේ පාසලක 11 වසරේ ඉගෙනුම ලබන සිසුවියක් නියමිත නිර්මිතයන්ට නොගැළපෙන ආකාරයට නිල ඇඳුමකින් සැරසී පැමිණීම සම්බන්ධයෙන් විනයභාර ගුරුවරිය ඇයට අවවාද කර තිබෙනවා.\nඑම සිසුවිය මේ පිළිබඳව දුරකථනයෙන් සිය පියාට දන්වා ඇති අතර, පසුව ඔහු පාසලේ සතියේ උදෑසන රැස්වීම පැවැත්වෙමින් තිබෙන අතරතුරදී එහි පැමිණ ඇති බවයි වාර්තාවන්නේ.\nපසුව දැරියගේ පියා පරුෂ වචනයෙන් බැණ වැදී එම ගුරුවරියට තර්ජනය කර තිබෙනවා.\nමේ පිළිබඳව අදාළ ගුරුවරිය, විදුහල්පතිවරයාට සහ පුත්තලම කලාප අධ්‍යාපන අධ්‍යක්‍ෂවරයාට දැනුම්දීමෙන් අනතුරුව පුත්තලම පොලීසියට පැමිණිල්ලක්ද ඉදිරිපත් කරනු ලැබුවා.\nඒ අනුව ඊයේ දහවල් පොලිස් කණ්ඩායමක් අදාළ පාසලට පැමිණ සිද්ධියට මුහුණදී ඇති ගුරුවරියගෙන් මෙන්ම එම අවස්ථාවේ පාසලේ සිටි සෙසු ගුරුවරුන්ගෙන් සහ සිසුන්ගෙන් ප්‍රකාශද ලබාගෙන ඇති බව සඳහන්.",
       "URL": "https://www.hirunews.lk/176156/දියණියට-අවවාද-කළැයි-මදුරන්කුලියේ-පියෙකුගෙන්-ගුරුවරියකට-තර්ජන",
       "Category": "Local News",
       "Parent URL": "https://www.hirunews.lk/local-news.php?pageID=4216"
}