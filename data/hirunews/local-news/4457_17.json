{
       "Source": "hirunews",
       "Timestamp": "Thursday, 22 June 2017 - 11:54",
       "Headline": "පවුල් ආරවුලක් නිසා සැමියා බිරිදගේ හිසට පොරවෙන් කොටයි",
       "News Content": "බිරිද හා සැමියා අතර ඇතිවූ පවුල් ආරවුලක් දුර දිග යාම නිසා සැමියා විසින් තම විවාහක බිරිදගේ හිසට පොරවෙන් කෙටීමේ පුවතක් පොල්පිතිගම, මොරගොල්ලාගම ප්‍රදේශයෙන් වාර්තාවනවා.\nමෙසේ පොරෝ පහර කෑමට ලක්ව ඇත්තේ මොරගොල්ලාගම, අමුණකොලේ ප්‍රදේශයේ පදිංචි 38 හැවිරිදි සිවුදරු මවක්.\nඉකුත් 21 දා සවස බිරිද හා සැමියා අතර ඇති වූ මතභේදයක් නිසා නිවසේ තිබූ පොරවෙන් සැමියා විසින් බිරිදට පොරෝ පහර එල්ල කර ඇති අතර පොරෝ තලය අගල් 6 ක් පමණ කාන්තාවගේ හිසට කිදා බැස තිබෙනවා.\nඅදාළ සිදුවීමත් සමග කාන්තාවගේ නිවසට රැස්වූ අස්වාසීන් හිසට කිදා බැස තිබූ පොරවත් සමගම එම කාන්තාව පොල්පිතිගම දිසා රෝහලට ඇතුලත් කිරීමට කටයුතු කර ඇති අතර කාන්තාවගේ තත්වය ඉතාමත් බරපතල වූ නිසා ඒ අවස්ථාවේදීම කුරුණෑගල ශික්ෂණ රෝහල වෙත මාරු කර යවා තිබෙනවා.\nපොරෝ පහර එල්ල වීම නිසා ඇගේ හිසේ සිට වම්පස නලළත හරහා ඇස දක්වා දැඩි සේ හානි වී ඇති අතර කුරුණෑගල රෝහලේ ඇස කණ නාසය සම්බන්ධ විශේෂඥ වෛද්‍යවරු 8 දෙනෙකුගෙන් යුත් කණ්ඩායමක් විසින් පැය ගණනක සැත්කමකින් පසු පොරව ඉවත් කිරීමට කටයුතු කර ඇති බවයි සඳහන් වන්නේ.\nඑසේම සැමියා විසින් පොරෝ පහර එල්ල කිරීමට දින 3 කට පෙර මෙම කාන්තාවට පහර දී ඇගේ දකුණු අත කඩා දමා ඇති අතර ඒ සදහා ද සිංහල ප්‍රතිකාර කරමින් සිටියදී මෙසේ පොරෝ පහර එල්ල කර තිබෙනවා.\nකෙසේ වෙතත් පොරෝ පහර එල්ල කළ සැකකාර සැමියා පොල්පිතිගම පොලිස්ථානය මගින් 21 වන දා සවස අත්අඩංගුවට ගෙන ඇති අතර ඔහු අද (22) මහව අධිකරණයට ඉදිරිපත් කිරීමට නියමිත බව පොල්පිතිගම පොලිසිය පවසනවා.\nඑසේම පහර කෑ අවස්ථාවේ අදාල පොරව කාන්තාවගේ හිසෙන් ඉවත් නොකර රෝහල් ගත කිරීම සම්බන්ධයෙන් වෛද්‍යවරු ප්‍රදේශවාසීන්ට ස්තුති කළ අතර එසේ පොරව ඉවත් කළානම් ඒ අවස්ථාවේදීම කාන්තාවගේ ජීවිතය අවසන් වීමටද ඉඩ ඇතැයි වෛද්‍යවරු සඳහන් කර තිබෙනවා.\nමේ වන විට සැත්කමට බදුන් කළ කාන්තාව කුරුණෑගල ශික්ෂණ රෝහලේ දැඩිසත්කාර ඒකකයේ ප්‍රතිකාර ලබන අතර ඇයගේ තත්ත්වය තරමක් බරපල බව රෝහල් ආරංචි මාර්ග පවසනවා.",
       "URL": "https://www.hirunews.lk/164150/පවුල්-ආරවුලක්-නිසා-සැමියා-බිරිදගේ-හිසට-පොරවෙන්-කොටයි",
       "Category": "Local News",
       "Parent URL": "https://www.hirunews.lk/local-news.php?pageID=4457"
}