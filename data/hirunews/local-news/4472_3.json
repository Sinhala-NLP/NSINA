{
       "Source": "hirunews",
       "Timestamp": "Tuesday, 13 June 2017 - 13:28",
       "Headline": "මෝටර් රිය දුම්රියේ ගැටුණු වැඩබලන මහේස්ත්‍රාත්, ශල්‍යකර්මයකට",
       "News Content": "මෝටර් රථය දුම්රියේ ගැටීමෙන් බරපතල තුවාල ලැබූ කළුතර වැඩබලන මහේස්ත්‍රාත් වයි.එස්. සිල්වා ශල්‍යකර්මයක් සඳහා කොළඹ ජාතික රෝහලේ දැඩි සත්කාර ඒකකයට ඇතුළත් කර තිබෙනවා.\nඊයේ පස්වරුවේ කළුතර - නාගස්හන්දිය දුම්රිය හරස් මාර්ගයේදී මෙම අනතුර සිදු වූ අතර පසුව ඔහු කළුතර නාගොඩ රෝහලට ඇතුලත් කෙරුණා.\nඉන් අනතුරුවයි කොළඹ ජාතික රෝහලට මහේස්ත්‍රාත්වරයා වැඩිදුර ප්‍රතිකාර සඳහා මාරු කර යැවුණේ.\nපොලීසිය සඳහන් කළේ දුම්රිය වර්ණ සංඥා පද්ධති ක්‍රියාත්මක වෙමින් තිබියදී 81 හැවිරිදි මෙම වැඩබලන මහේස්ත්‍රාත්වරයා ගමන් ගත් මෝටර් රථය දුම්රිය හරස් මාර්ගයට ඇතුළු කර ඇති බවයි.\nමේ අතර, දුම්රිය අනතුරු සම්බන්ධයෙන් වන සිද්ධීන් පසුගිය දින කිහිපය පුරා වාර්තා වුණා.\nඊට ආසන්න තම සිද්ධි ලෙස වාර්තා වූයේ කොල්ලුපිටිය දුම්රිය ස්ථානය ආසන්නයේදී සෙල්ෆි ඡායාරූපයක් ගැනීමට ගිය එකම පවුලේ සහෝදරයන් දෙදෙනෙකු ජීවිතක්ෂයට පත්වීම සහ කහව දුම්රිය ස්ථානය ආසන්නයේදී යුවලක් සෙල්ෆි ඡායාරූපයක් ගැනීමට ගොස් තරුණයා දුම්රියේ ගැටී මිය යාමේ සිද්ධීන්.\nදුම්රිය දෙපාර්තමේන්තුව සඳහන් කළේ දුරකථනය භාවිත කරමින් විවිධ ක්‍රියාවල නිරත වූ පුද්ගලයින් වැඩි වශයෙන් පසුගිය කාලය පුරා දුම්රියේ ගැටී ජීවිතක්ෂයට පත් වූ බවයි.\nදුම්රිය දෙපාර්තමේන්තුව සදහන් කළේ සෙල්ෆි ඡායාරූප ගැනීමේ දී සහ සිය දිවි හානි කර ගැනීම් පිළිබදව ඉදිරියේදී නව නීති හඳුන්වා දීමට කටයුතු කරන බවයි.",
       "URL": "https://www.hirunews.lk/163465/මෝටර්-රිය-දුම්රියේ-ගැටුණු-වැඩබලන-මහේස්ත්‍රාත්-ශල්‍යකර්මයකට",
       "Category": "Local News",
       "Parent URL": "https://www.hirunews.lk/local-news.php?pageID=4472"
}