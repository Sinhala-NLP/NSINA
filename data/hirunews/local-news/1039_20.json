{
       "Source": "hirunews",
       "Timestamp": "Thursday, 07 July 2022 - 17:51",
       "Headline": "ප්‍රතිසන්ධානය සහ මානව හිමිකම් හා සබැඳි දේශීය යාන්ත්‍රණවල ප්‍රගති සමාලෝචනයක්",
       "News Content": "ප්‍රතිසන්ධානය සහ මානව හිමිකම් හා සබැඳි දේශීය යාන්ත්‍රණවල ප්‍රගතිය සමාලෝචනය කිරීම සඳහා විදේශ අමාත්‍ය ජී.එල්. පීරිස් සහ අධිකරණ අමාත්‍ය විජයදාස රාජපක්ෂගේ ප්‍රධානත්වයෙන් හමුවක් පවත්වා තිබෙනවා.\nමෙම හමුවේදී අතුරුදන්වූවන් පිළිබඳ කාර්යාලය, වන්දි ගෙවීමේ කාර්යාලය, ජාතික සමගිය හා ප්‍රතිසන්ධාන කාර්යාලය, ශ්‍රී ලංකා මානව හිමිකම් කොමිෂන් සභාව සහ තිරසාර සංවර්ධන කවුන්සිලය හා සබැඳි කටයුතු සාකච්ඡාවට ලක් වූ අතර, මෙම යාන්ත්‍රණ යටතේ සිදු කෙරෙන කටයුතු කඩිනම් කිරීමට මෙන්ම මෙම ආයතන මුහුණ දෙන සියලුම අභියෝග විසඳීම සඳහා පවතින ක්‍රමවේද ගවේෂණය කෙරුණා.\nමෙම අභියෝගාත්මක කාලපරිච්ඡේදය තුළ මෙම ආයතන සිදු කළ ක්‍රියාකාරකම් අගය කළ විදේශ අමාත්‍යවරයා, ප්‍රගතිය සමාලෝචනය කිරීම සඳහා නිරන්තරයෙන් රැස්වීම් පවත්වන බවයි ප්‍රකාශ කළේ.\nආරක්ෂක අමාත්‍යාංශය, අධිකරණ අමාත්‍යාංශය, විදේශ කටයුතු අමාත්‍යාංශය, නීතිපති දෙපාර්තමේන්තුව, ශ්‍රී ලංකා පොලීසිය, අතුරුදන්වූවන් පිළිබඳ කාර්යාලය, වන්දි ගෙවීමේ කාර්යාලය, ජාතික සමගිය හා ප්‍රතිසන්ධාන කාර්යාලය, ශ්‍රී ලංකා මානව හිමිකම් කොමිෂන් සභාව සහ තිරසාර සංවර්ධන කවුන්සිලය යන ආයතනවල නිලධාරීන් ද මෙම හමුවට එක්ව තිබෙනවා.",
       "URL": "https://www.hirunews.lk/309346/ප්‍රතිසන්ධානය-සහ-මානව-හිමිකම්-හා-සබැඳි-දේශීය-යාන්ත්‍රණවල-ප්‍රගති-සමාලෝචනයක්",
       "Category": "Local News",
       "Parent URL": "https://www.hirunews.lk/local-news.php?pageID=1039"
}