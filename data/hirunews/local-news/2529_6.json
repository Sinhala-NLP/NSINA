{
       "Source": "hirunews",
       "Timestamp": "Monday, 10 August 2020 - 12:57",
       "Headline": "බන්ධනාගාරයේ සිට මෙහෙයවූ තවත් කුඩු ජාවාරමක සුළමුල හෙළිවේ - තුන්දෙනෙකු අත්අඩංගුවට",
       "News Content": "ඝාතන සිද්ධියකට සහ මත්ද්‍රව්‍ය ජාවාරම් කිරීමේ චෝදනාව මත දැනට බන්ධනාගාර ගතව සිටින කුඩු රාජා නැමැත්තාගේ අනියම් පෙම්වතිය ඇතුළු තිදෙනෙකු හෝමාගම, උඩුවන, ප්‍රගති මාවතේදි අත්අඩංගුවට ගෙන තිබෙනවා.\nපොලිසිය සඳහන් කළේ ඊයේ ලද තොරතුරකට කළ සිදුකළ වැටලීමකදී සැකකාරිය සතුව තිබූ හෙරොයින් ග්‍රෑම් 35 යි මිලිග්‍රෑම් 640ක් සිය භාරයට ගත් බවයි.\nඅත්අඩංගුවට ගත් අනෙක් දෙදෙනා මෙම කාන්තාව හෙරොයින් ප්‍රවාහනය සඳහා යොදාගත් ත්‍රිරෝද රථයේ රියදුරු සහ හෙරොයින් බෙදාහැරීම සඳහා සහයදුන් පුද්ගලයෙකු බවයි පොලීසිය සඳහන් කළේ.\nඇයගෙන් කරන ලද ප්‍රශ්නකිරීම්වලදී අනාවරණය වූ කරුණු මත රුපියල් 30,000ක මුදලකට කුලී පදනම මත හෝමාගම ප්‍රදේශයේ නිවසක් මිලදී ගෙන මෙම ජාවාරම මෙහෙයවා ඇති අතර එම නිවසේ තිබී හෙරොයින් ග්‍රෑම් 13යි මිලිග්‍රෑම් 440ක් සහ රුපියල් එක්ලක්ෂ 70,600ක මුදලක් මෙන්ම ඉලෙක්ට්‍රොනික තරාදියක් සහ ජංගම දුරකථන දෙකක් ද පොලිස් භාරයට ගනු ලැබුවා.\nඒ, නිල සුනඛයින් යොදාගෙන නිවස පරීක්ෂා කළ අවස්ථාවේදියි. අත්අඩංගුවට ගත් කාන්තාව මේ වනවිට විවාහයෙන් දික්කසාද වී සිටින අතර ඔහු ද හෙරොයින් ජාවාරම සම්බන්ධයෙන් ජීවිතාන්තය දක්වා සිර දඬුවම් නියම වී සිටින අයෙකු බවයි වාර්තා වන්නේ.\nදැනට බන්ධනාගාරගතව සිටින කුඩු රාජාගේ අනුදැනුම මත කළක සිට අදාළ ජාවාරම සිදුකරගෙන ගොස් ඇති අදාළ කාන්තාවගේ වයස අවුරුදු 24ක්.\nඅනෙක් දෙදෙනා අවුරුදු 23 සහ 43 යන වයස්වල පසුවනවා.",
       "URL": "https://www.hirunews.lk/247493/බන්ධනාගාරයේ-සිට-මෙහෙයවූ-තවත්-කුඩු-ජාවාරමක-සුළමුල-හෙළිවේ-තුන්දෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2529"
}