{
       "Source": "hirunews",
       "Timestamp": "Monday, 22 April 2019 - 11:12",
       "Headline": "ගල්කිස්සේ නිවාස සංකීර්ණයක විශේෂ මෙහෙයුමක් - පානදුර නිවසේ හිමිකරුත් අල්ලයි",
       "News Content": "ගල්කිස්ස - ටෙම්ප්ලර්ස් පාර ප්‍රදේශයේ නිවාස සංකීර්ණයේ නිවසක් මේ වනවිට හදිසි පරීක්ෂාවට ලක් කරමින් තිබෙනවා.\nපොලිසිය සඳහන් කළේ පොලිස් විශේෂ කාර්ය බලකායේ නිලධාරීන්ගේ මැදිහත්වීමෙන් අදාළ පරීක්ෂා කිරීම සිදුකරන බවයි.\nඅදාල නිවසේ පිපිරීම්වලට සම්බන්ධ පුද්ගලයන් රැදී සිටි බවට ලද තොරතුරුවලට අනුවයි මෙම මෙහෙයුම ආරම්භ කර ඇත්තේ.\nමේ අතර පිපිරීම් වලට සම්බන්ධ පුද්ගලයින් රැදී සිටි බවට හදුනාගත් පානදුර, සරික්කමුල්ල ප්‍රදේශයේ නිවසේ තිබී පුපුරණ ද්‍රව්‍ය සහ බෝම්බ සෑදීමට යොදා ගන්නා උපකරණ පොලිසිය සොයා ගෙන තිබෙනවා.\nදැනට සිදුකළ පරීක්ෂණවලදී හෙලිවී ඇත්තේ මෙම නිවස පසුගිය පෙබරවාරි මස 19 වනදා මොහොමඩ් අසාම් මොහොමඩ් මුබාරක් නමැත්තෙකු විසින් බදු පදනම මත එහි හිමිකරුගෙන් ලබාගෙන ඇති බවයි.\nමසකට රුපියල් 40,000ක මුදලකට ලබාගෙන ඇති අදාල නිවස සඳහා රුපියල් හාරලක්ෂ 80,000ක අත්පිට මුදලක් ද ගෙවා ඇති බව පරීක්ෂණවලදී හෙලි වුණා.\nනිවසේ හිමිකරු ද මේ වනවිට පොලසිය අත්අඩංගුවට ගෙන තිබෙනවා.\nදැනට සිදු කළ පරීක්ෂණවලදී හෙළි වී ඇත්තේ කිංස්බරි සහ සිනමන්ග්‍රෑන්ඩ් හෝටල් තුල සිදු වූ පිපිරීම්වලට සම්බන්ධ පුද්ගලයින් මෙහි සිට පැමිණ ඇති බවටයි.\nඔවුන් කුලී සේවා සපයන ආයතනයකින් අයදුම් කළ ස්පේෂියා වර්ගයට අයත් මෝටර් රථයකින් පැමිණ ඇති අතර කිංග්ස්බරි හෝටලයේ සී.සී.ටී.වී. පරීක්ෂා කිරීමේදී එම තොරතුරු අනාවරණය වුණා.\nපසුව හෙලි වුණේ අදාල මෝටර් රථය පානදුර ප්‍රදේශයේ කාන්තාවකට අයත් බවයි.\nඔහුගේ ස්වාමි පුරුෂයා විසින් එය පදවා ඇති අතර අදාල නිවසේ සිටි පුද්ගලයින් දෙදෙනෙකු තමන් කිංස්බරි සහ සිනමන් ග්‍රෑන්ඩ් හෝටල් වෙත කැදවාගෙන  ආ බවයි ඔහු පොලිසිය ප්‍රකාශ කර ඇත්තේ.\nපෙරේදා රාත්‍රියේ මොවුන් අදාල හෝටල් වෙත පැමිණ ඇති බවට කරුණු හෙළි වී තිබෙනවා.\nකිංස්බරි හෝටලයේ පිපිරීමට සම්බන්ධ වූ පුද්ගලයා රැදී සිට ඇත්තේ හෝටලයේ 08 වන මහලේ පිහිටි කාමර අංක 819යේයි.\nඔවුන් අදාල නිවසේ සිට මරාගෙන මැරෙන කට්ටල රැගෙන මෙම හෝටල් වෙත පැමිණ ඇති බවටයි පරීක්ෂණ සිදුකළ පොලිස් විශේෂ කාර්ය බලකායේ නිලධාරියෙකු හිරු ප්‍රවෘත්ති අංශයට කියා සිටියේ.\nපිපිරීමෙන් පසු සැකකරුවන්ගේ මුහුණු ඔවුන් හෝටල් වෙත රැගෙන ආ කුලී රථ රියදුරා විසින් හදුනාගෙන තිබෙනවා.\nපොලිසිය සැකකරන්නේ ෂැංග්‍රිල්ලා හෝටලයේ සහ දෙමටගොඩ නිවසේ සිදු වූ පිපිරීමට සම්බන්ධ සැකකරු සහ කාන්තාව ද පානදුර නිවසේ රැදී සිට ඇති බවටයි.\nකොළඹ නගරය තුළ බෝම්බ පිපිරීම්වලට අදාළ සැකකරුවන් කොළඹ නගරයට රැගෙන එන ලද බවට සැක කෙරෙන වෑන් රථයක්, එහි රියදුරු ද සමඟ වැල්ලවත්ත පොලිස් ස්ථානයේ නිලධාරීන් ඊයේ අත්අඩංගුවට ගනු ලැබුවා.\nඒ වැල්ලවත්ත - රාමක්‍රිෂ්ණන් මාර්ගයේ ගමන් කරමින් තිබියදියි. එම රථය සම්බන්ධයෙන් ද පොලිසිය තවදුරටත් පරීක්ෂණ සිදු කරනවා.\nමාළඹේ - මිහිඳු මාවතේදී සැකකටයුතු මෝටර් රථයක් පරීක්ෂා කිරීමෙන් පසුව ඊයේ සිය භාරයට ගත් බවයි අතුරුගිරිය පොලීසිය සඳහන් කළේ.\nමේ අතර මෙම පිපිරීම් සම්බන්ධයෙන් පුද්ගලයින් 24 දෙනෙකු පමණ මේ වනවිට පොලිස් භාරයට ගෙන තිබෙනවා.",
       "URL": "https://www.hirunews.lk/214940/ගල්කිස්සේ-නිවාස-සංකීර්ණයක-විශේෂ-මෙහෙයුමක්-පානදුර-නිවසේ-හිමිකරුත්-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=3391"
}