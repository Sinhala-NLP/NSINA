{
       "Source": "hirunews",
       "Timestamp": "Saturday, 02 April 2022 - 13:31",
       "Headline": "විරෝධතාවල දී දේපළ හානි කළහොත් නීතිය තදින් - මහජන ආරක්ෂක ඇමතිගෙන් ප්‍රකාශයක්",
       "News Content": "විරෝධතාවල දී දේපළ හානි සිදු කළහොත් නීතිය තදින් ක්‍රියාත්මක කරන බව මහජන ආරක්ෂක අමාත්‍ය සරත් වීරසේකර පවසනවා.\nහිරු ප්‍රවෘත්ති අංශය කළ විමසීමකදී අමාත්‍යවරයා කියා සිටියේ සාමකාමී විරෝධතා සිදු කිරීමට රජයෙන් කිසිදු බාධාවක් නොමැති බවයි.\nඑමෙන්ම මිරිහාන ප්‍රදේශයේ සිදු වූ සිද්ධිය සම්බන්ධයෙන් තවදුරටත් වීඩියෝ දර්ශන උපයෝගී කරගෙන පරීක්ෂණ සිදුකිරීමට බලාපොරොත්තු වන බවත් ඊට සම්බන්ධ පුද්ගලයන්ට චෝදනා ගොනු කිරීමට කටයුතු කරන බවයි අමාත්‍යවරයා වැඩිදුරටත් සඳහන් කළේ.\nමේ අතර මිරිහානේ පිහිටි ජනාධිපති ගෝඨාභය රාජපක්ෂගේ පෞද්ගලික නිවස ආසන්නයේ පසුගියදා සිදුවූ කලහකාරි සිද්ධිය සම්බන්ධයෙන් අත්අඩංගුවට ගත් පුද්ගලයින් 53 දෙනාගෙන් 28 දෙනෙකු ඊයේ නුගේගොඩ මහේස්ත්‍රාත් අධිකරණයට ඉදිරිපත් කරනු ලැබුවා.\nඉන් 22 දෙනෙකුට ඇප හිමිවූ අතර, තවත් හයදෙනෙකු අප්‍රේල් 4 වනදා දක්වා රක්ෂිත බන්ධනාගාරගත කර තිබෙනවා.\nඑමෙන්ම සඳුදා දිනයේදී ඔවුන් හඳුනාගැනීමේ පෙරට්ටුවක් සඳහා ඉදිරිපත් කිරීමට නියමිතයි.\nඅනෙකුත් සැකකරුවන් මාළිගාකන්ද සහ ගල්කිස්ස මහේස්ත්‍රාත් අධිකරණ වෙත ඉදිරිපත් කරන ලෙසද නුගේගොඩ මහේස්ත්‍රාත්වරයා නියෝග කර තිබුණා.\nමේ අතර මිරිහාන සිද්ධිය සම්බන්ධයෙන් අත්අඩංගුවට ගත් සැකකරුවන් වෙනුවෙන් නීතීඥවරුන් 300කට ආසන්න සංඛ්‍යාවක් ස්වේච්ඡාවෙන් ඉදිරිපත්ව සිටි අතර, ශ්‍රී ලංකා නීතීඥ සංගමයේ සභාපති ජනාධිපති නීතීඥ සාලිය පීරිස් ද ඒ අතර වුණා.\nමේ අතර ශ්‍රී ලාංකිකයන්ට සාමකාමී ලෙස විරෝධතාවල නිරතවීමේ අයිතියක් පවතින අතර, එය, ප්‍රජාතන්ත්‍රවාදී අදහස් ප්‍රකාශ කිරීමේ අත්‍යවශ්‍ය අංගයක් බව ශ්‍රී ලංකාවේ ඇමරිකානු තානාපතිනි ජූලි චුන් පවසනවා.\nට්විටර් පණිවුඩයක් නිකුත් කරමින් ඇය සඳහන් කළේ ශ්‍රී ලංකාවේ වාතාවරණය පිළිබඳව තමන් පරීක්ෂාවෙන් පසුවන අතර, ඉදිරි දිනවල දී සියලු පාර්ශවයන් වෙතින් සාමකාමී පාලනය වූ තත්වයක් අපේක්ෂා කරන බවයි.\nඑමෙන්ම මෙරට ආර්ථික ස්ථාවර භාවය සහ පීඩාවට ලක්ව සිටින ජනතාවට සහනයක් හිමිවීම තම අපේක්ෂාව බවද ඇය වැඩිදුරටත් සඳහන් කළා.\nමේ අතර එක්සත් ජාතීන්ගේ සංවිධානයේ ශ්‍රී ලංකා නිත්‍ය නියෝජිතවරිය වන හැනා සිංගර් හම්ඩි ද මේ සම්බන්ධයෙන් ට්විටර් පණිවුඩයක් නිකුත් කර තිබුණා.\nඑහිදී ඇය සඳහන් කළේ මෙරට වර්ධනයන් පිළිබඳව තමන් අධීක්ෂණයෙන් පසුවන අතර, ප්‍රචණ්ඩ ක්‍රියා පිළිබඳ වාර්තා සම්බන්ධයෙන් කණස්සල්ලට පත්වූ බවයි. එමෙන්ම සියලු පාර්ශ්වයන් වෙතින් සියලු කණ්ඩායම් වෙතින් සංයමයක් අපේක්ෂා කරන බව ඇය සඳහන් කළා.",
       "URL": "https://www.hirunews.lk/301010/විරෝධතාවල-දී-දේපළ-හානි-කළහොත්-නීතිය-තදින්-මහජන-ආරක්ෂක-ඇමතිගෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=1255"
}