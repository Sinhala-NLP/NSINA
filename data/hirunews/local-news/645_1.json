{
       "Source": "hirunews",
       "Timestamp": "Saturday, 24 December 2022 - 22:07",
       "Headline": "නොරොච්චෝලේ ගල් අඟුරු ගබඩා භූමිය වල් වැදෙයි - ගල් අඟුරු හිඟවීම ප්‍රශ්නයට හේතුවයි (ඡායාරූප)",
       "News Content": "නොරොච්චෝලේ ගල් අඟුරු බලාගාරයේ ගල් අඟුරු ගබඩා කරන භූමිය මේ වනවිට (24) දැඩි හිස් භූමියක ස්වභාවයක් ගන්නා අයුරු දැක්වෙන ඡායාරූප පෙළක් හිරු ප්‍රවෘත්ති වෙත ලැබී තිබෙනවා.\nමීට හේතුව වී ඇත්තේ එම ගබඩා සංකීර්ණ භූමියෙහි වෙනදා මෙන් දැකිය හැකි ගල් අඟුරු කඳු දක්නට නොලැබීමයි.\nනොරොච්චෝලේ බලාගාරයේ පරිපාලන අංශයෙන් අප කළ විමසීමක දී එහි ජ්‍යේෂ්ඨ නිලධාරියෙකු සඳහන් කර සිටියේ, ආනයනය කරන ලද ගල් අඟුරු තොග අවසන් වීමෙන් මෙම තත්ත්වය උදා වී ඇති බවයි.\nවිදුලිබල අමාත්‍යවරයා කුමක් පැවසුව ද, සිය නිලධාරින් පෙර පැවසූ ආකාරයටම විදුලි ජනන ක්‍රියාවලියට පැවති ගල් අඟුරු දෙසැම්බර් මස 31 හෝ ජනවාරි 01 වැනිදින වනවිට අවසන් වනු ඇති බවට කළ ප්‍රකාශය අද වනවිට සත්‍යයක් වී ඇති බවට මෙම ඡායාරූපවලින් ද ඉස්මතු වන බවයි එම නිලධාරියා වැඩිදුරටත් හිරු ප්‍රවෘත්ති වෙත අදහස් දක්වමින් කියා සිටියේ.\nපසුගිය 22 වැනි දින රාත්‍රී 10ට පමණ නොරොච්චෝලේ පරිපාලන අංශයට බලාගාරයේ එක් ජනන යන්ත්‍රයක් අක්‍රීය කරන ලෙසට දැනුම්දීමක් ලැබුණු බවත්, බලාගාරයක ජනන යන්ත්‍රයක් එක්වර අක්‍රීය කළ නොහැකි බවත්, එය අක්‍රීය වනවිට මධ්‍යම රාත්‍රිය ද පසු වී තිබුණ බවත් හෙතෙම සඳහන් කළා.\nමේ හේතුවෙන් වෙනදාට නොරොච්චෝලේ බලාගාරයෙන් ජාතික විදුලි පද්ධතියට මෙගාවොට් 900ක විදුලි ධාරිතාවක් මුදා හැරිය ද මේ වනවිට බලාගාරයේ එක් ජනන යන්ත්‍රයක් අක්‍රීය කර ඇති නිසා මෙගාවොට් 300ක විදුලිය ප්‍රමාණයක් අහිමි වී ඇති බවටත් නොරොච්චෝලේ පරිපාලන අංශය අනාවරණය කළා.\nගල් අඟුරු හිඟ වීම හේතුවෙන්, එක් ජනන යන්ත්‍රයක් අක්‍රීය කරන්නට සිදු වූ බවයි මේ අනුව පෙනී යන්නේ.\nමීට ඉහත නොරොච්චෝලේ බලාගාරයෙ මෙම ගල් අඟුරු ගබඩා කර තැබෙන භූමිය තුළ ටොන් ගණනින් රැගෙන එන නැව් 30කට වැඩි ප්‍රමාණයක් ගබඩා කර තැබිය හැකි අතර, මේ වනවිට එම ගල් අඟුරු කඳු තිබූ ස්ථානවල පවා වල් පැළෑටි වැවී තිබෙන අයුරු පහත ඡායාරූපවලින් දක්නට ලැබෙනවා.\nඑමෙන්ම මේ වනවිට බලාගාර ගබඩා භූමි සංකීර්ණයේ දැකිය හැක්කේ වෙනදාට ගල් අඟුරුවලින් ගොඩගැසුණු ගල් අඟුරු කඳු වෙනුවට, ජලාශ වැනි ආකාරයකට ඇති වී තිබෙන වතුර වළවල් ය.\nසාමාන්‍යයෙන් වාර්ෂිකව නැව් 38ක ගල් අඟුරු සැපයීමක් අවශ්‍ය වන බවත් නොරොච්චෝලේ බලාගාර පරිපාලන අංශය වැඩිදුරටත් කියා සිටියා.",
       "URL": "https://www.hirunews.lk/323484/නොරොච්චෝලේ-ගල්-අඟුරු-ගබඩා-භූමිය-වල්-වැදෙයි-ගල්-අඟුරු-හිඟවීම-ප්‍රශ්නයට-හේතුවයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=645"
}