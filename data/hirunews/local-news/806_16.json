{
       "Source": "hirunews",
       "Timestamp": "Thursday, 13 October 2022 - 14:06",
       "Headline": "පොහොර නිසා කන්න රැස්වීමක් උණුසුම් වෙයි (වීඩියෝ)",
       "News Content": "මෙරට විශාලතම ගොවි ජනපද ව්‍යාපාරය වන, අම්පාර ගල්ඔය වම් ඉවුර ගොවි ජනපද ව්‍යාපාරයේ ඊයේ පැවති කන්න රැස්වීම උණුසුම් මුහුණුවරක්\nගත්තා.\nඒ, නිසි කලට පොහොර ලබා දීමට බලධාරීන්ගේ එකඟතාවක් නොමැතිවීම හේතුවෙන්.\n​එළැඹෙන මහ කන්නය සැලසුම් කිරීම සදහා අම්පාර දිස්ත්‍රික් ලේකම් ජේ.එම්.ඒ ඩග්ලස්ගේ ප්‍රධානත්වයෙන් කන්න රැස්වීම දිස්ත්‍රික් ලේකම් කාර්යාල ශ්‍රවණාගාරයේදී ආරම්භ වූ අතර, එහිදී අම්පාර දිස්ත්‍රික් ගොවිජන සංවර්ධන සහකාර කොමසාරිස් චාමිනී සෝමදාස පැවසුවේ, හෙක්ටයාර එකක් සඳහා යූරියා පොහොර කිලෝ 35ක් ලබා දෙන බවයි.\nඊට පිළිතුරු දෙමින් ගොවීන් පැවසුවේ, පසුගිය කන්න දෙකක්දීම තමන් දැඩි ලෙස පාඩු විඳ ඇති බැවින්, මෙම කන්නයේදී පොහොර හේතුවෙන් ගොවිතැන අසාර්ථක වුවහොත් එහි පාඩුව පියවීම සඳහා රක්ෂණ වගන්තියක් පොහොර පෝරමයට ඇතුළත් කළ යුතු බවයි.\nගල්ඔය වම් ඉවුර ගොවි සංවිධානයේ සභාපතිවරයා එහිදී පැවසුවේ කන්නය ආරම්භ කිරීමට පෙර තමන්ට නියමිත පොහොර නොලැබුණහොත් මෙවර වී වගාවෙන් ඉවත්වන බවයි.\nඊට දිස්ත්‍රික් ලේකම්වරයා මැදිහත්වෙමින් කියා සිටියේ, රජයෙන් තීන්දු කර ඇති ප්‍රමාණයට වඩා වැඩියෙන් තමන්ට පොහොර නිකුත් කිරීමට බලයක් නොමැති බවයි.\nනියමිතවේලාවට පොහොර ලබා නොදුනහොත් සමාගම්වලට මුදල් නොගෙවන බව දිස්ත්‍රික් ලේකම්වරයා මෙහිදී ප්‍රකාශ කළා.\nඑසේ වුවහොත්, එම මුදල් පොහොර නොලැබීමෙන් පාඩු විඳින ගොවීන්ට ලබා දිය හැකිදැයි මෙහිදී වම් ඉවුර ගොවි සංවිධානයේ සභාපතිවරයා දිස්ත්‍රික් ලේකම්වරයාගෙන් විමසා සිටියා.\nගොවීන්ට සිදුවන පාඩුව පියවීමට කිසිවෙකුත් වගකීම් භාර නොගන්නා බව පවසමින්, ගල්ඔය වම් ඉවුර ගොවි සංවිධානයේ සභාපතිවරයා වේදිකාවෙන් බැස ගොස් ගොවීන් අතර අසුන් ගත්තා.\nමේ අතර, තම අස්වනු අලෙවි කරගත නොහැකිව ඇලහැර ගොවි ජනපද ව්‍යාපාරයේ ගොවීන්ද දැඩි අපහසුතාවට පත්ව සිටිනවා.\nඔවුන් පෙන්වා දෙන්නේ, වෙළෙඳපොළ තුළ තම අස්වනුවලට නිසි මිලක් නොමැති බවයි.",
       "URL": "https://www.hirunews.lk/317755/පොහොර-නිසා-කන්න-රැස්වීමක්-උණුසුම්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=806"
}