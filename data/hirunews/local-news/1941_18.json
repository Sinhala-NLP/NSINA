{
       "Source": "hirunews",
       "Timestamp": "Thursday, 20 May 2021 - 8:21",
       "Headline": "කොවිඩ් ලක්ෂණ සහිත අවුරුදු 55ට වැඩි පුද්ගලයින්ට, වහාම වෛද්‍ය ප්‍රතිකාර ලබා ගන්නැයි උපදෙස්",
       "News Content": "වයස අවුරුදු 55ට වැඩි කවරෙකුට හෝ ශ්වසන අපහසුතා වැනි කොවිඩ් ආශ්‍රිත රෝග ලක්ෂණ ඇත්නම් නොපමාව රෝහලකට ඇතුළු වන ලෙස හෝ වෛද්‍යවරයෙකුගේ උපදෙස් ලබා ගන්නා ලෙස යුද හමුදාපති ජෙනරාල් ශවේන්ද්‍ර සිල්වා දැනුම් දෙනවා.\nමේ අතර, රාජ්‍ය අංශය විසින් ගැබිණි මව්වරුන්ට ලබාදුන් සහනය ආයෝජන ප්‍රවර්ධන කලාපවල සේවය කරන ගැබිණි මව්වරුන්ට ද ලබාදිය හැකි නම් එය අතිශයින්ම අගය කරන බවයි කම්කරු දෙපාර්තමේන්තුව නිවේදනයක් නිකුත් කරමින් සදහන් කළේ.\nකොරෝනා වාතාවරණය හමුවේ ඇති විය හැකි සංකූලතා හේතුකොටගෙන රජය විසින් ගැබිණි මව්වරුන් සේවයට වාර්තා කිරීමකින් තොරව නිවසේ සිට රාජකාරී කිරීමට අවස්ථාව සලසා දී තිබෙනවා.\nමේ වන විට ඇඟලුම් කර්මාන්තශාලා ආශ්‍රිතව සේවය කරන සේවක සේවිකාවන්ට කොරෝනා ආසාදනය වීමේ වැඩි ප්‍රවණතාවක් දක්නට ලැබෙන බව සෞඛ්‍ය අංශ පවසනවා.\nමේ අතර, ඊයේ දිනයේදී ආසාදිතයින් 400ක් පමණ හඳුනා ගත් තුල්හිරිය කර්මාන්ත ජනපදයේ එක් කර්මාන්තශාලාවක් තාවකාලිකව වසා දැමීමට සෞඛ්‍ය අංශ විසින් පියවර ගෙන තිබෙනවා.\nමේ අතර කොරෝනා වසංගතය හමුවේ ලේ බැංකුවේ දැනට පවතින ලේ හිඟය පියවීම සඳහා ඉදිරි සතියක කාලය තුළ රට පුරා විසිරී ඇති ජාතික යොවුන් සේනාංක මධ්‍යස්ථානවලට පැමිණ ලේ පරිත්‍යාග කරන ලෙසට තරුණ හා ක්‍රීඩා අමාත්‍ය නාමල් රාජපක්ෂ ඉල්ලීමක් කරනවා.\nලේ හිඟයක් ඇති බවට ජාතික රුධිර මධ්‍යස්ථානය කළ නිවේදනයකට අනුවයි අදාළ පියවර ගෙන ඇත්තේ.\nඒ අනුව ලේ පරිත්‍යාග කළ හැකි මධ්‍යස්ථාන පළාත් වශයෙන් ස්ථාන ගත කර තිබෙනවා.\nගුවන් මගින් රටට ඇතුළුවීම හෙට මධ්‍යම රාත්‍රියේ සිට අත්හිටුවා තිබුණ ද ගුවන් භාණ්ඩ ප්‍රවාහන කටයුතු සිදුකරන ගුවන් යානා සඳහා අවස්ථාව හිමි වන බවයි සිවිල් ගුවන් සේවා අධිකාරිය සදහන් කළේ.\nඑමෙන්ම ගුවන් යානා හදිසි ගොඩබැස්සවීම්, මගීන් රහිත ගුවන් යානා සහ පැය 12ක් ඇතුළත නැවත පිටත්වීමට යෝජිත ගුවන් ටිකට්පතක් සහිත ගුවන් මගීන් සඳහා ද අවසර හිමි වන බව ද එම අධිකාරිය නිවේදනයක් නිකුත් කරමින් ප්‍රකාශ කළා.\nකෙසේ වෙතත්, මෙරටින් විදේශගත වන ගුවන් මගීන් සඳහා කිසිදු සීමාවක් පනවා නොමැති බව ද එම අධිකාරිය නිකුත් කළ නිවේදනයේ වැඩිදුරටත් සඳහන්.\nමේ අතර, පවතින සෞඛ්‍ය අවදානම කෙරෙහි සැලකිලිමත් වෙමින් ප්‍රතිපත්ති පූජාවට මුල් තැන දෙමින් පවුලේ සියළු දෙනා සමග නිවසේ සිට මෙවර වෙසක් උත්සවය සමරන ලෙස බුද්ධශාසන, ආගමික හා සංස්කෘතික කටයුතු අමාත්‍යාංශය බෞද්ධ බැතිමතුන්ගෙන් ඉල්ලීමක් කරනවා.\nඑමෙන්ම, සියළු රාජ්‍ය ආයතන, පෞද්ගලික ආයතන සහ නිවාස බුද්ධාලම්භන ප්‍රීතිය ඇති වන අයුරින් වෙසක් සැරසිලිවලින් අලංකාර කරන ලෙස ද එම අමාත්‍යාංශය නිවේදනයක් නිකුත් කරමින් ඉල්ලා සිටිනවා.\nමේ අතර, නිරෝධායන නීති උල්ලංගණය කළ 493 දෙනෙකු ද ඊයේ අත්අඩංගුවට ගෙන තිබෙනවා.",
       "URL": "https://www.hirunews.lk/271899/කොවිඩ්-ලක්ෂණ-සහිත-අවුරුදු-55ට-වැඩි-පුද්ගලයින්ට-වහාම-වෛද්‍ය-ප්‍රතිකාර-ලබා-ගන්නැයි-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=1941"
}