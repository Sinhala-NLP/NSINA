{
       "Source": "hirunews",
       "Timestamp": "Thursday, 08 December 2022 - 13:05",
       "Headline": "යාපනය සරසවියේ කාන්තා නේවාසිකාගාර සිසුවියන්ට අඩත්තේට්ටම්",
       "News Content": "යාපනය විශ්වවිද්‍යාලයේ කොකුවිල් ප්‍රදේශයේ පිහිටි කාන්තා නේවාසිකාගාරයේ සිසුවියන්ට බාහිර පුද්ගලයින්ගෙන් විවිධ අඩත්තේට්ටම් සිදු වන බවට පවසමින් සිසුවියන් පිරිසක් පොලීසියට පැමිණිල්ලක් සිදු කර තිබෙනවා.\nමීට පෙර ද තමන්ට සිදුවන අඩත්තේට්ටම් සම්බන්ධයෙන් විශ්වවිද්‍යාලයේ බලධාරින් ද දැනුවත් කර ඇති අතර, ඊට ද විසඳුමක් නොමැති වීම හේතුවෙනු යි ඔවුන් පසුගිය දා කෝපායි පොලීසියට ගොස් මේ පිළිබඳ පැමිණිලි කර ඇත්තේ.\nඇතැම් අවස්ථාවන්වල දී විශ්වවිද්‍යාලයේ අධ්‍යාපන කටයුතු නිමකොට නේවාසිකාගාරවලට පැමිණීමේ දී විවිධ බාහිර පුද්ගලයින් ලිංගික අඩත්තේට්ටම් සිදු කරන බවට මෙම සිසුවියන් ප්‍රකාශ කර තිබෙනවා.\nපසුගිය දිනක යතුරුපැදියකින් පැමිණි දෙදෙනෙකු විසින් තමන්ට බලහත්කාරකම් කළ බවට සිසුවියන් කිහිපදෙනෙකු පොලීසියට කළ පැමිණිල්ලේ සඳහන්.\nමේ සම්බන්ධයෙන් කෝපායි පොලීසිය විමර්ශන ආරම්භ කර ඇති අතර යතුරුපැදියෙහි පැමිණි පුද්ගලයින් ද හඳුනාගෙන ඇති බවට යි එහි ප්‍රකාශකයෙකු කියා සිටියේ.\nමේ අතර, කිලිනොච්චිය ප්‍රදේශයේ පෞද්ගලික අධ්‍යාපන ආයතනයකට පැමිණි සිසුවෙකු තවත් සිසුවෙකු පානය කරන ජලයට මත්ද්‍රව්‍යක් කලවම් කිරීම නිසා එම සිසුවා රෝහල් ගත කර තිබෙනවා.\nජලයට මත්ද්‍රව්‍ය කලවම් කළ සිසුවා මත්ද්‍රව්‍ය වලට ඇබ්බැහි වූවෙකු ද වන බවට පොලීසිය හඳුනාගෙන ඇති අතර ඔහු අත්අඩංගුවට ගෙන තිබුණා.",
       "URL": "https://www.hirunews.lk/322218/යාපනය-සරසවියේ-කාන්තා-නේවාසිකාගාර-සිසුවියන්ට-අඩත්තේට්ටම්",
       "Category": "Local News",
       "Parent URL": "https://www.hirunews.lk/local-news.php?pageID=680"
}