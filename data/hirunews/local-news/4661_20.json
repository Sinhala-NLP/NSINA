{
       "Source": "hirunews",
       "Timestamp": "Tuesday, 14 February 2017 - 18:56",
       "Headline": "අන්තරේ, සයිටම් සටන අලුත් කරයි",
       "News Content": "ආණ්ඩුව කුමන තීරණයක් ක්‍රියාත්මක කළද සයිටම් විරෝධී සටන අඛන්ඩව ක්‍රියාත්මක කරන බව අන්තර් විශ්වවිද්‍යාලයීය ශිෂ්‍ය බල මණ්ඩලය පවසනවා.\nකොළඹ අද පැවති මාධ්‍ය හමුවකට එක්වෙමින් එහි කැඳවුම්කරු ළහිරු වීරසේකර කියා සිටියේ හෙට සිට දිවයිනේ ස්ථාන පහකින් ඇරඹෙන විරෝධතා පෙළපාලි ලබන 17 වනදා කොළඹට ළඟාවන බවයි.\nකෙසේ වෙතත් මාලඹේ පෞද්ගලික වෛද්‍ය විද්‍යාලය සහ එහි වෛද්‍ය උපාධිධාරීන් පිළිබඳව අනුගමනය කළ යුතු යෝජනා මාලාවක් විශ්වවිද්‍යාල අධ්‍යාපන සහ මහාමාර්ග අමාත්‍යාංශය විසින් සකස් කර තිබෙනවා.\nඑම අමාත්‍යාංශය නිවේදනය කළේ ලක්ෂ්මන් කිරිඇල්ල අමාත්‍යවරයාගේ ප්‍රධානත්වයෙන් විශ්වවිද්‍යාල ප්‍රතිපාදන කොමිසන් සභාවේ සභාපතිවරයා සහ රජයේ වෛද්‍ය පීඨවල පීඨාධිපතිවරුන්ගේ සහභාගීත්වයෙන් ඊයේ පැවති සාකච්ඡාවකදී මෙම යෝජනා සඳහා අදාළ පාර්ශවයන්ගේ ඒකමතික අනුමැතිය ලැබුණු බවයි.\nසයිටම් ආයතනයේ වර්තමාන වෛද්‍ය උපාධි වැඩසටහන පිළිබඳ කාලීන සමාලෝචනයක් සිදුකරන තෙක් එම ආයතනයට වෛද්‍ය පීඨ සිසුන් ඇතුළත් කර ගැනීම මාස 06 කට අත්හිටුවන ලෙස සයිටම් පරිපාලනයට යෝජනා කිරීම එහි පළමු යෝජනාවයි.\nඅවසන් එම්.බී.බී.එස්. විභාගය සමත් වන සයිටම් ශිෂ්‍යයන් ලෙස ශල්‍ය වෛද්‍ය විද්‍යාව, වෛද්‍ය විද්‍යාව, නාරිවේදය සහ ප්‍රසව විද්‍යාව හා ළමා වෛද්‍ය වේදය පිළිබඳව එක් එක් ක්ෂේත්‍රය සඳහා මාසයක් බැගින් රජයේ රෝහලක වැඩිදුර සායනික පුහුණුවක් ලබාගත යුතු බවටත් එම පුහුණුව අවසානයේ ශ්‍රී ලංකා වෛද්‍ය සභාව පවත්වන, බලපත්‍රය ලබාදීමේ විභාගය එම සිසුන් සමත් විය යුතුම බවටත් ඊයේ පැවති සාකච්ඡාවේදී තීරණය කර තිබෙනවා.\nඑළැඹෙන සය මසක කාලය තුළ උසස් අධ්‍යාපන අමාත්‍යාංශය, විශ්වවිද්‍යාල ප්‍රතිපාදන කොමිෂන් සභාව, ශ්‍රී ලංකා වෛද්‍ය සභාව සහ අදාළ අනෙකුත් පාර්ශවකරුවන් විසින් රජයේ නොවන වෛද්‍ය අධ්‍යාපනයට අදාළ කරගත හැකි මෙහෙයුම් ක්‍රියා පටිපාටියක් සකස් කිරීමටද එකඟතාවයකට පැමිණි බව විශ්වවිද්‍යාල අධ්‍යාපන අමාත්‍යාංශය කියා සිටියා.\nකෙසේ වෙතත් අද පැවති මාධ්‍ය හමුවේදී අන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු ළහිරු වීරසේකර කියා සිටියේ සයිටම් විරෝධී සටන අඛන්ඩව ඉදිරියට ගෙන යන බවයි.\nමේ අතර, මාලඹේ පෞද්ගලික වෛද්‍ය විද්‍යාලයට විරෝධය පළ කරමින් දිවයිනේ ප්‍රදේශ කිහිපයක රෝහල්වල අදත් කළු කොඩි ඔසවා තිබුණා.\nඑමෙන්ම, රජයේ වෛද්‍ය නිලධාරීන්ගේ සංගමයේ සාමාජිකයින් සයිටම් ගැටලූව සම්බන්ධයෙන් සායන සහ බාහිර රෝගී අංශවල ප්‍රතිකාර සඳහා පැමිණි රෝගීන් දැනුවත් කිරීමේ වැඩසටහනකද අද නිරතවූ බවයි අප වාර්තාකරුවන් ප්‍රකාශ කළේ.\nරජරට, පේරාදෙණිය ඇතුලූ විශ්වවිද්‍යාල කිහිපයක සිසුන්ද අද සයිිටම් විරෝධී උද්ඝෝෂනවල නිරතවුණා.\nඇල්පිටිය මූලික රෝහලේ කාර්ය මණ්ඩලය අද රාජකාරී කටයුතුවලින් ඉවත්ව රෝහල ඉදිරිපිට විරෝධතාවයක නිරත වුණේ මාලඹේ පෞද්ගලික වෛද්‍ය විද්‍යාලයට විරෝධය පළ කිරීම හේතුවෙන් තමන්ගේ ආරක්ෂාව පිළිබඳව ගැටලූ ඇති වී ඇති බව පවසමින්.\nමෙම සිද්ධිය සම්බන්ධයෙන් නීතිය ක්‍රියාත්මක කිරීමට පොලිසිය අසමත්ව ඇති බවයි විරෝධතාවයට එක්වූ පිරිස චෝදනා කළේ.\nඑමෙන්ම ඒකාබද්ධ විපක්ෂ වෘත්තිය සමිති ඒකාබද්ධ පෙරමුණද අද පස්වරුවේ කොළඹ - කොටුව දුම්රියපල ඉදිරිපිට අත්පත්‍රිකා බෙදාහැරීමේ ව්‍යාපාරයක නිරතවුණේ සයිටම් ආයතනය අහෝසි කරන ලෙස බල කරමින්.\nමේ අතර, කැළණිය විශ්වවිද්‍යාලයේ වෛද්‍ය පීඨ ආචාර්ය සංගමය අද  කැඳවා තිබූ මාධ්‍ය හමුවකදී  මහාචාර්ය රනිල් ප්‍රනාන්දු සයිටම් අර්බුදය මගින් වැදගත් කථිකාවක් රට තුළ නිර්මාණය වී ඇති බව ප්‍රකාශ කළා.",
       "URL": "https://www.hirunews.lk/154486/අන්තරේ-සයිටම්-සටන-අලුත්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4661"
}