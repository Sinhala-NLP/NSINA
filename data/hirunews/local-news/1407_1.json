{
       "Source": "hirunews",
       "Timestamp": "Saturday, 22 January 2022 - 15:57",
       "Headline": "පිළිස්සී මියගිය මවකගේ සහ දියණියකගේ සිරුරු දෙකක් නිවසකින් හමුවෙයි (ඡායාරූප)",
       "News Content": "කිලිනොච්චිය ප්‍රදේශයේ නිවසක පිළිස්සී මියගිය මවකගේ සහ දියණියකගේ සිරුරු දෙකක් හමුවී තිබෙනවා.\nකිලිනොච්චිය ධර්මපුරම් ප්‍රදේශයේ නිවසකින් මෙම සිරුරු සොයාගෙන ඇති අතර ඊයේ සවස ඇති වූ ගිනි ගැනීමකින් මෙම මරණ සිදුවී ඇති බවටයි අනාවරණ වී ඇත්තේ.\nමෙම නිවස ගිනි ගන්නා බවට ධර්මපුරම් පොලිසියට ලැබුණු තොරතුරකට අනුව නිලධාරීන් ගොස් කළ සොයා බැලීමේදී මවගේ සහ දියණියගේ සිරුරු හමුවී තිබෙනවා. අනතුර සිදුවන විට නිවසේ වෙනත් කිසිවෙකුත් සිට නොමැති අතර මියගිය කාන්තාවගේ සැමියා කුලී වැඩ සඳහා වෙනත් ප්‍රදේශයකට ගොස් තිබූ බව සඳහන්.\nමියගොස් ඇති කාන්තාව 47 හැවිරිදි අයෙක්.\nඇය දරුවන් හත් දෙනෙකෙුගේ මවක් වන අතර දියණියගේ වයස අවුරුදු 17ක්.\nමළ සිරුරු පශ්චාත් මරණ පරීක්ෂණය සඳහා කිලිනොච්චි මහ රෝහලට රැගෙන ගොස් තිබෙනවා.\nමෙය ඝාතනයක් ද නැතහොත් සියදිවි නසා ගැනීමක් ද යන්න පිළිබඳ විමර්ශන ක්‍රියාත්මක බවයි පොලිසිය සඳහන් කළේ.",
       "URL": "https://www.hirunews.lk/294793/පිළිස්සී-මියගිය-මවකගේ-සහ-දියණියකගේ-සිරුරු-දෙකක්-නිවසකින්-හමුවෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1407"
}