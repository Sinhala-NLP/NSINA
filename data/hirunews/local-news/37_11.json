{
       "Source": "hirunews",
       "Timestamp": "Monday, 11 September 2023 - 16:20",
       "Headline": "හිසට සෙවණක් ඉල්ලන සරණක් අවැසි පවුලක් (වීඩියෝ)",
       "News Content": "යමෙකු දිළිඳු බව උපතින්ම රැගෙන ආවත් දිළින්දෙකු ලෙස මියයාම ඔවුන්ගේම වරදින් සිදුවන්නක් බව කෙනෙකුට තර්ක කරන්න පුළුවන්.\nඒත් බාහිර සමාජයෙන් එන බාධක ඇතැම් විට ජීවිතයේ අවසන් කාලය වන තුරුම යමෙකු දිළිඳුබවින්ම මිරිකී සිටීමට හේතු වන අවස්ථා එමටයි.\nකවදාකම හරි ජීවිතේ දිනනකන් ජීවිතේට පිහිටක් අවැසි අසරණ ජීවිත තුනක් අපිට හොරණ, වව්ලගල වත්ත ප්‍රදේශයෙන් හමු වුණා.\nදිළිඳුකම එක්ක ජීවත් වෙන්න අපි කිසිම කෙනෙක් කැමති නැති වුණත් අකමැත්තෙන් වුණත් ලැබෙන ජීවිතේ බාරගන්න සිද්ධවෙන අවස්ථාත් අපේ ජීවිතවල නැතුවම නෙවෙයි.\nහොරණ, මූනගම, වව්ලගලවත්ත ප්‍රදේශයේ කටු මැටි පැලක ජීවත් වෙන මේ පවුලට වැඩිවිය පැමිණි ගැහැණු දරුවෙකුට නිවසක් තුළ තිබිය යුතු අවම පහසුකම් සහ ආරක්ෂාවවත් නැහැ.\nකුළියකින් ලැබෙන කීයකින් හරි තුන් වේලම නැතත් දවසට එක වේලක් පිරිමහගෙන මේ පවුලේ අයට ජීවිතය ගැටගහගන්න සිද්ධවෙන්නේ පවුලක බර කරට ගන්න ඉන්න යෝධ හෙවනැල්ල වුණ තාත්තා අංශභාග රෝගියෙකු ලෙස ඇඳට වැටුණ නිසයි.\nහිරු ප්‍රවෘත්ති කණ්ඩායම මේ පුංචි පැලට යනවිටත් මේ නිවැසියන්ගේ කුස ගිනි නිවීම වෙනුවෙන් ලිප ගිණි මෙළවී තිබුණේ නැහැ.\nබඩේ තියෙන දේ මිනිස්සුන්ට නොපෙනුනත් වේලක් හැර වේලක් පිරිමහගෙන වැටිලා ඉන්න හිසට සෙවනක් මේ පුංචි කෙල්ලගේ එකම බලාපොරොත්තුව.\nමේ වයසේ ගැහැනු දරුවෙක් එහෙම ඉල්ලීමක් කරන එක මොන තරම් සාධාරණද කියලා මේ ගරාවැටෙන නිවස දකින ඔබට හිතෙන්න පුළුවන්.\nතව කෙනෙක්ගේ කඳුළු නිවන්න, මුවඟට සිනහව ගේන්න හැකි කරුණාවන්ත හදවත් ඇත්තවුන් මේ මිහිමත තවමත් ඇති බවයි මේ හැමෝගෙම විශ්වාසය.",
       "URL": "https://www.hirunews.lk/347936/හිසට-සෙවණක්-ඉල්ලන-සරණක්-අවැසි-පවුලක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=37"
}