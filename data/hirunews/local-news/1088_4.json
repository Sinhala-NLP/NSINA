{
       "Source": "hirunews",
       "Timestamp": "Friday, 17 June 2022 - 15:52",
       "Headline": "පවතින ආර්ථික අර්බුදය විසඳා ගැනීමට පකිස්ථානයේත් සහාය",
       "News Content": "පවතින ආර්ථික අර්බුදය විසඳා ගැනීමට ශ්‍රී ලංකාවට තම රජයේත් පූර්ණ සහාය ලබාදෙන බව පකිස්ථානු මහ කොමසාරිස් විශ්‍රාමික මේජර් ජෙනරාල් උමාර් ෆාරුක් බුර්කි (Umar Farooq Burki) පවසනවා.\nඅද (17) පස්වරුවේ කොළඹ, කොටුව ජනාධිපති මන්දිරයේ දී ජනාධිපති ගෝඨාභය රාජපක්ෂ හමුවෙමින් උමාර් ෆාරුක් බුර්කි මේ බව සඳහන් කළා.\nදෙරට අතර සමීප සහ බහුපාර්ශ්වික සබඳතාව, දේශපාලන, වෙළෙඳ, සංස්කෘතික, ආරක්ෂක, සංවර්ධන සහයෝගීතාව තවදුරටත් තහවුරු කරන බවයි මහ කොමසාරිස්වරයා පැවසුවේ.\nමානුෂීය ආධාර ලෙස තෝරාගත් ඖෂධ මෙරටට ලබාදීම, එරට උසස් අධ්‍යාපනය හැදෑරීම සඳහා ශ්‍රී ලාංකික සිසුන්ට ශිෂ්‍යත්ව පිරිනැමීම සම්බන්ධයෙන් ජනාධිපතිතුමා පකිස්ථාන රජයට ස්තූතිය පළ කර තිබෙනවා.\nශ්‍රී ලංකාව මුහුණ දී සිටින වර්තමාන ආර්ථික අර්බුදය පිළිබඳ ජනාධිපතිවරයා විසින් මහ කොමසාරිස්වරයා දැනුවත් කළ අතර පවතින තත්ත්වයෙන් මිදීමට පකිස්ථාන රජයේ සහාය ලබාදෙන බවත් කඩිනමින් ශ්‍රී ලංකාව සාමාන්‍ය තත්ත්වයට පත්වීමට තමා ප්‍රාර්ථනා කරන බවත් උමාර් ෆාරුක් බුර්කි සඳහන් කළා.",
       "URL": "https://www.hirunews.lk/307399/පවතින-ආර්ථික-අර්බුදය-විසඳා-ගැනීමට-පකිස්ථානයේත්-සහාය",
       "Category": "Local News",
       "Parent URL": "https://www.hirunews.lk/local-news.php?pageID=1088"
}