{
       "Source": "hirunews",
       "Timestamp": "Thursday, 28 April 2016 - 18:58",
       "Headline": "වැඩිවන බදු ගැන ආණ්ඩුව නරුමවාදී සහ දුෂ්ඨ රැවටිල්ලක",
       "News Content": "මැයි දිනයෙන් පසු බලාත්මක වන බදු වැඩි කිරීම්වලට එරෙහිව ජනතාව එකාමෙන් නැගී සිටිය යුතු බව හිටපු ජනාධිපති මහින්ද රාජපක්ෂ පවසනවා.\nනිවේදනයක් නිකුත් කරමින් හිටපු ජනාධිපතිවරයා ප්‍රකාශ කළේ වත්මන් ආණ්ඩුව තම දේශපාලන බලපැවැත්ම සඳහා රට නොමඟ හරිමින් ජනතාවගෙන් බදු අය කිරීමට උත්සාහ කරන බවයි.\nපසුගිය ජනවාරි මාසයේදී ආණ්ඩුව බලයට පැමිණි පසු ආනයනික සියලූම භාණ්ඩවල ජාත්‍යන්තර මිල අඩු වූ බව හිටපු ජනාධිපතිවරයා සිය නිවේදනයෙන් පෙන්වා දෙනවා.\nඒ අනුව බොරතෙල්, තිරිඟු, කිරි පිටි, සීනි, වානේ සහ යූරියාවල මිල තම පාලන කාලයට වඩා බෙහෙවින් අඩු වී තිබුනත්, එහි වාසිය ජනතාවට ලබාදීමට ආණ්ඩුව කටයුතු කර නොමැති බවයි එහි දැක්වෙන්නේ.\nදැනට පවතින ජාත්‍යන්තර මිල යටතේ බදු අය කිරීමෙන් පසුව පවා පෙට්රල් ලීටරයක් රුපියල් 80 කටත්, ඞීසල් ලීටරයක් රුපියල් 50 දක්වා අඩු විය යුතු බව හිටපු ජනාධිපති මහින්ද රාජපක්ෂ සඳහන් කළා.\nඇතැම් භාණ්ඩ සඳහා ආනයනික බදු අය කරන්නේ දේශීය නිෂ්පාදකයා දිරිගැන්වීමට බව ආණ්ඩුව ප්‍රකාශ කිරීමට ඉඩ තිබුනද, සැබවින්ම ආණ්ඩුව සිදුකරන්නේ ආනයනික බදු වැඩි කිරීමෙන් ආදායමක් ලබාගැනීම බවයි හිටපු ජනාධිපතිවරයා ප්‍රකාශ කළේ.\nතවත් ආදායම් ඉපයීම් සඳහා වැට් බද්ද 15% දක්වා ඉහළ දැමීමට රජය සැලසුම් කර ඇති බවත්, මේ හේතුවෙන් මැයි 02 වනදා සිට දුරකතන හා අන්තර්ජාල සේවා මිල ඉහළ යනවා සේම, සියලූම විදුලි පාරිභෝගිකයින්ගෙන් ජාතිය ගොඩනැගීමේ බද්ද අය කිරීම හරහා ආණ්ඩුව විශාල ආදායමක් ලබාගැනීමටත් සැලසුම් කර ඇති බව අදාළ නිවේදනයේ සඳහන්.\nසිය නිවේදනයෙන් හිටපු ජනාධිපතිවරයා ප්‍රශ්න කරන්නේ වැට් බද්ද අය නොකරන භාණ්ඩවල නම් සඳහන් කරමින් ආණ්ඩුව ඒවා බද්දෙන් නිදහස් කළ බව හුවා දැක්වීම කෙතරම් නරුමවාදී හා දුෂ්ඨ රැවටිල්ලක්ද යන්නයි.\nතම ආණ්ඩු සමයේ ණය බර වැඩි වූ බවට වත්මන් ආණ්ඩුව අසත්‍ය තොරතුරු ගෙනහැර දක්වන බවද හිටපු ජනාධිපතිවරයා චෝදනා කරනවා.\nදළ දේශීය නිෂ්පාදිතයෙන් ප්‍රතිශතයක් ලෙස සලකන ණය බර ගෙවී ගිය වසර 30 හා සැසඳීමේදී සියයට 75 යි දශම 5 ක මට්ටමකට ගෙන ඒමට හැකිව ඇත්තේ තම පාලන කාලයේදී බවද හිටපු ජනාධිපතිවරයා නිකුත් කළ නිවේදනයේ සඳහන්. එය 1979 වසරෙන් පසු වාර්තා වූ අඩුම ණය බර ලෙසයි හිටපු ජනාධිපතිවරයා සිය නිවේදනය මගින් පෙන්වා දෙන්නේ.",
       "URL": "https://www.hirunews.lk/131968/වැඩිවන-බදු-ගැන-ආණ්ඩුව-නරුමවාදී-සහ-දුෂ්ඨ-රැවටිල්ලක",
       "Category": "Local News",
       "Parent URL": "https://www.hirunews.lk/local-news.php?pageID=5068"
}