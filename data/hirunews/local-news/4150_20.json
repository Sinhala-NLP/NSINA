{
       "Source": "hirunews",
       "Timestamp": "Friday, 29 December 2017 - 19:33",
       "Headline": "නුවරඑළියේ නොනවතින අනවසර ඉදිකිරීම",
       "News Content": "පුංචි එංගලන්තය නමින් විරුධාවලිය ලැබූ සුන්දර නුවරඑළිය පුරවරයට ජලය සැපයෙන උඩුපුස්සැල්ලාව මාර්ගයේ ඇති ජී 4 ජල පොම්පාගාරය පිහිටි ඉඩමේ 2001 වසරේදී ජල පොම්පාගාරය ඉදිවන්නේ ජපානයේ ජයිකා ආයතනයේ ආධාර මතයි.\nකෙසේ වෙතත්, දැනට වසර 7 ක පමණ සිට නුවරඑළිය ජනතාව අතර විටින් විට විශාල ආන්දෝලනයක් මතුකරමින් මෙම භූමියේ අනවසර පූජාභූමියක් ඉදිවෙමින් පවතිනවා.\nමෙය ඉදිවන්නේ නුවරඑළිය -  උඩුපුස්සැල්ලාව මාර්ගයේ පිහිටා ඇති නුවරඑළිය ජනාධිපති මන්දිරයට ආසන්නවයි.\nමෙම ඉදිකිරීම් පිළිබඳව මේ වසරේ ජනවාරි මාසයේ 19 වැනි දින විශේෂ හෙළිදරව්වක් කරන නුවරඑළිය පොලිස් ස්ථානයේ මූලස්ථාන භාර ප්‍රධාන පොලිස් පරීක්ෂකවරයා නාගරික කොමසාරිස් වරයා වෙත විශේෂිත ලිපියක් යොමුකර තිබෙනවා.\nඑහි සඳහන් වන්නේ මෙම ස්ථානයේ අනවසර පූජනීය ස්ථානයක් ඉදිකිරීම හරහා ජනාධිපති මන්දිරයට දැඩි තර්ජනයක් පවතින බව යුද හමුදා සහ පොලිස් බුද්ධි අංශ මගින් වාර්තා කර ඇති බවයි.\nඒ අනුව මෙම අනවසර ඉදිකිරීම හැකි ඉක්මණින් ඉවත් නොකළහොත් ඉදිරියේදී නුවරඑළිය ප්‍රදේශයේ ව්‍යාකූල තත්ත්වයක් ඇතිවීමට ඉඩකඩ ඇති බවට මෙම ලිපිය මගින් නාගරික කොමසාරිස්වරයා දැනුවත් කර තිබෙනවා.\nහිරු සී.අයි.ඒ කළ ගවේෂණයේදී හෙළිවූයේ පැය 24 පුරා කම්කරුවන් යොදවා ලහිලහියේ මෙම භූමියේ අනවසර ඉදිකිරීම් සිදුකරනා බවයි.\nමෙරට බුද්ධි අංශ පවා රටේ පළමු පුරවැසියාගේ නුවරඑළියේ ස්ථාපිත මන්දිරයට තර්ජනයක් එල්ලවන බව තහවුරු කර තිබියදීත් මෙම අනවසර ඉදිකිරීම් සිදුවන්නේ කාගේ වුවමනාව මතද ?\nමෙරට නීතියට අවනත නොවන නුවරඑළියේ බලධාරියා කවරෙක්ද ?\nනාගරික කොමසාරිස්වරයා තවදුරටත් මේ පිළිබඳව මුනිවත රකිනවාද ?\nහිරු සී.අයි.ඒ ඉදිරියේදීත් මේ පිළිබඳව අවධානයෙන්.",
       "URL": "https://www.hirunews.lk/179672/නුවරඑළියේ-නොනවතින-අනවසර-ඉදිකිරීම",
       "Category": "Local News",
       "Parent URL": "https://www.hirunews.lk/local-news.php?pageID=4150"
}