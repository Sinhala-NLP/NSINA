{
       "Source": "hirunews",
       "Timestamp": "Saturday, 23 April 2022 - 19:11",
       "Headline": "බවුසරයට ගිනි තැබීමට තැත් කළ සිද්ධියට ඇප හිමිවූ තරුණයා රිමාන්ඩ් (වීඩියෝ)",
       "News Content": "රඹුක්කන සිද්ධියේදී ඉන්ධන බවුසරයට ගිනි තැබීමට හෝ ඊට තැත් කිරීම සම්බන්ධයෙන් අත්අඩංගුවට ගත් තරුණයා රක්ෂිත බන්ධනාගාර ගතකර තිබෙනවා.\nඅදාළ තරුණයා අද පස්වරුවේ කෑගල්ල මහේස්ත්‍රාත් අධිකරණයට ඉදිරිපත් කෙරුණා.\nඑහිදී වැඩබලන මහේස්ත්‍රාත් මැල්කම් මචාඩෝ මහතා නියෝග කළේ රුපියල් ලක්ෂය බැගින් වූ පුද්ගලික ඇප දෙකක් මත සැකකරු මුදාහරින ලෙසයි.\nකෙසේ වෙතත් අදාළ ඇප කොන්දේසි සපුරාලීමට නොහැකි වීම හේතුවෙන් එම තරුණයා රක්ෂිත බන්ධනාගාරගත කෙරුණා.\nරඹුක්කන සිද්ධිය අතරතුර පොලිස් නිලධාරීන් සමඟ සිටි තරුණයෙකු සම්බන්ධයෙන් පසුගිය දිනවල දැඩි ආන්දෝලනාත්මක තත්ත්වයක් ඇති වුණා.\nඒ ඔහු ගිනි ගනිමින් තිබූ තෙල් බවුසරය වෙත පැමිණ එහි රඳවා තිබූ අතු කැබැල්ලක් ඉවත් කර ආපසු යන ආකරයද රෑගත වූ වීඩියෝ මාධ්‍ය ඔස්සේ ප්‍රචාරය වීමත් සමගයි.\nමෙම තරුණයාව නිවසේ සිටියදී නාදුනන පිරිසක් විසින් පැහැර ගෙන ගොස් ඇති බවට අද පෙරවරුවේ සමාජ මාධ්‍ය ඔස්සේ විවිධ වාර්තා පළ වුණා.\nමේ සම්බන්ධයෙන් අප අද පෙරවරුවේ රඹුක්කන සහ කෑගල්ල පොලිස් ස්ථාන වලින් කළ විමසීමකදී ඔවුන්සඳහන් කළේ එවැනි සිදුවීමක් පිළිබඳව පැමිණිල්ලක් ලැබී නොමැති බවයි.\nකෙසේ වෙතත් අප අදාළ තරුණයාගේ රඹුක්කන, පින්නවල වත්ත, ධර්මපාල මාවතේ නිවස වෙත ගොස් ඒ පිළිබඳව සොයා බැලුවා.\nඑහිදී 28 හැවිරිදි ඉන්දික ප්‍රසාද් නම් එම තරුණයාගේ මව සහ පියා සඳහන් කළේ පොලිස් නිලධාරීන් පැමිණ සිය ප්‍රත්‍රයා රැගෙන ගිය බවයි.\nපසුව ඔවුන් ඒ පිළිබඳව පැමිණිලි කිරීමට රඹුක්කන පොලිසියට ගොස් තිබෙනවා.\nමෙම සැකකරු කොළ පැහැති ටී ෂර්ටයක් සහ හමුදා කැලෑ ඇඳුමට සමාන කලිසමකින් සැරසී දුම්රිය මාර්ගය හරහා නතර කරගෙන තිබූ බවුසරයේ ඉදිරිපස ගිනි ගන්නා ස්ථානයේ රඳවා තිබූ යම් දෙයක් ඉවතට ගෙන විසිකොට එම ස්ථානයෙන් ඉවත්ව යන ආකාරය පෙන්නුම් කෙරෙන ඡායාරූප මේ දිනවල සමාජ මාධ්‍ය ඔස්සේ සංසරණය වනවා.\nහිරු ප්‍රවෘත්ති අංශය කළ විමසීමකදී අපරාධ පරීක්ෂණ දෙපාර්තමේන්තුවේ උසස් නිලධාරියෙකු කියා සිටියේ මෙම පුද්ගලයා ආරක්ෂක අංශ සාමාජිකයෙකු බවට ද සමාජ මාධ්‍යයේ ඇතැම් වාර්තා පළව තිබූ බවයි.\nඒ අනුව, සැකකරු විමර්ශන සඳහා කොළඹට රැගෙනවිත් ඇති අතර ඔහු ආරක්ෂක අංශවලට හෝ පොලීසියට සම්බන්ධ දැයි සොයා බලා තිබෙනවා.\nඑහිදී තහවුරු වී ඇත්තේ ඔහු එවැනි කිසිදු සබඳතාවක් නොමැති පුද්ගලයෙකු බවටයි.\nමේ අතර රඹුක්කන සිද්ධියට අදාළව මේ වනවිට ප්‍රකාශ 20 කට ආසන්න සංඛ්‍යාවක් සටහන් කරගෙන ඇති බව ජ්‍යෙෂ්ඨ පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ ප්‍රකාශ කළා.\nඔහු කියා සිටියේ සිද්ධිය සම්බන්ධයෙන් 22 දෙනෙකුගෙන් යුත් අපරාධ පරීක්ෂණ දෙපාර්තමේන්තුවේ කණ්ඩායමක් විමර්ශනය කරන බවයි.\nමේ අතර මෙම සිද්ධිය සම්බන්ධයෙන් පොලිස් මාධ්‍ය කොට්ඨාසය පසුව නිවේදනයක් නිකුත් කළ අතර එහි සඳහන් වන්නේ අදාළ විරෝධතාවට සහභාගී වෙමින් අයුතු ජනරාශියක සාමාජිකයෙකු වීම සම්බන්ධයෙන් වූ සැකකරුවකු අපරාධ පරීක්ෂණ දෙපාර්තමේන්තුව මඟින් අත්අඩංගුවට ගෙන ඇති බවයි.",
       "URL": "https://www.hirunews.lk/302638/බවුසරයට-ගිනි-තැබීමට-තැත්-කළ-සිද්ධියට-ඇප-හිමිවූ-තරුණයා-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1213"
}