{
       "Source": "hirunews",
       "Timestamp": "Wednesday, 15 November 2017 - 16:33",
       "Headline": "ලේලියට අතවර කරන්න හැදූ මාමණ්ඩී ගෙල වැලළාගනී",
       "News Content": "සිය ලේලියට අතවර කිරීමට තැත්කළ ගම්පොළ- වත්තහේන ප්‍රදේශයේ පුද්ගලයෙකු ගෙල වැළලාගෙන සියදිවි හානි කරගෙන තිබෙනවා.\nමෙලෙස මියගොස් ඇත්තේ 52 හැවිරිදි තිදරු පියෙක්.\nමියගිය පුද්ගලයා නිවෙස අසළ දේවාලයක් පවත්වාගෙන ගිය කපුවෙකු බව සඳහන්.\nපසුගිය 11 වන දින සිය 22 හැවිරිදි වැඩිමහල් පුතාගේ බිරිඳ දේවාලය පිරිසිදු කිරීම සඳහා පැමිණ ඇති අතර මෙම පුද්ගලයා ඇය බිම පෙරළාගෙන අතවර කිරීමට තැත්කර තිබෙනවා.\nඇය එකෙණෙහිම කෑ ගසා ඇති අතර එය ඇසී, නිවසේ වඩු වැඩ කරමින් සිටි ඇයගේ සැමියා දේවාලයට පැමිණ තිබුණා.\nපසුව ඔහු, තම බිරිඳගේ සිරුර යටකරගෙන සිටි පියා ඉවතට ඇද පහර දී ඇති අතර බිරිඳටද පහරක් එල්ල කර ඇයව කැඳවාගෙන නැවත පැමිණ ඇති බවයි වාර්තා වන්නේ.\nඉන් අනතුරුව මෙම යුවළ නිවස හැර යෑමට සූදානම් වී තිබෙනවා.\nඒ අතරතුරදී නිවසට පැමිණි පියා \"උඹලා යන්න එපා. මං යන්නම්.\" යනුවෙන් ප්‍රකාශ කර දේවාලය තුළට ගොස් ඇති බවයි වාර්තා වන්නේ.\nපසුව ඔහු මෙලෙස ගෙල වැළලාගෙන තිබෙනවා.\nඔහු සමඟ එම නිවසෙහි බිරිඳ, පුතුන් තිදෙනා සහ වැඩිමහල් පුතුන් දෙදෙනාගේ බිරින්දෑවරුන් එක්ව ජීවත්ව සිටි බවයි අනාවරණ වී ඇත්තේ.\nබාල පුතු අවිවාහකයෙකු බවයි වාර්තා වන්නේ.\nසිද්ධිය වූ අවස්ථාවේ මියගිය පුද්ගලයාගේ බිරිඳ කුලී වැඩකට ගොස් සිටියා.\nමේ පිළිබඳ වැඩිදුර විමර්ශන ගම්පොළ පොලිසිය මගින් මෙහෙයවන අතර වැඩිමහල් පුතු සහ ලේලිය සාක්ෂි ලබා දී තිබෙනවා.\nමෘත ශරීරය පිළිබඳ පශ්චාත් මරණ පරීක්ෂණය ගම්පොළ රෝහලේ අධිකරණ වෛද්‍ය නිළධාරීවරයා විසින් සිදුකර තිබුණා.",
       "URL": "https://www.hirunews.lk/176114/ලේලියට-අතවර-කරන්න-හැදූ-මාමණ්ඩී-ගෙල-වැලළාගනී",
       "Category": "Local News",
       "Parent URL": "https://www.hirunews.lk/local-news.php?pageID=4217"
}