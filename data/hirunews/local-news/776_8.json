{
       "Source": "hirunews",
       "Timestamp": "Thursday, 27 October 2022 - 7:42",
       "Headline": "විදෙස්ගත පිරිසෙන් 65%ක් ම කාර්යාංශයේ ලියාපදිංචි වී නැති බවට හෙළිදරවුවක් (වීඩියෝ)",
       "News Content": "2017 වසරේ සිට 2022 වසර දක්වා රැකියා අවස්ථා දහසය ලක්ෂයක් ශ්‍රී ලංකාවට විදේශ රටවලින් ලැබී ඇතත් එම කාල පරිච්ඡේදයේ දී ගුණාත්මකභාවයකින් යුතු රැකියා සඳහා යොමු කර ඇත්තේ 37,000ක වැනි පිරිසක් බව රජයේ ගිණුම් කාරක සභාවේ දී අනාවරණ වුණා.\nඑහි සභාපති පාර්ලිමේන්තු මන්ත්‍රී කබීර් හෂීම්ගේ ප්‍රධානත්වයෙන් පසුගිය දා කාරක සභාව රැස්වූයේ විදේශ රැකියා ක්ෂේත්‍රයේ ගුණාත්මක වර්ධනය උදෙසා ඉටුවිය යුතු කාර්යභාරය ඇගයීම පිළිබඳව වූ කාර්ය සාධන විගණන වාර්තාව පරීක්ෂා කිරීම සඳහා යි..\nඒ සඳහා විදේශ රැකියා අමාත්‍යාංශය සහ විදේශ සේවා නියුක්ති කාර්යාංශයේ නිලධාරීන් සභාව හමුවට කැඳවා තිබුණා.\nඑහි දී විගණකාධිපති දෙපාර්තමේන්තුවෙන් පැමිණි නිලධාරීයා මේ බව සභාවට අනාවරණ කරමින් කියා සිටියේ මේ වසරේ දී ශ්‍රමිකයින් 227,000ක් රැකියා සඳහා විදේශගත වූවත් ඉන් 65%ක් ම කාර්යාංශයේ ලියාපදිංචි වී නොමැති බව යි.",
       "URL": "https://www.hirunews.lk/318922/විදෙස්ගත-පිරිසෙන්-65ක්-ම-කාර්යාංශයේ-ලියාපදිංචි-වී-නැති-බවට-හෙළිදරවුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=776"
}