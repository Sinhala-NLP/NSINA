{
       "Source": "hirunews",
       "Timestamp": "Tuesday, 21 December 2021 - 12:17",
       "Headline": "මිල තීරණයට මැදිහත් වෙන්නේ නෑ - බේකරි හිමියන්ගේ සංගමය (වීඩියෝ)",
       "News Content": "ඉන්ධන මිල ඉහළ දැමීමත් සමඟ කෑම පාර්සල් ඇතුලු අත්‍යවශ්‍ය භාණ්ඩවල මිල ගණන් ද ඉහළ ගොස් තිබෙනවා.\nඑසේම එළවළු මිල ගණන්ද තවදුරටත් ඉහළ යා හැකි බවයි සමස්ත ලංකා විශේෂිත ආර්ථික මධ්‍යස්ථාන එකමුතුවේ සභාපති අරුණ ශාන්ත හෙට්ටිආරච්චි සඳහන් කළේ.\nඒ අනුව එළවළු කිලෝග්‍රෑමයක් තවත් රුපියල් 10 කින් පමණ ඉහළ යනු ඇති බවයි නුවරඑළිය විශේෂිත ආර්ථීක මධ්‍යස්ථානයේදී අද (21) මාධ්‍ය වෙත අදහස් දක්වමින් ඔහු කියා සිටියේ.\nමේ අතර අද මධ්‍යම රාත්‍රියේ සිට පාන් ඇතුළු බේකරි නිෂ්පාදන ද, පාලන මිලෙන් ඉවත් කර ගන්නා බව සමස්ත ලංකා බේකරි හිමියන්ගේ සංගමය ප්‍රකාශ කළා.\nඑසේම ආපනශාලා හිමියන්ගේ සංගමයේ සභාපති අසේල සම්පත් කොළඹ අද පැවති මාධ්‍ය හමුවකට එක්වෙමින් ප්‍රකාශ කළේ ආපන ශාලා ආහාර මිල ගණන්ද පාලන මිලෙන් ඉවත් කරන බවයි.\nවෙළදපළේ මේ වනවිටත් කිරිපිටි හිඟයක් ද පවතින අතර ඉදිරියේදී යළි මිල සංශෝධනයක් සිදුවිය හැකි බව කිරිපිටි ආනයනකරුවන්ගේ සංගමය ප්‍රකාශ කළා.",
       "URL": "https://www.hirunews.lk/291701/මිල-තීරණයට-මැදිහත්-වෙන්නේ-නෑ-බේකරි-හිමියන්ගේ-සංගමය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1479"
}