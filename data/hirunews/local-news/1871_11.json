{
       "Source": "hirunews",
       "Timestamp": "Monday, 21 June 2021 - 7:05",
       "Headline": "හොර ක්‍රෙඩිට් කාඩ්පත් හැදූ හතරක් ගල්කිස්සේදී අල්ලයි",
       "News Content": "මාර්ග ගත ක්‍රමයට භාණ්ඩ ඇනවුම් කර මුදල් ගෙව්මේදී වංචාවන් සිදුකළ පුද්ගලයින් සිව්දෙනෙක් ගල්කිස්ස, ටෙම්ප්ලස් පාර ප්‍රදේශයේදී අත්අඩංගුවට ගෙන තිබෙනවා.\nඅත්අඩංගුවට ගැනුණු සිව්දෙනා අතර චීන ජාතිකයෙකු ද සිටින බවයි පොලිස් මාධ්‍ය ප්‍රකාශකවරයා සඳහන් කළේ.\nමෙලෙස අත්අඩංගුවට ගැනුණු ශ්‍රී ලාංකිකයින් තිදෙනා මහනුවර, ගල්කිස්ස, සහ වරකාපොළ යන ප්‍රදේශවල පදිංචිකරුවන් බවයි වාර්තා වන්නේ.\nමාර්ග ගත ක්‍රමයට භාණ්ඩ අලෙවිකරණ ආයතනයකින් ලද පැමිණිල්ලකට අනුව මෙම අත්අඩංගුවට ගැනීම සිදුකර ඇති අතර එහිදී අනාවරණය වී ඇත්තේ ඔවුන් චීන ජාතිකයාගේද සහාය ඇතිව ව්‍යාජ ලෙස ක්‍රෙඩිට් කාඩ්පත් නිර්මාණය කරන ඇති බවටයි.\nඔවුන් විසින් සාදන ලද ව්‍යාජ ක්‍රෙඩිට් කාඩ්පත් 30ක් පමණ සොයා ගැනීමට හැකිව තිබෙනවා.\nදින දෙකක කාලයක් තුල ඔවුන් විසින් මාර්ග ගත ක්‍රමයට භාණ්ඩ ඇනවුම් කර ක්‍රෙඩිට් කාඩ්පත් මඟින් මුදල් ගෙවීමේදී රුපියල් හත්ලක්ෂ අසූ හත්දහසක පමණ මුදලක් වංචාකර ඇති බවටයි හෙළිවී ඇත්තේ.\nඅත්අඩංගුවට ගැනුණු සැකකරුවන් අද (21) ගල්කිස්ස අධිකරණය හමුවට ඉදිරිපත් කිරීමට නියමිතයි.",
       "URL": "https://www.hirunews.lk/274863/හොර-ක්‍රෙඩිට්-කාඩ්පත්-හැදූ-හතරක්-ගල්කිස්සේදී-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1871"
}