{
       "Source": "hirunews",
       "Timestamp": "Tuesday, 05 September 2017 - 12:23",
       "Headline": "බාලවයස්කාර දැරියක් සමඟ අඹුසැමියන් ලෙස ජීවත්වූ තරුණයෙක් අත්අඩංගුවට",
       "News Content": "අවුරුදු 14ක් වයසැති බාලවයස්කාර දැරියක් සමඟ අඹුසැමියන් ලෙස ජීවත්වූ වයස අවුරුදු 25ක තරුණයෙකු මාතර කොට්ඨාශ ළමා හා කාන්තා අපයෝජන නිවාරණ කාර්යාංශය විසින් අත්අඩංගුවට ගෙන තිබෙනවා.\nගන්දර පොලිස් වසමේ දෙවිනුවර ප්‍රදේශයේ පදිංචිව සිටි වයස අවුරුදු 14 ක බාලවයස්කාර දැරියක්, ගන්දර - මහනුගහෙන ප්‍රදේශයේ පදිංචි වයස අවුරුදු 25ක තරුණයකු සමඟ තරුණයාගේ නිවසේ අඹුසැමියන් ලෙස ජීවත්වන ඇති බවටයි තොරතුරු වාර්තා වන්නේ.\nලද තොරතුරක් මත මෙම තරුණය අත්අඩංගුවට ගෙන ඇති අතර සිදුවීම සම්බන්ධයෙන් වැඩිදුර විමර්ශනය කරනු ලබන මාතර ළමා හා කාන්තා කාර්යාංශයේ නිලධාරීන් පැවසුවේ අදාළ දැරිය විසින් කලක් තිස්සේ මෙම තරුණයා සමග ප්‍රේම සම්බන්දතාවයක් පවත්වාගෙන ගොස් ඇති බවටයි.\nපසුව ඇයට වයස අවුරුදු 13 යි මාස 9 දී තරුණයා විසින් දැරිය නීත්‍යානුකූල භාරකාරත්වයෙන් මුදවාගෙන රැගෙන ගොස් ඇති බව සඳහන්.\nදෙපාර්ශ්වයේම අනුදැනුම මත මොවුන් තරුණයාගේ නිවසේ අඹුසැමියන් ලෙස ජීවත්ව ඇති බවයි තොරතුරු වාර්තා වෙන්නේ.\nමෙම සිද්ධිය සම්බන්ධයෙන් අදාළ පොලිස් ස්ථානයන් වෙත ජාතික ළමා රක්ෂණ අධිකාරියේ 1929 ළමා උපකාරක සේවයට ලැබී තිබූ  පැමිණිලි කිහිපයක් යොමු කර තිබෙනවා.\nකෙසේ වෙතත් එම පැමිණිලි සම්බන්ධයෙන් නිසි ක්‍රියාමාර්ග නොගෙන සාමාන්‍ය පැමිණිලි විසඳනා ආකාරයෙන් බරපතල ගණයේ අපරාධයක් වසන් කර ඇති බවට තොරතුරු අනාවරණය වී ඇති බවත්, ඒ පිළිබදව ඉහළ නිලධාරීන් දැනුවත් කිරීමටද කටයුතු කර ඇති බව මාතර කොට්ඨාශ ළමා හා කාන්තා අපයෝජන නිවාරණ කාර්යාංශයේ නිලධාරීන් පවසනවා.",
       "URL": "https://www.hirunews.lk/170190/බාලවයස්කාර-දැරියක්-සමඟ-අඹුසැමියන්-ලෙස-ජීවත්වූ-තරුණයෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4337"
}