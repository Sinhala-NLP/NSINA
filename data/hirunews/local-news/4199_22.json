{
       "Source": "hirunews",
       "Timestamp": "Sunday, 26 November 2017 - 19:10",
       "Headline": "මුද්‍රණ දෝෂ නිවැරදි කළ පළාත් පාලන ආයතන 40ක, ගැසට් නිවේදනය හෙට",
       "News Content": "පළාත් පාලන ආයතන ගැසට් නිවේදනය නිකුත් කිරිමේදී ආයතන 40කට අදාළව සිදුව ඇති මුද්‍රණ දෝෂ නිවැරදි කොට සංශෝධිත ගැසට් නිවේදනය හෙට නිකුත් කිරීමට නියමිතව තිබෙනවා.\nදැනට මුළු පළාත් පාලන ආයතන සංඛ්‍යාව 336ක්.\nගැටලුවක් නොමැති පළාත් පාලන ආයතන 93 ක මැතිවරණ පැවැත්වීමට අදාළ නාම යෝජනා කැඳවීමේ නිවේදනය නිකුත් කරන ලෙසට සියලූම තේරීම්භාර නිලධාරින්ට උපදෙස් ලබාදීමට මැතිවරණ කොමිසම ඊයේ තීන්දු කළා.\nඑමෙන්ම පළාත් පාලන ආයතන 93ක නාම යෝජනා භාර ගැනීම සඳහා දිස්ත්‍රික් තේරීම් භාර නිලධාරීන් විසින් හෙට දින සිට ඇප මුදල් භාර ගැනීම සිදුකිරීමට නියමිතයි.\nමේ අතර, පළාත්පාලන මැතිවරණය පැවැත්වීමට අදාළව නීතිමය කටයුතු සම්බන්ධයෙන් සොයාබැලීම සඳහා නීතීඥවරුන් තුන්දෙනෙකුගෙන් සමන්විත කමිටුවක් පත් කිරීමට ද පියවර ගෙන තිබෙනවා.\nතම දෙපාර්තමේන්තුවට අයත් නීතීඥවරුන් තුන්දෙනෙකු ඒ සඳහා පත්කර ඇති බවයි නීතිපති ජයන්ත ජයසූරිය හිරු ප්‍රවෘත්ති අංශයට සඳහන් කළේ.\nඑමෙන්ම ඊයේ දිනයේදී අග්‍රාමාත්‍ය රනිල් වික්‍රමසිංහ සහ නීතිපතිවරයා අතර හමුවක්  පාර්ලිමේන්තුවේදී සිදුවුණා.\nපළාත්පාලන මැතිවරණය පැවැත්වීම සම්බන්ධයෙන් මතුව ඇති ගැටළුකාරී තත්ත්වය පිළිබඳ එහිදී සාකච්ඡා වී ඇති බවයි කතානායක කාර්යාලය ප්‍රකාශ කළේ.\nකඩිනමින් මැතිවරණය පැවැත්වීමට නම්, පැරණි ක්‍රමයට මැතිවරණය පැවැත්වීමට හෝ පළාත්පාලන සීමා නිර්ණය පිළිබඳ ගැසට් පත්‍රය සම්බන්ධයෙන් අභියාචනාධිකරණයේ ඉදිරිපත් වී ඇති පෙත්සම ඉවත් කරගැනීමට එහිදී යෝජනාවී තිබෙනවා.",
       "URL": "https://www.hirunews.lk/176983/මුද්‍රණ-දෝෂ-නිවැරදි-කළ-පළාත්-පාලන-ආයතන-40ක-ගැසට්-නිවේදනය-හෙට",
       "Category": "Local News",
       "Parent URL": "https://www.hirunews.lk/local-news.php?pageID=4199"
}