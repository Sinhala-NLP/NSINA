{
       "Source": "hirunews",
       "Timestamp": "Wednesday, 01 February 2017 - 19:04",
       "Headline": "විදෙස් ආයෝජන අත්‍යාවශ්‍යයි - අගමැති",
       "News Content": "රට සංවර්ධනය කිරීමට නම් විදෙස් ආයෝජන අනිවාර්යයෙන් ලබාගත යුතු බව අග්‍රාමාත්‍ය රනිල් වික්‍රමසිංහ ප්‍රකාශ කළා.\nමධ්‍යම අධිවේගී මාර්ගයේ  දෙවන අදියරයේ ඉදිකිරීම් කටයුතු ආරම්භ කිරීමේ අවස්ථාවට අලව්ව - කුඩාගම්මන ප්‍රදේශයේදී එක්වෙමින් අග්‍රාමාත්‍යවරයා කියා සිටියේ කලාප කිහිපයකට බෙදා රට සංවර්ධනය කිරීමේ වැඩසටහන රජය දැන් ආරම්භ කර ඇති බවයි.\nමීරිගම සිට කුරුණෑගල දක්වා කිලෝමීටර 39.29 ක දුරකින් යුත් මධ්‍යම අධිවේගී මාර්ගයේ දෙවන අදියරයේ ඉදිකිරීම් සඳහා ආයෝජනය කර ඇති මුදල රුපියල් බිලියන 137.098 ක්.\nමීටර 3.6 බැගින් වන මංතීරු හතරකින් සමන්විත මෙම මාර්ගයේ පළල මීටර 23 ක් වනවා.\nමීරිගම, නාකලගමුව, මල්පිටිය, පොතුහැර සහ කුරුණෑගල යන ස්ථානයන්හි මෙහි අන්තර් හුවමාරු ස්ථාපිත වන අතර, 2019 වසරේ මැද භාගය වනවිට මෙහි ඉදිකිරීම් කටයුතු අවසන් කිරීමටයි සැළසුම් කර ඇත්තේ.",
       "URL": "https://www.hirunews.lk/153456/විදෙස්-ආයෝජන-අත්‍යාවශ්‍යයි-අගමැති",
       "Category": "Local News",
       "Parent URL": "https://www.hirunews.lk/local-news.php?pageID=4681"
}