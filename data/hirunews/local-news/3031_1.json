{
       "Source": "hirunews",
       "Timestamp": "Tuesday, 26 November 2019 - 13:13",
       "Headline": "පළාත් කිහිපයකට වැසි වැඩිවෙයි",
       "News Content": "ඊසානදිග මෝසම දිවයින හරහා හෙට වන විට මුළුමනින්ම ස්ථාපිත වනු ඇතැයි කාලගුණ විද්‍යා දෙපාර්තමේන්තුව ප්‍රකාශ කළා.\nඒ හේතුවෙන් උතුර හා නැගෙනහිර පළාත්වල පවතින වැසි තත්ත්වය හෙට උදෑසන සිට තවදුරටත් වර්ධනය විය හැකියි.\nඑම පළාත්වලට අමතරව පොළොන්නරුව දිස්ත්‍රික්කයේ ඇතැම් ස්ථානවලට මිලිමීටර් 150ක පමණ තද වර්ෂාපතනයක් ඇති විය අතර, ඌව, සබරගමුව, මධ්‍යම පළාත්වලට සහ අනුරාධපුර හා හම්බන්තොට දිස්ත්‍රික්කයන් හි ඇතැම් ස්ථානවලට මිලිමීටර් 100ක පමණ තද වැසි අපේක්ෂා කරන බවයි කාලගුණ විද්‍යා දෙපාර්තමේන්තුව සඳහන් කළේ.\nවැසි ඇති වන විට තාවකාලික තද සුළං ඇති විය හැකි අතර, අකුණු මගින් සිදුවන අනතුරු අවම කර ගැනීම සඳහා පියවර ගන්නා ලෙස එම දෙපාර්තමේන්තුව ජනතාවට දැනුම් දෙනවා.\nමේ අතර, පස්සර, නිකේබැද්ද, ආගරතැන්න, ඉහළ කොටසේ කෑරගලකන්ද ආශ්‍රිතව පස් කන්දක් සමඟ ගලක් පෙරලීම හේතුවෙන් නිවසකට හානි සිදුව තිබෙනවා.\nඅනතුර සිදුවන අවස්ථාවේ පුද්ගලයින් 7 දෙනෙකු නිවසේ සිට ඇති අතර, එහි සිටි කුඩා ළමයින් දෙදෙනෙකු තුවාල ලබා ඇතුළත් කෙරුණේ බදුල්ල මහ රෝහලටයි.\nමේ හේතුවෙන් එම කන්ද අවට නිවාස 6ක පුද්ගලයින් 28 දෙනෙකු ආරක්‍ෂිත ස්ථාන කරා යොමු කර තිබෙනවා.",
       "URL": "https://www.hirunews.lk/229017/පළාත්-කිහිපයකට-වැසි-වැඩිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=3031"
}