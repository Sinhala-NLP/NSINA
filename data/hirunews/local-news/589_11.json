{
       "Source": "hirunews",
       "Timestamp": "Friday, 20 January 2023 - 19:04",
       "Headline": "ඉන්දීය විදේශ අමාත්‍ය එස්.ජයිශංකර් දිවයිනෙන් පිටව යයි (වීඩියෝ)",
       "News Content": "නිල සංචාරයක් සඳහා දිවයිනට පැමිණි ඉන්දීය විදේශ කටයුතු අමාත්‍ය ආචාර්ය එස්. ජයිශංකර් අද (20) දිවයිනෙන් පිටත්ව ගියා.\nඒ පස්වරු 04.50 ඉන්දියාවට අයත් විශේෂ ගුවන් යානයකින්.\nදෙදින නිල සංචාරයක් සඳහා ආචාර්ය එස්. ජයිශංකර් ඊයේ පස්වරුවේ මෙරටට පැමිණියේ මාලදිවයින් සංචාරයකින් අනතුරුවයි.\nදිවයිනේ රැඳී සිටි කාලය තුළ ඉන්දීය විදේශ අමාත්‍යවරයා ජනාධිපති රනිල් වික්‍රමසිංහ හමු වූ අතර පසුව ඒකාබද්ධ මාධ්‍ය හමුවක් පවත්වනු ලැබුවා.\nඑහිදී අදහස් දැක්වූ ඉන්දීය විදේශ අමාත්‍යවරයා සඳහන් කළේ ඉන්දියාව අනෙකුත් ද්වීපාර්ශ්වික ණය හිමියන්ගේ තීරණය එනතෙක් බලානොසිට ශ්‍රී ලංකාවේ ප්‍රකෘතිමත් කිරීම සඳහා නිවැරදි දේ කළ බවයි.\nශ්‍රී ලංකාවේ ආර්ථිකය යථා තත්ත්වයට කිරීමට පහසුකම් සැළසී සඳහා ණය හිමියන් ක්‍රියාශීලි පියවර ගත යුතු බව ඉන්දියාව දැඩි ලෙස සිතූ බැවින් ජාත්‍යන්තර මූල්‍ය අරමුදල වෙත මූල්‍ය සහතික ලබාදීමට තීරණය කළ බවයි ඔහු ප්‍රකාශ කළේ.\nඒ අනුව පසුගිය ජනවාරි 16 වනදා ඉන්දියාව ජාත්‍යන්තර මූල්‍ය අරමුදල වෙත ලිඛිතව මූල්‍ය සහතික යොමුකළ බව ඔහු පෙන්වා දුන්නා.\nඑමෙන්ම 13 වන ආණ්ඩුක්‍රම ව්‍යවස්ථා සංශෝධනය සම්පූර්ණයෙන්ම බලාත්මක කිරීමත් කඩිනමින් පළාත් සභා මැතිවරණය පැවැත්වීමත් අවශ්‍ය බව ඉන්දීය විදේශ අමාත්‍ය ආචාර්ය එස්. ජයිශංකර් ප්‍රකාශ කළා.\nබලය බෙදීම සහ දේශපාලන ස්ථාවරත්වය වෙනුවෙන් එය තීරණාත්මක බවයි ඔහු එහිදී සඳහන් කළේ.\nඑමෙන්ම ජනාධිපති රනිල් වික්‍රමසිංහට ඉන්දියාවේ සංචාරයකට එක්වීමට ඉන්දීය අග්‍රාමාත්‍යවරයා කළ ආරාධනයද ඉන්දීය විදේශ අමාත්‍ය ආචාර්ය එස්. ජයිශංකර් එහිදී දැනුම් දුන්නා.\nඑම ඒකාබද්ධ මාධ්‍ය හමුවේ අදහස් දැක්වූ විදේශ අමාත්‍ය ජනාධිපති නීතීඥ අලි සබ්රි කියා සිටියේ ඉන්දීය රජය පසුගිය වසරේදී ලබාදුන් ඩොලර් බිලියන 4 ක ණය සහනය අත්‍යවශ්‍ය ආහාර ද්‍රව්‍ය ආනයනයට සහ අනෙකුත් මානුෂිය ආධාර සඳහා සහය වූ බවයි.\nඑතුළින් යම් මූල්‍ය ස්ථාවරත්වයක් ඇති කරගැනීමට හැකියාව ලැබුණු බව ද ඔහු එහිදී පෙන්වා දුන්නා.\nමෙම දරුණු ආර්ථික අර්බුදය අවස්ථාවේ දැක්වූ සහයෝගයට ඉන්දීය අග්‍රාමාත්‍යවරයා ප්‍රමුඛ ඉන්දීය රජයට ඔහු ස්තුතිය ද පළ කළා.\nඑමෙන්ම මෙරට ආර්ථිකය ප්‍රකෘතිමත් කිරීම සඳහා ජාත්‍යන්තර මූල්‍ය අරමුදලේ ණය හිමියන්ගේ සහතික වීම් අවශ්‍ය බව ද එහිදී විදේශ අමාත්‍ය ජනාධිපති නීතිඥ අලි සබ්‍රි සඳහන් කළා.\nඑසේම ඉන්දීය රජයේ සහාය මත මෙරට ක්‍රියාත්මක ඉහළ බලපෑමක් ඇති ප්‍රජා සංවර්ධන ව්‍යාපෘතිවල සීමා ඉහළ නැංවීමේ ගිවිසුමේ සංශෝධනවලට අදාළ ලේඛනවලට ද එහිදී අත්සන් තැබුණා.\nඒ අනුව තනි පුද්ගල ව්‍යාපෘති සීමාව රුපියල් මිලියන 600 දක්වා ඉහළ යනු ඇති.\nමේ අතර ඉන්දීය විදේශ අමාත්‍ය ආචාර්ය එස්.ජයිශංකර් අග්‍රාමාත්‍ය දිනේෂ් ගුණවර්ධන ද අද අරලියගහ මන්දිරයේදී හමුවුණා.\nඉන්දියාව ශ්‍රී ලංකාවට ලබාදෙන ආර්ථික සහයෝග සම්බන්ධයෙන් අග්‍රාමාත්‍යවරයා ඉන්දීය විදේශ කටයුතු අමාත්‍යවරයාට සිය කෘතඥතාව පළකළ බවයි අග්‍රාමාත්‍ය කාර්යාලය නිවේදනය කළේ.\nඑම අවස්ථාවට අධ්‍යාපන අමාත්‍ය සුසිල් ප්‍රේම්ජයන්ත්ද එක්ව සිටි අතර ඔහු එහිදී මෙරට පාසල් දරුවන් මිලියන 4.2 ක් සඳහා පාසල් පෙළපොත් මිලියන 19 ක් මුද්‍රණය කිරීමට ඉන්දීය සහය ලබාදීම සම්බන්ධයෙන් ස්තුතිය පළකර තිබෙනවා.\nමේ අතර ඉන්දීය ණය යෝජනා ක්‍රමය යටතේ මෙම වසරේදී බස් රථ 600 ක් ප්‍රවාහනය සඳහා යෙදවීමට නියමිත අතර 75 වන නිදහස් දින සැමරුම නිමිත්තෙන් බස් රථ 150 ක් සංකේතාත්මකව ලබාදීම අද ඉන්දීය විදේශ අමාත්‍යවරයාගේ ප්‍රධානත්වයෙන් සිදුකෙරුණා.\nඑමෙන්ම ඉන්දීය විදේශ අමාත්‍ය ආචාර්ය එස්.ජයිශංකර් දෙමළ පක්ෂවල නියෝජිතයින් සමඟද කොළඹදී අද සාකච්ඡා කර තිබෙනවා.\nමේ එම සාකච්ඡාවෙන් අනතුරුව දෙමළ ජාතික සන්ධානයේ මාධ්‍ය ප්‍රකාශක එම්.ඒ සුමන්දිරන් සහ ධීවර අමාත්‍ය ඩග්ලස් දේවානන්දා ඒ සම්බන්ධයෙන් මාධ්‍ය වෙත දැක්වූ අදහස්.\nමේ අතර හිටපු ජනාධිපති මහින්ද රාජපක්ෂ සමඟ මෙන්ම විපක්ෂ නායක සජිත් ප්‍රේමදාස සමඟ ද ඉන්දීය විදේශ අමාත්‍යවරයා සාකච්ඡා පවත්වා ඇති බවයි වාර්තා වන්නේ.",
       "URL": "https://www.hirunews.lk/325524/ඉන්දීය-විදේශ-අමාත්‍ය-එස්-ජයිශංකර්-දිවයිනෙන්-පිටව-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=589"
}