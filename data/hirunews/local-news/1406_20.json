{
       "Source": "hirunews",
       "Timestamp": "Saturday, 22 January 2022 - 18:21",
       "Headline": "ශ්‍රී ලංකාවෙන් තවත් ඔමික්‍රොන් වෛරස් ආසාදිතයින් 75ක් (වීඩියෝ)",
       "News Content": "කොරෝනා ආසාදිතයින් වාර්තා වීම ක්‍රමයෙන් ඉහළ යමින් පවතින අතර, ඔක්සිජන් ඉල්ලුම ද ඉහළ ගොස් ඇති බව රාජ්‍ය අමාත්‍ය මහාචාර්ය චන්න ජයසුමන ප්‍රකාශ කළා.\nඑමෙන්ම, නව ඔමික්‍රොන් ආසාදිතයින් 75 දෙනෙකු ද මෙරටින් හඳුනාගෙන තිබෙනවා. මේ අතර, පාර්ලිමේන්තු මන්ත්‍රීවරුන් දෙදෙනෙකුට කොරෝනා ආසාදනය වී ඇති බවට අද වාර්තා වුණා.\nශ්‍රී ජයවර්ධනපුර විශ්ව විද්‍යාලයේ සෛල ජෛව විද්‍යායතනය මගින් සිදුකළ ජාන විශ්ලේෂණයකදී කොරෝනා ආසාදිතයන්ගේ සාම්පල 78 කින් 75 ක්ම ඔමික්‍රොන් ආසාදිතයින් බව හඳුනාගෙන තිබෙනවා.\nඑහි අධ්‍යක්ෂ ආචාර්ය චන්දිම ජීවන්දර ට්විටර් පණිවුඩයක් නිකුත් කරමින් සඳහන් කළේ ඉතිරි සාම්පල තුන ඩෙල්ටා ප්‍රභේදයේ ආසාදිතයින් බවයි.\nමෙම සාම්පල මේ මාසයේ පළමු, දෙවන සහ තුන්වන සතිවලදී ප්‍රජාවන් වෙතින් ලබාගත් ඒවා බව ආචාර්ය ජීවන්දර වැඩිදුරටත් සඳහන් කළා.\nමාතලේ දිස්ත්‍රික් පාර්ලිමේන්තු මන්ත්‍රී නාලක බණ්ඩාර කෝට්ටේගොඩට සහ කෑගල්ල දිස්ත්‍රික් පාර්ලිමේන්තු මන්ත්‍රී සාරතී දුෂ්මන්තට ද කොරෝනා වෛරසය ආසාදනය වී තිබෙනවා. ඒ හේතුවෙන් ඔවුන් මේ වනවිට ස්වයං නිරෝධායනයට යොමුව ඇති බවයි වාර්තා වන්නේ.\nමේ අතර, පාර්ලිමේන්තුවේ මැති ඇමතිවරුන් රැසකට පසුගිය දිනකිහිපය තුල කොරෝනා වෛරසය ආසාදනය වුණා.\nඒ අතර, පාර්ලිමේන්තු මන්ත්‍රීවරුන් වන රාජිත සේනාරත්න, රාසමානික්කම් ශානක්‍යන් සහ අමාත්‍ය සරත් වීරසේකර ද වනවා.\nමේ අතර, අනුරාධපුර ප්‍රදේශයේදී මාධ්‍ය වෙත අදහස් දක්වමින් රාජ්‍ය අමාත්‍ය මහාචාර්ය චන්න ජයසුමන ප්‍රකාශ කළේ කොරෝනා ආසාදිතයින් වාර්තා වීම ක්‍රමයෙන් ඉහළ යමින් පවතින බවයි.\nඑසේම, දැඩි සත්කාර ඒකකවල සිටින රෝගීන් සහ ඔක්සිජන් අවශ්‍ය රෝගීන් සංඛ්‍යාව ද ඉහළ ගොස් ඇති බවයි රාජ්‍ය අමාත්‍යවරයා වැඩිදුරටත් සඳහන් කළේ.\nනියෝජ්‍ය සෞඛ්‍ය සේවා අධ්‍යක්ෂ ජනරාල්, රිජ්වේ ආර්යා ළමා රෝහලේ අධ්‍යක්ෂ විශේෂඥ වෛද්‍ය ජී.විජේසූරිය ද කොළඹදී අද මාධ්‍ය හමුවක් කැඳවා තිබූ අතර එහිදී ඔහු සඳහන් කළේ වයස අවුරුදු එක ඉක්මවූ දරුවන්ට කොරෝනා වෛරසය ආසාදනය වුවහොත් නිවෙස් නිරෝධායනයට යොමුකරන බවයි.\nමෙලෙස කොරෝනා වෛරසය තවදුරටත් ව්‍යාප්ත වීම අවම කර ගැනීමට කඩිනමින් එන්නත්කරණයට ලක්වන ලෙසයි සෞඛ්‍ය අංශ ඉල්ලා සිටින්නේ.\nබූස්ටර් මාත්‍රාව ලබා ගැනීම ද සිදුකළ යුතු බවට සෞඛ්‍ය අංශ පෙන්වා දෙන අතර, මේ වනවිට මෙරටදී පුද්ගලයින් හතලිස් අටලක්ෂ 84,060 කට බූස්ටර් එන්නත ලෙස ෆයිසර් ලබාදී තිබෙනවා.\nඑසේම, මෙරට පුද්ගලයින්ට බූස්ටර් එන්නත ලබාදීම සඳහා රජය ඇමෙරිකානු ඩොලර් මිලියන 94 යි දශම 5 ක් එනම්, රුපියල් බිලියන 20 කට අධික මුදලක් වැය කර ඇති බවයි වාර්තා වන්නේ.\nමේ අතර, කොරෝනා ආසාදනය වී සුවය ලබා මාස 3 කට පසු බූස්ටර් එන්නත ලබාදිය හැකි බවට ඉන්දීය සෞඛ්‍ය අමාත්‍යාංශය නිර්දේශයක් නිකුත් කර තිබෙනවා.\nඒ සම්බන්ධයෙන් සියලුම ප්‍රාන්ත සහ විශේෂිත ප්‍රදේශ දැනුවත් කර ඇති බවයි ඉන්දීය මාධ්‍ය සඳහන් කළේ. කොරෝනා එන්නත් නොලැබූ පුද්ගලයන්ට ද එලෙස සුවය ලබා මාස 3 ක් ඇතුළත එන්නත් ලබාදිය හැකියි.\nඉන්දියාවේ කොරෝනා එන්නත් වැඩසටහන යටතේ මේ වනවිට එන්නත් මාත්‍රා කෝටි 161 ක් ලබාදී ඇති අතර, ලබාදී ඇති බූස්ටර් හෙවත් වර්ධක එන්නත් මාත්‍රා සංඛ්‍යාව හැත්තෑ හතර ලක්ෂයක්.\nඑමෙන්ම, ඕනෑම රටක සිට ඉන්දියාවට පැමිණෙන සංචාරකයෙකු කොරෝනා ආසාදිතයෙකු ලෙස හඳුනා ගැණුනහොත් නිරෝධායන මධ්‍යස්ථානයක රැදී සිටිමින් හුදකලාවීම අද සිට අනිවාර්ය නොවන බව ඉන්දීය සෞඛ්‍ය බලධාරින් ප්‍රකාශ කළා.\nකෙසේ නමුත් ඔවුන් සෞඛ්‍ය මාර්ගෝපදේශවලට අනුව නිවෙස් නිරෝධායනයට ලක්විය යුතුයි.\nමේ අතර, මාලදිවයින් ජනාධිපති ඊබ්‍රාහිම් මොහොමඩ් සොලීට ද කොරෝනා ආසාදනය වී තිබෙනවා.\nඔහු ට්විටර් පණිවුඩයක් නිකුත් කරමින් සඳහන් කළේ මාලදිවයින් අටොලුවල සංචාරයකට පෙර ඊයේ රාත්‍රියේ තමා ලබා ගත් කොරෝනා පරීක්ෂණයකදී ආසාදිතයෙකු ලෙස හඳුනා ගැණුනු බවයි.\nමේ අතර ඔමික්‍රොන් විකෘති ප්‍රභේදය ආසාදනය වූ තවත් 75 දෙනෙකු මෙරටින් හඳුනාගෙන තිබෙනවා.\nඒ කොළඹ, අවිස්සාවේල්ල, බොරලැස්ගමුව, හෝමාගම,කටුගොඩ, කොස්ගම, මඩපාත, පාදුක්ක, පරකඩුව, වැල්ලම්පිටිය, බදුල්ල,කොළඹ, ගාල්ල, කොන්නවල, ගල්කිස්ස, අංගොඩ, රුවන්වැල්ල, සහ නුගේගොඩ යන ප්‍රදේශවලින්.විදේශගතව සිට පැමිණි ඉන්දීය ජාතිකයෙකුද ඔමික්‍රොන් විකෘති ප්‍රභේදය ආසාදිත බවට හඳුනාගෙන තිබෙනවා.",
       "URL": "https://www.hirunews.lk/294805/ශ්‍රී-ලංකාවෙන්-තවත්-ඔමික්‍රොන්-වෛරස්-ආසාදිතයින්-75ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1406"
}