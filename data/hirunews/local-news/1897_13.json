{
       "Source": "hirunews",
       "Timestamp": "Wednesday, 09 June 2021 - 6:32",
       "Headline": "පළාත් කිහිපයකට අදත් ගිගුරුම් සහිත වැසි",
       "News Content": "අදත් දිවයිනේ පළාත් කිහිපයකට වැසි සහිත කාලගුණයක් පවතින බව කාලගුණ විද්‍යා දෙපාර්තමේන්තුව ප්‍රකාශ කළා.\nබස්නාහිර, සබරගමුව සහ වයඹ පළාත්වලත් ගාල්ල, මාතර, නුවරඑළිය සහ මහනුවර දිස්ත්‍රික්කවලත් විටින් විට මෙලෙස වැසි ඇතිවනු ඇති.\nමෙහිදී සබරගමුව සහ බස්නාහිර පළාත්වලත්, ගාල්ල, මාතර සහ නුවරඑළිය දිස්ත්‍රික්කවලත් ඇතැම් ස්ථානවලට මිලිමීටර 75 ට වැඩි තරමක තද වැසි ඇතිවිය හැකි බවයි කාර්යයේ නියුතු කාලගුණ විද්‍යාඥ නදීකා රණවීර ප්‍රකාශ කළේ.\nමේ අතර මෙරට වැසි ආපදාවලින් මියගිය සංඛ්‍යාව විස්ස දක්වා ඉහළ ගියා.\nකෙසේ නමුත් කැළණි, කළු සහ ගිං ගංඟාවල මෙන්ම මහඔයේ ජල මට්ටම් මේ වනවිට සාමාන්‍ය අතට පත්වී ඇති අතර, නිල්වලා සහ අත්තනගලු ඔයේ ජල මට්ටම් යළි ඉහළ යාමක් දක්නට ලැබෙනවා.\nවාරිමාර්ග දෙපාර්තමේන්තුව සඳහන් කළේ නිල්වලා ගඟේ පානදුගම ප්‍රදේශයෙන් ඉහළ යමින් පවතින අතර, අත්තනගලු ඔයේ දූනමලේ ප්‍රදේශයෙන් ජල මට්ටම ඉහළ යාමක් දක්නට ලැබෙන බවයි.\nකොළඹ  ගාල්ල , ගම්පහ, කළුතර , මහනුවර, කෑගල්ල , මාතලේ, නුවරඑළිය සහ රත්නපුර යන දිස්ත්‍රික්කවලට පනවා ඇති නායයෑමේ අවදානම අද පස්වරු 4.30 දක්වා තවදුරටත් ක්‍රියාත්මකයි.\nමධ්‍යම කඳුකරයේ බටහිර බෑවුම් ප්‍රදේශවලත්, උතුරු, උතුරු-මැද සහ වයඹ පළාත්වලත් හම්බන්තොටසහත්‍රිකුණාමලය දිස්ත්‍රික්කවලත් සුළගේ වේගය විටින් විට පැ.කි.මී. (30-40) දක්වා වැඩි වීමට ඉඩ තිබෙනවා.\nගිගුරුම් සහිත වැසි සමග ඇතිවිය හැකි තාවකාලික තද සුළං වලින් සහ අකුණු මඟින් සිදු වන අනතුරු අවම කර ගැනීමට අවශ්‍ය පියවර ගන්නා ලෙස කාලගුණ විද්‍යා දෙපාර්තමේන්තුව ජනතාවගෙන් ඉල්ලීමක් කර තිබෙනවා.",
       "URL": "https://www.hirunews.lk/273779/පළාත්-කිහිපයකට-අදත්-ගිගුරුම්-සහිත-වැසි",
       "Category": "Local News",
       "Parent URL": "https://www.hirunews.lk/local-news.php?pageID=1897"
}