{
       "Source": "hirunews",
       "Timestamp": "Saturday, 27 November 2021 - 15:08",
       "Headline": "ඔමික්‍රොන් නව කොරෝනා ප්‍රභේදයේ අවදානම නිසා ශ්‍රී ලංකා බටහිර ඉන්දීය කොදෙව් කාන්තා ක්‍රිකට් තරගය අවලංගු කරයි",
       "News Content": "දකුණු අප්‍රිකානු කලාපයේ පැතිර යන නව කොරෝනා ප්‍රභේදය වන ඔමික්‍රොන් ආසාදනය වීමේ අවදානම හේතුවෙන් සිම්බාබ්වේහි පැවැත්වෙන කාන්තා ලෝක කුසලාන සුදුසුකම් ලැබීමේ ක්‍රිකට් තරගාවලිය දින නියමයක් නොමැතිව කල් දමා තිබෙනවා.\nඅද (27) හරාරේ නුවරදී ආරම්භ වීමට නියමිතව තිබු ශ්‍රී ලංකා, බටහිර ඉන්දීය කොදෙව් තරගය අවලංගු කිරීමෙන් පසුව තරගාවලිය පිළිබඳව තීරණයක් ගැනීම සඳහා පැවති සාකච්ඡාවේදී එම තීරණයට එළඹ ඇති බවයි ජාත්‍යන්තර ක්‍රිකට් කවුන්සිලය සඳහන් කළේ.\nකෙසේ නමුත්, තායිලන්තය සහ ඇමෙරිකා එක්සත් ජනපදය අතර තරගය මෙන්ම, පාකිස්ථානය සහ සිම්බාබ්වේ අතර තරගය අද (27) නියමිත පරිදි පවත්වා තිබෙනවා.\nකාන්තා ලෝක කුසලාන සුදුසුකම් ලැබීමේ තරගාවලියට සහභාගි වන කණ්ඩායම් සියල්ල තවදුරටත් සිම්බාබ්වේ රාජ්‍යයේ රැඳී සිටින අතර, තරග සංචාරය අතරතුර ශ්‍රී ලංකා ක්‍රිඩිකාවන් තුන් දෙනෙකු ද කොරෝනා ආසාදිතයින් ලෙස හඳුනා ගැණුනා.",
       "URL": "https://www.hirunews.lk/289350/ඔමික්‍රොන්-නව-කොරෝනා-ප්‍රභේදයේ-අවදානම-නිසා-ශ්‍රී-ලංකා-බටහිර-ඉන්දීය-කොදෙව්-කාන්තා-ක්‍රිකට්-තරගය-අවලංගු-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1534"
}