{
       "Source": "hirunews",
       "Timestamp": "Sunday, 30 January 2022 - 10:21",
       "Headline": "දෛනික කොරෝනා ආසාදිතයින් යළිත් දහස ආසන්නයට (වීඩියෝ)",
       "News Content": "ඔමික්‍රෝන් ප්‍රභේදය හමුවේ කොරෝනා ආසාදනය වන දරුවන්ට මාස 2ක් තුල මිස් - සී රෝගය හෙවත් බහු ඉන්ද්‍රීය ආසාදනය නමැති රෝගී තත්වය ඇතිවීමේ අවදානම පවතින බවට සෞඛ්‍ය අංශ අනතුරු අඟවනවා.\nමේ අතර, මෙරටින් වාර්තා වන දෛනික කොරෝනා ආසාදිතයන් සංඛ්‍යාව යළි දහසේ සීමාවට ළගා වී තිබෙනවා.\nතවත් කොරෝනා ආසාදිතයන් 982 ක් ඊයේ (29) හඳුනා ගැනීමත් සමග මෙරට සමස්ත කොරෝනා ආසාදිතයන් සංඛ්‍යාව 609,047ක් දක්වා ඉහළ ගියා.\nමෙරට සමස්ථ කොරෝනා මරණ සංඛ්‍යාව 15,400 ක් දක්වා ඉහළ ගියේ ඊයේ වාර්තා වූ කොරෝනා මරණ 14 ත් සමගයි.\nඔමික්‍රෝන් ප්‍රභේදයේ සීඝ්‍ර ව්‍යාප්තිය හමුවේ ආසාදිතයන් වැඩි වීමත් සමග නව වෛරස ප්‍රභේද හට ගැනීමේ හැකියාව පවතින බව සෞඛ්‍ය අමාත්‍යංශය පවසනවා.\nඑහි නිවෙස්ගත රෝගී සත්කාර සේවාවේ ප්‍රධානී පවුල් වෛද්‍ය විද්‍යා විශේෂඥ වෛද්‍ය මල්කාන්ති ගල්හේන සඳහන් කළේ නිවෙස්ගතව අධීක්ෂණය යටතේ සිටින දෛනික රෝගීන් සංඛ්‍යාව ගතවූ දෙසතිය තුල 2,500 සීමාවේ සිට 6,000 සීමාව දක්වා ඉහළ ගොස් ඇති බවයි.\nමේ අතර, ඔමික්‍රෝන් ප්‍රභේදය හමුවේ කොරෝනා ආසාදනය වන දරුවන්ට මිස් - සී රෝගය හෙවත් බහු ඉන්ද්‍රීය ආසාදනය නැමැති දරුණු රෝගී තත්වය ඇතිවීමේ අවදානම පවතින බව රිඡ්වේ ආර්යා ළමා රෝහල පවසනවා.\nඑහි ළමා රෝග විශේෂඥ වෛද්‍ය දීපාල් පෙරේරා කොළඹ ඊයේ පැවති මාධ්‍ය හමුවකට එක් වෙමින් කියා සිටියේ රිඡ්වේ ආර්යා ළමා රෝහලේ ප්‍රතිකාර ලබන කොරෝනා ආසාදිත ඇතැම් දරුවන්ට ඩෙංගු රෝගය ද වැළඳී ඇති බවයි.",
       "URL": "https://www.hirunews.lk/295629/දෛනික-කොරෝනා-ආසාදිතයින්-යළිත්-දහස-ආසන්නයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1388"
}