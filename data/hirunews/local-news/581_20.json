{
       "Source": "hirunews",
       "Timestamp": "Tuesday, 24 January 2023 - 16:29",
       "Headline": "අන්තර් සමාජ ලීග් රග්බි තරගාවලියේ මහනුවර තවදුරටත් පෙරමුණේ",
       "News Content": "අන්තර් සමාජ ලීග් රග්බි තරගාවලියේ හයවැනි සතියේ තරග ගෙවුණු සති අන්තයේ දී ක්‍රියාත්මක වුණා.\nඑහිදී මෙවර තරගාවලියේ අපරාජිත මහනුවර කණ්ඩායම සහ සී.එච්.ඇන්ඩ් එෆ්.සී. කණ්ඩායම තරග බිමට පිවිසියේ කොළඹ තුරඟ තරග පිටියේදියි.\nඑහිදී තියුණු තරගයකින් අනතුරුව ලකුණු 27ට 25ක ජයක් වාර්තා කරන්නට මහනුවර ක්‍රීඩකයින්ට හැකියාව ලැබුණා.\nඒ තවදුරටත් ප්‍රසාද ලකුණු සටහනේ ද පෙරමුණ තහවුරු කරගනිමින්.\nතරගයේ පළමු අර්ධයේදි ද ලකුණු 17ට 08ක් ලෙස සිය ආධිපත්‍යය පතුරුවන්නට මහනුවර කණ්ඩායම සමත් වුණා.\nපොලිස් ක්‍රීඩා සමාජය සහ හැව්ලොක්ස් ක්‍රීඩා සමාජය තරග වැදුනේ කොළඹ හැව්ලොක්ස් ක්‍රීඩා පිටියේ දී.\nඋණුසුම් වූ එම තරගයත් ලකුණු 2ක තියුණු ජයක් වාර්තා කරන්නට පොලිස් ක්‍රීඩා සමාජයට හැකියාව ලැබුණා.\nඒ අනුව සම්පූර්ණ කාලය නිමා වන විට ලකුණු පුවරුව දිස් වි තිබුණේ ලකුණු 21ට 19ක් ලෙසයි.\nඒ අතරවාරයේදී සී.ආර්. ඇන්ඩ් .එෆ්.සී. ක්‍රීඩා සමාජය ලකුණු 33ට 27ක තියුණු ජයක් නාවික හමුදා ක්‍රීඩා සමාජයට එරෙහිව වාර්තා කළා.",
       "URL": "https://www.hirunews.lk/325787/අන්තර්-සමාජ-ලීග්-රග්බි-තරගාවලියේ-මහනුවර-තවදුරටත්-පෙරමුණේ",
       "Category": "Local News",
       "Parent URL": "https://www.hirunews.lk/local-news.php?pageID=581"
}