{
       "Source": "hirunews",
       "Timestamp": "Thursday, 30 March 2023 - 16:51",
       "Headline": "මිදිගම හෝටල් හිමියාගේ ඝාතකයන් පැමිණ ඇත්තේ කුලියට ගත් මොටෝ රියකින්",
       "News Content": "වැලිගම - මිදිගම - ගුරුබැබිල ප්‍රදේශයේ හෝටලයක් ඉදිරිපිට දී ව්‍යාපාරිකයෙකු ඝාතනය කිරීම සඳහා සැකකරුවන් පැමිණි මෝටර් රථය, කුලී පදනම මත ලබාගත් පුද්ගලයෙකු සම්බන්ධයෙන් පොලීසිය විමර්ශන ආරම්භ කර තිබෙනවා.\nඅදාළ ප්‍රදේශයේ හෝටලයක් ඉදිරිපිට සිටියදී වැගන් ආර් වර්ගයේ මෝටර් රථයකින් පැමිණි පිරිසක් ටී-56 ගිනි අවියකින් වෙඩි තැබීම සිදුකර පළාගොස් තිබුණේ පෙරේදා දිනයේදීයි.\nපසුව එම මෝටර් රථය අහංගම - පණුගල්ගොඩ ප්‍රදේශයේ දමාගොස් තිබියදී සොයා ගැනුණා.\nවිමර්ශනවලදී හෙළිවුණේ පසුගිය 26 වනදා මාතර නගරයේ මෝටර් රථ කුලී පදනම මත ලබාදෙන ස්ථානයකින් එය ලබාගෙන ඇති බවයි.\nමෝටර් රථය ලබාගැනීමේදී ඉදිරිපත් කළ තොරතුරු ඔස්සේ මේ වනවිට සැකකරුවෙකු හඳුනාගෙන තිබෙනවා.\nඑමෙන් ම තවත් පාර්ශව කිහිපයක් සම්බන්ධයෙන් සැක මතුව ඇති අතර, හෝටල් ක්ෂේත්‍රයේ පැවති ආරවුලක් ඝාතනයට හේතුවී ඇති බවට පොලිසියට තොරතුරු ලැබී තිබෙනවා.\nමේ වනවිට රැඳවුම් භාරයේ සිටින නඳුන් චින්තක හෙවත් හරක් කටාගේ ආධාරකරුවන් පිරිසක් මෙම වෙඩි තැබීම සිදුකළ බවටද වාර්තා පළ වූ අතර, පොලීසිය සඳහන් කළේ මෙතෙක් ඒ පිළිබඳව නිශ්චිතව තහවුරු වී නොමැති බවයි.",
       "URL": "https://www.hirunews.lk/331315/මිදිගම-හෝටල්-හිමියාගේ-ඝාතකයන්-පැමිණ-ඇත්තේ-කුලියට-ගත්-මොටෝ-රියකින්",
       "Category": "Local News",
       "Parent URL": "https://www.hirunews.lk/local-news.php?pageID=445"
}