{
       "Source": "hirunews",
       "Timestamp": "Saturday, 25 June 2016 - 19:07",
       "Headline": "පොලිස් වෙඩි තැබීමකින් පුද්ගලයකුට තුවාල",
       "News Content": "කුලියාපිටිය - නාරම්මල ප්‍රදේශයේදී සැකකරුවෙකු අත්අඩංගුවට ගැනීමට යාමේදී පොලීසිය සිදු කළ වෙඩි තැබීමකින් පුද්ගලයෙකු තුවාල ලබා රෝහල් ගතකෙරුණා.\nකෙසේ වෙතත් තුවාල ලැබූ පුද්ගලයාගේ ඥාතීන් චෝදනා කරන්නේ පොලිසිය කිසිදු විමසීමකින් තොරව මෙම වෙඩි ප්‍රහාරය එල්ල කළ බවටයි.\nපොලීසියට අවශ්‍යව සිටි සැකකරුවෙකු නාරම්මල - දැතවවත්ත ප්‍රදේශයේ අවමංගල්‍ය නිවසක සැඟව සිටින බවට ලද තොරතුරක් මත එම නිවස පරීක්ෂා කිරීමට නාරම්මල පොලීසියේ නිලධාරීන් අද අලුයම ගොස් තිබෙනවා.\nඑහිදී පොලීසිය සමග පුද්ගලයෙකු පොරබැදීමක් සිදුව ඇති අතර අනතුරුව වෙඩි තැබීම සිදුව ඇති බව පොලිසිය සදහන් කළා.\nසිද්ධියෙන් තුවාල ලැබූ පුද්ගලයා කුරුණෑගල ශික්ෂණ රෝහලට ඇතුළත් කෙරුණු අතර වෙඩි ප්‍රහාරය එල්ලවී ඇත්තේ ඔහුගේ ගෙල ප්‍රදේශයටයි.\nමෙලෙස තුවාල ලබා ඇත්තේ නාරම්මල - දීකිරිකෑව ප්‍රදේශයේ පදංචි 29 හැවිරිදි එක් දරු පියෙක්.",
       "URL": "https://www.hirunews.lk/136446/පොලිස්-වෙඩි-තැබීමකින්-පුද්ගලයකුට-තුවාල",
       "Category": "Local News",
       "Parent URL": "https://www.hirunews.lk/local-news.php?pageID=4991"
}