{
       "Source": "hirunews",
       "Timestamp": "Thursday, 16 June 2016 - 14:46",
       "Headline": "සෝමවංශ අමරසිංහගේ දේහය අවසන් කටයුතු සඳහා ඥාතීන්ට දෙන්නැයි අධිකරණ නියෝගයක්",
       "News Content": "සෝමවංශ අමරසිංහගේ අභාවයත් සමඟ ඇතැම් දේශපාලන පක්ෂ සිය බංකොලොත්භාවය වසා ගැනීම සඳහා විවිධ ප්‍රකාශ සිදුකරමින් සිටින බවට ජනතා සේවක පක්ෂය චෝදනා කරනවා.\nබත්තරමුල්ලේ අද (16) පැවති මාධ්‍ය හමුවකට එක්වෙමින් එම පක්ෂයේ සභාපති විජේසේකර රත්නායක මේ බව කියා සිටියා.\nපවුලේ ඥාතීන්ගේ සහ තම පක්ෂයේ සාමාජිකයින්ගෙන් සැදුම්ලත් මෙහෙයුම් කමිටුවක් මගින් සෝමවංශ අමරසිංහගේ අවසන් කටයුතු සිදුකරන බවයි ඔවුන් එහිදී සඳහන් කලේ.\nමේ අතර, ජනතා විමුක්ති පෙරමුණේ හිටපු නායක සෝමවංශ අමරසිංහගේ දේහය තමන්ට භාරදෙන ලෙස ඥාතීන් කළ ඉල්ලීමට අධිකරණය අවසර ලබාදී තිබෙනවා.\nසෝමවංශ අමරසිංහගේ ඥාති පුත්‍රයෙකු වන මයුර අමරසිංහ මෝසමක් මගින් මෙම ඉල්ලීම සිදුකර තිබුණා.\nඒ අනුවයි කොළඹ අතිරේක මහේස්ත්‍රාත් ඔගස්ටා අතපත්තු වැලිකඩ පොලිසියට මෙම නියෝගය සිදුකළේ.\nඔහුගේ මරණය ස්වභාවික මරණයක් බවට පශ්චාත් මරණ පරීක්ෂණයේදී තහවුරු වී ඇති අතර, දේහය ආදාහනය කිරීමටද අධිකරණයේ අවසරය හිමි වී තිබෙනවා.\nජනතා විමුක්ති පෙරමුණේ හිටපු නායක මෙන්ම ජනතා සේවක පක්ෂයේ නිර්මාතෘ සෝමවංශ අමරසිංහ ඊයේ (15) අලූයම අභාවප්‍රාප්ත වූයේ රාජගිරියේ පිහිටි සිය සහෝදරයෙකුගේ නිවසේදීයි.\nඅභාවප්‍රාප්ත වූ සෝමවංශ අමරසිංහගේ දේහය අද පෙරවරුවේ කොළඹ පෞද්ගලික මල් ශාලාවක තැන්පත් කර තිබූ අතර, දේහය බත්තරමුල්ල - සිංහපුර ප්‍රදේශයේ පිහිටි නිවසට රැගෙන එනු ලැබුවේ අද පස්වරු 1.30 ට පමණයි.\nඒ වනවිටත් ජනතා විමුක්ති පෙරමුණේ නායකයින් කිහිප දෙනෙකුම එම නිවසට පැමිණ සිටි බවයි හිරු වාර්තාකරුවන් සඳහන් කළේ.\nඑමෙන්ම, පක්ෂ විපක්ෂ දේශපාලන නියෝජිතයින් කිහිප දෙනෙකුද අද (16) ඔහුගේ දේහයට අවසන් ගෞරව දැක්වීම සඳහා එක්වුණා.\nවිපක්ෂ නායක ආර්.සම්බන්ධන්, ජනතා විමුක්ති පෙරමුණේ නායක අනුර කුමාර දිසානායක, අමාත්‍ය මංගල සමරවීර, පාර්ලිමේන්තු මන්ත්‍රීවරුන් වන විජිත හේරත්, සුනිල් හඳුන්නෙත්ති ද ඒ අතර සිටියා.\nමේ අතර, එංගලන්තයේ වෙසෙන සෝමවංශ අමරසිංහගේ පුත් ඉසුරු අමරසිංහ  සිය පියාගේ අවසන් කටයුතු සදහා අද පස්වරුවේ දිවයිනට පැමිණියා.\nසෝමවංශ අමරසිංහගේ අවසන් කටයුතුවලට ජනතා විමුක්ති පෙරමුණේ වත්මන් නායකයන් මැදිහත්වීමට ඇති සූදානමට ඔහුගේ ඥාතීන් දැඩි විරෝධය පළ කරනු ලැබුවා.\nසෝමවංශ අමරසිංහ ජීවත්ව සිටින සමය තුළ ජනතා විමුක්ති පෙරමුණේ වත්මන් නායකයන් ඔහු සම්බන්ධයෙන් සිදුකළ ප්‍රකාශ පිළිබඳව දැඩි කළකිරීමකින් සිටින බවයි ඥාතීන් ප්‍රකාශ කළේ.\nජනතා සේවක පක්ෂයේ ජාතික සංවිධායක ජයන්ත විජේසිංහ හිරු ප්‍රවෘත්ති  අංශයට සඳහන් කළේ පවුලේ ඥාතීන්ගේ ප්‍රධානත්වයෙන් අවමංගල්‍ය කමිටුවක් සකස් කර ඇති අතර, ඉන් පරිබාහිරව කිසිදු කටයුත්තක් සිදු නොවන බවයි.\nමේ සම්බන්ධයෙන් හිරු ප්‍රවෘත්ති අංශය ජනතා විමුක්ති පෙරමුණේ ප්‍රධාන ලේකම් ටිල්වින් සිල්වාගෙන් විමසීමක් කළා.\nඔහු සඳහන් කළේ පවුලේ ඥාතීන්ගේ කැමැත්තට අනුව අවසන් කටයුතු සිදුකිරීම සඳහා අවශ්‍ය සහය ලබාදීමට සූදානම් බවයි.\nඅභාවප්‍රාප්ත වූ ජනතා විමුක්ති පෙරමුණේ හිටපු නායක සෝමවංශ අමරසිංහගේ අවසන් කටයුතු අනිද්දා බොරැල්ල පොදු සුසාන භුමියේදී සිදුකිරීමට නියමිතයි.",
       "URL": "https://www.hirunews.lk/135732/සෝමවංශ-අමරසිංහගේ-දේහය-අවසන්-කටයුතු-සඳහා-ඥාතීන්ට-දෙන්නැයි-අධිකරණ-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=5003"
}