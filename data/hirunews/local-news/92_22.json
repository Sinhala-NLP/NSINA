{
       "Source": "hirunews",
       "Timestamp": "Wednesday, 16 August 2023 - 22:03",
       "Headline": "CIA අනාවරණය කළ විෂ කළවම් කුළුබඩු තොගයක් විනාශ කෙරේ (වීඩියෝ)",
       "News Content": "පාරිභෝගික කටයුතු පිළිබඳ අධිකාරිය කළ වැටලීමකදී සිය භාරයට ගත් ශරීරයට අහිතකර විවිධාකාරයේ ද්‍රව්‍ය මිශ්‍ර කරමින් සැකසු කුළුබඩු සහ ඒ සඳහා භාවිත ‍කළ අමුද්‍රව්‍ය තොගයක් අද (16) විනාශ කරනු ලැබුවා.\nපාරිභෝගික කටයුතු පිළිබඳ අධිකාරිය පසුගියදා මෙම වැටලීම සිදුකළේ හිරු CIA කළ අනාවරණයට අනුවයි.\nකුළු බඩු සඳහා ශරීරයට අහිතකර විවිධාකාරයේ ද්‍රව්‍ය මිශ්‍ර කරමින් වෙළෙඳපොළට නිකුත් කිරීමේ ජාවාරමක් පිළිබඳව පසුගියදා හිරු CIA තොරතුරු අනාවරණ කළා.\nතොටළඟ ප්‍රදේශයේ වෙළෙඳසැල් 04ක් තුළ අදාළ ජාවරමිකරුවන් මිරිස් කුඩු, කහ කුඩු, ගම්මිරිස් කුඩු සහ තුනපහ කුඩු සඳහා පාන් කුඩු සහ වර්ණක ඇතුළු විවිධ ද්‍රව්‍ය මිශ්‍ර කරමින් සකසන ආකාරය එහිදී අපට දැක ගත හැකි වුණා.\nපාරිභෝගික කටයුතු පිළිබඳ අධිකාරියේ නිලධාරීන් අදාළ වෙළෙඳ සැල් 04ට මුද්‍රා තැබු අතර ජාවාරමට සම්බන්ධ පිරිස් අත්අඩංගුවට ගනු ලැබුවා.\nඒ අනුව පාරිභෝගික කටයුතු පිළිබඳ අධිකාරිය සිය භාරයට ගත් කුළු බඩු සහ ඒ සඳහා භාවිත කළ අහිතකර අමුද්‍රව්‍ය ටොන් 07 ක පමණ තොගය කෙරවළපිටිය කසළ කළමණාකරණ අංගනයේදී විනාශ කර දැමුවා.\nමේ අතර කොළඹ 14 ප්‍රදේශයේ ගබඩාවක් පාරිභෝගික කටයුතු පිළිබඳ අධිකාරියේ විශේෂ විමර්ශණ ඒකකයේ නිලධාරීන් විසින් වටලනු ලැබුවා.\nඑහිදි පරිභෝජනයට නුසුදුසු කල් ඉකුත් වූ හාල් මැස්සන් ටොන් එකක් පමණ හා තවත් කරවල හාල් මැස්සන් අසුරන 250කට වැඩි ප්‍රමාණයක් මෙන්ම කොත්තමල්ලී අසුරණ 90ක් පරීක්ෂාකොට ඉදිරි විමර්ශන වෙනුවෙන් මුද්‍රා තැබිමට පියවර ගැණුනා.",
       "URL": "https://www.hirunews.lk/345055/cia-අනාවරණය-කළ-විෂ-කළවම්-කුළුබඩු-තොගයක්-විනාශ-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=92"
}