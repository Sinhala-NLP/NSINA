{
       "Source": "hirunews",
       "Timestamp": "Monday, 24 July 2023 - 13:22",
       "Headline": "පොලිස් වෙසින් පැමිණ කෝටියක් කොල්ල කෑ කල්ලියට වැඩ වරදී",
       "News Content": "පොලිස් නිලධාරින් ලෙස වෙස් ගෙන නිවාස වලට ඇතුළු වී රන් භාණ්ඩ හා මුදල් ඇතුළු රුපියල් කෝටියකට අධික දේපළ කොල්ල කෑ සංවිධානාත්මක කල්ලියක දස දෙනෙකු අත්අඩංගුවට ගෙන තිබෙනවා.\nපොලිසිය පැවසුවේ මෙම කල්ලිය කොල්ලකැම්වලට යොදාගත් යතුරුපැදි 4ක්, පොලිස් ලාංඡන යොදා සකසාගත් ඇදුම් කට්ටල 5ක්, කොල්ල කෑ මුදල් වලින් ලබා ගත් ත්‍රී රෝද රථ 2ක්, ආරක්ෂක හිස්වැසුම් හා තියුණු ආයුධ කිහිපයක් මෙන්ම ගිනි අවියක් ද පොලිස් භාරයට ගත් බවයි.\nවිමර්ශනවල ප්‍රතිඵලයක් මත හිටපු හමුදා සෙබළකු වන සංවිධානත්මක කල්ලිය මෙහෙය වූ පුද්ගලයා සතුව මත්කුඩු ග්‍රෑම් දහයකට අධික ප්‍රමාණ‍යක් සමඟ හොරණ ප්‍රදේශයේ දී අත්අඩංගුවට ගෙන තිබෙනවා.\nපොලිසිය සඳහන් කළේ ප්‍රධාන සැකකරුගෙන් සිදුකළ ප්‍රශ්න කිරිමේ දී කොල්ලකෑම්වලට සම්බන්ධ සෘජුවම සම්බන්ධ පුද්ගලයන්, ඔත්තු බැලු පුද්ගලයන් හා රන් භාණ්ඩ මිල දී ගත් පුද්ගලයන් අත්අඩංගුවට ගත් බවයි.\nඅත්අඩංගුවටගත් ප්‍රධාන සැකකරු පාදුක්ක ප්‍රදේශයේ වන අතර සෙසු සැකකරුවන් හොරණ, හල්තොට, පොල්ගසොවිට ආදී ප්‍රදේශවල පදිංචිකරුවන් බවයි වාර්තා වෙන්නේ.\nවැඩිදුරටත් පොලිසිය පැවසුවේ සැකකරුවන් හොරණ මහේස්ත්‍රාත් අධිකරණය වෙත ඉදිරිපත් කිරිමට නියමිත අතර මේ පිළිබඳව වැඩිදුර පරික්ෂණ සිදුකරන බවයි.",
       "URL": "https://www.hirunews.lk/342342/පොලිස්-වෙසින්-පැමිණ-කෝටියක්-කොල්ල-කෑ-කල්ලියට-වැඩ-වරදී",
       "Category": "Local News",
       "Parent URL": "https://www.hirunews.lk/local-news.php?pageID=156"
}