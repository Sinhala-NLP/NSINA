{
       "Source": "hirunews",
       "Timestamp": "Sunday, 16 April 2023 - 15:44",
       "Headline": "කලාවැවේ මසුන් දහස් ගණනක් මියැදෙති",
       "News Content": "මේ දිනවල දිවයිනේ විවිධ ප්‍රදේශවලට බලපා ඇති දැඩි උණුසුම් දේශගුණික තත්ත්වය හේතුවෙන් කලා වැවේ මසුන් දහස් ගණනක් ජීවිතක්ෂයට පත්ව තිබෙනවා.\nඅප ප්‍රාදේශීය වාර්තාකරු පැවසුවේ මෙලෙස වැව් මත්ස්‍යයින් එකවර විශාල ගණනක් මියයාමක් දැකිය හැකි ව ඇත්තේ වසර ගණනාවකට පසුව බවයි.\nමියගිය මත්ස්‍යයින් නාන තොටුපළ සහ රළපනාව ආශ්‍රිත ප්‍රදේශවල වැඩි වශයෙන් දැකගත හැකි වනවා.\nමසුන් මියයාම හේතුවෙන් කලාවැව අවට දැඩි දුර්ගන්ධයක් පැතිර යමින් ඇති බවත් වාර්තා වනවා.\nශ්‍රී ලංකා මහවැලි අධිකාරියේ ජල තත්ත්ව පරීක්ෂණ විද්‍යාගාරය මගින් මේ වනවිට වැවේ ජල තත්ත්ව පරීක්ෂා කිරීම සඳහා අවශ්‍ය සාම්පල රැස් කිරීම ද සිදුකර ඇති බවත් අප ප්‍රාදේශීය වාර්තාකරු වැඩිදුරටත් සඳහන් කළා.\nමේ අතර මේ දිනවල පවතින දැඩි වියළි කාලගුණය අතරතුර දී ඊයේ(15) සවස කලාවැව ආශ්‍රිත ප්‍රදේශයට මිලිමීටර් 55ක පමණ වැස්සක් පතිත වූ බව කලාවැව කාර්යභාර ඉංජිනේරු කාර්යාලය පවසනවා.\nපැයක පමණ කාලයක් පැවැති එම වැස්සත් සමග අයිස් කැට ද එම ප්‍රදේශයට පතිත වූ බවයි කලාවැව ප්‍රදේශවාසීන් සඳහන් කළේ.",
       "URL": "https://www.hirunews.lk/332673/කලාවැවේ-මසුන්-දහස්-ගණනක්-මියැදෙති",
       "Category": "Local News",
       "Parent URL": "https://www.hirunews.lk/local-news.php?pageID=410"
}