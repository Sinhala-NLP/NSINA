{
       "Source": "hirunews",
       "Timestamp": "Sunday, 27 March 2016 - 8:15",
       "Headline": "ස්ලිම් නීල්සන් ජනතා සම්මාන උළෙලේ සියලූ මාධ්‍ය සම්මාන හිරුට",
       "News Content": "ස්ලිම් නීල්සන් ජනතා සම්මාන උළෙලේ සියලූ මාධ්‍ය සම්මාන දිනා ගනිමින් යළි ජනතාවගේ විශිෂ්ඨතම නාලිකා බවට පත්වීමට හිරු එෆ්.එම්. සහ හිරු ටී.වී. සමත් වුණා.\nසම්භාවනීය අමුත්තන් රැසකගේ සහභාගීත්වයෙන් මෙම සම්මාන උළෙල කොළඹ දී ඊයේ පැවැත්වුණේ හිරු එෆ්.එම්. සහ හිරු ටී.වී. යළිත් මෙරට ප්‍රමුඛතම මාධ්‍ය නාලිකා බවට තහවුරු කරමින්.\nඑහිදී විශිෂ්ඨතම ගුවන් විදුලි නාලිකාව ලෙස හිරු එෆ්.එම්. ජනතා සම්මානයට පාත්‍ර වුණා.\nවසරේ විශිෂ්ඨතම රූපවාහිනිය වූයේ හිරු ටී.වී. නාලිකාවයි.\nජනතාවගේ විශිෂ්ඨතම ප්‍රවෘත්ති නාලිකාව ලෙස ද හිරු ටී.වී. සම්මාන දිනා ගැනීම විශේෂත්වයක්.\nවිශිෂ්ඨතම යොවුන් රූපවාහිනිය ලෙස ද හිරු ටී.වී. ජනතා සම්මානයට පාත්‍ර වද්දී, විශිෂ්ඨතම යොවුන් ගුවන් විදුලිය වූයේ හිරු එෆ්.එම්.\nඑමෙන්ම ජනප්‍රියතම ගුවන්විදුලි වැඩසටහන ලෙසින් සම්මානයට පාත්‍රවූයේ හිරු FM  තුළින් විකාශය වන Dj Ara & Pasbara  වැඩසටහනයි.\nමෙවර ස්ලිම් නීල්සන් ජනතා සම්මාන උළෙලේදී විශිෂ්ඨතම රූපවාහිනී නිවේදක සම්මානය හිරු ටී.වී. හි රංගන ද සිල්වාට හිමිවූ අතර, විශිෂ්ඨතම ගුවන් විදුලි නිවේදක සම්මානය හිමිවූයේ හිරු එෆ්.එම්. ගුවන් විදුලි නාලිකාවේ අරවින්ද ලොකුගේටයි.\nහිරු ටී.වී., හිරු එෆ්.එම්. ලබාගත් මෙම ජනතා සම්මාන පිටුපස සිටින නියමුවා වන්නේ ආසියානු මාධ්‍ය ජාලයේ සභාපති රේනෝ සිල්වා මහතායි.\nඔහුගේ සංකල්පයක් මත ආරම්භවුණු හිරු ටී වී සහ හිරු එෆ්.එම්. නාලිකා, ඔහුගේ මඟ පෙන්වීම යටතේ මේ වනවිට ශ්‍රී ලංකාවේ මාධ්‍ය කලාව, නව මානයකට යොමුකර අවසන්.\nස්ලිම් නීල්සන් ජනතා සම්මාන උළෙලේදී හිරු ටී වී සහ හිරු එෆ්.එම්. ලබාගත් මෙම සම්මාන පිළිබඳව සුභාශිංසන එක් කරමින් ආසියානු මාධ්‍ය ජාලයේ සභාපති රේනෝ සිල්වා මහතා ප්‍රකාශ කළේ ශ්‍රී ලාංකීය මාධ්‍ය කලාව නව මගකට ඔසවා තැබීම සඳහා වූ සිය දැක්ම යළි යළිත් මෙරට ජනතාව තහවුරු කර ඇති බවයි.\nජාතික සහ ජාත්‍යන්තර වශයෙන් හිරු ටී.වී. හිරු එෆ්.එම්. වෙත හිමිවන මෙවැනි සම්මාන නිසැකවම අප දිරිමත් කරන බව ද ඔහු සඳහන් කළා.\nආසියානු මාධ්‍ය ජාලයේ සභාපති රේනෝ සිල්වා මහතා වැඩිදුරටත් කියා සිටියේ හිරු ටී.වී., හිරු එෆ්.එම්. ලබන මෙම සියලූ ජයග්‍රහණවල සැබෑම හිමිකරුවා අප සමඟ බැඳුණු ලක්ෂ සංඛ්‍යාත ප්‍රේක්ෂකයන් සහ ශ්‍රාවකයන් බවයි.",
       "URL": "https://www.hirunews.lk/129450/ස්ලිම්-නීල්සන්-ජනතා-සම්මාන-උළෙලේ-සියලූ-මාධ්‍ය-හිරුට",
       "Category": "Local News",
       "Parent URL": "https://www.hirunews.lk/local-news.php?pageID=5113"
}