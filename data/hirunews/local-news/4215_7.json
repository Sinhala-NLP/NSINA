{
       "Source": "hirunews",
       "Timestamp": "Thursday, 16 November 2017 - 17:43",
       "Headline": "අයවැය දෙවන වර කියවීම වැඩි ඡන්ද 93 කින් සම්මතයි",
       "News Content": "2018 අයවැය දෙවන වර කියවීම අද (16) තුනෙන් දෙකක වැඩි ඡන්දයෙන් සම්මත වුණා.\nඅයවැයට පක්ෂව ඡන්ද 151 ක් හිමි වූ අතර, විපක්ෂව ලැබුණේ ඡන්ද 58 ක් පමණයි. ඒ අනුව වැඩි ඡන්ද 93 කින් එය සම්මත වුණා.\nඒකාබද්ධ විපක්ෂය සහ ජනතා විමුක්ති පෙරමුණ ඊට විපක්ෂව ඡන්දය භාවිත කළ අතර, දෙමළ ජාතික සන්ධානය අයවැයට පක්ෂව ඡන්දය භාවිත කළා.\nහිටපු ජනාධිපති මහින්ද රාජපක්ෂ ඡන්දය විමසන අවස්ථාවේ සභා ගර්භයේ රැඳී සිටියේ නැහැ.\nමේ අතර, අයවැයට සංශෝධන එක්කරමින් මුදල් හා ජනමාධ්‍ය අමාත්‍ය මංගල සමරවීර සඳහන් කළේ හයිබ්‍රිඩ් මෝටර් රථ මිලදී ගැනීමේදී මෙතෙක් පැවති ලීසිං පහසුකම ලබාගැනීමේ සීමාව 70% දක්වා අද මධ්‍යම රාත්‍රියේ සිට ඉහළ නංවන බවයි.\nඑසේම, විදුලි මෝටර් රථ සඳහා මෙවර අයවැයෙන් ලබාදුන් ලක්ෂ දහයේ තීරුබදු සහනය වසරකට නොවැඩි කාලයක් පරිහරණය කර මෙරටට ගෙන්වන විදුලි මෝටර් රථ සඳහාද ලබාදීමට රජය තීරණය කර ඇති බව මුදල් අමාත්‍යවරයා කියා සිටියා.\nඑසේම, පෞද්ගලික පරිහරණය සඳහා මෝටර් රථ ගෙන්වීමට අයවැය ප්‍රකාශයට පත්කරන විට ණයවර ලිපි විවෘත කර ඇති පුද්ගලයින්ටද මෙම බදු සහන හිමිවන බවයි අමාත්‍යවරයා සඳහන් කළේ.",
       "URL": "https://www.hirunews.lk/176210/අයවැය-දෙවන-වර-කියවීම-වැඩි-ඡන්ද-93-කින්-සම්මතයි",
       "Category": "Local News",
       "Parent URL": "https://www.hirunews.lk/local-news.php?pageID=4215"
}