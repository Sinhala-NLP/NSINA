{
       "Source": "hirunews",
       "Timestamp": "Monday, 15 August 2022 - 10:24",
       "Headline": "ඉන්දීය නාවික හමුදා උප ප්‍රධානියා මෙරටට",
       "News Content": "ඩෝනියර් සමුද්‍ර මුර සංචාර ගුවන් යානය මෙරට ගුවන් හමුදාවට භාරදීම සඳහා නාවික හමුදා උප ප්‍රධානී වයිස් අද්මිරාල් සතිෂ් එන් ගෝර්මඩේ ඊයේ (14) ශ්‍රී ලංකාවට පැමිණි බව ඉන්දීය මාධ්‍ය වාර්තා කරනවා.\nඉන්දීය නාවික හමුදා උප ප්‍රධානියාගේ පැමිණීමේ අනෙක් අරමුණ බවට ඉන්දීය මාධ්‍ය වාර්තා කරන්නේ, දෙරට අතර ආරක්‍ෂක සහයෝගීතාව ඉහළ නැංවීම සඳහා වන ද්වීපාර්ශ්වික කරුණු පිළිබඳව සාකච්ඡා කිරීම බවයි.\nඉන්දියාව මෙරටට ලබා දෙන ඩෝනියර් (INDO - 228) ගුවන් යානය, මූලික වශයෙන් කෙටි ගුවන්ගත කිරීම් සහ ගොඩබෑම (STOL) සහිත බහුකාර්ය සැහැල්ලු ප්‍රවාහන ගුවන් යානයක් වන අතර එය ඉලෙක්ට්‍රොනික යුධ මෙහෙයුම්, සමුද්‍ර නිරීක්ෂණ, ආපදා සහන සහ ටර්බෝ ප්‍රොප් ද්විත්ව එන්ජිමක් සහිත වෙනත් වැඩ සඳහා ඉන්දියානු නාවික හමුදාව විසින් භාවිතා කර තිබුණා.\nඉන්දීය මාධ්‍ය වාර්තා කරන ආකාරයට මෙම ගුවන් යානය ශ්‍රී ලංකාවට පරිත්‍යාග කෙරෙන්නේ 'අසල්වැසියා ප්‍රථමයෙන්' යන ඉන්දියානු ප්‍රතිපත්තිය යටතේ වන අතර එම ප්‍රතිපත්තිය යටතේ, ශ්‍රී ලංකාවේ ආර්ථික අභියෝග ජය ගැනීම හා ශ්‍රී ලංකාවේ ආර්ථික සංවර්ධනය සඳහා අඛණ්ඩව ඉන්දියාව සහාය දෙන බවයි.\nතව ද එම මාධ්‍ය වාර්තා දක්වන්නේ, ඉන්දියාව ශ්‍රී ලංකාවට වඩාත් ශක්තිමත් සහ අන්‍යෝන්‍ය වශයෙන් වාසිදායක හවුල්කරුවෙකු බවට පත්වෙමින් සිටින බවත්, කොවිඩ් වසංගතය සහ පොහොර ගැටලුව සහිත කාලය තුළ ආධාර හැරුණු විට, ඉන්දියාව විසින් මූලික තම නිෂ්පාදන ද පරිත්‍යාග කළ බවයි.\nඑම මාධ්‍ය වාර්තා වැඩිදුරටත් සඳහන් කරන්නේ, ශ්‍රී ලංකාව පෙබරවාරි මාසයේ සිට ඩීසල් හිඟයකින් පෙළෙන අතර එය දිනපතා පැය ගණනක් විදුලිය විසන්ධි කිරීමට හේතු වූ බවත්, වර්තමානයේ දී, ශ්‍රී ලංකාව උග්‍ර ආහාර සහ විදුලි හිඟයකින් පොරබදමින් සිටින අතර එම තත්ත්වයන් තම අසල්වැසියන්ගෙන් උපකාර පැතීමට ශ්‍රී ලංකාවට බල කෙරෙන බවයි.\nඑසේ ම ඉන්දියාව සිය 'අසල්වැසියා ප්‍රථමයෙන්' යන ප්‍රතිපත්තිය යටතේ, ණය බරින් පෙළෙන දූපත් රටට උපකාර කිරීමට සැමවිට ම ඉදිරිපත් වී තිබෙන බවත් පසුගිය වසර 10 තුළ ශ්‍රී ලංකාවට ණය රේඛා 8ක් (LOC) ඔස්සේ ඩොලර් මිලියන 1,850.64ක් ප්‍රධානය කළ බවත් එම මාධ්‍ය වාර්තා සඳහන් කරනවා.",
       "URL": "https://www.hirunews.lk/312796/ඉන්දීය-නාවික-හමුදා-උප-ප්‍රධානියා-මෙරටට",
       "Category": "Local News",
       "Parent URL": "https://www.hirunews.lk/local-news.php?pageID=940"
}