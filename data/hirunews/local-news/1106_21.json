{
       "Source": "hirunews",
       "Timestamp": "Thursday, 09 June 2022 - 22:13",
       "Headline": "මගී ආකර්ෂණය ඇතිවන අයුරින් පොදු ප්‍රවාහනය සකසන ලෙසට ජනපති දන්වයි (වීඩියෝ)",
       "News Content": "මගී ආකර්ෂණය ඇතිවන ආකාරයට පොදු ප්‍රවාහන සේවා වඩාත් විධිමත්ව හා ගුණාත්මකව පවත්වාගෙන යාමේ අවශ්‍යතාව ජනාධිපති ගෝඨාභය රාජපක්ෂ පෙන්වා දී තිබෙනවා.\nතෙල් මිල ඉහළ යාම හේතුවෙන් ජනතාව දැඩි අපහසුතාවයට පත්ව සිටින අතර, ඒ සමග පොදු ප්‍රවාහනය සඳහා වැඩි ඉල්ලුමක් පවතින බවත් ඊට පහසුකම් සැලසීමෙන් ජනතාවට සහනයක් සැලසෙන බවත් ජනාධිපතිවරයා නිලධාරින්ට අවධාරණය කළා.\nප්‍රවාහන හා මහාමාර්ග අමාත්‍යාංශයේ ප්‍රගති සමාලෝචනය පිළිබඳ කොළඹ, කොටුව ජනාධිපති මන්දිරයේ දී අද (09) පස්වරුවේ පැවති සාකච්ඡාවේ දීයි ජනාධිපතිවරයා මේ බව කියා සිටියේ.\nදුම්රිය හා බස් රථ සඳහා අඛණ්ඩව තෙල් සැපයීමේ ක්‍රමවත් වැඩපිළිවෙළක අවශ්‍යතාව දීර්ඝව සාකච්ඡාවට ලක් කෙරුණු අතර, ගමනාගමන මණ්ඩලයට අයත් ඉන්ධන හල් මගින් රාත්‍රී කාලයේ පුද්ගලික බස් රථ සඳහා ඉන්ධන සැපයීමට පියවර ගැනීමට ද මෙහිදී තීරණය කෙරුණා.\nPark & Drive ක්‍රමය ව්‍යාප්ත කිරීමටත් ඒ සඳහා රථවාහන ගාල් කිරීමේ දී අයකරන ගාස්තු අඩු කිරීමටත් තීරණය කරනු ලැබුවා.\nතෝරාගත් දුම්රිය ස්ථාන ආසන්නයේ රථවාහන ගාල් කිරීමේ පහසුකම් සැලසීමේ හැකියාව සොයා බලන ලෙස ද\nජනාධිපතිවරයා උපදෙස් ලබා දුන්නේ පැමිණි සිටි නිලධාරින් වෙතයි.\nලංගම සහ පෞද්ගලික බස්රථ සඳහා දැනට ක්‍රියාත්මක ඒකාබද්ධ කාලසටහන් ක්‍රමය කෙටි ධාවනය සඳහා යොදාගැනීමටත් යෝජනා කෙරුණා.\nඑමෙන්ම ලංගම සේවකයින්ගේ වැටුප් ගැටලු විසඳීම මෙන්ම ආහාර බෝග වගාව සඳහා දුම්රිය රක්ෂිත බදුදීම කෙරෙහි ද මෙහිදී වැඩි අවධානයක් යොමු කෙරුණු බවයි ජනාධිපති මාධ්‍ය අංශය නිකුත් කළ නිවේදනයේ දැක්වෙන්නේ.",
       "URL": "https://www.hirunews.lk/306697/මගී-ආකර්ෂණය-ඇතිවන-අයුරින්-පොදු-ප්‍රවාහනය-සකසන-ලෙසට-ජනපති-දන්වයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1106"
}