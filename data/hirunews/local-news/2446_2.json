{
       "Source": "hirunews",
       "Timestamp": "Friday, 18 September 2020 - 16:13",
       "Headline": "පොල් මිල ගැන කතා කරන්න පොල් ගසකට නැගුනු රාජ්‍ය ඇමති (වීඩියෝ)",
       "News Content": "පොල්, කිතුල්, තල් සහ රබර් වගා ප්‍රවර්ධන රාජ්‍ය අමාත්‍ය අරුන්දික ප්‍රනාන්දු අද පොල් ගසකට නැග පොල් මිල පිළිබඳ අදහස් පළකළා.\nරාජ්‍ය අමාත්‍යවරයා දංකොටුව ප්‍රදේශයේ පිහිටි සිය ගෙවත්තේ ගසකට නැග මෙලෙස පොල් මිල පිළිබඳ කතා කළ බවයි අප වාර්තාකරුවන් සඳහන් කළේ.\nඅරුන්දික ප්‍රනාන්දු එහිදී පෙන්වා දුන්නේ ශ්‍රී ලංකාවේ මේවන විට පොල් මිල ඉහළ ගොස් ඇත්තේ ලෝක වෙළඳපොලේ පොල් ආශ්‍රිත නිශ්පාදනවලට ඇති ඉල්ලුම ඉහළ යාම හේතුවෙන් බවයි.\nපොල් ගෙඩියක මිල රුපියල් සියයක් දක්වා ඉහළ ගොස් ඇති අතර පොල් කඩන කම්කරුවෙකුට ද ගසකට රුපියල් සියයක් ලබාදිය යුතු බව නැග සිටි පොල් ගසේ ගෙඩි කිහිපයක් කඩා දැමූ ඇමතිවරයා සඳහන් කළා.\nපොල් කැඩීමට ද කම්කරුවන් සොයා ගැනීමේ අපහසුතාවක් මතුව ඇති බවයි ඔහු කියාසිටියේ.\nකෙසෙවෙතත් පොල් මිල කෙතරම් ඉහළ ගිය ද පොල් රටින් ගෙන්වීමට කටයුතු නොකරන අතර නගරබදව ජීවත්වන ජනතාවට පොල් සහන මිලට ලබාදීමට ඉදිරි දින කිහිපයේදී වැඩපිළිවෙලක් සකස් කරන බවයි අරුන්දික ප්‍රනාන්දු මහතා සඳහන් කළේ.\nරාජ්‍ය අමාත්‍යවරයා සිය වත්තේ පොල් ගසකට නැග තිබුනේ වරකාපොළ ප්‍රදේශයේ පදිංචිකරුවෙකු විසින් නිෂ්පාදනය කරන ලද යන්ත්‍රයක් ආධාරයෙන්.\nඑය ඉදිරි දින කිහිපය තුළ හඳූන්වාදීමට ක්‍රියාකරන බව ද රාජ්‍ය අමාත්‍ය අරුන්දික ප්‍රනාන්දු සඳහන් කළා.",
       "URL": "https://www.hirunews.lk/250530/පොල්-මිල-ගැන-කතා-කරන්න-පොල්-ගසකට-නැගුනු-රාජ්‍ය-ඇමති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2446"
}