{
       "Source": "hirunews",
       "Timestamp": "Sunday, 15 May 2022 - 14:21",
       "Headline": "සුපිරි ලෝහිත සඳක් පායා අද, පූර්ණ චන්ද්‍රග්‍රහණයක්",
       "News Content": "වසරේ ප්‍රථම චන්ද්‍රග්‍රහණය වෙසක් පොහෝ දිනය යෙදී ඇති අද (15), පූර්ණ චන්ද්‍රග්‍රහණයක් ලෙස සිදුවන බව නාසා ආයතනය ප්‍රකාශ කළා.\nකෙසේ නමුත් ශ්‍රී ලංකා වේලාවෙන් දිවා කාලයේ සිදුවන බැවින් එය, ශ්‍රී ලංකාවට හෝ ඉන්දියාවට දර්ශනය නොවනු ඇති. මෙම චන්ද්‍රග්‍රහණයේදී සඳ රත්පැහැයෙන් දිස්වන බැවින් එය හැඳින්වෙන්නේ බ්ලඩ් මූන් හෙවත් ලෝහිත චන්ද්‍රයා උදාවීමක් ලෙසයි.\nසූර්යයා සහ සඳ අතරට පැමිණෙන පෘථිවියේ සෙවනැල්ල චන්ද්‍රයා මත පතිත වීමෙන් චන්ද්‍රග්‍රහණ සිදුවන අතර, මෙම පූර්ණ චන්ද්‍රග්‍රහණයේදී මුළුමනින්ම අඳුරුවන චන්ද්‍රයා පසුව තද රත්පැහැයෙන් දිස්වනවා.\nමෙය, මේ වසරේ එකම පූර්ණ චන්ද්‍රග්‍රහණයයි.\nපෘථිවියේ කක්ෂයට ආසන්නව ස්ථානගතවී තිබීම හේතුවෙන් සඳ සාමාන්‍ය ප්‍රමාණයට වඩා විශාල ලෙස දිස්වන නිසා එය, සුපිරි සඳක් වන අතර, අද, චන්ද්‍රග්‍රහණයේදී සුපිරි ලෝහිත චන්ද්‍රයෙකු දර්ශනය වනු ඇති.",
       "URL": "https://www.hirunews.lk/304408/සුපිරි-ලෝහිත-සඳක්-පායා-අද-පූර්ණ-චන්ද්‍රග්‍රහණයක්",
       "Category": "Local News",
       "Parent URL": "https://www.hirunews.lk/local-news.php?pageID=1167"
}