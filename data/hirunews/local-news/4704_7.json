{
       "Source": "hirunews",
       "Timestamp": "Wednesday, 18 January 2017 - 13:45",
       "Headline": "කුඩු කිලෝ 111ක් සමඟ අත්අඩංගුවට ගත් 16ට අධි චෝදනා",
       "News Content": "හික්කඩුව මුහුදේදි හෙරොයින් කිලෝග්රෑම් 111ක් සමඟ අත්අඩංගුවට ගත් 16 දෙනාට එරෙහිව අධි චෝදනා ගොනු කරන බව නීතිපතිවරයා අද කොළඹ මහාධිකරණයට දැනුම් දුන්නා.\nඒ මෙම නඩුව අද(18) පෙරවරුවේ කොළඹ ප්‍රධාන මහාධිකරණ විනිසුරු මනිලාල් වෛද්‍යතිලක හමුවේ කැදවූ අවස්ථාවේදීයි.\nපොලිස් මත්ද්‍රව්‍ය නාශක කාර්යාංශය සහ නාවික හමුදාව එක්ව සිදුකළ මෙහෙයුමකින් පසු සොයාගත් මෙම හෙරොයින් තොගයෙහි තිබූ ශුද්ධ හෙරොයින් ප්‍රමාණය කිලෝග්රෑම් 48ක් බවටද අධිකරණයේදී අනාවරණය වුණා.\nහික්කඩුව මුහුුදු තීරයේදී ඉරාන නෞකාවකින් ගෙනවිත් මෙරට නෞකාවකට පටවමින් සිටියදී මෙම හෙරෝයින් කිලෝග්රෑම් 111 සමඟ විදේශිකයන් සහ ශ්‍රී ලාංකිකයන් 16 දෙනෙකු අත්අඩංගුවට ගනු ලැබුවේ පසුගිය වසරේ අප්‍රේල් මාසයේයි.\nඅද පෙරවරුවේ නඩුව කැදවූ අවස්ථාවේදී අත්අඩංගුවට ගෙන සිටින පාකිස්ථානු ජාතිකයන් 03 දෙනාට ඇප ලබාදෙන ලෙස ඔවුන්ගේ නීතිඥයන් අධිකරණයෙන් ඉල්ලා සිටියා.\nඑහිදී විනිසුරුවරයා නියෝග කළේ මේ පිළිබඳ සලකා බැලීම මාර්තු මස 14 වැනිදා සිදු කරන බවයි.\nමේ අතර, කොළඹ වරායට පැමිණි නෞකාවක තිබී කොකේන් කිලෝග්රෑම් 928 සොයාගැනීමේ සිද්ධියට සම්බන්ධ සැකකරුවන් අත්අඩංගුවට ගෙන අධිකරණයට ඉදිරිපත් කරනතුරු එම නඩුව බහා තැබීමට කොළඹ ප්‍රධාන මහේස්ත්‍රාත් ලාල් බණ්ඩාර අද නියෝග කළා.\nමේ සම්බන්ධයෙන් අධිකරණයට කරුණු වාර්තා කළ පොලිස් මත්ද්‍රව්‍ය නාශක කාර්යාංශය කියා සිටියේ මෙම සිද්ධියට අදාල විමර්ශණ මෙතෙක් අවසන් නොමැති බවයි.\nඑමෙන්ම සැකකරුවන් අත්අඩංගුවට ගෙන අධිකරණයට ඉදිරිපත් කිරීම සඳහා දිනයක් ලබාදෙන ලෙසද ඔවුන් අධිකරණයෙන් ඉල්ලීමක් කළා.\nඒ අනුව ඉදිරිපත් වූ කරුණු සලකා බැලූ ප්‍රධාන මහේස්ත්‍රාත්වරයා නියෝග කළේ සිද්ධියට අදාල සැකකරුවන් අත්අඩංගුවට ගන්නාතුරු නඩුව බහා තැබීමටයි.\nඉක්වදෝරයේ සිට පැමිණි නෞකාවක තිබී මෙම කොකේන් තොගය සොයා ගනු ලැබුවේ පසුගිය වසරේ දෙසැම්බර් මස 08 වැනිදායි.",
       "URL": "https://www.hirunews.lk/152337/කුඩු-කිලෝ-111ක්-සමඟ-අත්අඩංගුවට-ගත්-16ට-අධි-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=4704"
}