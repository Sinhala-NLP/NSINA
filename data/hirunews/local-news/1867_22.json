{
       "Source": "hirunews",
       "Timestamp": "Tuesday, 22 June 2021 - 16:01",
       "Headline": "පි‍යාවත් තමන්ට කියා නොදුන් පාඩමක් ගැන කියන නාමල් රාජපක්ෂ  (වීඩියෝ)",
       "News Content": "පි‍යාවත් තමන්ට කියා නොදුන් පාඩමක් පසුගිය රජය තමන් සිරගත කිරීම හරහා කියා දුන් බව ක්‍රීඩා අමාත්‍ය නාමල් රාජපක්ෂ අද පාර්ලිමේන්තුවේදි කියා සිටියා.\nඑහිදී තමන් ඇතුලු වත්මන් ආණ්ඩුවේ තවත් ඇමතිවරුන් පිරිසකටත් සිරකරුවන් විඳින දුක වේදනාව දැක බලා ගැනීමට අවස්ථාව ලැබුනු බවයි අමාත්‍යවරයා පැවසුවේ.\nතමන් ඇතුලු පිරිස රිමාන්ඩ් බන්ධනාගාර ගතව සිටි කාලය තුල නඩු නිමිත්තක් වත් නොමැතිව බන්ධනාගාර ගතව සිටින විශාල පිරිසක් හමුවූ බව ක්‍රීඩා  අමාත්‍යවරයා කියා සිටියා.\nමෙලෙස නඩු නොපැවරීම හේතුවෙන් තමන්ගේ වයසටත් වැඩි කලක් රිමාන්ඩ් බන්ධනාගාර ගතව සිටින්නන් තමන්ට හමුවූ බවයි ඔහු පවසන්නේ.\nඔවුන් අතරෙ එල්.ටී.ටී.ඊ ත්‍රස්තවාදයට සැක පිට අත් අඩංගුවට ගත් විශාල පිරිසක්ද සිටින අතර ඔවුන් අතරින් 35 දෙනෙක් වැරදිකරුවන් වී දඩුවම් විදින්නන් වූවද ඔවුන් අතරෙනුත් අති බහුතරයක් ඒ වන විටත් දඩුවම් කාලයට වැඩි කලක් රිමාන්ඩ් බන්ධනාගරයේ ගත කර අති බව අමාත්‍යවරයා මෙහිදී හෙලි කලා.\nඑමෙන්ම මේ වන විටත් මහාධිකරණවල නඩු කටයුතු පවතින එල්.ටී.ටී.ඊ සැකකරුවන් 38 දෙනෙකු සිටිනා අතර ඔවුන් මේ වන විටත් රිමාන්ඩ් බන්ධනාගර තුල වසර 20 වැඩි කලක් ගත කර ඇති බවත් අමාත්‍යවරයා වැඩිදුරටත් කියා සිටියා.\nමෙයට අමතරව කිසිදු චෝදනාවක් නොමැතිව රිමාන්ඩ් බන්ධනාගාර ගතව සිටින සැකකරුවන් 13 දෙනෙකුද තමන්ට හමුවී ඇති බව ඔහු මෙහිදී හෙලි කලා.\nතව දුරටත් පාර්ලිමේන්තුව අමතමින් ක්‍රීඩා අමාත්‍යවරයා කියා සිටියේ මූලික නඩු කටයුතු අවසන් කර නමුත් අධි චෝදනා ගොනු නොකල තවත් 116 දෙනෙකු රිමාන්ඩ් බන්ධනාගාරයේ සිටිනා බවයි.\nමෙලෙස වසර ගනනාවක් බන්ධනාගාර ගතව සිටිනා මේ අයට වහාම සාධාරණය ඉටු කල යුතු බවටයි අමාත්‍යවරයා පෙන්වා දෙන්නේ.\nඔවුන්ට අධි චෝදනා ගොනු කිරීම හෝ ඔවුන් පුනරුත්තාපනය කර නැවත සමාජයට මුදා හැරීම සිදු කලයුතු බවට යෝජනා කරන අමාත්‍යවරයා පෙන්වා දෙන්නේ මහින්ද රාජපක්ෂ රජය යටතේ එලෙස 12000ක් පුරුත්තාපනය කර නැවත සමාජයට එක්කල බවයි.\nමේ අයට යම් සාධාරණයක් අනිවාර්යෙන්ම සිදු විය යුතු බවත් පෙන්වා දුන් ක්‍රීඩා අමාත්‍ය වරයා තමන් බන්ධනාගාරයේ සිටි සමයේ මුණ ගැසුනු පුද්ගලයෙකු සම්බන්දයෙන් සිදුවීමක්ද හෙලි කලා.\nඅදාල පුද්ගලයා මෙරට සිදුවූ ප්‍රභූ ඝාතනයකට සැකපිට අත්අඩංගුවට පත්ව වැරදිකරු බවට පත්වූ අයෙක්.\nඔහු මෙම ඝාතනයට සම්බන්ධ වෙන්නේ ගසක අත්තක් කැපීම නිසා.\nඅමාත්‍යවරයා අවධාරණය කලේ මේ වන විට ගසේ අත්ත කැපූ පුද්ගලයා වැරදිකරු වී බන්ධනාගාර ගතව ඇති අතර ප්‍රධාන සැකකරු සමාවක් මත නිදහස්ව ගොස් ඇති බවයි.\nමෙවැනි සිදුවීම් බන්ධනාගාරය තුල ඇති බවත් එබැවින් එවැනි කරුනු දෙස සානුකම්පිතව බලා කටයුතු කල යුතු බවත් අමාත්‍යවරයා පවසනවා.\nමෙහිදී ක්‍රීඩා අමාත්‍ය නාමල් රාජපක්ෂ අධිකරණ අමාත්‍යවරයාගෙන් ඉල්ලා සිටියේ මෙම කාරනා සම්බන්ධයෙන් දැඩි අවධානයක් යොමුකර අසාධාරනයට ලක් වූවන්ට වහාම සාධාරනය ඉටු කර දීමට මැදිහත් වන ලෙසයි.",
       "URL": "https://www.hirunews.lk/275030/පි‍යාවත්-තමන්ට-කියා-නොදුන්-පාඩමක්-ගැන-කියන-නාමල්-රාජපක්ෂ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1867"
}