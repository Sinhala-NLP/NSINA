{
       "Source": "hirunews",
       "Timestamp": "Thursday, 10 November 2016 - 18:22",
       "Headline": "2016 මෙන් අයවැය යෝජනා කිහිපයක් එපා - ඒකාබද්ධ විපක්ෂයෙන් ඉල්ලීමක්",
       "News Content": "2017 වසර සදහා අය වැය ඉදිරිපත් කිරීමෙන් පසු ඊට පක්ෂව සහ විපක්ෂව මැති ඇමතිවරුන් සිය අදහස් පළ කළා.\nසුසිල් ප්‍රේමජයන්ත්, රෝහිත අබේගුණවර්ධන, කබීර් හෂීම්, හිටපු ජනපති මහින්ද රාජපක්ෂ, අකිල විරාජ් කාරියවසම්, කෙහෙළිය රඹුක්වැල්ල, දුමින්ද දිසානායක,  අනුර කුමාර දිසානායක සහ විමල් වීරවංශ යන මැති ඇමතිවරු ඒ සම්බන්ධයෙන් අදහස් පළ කළා.\nඑහිදී හිටපු ජනාධිපති මහින්ද රාජපක්ෂ කියා සිටියේ මෙවර අයවැයෙන් ජනතාවට බලාපොරොත්තුවක් ලබාදී නොමැති බවයි.\nකෙසේ වෙතත්, ඉන් ඒකාබද්ධ විපක්ෂයට වාසියක් සිදුව ඇති බවයි ඔහු පෙන්වා දුන්නේ.\nකබීර් හෂීම් අමාත්‍යවරයා අයවැය සම්බන්ධයෙන් අදහස් දක්වමින් කියා සිටියේ මීට පෙර අයවැයවලින් පාලකයන් වෙනුවෙන් මුදල් වෙන් කළද මෙවර ජනතාව වෙනුවෙන් මුදල් වෙන්කර ඇති බවයි.\nපාර්ලිමේන්තු මන්ත්‍රී විමල් වීරවංශ අයවැය සම්බන්ධයෙන් අදහස් පළ කරමින් කියා සිටියේ 2016 වසරේ මෙන් අයවැය කිහිපයක් ගෙන නොඑන ලෙස තමන් මුදල් අමාත්‍යවරයාගෙන් ඉල්ලා සිටින බවයි.\nමේ අතර, අයවැය යෝජනා ඉදිරිපත් කිරීමෙන් අනතුරුව පැවැත්වෙන සාම්ප්‍රදායික තේ පැන් සංග්‍රහයට ආණ්ඩු පක්ෂය සහ විපක්ෂය නියෝජනය කරන මැති ඇමතිවරු රැසක් එක්ව සිටියා.",
       "URL": "https://www.hirunews.lk/147265/2016-මෙන්-අයවැය-යෝජනා-කිහිපයක්-එපා-ඒකාබද්ධ-විපක්ෂයෙන්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=4801"
}