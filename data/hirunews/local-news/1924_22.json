{
       "Source": "hirunews",
       "Timestamp": "Thursday, 27 May 2021 - 16:31",
       "Headline": "වරාය, ඉන්ධන, ක්ෂේත්‍ර නිලධාරින් ඇතුළු සේවා කිහිපයක් අත්‍යාවශ්‍ය සේවා ලෙස නම් කෙරේ",
       "News Content": "පවතින කොරෝනා තත්ත්වය හමුවේ වරාය, ඉන්ධන, පොදු ප්‍රවාහන සේවා, ඇතුළු ක්ෂේත්‍ර නිලධාරින් අත්‍යාවශ්‍ය සේවා බවට නම් කර අති විශේෂ ගැසට් නිවේදනයක් නිකුත් කර තිබෙනවා.\nජනාධිපතිවරයාගේ අණ පරිදි අදාළ ගැසට් නිවේදනය නිකුත් කර ඇත්තේ ජනාධිපති ලේකම් ආචාර්ය පී.බී.ජයසුන්දර විසින්.\nඑහි වැඩිදුරටත් දැක්වෙන්නේ කොරෝනා තත්ත්වය හමුවේ අත්‍යාවශ්‍ය සේවාවන් සැපයීමේ අඛන්ඩ සේවාවක් අවශ්‍ය බැවින්, කොරෝනා නිවාරණ සෞඛ්‍ය මාර්ගෝපදේශ අවධානයට ලක් කර මෙම ගැසට් නිවේදනය නිකුත් කරන බවයි.\nඒ අනුව, වරාය අධිකාරිය, ඉන්ධන සැපයුම සහ බෙදා හැරීම, රේගු කටයුතු, දුම්රිය දෙපාර්තමේන්තුව, ශ්‍රී ලංකා ගමනාගමන මණ්ඩලය, සියලු දිස්ත්‍රික් ලේකම් කාර්යාල, ප්‍රාදේශීය ලේකම් කාර්යාල, පළාත් පාලන ආයතන, අත්‍යාවශ්‍ය සේවා යටතට පත් කෙරෙනවා.\nග්‍රාම නිලධාරින් සමෘද්ධී සංවර්ධන නිලධාරින්, කෘෂිකර්ම පර්යේෂණ නිලධාරින් ඇතුළු සියලුම ක්ෂේත්‍ර මට්ටමේ නිලධාරින් මෙන්ම මහබැංකුව, රාජ්‍ය බැංකු සහ රක්ෂණ කටයුතු ද ඊට අයත්.\nමේ අතර ජුනි 7 වනදා දක්වා සංචරණ සීමා ක්‍රියාත්මක අතර, මැයි 31 සහ ජුනි 4 වනදා ජනතාවට අත්‍යාවශ්‍ය භාණ්ඩ මිලදී ගැනීම සඳහා ළඟම වෙළඳසැලට පාගමනින් යාමට අවස්ථාව හිමිවනවා.\nඅදත් කොළඹ නගරයට ඇතුළු වන වාහන පොලීසිය විසින් දැඩි පරීක්ෂාවකට ලක් කළා. ඊයේ දිනයේදී එලෙස සිදුකළ පරීක්ෂාවලින් වාහන 28 ක් පොලිස් භාරයට ගෙන තිබුණා.\nමේ අතර, නිරෝධායන නීති උල්ලංඝනය කරමින් වෙන්නප්පුව - වයික්කාල ප්‍රදේශයේ 20 දෙනෙකුට වැඩි පිරිසක් සහභාගි වූ විවාහ මංගල උත්සවයක් වෙන්නප්පුව පොලීසිය සහ මහජන සෞඛ්‍ය පරීක්ෂකවරුන් විසින් අත්හිටුවීමට කටයුතු කළා.\nමීට සහභාගි වූ පිරිස ජා-ඇල ප්‍රදේශයේ සංචරණ සීමා උල්ලංඝනය කරමින් වෙන්නප්පුවට පැමිණ ඇති අතර, ඔවුන්ට එරෙහිව නීතිමය පියවර ගැනීමට නියමිත බවත්, සියලුදෙනාම නිරෝධායනයට යොමුකර ඇති බවත් වාර්තා වනවා.",
       "URL": "https://www.hirunews.lk/272610/වරාය-ඉන්ධන-ක්ෂේත්‍ර-නිලධාරින්-ඇතුළු-සේවා-කිහිපයක්-අත්‍යාවශ්‍ය-සේවා-ලෙස-නම්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1924"
}