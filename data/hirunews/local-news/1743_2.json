{
       "Source": "hirunews",
       "Timestamp": "Friday, 20 August 2021 - 7:12",
       "Headline": "ක්‍රෙඩිට් කාඩ් ගෙවීම් නවතා දැමීම සම්බන්ධයෙන් මහ බැංකුවෙන් පිළිතුරු",
       "News Content": "අන්තර්ජාලය ඔස්සේ ණය කාඩ්පත් හරහා සිදුකරන විදෙස්ගත ගෙවීම් නවතා දැමීමට ඇතැම් වාණිජ බැංකු විසින් මේ වන විට කටයුතු කර ඇති බවට තොරතුරු වාර්තා වනවා.\nවිශේෂයෙන් අන්තර්ජාලය ඔස්සේ ක්‍රෙඩිට් කාඩ්පත් මගින් භාණ්ඩ ඇණවුම් සඳහා සිදුකරන ගෙවීම් මෙලෙස නවතා ඇති බවටයි වාර්තා වන්නේ.\nමේ සම්බන්ධයෙන් මහබැංකුව වෙත ද තොරතුරු වාර්තා වී ඇති බැවින් ඒ ඔස්සේ සොයා බැලීමක් සිදුකිරීමට ද මේ වනවිට කටයුතු කර තිබෙනවා.\nකෙසේ වෙතත්, ණය කාඩ්පත් හරහා අන්තර්ජාල ගෙවීම් සිදුකිරීමේ දී මතුව ඇති ගැටලු සම්බන්ධයෙන් මහබැංකුව විසින් ඊයේ (19) සූම් තාක්ෂණය ඔස්සේ කැඳවා තිබූ මාධ්‍ය හමුවක දී මාධ්‍යවේදීන් විසින් ඒ පිළිබද ව විමසා සිටියා.\nඊට මහබැංකුවේ නියෝජ්‍ය අධිපතිනි ටී.එම්.ජේ.වයි.ජී. ප්‍රනාන්දු සඳහන් කළේ වාණිජ මට්ටමින් ණය කාඩ්පත් හරහා සිදුකරන ගෙවීම් පමණක් නවතා දමා ඇති බවයි.\nමේ අතර, රටේ පවතින ඩොලර් හිඟයට පිළියම් සෙවීමේ අරමුණෙන් රජය පොලී අනුපාත ඉහළ දැමීමට පියවර ගෙන ඇතැ යි පාර්ලිමේන්තු මන්ත්‍රී ආචාර්ය හර්ෂ ද සිල්වා ප්‍රකාශ කළා.\nකෙසේ වෙතත්, ඩොලර් හිඟයට ඒ හරහා විසදුම් ලබා ගැනීමට නො හැකි බවයි ඔහු කියා සිටියේ.\nඑසේම උද්ධමනය ඉහළ යෑම නිසා භාණ්ඩ හා සේවා රැසක මිල ගණන් ද ඉහළ ගොස් ඇති බවත් තවදුරටත් එලෙස ඉහළ යනු ඇති බවත් පාර්ලිමේන්තු මන්ත්‍රී ආචාර්ය හර්ෂ ද සිල්වා වැඩිදුරටත් සඳහන් කළා.",
       "URL": "https://www.hirunews.lk/280148/ක්‍රෙඩිට්-කාඩ්-ගෙවීම්-නවතා-දැමීම-සම්බන්ධයෙන්-මහ-බැංකුවෙන්-පිළිතුරු",
       "Category": "Local News",
       "Parent URL": "https://www.hirunews.lk/local-news.php?pageID=1743"
}