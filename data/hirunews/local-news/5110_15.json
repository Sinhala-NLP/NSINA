{
       "Source": "hirunews",
       "Timestamp": "Tuesday, 29 March 2016 - 19:05",
       "Headline": "සවුත්ලන්ඩ්ස් විදුහල්පතිනිය බරපතල වරදක් කරයි",
       "News Content": "ගාල්ල - සවුත්ලන්ඩ්ස් විද්‍යාලයේ නව විදුහල්පතිනිය ලෙස පත්වූ සන්ධ්‍යා පතිරණවසම්ට අද සිය ධුරයේ වැඩභාරගැනීමට හිටපු විදුහල්පතිනිය වන ශාන්ති සෙනෙවිරත්න අවස්ථාව ලබාදී නොමැති බවට හිරු ප්‍රවෘත්ති අංශයට වාර්තාවුණා.\nඅදාළ විදුහල්පතිවරියගේ ස්ථාන මාරුවට විරෝධය පළ කරමින් පාසලේ ආදි සිසුවියන් සහ මව්පියන් ඊයේ ගාල්ල ප්‍රධාන බස් නැවතුම්පල ඉදිරිපිට විරෝධතාවකද නිරත වූ අතර මේ හේතුවෙන් ගාල්ල - කොළඹ ප්‍රධාන මාර්ගයේ ගමනාගමන කටයුතු ද පැය දෙකක පමණ කාලයක් ඇණ හිටියා.\nඋද්ඝෝෂණය ජංගම දුරකථනයකින් වීඩියෝ කළ එම පාසලේම සිසුවියකට එම ස්ථානයේ සිටි පිරිසක් පහරදී ඇති බවද ඊයේ වාර්තා වුණා.\nකෙසේ වෙතත් ශාන්ති සෙනෙවිරත්න විදුහල්පතිනිය තම ස්ථාන මාරුව වළක්වාගනිමින් කටයුතු කිරීම අධ්‍යාපන පද්ධතියේ නීතිය ක්‍රියාත්මක නොවීමක් බවට ලංකා ගුරු සංගමය චෝදනා කරනවා.\nඑහි ලේකම් ජෝෂප් ස්ටාලින් කියා සිටියේ මේ සම්බන්ධයෙන් වහා පරීක්ෂණයක් කරන ලෙස අධ්‍යාපන අමාත්‍යවරයාට අද පැමිණිලි කළ බවයි.\nඅප ගාල්ල සවුත්ලන්ඩ්ස් විද්‍යාලයේ පවතින මෙම ගැටළුව සම්බන්ධයෙන් දකුණු පළාත් අධ්‍යාපන අධ්‍යක්‍ෂ ජයතිස්ස බ්ලොක් ගෙන් විමසීමක් කළා.\nඔහු කියා සිටියේ අධ්‍යාපන අමාත්‍යාංශ ලේකම්වරයාගේ නියෝගයට අවනත නොවී කටයුතු කිරීම හරහා හිටපු විදුහල්පතිනිය බරපතල වරදක් සිදුකර ඇති බවයි.",
       "URL": "https://www.hirunews.lk/129670/සවුත්ලන්ඩ්ස්-විදුහල්පතිනිය-බරපතල-වරදක්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=5110"
}