{
       "Source": "hirunews",
       "Timestamp": "Wednesday, 18 May 2022 - 12:52",
       "Headline": "අග්‍රාමාත්‍ය කාර්යාලයේ වියදම් සීමා කෙරේ",
       "News Content": "ඉන්ධන අර්බුදයත් සමග වියදම් අවම කර ගැනීම සඳහා රාජ්‍ය සේවකයින් සේවයට කැඳවීම සීමා කරන්නේ නම් නිවසෙහි සිට රාජකාරි කරන සේවකයින්ගේ වැටුප් කප්පාදු කළ යුතු බව රාජ්‍ය, සේවා, පළාත් සභා හා පළාත් පාලන අමාත්‍යාංශය පවසනවා.\nඑම අමාත්‍යාංශයේ ලේකම් ජේ.ජේ.රත්නසිරි සඳහන් කළේ රාජ්‍ය සේවකයින් කැඳවීම සීමා කරන ලෙස ඇතැම් පිරිස් යෝජනා කරන්නේ නම් වැටුප් කප්පාදුව සඳහා ද එකඟතාවය පළ කළ යුතු බවයි.\nඊයේ අත්‍යාවශ්‍ය සේවා කොමසාරිස් ජනරාල් කේ.ඩී.එස් රුවන් චන්ද්‍ර, රාජ්‍ය පරිපාලන අමාත්‍යාංශයේ ලේකම්වරයා වෙත ලිපියක් යොමුකරමින් ඉල්ලා තිබුණේ ඉන්ධන ඇතුළු සම්පත් හිඟය මත රාජ්‍ය වියදම් අවම ගැනීමේ අවශ්‍යතාවය සැලකිල්ලට ගෙන රාජ්‍ය නිලධාරින් කාර්යාලවලට කැඳවීම සීමා කිරීමට යෝජනා කරන බවයි.\nමේ අතර, පවතින අර්බුදයත් සමග අග්‍රාමාත්‍ය කාර්යාලයේ වියදම් සියයට 50 කින් කපා හැරීමට තීරණය කර තිබෙනවා.\nමීට අමතරව, වෙනත් රාජ්‍ය ආයතනවලින් ලබාගෙන තිබූ වාහන 16 ක් ද අදාළ ආයතන වෙත යළි ලබාදීමට පියවර ගත් බව අග්‍රාමාත්‍ය කාර්යාලය ප්‍රකාශ කළා.\nඅග්‍රාමාත්‍ය රනිල් වික්‍රමසිංහ අග්‍රාමාත්‍ය ලේකම්වරයා වෙත උපදෙස් දී ඇත්තේ කුඩා සේවක මණ්ඩලයක් සහ සීමිත සම්පත් උපයෝගි කර ගනිමින් අග්‍රාමාත්‍ය කාර්යාලයේ කටයුතු පවත්වාගෙන යන ලෙසයි.",
       "URL": "https://www.hirunews.lk/304647/අග්‍රාමාත්‍ය-කාර්යාලයේ-වියදම්-සීමා-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1161"
}