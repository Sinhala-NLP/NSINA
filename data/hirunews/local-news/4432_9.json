{
       "Source": "hirunews",
       "Timestamp": "Saturday, 08 July 2017 - 14:24",
       "Headline": "තමිල්නාඩු මහඇමති මෝදිට ලියයි",
       "News Content": "ශ්‍රී ලංකාවට උතුරින් පිහිටි මුහුදු ප්‍රදේශයේ මත්ස්‍ය සම්පත විනාශ කරන බොටම් ට්‍රෝලින් ක්‍රමය තහනම් කිරීමට ලක් රජය ගනු ලැබූ පියවර සම්බන්ධයෙන් තමිල්නාඩු මහඇමති කේ. පලනිස්වාමි දැඩි විරෝධය පළ කර තිබෙනවා.\nඑමගින් ඔහු කියා සිටියේ තමිල්නාඩු ධීවරයන්ට පෝක් සමුද්‍ර සන්ධියේ මසුන් මැරීමට ඇති අවකාශය සීමා වන බවයි.\nමේ නිසා ශ්‍රී ලංකාවේ එම තීරණයට නිළ විරෝධයක් පළ කරන්නැයි ඔහු ඉන්දීය අග්‍රාමාත්‍ය නරේන්ද්‍ර මෝදිගෙන් ද ඉල්ලීමක් කළ බවයි ඉන්දීය මාධ්‍ය සඳහන් කළේ.\nතමිල්නාඩු මහඇමතිවරයා වැඩිදුරටත් කියා සිටියේ ශ්‍රී ලංකාව සම්මත කර ගත් තහංචි මගින් අර්බුදය සමථයකට පත් කිරීම සඳහා ක්‍රියාත්මක රාජ්‍ය තාන්ත්‍රික පියවර නොසලකා හැර ඇති බවයි.\nමේ නිසා තමිල්නාඩු ධීවරයන්ගේ අයිතිය ආරක්ෂා කර ගැනීම සඳහා ශ්‍රී ලංකාවේ පියවරට දැඩි නොකැමැත්ත පළ කළ යුතු බවට මහඇමති පලනිස්වාමි අග්‍රාමාත්‍ය මෝදි වෙත ලිපියක් මගින් දැනුම් දී තිබෙනවා.\nශ්‍රී ලංකාවේ පියවර තමිල්නාඩු ධීවර ප්‍රජාව අතර දැඩි නොසන්සුන්තාවක් ඇති කර තිබෙන බවයි එම ලිපියේ වැඩිදුරටත් සඳහන් කර ඇත්තේ.\nමෙරට පාර්ලිමේන්තුව මගින් පසුගිය සතියේ සම්මත කර ගත් පනතට අනුව බොටම් ට්‍රෝලින් ක්‍රමයට මසුන් මැරීමේ නිරත පුද්ගලයන්ට එරෙහිව රුපියල් 50,000ක දඩයක් සහ වසර දෙක දක්වා සිර දඩුවම් නියම කළ හැකියි.\nඑම පනතට තමිල්නාඩුව දක්වන විරෝධය පිළිබදව අප ධීවර හා ජලජ සම්පත් අමාත්‍ය මහින්ද අමරවීරගෙන් විමසීමක් කළා.\nඔහු කියා සිටියේ කවර විරෝධතා මතුවුවද අදාළ පනතේ විධි විධාන අනිවාර්යයෙන්ම ක්‍රියාත්මක කරන බවයි.",
       "URL": "https://www.hirunews.lk/165396/තමිල්නාඩු-මහඇමති-මෝදිට-ලියයි",
       "Category": "Local News",
       "Parent URL": "https://www.hirunews.lk/local-news.php?pageID=4432"
}