{
       "Source": "hirunews",
       "Timestamp": "Monday, 01 May 2017 - 13:12",
       "Headline": "යහමගට ගත් කොටි දේශපාලනයට ගෙන එන්න පක්ෂයක් සූදානම්",
       "News Content": "පුනරුත්ථාපනය කරන ලද එල්.ටී.ටී.ඊ. සාමාජිකයින් ක්‍රියාකාරී දේශපාලනයට ගෙන ඒමට ඉලංගෙයි තමිල් අරසු පක්ෂය සූදානම් වනවා.\nඑහි නායක පාර්ලිමේන්තු මන්ත්‍රී මාවෙයි සේනාධිරාජා හිරු ප්‍රවෘත්ති අංශයට කියා සිටියේ ඒ පිළිබඳව අද අම්පාරේ පැවැත්වෙන මැයි දින සැමරුමේදී ප්‍රකාශයට පත් කරන බවයි.\nහිටපු එල්.ටී.ටී.ඊ. සාමාජිකයන් පිරිසක් පසුගියදා නව දේශපාලන පක්ෂයක්ද පිහිටවනු ලැබුවා.\nකෙසේ වෙතත් ඉලංගෙයි තමිල්අරසු පක්ෂයේ නායකයා පවසන්නේ ඔවුන්ට වැඩි සමාජ පිළිගැනීමක් ලබාගැනීම ගැටළු සහගත බවයි.\nමේ වනවිට හිටපු එල්.ටී.ටී.ඊ. සාමාජිකයන් පුනරුත්ථාපනය වී ඇති නිසා ඔවුන් ප්‍රජාතන්ත්‍රවාදි දේශපාලන ප්‍රවාහයකට එක් කරගැනීමට තම පක්ෂය බලාපොරොත්තු වන බවද ඔහු කියා සිටියා.\nයුද්ධය අවසන් වීමෙන් පසු ආරක්ෂක හමුදා වෙත භාරවී පුනරුත්ථාපනය  ලැබූ එල්.ටී.ටී.ඊ. සාමාජිකයන් සංඛ්‍යාව 12000 කට ආසන්නයි.",
       "URL": "https://www.hirunews.lk/160367/යහමගට-ගත්-කොටි-දේශපාලනයට-ගෙන-එන්න-පක්ෂයක්-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=4539"
}