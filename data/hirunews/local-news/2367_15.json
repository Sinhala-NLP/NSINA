{
       "Source": "hirunews",
       "Timestamp": "Tuesday, 27 October 2020 - 8:22",
       "Headline": "ග්‍රාමීය ආර්ථිකය නගා සිටුවීමේ ජාතික වැඩසටහන අද ඇරඹේ",
       "News Content": "ජනාධිපති ගෝඨාභය රාජපක්ෂගේ සහ අග්‍රාමාත්‍ය මහින්ද රාජපක්ෂගේ උපදෙස් මත ක්‍රියාත්මක ග්‍රාමීය ආර්ථිකය නගා සිටුවීමේ ජාතික වැඩසටහන අද(27) අනුරාධපුරයෙන් ආරම්භ වනවා.\nඅනුරාධපුර - උතුරුමැද පළාත් සභා ශාලාවේදී පැවැත්වෙන මෙම වැඩසටහන සඳහා සමාජීය යටිතල පහසුකම් සංවර්ධන කමිටුව නියෝජනය කරන අමාත්‍යවරුන්, ලේකම්වරුන් සහ ආයතන ප්‍රධානීන්, අනුරාධපුර දිස්ත්‍රික්කයේ දේශපාලන නායකයන් සහ රාජ්‍ය නිලධාරින් එක්වීමට නියමිතයි.\nමේ අතර, අග්‍රාමාත්‍ය මහින්ද රාජපක්ෂ සහ මෙරට ස්විට්සර්ලන්ත තානාපති ඩොමිනික් ෆර්ග්ලර් අතර හමුවක් ඊයේ පස්වරුවේ අරලියගහ මන්දිරයේදී සිදුවුණා.\nආයෝජන, අපනයන, සංචාරක කටයුතු සහ කොවිඩ් 19 වසංගතයට එරෙහි සටන් කිරීම ඇතුළු දෙරටට වැදගත් ක්ෂේත්‍ර ගණනාවක් සම්බන්ධයෙන් මෙහිදී සාකච්ඡා සිදුකළ බවයි අග්‍රාමාත්‍ය කාර්යාලය සඳහන් කළේ.\nරජය කොවිඩ් 19 මැඩලීම සඳහා ගනු ලබන ක්‍රියාමාර්ග මෙහිදී තානාපතිවරයාගේ පැසසුමට ලක්වී තිබෙනවා.\nසෞඛ්‍ය මාර්ගෝපදේශයන් ක්‍රියාත්මක කිරීම හා රට අඟුළු දැමීම, සියලු දෙනාටම ඉතා අසීරු කාර්යයක් වූවත්, සමස්ත ජනතාව ආරක්ෂා කර ගැනීමට එය ඉවහල් වන බවයි එහිදී අග්‍රාමාත්‍යවරයා සඳහන් කර ඇත්තේ.\nඑමෙන්ම, කටුනායක බණ්ඩාරනායක ජාත්‍යන්තර  ගුවන්තොටුපලේ පී.සී.ආර්. පරීක්ෂණ වේගවත් කිරීම සඳහා ඊට අදාළ උපකරණ මෙරටට ලබාදීමටද තම රජය කටයුතු කරන බව එහිදී ස්විස්ටර්ලන්ත තානාපතිවරයා සඳහන් කළා.\nමීට අමතරව, මෙරට සංචාරක ව්‍යාපාරය පුනර්ජීවනය කිරීම සහ යටිතල පහසුකම් වැඩිදියුණු කිරීම මෙන්ම, සංචාරක ක්ෂේත්‍රයට අදාළ පුහුණුවීම් ලබාදීමටද සිය රජය සූදානම් බව ස්විස්ටර්ලන්ත තානාපතිවරයා එහිදී වැඩිදුරටත් ප්‍රකාශ කළ බවයි අග්‍රාමාත්‍ය කා්රයාලය සඳහන් කළේ.",
       "URL": "https://www.hirunews.lk/253390/ග්‍රාමීය-ආර්ථිකය-නගා-සිටුවීමේ-ජාතික-වැඩසටහන-අද-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=2367"
}