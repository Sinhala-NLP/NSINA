{
       "Source": "hirunews",
       "Timestamp": "Tuesday, 14 February 2017 - 16:58",
       "Headline": "දේශීය සහ ආනයනික සහල්වලට පාලන මිල දෙකක්",
       "News Content": "දේශීය සහ ආනයනික සහල් සඳහා වෙන වෙනම පාලන මිල නියම කරන ලෙස ජනාධිපති මෛත්‍රිපාල සිරිසේන නිලධාරීන්ට උපදෙස් ලබාදී තිබෙනවා.\nඒ, සහල් මෝල් හිමියන් සහ සහල් ආනයනකරුවන් සමඟ අද පැවති සාකච්ඡාවේදියි. ජනාධිපති කාර්යාලයේ පැවති අදාළ සාකච්ඡාවේදී ජනාධිපතිවරයා සඳහන් කර ඇත්තේ වෙළඳපොලේ කිසිවිටකත් සහල් හිඟයක් ඇතිවිය නොහැකි බවයි.\nජනතාවට සහන මිලකට සහල් ලබාදීම සඳහා කඩිනම් ක්‍රමවේදයක් ක්‍රියාවට නැංවිය යුතු බවද ජනාධිපති මෛත්‍රිපාල සිරිසේන අවධාරණය කර තිබෙනවා.\nසහල් ආනයනයේදී ලබාදී ඇති බදු සහනය උපරිම අයුරින් ජනතාව වෙත ලබාදිය යුතු බවද සඳහන් කළ ජනාධිපතිවරයා ඕනෑම අවස්ථාවක භාවිතයට ගැනීමට සහල් මෙටි‍්‍රක්  ටොන් ලක්ෂයක් රජයේ ගබඩාවල පැවතිය යුතු බවයි ප්‍රකාශ කළේ.\nජනාධිපති මෛත්‍රිපාල සිරිසේන සමඟ සහල් ආනයනකරුවන් අද සිදුකළ සාකච්ඡාවෙන් අනතුරුව මාධ්‍ය වෙත අදහස් දක්වමින් මරඳගහමුල සහල් වෙළඳුන්ගේ සංගමයේ සභාපති ඞී.කේ. රංජිත් සඳහන් කළේ පාලන මිල සංශෝධනය පිළිබඳව එහිදී අවධානය යොමුවූ බවයි.",
       "URL": "https://www.hirunews.lk/154479/දේශීය-සහ-ආනයනික-සහල්වලට-පාලන-මිල-දෙකක්",
       "Category": "Local News",
       "Parent URL": "https://www.hirunews.lk/local-news.php?pageID=4661"
}