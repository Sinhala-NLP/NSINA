{
       "Source": "hirunews",
       "Timestamp": "Thursday, 28 March 2019 - 16:03",
       "Headline": "කංජිපානි ඉම්රාන් කොළඹ අපරාධ කොට්ඨාශයට",
       "News Content": "මාකඳුරේ මධූෂ් සමඟ ඩුබායි හිදී අත්අඩංගුවට ගෙන මෙරටට පිටුවහල් කෙරුණු ප්‍රබල පාතාල කල්ලි නායකයෙකු මෙන්ම මත්ද්‍රව්‍ය ජාවාම්කරුවෙකු වන කංජිපානි ඉම්රාන් ඉදිරි විමර්ශන සඳහා කොළඹ අපරාධ කොට්ඨාශයට භාරදීමට නියමිතයි.\nමෙතෙක් සිදුකරන ලද විමර්ශනවලදී මනුෂ්‍ය ඝාතන 03 කට සහ පුද්ගලයින් 15 දෙනෙකු ඝාතනයට තැත් කිරීමේ සිද්ධීන්වලට මෙන්ම විෂ මත්ද්‍රව්‍ය ජාවාරම සම්බන්ධයෙන් ඔහුට චෝදනා එල්ල වී ඇතැයි පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර කියා සිටියා.\nඋදෑසන 6.20 ට ඩුබායි සිට පැමිණි ෆ්ලයි ඩුබායි ගුවන් සේවයට අයත් LZ 547 දරණ යානයෙන් කංජිපානි ඉම්රාන් සමඟ මධූෂ්ගේ සාදයේ සිටියදී ඩුබායි පොලීසිය මගින් අත්අඩංගුවට ගෙන පිටුවහල් කළ තවත් සැකකරුවන් තුන් දෙනෙකුද පැමිණියා.\nඑහිදී කටුනායක ගුවන් තොටුපලේදී අපරාධ පරික්ෂණ දෙපාර්තමේන්තුව භාරයට ගත් ඔවුන්ගෙන් දීර්ඝ ලෙස ප්‍රශ්න කෙරුණු අතර, එම පරීක්ෂණ සඳහා කටුනායක ගුවන් තොටුපල මත්ද්‍රව්‍ය නාශක කාර්යාංශයේ සහය ද ලබා ගැනුණා.\nෆ්ලයි ඩුබායි ගුවන් සේවයට අයත් යානයකින් මෙරටට පැමිණි කංජිපානි ඉම්රාන් සහ සේපාල රත්නායකගේ අමිල සම්පත් නැමැත්තා ශ්‍රී ලංකාව හරහා මාලදිවයින වෙත යාමට ගුවන් තොටුපලේ සංක්‍රමණික මගී පර්යන්තයේ රැඳී සිටියදියි අපරාධ පරීක්ෂණ දෙපාර්තමේන්තුවේ නිලධාරීන් භාරයට පත්වුණේ.\nඅමිල සම්පත් හෙවත් රොටුඹ අමිල නැමැත්තා 37 හැවිරිදි මෙම සැකකරු යුද හමුදාවෙන් පලාගිය සෙබලෙකු වන අතර, ඔහු රැකියාවක් සඳහා ඩුබායි බලා පිටත්ව ගොස් ඇත්තේ 2017 වසරේ අගෝස්තු මාසයේදියි.\nඔහු ඉදිරි පරීක්ෂණ කටයුතු සඳහා මාතර පොලිස් කොට්ඨාශය වෙත භාර දීමට නියමිතව ඇති බවයි පොලිස් මාධ්‍ය ප්‍රකාශකවරයා සඳහන් කළේ.\nඑමෙන්ම, අද මෙරටට පිටුවහල් කෙරුණු මාතර - ගන්දර - තලල්ල දකුණ ප්‍රදේශයේ පදිංචි අනුෂ්ක කව්ෂාල් හෙවත් ජංගා ද ඉදිරි විමර්ශන සඳහා මාතර පොලිස් කොට්ඨාශයට භාරදීමට නියමිතව තිබෙනවා.\nමාකඳුරේ මධූෂ්ගේ සමීපතමයෙකු වන පාතාල කල්ලි සාමාජික ජංගා පසුගිය පෙබරවාරි මස තුන්වනදා ඩුබායි බලා පිටත්ව ගොස් තිබුණේ මධූෂ් ඇතුළු පිරිස අත්අඩංගුවට පත්වූ සාදයට සහභාගිවීමටයි.\nමාකඳුරේ මධුෂ්ගේ සමීපතමයෙකු වන ජංගාගේ ගන්දර - තලල්ල නිවසේ තිබී පසුගියදා හමුදා නිල ඇඳුම්වලට සමාන ඇඳුම් සහ ටී 56 උණ්ඩ තොගයක්ද  සොයාගනු ලැබුවා.\nඇන්ඩර්සන් ෆර්ඩිනැන්ඩස් නැමැත්තෙක්ද කංජිපානි ඉම්රාන් සමඟ අද මෙලෙස ඩුබායි බලධාරීන් විසින් පිටුවහල් කර තිබූ අතර, ඔහු කොළඹ 13 - මහා විද්‍යාල මාවත ප්‍රදේශයේ පදිංචිකරුවෙක්.\nඔහුද මධුෂ්ගේ සාදයට සහභාගිවීම සඳහා පසුගිය ජනවාරි 31 වනදා ඩුබායි බලා පිටත්ව ගොස් තිබුණා. ඔහුගෙන් තවදුරටත් අපරාධ පරීක්ෂණ දෙපාර්තමේන්තු නිිලධාරීන් ප්‍රශ්න කරමින් සිටිනවා.\nමේ අතර, හිරු ප්‍රවෘත්ති අංශය කළ විමසීමකදී විදේශ අමාත්‍යාංශයේ ප්‍රකාශිකාවක සදහන් කළේ මාකදුරේ මධූෂ් සමග අත්අඩංගුවට ගෙන මෙරටට පිටුවහල් කෙරෙන පිරිස් සම්බන්ධයෙන් එරට තානාපති කාර්යාලයට තොරතුරු දැනුම් දී ඇති බවයි.\nඑසේම, එම තොරතුරු ආරක්ෂක අංශ වෙත ද ලැබෙන බව ඇය කියා සිටියා.\nමාකදුරේ මධූෂ් ද ඇතුළුව අත්අඩංගුවට ගත් පිරිස අතරින් යම් පුද්ගලයෙකු පිටුවහල් කෙරෙන්නේ නම්, ඉදිරියේදී ද විදේශ අමාත්‍යාංශය ඒ සම්බන්ධයෙන් දැනුවත් වන බවයි ඇය තවදුරටත් සදහන් කළේ.\nඑසේම මෙතෙක් මාකඳුරේ මධූෂ් සම්බන්ධයෙන් එවැනි තොරතුරක් ලැබී නොමැති බවද විදේශ අමාත්‍යාංශ ප්‍රකාශිකාව සඳහන් කළා.\nඑසේම, ගායක නදීමාල් පෙරේරා සමඟ පිටුවහල් කිරීමෙන් පසු අත්අඩංගුවට ගත් බන්ධනාගාර නියාමකවරයෙකු වන ලලිත් කුමාර පැය 48 ක් රඳවාගෙන ප්‍රශ්න කිරීමට අවසර ලබාගැනීමට අපේක්ෂා කරන බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර කියා සිටියා.\nමේ අතර, මත්ද්‍රව්‍ය ජාවාරම්කරුවෙකු වන මෝල් චමින්දගේ ජාවාරම් මෙහෙය වූ කාන්තාවක් හෙරොයින් ග්‍රෑම් 504 ක් සමඟ ග්‍රෑන්ඩ්පාස් මාදම්පිටිය ප්‍රදේශයේදී ඊයේ රාත්‍රියේ අත්අඩංගුවට ගෙන තිබෙනවා.\nඑසේම, දැනට ඉන්දියාවට පලාගොස් සිටින කිඹුලාඇලේ ගුණාගේ ගෝලයන් 04 දෙනෙකුද පොලිස් විශේෂ කාර්ය බලකාය ඊයේ අත්අඩංගුවට ගත්තා.",
       "URL": "https://www.hirunews.lk/213352/කංජිපානි-ඉම්රාන්-කොළඹ-අපරාධ-කොට්ඨාශයට",
       "Category": "Local News",
       "Parent URL": "https://www.hirunews.lk/local-news.php?pageID=3432"
}