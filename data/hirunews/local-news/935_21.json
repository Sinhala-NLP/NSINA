{
       "Source": "hirunews",
       "Timestamp": "Tuesday, 16 August 2022 - 19:35",
       "Headline": "ඉන්ධන ජාවාරම් ගැන රජයේ නිලධාරීන්ටත් - ටැංකි රථ හිමියන්ගෙන් චෝදනාවක් (වීඩියෝ)",
       "News Content": "යල කන්නයේ වී අස්වනු නෙලීමට හා ඉදිරි මහ කන්නයේදී වගා කටයුතු සඳහා අවශ්‍ය ඉන්ධන සැපයීම සම්බන්ධීකරණය කිරීමට වගකිව යුතු නිලධාරියෙක් පත් කිරිමට කෘෂිකර්ම අමාත්‍යාංශය තීරණය කර තිබෙනවා.\nයල කන්නයේදී වී අස්වනු නෙලීම සඳහා ප්‍රමාණවත් පරිදි ඉන්ධන නොලැබෙන බැවින් ගොවි සංවිධාන නියෝජිතයින් කෘෂිකර්ම අමාත්‍යාංශයෙන් කළ ඉල්ලීමකට අනුවයි මෙම නිලධාරියා වහාම පත් කිරිමට කෘෂිකර්ම අමාත්‍ය මහින්ද අමරවීර අමාත්‍යාංශ ලේකම් රෝහණ පුෂ්පකුමාරට උපදෙස් දී ඇත්තේ.\nඒ අනුව ගොවීන් වෙත ඉන්ධන සැපයීම අඛණ්ඩව හා විධිමත්ව සිදු කිරීම සඳහා එම නිලධාරියා හෙට, ලංකා ඛනිජතෙල් සංස්ථාවට යොමු කිරීමට ද කටයුතු යොදා තිබෙනවා.\nදැනට ගණන් බලා ඇති ආකාරයට මෙවර යල කන්නයේ වී අස්වනු නෙලීම ස‍ඳහා ඉන්ධන ලීටර් මිලියන 20,285 ක් අවශ්‍ය වන අතර, මෙම ඉන්ධන ප්‍රමාණය සැප්තැම්බර් 30 වනදා වනවිට සපයා අවසන් කළ යුතුයි.\nවී අලෙවි මණ්ඩලය මගින් යල කන්නයේ වී මිළදි ගැනිම හෙට සිට ආරම්භ කෙරෙනවා.\nඒ අනුව නාඩු වී කිලෝවක් රුපියල් 120 කට, සම්බා වී කිලෝවක් රුපියල් 125 කට සහ කීරී සම්බා වී කිලෝවක් රුපියල් 130ක මිලකට මීළදි ගැනිමට නියමිත බවයි කෘෂිකර්ම අමාත්‍යංශය සඳහන් කළේ.\nමේ අතර ඉන්ධන ගැටළුවට විසඳුම් ඉල්ලා අද පෙරවරුවේ මීගමුවේදී සහ හලාවතදී විරෝධතා පැවැත්වුණා.\nඑමෙන්ම පසුගියදා පැවති ඉන්ධන අර්බුදයේදී නීතිවිරෝධී ලෙස ඉන්ධන ජාවාරම් සම්බන්ධයෙන් ත්‍රිරෝද රථ හිමියන්ට පමණක් චෝදනා එල්ල කළ නොහැකි බව ලංකා ඛනිජ තෙල් පෞද්ගලික ටැංකි රථ රියදුරන්ගේ සංගමය පවසනවා.\nඑම සංගමය කොළඹ අද කැඳවා තිබූ මාධ්‍ය හමුවකට එක්වෙමින් එහි සම ලේකම් ශාන්ත සිල්වා සඳහන් කළේ රජයේ සේවකයින්ද මෙම ඉන්ධන ජාවාරමේ නිරතවූ බවයි.\nඑසේම ඉන්ධන ලබාගැනීමට පවතින අපහසුතාවය මත මෙරටට පැමිණෙන සහ පිටත්වන ගුවන් යානා සංඛ්‍යාව සැළකිය යුතු ප්‍රමාණයකින් අඩු වී ඇති බව වරාය, නාවික හා ගුවන් සේවා අමාත්‍යංශය පවසනවා.\nමේ හේතුවෙන් කඩිනමින් ගුවන් යානාවලට ඉන්ධන ලබාදීමේ විශේෂ වැඩපිළිවෙලක් ක්‍රියාත්මක කරන ලෙසටයි විෂය භාර අමාත්‍ය නිමල් සිරිපාල සිල්වා එම අමාත්‍යංශයේ අද පැවති සාකච්ඡාවකට එක්වෙමින් උපදෙස් ලබාදී ඇත්තේ.\nඑම සාකච්ඡාවට එක්වෙමින් ඛනිජ තෙල් සංස්ථාවේ නියෝජිතයින් සඳහන් කර ඇත්තේ බොරතෙල් නැව් දෙකක් දිවයිනට පැමිණෙන අතර, එම ඉන්ධන පිරිපහදු කිරීමෙන් පසු ලබන 20 වනදා සිට දිනකට ඉන්ධන මෙට්‍රික් ටොන් 600 බැගින් ගුවන් යානා සඳහා නිකුත් කළ හැකි බවයි.\nඑසේම හෙට දිනයේදී ඩීසල් සහ සුපර් ඩීසල් මෙටි්‍රක් ටොන් 100,000 ක් රැගත් නෞකාවක් මෙරටට ළඟාවීමට නියමිතයි. මාස දෙකකට පසුවයි ඛනිජ තෙල් සංස්ථාවට සුපර් ඩීසල් නෞකාවක් රැගෙන එනු ලබන්නේ.\nඑසේම කොළඹ පිහිටි රුසියානු තානාපති කාර්යාලය ඉදිරිපිටට පැමිණි ඛනිජ තෙල් නීතිගත සංස්ථාවේ පිරිපහදු සේවකයින් පිරිසක් අද නිහඬ විරෝධතාවක නිරතවුණා.\nඔවුන් සඳහන් කරන්නේ දෙරට අතර පවතින ද්විපාර්ශවික සබඳතා තවදුරටත් ශක්තිමත් කරමින් අවම මිලක් යටතේ රුසියාවෙන් බොරතෙල් නෞකා මෙරටට ලබාදීමට කටයුතු කරන ලෙසයි.\nමේ අතර ලාෆ් ගෑස් මෙටි්‍රක් ටොන් 3,120 ක් රැගත් නෞකාවක් හම්බන්තොට වරායට අද පැමිණ තිබෙනවා.",
       "URL": "https://www.hirunews.lk/312942/ඉන්ධන-ජාවාරම්-ගැන-රජයේ-නිලධාරීන්ටත්-ටැංකි-රථ-හිමියන්ගෙන්-චෝදනාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=935"
}