{
       "Source": "hirunews",
       "Timestamp": "Friday, 05 August 2022 - 21:29",
       "Headline": "සමාජ මාධ්‍ය ක්‍රියාකාරිකයන්ගේ එකමුතුව අරගල භූමියේ සිය මෙහෙයුම් නතර කරයි",
       "News Content": "ගාලු මුවදොර අරගල භූමියේ සිය මෙහෙයුම් නතර කිරීමට තීරණය කර ඇති බව සමාජ මාධ්‍ය ක්‍රියාකාරිකයන්ගේ එකමුතුව පවසනවා.\nනිවේදනයක් නිකුත් කරමින් ඔවුන් සඳහන් කළේ තම මෙහෙයුම් නතර කළ ද අරගලය තවදුරටත් පවතින බවයි.\nජනතා ඉල්ලීම් දිනා ගන්නා තෙක් අරගලය පවත්වාගෙන යා යුතු බවට තරයේ විශ්වාස කරන බවයි ඔවුන් නිකුත් කළ නිවේදනයේ දැක්වෙන්නේ.\nඑබැවින් මේ දක්වා සිදු කරගෙන ආ පරිදිම ඉිදරියටත් එකමුතුවක් සහ කණ්ඩායමක් වශයෙන් තමන් පොදු මහජන අරගලයේ සමාජ මාධ්‍ය මෙහෙවර නොපිරිහෙළා ඉටු කිරීමට මැදිහත් වන බව ද ඔවුන් දැනුම් දෙනවා.\nතවද තම සාමාජිකයන් උක්ත සියලු කාර්යභාරයන් නොපිරිහෙළා ඉටුකළේ කිසිදු මූල්‍යමය හෝ වරදාන වරප්‍රසාද බලාපොරොත්තුවෙන් නොව හුදෙක් රට වෙනුවෙන්, අරගලය වෙනුවෙන් තමන්ට පැවරී ඇති ජාතික වගකීම සිය යුතුකමක් සේ සලකමින් බවද සිහිපත් කරන බවයි සමාජ මාධ්‍ය ක්‍රියාකාරිකයන්ගේ එකමුතුව පවසන්නේ.\nඑහිදී ගෝල්ෆේස් අරගල භූමියේ මෙන්ම ඉන් පිටතද, විශේෂයෙන් විදෙස්ගතව සිටියදී පවා සිය සමාජ මාධ්‍යමය කාර්යභාරය අකුරට ඉටු කළ අප සාමාජිකයෝ බොහෝ පිරිසක් වූ බව ඔවුන් සිහිපත් කර තිබෙනවා.\nඑමෙන්ම මැයි 09වැනිදා ප්‍රහාරය ඇතුළු ඊට පෙර හා පසු අරගලයේ සුවිශේෂී සන්ධිස්ථාන සමාජ මාධ්‍ය තුළ වාර්තා කිරීමටත්, ඒවා ලෝකය පුරා රැගෙන යන්නටත් සිය සාමාජිකයන් සමාජ මාධ්‍ය අවකාශ සහ වේදිකා භාවිත කළ ආකාරය ප්‍රශංසනීය බවයි ඔවුන් සඳහන් කළේ.\nගෝල්ෆේස් අරගලයේ ආරම්භක මොහොතේ පටන් මේ දක්වා තමන් පිළිබඳ තැබූ අචල විශ්වාසයට ගෞරවනීය ආචාරය පිරිනමන අතර ඉදිරියටද සමාජ මාධ්‍ය පරිශීලකයන් සහ රටේ පුරවැසියන් ලෙස තමන් සමග එක්ව මේ පොදු මහජන අරගලය ජනතා ජයග්‍රහණයකින් කෙළවර කිරීම සඳහා එක්ව කටයුතු කරන ලෙසට සමාජ මාධ්‍ය ක්‍රියාකාරිකයන්ගේ එකමුතුව ඉල්ලා සිටිනවා.",
       "URL": "https://www.hirunews.lk/312016/සමාජ-මාධ්‍ය-ක්‍රියාකාරිකයන්ගේ-එකමුතුව-අරගල-භූමියේ-සිය-මෙහෙයුම්-නතර-කරයි",
       "Category": "Local News",
       "Parent URL": "https://www.hirunews.lk/local-news.php?pageID=962"
}