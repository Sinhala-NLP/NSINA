{
       "Source": "hirunews",
       "Timestamp": "Saturday, 14 January 2023 - 13:01",
       "Headline": "සංචාරකයින්ගේ කොරෝනා පරීක්ෂාවට උදයංගගේ විරෝධය",
       "News Content": "සංචාරකයන් සඳහා පැය 72කට පෙර නිකුත් කරන ලද කොරෝනා පරීක්ෂණ වාර්තාව රුසියානු සංචාරකයින්ට අනිවාර්ය නොකරන ලෙසට රුසියානු හිටපු ශ්‍රී ලංකා තානාපති උදයංග වීරතුංග සංචාරක අමාත්‍ය හරීන් ප්‍රනාන්දුගෙන් ඉල්ලීමක් කරනවා.\nලිපියක් යොමුකරමින් ඔහු සඳහන් කර ඇත්තේ යුක්රේන - රුසියානු යුද්ධය හේතුවෙන් රුසියානුවන්ට ලොව බොහෝ රටවල සංචාරය සීමා කර ඇති වකවානුවක එරෝ ෆ්ලොට් සමාගම ඉකුත් ඔක්තෝම්බර් මස මෙරටට පැමිණි බවයි.\nඑවැනි වාතාවරණයක් තුළ ඊයේ නිකුත් කළ මෙම සෞඛ්‍ය මාර්ගෝපදේශය සම්බන්ධයෙන් තමන් කනස්සල්ලට පත්වන බවයි ඔහු එම ලිපියෙන් වැඩිදුරටත් දක්වා ඇත්තේ.\nතුර්කිය, ඊජිප්තුව, මාලදිවයින, තායිලන්තය වැනි රටවල් බහුතරයක් සංචාරකයින්ට කොරෝනා පරීක්ෂණ සිදුනොකරන බවද ඔහු පෙන්වා දෙනවා.\nමෙරටට පැමිණෙන සියලු සංචාරකයින් කොවිඩ් එන්නත් කාඩ්පත ළඟ තබාගත යුතු බවට සහ එන්නත් ලබානොගත් සංචාරකයින් පැමිණීමට පැය 72 කට පෙර ලබාගත් කොරෝනා පරීක්ෂණ වාර්තාවක් ඉදිරිපත් කරන ලෙසට සංචාරක අමාත්‍ය හරීන් ප්‍රනාන්දු ඊයේ නව මාර්ගෝපදේශයක් නිකුත් කර තිබුණා.",
       "URL": "https://www.hirunews.lk/325010/සංචාරකයින්ගේ-කොරෝනා-පරීක්ෂාවට-උදයංගගේ-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=603"
}