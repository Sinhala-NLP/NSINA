{
       "Source": "hirunews",
       "Timestamp": "Sunday, 14 March 2021 - 9:41",
       "Headline": "ත්‍රී රෝද රථ, යතුරුපැදි සොරකම් සහ රන් මාල කැඩීමට සම්බන්ධ සැකකරුවෙකු අත්අඩංගුවට",
       "News Content": "සොරකම් සහ කොල්ලකෑම්වලට සම්බන්ධ පුද්ගලයෙකු වරකාපොළ ප්‍රදේශයේදී පොලිස් අත්අඩංගුවට ගෙන තිබෙනවා.\nඊයේ (13) අත්අඩංගුවට ගත් මෙම සැකකරු අනුරාධපුර දේවානම්පියතිස්සපුර ප්‍රදේශයේ පදිංචි 41 හැවිරිදි අයෙක්.\nමෙම පුද්ගලයා යතුරුපැදි ,ත්‍රී රෝද රථ සොරකම් කිරීම මෙන්ම කාන්තාවන්ගේ ගෙළ බැඳි රන් මාල කැඩීමට ද සම්බන්ධ බවටයි අනාවරණ වී ඇත්තේ.\nනිට්ටඹුව, මහබාගේ, වීරඟුල සහ වරකාපොළ යන පොලිස් බල ප්‍රදේශවල සිදු කළ අපරාධ රැසකට මෙම පුද්ගලයා සම්බන්ධ බවට අත්අඩංගුවට ගෙන සිදු කළ විමර්ශණවලදී හෙළිවී තිබෙනවා.\nඑමෙන්ම අනුරාධපුර අධිකරණ මගින් මෙම පුද්ගලයාට වරෙන්තු 16ක් නිකුත්කර ඇති බවටයි හෙළිවී ඇත්තේ.\nසැකකරුගේ ප්‍රකාශයක් මත ඔහු සතුව තිබූ සොරකම් කළ ජංගම දුරකථ 7ක් සහ යතුරුපැදි දෙකක් ද සොයාගෙන තිබෙනවා.\nසැකකරු ඊයේ වරකාපොළ මහේස්ත්‍රාත් හමුවට ඉදිරිපත් කිරීමෙන් අනතුරුව රක්ෂිත බන්ධනාගාර ඇති බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියාසිටියේ.\nමේ අතර පොලිස් මාධ්‍ය ප්‍රකාශකවරයා පෙන්වා දුන්නේ සංවිධානාත්මක කණ්ඩායම් මගින් මෙන්ම මත්ද්‍රව්‍යවලට ඇබ්බැහිවූවන් විසින් ද මෙවැනි සොරකම් සිදු කරන බවයි.\nඑවැනි අපරාධවල වින්දිතයන් නොවීමට සැලකිලිමත් වන ලෙසට ද ඔහු ඉල්ලීමක් කළා.\nමේ අතර දිවයිනේ විවිධ ප්‍රදේශවල ඊයේ යතුරුපැදි සොරකම් 3ක් සහ ත්‍රී රෝද රථ සොරකම් කිරීමක් වාර්තාවන බව ද නියෝජ්‍ය පොලිස්පති අජිත් රෝහණ මහතා කියාසිටියා.",
       "URL": "https://www.hirunews.lk/265270/ත්‍රී-රෝද-රථ-යතුරුපැදි-සොරකම්-සහ-රන්-මාල-කැඩීමට-සම්බන්ධ-සැකකරුවෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2089"
}