{
       "Source": "hirunews",
       "Timestamp": "Tuesday, 12 July 2022 - 17:15",
       "Headline": "ජනපති මැදුරේ හානි අධ්‍යනයකට පුරාවිද්‍යා නිලධාරීන් පැමිණෙයි (වීඩියෝ)",
       "News Content": "කොළඹ කොටුව ජනාධිපති මන්දිරයේ ඇති පුරාවිද්‍යා වටිනාකමක් ඇති දේපළවලට හානි සිදුව ඇත්දැයි සොයා බැලීම සඳහා පුරාවිද්‍යා දෙපාර්තමේන්තුවේ නිලධාරීන් පිරිසක් අද (12) ජනාධිපති මන්දිරයට පැමිණ තිබෙනවා.\nපසුගිය 9 වැනි දා කොළඹ කොටුව ජනාධිපති මන්දිරය තුළට මහජනතාව ඇතුළු වීමෙන් අනතුරුව එහි වූ පුරාවිද්‍යා වටිනාකමකින් යුතු බඩු භාණ්ඩවලට හානි වී තිබෙන බව දැකගන්නට ලැබුණා.\nඑම හානි සම්බන්ධයෙන් තක්සේරුවක් කිරීම සඳහා, පුරාවිද්‍යා දෙපාර්තමේන්තුවේ අධ්‍යක්ෂ ජනරාල් මහාචාර්ය අනුර මනතුංග ඇතුළු නිලධාරීන් පිරිසක් පැමිණ සිටි අතර ඒ සම්බන්ධයෙන් ඉදිරියේ දී පුරාවිද්‍යා දෙපාර්තමේන්තුව විසින් වාර්තාවක් ලබා දීමට නියමිතයි.\nඅදාළ ස්ථානයට පැමිණි පුරාවිද්‍යා නිලධාරීන් එම පරිශ්‍රයේ රැඳී සිටින විරෝධතාකරුවන් සමඟ ද සාකච්ඡා කළා.\nඑහි දී අරගලකරුවන් ද ඔවුන් හා කියා සිටියේ අදාළ දේපල ගෝඨාභය රාජපක්ෂගේ හෝ වෙනත් කිසිවෙකුගේ නොවන පොදු මහජනතාවගේ දේපලක් වන බැවින් එය ආරක්ෂා කිරීම අනිවාර්ය කාරණාවක් බවයි.\nඑසේ ම මෙහි ඇති අදාළ පුරාවිද්‍යාත්මක වටිනාකමක් ඇති වස්තුන් සම්බන්ධයෙන් ආරක්ෂණීය වැඩපිළිවෙලක අවශ්‍යතාවය පිළිබඳව ද ඔවුන් පැමිණ සිටි නිලධාරීන් සමග සාකච්ඡා කළා.\n1972 වසරේ රජනරජ ව්‍යවස්ථාවෙන් නාමික ජනාධිපති ධුරය ඇති කරන තුරු මෙරට පාලනය කළ බ්‍රිතාන්‍ය කිරීටයේ ආණ්ඩුකාරවරුන් ද, පසුව මෙරට පත් වූ ජනාධිපතිවරුන්ගේ ද නිල නිවස්නය ලෙස භාවිත කළ 'රජ ගෙදර' නමින් හඳුන්වනු ලැබූ මෙම පෞරාණික ගොඩනැගිල්ල ඉපැරණි ගෘහ භාණ්ඩ සහ චිත්‍ර ද විශාල ප්‍රමාණයක් ඇතුලත්ව තිබූ ගොඩනැගිල්ලක්.",
       "URL": "https://www.hirunews.lk/309810/ජනපති-මැදුරේ-හානි-අධ්‍යනයකට-පුරාවිද්‍යා-නිලධාරීන්-පැමිණෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1026"
}