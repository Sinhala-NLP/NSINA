{
       "Source": "hirunews",
       "Timestamp": "Friday, 08 April 2016 - 11:13",
       "Headline": "UPDATE:හිටපු ඇමති බැසිල් රාජපක්ෂ බරපතල වංචා සොයන ජනපති කොමිසමට",
       "News Content": "හිටපු අමාත්‍ය බැසිල් රාජපක්ෂ අද (08) පෙරවරුවේ බරපතල වංචා විමර්ශනය කෙරෙන ජනාධිපති කොමිසම වෙත පැමිණියා.\nඒ පසුගිය ආණ්ඩු සමයේදී ගුවන් හමුදාවට අයත්  ගුවන් යානා යොදා ගනිමින් ඔහු සිදුකළ අභ්‍යන්තර ගුවන් ගමන් පිළිබඳ විමර්ශනයට අදාළව ප්‍රකාශයක් ලබාදීම සඳහායී.\nහිටපු අමාත්‍යවරයා වසර 03 ක කාලයක් ඇතුළත සිදුකරන ලද ගුවන් ගමන් වෙනුවෙන් ආර්ථික සංවර්ධන අමාත්‍යාංශය ගුවන් හමුදාවට රුපියල් කෝටි 15 යි දශම 5 ක මුදලක් ගෙවා ඇති බවට මෙතෙක් සිදුකළ විමර්ශනවලදී අනාවරණය වී තිබෙනවා.\nහිටපු අමාත්‍යවරයා අදාළ ප්‍රකාශය තවදුරටත් ලබාදෙමින් සිටින බව එහි සිටින හිරු වාර්තාකරු සඳහන් කළා.\nහිටපු ආර්ථික සංවර්ධන අමාත්‍ය බැසිල් රාජපක්ෂ දිවිනැගුම දෙපාර්තමේන්තුවට අයත් රුපියල් මිලියන 26 කට අධික මුදලක් සාපරාධි ලෙස පරිහරණය කර ඇති බවටද චෝදනා එල්ල වී තිබෙනවා.\nඒ සම්බන්ධයෙන් ඔහු අත්අඩංගුවට ගෙන රක්ෂිත බන්ධනාගාරගත කෙරුණු අතර පසුව ඔහු ඇපමත මුදාහරිනු ලැබුවා.",
       "URL": "https://www.hirunews.lk/130392/updateහිටපු-ඇමති-බැසිල්-රාජපක්ෂ-බරපතල-වංචා-සොයන-ජනපති-කොමිසමට",
       "Category": "Local News",
       "Parent URL": "https://www.hirunews.lk/local-news.php?pageID=5097"
}