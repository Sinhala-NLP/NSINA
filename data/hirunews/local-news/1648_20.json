{
       "Source": "hirunews",
       "Timestamp": "Tuesday, 05 October 2021 - 12:55",
       "Headline": "පළාත් කිහිපයකට මිලිමීටර් 100 ඉක්මවූ වැසි",
       "News Content": "දිවයිනේ බොහෝ ප්‍රදේශවල අහස අද දිනයේ වළාකුලින් බරව පවතින අතර, ප්‍රදේශ රැසකට වැසි කාලගුණයක් අපේක්ෂා කළ හැකි බව කාලගුණ විද්‍යා දෙපාර්තමේන්තුව ප්‍රකාශ කළා.\nවිශේෂයෙන් බස්නාහිර, සබරගමුව, මධ්‍යම, වයඹ, දකුණු සහ උතුරු පළාත්වල විටින් විට ගිගුරුම් සහිත වැසි ඇතිවිය හැකියි.\nමෙම ප්‍රදේශවල ඇතැම් ස්ථානවලට මිලිමීටර් 100 ඉක්ම වූ තද වැසි ඇතිවිය හැකි බවයි කාලගුණ විද්‍යා දෙපාර්තමේන්තුව සඳහන් කළේ.\nදිවයිනේ සෙසු ප්‍රදේශවලටද වැසි ඇතිවිය හැකි අතර, ඇතැම් ප්‍රදේශවලට මිලිමීටර් 75 ඉක්ම වූ තද වැසි ඇතිවිය හැකි බව කාලගුණ නිවේදනයේ සඳහන්.\nඑමෙන්ම, ගිගුරුම් සහිත වැසි සමඟ ඇතිවන තද සුළං සහ අකුණු අනතුරු අවම කර ගැනීමට පියවර ගන්නා ලෙසද එම කාලගුණ විද්‍යා දෙපාර්තමේන්තුව ජනතාවගෙන් ඉල්ලීමක් කරනවා.",
       "URL": "https://www.hirunews.lk/284128/පළාත්-කිහිපයකට-මිලිමීටර්-100-ඉක්මවූ-වැසි",
       "Category": "Local News",
       "Parent URL": "https://www.hirunews.lk/local-news.php?pageID=1648"
}