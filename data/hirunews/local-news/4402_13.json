{
       "Source": "hirunews",
       "Timestamp": "Wednesday, 26 July 2017 - 13:09",
       "Headline": "වර්ජනයේ නිරත තෙල් වෘත්තිය සමිතිවලට ආණ්ඩුවෙන් සාකච්ඡාවක්",
       "News Content": "සිය ඉල්ලීම් සම්බන්ධයෙන් ආණ්ඩුවෙන් සාකච්ඡාවක් ලබාදී ඇති බව ඛනිජ තෙල් වෘත්තීය සමිති එකමුතුව පවසනවා.\nඑහි සම කැදවුම්කරු ඩී.ජේ. රාජකරුණා හිරු ප්‍රවෘත්ති අංශයට කියා සිටියේ මෙම සාකච්ඡාව සදහා ජනාධිපතිවරයාත් එක්වන බව දැනුම්දී ඇති බවයි.\nත්‍රිකුණාමලය චීන වරායේ තෙල් ටැංකි සංකීර්ණය ඛනිජ තෙල් නීතිගත සංස්ථාවට පැවරීම, හම්බන්තොට තෙල් ටැංකි සංකීර්ණය සංස්ථාවට පැවරීම සහ සපුගස්කන්ද තෙල් පිරිපහදුව කඩිනමින් නවීකරණය කිරීම යන ඉල්ලීම් මුල් කර ගනිමින් ඛනිජ තෙල් සේවකයින් වර්ජනයක් ආරම්භ කළේ පෙරේදා මධ්‍යම රාත්‍රියේයි.\nවර්ජනයට එක්ව සිටි තෙල් සේවකයින් රැදී සිටි කොළොන්නාව තෙල් ගබඩා සංකීර්ණයට අද (26) අලුයම යුද හමුදා සාමාජිකයින් ඇතුළු වුණා.\nඒ අනුව, වර්ජිත සේවකයින් එම ස්ථානයෙන් ඉවත් කර ඊට සහාය නොදක්වන සේවකයින්ගේ ආරක්ෂාව තහවුරු කිරීමට හමුදාව සහ පොලිසිය කටයුතු කළා.\nකෙසේ වෙතත්, එම අවස්ථාවේදී සේවකයින් සහ හමුදා සාමාජිකයින් අතර උණුසුම්කාරි තත්වයක් ඇතිවුණා.\nකෙසේ වෙතත්, ඉවත් කෙරුණු සේවකයන් පසුව කොළොන්නාව තෙල් ගබඩා සංකීර්ණයට පිවිසෙන මාර්ගය අවහිර කරමින් එහි ඉදිරිපිට රැදී සිටියා.\nපෙරේදා මධ්‍යම රාත්‍රියේ සිට ඛනිජ තෙල් සේවකයින් ආරම්භ කළ වර්ජනය හේතුවෙන් දිවයින පුරා ඉන්ධන පිරවුම්හල් ආශ්‍රිතව මේ වනවිටත් දැඩි තදබදයක් පවතිනවා.\nඇතැම් ඉන්ධනහල් දැනටමත් වසා දමා ඇත්තේ ඉන්ධන අවසන් වීම හේතුවෙන්.\nමේ අතර, ජනාධිපතිවරයාගේ උපදෙස් මත ඛනිජ තෙල් බෙදා හැරීම අත්‍යාවශ්‍ය සේවාවක් බවට පත් කරමින් ඊයේ මධ්‍යම රාත්‍රියේ ගැසට් නිවේදනයක් නිකුත් කෙරුණා.\nඑමෙන්ම,රජය දැනුම් දුන්නේ ඛනිජ තෙල් බෙදා හැරීම අත්‍යාවශ්‍ය සේවාවක් බවට පත් කිරීමෙන් පසුව සේවයට වාර්තා නොකරන සේවකයන් සේවය අතහැර ගියා සේ සලකන බවයි.\nකොළොන්නාව සහ මුතුරාජවෙල තෙල් ගබඩා පර්යන්තවල බෙදා හැරීමේ කටයුතු යථා තත්වයට පත් කර ඇති බැවින් තෙල් බෙදා හරින බවුසර්වලට එම ස්ථාන වෙත ගමන් කරන ලෙසත් එලෙස නොකරන පෞද්ගලික බවුසර් හිමියන්ගේ බලපත්‍ර අවලංගු කරන බවත්, රජය දැනුම්දී තිබුණා.\nකෙසේ වෙතත්, හමුදා මාධ්‍ය ප්‍රකාශක බ්‍රිගේඩියර් රොෂාන් සෙනෙවිරත්න සදහන් කලේ කොළොන්නාව, මුතුරාජවෙල ඇතුළු දිවයිනේ අනෙකුත් තෙල් ගබඩා පර්යන්තවල ආරක්ෂාව තහවුරු කර ඇති බවයි.",
       "URL": "https://www.hirunews.lk/166817/වර්ජනයේ-නිරත-තෙල්-වෘත්තිය-සමිතිවලට-ආණ්ඩුවෙන්-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=4402"
}