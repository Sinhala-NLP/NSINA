{
       "Source": "hirunews",
       "Timestamp": "Wednesday, 10 January 2018 - 10:55",
       "Headline": "Update - අගමැතිගේ විශේෂ ප්‍රකාශයත් සමඟ මැතිසබය උණුසුම් වෙයි (ඡායාරූප)",
       "News Content": "බැඳුම්කර වංචාව පිළිබඳ ජනාධිපති කොමිෂන් සභා වාර්තාව ලබන සතියේ පාර්ලිමේන්තුවට ඉදිරිපත් කරන බව ජනාධිපතිවරයා අද පාර්ලිමේන්තුවට දැනුම් දෙනු ලැබුවා.\nඅද පෙරවරු 10.30ට විශේෂ පාර්ලිමේන්තුව රැස්වීම ආරම්භ වූ අවස්ථාවේ කථානායක කරු ජයසූරිය සභාවට ප්‍රකාශ කරනු ලැබුවේ ජනාධිපති ලේකම්වරයා විසින් තමා වෙත මෙම දැනුම්දීම සිදුකර ඇති බවයි.\nඅනතුරුව බැඳුම්කර කොමිසමේ වාර්තාව අද දිනයේ පාර්ලිමේන්තුවට ඉදිරිපත් නොවීම සම්බන්ධයෙන් ඒකාබද්ධ විපක්ෂය, ජනතා විමුක්ති පෙරමුණ මෙන්ම දෙමළ ජාතික සන්ධානය ද විරෝධය පළ කළා.\nවිපක්ෂය විසින් ඉදිරිපත් කළ පොදු මතය වූයේ ඊයේ පැවැති පක්ෂ නායක රැස්වීමේදී මෙම වාර්තාව සභාගත කරන බවට ලබාදුන් පොරොන්දුව රජය කඩ කර ඇති බවයි.\nඒකාබද්ධ විපක්ෂයේ නායක පාර්ලිමේන්තු මන්ත්‍රී දිනේෂ් ගුණවර්ධන, විපක්ෂයේ ප්‍රධාන සංවිධායක, ජනතා විමුක්ති පෙරමුණේ නායක අනුර කුමාර දිසානායක, විපක්ෂ නායක ආර්. සම්බන්ධන්, පාර්ලිමේන්තු මන්ත්‍රීවරුන් වන බන්දුල ගුණවර්ධන සහ එම්.ඒ. සුමන්දිරන් ද මේ පිළිබඳව අදහස් පළ කළා.\nඑම අවස්ථාවේදී අග්‍රාමාත්‍යවරයා විශේෂ ප්‍රකාශයක් ඉදිරිපත් කිරීමට සූදානම් වූ අතර, ඊට විපක්ෂයේ එකඟත්වයක් පළ වූයේ නැහැ.\nකෙසේ වෙතත්, කථානායකවරයා ප්‍රකාශය සඳහා ඉඩ ලබාදීමත් සමඟ අග්‍රාමාත්‍යවරයා සිය අදහස් දැක්වීම ආරම්භ කළ අතර, ඒකාබද්ධ විපක්ෂයේ මන්ත්‍රීවරුන් සභාගර්භය මැදට පැමිණ විරෝධතා පුවරු ඔසවමින් ඊට විරෝධය පළ කරනු ලැබුවා.\nආණ්ඩු පක්ෂයේ මන්ත්‍රීවරුන් ද සභාව මැදට පැමිණ ඊට ප්‍රතිචාර දක්වන අයුරුයි දක්නට ලැබුණේ.\nවේත්‍රධාරීවරයා සෙංකෝලය ආසන්නයට පැමිණ ඊට ආරක්ෂාව ලබාදුන්නා.\nපසුව අඛණ්ඩව පැවති උණුසුම් තත්ත්වයත් සමඟ පක්ෂ නායක රැස්වීමක් සඳහා සභාව තාවකාලිකව කල් තැබීමටයි කථානායකවරයා තීරණය කරනු ලැබුවේ.\nUpdate :- Wednesday, January 10, 2018  11.23 Am\n-------------------------------------------------------------------\nබැඳුම්කර වාර්තාව ලබන සතියේ පාර්ලිමේන්තුවට ඉදිරිපත් කරන බවට ජනාධිපතිවරයා දැනුම් දී ඇතැයි කථානායක කරු ජයසූරිය ප්‍රකාශ කළා.\nවිශේෂ පාර්ලිමේන්තු රැස්වීමක් ලෙස අද (10) පෙරවරු 10යි 30ට පාර්ලිමේන්තුව රැස්වූ අතර එහි කටයුතු ආරම්භයේදීයි කථානායකවරයා මෙම දැනුම් දීම සිදු කළේ.\nමේ සම්බන්ධයෙන් පක්ෂ විපක්ෂ මන්ත්‍රීවරුන් මේ වනවිට කරුණු දක්වමින් සිටිනවා.",
       "URL": "https://www.hirunews.lk/180665/update-අගමැතිගේ-විශේෂ-ප්‍රකාශයත්-සමඟ-මැතිසබය-උණුසුම්-වෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4133"
}