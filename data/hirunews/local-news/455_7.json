{
       "Source": "hirunews",
       "Timestamp": "Saturday, 25 March 2023 - 13:54",
       "Headline": "රත්තරං ප්‍රශ්න ගැන පාර්ලිමේන්තු වාර්තාවක්",
       "News Content": "මැණික් හා ස්වර්ණාභරණ ක්ෂේත්‍රය සම්බන්ධයෙන් ගැටලු‍ රැසක් ඇති බවට ආර්ථිකය ස්ථායිකරණයට අදාළ කෙටි සහ මධ්‍ය කාලීන වැඩසටහන් හඳුනාගැනීම සඳහා වූ ජාතික සභා අනුකාරක සභාවේ දෙවැනි වාර්තාවෙන් අනාවරණ වී තිබෙනවා.\nමැණික් හා ස්වර්ණාභරණ ක්‍ෂේත්‍රයේ ගෝලීය මූලස්ථානයක් බවට හොංකොං හා බැංකොක් පත්ව ඇති අතර ශ්‍රී ලංකාවේ අමුද්‍රව්‍ය බොහෝ දුරට අගය එකතු කිරීමකින් තොරව අදාළ වෙළදපොල කරා ගලා යන බව එම වාර්තාවේ සඳහන්.\nශ්‍රී ලංකාව දකුණු අප්‍රිකාව වැනි රටවලින් රළු මැණික් ආනයනය කරන අතර ආනයන අපනයන ක්‍රියාවලියේ දී පනවා ඇති බදු හා ව්‍යාපාරික ලාභ මත අපනයන පනවා ඇති බදු ක්‍ෂේත්‍රය දුර්වල හා අධෛර්ය කරන බවට ද ඉන් හෙළිවී තිබෙනවා.\nමේ අතර, දැනට පෞද්ගලික ඉඩම්වල කැණීම් කටයුතු බොහෝදුරට අවසන්ව ඇති අතර ඉතිරිව ඇත්තේ රාජ්‍ය ආයතන සතුව ඇති කැණිම් සදහා විභවයක් සහිත ඉඩම් බව සඳහන්.\nඑමෙන් ම, මෙම ගැටළු‍වලට විසදුම් ලෙස කර්මාන්ත අමාත්‍යාංශය හා භූ විද්‍යා සමීක්ෂණ සහ පතල් කාර්යාංශය මගින් නිසි විද්‍යාත්මක ක්‍රමවේදයක් භාවිත කර සියලු‍ මැණික් හා වටිනා ඛනිජ පිළිබදව නව සිතියම් ගතකිරීමක් සහ ඒවා ප්‍රසිද්ධියට පත් කිරීමක් අවශ්‍ය බවයි එම වාර්තාවෙන් යෝජනා වී ඇත්තේ.",
       "URL": "https://www.hirunews.lk/330879/රත්තරං-ප්‍රශ්න-ගැන-පාර්ලිමේන්තු-වාර්තාවක්",
       "Category": "Local News",
       "Parent URL": "https://www.hirunews.lk/local-news.php?pageID=455"
}