{
       "Source": "hirunews",
       "Timestamp": "Friday, 10 April 2020 - 8:20",
       "Headline": "බ්‍රිතාන්‍ය අගමැති බොරිස් ජොන්සන් දැඩි සත්කාරයෙන් ඉවතට",
       "News Content": "කොරෝනා වෛරස් ආසාදනය හේතුවෙන් ලන්ඩනයේ ශාන්ත තෝමස් රෝහලට ඇතුළත් කෙරුණු බ්‍රිතාන්‍ය අගමැති බොරිස් ජොන්සන් එහි දැඩි සත්කාර ඒකකයෙන් ඉවත් කොට නැවතත් සාමාන්‍ය වාට්ටුවකට ඇතුළත් කර තිබෙනවා.\nමීට දින 10කට පෙර කොරෝනා වෛරසය ආසාදනය වූ අගමැති බොරිස් ජොන්සන් සුවය ලැබීමේ මාවතට පිවිස ඇති බවයි බි්‍රතාන්‍ය අගමැති කාර්යාලය නිවේදනය කළේ.\nඔහුට ඔක්සිජන් ප්‍රතිකාර ලබා දී ඇති නමුදු වෙන්ටිලේටර් යන්ත්‍රයට සම්බන්ධ නොකළ බවයි බි්‍රතාන්‍ය සෞඛ්‍ය සේවාව සඳහන් කළේ.\nඅගමැති බොරිස් ජොන්සන් දැඩි සත්කාර ඒකකයෙන් ඉවත් කොට ප්‍රකෘතිමත් තත්ත්වයට පත්වීම පිළිබඳව ඇමරිකානු ජනාධිපති ඩොනල්ඞ් ට්‍රම්ප් ද සතුට පළ කළා.\nකෙසේ නමුත් බ්‍රිතාන්‍ය අගමැතිවරයා තවදුරටත් රෝහල් ගතව සිටින අතර ඔහුගේ රාජකාරී කටයුතු ඉටු කිරීම තාවකාලිකව විදේශ ලේකම් ඩොමිනික් රාබ් විසින් ඉටු කරනු ඇති.\nකොරෝනා වෛරස් ගෝලීය වසංගතයෙන් පීඩාවට ලක්ව ඇති යුරෝපා රටවල ආර්ථිකය ප්‍රකෘතිමත් කරලීම සඳහා යුරෝ බිලියන 500ක අරමුදලක් මුදා හැරීමට යුරෝපා සංගම් මුදල් අමාත්‍යවරුන් ඊයේ එකඟත්වය පළ කළා.\nකෙසේ නමුත්, ප්‍රංශය සහ ඉතාලිය ඉල්ලා සිටි පරිදි ඒ සඳහා කොරෝනා බැඳුම්කර නිකුත් කිරීමට ඔවුන් එකඟ වී නැහැ.\nඑමෙන්ම තත්ත්වය සමනය කිරීම සඳහා යුරෝපා මහබැංකුව ඉල්ලා සිටි යුරෝ ටි්‍රලියන 1.5ක මුදල හා සසදන විට දැන් ප්‍රකාශ වී ඇති පැකේජය බෙහෙවින් අඩු මුදලක්.\nමේ අතර, චීනයෙන් මතු වූ කොරෝනා වෛරස් ගෝලීය වසංගතය පිළිබදව තායිවානය සිදුකළ අනතුරු ඇගවීම් නොසලකා හැරි බවට ඇමරිකානු ජනාධිපති ඩොනල්ඞ් ට්‍රම්ප් ලෝක සෞඛ්‍ය සංවිධානයට චෝදනාවක් එල්ල කළා.\nඑමෙන්ම, ලෝක සෞඛ්‍ය සංවිධානය වෙත ඇමරිකාව ලබාදෙන මූල්‍යාධාර අත්හිටුවීමට ද තර්ජනය කර තිබෙනවා.\nකෙසේ නමුත් එය ලොව පුරා කොවිඞ් නයින්ටීන් වසගංතයට එරෙහිව ක්‍රියාත්මක වන වැඩසටහන්වලට දරුණු බලපෑමක් එල්ල කරන පියවරක් බවයි විචාරකයන් පෙන්වා දෙන්නේ.",
       "URL": "https://www.hirunews.lk/238311/බ්‍රිතාන්‍ය-අගමැති-බොරිස්-ජොන්සන්-දැඩි-සත්කාරයෙන්-ඉවතට",
       "Category": "Local News",
       "Parent URL": "https://www.hirunews.lk/local-news.php?pageID=2805"
}