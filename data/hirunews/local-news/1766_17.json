{
       "Source": "hirunews",
       "Timestamp": "Monday, 09 August 2021 - 10:03",
       "Headline": "කිරිපිටි මිල ඉහළ නැංවීම පාරිභෝගික අධිකාරිය ප්‍රතික්ෂේප කරයි (වීඩියෝ)",
       "News Content": "ආනයනික කිරිපිටි මිල ඉහළ දමන ලෙස කළ ඉල්ලීම් අධිකාරිය ඉවත දමයි\nකිරිපිටි මිල ඉහළ නැංවීමට ආනයනකරුවන් කර ඇති ඉල්ලීම් ප්‍රතික්ෂේප කර ඇති බව පාරිභෝගික කටයුතු පිළිබඳ අධිකාරිය පවසනවා.\nඑහි සභාපති විශ්‍රාමික මේජර් ජෙනරාල් ශාන්ත දිසානායක හිරු ප්‍රවෘත්ති අංශයට කියා සිටියේ එලෙස මිල ඉහළ නොදැමීමට ගෙන ඇති තීරණය සමග බොහෝ ආනයනකරුවන් සිය කිරිපිටි ආනයනය සීමා කර ඇති බවයි.\nකිරිපිටි ආනයනය සීමා කිරීම සම්බන්ධයෙන් හිරු ප්‍රවෘත්ති අංශය ආනයනකරුවන්ගේ සම්මේලනයෙන් ද විමසීමක් කළා.\nඑහිදී එම සම්මේලනයේ කමිටු සාමාජික ලක්ෂ්මන් වීරසූරිය සඳහන් කළේ ආනයන සීමා කිරීමට තීරණය කිරීමත් සමඟ මෙලෙස වෙළඳපොල තුල කිරිපිටි හිඟයක් පවතින බවයි.\nකිරිපිටි සඳහා වන මිල ඉහළ යාම, නැව් ගාස්තු ඉහළ යාම සහ ඩොලරයට සාපේක්ෂව රුපියලේ අගය පහත වැටීම හේතුවෙන් කිරිපිටි කිලෝවක මිල ඩොලර් 4 යි ශත 20 ක් දක්වා ඉහළ ගොස් තිබෙනවා. එම හේතුවෙන් කිරිපිටි කිලෝවකට පාඩුව රුපියල් 270 ක්.\nමෙම තත්ත්වය කිරිපිටි ආනයනය සීමා කිරීමට හේතු වූ බවයි ආනයනකරුවන් ප්‍රකාශ කළේ.",
       "URL": "https://www.hirunews.lk/279241/කිරිපිටි-මිල-ඉහළ-නැංවීම-පාරිභෝගික-අධිකාරිය-ප්‍රතික්ෂේප-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1766"
}