{
       "Source": "hirunews",
       "Timestamp": "Tuesday, 13 April 2021 - 9:05",
       "Headline": "ඩුබායිවලින් ගෙන්වූ තවත් අයිස් තොගයක් සොයා විමර්ශන",
       "News Content": "ජාඇල සහ සපුගස්කන්ද ප්‍රදේශවලින් සොයා ගත් අයිස් මත්ද්‍රව්‍ය කිලෝ 125ට අමතරව තවත් අයිස් මත්ද්‍රව්‍ය තොගයක් සොයා පොලීසිය විශේෂ විමර්ශනයක් ආරම්භ කර තිබෙනවා.\nදැනට සිදුකරන ලද විමර්ශනවලදී අනාවරණ වී ඇත්තේ මෙරටට අයිස් මත්ද්‍රව්‍ය කිලෝ 300කට ආසන්න ප්‍රමාණයක් ගෙන්වා ඇති බවයි.\nපෙරේදා සහ ඊයේ ජාඇළ සහ සපුගස්කන්ද ප්‍රදේශවලින් සොයා ගත් අයිස් මත්ද්‍රව්‍ය කිලෝ 125, විදේශ රටවල් දෙකක රැඳී සිටින රූබන් සහ කුඩු ලාල් නැමැත්තන්ට අයත් බවට හෙළිවුණා.\nදැනට ඩුබායි රාජ්‍යයට පලාගොස් සිටින නිපුණ නැමැත්තෙකු විසින් ඒවා මුහුදු මාර්ගයෙන් මෙරටට එවා ඇති බවටයි අනාවරණ වී ඇත්තේ.\nපොලිස් මත්ද්‍රව්‍යනාශක කාර්යාංශය විසින් ඊයේ ජාඇළ - නිවන්දන ප්‍රදේශයේදී අයිස් මත්ද්‍රව්‍ය කිලෝ 15 ක් සමඟ එකම පවුලේ හයදෙනෙකු අත්අඩංගුවට ගත් අතර, අනතුරුව ලද තොරතුරුවලට අනුව ඊයේ සපුගස්කන්ද - රග්ගහවත්ත ප්‍රදේශයේ නිවසක තිබී අනෙක් අයිස් මත්ද්‍රව්‍ය කිලෝ 110 සොයා ගනු ලැබුවා.\nමේවායේ වටිනාකම රුපියල් කෝටි 100 ඉක්මවන බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියා සිටියේ.",
       "URL": "https://www.hirunews.lk/268312/ඩුබායිවලින්-ගෙන්වූ-තවත්-අයිස්-තොගයක්-සොයා-විමර්ශන",
       "Category": "Local News",
       "Parent URL": "https://www.hirunews.lk/local-news.php?pageID=2023"
}