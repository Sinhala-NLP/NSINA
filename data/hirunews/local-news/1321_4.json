{
       "Source": "hirunews",
       "Timestamp": "Thursday, 03 March 2022 - 14:05",
       "Headline": "යුක්රේනයේ හර්සොන් නගරය රුසියාව යටතට",
       "News Content": "රුසියානු ආක්‍රමණය හමුවේ සිය නගරය රුසියානුවන්ට යටත් වූ බව යුක්‍රේනයේ 'හර්සොන්' නගරයේ නගරාධිපති ඉහෝර් කොලිකිෆ් (Ihor Kolykhaiev) පවසනවා.\nරුසියානු හමුදා යුක්රේනය ආක්‍රමණය කිරීමෙන් හරියටම සතියකට පසු රුසියානු හමුදාවන්ගේ ග්‍රහණයට සහමුලින්ම නතු වූ පළමු නගරය මෙයයි.\nහර්සොන් නගරයේ නගරාධිපතිවරයා සිය නගර වැසියන් ගෙන් ඉල්ලා ඇත්තේ රුසියානු හමුදාවේ අණට අනුව කටයුතු කරන ලෙසයි.\nඑමෙන්ම සිය නගර වැසියන්ට හානි නො කරන ලෙසත් ඔහු රුසියානු හමුදාවන්ගෙන් ඉල්ලා තිබෙනවා.\nලක්ෂ 3ට ආසන්න ජනගහනයක් වාසය කරන හර්සොන් කලාපය යුක්‍රේනයේ ඇති බෙහෙවින් කාර්මිකකරණය වූ නගර කලාපයක්.\nමෙම ප්‍රදේශයේ යුරෝපයේ විශාලතම න්‍යෂ්ටික බලාගාරය වන සපොරීසියා න්‍යෂ්ටික බලාගාරය ද පිහිටුවා ඇති අතර මේ වන විටත් එම න්‍යෂ්ටික බලාගාර සංකීර්ණය සම්පූර්ණයෙන්ම රුසියානු හමුදාවන් විසින් වටකර ඇති බවයි වාර්තා වන්නේ.\nමේ වන විට රුසියානු යුද භටයින් සහ සන්නද්ධ රට රථ යුක්‍රේනයේ හර්සොන් නගරයේ ස්ථානගත කර ඇති බව ජාත්‍යන්තර මාධ්‍ය වාර්තා කරනවා.\nරුසියානු භටයින්ගේ මෙම ජයග්‍රහණයත් සමඟම යුක්රේන්යේ ප්‍රධාන වරාය සහ නාවික කඳවුර වන ඔඩෙස්සා, වෙත දැවැන්ත තර්ජනයක් සහ ප්‍රහාරයක් එල්ල විය හැකි බවට යුධ විශ්ලේෂකයින් අනතුරු හඟවනවා.\nඔවුන් පෙන්වා දෙන්නේ මේ වන විටත් ඔඩෙස්සා වරාය ආසන්නයේ රුසියානු යුධ නෞකා බොහොමයක් ස්ථානගත කර ඇති බවයි.\nබොහෝ විට මෙම ප්‍රහාරය ගොඩබිමින් සහ දියෙන් එක්වර එල්ල වන ප්‍රහාරයක් විය හැකි බවටත් ඔවුන් අනතුරු අඟවනවා.\nබදාදා රාත්‍රියේ රුසියානු නාවික හමුදාවට අයත් න්‍යෂ්ටික සබ්මැරීන ඇතුළු නාවික යාත්‍රා ක්‍රිමියා අර්ධද්වීපයේ පිහිටා ඇති රුසියානු නාවික හමුදා කඳවුරෙන් පිටත්ව ඇත්තේ ද ඔඩෙස්සා වරායට ප්‍රහාරයක් එල්ල කිරීමට බවයි මෙම විශ්ලේෂකයින් උපකල්පනය කරන්නේ.\nබොහෝ විට මෙම වරාය සහ නාවික හමුදා කඳවුර ඉලක්ක කරගෙන සිදු කෙරෙන ප්‍රහාරයන් අද දිනය තුළ දී සිදු විය හැකි බවටත් ඔවුන් පුරෝකතනය කරනවා.\nබදාදා සවස් වන තෙක් නගරයේ පාලනය රුසියානු හමුදාවන්ට ලබා නො දී සිටීමට නගරවැසියන් සහ යුක්‍රේන හමුදා භටයන් දැවැන්ත ප්‍රතිරෝධයක් එල්ල කළ ද සංඛ්‍යාවෙන් ඉහළ රුසියානු හමුදාවන්ගේ ඉදිරි ගමන හමුවේ එය බිඳ වැටුණා.",
       "URL": "https://www.hirunews.lk/298554/යුක්රේනයේ-හර්සොන්-නගරය-රුසියාව-යටතට",
       "Category": "Local News",
       "Parent URL": "https://www.hirunews.lk/local-news.php?pageID=1321"
}