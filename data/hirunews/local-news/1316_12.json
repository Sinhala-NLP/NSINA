{
       "Source": "hirunews",
       "Timestamp": "Saturday, 05 March 2022 - 19:47",
       "Headline": "රුසියා - යුක්රේන තාවකාලික සටන් විරාමය පළ රහිත වෙයි",
       "News Content": "දැනට තාවකාලික සටන් විරාමයක් ප්‍රකාශයට පත් කර ඇති මරියුපොල් වරාය නගරයේ සහ වොල්නොවකා නගරවලින් ජනතාව ඉවත් කර ගැනීම අත්හිටුවීමට යුක්රේන බලධාරින් තීරණය කර තිබෙනවා.\nඒ යුක්රේන ආක්‍රමණයේ නිරත රුසියානු හමුදා සටන් විරාමය කඩ කරමින් කටයුතු කරන බවට චෝදනා කරමින්.\nකෙසේ වෙතත්, සටන් විරාමය ප්‍රකාශයට පත් කරමින් රුසියානු හමුදා සඳහන් කළේ අදාළ නගරවල වැසියන් ඉවත් කර ගැනීමට එම කාලය තුල අවස්ථාව සලසා දෙන බවයි.\nසටන් විරාමය ආරම්භයට පෙර රුසියානු හමුදා මරියුපොල් වරාය නගරය වටලා, එම නගරයට සිදුකෙරෙන විදුලි ආහාර, ජල උණුසුම්කරණ හා ප්‍රවාහන පහසුකම් කපා හරිනු ලැබුවා.\nඑය නාසි හමුදා ලෙනින්ග්‍රෑඩය වැටලීමටයි ඇතමුන් සම කරන්නේ.\nමේ අතර, විදේශ ගතව සිටි යුක්රේන ජාතිකයන් 66,224 දෙනෙකු රුසියාවට එරෙහිව සටන් වැදීම සඳහා යළි යුක්රේනයට පැමිණ ඇති බව එරට ආරක්ෂක අමාත්‍ය ඔලෙක්සි රෙස්නිකොව් පවසනවා.\nඔහු මේ බව සඳහන් කර ඇත්තේ සිය ට්විටර් ගිණුමට සටහනක් එක්කරමින්.\nඑමෙන්ම, යුක්රේනයේ රුසියානු ආක්‍රමණය ආරම්භවීමත් සමඟ එල්ලවූ සයිබර් ප්‍රහාරයක් හේතුවෙන් යුරෝපය පුරා දැවැන්ත අන්තර්ජාල බිඳවැටීමක් සිදුවූ බව අනාවරණ වුණා.\nජර්මනිය, ප්‍රංශය, හංගේරියාව, ග්‍රීසිය, ඉතාලිය, පෝලන්තය ආදී රටවල් රැසකින් මෙලෙස අන්තර්ජාල බිඳවැටීම් වාර්තාවී ඇති අතර, දින කිහිපයක් පුරා එම තත්වය පැවති බව සඳහන්.",
       "URL": "https://www.hirunews.lk/298742/රුසියා-යුක්රේන-තාවකාලික-සටන්-විරාමය-පළ-රහිත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1316"
}