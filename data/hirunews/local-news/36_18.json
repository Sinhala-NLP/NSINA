{
       "Source": "hirunews",
       "Timestamp": "Monday, 11 September 2023 - 23:34",
       "Headline": "RMV දූෂණ නිසා රජයට කෝටි 30ක බදු ආදායමක් අහිමිවෙයි",
       "News Content": "මෝටර් රථ ප්‍රවාහන දෙපාර්තමේන්තුවේ 2022 වාර්ෂික වාර්තාවට ඇතුළත් කර ඇති විගණන වාර්තාවට අනුව වාහන ලියාපදිංචි කිරීමේදී සිදුවී ඇති විවිධ දූෂණ වංචා සහ අක්‍රමිකතා හේතුවෙන් රුපියල් කෝටි තිහකට වැඩි බදු ආදායමක් අහිමිවී ගොස් ඇති බව අනාවරණ වී තිබෙනවා.\nඒ අනුව මිට්සුබිෂි පෙජරෝ වර්ගයේ මෝටර් රථයක දත්ත ඇතුළත් කර 2019 වසරේ සෙයිග්‍රා වර්ගයේ මෝටර් රථයක් ලියාපදිංචි කිරීම තුළින් දඩ මුදල්ද ඇතුළුව රුපියල් 757,500ක සුඛෝපභෝගී බදු ආදායමක් හා රුපියල් 3න් කෝටි පනස්දෙලක්ෂයක නිෂ්පාදන බදු ආදායමක් අහිමි වී ඇති බව සඳහන්.\nඑමෙන්ම සෙයිග්‍රා වර්ගයේ තවත් මෝටර් රථයකට මිනි කූපර් වර්ගයේ මෝටර් රථයක දත්ත ඇතුළත් කර ලියාපදිංචි සහතිකයක් නිකුත් කිරීම තුළින් රුපියල් පනස්පන්ලක්ෂ දහතුන්දහසක නිෂ්පාදන බදු ආදායමක් සහ රුපියල් 44,050ක නව ලියාපදිංචි ගාස්තුවක් අහිමි වී තිබෙනවා.\nතවත් සෙයිග්‍රා වර්ගයේ ලියාපදිංචි කර තිබූ මෝටර් රථයකට 2018 වසරේදී නැවත ටොයෝටා වර්ගයේ ඩීසල් මෝටර් රථයක දත්ත ඇතුළත් කර ලියාපදිංචි සහතිකයක් නිකුත් කිරීම තුළින් අහිමි වී ඇති නිෂ්පාදන බදු ආදායම රුපියල් හාරකෝටි 99ලක්ෂ 20,000ක්.\nමේ අතර පූර්ව ලියාපදිංචි චැසි අංක සහ එංජින් අංක වෙනස් කර අනීතිකව ආනයනය කරන ලද යතුරුපැදිවල චැසි සහ එංජින් අංක ඇතුළත් කර යතුරුපැදි 91 ක් ලියාපදිංචි කර තිබෙනවා.\nඑම යතුරුපැදි ආනයනය කිරීමෙන් රේගුවට අහිමි වී ඇති රේගු බදු ආදායම රුපියල් පන්කෝටි පනස් දෙලක්ෂ හත්දහස් හාරසිය හැත්තෑපහක්.\nමෙලෙස නීත්‍යානුකූල නොවන ආකාරයට මෙරටට ආනයනය කරන ලද හෝ මෙරටදී එකලස් කරන ලද වාහන මෝටර් රථ ප්‍රවාහන දෙපාර්තමේන්තුවේ වංචනික ලෙස ලියාපදිංචි කිරීම හේතුවෙන් ශ්‍රී ලංකා රේගුවට අය කර ගත හැකිව තිබූ රුපියල් කෝටි 12කට වැඩි ආදායමක්ද අවභාවිත කර ඇතැයි නිරීක්ෂණය වන බව එම වාර්තාවේ දැක්වෙනවා.\nමෝටර් රථ එකලස් කරන මුවාවෙන් නීති විරෝධීව ආනයනය කෙරුණු වාහන 27 ක් ලියාපදිංචි කිරීමේ සිද්ධියක් පිළිබඳවද තොරතුරු ද මෙම වාර්තාවෙන් අනාවරණ කර තිබෙනවා.\nපෙට්‍රල් මෝටර් රථයක් ඩීසල් මෝටර් රථයක් බවට පරිවර්තනය කිරීමේදී මෝටර් රථ ලියාපදිංචි අංකය පද්ධතියෙන් ඉවත් කළයුතු වුවත් අවස්ථා 130කදී පරිවර්තිත වාහනවල ලියාපදිංචි අංක දත්ත පද්ධතියෙන් ඉවත් කර තිබී නැති බව සදහන්.\nඒ අනුව එන්ජින් අංකය සහ චැසි අංකය එකම අංකයක් ලෙස පරිගණක පද්ධතියට ඇතුළත් කර වාහන තුනක් අනීතිකව ලියාපදිංචි කර තිබූ බවද වාර්තාවේ සඳහන වෙනවා.\nතවද දීර්ඝ කාලයක් ආදායම් බලපත්‍ර නිකුත් කර ඇති ලියාපදිංචි යතුරුපැදි 99 ක චැසි අංක සහ එන්ජින් අංක වෙනස් කර, වංචනිකව ආනයනය කරන ලද යතුරු පැදිවල එන්ජින් අංක සහ චැසි අංක ඇතුළත් කර පැරණි දත්ත පද්ධතියෙන් මකා දැමීමට මෝටර් රථ ප්‍රවාහන දෙපාර්තමේන්තුවේ ඇතැම් නිලධාරීන් කටයුතු කර තිබූ බවයි විගණන වාර්තාවේ සඳහන් වන්නේ.\nමේ අතර අවලංගු කරන ලද විදේශීය රාජ්‍ය තාන්ත්‍රික වාහන සඳහා වෙනත් වාහන ලියාපදිංචි කළ අවස්ථාද විගණන වාර්තාවේ දැක්වෙනවා.\nඒ අනුව විදේශීය රාජ්‍ය තාන්ත්‍රිකයින් හා රාජ්‍ය නොවන සංවිධාන වෙනුවෙන් ආනයනය කර රාජ්‍ය අනුග්‍රහය යටතේ තීරු බදු රහිතව ගෙන්වූ වාහන නැවත ප්‍රතිඅපනයනය කරන අවස්ථාවන්හීදී එලෙස ලියාපදිංචිය අවලංගු කර ප්‍රතිඅපනයනය කළ වාහන 6 ක චැසි අංක සහ එංජින් අංක ඇතුළත් කර වෙනත් පුද්ගලයින්ගේ නමට සුඛෝපභෝගී වාහන ලියාපදිංචි කිරීමටද නිලධාරීන් කටයුතු කර ඇති බව එම වාර්තාවේ දැක්වෙනවා.\nඑමෙන්ම භාවිතයට නොගත් හිස් අංක සඳහාද වංචනිකව මෝටර් රථ සඳහා ලියාපදිංචි සහතික නිකුත් කර තිබෙන අවස්ථාද මෙම වාර්තාවේ සදහන්.\nමෝටර් රථ ප්‍රවාහන දෙපාර්තමේන්තුවේ පරිගණක දත්ත පද්ධතියට දත්ත ඇතුළත් කිරීමට පරිගණක මුරපද ලබාදී ඇත්තේ අවසර ඇති පරිශීලකයින්ට පමණයි.\nඑහෙත් ඔවුන් දෙපාර්තමේන්තුවෙන් වෙනත් කාර්යාලවලට මාරු වූ පසුවත් සහ නිලධාරීන් විශ්‍රාම ගිය පසුවත් එම මුරපද සක්‍රීයව පැවතීම හේතුවෙන් ඔවුන්ට දත්ත පද්ධතියට ඇතුළත් වී වංචනික ක්‍රියා සිදු කිරීමට හැකියාව පවතින බවද වාර්තාවේ දැක්වනවා.\nඑමෙන්ම ඇතැම් නිලධාරීන් දත්ත පද්ධතියෙන් දත්ත රැසක් මකා දමා ඇති බවද එම වාර්තාවේ වැඩිදුරටත් සදහන් වෙනවා.",
       "URL": "https://www.hirunews.lk/347977/rmv-දූෂණ-නිසා-රජයට-කෝටි-30ක-බදු-ආදායමක්-අහිමිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=36"
}