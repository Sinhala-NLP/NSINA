{
       "Source": "hirunews",
       "Timestamp": "Sunday, 25 November 2018 - 12:52",
       "Headline": "අණ නොතැකූ මෝටර් රථයකට තණමල්විලදී පොලීසියෙන් වෙඩි - කාන්තාවකට තුවාල",
       "News Content": "තණමල්විල - බෝදාගම ප්‍රදේශයේදී අණ නොතකා ධාවනය කළ සුපිරි මෝටර් රථයකට පොලීසියෙන් වෙඩි තබා තිබෙනවා.\nඅද අලූයම සිදුවූ මෙම වෙඩි තැබීමෙන් මාර්ගයේ ගමන් කළ කාන්තාවක් තුවාල ලබා රෝහල් ගතකර ඇති බවයි වාර්තාවන්නේ.\nමත්කුඩු ප්‍රවාහනය කරන සුපිරි මෝටර් රථයක් සම්බන්ධයෙන් තණමල්විල පොලීසියට බුද්ධි තොරතුරක් ලැබී තිබුණා.\nඒ අනුව මාර්ග බාධකයක් යොදා ඊයේ රාත්‍රි කාලයේ සිට විශේෂ රථවාහන පරීක්ෂාවක් සිදුකර ඇති බව සඳහන්.\nඑහිදී අධික වේගයෙන් පැමිණි සුපිරි මෝටර් රථයක් නැවැත්වීමට පොලීසියෙන් අණකර ඇති අතර, එම මෝටර් රථය නොනවත්වා ධාවනය කර තිබෙනවා.\nඑම අවස්ථාවේදී පොලිස් ජංගම මුර සංචාරක රථයක් ඒ පිටුපස ලූහුබැද ඇති බවයි වාර්තාවන්නේ.\nබෝදාගම ප්‍රදේශය පසුකරනවාත් සමඟම ජීප් රථය මාර්ගය හරස් කර මෝටර් රථය නැවැත්වීමට උත්සාහ කර ඇති අතර, එහිදී මෝටර් රථයේ සිටි පුද්ගලයන් පොලීසියට වෙඩි තබා තිබෙනවා.\nඑම අවස්ථාවේ පොලීසිය මෙම මෝටර්  රථයට වෙඩි තබා ඇති බව සඳහන්.\nඑහිදී මාර්ගය ආසන්නයේ ගමන් ගත් කාන්තාවකගේ ඇසකට වෙඩි ප්‍රහාරය එල්ලවී ඇති අතර, ඇය මේ වනවිට ප්‍රතිකාර සඳහා හම්බන්තොට රෝහලට ඇතුළත් කර තිබෙනවා.\nකෙසේ වෙතත් මෙම සිද්ධිය වන අවස්ථාවේ මෝටර් රථය පලාගොස් ඇති බවයි වාර්තාවන්නේ.\nඉදිරි විමර්ශන කටයුතු සඳහා විශේෂ පොලිස් කණ්ඩායම් දෙකක් පත්කර ඇති බව තණමල්විල  ප්‍රදේශය භාර උසස් පොලිස් නිලධාරියෙකු අප කළ විමසීමකදී සඳහන් කළා.",
       "URL": "https://www.hirunews.lk/204879/අණ-නොතැකූ-මෝටර්-රථයකට-තණමල්විලදී-පොලීසියෙන්-වෙඩි-කාන්තාවකට-තුවාල",
       "Category": "Local News",
       "Parent URL": "https://www.hirunews.lk/local-news.php?pageID=3635"
}