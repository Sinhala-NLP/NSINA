{
       "Source": "hirunews",
       "Timestamp": "Thursday, 21 September 2023 - 8:41",
       "Headline": "අධ්‍යාපන ඇමතිගෙන් අද විශේෂ ප්‍රකාශයක්",
       "News Content": "එළඹෙන නොවැම්බර් මාසයේ පැවැත්වීමට නියමිත උසස් පෙළ විභාගය කල් දමනවා නැද්ද යන්න පිළිබඳව අධ්‍යාපන අමාත්‍ය සුසිල් ප්‍රේම්ජයන්ත අද (21) විශේෂ ප්‍රකාශයක් සිදු කරමින් දැනුම් දීමට නියමිතයි.\nඒ අනුව ඉදිරියේදී විභාග කොමසාරිස්වරයා ඊට අදාල දින ප්‍රකාශයට පත් කරනු ඇති බවයි ඔහු ඊයේ පාර්ලිමේන්තුවේදී ප්‍රකාශ කර සිටියේ.\nමේ අතර පාස්කු ඉරුදින ප්‍රහාරය හා වත්මන් ජාතික ආරක්ෂාව පිළිබඳව විපක්ෂය ගෙන එන සභාව කල් තැබීමේ විවාදය අද පාර්ලිමේන්තුවේදී ආරම්භ වීමට නියමිතයි.\nඑය හෙට දිනයේදීත් පැවැත්වෙනු ඇති.\nවිපක්ෂයේ ප්‍රධාන සංවිධායක පාර්ලිමේන්තු මන්ත්‍රි ලක්ෂ්මන් කිරිඇල්ල මෙම විවාදය ඉල්ලා සිටි අතර ඊට කතානායකගේ ප්‍රධානත්වයෙන් රැස්වූ පාර්ලිමේන්තු කටයුතු පිළිබඳ කාරක සභාවේ අනුමැතිය හිමි වුණා.\nඑමෙන්ම පාස්කු ඉරුදින ත්‍රස්ත ප්‍රහාරය සම්බන්ධයෙන් පොලිසිය විසින් සිදුකරන ලද විමර්ශන පිළිබඳ පාර්ලිමේන්තු මන්ත්‍රීවරුන් දැනුවත් කරන වැඩසටහනක්ද පෙරේදා පාර්ලිමේන්තුවේදී පැවැත්වුණා.\nඒ මෙම විවාදයේදී මන්ත්‍රීවරුන්ට සිය කතා සිදු කිරීමේදී කරුණු ඇතුලත් කර ගැනීම සඳහායී.\nමහජන ආරක්ෂක අමාත්‍ය ටිරාන් අලස් මෙම වැඩසටහන සංවිධාන කර තිබුණා.",
       "URL": "https://www.hirunews.lk/348925/අධ්‍යාපන-ඇමතිගෙන්-අද-විශේෂ-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=16"
}