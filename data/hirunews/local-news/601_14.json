{
       "Source": "hirunews",
       "Timestamp": "Sunday, 15 January 2023 - 8:25",
       "Headline": "නොරොච්චෝලේ පළමු ජනන යන්ත්‍රය බ්‍රහස්පතින්දා ජාතික පද්ධතියට",
       "News Content": "සුළු නඩත්තුවක් සඳහා අක්‍රීය කර ඇති නොරොච්චෝලේ ගල් අඟුරු බලාගාරයේ පළමු ජනන යන්ත්‍රය එළැඹෙන බ්‍රහස්පතින්දා වනවිට යළිත් ජාතික පද්ධතියට එක් කිරීමට අපේක්ෂා කරන බව විදුලිබල මණ්ඩලය පවසනවා.\nමේ හේතුවෙන් ජාතික පද්ධතියට අහිමි වී ඇති ධාරිතාවය මෙගාවොට් 270ක්.\nමේ අතර, මේ වසරේ දිවයිනට පැමිණෙන 03 වන ගල් අඟුරු නෞකාව අද පුත්තලමට ළඟාවීමට නියමිතයි.\nමීට පෙර ගල් අඟුරු රැගත් නෞකා දෙකක් මෙම මාසයේ දිවයිනට පැමිණි අතර, තවත් ගල් අඟුරු නෞකා දෙකක් ජනවාරි 18 වනදා සහ 19 වන දා දිවයිනට ළඟාවීමට නියමිතව තිබෙනවා.\nමේ අතර, තෛපොංගල් උත්සවය නිමිත්තෙන් අද (15) දිනයේ දී විදුලි කප්පාදුවක් සිදුනොකරන බව ලංකා විදුලිබල මණ්ඩලය සඳහන් කළා.",
       "URL": "https://www.hirunews.lk/325066/නොරොච්චෝලේ-පළමු-ජනන-යන්ත්‍රය-බ්‍රහස්පතින්දා-ජාතික-පද්ධතියට",
       "Category": "Local News",
       "Parent URL": "https://www.hirunews.lk/local-news.php?pageID=601"
}