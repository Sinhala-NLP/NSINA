{
       "Source": "hirunews",
       "Timestamp": "Wednesday, 26 May 2021 - 19:05",
       "Headline": "තවත් මව් සෙනෙහසක කතාවක්",
       "News Content": "තම පුතුන් දෙදෙනෙකු සසුනට පූජා කළ මවක්, කුඩා දියණිය සමග සසුන්ගත වීමට සූදානම්ව සිටින පුවතක් හිරු ප්‍රවෘත්ති අංශයට වාර්තා වුණා.\nමිනිසුන් මත්පැනට ලොල්වීම සහ වගකීම් පැහැර හැරීම නිසා ඔවුන්ගේ දරුවන් සහ සමීපතමයන් සදාකාලික ජීවිත ගැටලුවලට මුහුණ දෙනවා.\nදුප්පත්කම ඒ හැම ගැටලුවටම ඉදිරියෙන් බලපෑම් කරන බව ද රහසක් නොවේ.\nදඹුල්ල - ලේනව ගම්මානයේ පදිංචි මේ අම්මා නමින් අනුලාවතී අමරසේකර.\nපාසලේ තුන්වන වසරේ ඉගෙනුම ලබන පුංචි දියණිය සමඟ ඇය මහනදම් පුරන්නට තීරණය කරන්නේ සසුනට දායද කළ තම පුතුන් දෙදෙනා අතරින්, වැඩිමහල් පුතු සිවුරුහැර දමා යළි නිවසට ඒමේ සූදානමක් පිළිබඳව අසන්නට ලැබීම හේතුවෙන්.\nදුප්පත්කමෙන් මිරිකුණු අම්මා සහ නංගී දුක්විඳිමින් සිටින නිසා ඔවුන් රැක බලා ගැනීම වෙනුවෙන් සසුනට සමුදීමට උන්වහන්සේ තීරණය කර තිබෙනවා.\nආරක්ෂිත දොරක්වත් නොමැති කටුමැටි නිවසක අපහසුවෙන් වේල සරිකර ගන්නා මෙම මව තම දරුවා උපැවිදි වීම දරාගත නොහැකි නිසාවෙන්ම දියණිය සමඟ සසුනට ඇතුළත් වීමට තීරණය කර ඇති බව අපට පැවසුවා.\nසැමියාගේ බීමත්කම නිසාම දරුවන් සමඟ ඇය ඔහුගෙන් ඉවත්ව ධර්මයේ පිහිට විශ්වාස කර ජීවත් වෙමින් සිටිනවා. පුතු තමන් සහ දියණිය වෙනුවෙන් එලෙස කැපවනු දැකීමට අකමැති බව ඇය පවසන්නේ අපිරිමිත දරු සෙනෙහසින්.\nවෙසක්පුර පසලොස්වක පොහෝ දිනය යෙදෙන අද, අපට වාර්තා වූ මේ කතාව දහමට බැඳුණු මවකගේ සෙනෙහස පිලිබඳව මෙන්ම, බුදු සසුනට ඇතුළත්ව මහනදම් පුරන මහා සංඝරත්නයේ කරුණාව පිළිබඳව ද මනාව පැහැදිලි කරනවා.\nමව්පියන් ලෙස දරුවන් වෙනුවෙන් වූ යුතුකම්, වගකීම්, ඉටු කිරීම පිළිබඳව මෙන්ම, රටේ දුප්පතුන් බොහෝ දෙනා මුහුණදෙන නොපෙනෙන සමාජ ආර්ථික ගැටලු පිලිබඳව ද මේ අම්මාගේ කතාව අපට හෙළි කරනවා නොවේ ද ?",
       "URL": "https://www.hirunews.lk/272524/තවත්-මව්-සෙනෙහසක-කතාවක්",
       "Category": "Local News",
       "Parent URL": "https://www.hirunews.lk/local-news.php?pageID=1926"
}