{
       "Source": "hirunews",
       "Timestamp": "Monday, 02 May 2022 - 9:57",
       "Headline": "ඉන්ධන තොග බෙදාහැරීම අඛණ්ඩ ව සිදු වන බව බලශක්ති ඇමති කියයි (වීඩියෝ)",
       "News Content": "දුම්රිය, කුලී පදනම මත ලබාගත් පෞද්ගලික ඉන්ධන බවුසර සහ රජය සතු බවුසර් උපරිමයෙන් යොදාගනිමින් ඉන්ධන තොග මේ වනවිට බෙදාහරිමින් පවතින බව විදුලිබල හා බලශක්ති අමාත්‍ය කංචන විජේසේකර ප්‍රකාශ කළා.\nමෙලෙස ක්‍රියාත්මක ඉන්ධන ප්‍රවාහන කටයුතුවලට බාධා කිරීම් දක්නට ලැබෙන බවයි ට්විටර් පණිවුඩයක් නිකුත් කරමින් අමාත්‍යවරයා සඳහන් කළේ.\nග්‍රාමීය ප්‍රදේශවලට දුම්රියෙන් මේ වනවිට ප්‍රවාහනය කරන ඉන්ධන ප්‍රමාණය ඉහළ දැමීමටත් ඩිපෝ සඳහා අවශ්‍ය ඉන්ධන දුම්රියෙන් පමණක් ප්‍රවාහනය කිරීමටයි බලශක්ති අමාත්‍යවරයා උපදෙස් ලබාදී තිබුණේ.\nඑමෙන්ම එම කටයුතු බාධාවකින් තොරව පවත්වාගෙ යෑම සඳහා නව උපදේශන මාලාවක්ද බලශක්ති අමාත්‍ය කංචන විජේසේකර ඊයේ නිකුත් කරනු ලැබුවා.\nකෙසේ වෙතත් දිවයිනේ බොහෝ ප්‍රදේශවල ඉන්ධන පිරවුම්හල් වසා දමා ඇති අතර, ඉන්ධන ලබාගැනීම සඳහා තවදුරටත් දිගු පෝලිම්ද දක්නට ලැබෙන බවයි අප වාර්තාකරුවන් කියා සිටියේ.",
       "URL": "https://www.hirunews.lk/303311/ඉන්ධන-තොග-බෙදාහැරීම-අඛණ්ඩ-ව-සිදු-වන-බව-බලශක්ති-ඇමති-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1196"
}