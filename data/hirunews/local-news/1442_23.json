{
       "Source": "hirunews",
       "Timestamp": "Friday, 07 January 2022 - 13:06",
       "Headline": "සිගිරිය ගැන හිරු ප්‍රවෘත්තිය ඵල දරයි(වීඩියෝ)",
       "News Content": "ලෝක උරුම සීගිරිය නව නගරයේ යටිතල පහසුකම් සංවර්ධන කටයුතු සති දෙකක් ඇතුලත අවසන් කරන ලෙස මධ්‍යම සංස්කෘතික අරමුදලේ ආගමික හා කලා කටයුතු අධ්‍යක්ෂ පූජ්‍ය ඉත්තෑකන්දේ සද්ධාතිස්ස හිමියන් එම ආයතනයට දැනුම් දී තිබෙනවා.\nඒ, දෙස් විදෙස් සංචාරකයින්ගෙන් මුදල් අයකළද අවම සනීපාරක්ෂක පහසුකම් හෝ නොමැති ලෝක උරුම සීගිරිය නව නගරය පිළිබඳව අප මීට දින දෙකකට ඉහතදී හිරු ප්‍රවෘත්ති තුළින් කළ අනාවරණයෙන් අනතුරුවයි.\nඑහිදී අප පෙන්වා දුන්නේ, මධ්‍යම සංස්කෘතික අරමුදල මගින් මෙහි පැමිණෙන දේශීය සංචාරකයෙකුගෙන් රුපියල් 100ක් මෙන්ම විදේශීය සංචාරකයෙකුගෙන් ඩොලර් 30ක මුදලක් අය කළ ද ඔවුන් සඳහා ප්‍රමාණවත් පහසුකම් නොමැති බවයි.\nමේ වනවිට මඩ ගොහොරුවක් බවට පත්ව ඇති සිගිරිය නව නගරයේ රථ ගාල සඳහාද දඹුල්ල ප්‍රාදේශීය සභාව මුදල් අයකරන බව ද අප එහිදී පෙන්වා දුන්නා.\nඑසේම හිරු ප්‍රවෘත්ති ඔස්සේ අප පෙන්වා දුන්නේ, සීගිරිය නව නගරය සුනඛයන්ගේ රජදහනක් බවට පත්ව ඇති බවයි.\nඑම පුවත සම්බන්ධයෙන් බලධාරීන්ගේ අවධානය මේ වන විට යොමු වී තිබෙනවා.\nඒ අනුව, මෙම ගැටළුව පිළිබඳ සොයා බැලීම සඳහා මධ්‍යම සංස්කෘතික අරමුදලේ - ආගමික හා කළා කටයුතු අංශයේ අධ්‍යක්ෂ පූජ්‍ය ඉත්තෑකන්දේ සද්ධාතිස්ස හිමියන් සීගිරිය ප්‍රදේශයට වැඩම කළා.\nඒ අප හෙළි කළ පුවත පිළිබඳව විෂය භාර අමාත්‍යවරයා වන අග්‍රාමාත්‍ය මහින්ද රාජපක්ෂගේ අවධානය යොමුවීමෙන් පසු ලබා දුන් උපදෙස් අනුවයි.\nමෙහිදී පූජ්‍ය ඉත්තෑකන්දේ සද්ධාතිස්ස හිමියන් උපදෙස් දුන්නේ දඹුල්ල ප්‍රාදේශීය සභාව, මධ්‍යම සංස්කෘතික අරමුදල හා එක්ව කඩිනම් වැඩපිළිවෙලක් ක්‍රියාත්මක කර සීගිරිය නව නගරයේ යටිතල පහසුකම් සංවර්ධනය කරන ලෙසයි.",
       "URL": "https://www.hirunews.lk/293280/සිගිරිය-ගැන-හිරු-ප්‍රවෘත්තිය-ඵල-දරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1442"
}