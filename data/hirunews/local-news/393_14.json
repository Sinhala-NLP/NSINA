{
       "Source": "hirunews",
       "Timestamp": "Monday, 24 April 2023 - 20:20",
       "Headline": "වසර 14කට පසු මෙරටින් මැලේරියා රෝගී මරණයක්",
       "News Content": "වසර 14 කට පසු මැලේරියා රෝගි මරණයක් මෙරටින් වාර්තා වී තිබෙනවා.\nපසුගිය 15 වනදා මෙලෙස මියගොස් ඇත්තේ බේරුවල - චීන කොටුව ප්‍රදේශයේ පදිංචි 35 හැවිරිදි දෙදරු පියෙක්.\nමැණික් ව්‍යාපාරිකයෙකු වන මොහු ටැන්සානියාවට ගොස් අප්‍රේල් මස 10 වනදා යළි මෙරටට පැමිණ තිබෙනවා.\nපසුගිය 14 වනදා ඔහු කොළඹ පෞද්ගලික රෝහලකට ඇතුළත්ව ඇත්තේ උණ රෝගය උත්සන්න වීම හේතුවෙන්.\nකෙසේ වෙතත් රෝහල්ගත වූ දිනට පසුදින එනම් 15 වනදා එම ව්‍යාපාරිකයා මියගොස් තිබෙනවා.\nඑහි සිදුකරන ලද පරීක්ෂණවල දී අනාවරණ වී ඇත්තේ මෙම පුද්ගලයාට මැලේරියාව වැළඳී ඇති බවයි.\nමෙම පුද්ගලයා දිවයිනට පැමිණ සති දෙකක පමණ කාලයක් නිවසේ සිටීම නිසා ඔහුගේ නිවැසියන්ට සහ ප්‍රදේශවාසින්ට ද රෝගය වැළදී ඇත්ද යන්න සොයාබලන බවයි කලුතර ජාතික සෞඛ්‍ය විද්‍යායතනයේ අධ්‍යක්ෂ වෛද්‍ය තමර කලුබෝවිල සඳහන් කළේ.\n2009 වසරෙන් පසු මෙරටින් මැලේරියා මරණයක් වාර්තා වී නොමැති අතර 2016 වසරේදී ලෝක සෞඛ්‍ය සංවිධානය ශ්‍රී ලංකාව මැලේරියාවෙන් තොර රටක් බවට ප්‍රකාශයට පත්කළා.\nකෙසේ වෙතත් විදේශගතව පැමිණෙන පුද්ගලයන් අතර ඇතැම් අවස්ථාවල මැලේරියා රෝගය වාර්තා වුවද මැලේරියා මරණයක් වාර්තා වූයේ වසර 14 කට පසුවයි.",
       "URL": "https://www.hirunews.lk/333358/වසර-14කට-පසු-මෙරටින්-මැලේරියා-රෝගී-මරණයක්",
       "Category": "Local News",
       "Parent URL": "https://www.hirunews.lk/local-news.php?pageID=393"
}