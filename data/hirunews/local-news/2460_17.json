{
       "Source": "hirunews",
       "Timestamp": "Saturday, 12 September 2020 - 7:23",
       "Headline": "මත්ලෝලීන් 10,000ක් පුනරුත්ථාපනය කිරීමේ සැලසුම්",
       "News Content": "මත්ද්‍රව්‍යවලට ඇබ්බැහිවූවන් පුනරුත්ථාපනය සඳහා පුළුල් ජාතික මෙහෙයුමක් ආරම්භ කිරීමට රාජ්‍ය ඇමතිනී සුදර්ශනී ප්‍රනාන්දුපුල්ලේ විසින් කමිටුවක් පත් කර තිබෙනවා.\nබන්ධනාගාර ප්‍රතිසංස්කරණ හා සිරකරුවන් පුනරුත්ථාපන රාජ්‍ය අමාත්‍යාංශය සඳහන් කළේ මත්ද්‍රව්‍ය වැරදිවලට බන්ධනාගාර ගත කෙරෙන සංඛ්‍යාව ඉහළ යාම හේතුවෙන් මෙම තීරණය ගෙන ඇති බවයි.\nඑමෙන්ම, බන්ධනාගාරවල තදබදය වැඩිවීමත් සමඟ ඇතිවී තිබෙන ගැටළුවට විසඳුම් සෙවීමට පුනරුත්ථාපන කටයුතු අරමුණුකර ගත් මූලෝපායික සැලසුම්වලින් යුත් පුළුල් ජාතික සැලැස්මක් සකස් කිරීමට මෙහිදී පියවර ගැනෙනවා.\nමෙහි මූලික අදියරේදී රැඳවියන් 10,000ක පමණ පිරිසක් පුනරුත්ථාපනය සඳහා යොදා ගැනීමට කටයුතු කරන බවයි අමාත්‍යාංශය සඳහන් කළේ.\nඒ අනුව, මත්ද්‍රව්‍යවලට ළමා සහ තරුණ පිරිස යොමුවීම වැළැක්වීම සඳහා ක්‍රීඩාව, සෞන්දර්ය, කලාව, මනෝවිද්‍යා උපදේශන සහ වෘත්තීය පුහුණුව ආදී දිගුකාලීන වැඩපිළිවෙලක් සැකසීම මෙම කමිටුවේ අරමුණයි.\nමෙහි ප්‍රගතිය විමසා බැලීම සඳහා ලබන 24 වනදා නැවත කමිටුව රැස්වනු ඇති.\nමේ අතර ආරක්ෂක ලේකම් විශ්‍රාමික මේජර් ජෙනරාල් කමල් ගුණරත්න ඊයේ (11) හමුවූ ශ්‍රී ලංකාවේ ඇමරිකානු තානාපතිනි ඇලයිනා බී. ටෙප්ලිට්ස් මත්ද්‍රව්‍ය ප්‍රවාහනය, මිනිස් ජාවාරම ඇතුලු දේශසීමා හරහා සිදුවන අපරධ වැළැක්වීම සම්බන්ධයෙන් සාකච්ඡා කර තිබෙනවා.\nඑවැනි අපරාධ වැළැක්වීම සඳහා අවශ්‍ය පුහුණුව ලබාදීමට ඇමරිකාව සූදානම් බවයි තානාපතිනිය එහිදී සඳහන් කර ඇත්තේ.\nකොරෝනා වෛරසය මැඩලීමට ලක් රජය ගෙන ඇති ක්‍රියාමාර්ගද එහිදී ඇමරිකානු තානාපතිනියගේ පැසසුමට ලක්වූ බව ආරක්ෂක අමාත්‍යාංශය සඳහන් කළා.",
       "URL": "https://www.hirunews.lk/250004/මත්ලෝලීන්-10000ක්-පුනරුත්ථාපනය-කිරීමේ-සැලසුම්",
       "Category": "Local News",
       "Parent URL": "https://www.hirunews.lk/local-news.php?pageID=2460"
}