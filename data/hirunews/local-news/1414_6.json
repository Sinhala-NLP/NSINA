{
       "Source": "hirunews",
       "Timestamp": "Wednesday, 19 January 2022 - 17:50",
       "Headline": "24 හැවිරිදි බිරිඳගේ අභිරහස් මරණයට සැමියා අත්අඩංගුවේ",
       "News Content": "මස්කෙළිය ගඟේවත්ත ප්‍රදේශයේ නිවසක පදිංචි කාන්තාවක් අභිරහස් ලෙසට නිවස තුලදීම මියයාමේ සිද්ධියකට ඇයගේ සැමියා පොලිස් අත්අඩංගුවට ගෙන තිබෙනවා.\nමෙලෙස මියගොස් ඇත්තේ 24 හැවිරිදි එක්දරු මවක්.\nසැමියා පොලිසියට පැමිණිලි කර තිබී ඇත්තේ අද (19) උදෑසන පිබිදී බැලීමේදී බිරිඳ නිදි යහනේම මියගොස් සිට ඇති බවටයි.\nමියගිය කාන්තාව සහ සැමියා අතර නිරන්තරයෙන් අඩ දබර සිදුවන අතර මීට පෙර අවස්ථා කිහිපයකදී ද පහරදීම් පිළිබඳ ඇය විසින් මස්කෙළිය සහ බදුල්ල පොලිසියට පැමිණිලි කර තිබූ බව ප්‍රදේශවාසීන් ප්‍රකාශකර තිබෙනවා.\nසැකකාර සැමියා කුලී රැකියාවක නිරතව සිට ඇති අතර ඊයේ (18) දිනයේදී ද අඹුසැමියන් අතර ආරවුලක් ඇතිවූ බව එම නිවස ආසන්නයේ පදිංචි වතු කම්කරැවන් ප්‍රකාශකර තිබෙනවා.\nමියගිය කාන්තාවගේ සිරුර සම්බන්ධයෙන් හැටන් මහේස්ත්‍රාත්වරියගේ ස්ථාන පරීක්ෂාවෙන් අනතුරුව පශ්චාත් මරණ පරීක්ෂණය සඳහා දික්ඔය රෝහලට යොමුකර තිබෙනවා.\nමස්කෙළිය පොලිසියයි මෙම සිද්ධිය පිළිබඳ වැඩිදුර පරීක්ෂණ සිදුකරනු ලබන්නේ.",
       "URL": "https://www.hirunews.lk/294486/24-හැවිරිදි-බිරිඳගේ-අභිරහස්-මරණයට-සැමියා-අත්අඩංගුවේ",
       "Category": "Local News",
       "Parent URL": "https://www.hirunews.lk/local-news.php?pageID=1414"
}