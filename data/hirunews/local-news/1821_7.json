{
       "Source": "hirunews",
       "Timestamp": "Wednesday, 14 July 2021 - 12:38",
       "Headline": "ඔන්ලයින් ගුරු වර්ජනය තුන්වන දිනටත් (වීඩියෝ)",
       "News Content": "ලංකා ගුරු සේවා සංගමය ඇතුළු ගුරු සංගම් 14 කට අයත් ගුරුවරුන් සියලුම ඔන්ලයින් කටයුතුවලින් ඉවත් වී සිදුකරන වෘත්තීය ක්‍රියාමාර්ගය අද 3 වන දිනටත් ක්‍රියාත්මකයි. මේ හේතුවෙන් උසස් පෙළ සහ ශිෂ්‍යත්ව විභාගය සඳහා පෙනී සිටීමට නියමිත සිසුන් අපහසුතාවයට පත්වුණා.\nකෙසේ වෙතත්, ඇතැම් ගුරුවරුන් ඔන්ලයින් ඉගැන්වීම් කටයුතු සිදුකළ බව ප්‍රදේශ කිහිපයකින් වාර්තා වී තිබෙනවා.\nකොතලාවල ආරක්ෂක විශ්වවිද්‍යාල පනත් කෙටුම්පතට එරෙහිව විරෝධතා දැක්වීමේදී නිරෝධායන නීති කඩ කළ බවට ලංකා ගුරු සංගමයේ ලේකම් ජෝශප් ස්ටාලින් ඇතුළු පිරිසක් පසුගිය 8 වනදා අත්අඩංගුවට ගෙන නිරෝධායනයට යොමු කෙරුණා.\nඉන් අනතුරුව එම සිදුවීමට විරෝධය පළ කරමින් සහ තවත් ගැටලු කිහිපයකට විසඳුම් ඉල්ලා ගුරු වෘත්තීය සමිති මාර්ගගත අධ්‍යාපනය හෙවත් ඔන්ලයින් ඉගැන්වීම්වලින් ඉවත් වීමට තීරණය කළේ පසුගිය 12 වනදායි.\nමේ අතර, පසුගියදා පැවති විරෝධතාව අතරතුරදී අත්අඩංගුවට ගැණුනු පෙරටුගාමී සමාජවාදී පක්ෂ සාමාජිකාවක වන නැන්සිලි ද සිල්වා පසුගියදා ප්‍රතිකාර සඳහා මහනුවර ශික්ෂණ රෝහලට ඇතුළත් වූ අතර, ඇය රෝහලෙන් ප්‍රතිකාර ලබා අද පිටව ගියා.",
       "URL": "https://www.hirunews.lk/276937/ඔන්ලයින්-ගුරු-වර්ජනය-තුන්වන-දිනටත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1821"
}