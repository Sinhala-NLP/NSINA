{
       "Source": "hirunews",
       "Timestamp": "Friday, 24 December 2021 - 10:47",
       "Headline": "රජයේ වෛද්‍යවරුන්ගේ තීරණාත්මක සාකච්ඡාව ඇරඹේ(වීඩියෝ)",
       "News Content": "රජයේ වෛද්‍ය නිලධාරීන්ගේ සංගමයේ දීපව්‍යාප්ත වර්ජනය ඉදිරියට ක්‍රියාත්මක කරන්නේ ද යන්න පිළිබඳ තීරණය කිරීමේ එහි විශේෂ මධ්‍යම කාරක සභා රැස්වීම මේ වනවිට ආරම්භ වී තිබෙනවා.\nපෙරවරු 10ට පමණ එම රැස්වීම ආරම්භ වූයේ කොළඹ පිහිටි රජයේ වෛද්‍ය නිලධාරීන්ගේ සංගම් මූලස්ථානයේදියි.\nවෛද්‍යවරුන්ගේ පත්වීම් ලැයිස්තු සැකසීම ඇතුලු ඉල්ලීම් හතක් මුල් කරගෙන රජයේ වෛද්‍ය නිලධාරීන්ගේ සංගමය පසුගිය අඟහරුවා දා සිට මෙම දීපව්‍යාප්ත වර්ජනය ආරම්භ කළා.\nඒ සම්බන්ධයෙන් සෞඛ්‍ය අමාත්‍යවරයා සමඟ පැවති සාකච්ඡාව ද එකඟතාවකින් තොරවයි අවසන් වුණේ.\nවර්ජනය හේතුවෙන් මහරගම අපේක්ෂා රෝහල ඇතුලු රෝහල් කිහිපයක පමණක් හදිසි ප්‍රතිකාර සේවා ක්‍රියාත්මකයි.\nකෙසේ වෙතත් මෙම වර්ජනයට ඇතැම් වෛද්‍ය වෘත්තිය සංගම් තවදුරටත් විරෝධය පළ කරනවා.\nරජයේ වෛද්‍ය නිලධාරීන්ගේ සංගමය සිව්වන දිනටත් දියත් කරන මෙම වර්ජනය හේතුවෙන් අද පෙරවරුවේත් ප්‍රතිකාර ලබාගැනීම සඳහා ජාතික රෝහල ඇතුලු රජයේ රෝහල් වෙත පැමිණි රෝගීන් දැඩි අපහසුතාවට පත්ව සිටියා.",
       "URL": "https://www.hirunews.lk/291997/රජයේ-වෛද්‍යවරුන්ගේ-තීරණාත්මක-සාකච්ඡාව-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1473"
}