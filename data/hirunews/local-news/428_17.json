{
       "Source": "hirunews",
       "Timestamp": "Friday, 07 April 2023 - 13:29",
       "Headline": "ඊශ්‍රායලයෙන් ලෙබනනයට දරුණු ප්‍රහාරයක්",
       "News Content": "ඊශ්‍රායල හමුදා අද(07) අළුයම ලෙබනනය සහ ගාසා තීරයේ ස්ථාන කිහිපයකට දැඩි ප්‍රහාරයක් එල්ල කර තිබෙනවා.\nපසුගිය දා ජෙරුසලමේ අල් - අක්සා පල්ලියේ සිදු කරන ලද වැටලීමකට ප්‍රතිචාරයක් වශයෙන් ඊශ්‍රායල හමුදා විසින් පලිගැනීමක් ලෙස මෙම ප්‍රහාරය දියත් කරන්නට ඇතැයි හමාස් සටන්කාමීන් පැවසූ බව විදෙස් මාධ්‍ය වාර්තා කරනවා.\nඑම මාධ්‍ය වාර්තා වැඩි දුරටත් සඳහන් කරන්නේ හමාස් පාලනය යටතේ පවතින ගාසා හි දකුණු තීරයේ උමං මාර්ග හා ආයුධ නිශ්පාදනය කරන ස්ථාන දහයක් ඉලක්ක කර මෙම ප්‍රහාරය දියත් කල බවයි.\nමේ අතර ඊශ්‍රායල හමුදා වැඩිදුරටත් ප්‍රකාශ කරන්නේ අළුයම හතරට පමණ දකුණු ලෙබනනයේ ටයර් නගරයට ආසන්නයේ පවතින ඉලක්ක තුනකට දැඩි ප්‍රහාරයක් දියත් කළ බවයි.\nඅදාල ප්‍රහාරය සම්බන්ධයෙන් හමාස් සටන්කාමීන් ප්‍රකාශයක් නිකුත් කරමින් කියා සිටියේ ටයර් නගරය වෙත සියොන්වාදීන් එල්ල කල මෙම ප්‍රහාරය තමන් දැඩි සේ හෙලා දකින බවයි.\nමෙම ප්‍රහාර‍යේ තරම වාර්තා කරන රොයිටර්ස් පුවත් සේවය පවසන්නේ ප්‍රහාරයේ ඉලක්කය බවට පත් වූ දකුණු ලෙබනනයේ ගොවිපලවල් ආශ්‍රිත ස්ථානවල විශාල ආවාට නිර්මාණය වී ඇති බවයි.\nකෙසේ නමුත් අදාල ප්‍රහාරය සම්බන්ධයෙන් ප්‍රතිචාර දක්වන ඊශ්‍රායල හමුදා කියා සිටින්නේ ලෙබනනයේ සිට තමාට රොකට් ප්‍රහාර තිස් හතරක් එල්ල වූ බවත් සිය මිසයිල් ආරක්ෂණ පද්ධතිය වන 'අයන් - ඩෝම්' ඉන් ප්‍රහාර විසි පහක් සාර්ථක ලෙස විනාශ කරන්නට සමත් වූ බවයි.",
       "URL": "https://www.hirunews.lk/331925/ඊශ්‍රායලයෙන්-ලෙබනනයට-දරුණු-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=428"
}