{
       "Source": "hirunews",
       "Timestamp": "Tuesday, 28 March 2017 - 20:18",
       "Headline": "මවක් සහ පියෙක් දරුවා සමග කොළඹ ජාතික රෝහල ඉදිරිපිට විරෝධතාවක",
       "News Content": "ශල්‍යකර්මයකින් පසු තම දරුවා ආබාධිත තත්ත්වයට පත් වූ බව පවසමින් මවක සහ පියෙකු කොළඹ ජාතික රෝහල ඉදිරිපිට අද විරෝධතාවක නිරත වුණා.\nපිළිකා රෝගයක් යැයි පවසා දරුවාට ශල්‍යකර්මය සිදු කර ඇතත් පසුව අනාවරණ වී ඇත්තේ ඔහුට එවැනි රෝගී තත්ත්වයක් නොමැති බවටයි.\nමෙලෙස කොළඹ ජාතික රෝහල ඉදිරිපිට විරෝධතාවයේ නිරතවන්නේ බුලත්සිංහල - දිවලකඩ ප්‍රදේශයේ පදිංචි 16 හැවිරිදි යසිත් ධනංජය සහ ඔහුගේ පවුලේ ඥාතීන්.\nධනංජය මීට මාස කිහිපයකට පෙර ගෙල ප්‍රදේශයේ මතුවූ රෝගී තත්ත්වයක් හේතුවෙන් කොළඹ පෞද්ගලික රෝහලක් වෙත යොමු වී ප්‍රථිකාර ලබා ගෙන තිබෙනවා.\nඑහදී ඔහුට ප්‍රතිකාර කළ වෛද්‍යවරයා ප්‍රකාශ කර ඇත්තේ ධනංජයගේ ගෙල ප්‍රදේශයේ පිළිකා තත්වයක් වර්ධනය වී ඇති බවයි.\nමෙම වෛද්‍යවරයා කොළඹ පෞද්ගලික රෝහලකදී ලක්ෂ පහකට අධික මුදලක් අයකරමින් ශල්‍යකර්මයක් සිදු කළත් පසුව තම දරුවාගේ එක් අතක් සහ දෙපා අප්‍රාණික වූ බව මව්පියන් චෝදනා කළා.\nකෙසේ වෙතත් මහරගම පිළිකා රෝහලේ වෛද්‍යවරයෙකුට දරුවා යොමු කළ විට එම වෛද්‍යවාරයා ප්‍රකාශ කර ඇත්තේ ධනංජයට එවැනි රෝගී තත්වයක් නොමැති බවයි.",
       "URL": "https://www.hirunews.lk/157968/මවක්-සහ-පියෙක්-දරුවා-සමග-කොළඹ-ජාතික-රෝහල-ඉදිරිපිට-විරෝධතාවක",
       "Category": "Local News",
       "Parent URL": "https://www.hirunews.lk/local-news.php?pageID=4591"
}