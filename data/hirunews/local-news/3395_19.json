{
       "Source": "hirunews",
       "Timestamp": "Friday, 19 April 2019 - 12:51",
       "Headline": "ඓතිහාසික සඳුන් පිළිම සොරකමේ සැකකරු අත්අඩංගුවට",
       "News Content": "කළුබෝවිල - ප්‍රතිබිම්බාරාම විහාරස්ථානයේ තිබූ ඓතිහාසික සඳුන් පිළිමය සොරකම් කිරීමේ සිද්ධියේ ප්‍රධාන සැකකරු අත්අඩංගුවට ගෙන තිබෙනවා.\nඒ, ගල්කිස්ස ජ්‍යෙෂ්ඨ පොලිස් අධිකාරීවරයාගේ උපදෙස් මත සිදුකළ වැටලීමකදියි.\nමීට දින කිහිපයකට පෙර කළුබෝවිල ප්‍රතිබිම්බාරාම විහාරස්ථානයේ වීදුරු කුටියක තැන්පත් කර තිබියදී ඓතිහාසික සඳුන් පිළිමයක් අතුරුදන් වී තිබුණා. එය වසර 400ක් පමණ ඉපැරණි පිළිමයක්.\nඑම විහාරස්ථානයේ හිමි නමක් දෙහිවල පොලීසියට පැමිණිල්ලක් ඉදිරිපත් කිරීමෙන් අනතුරුවයි සිද්ධිය සම්බන්ධයෙන් දීර්ඝ විමර්ශනයක් ආරම්භ කෙරුණේ.\nමාතලේ - අලූවිහාර ප්‍රදේශයේ නිවසක සඟවා තිබියදී අතුරුදන් වූ මෙම සඳුන් පිළිමය සොයාගනු ලැබූ බව සඳහන්.\nපරීක්ෂණ මෙහෙය වන උසස් පොලිස් නිලධාරියෙකු සඳහන් කළේ මෙම සොරකමට සම්බන්ධ තවත් පුද්ගලයන් කිහිප දෙනෙකු අත්අඩංගුවට ගැනීම සඳහා විමර්ශන ආරම්භ කර ඇති බවයි.",
       "URL": "https://www.hirunews.lk/214757/ඓතිහාසික-සඳුන්-පිළිම-සොරකමේ-සැකකරු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3395"
}