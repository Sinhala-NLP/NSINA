{
       "Source": "hirunews",
       "Timestamp": "Thursday, 21 January 2016 - 18:38",
       "Headline": "වකුගඩු ජාවාරමට සම්බන්ධ බවට හෙළිවුවහොත් වෛද්‍ය වෘත්තිය අහෝසියි",
       "News Content": "වකුගඩු ජාවාරමට සම්බන්ධ බවට පරීක්ෂණවලින් තහවුරු වුවහොත් ඔවුන් වෛද්‍ය වෘත්තියෙන් ඉවත් කිරීමට කටයුතු කරන බව සෞඛ්‍ය අමාත්‍ය රාජිත සේනාරත්න පවසනවා.\nකොළඹ අද පැවති කැබිනට් තීරණ දැනුම්දීමේ මාධ්‍ය හමුවට එක්වෙමින් අමාත්‍යවරයා සඳහන් කළේ මේ සම්බන්ධයෙන් දැනටමත් පරීක්ෂණ කටයුතු ආරම්භ කර ඇති බවයි.\nඒ සඳහා කමිටුවක්ද පත්කර තිබෙනවා.\nමේ අතර මෙරට රජයේ රෝහල්වල සහ පෞද්ගලික රෝහල්වල විදේශිකයන්ට සිදුකෙරෙන වකුගඩු සැත්කම් තාවකාලිකව අත්හිටුවීමටද තීරණය කළ බවයි අමාත්‍යවරයා එහිදී වැඩිදුරටත් සඳහන් කළේ.\nඉන්දීය මාධ්‍ය ඊයේ වාර්තා කළේ වකුගඩු ජාවාරමකට සම්බන්ධ මෙරට වෛද්‍යවරුන් 6 දෙනෙකුට එරෙහිව නඩු පැවරීමට කටයුතු කරන බවයි.\nඉන්දියාව සහ ශ්‍රී ලංකාව අතර සිදුවන වකුගඩු ජාවාරමක් පිළිබදව 2012 වසරේදී මුල් වරට තොරතුරු වාර්තා වුණා.\nවකුගඩු බද්ද කිරීමට අවශ්‍ය ඉන්දීය ජාතික රෝගීන් සඳහා තැරැව්කරුවන් මගින් ඉතා අධික මුදලකට ඉන්දීය ජාතිකයින්ගෙන්ම වකුගඩු ලබාගෙන එම සැත්කම් මෙරට පෞද්ගලික රෝහල්වලදී සිදුකර තිබෙනවා.\nමෙහි ප්‍රධාන තැරැව්කරුවා වන ඉන්දීය ජාතිකයා සහ ඔහුගේ සහයකයින් දෙදෙනෙකු හයිද්‍රාබාද් පොලීසිය මගින් අත්අඩංගුවට ගත් අතර ඔහු හෙළි කර ඇත්තේ මෙරට ප්‍රධාන පෙළේ පෞද්ගලික රෝහල් 4කදී ශ්‍රී ලාංකික වෛද්‍යවරුන් 6 දෙනා මෙම වකුගඩු බද්ධ කිරීම සිදුකර ඇති බවයි.\nකැබිනට් තීරණ දැනුම්දීමේ හමුවට එක්වෙමින් සෞඛ්‍ය අමාත්‍ය රාජිත සේනාරත්න වැඩිදුරටත් සඳහන් කළේ වතුකරයේ ජනතාව සම්බන්ධ කරගනිමින් මෙම ජාවාරම සිදුකර ඇති බවට දැනට තොරතුරු අනාවරණ වී ඇති බවයි.\nමේ අතර රජයේ වෛද්‍ය නිලධාරීන්ගේ සංගමයද අද මාධ්‍ය හමුවක් කැඳවා තිබුණා.\nඊට එක්වෙමින් අදහස් දැක්වූ එහි මාධ්‍ය ප්‍රකාශක වෛද්‍ය නවීන් සොයිසා සඳහන් කළේ මේ සම්බන්ධයෙන් තම සංගමයට එල්ලවන චෝදනා ප්‍රතික්ෂේප කරන බවයි.\nමෙම වකුගඩු ජාවාරමට මෙරට වෛද්‍ය සංගමයක ප්‍රධානියෙකු ද සම්බන්ධ බවට චෝදනා කරන්නේ බහුවිධ අංශයන්හි නිපුණතා පූර්ණ වෛද්‍ය නිලධාරීන්ගේ සංගමයයි.",
       "URL": "https://www.hirunews.lk/124466/වකුගඩු-ජාවාරමට-සම්බන්ධ-බවට-හෙළිවුවහොත්-වෛද්‍ය-වෘත්තිය-අහෝසියි",
       "Category": "Local News",
       "Parent URL": "https://www.hirunews.lk/local-news.php?pageID=5201"
}