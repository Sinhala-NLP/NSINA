{
       "Source": "hirunews",
       "Timestamp": "Sunday, 12 November 2017 - 13:05",
       "Headline": "ප්‍රභල පාතාල කල්ලි සාමාජිකයින් සිව්දෙනෙකු ගිනි අවි සමඟ අත්අඩංගුවට",
       "News Content": "විදෙස්ගතව සැඟව සිටින මෙරට පාතාල කල්ලි නායකයන් සිව්දෙනෙකු අත්අඩංගුවට ගැනීම සඳහා රතු වරෙන්තු නිකුත් කරන ලෙස අපරාධ පරික්ෂණ දෙපාර්තමේන්තුව, ජාත්‍යන්තර පොලීසිය වෙත ඉල්ලීමක් ඉදිරිපත් කර තිබෙනවා.\nපොලිස් මත්ද්‍රව්‍ය නාශක කාර්යාංශය, පොලිස් විශේෂ කාර්ය බලකාය සහ සංවිධානාත්මක අපරාධ මෙහෙයුම් කොට්ඨාශය ඒකාබද්ධවයි විදෙස්ගත පාතාල සාමාජිකයන් අත්අඩංගුවට ගැනීමේ මෙහෙයුම් ක්‍රියාත්මක කර ඇත්තේ.\nදැනට අනාවරනය වී ඇති තොරතුරුවලට අනුව ප්‍රභල පාතාල කල්ලි සාමාජිකයන් දෙදෙනෙකු දකුණු ඉන්දියාවේ රැඳී සිටින අතර, තවත් දෙදෙනෙකු  ඩුබායිහි රැඳී සිටින බවට තොරතුරු ලැබී තිබෙනවා.\nමෙම පුද්ගලයන් මෑත කාලීනව මෙරට සිදුවූ මනුෂ්‍ය ඝාතන ඇතුලු අපරාධ රැසක් මෙහෙයවා ඇති බවටද තොරතුරු ලැබී ඇති බවයි මෙහෙයුම් කටයුතු භාරව සිටින ජ්‍යෙෂ්ඨ පොලිස් නිළධාරියෙකු අප කළ විමසීමකදී කියා සිටියේ.\nමෙම මෙහෙයුම් සඳහා පොලිස් මත්ද්‍රව්‍ය නාශක කාර්යාංශය සහ පොලිස් විශේෂ කාර්ය බලකාය ඒකාබද්ධව පරීක්ෂණ කණ්ඩායම් කිහිපයක් යොදවා තිබෙනවා.\nඒ අනුව කොස්ගොඩ පසුගියදා සිදුවූ සිව්පුද්ගල ඝාතනයට සම්බන්ධ පාතාල කල්ලි සාමාජිකයන් දෙදෙනෙකු ගිනි අවි සහ උණ්ඩ සමග අත්අඩංගුවට ගෙන ඇති අතර, තවත් පාතාල කල්ලි සාමාජිකයන් දෙදෙනෙකු තලංගම ප්‍රදේශයේදී අත්අඩංගුවට ගෙන තිබෙනවා.",
       "URL": "https://www.hirunews.lk/175831/ප්‍රභල-පාතාල-කල්ලි-සාමාජිකයින්-සිව්දෙනෙකු-ගිනි-අවි-සමඟ-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4223"
}