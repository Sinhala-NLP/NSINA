{
       "Source": "hirunews",
       "Timestamp": "Saturday, 04 January 2020 - 20:06",
       "Headline": "රූමි මොහොමඩ් බන්ධනාගාර රෝහලෙන් යළි බන්ධනාගාරයට",
       "News Content": "ආන්දෝලනාත්මක සුදුවෑන් මාධ්‍ය සාකච්ඡාව පැවැත්වීම සඳහා මුදල් ලබාදීමේ චෝදනාව මත රක්ෂිත බන්ධනාගාර ගත කර සිටින ඖෂධ නීතිගත සංස්ථාවේ හිටපු සභාපති රූමි මොහොමඩ් ඊයේ රෝහල් ගත වීමට උත්සාහ දරා ඇති බව වාර්තා වනවා.\nපපුවේ වේදනාවක් ඇති බව පැවසීම නිසා, ඔහු දැනට රඳවා සිටින කොළඹ රිමාන්ඞ් බන්ධනාගාරයේ සිට ඊයේ රාත්‍රියේ වැලිකඩ බන්ධනාගාර රෝහල වෙත රැගෙන ගිය බවයි බන්ධනාගාර ආරංචි මාර්ග සඳහන් කළේ.\nඑහිදී වැලිකඩ බන්ධනාගාර රෝහලේ රාත්‍රී සේවා මුරයේ රාජකාරි කළ වෛද්‍යවරයෙකු ඔහුගේ සෞඛ්‍ය තත්ත්වය පරීක්ෂා කර ප්‍රතිකාර ලබාදීමෙන් අනතුරුව යළි කොළඹ රිමාන්ඩ් බන්ධනාගාරය වෙත රැගෙන ගොස් තිබෙනවා.\nරූමි මොහොමඩ්ට රෝහල් ගත වීමට තරම්, අසනීප තත්ත්වයක් නොමැති වීම හේතුවෙන් එලෙස යළිත් කොළඹ රිමාන්ඩ් බන්ධනාගාරය වෙත රැගෙන ගිය බවයි බන්ධනාගාර රෝහල් ආරංචි මාර්ග සඳහන් කළේ.\nමේ අතර, අදාළ සුදුවෑන් මාධ්‍ය සාකච්ඡාව සම්බන්ධයෙන් චෝදනා ලැබ වරෙන්තු නිකුත් කළ පසු, රෝහල් ගත වූ පාර්ලිමේන්තු මන්ත්‍රී රාජිත සේනාරත්න අද 9 වන දිනටත් නාරාහේන්පිට ලංකා පෞද්ගලික රෝහලේ නේවාසිකව රැදී සිටිනවා.",
       "URL": "https://www.hirunews.lk/231586/රූමි-මොහොමඩ්-බන්ධනාගාර-රෝහලෙන්-යළි-බන්ධනාගාරයට",
       "Category": "Local News",
       "Parent URL": "https://www.hirunews.lk/local-news.php?pageID=2969"
}