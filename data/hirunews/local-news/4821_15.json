{
       "Source": "hirunews",
       "Timestamp": "Wednesday, 26 October 2016 - 18:14",
       "Headline": "ප්‍රශ්ණ කිරීම් හමුවේ සුජීව සහ සාගල කැබිනට් මාධ්‍ය හමුවේදී නැගිට යයි",
       "News Content": "මහබැංකු බැඳුම්කර සිද්ධිය සම්බන්ධයෙන් වන කෝප් කමිටු වාර්තාව පිළිබඳ මතුව ඇති ගැටළුව සම්බන්ධයෙන් අද පැවති කැබිනට් තීරණ දැනුම්දීමේ මාධ්‍ය හමුවේදී මාධ්‍යවේදීන්  කෝප් කමිටු සාමාජික රාජ්‍ය අමාත්‍ය සුජීව සේනසිංහගෙන් දීර්ඝ ලෙස ප්‍රශ්න කළා.\nඑහිදී ඔහු කෝප් කමිටුවට සහභාගි වූ වාර ගණන පිළිබඳවද මාධ්‍යවේදීන් ප්‍රශ්න කළ අතර ඒ පිළිබඳව අමාත්‍යවරයා නිසි පිළිතුරක් ලබාදුන්නේ නැහැ.\nඅල්ලස් කොමිසම ඇතුලු ආයතන මෙම සිද්ධිය සම්බන්ධයෙන් පරික්ෂණ සිදු නොකළේ ඇයිදැයි මාධ්‍යවේදීන් වැඩිදුරටත් ඔහුගෙන් ප්‍රශ්න කළා.\nදීර්ඝ ලෙස සිදු කෙරුණු ප්‍රශ්න කිරීම් හමුවේ ඔහු කැබිනට් මාධ්‍ය හමුවෙන් ඉවත් වුණේ තවදුරටත් ප්‍රශ්න විමසීමෙන් වළකින ලෙස මාධ්‍යවේදීන්ගෙන් ඉල්ලමින්.\nමේ අතර තොරතුරු දැනගැනීමේ පනත, ලබන වසරේ පෙබරවාරි හතරවනදා සිට බලපැවැත්වෙන බව ජනමාධ්‍ය නියෝජ්‍ය අමාත්‍ය කරුණාරත්න පරණවිතාන මෙම මාධ්‍ය හමුවේදී කියා සිටියා.\nතොරතුරු දැනගැනීමේ පනත් කෙටුම්පත පසුගිය ජූනි 24 වනදා සංශෝධන සහිතව පාර්ලිමේන්තුවේදී සම්මත වූ අතර එය මුලින්ම පාර්ලිමේන්තුවට ඉදිරිපත් කෙරුණේ මේ වසරේ මාර්තු 24 වනදායි.\nමේ අතර කැබිනට් තීරණ දැනුම්දීමේ මාධ්‍ය හමුවට අද එක්වෙමින් නීතිය සාමය හා දක්ෂිණ සංවර්ධන අමාත්‍ය සාගල රත්නායක සඳහන් කළේ සිද්ධිය පිළිබඳව පුළුල් විමර්ශනයක් සිදුකරන බවයි.\nඑහිදී මාධ්‍යවේදීන් අමාත්‍යවරයා ඊයේ පාර්ලිමේන්තුවේදී සඳහන් කළ උතුර පළාතේ ක්‍රියාත්මක ආවා නම් කල්ලිය පිළිබඳවද කරුණු විමසුවා.\nකෙසේ වෙතත් මාධ්‍යවේදීන් අඛණ්ඩව සිදුකළ ප්‍රශ්න කිරීම්වලට පිළිතුරු ලබා නොදී අමාත්‍යවරයා මාධ්‍ය හමුවෙන් ඉවත්ව ගිය බවයි අප වාර්තාකරු ප්‍රකාශ කළේ.",
       "URL": "https://www.hirunews.lk/146135/ප්‍රශ්ණ-කිරීම්-හමුවේ-සුජීව-සහ-සාගල-කැබිනට්-මාධ්‍ය-හමුවේදී-නැගිට-යයි",
       "Category": "Local News",
       "Parent URL": "https://www.hirunews.lk/local-news.php?pageID=4821"
}