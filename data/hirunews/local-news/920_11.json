{
       "Source": "hirunews",
       "Timestamp": "Tuesday, 23 August 2022 - 13:15",
       "Headline": "මෙරට මුහුදු සීමාවට අනවසරයෙන් ඇතුළු වූ ඉන්දීය ට්‍රෝලර් යාත්‍රාවක් මුලතිව් මුහුදේ දී නාවික හමුදා භාරයට",
       "News Content": "ජාත්‍යන්තර මුහුදු සීමාව උල්ලංඝනය කර මෙරට මුහුදු සීමාව තුළට ඇතුළු වී අනවසර ධීවර කටයුතු සිදු කරමින් සිටි ඉන්දීය ට්‍රෝලර් යාත්‍රාවක් සමඟ ඉන්දීය ධීවරයින් දහ දෙනෙකු (10) නාවික හමුදා භාරයට ගැනීමට කටයුතු ශ්‍රී ලංකා නාවික හමුදා නිලධාරීන් ඊයේ (22) කටයුතු කර තිබුණා.\nඒ මෙරට මුහුදු සීමාව තුළ අනවසර ධීවර කටයුතු සිදුකළ ඉන්දීය ධීවර යාත්‍රා පලවා හැරීම සඳහා ඊයේ (22) මුලතිව් ප්‍රදේශයට ඔබ්බෙන් වූ මුහුදු තීරයේ සිදු කළ විශේෂ මෙහෙයුමක දී යි.\nඒ අනුව එම මෙහෙයුමේ දී, මෙරට මුහුදු සීමාවට ඇතුළුවී මුලතිව් ප්‍රදේශයට ඔබ්බෙන් වූ මුහුදේ අනවසර ධීවර කටයුතු සිදු කරමින් සිටි ඉන්දීය ට්‍රෝලර් යාත්‍රාවේ සිටි ඉන්දීය ධීවරයින් දහ දෙනෙකු (10 ) සහ ධීවර ආම්පන්න මෙලෙස නාවික හමුදා භාරයට ගැනුණා.\nනාවික හමුදා භාරයට ගත් ඉන්දීය ට්‍රෝලර් යාත්‍රාව සමඟ එහි සිටි ඉන්දීය ධීවරයින් දහ දෙනා (10) මේ වන විට ත්‍රිකුණාමලය වරායට රැගෙන ආ අතර, ඉදිරි නීතිමය කටයුතු සඳහා ත්‍රිකුණාමලය ධීවර පරීක්‍ෂක කාර්යාලය වෙත භාරදීමට නියමිතයි.",
       "URL": "https://www.hirunews.lk/313517/මෙරට-මුහුදු-සීමාවට-අනවසරයෙන්-ඇතුළු-වූ-ඉන්දීය-ට්‍රෝලර්-යාත්‍රාවක්-මුලතිව්-මුහුදේ-දී-නාවික-හමුදා-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=920"
}