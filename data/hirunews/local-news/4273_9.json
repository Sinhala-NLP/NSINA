{
       "Source": "hirunews",
       "Timestamp": "Friday, 13 October 2017 - 18:50",
       "Headline": "පර්පචුවෙල් සමාගමේ මුදල් හුවමාරු රහසක්, කොමිසමේදී හෙළිවේ",
       "News Content": "පර්පචුවෙල් ටෙ‍්‍රෂරීස් සමාගම සිය සහෝදර සමාගම්වල බැංකු ගිණුම් වෙත කෝටි ගණනක මුදල් බැරකර ඒවා නෝට්ටු ලෙස යළිත් එම සමාගමට ගෙනවිත් ඇති බව බැඳුම්කර කොමිසමේදී අද හෙළි වුණා.\nඑම සමාගමේ අලෙවි නිලධාරී කෞෂික රණවීර අද කොමිසම හමුවේ සාක්ෂි ලබාදෙමින් කියා සිටියේ අනතුරුව එම මුදල්වලට සිදුවූයේ කුමක්දැයි තමන් නොදන්නා බවයි.\nසාක්ෂිකරු පැවසුවේ සිය සමාගමේ මුදල් කෝටි ගණනින් බැංකු ගිණුම් හරහා සහෝදර සමාගම් කිහිපයකට විටින් විට හුවමාරු කළ බවයි.\nඅනතුරුව අදාළ සමාගම්වල ගිණුම්වලින් එම මුදල් ලබාගැනීම සඳහා  ඕනෑම පුද්ගලයෙකුට ක්ෂණික මුදල් බවට පරිවර්තනය කළ හැකි චෙක්පත්, අර්ජුන් ඇලෝසියස් සහ ඔහුගේ පියා වන ජෙෆ්රි ඇලෝසියස් යන අය නිකුත් කළ බව ඔහු සඳහන් කළා.\nපර්පචුවෙල් අලෙවි නිලධාරියා වැඩිදුරටත් පැවසුවේ එම මුදල් තමන් විසින් නෝට්ටු වශයෙන් ලබාගෙන සමාගමේ ප්‍රධාන විධායක නිලධාරී කසුන් පලිසේනට ලබාදුන් බවයි. ඔහු නොමැති අවස්ථාවලදී ඔහුගේ අසුනේ එම මුදල් තැබූ බව සාක්ෂිකරු පැවසුවා.\nමෙම ක්‍රියාවලිය නිසා පර්පචුවෙල් ටෙ‍්‍රෂරීස් සමාගමෙන් පිටතට ගිය බවට සඳහන් මුදල් යළි එම සමාගමටම ගෙනවිත් ඇත්තේ කිසිදු නිල ලිඛිත වාර්තාවකින් තොරවයි.\nපෞද්ගලික සමාගමක අධ්‍යක්ෂවරයෙකුට  ඕනෑම අවස්ථාවක මුදල් පිටතට ගෙන ඒවා  ඕනෑම කර්තව්‍යයක් සඳහා වියදම් කිරීම නීතිවිරෝධී නොවන බවට අර්ජුන් ඇලෝසියස්ගේ නීතිඥවරයා කළ ප්‍රකාශය සාක්ෂිකරු පිළිගත්තා.\nමේ අතර, සිය සමාගමේ බලපත්‍රය අත්හිටුවීමට මහ බැංකුව ගෙන ඇති තීරණය අහෝසි කරන්නැයි ඉල්ලා පර්පචුවෙල් ටෙ‍්‍රෂරීස් සමාගම ගොනුකළ මූලික අයිතිවාසිකම් පෙත්සම සලකා බැලීම ලබන 19 වැනිදා දක්වා ශ්‍රේෂ්ඨාධිකරණය අද කල් තැබුවා.\nඒ, එම පෙත්සම සංශෝධනය කිරීමට කාලය අවශ්‍ය බව සමාගමේ නීතිඥවරයා අධිකරණයට දන්වා සිටීම හේතුවෙන්.",
       "URL": "https://www.hirunews.lk/173421/පර්පචුවෙල්-සමාගමේ-මුදල්-හුවමාරු-රහසක්-කොමිසමේදී-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=4273"
}