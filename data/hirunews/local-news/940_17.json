{
       "Source": "hirunews",
       "Timestamp": "Monday, 15 August 2022 - 7:44",
       "Headline": "ඉන්දියාවෙන් දුන් ආධාර අතර තිබූ කල් ඉකුත් වූ කිරිපිටි තොගයක් පස්සරට",
       "News Content": "ඉන්දීය ආධාර යටතේ මෙරටට ලැබුණු කිරිපිටි අතර තිබූ කල් ඉකුත් වූ කිරිපිටි තොගයක් බදුල්ල පස්සර ප්‍රදේශයේ ජනතාවට බෙදාහැර ඇති බවට වාර්තාවනවා.\nමෙම කිරිපිටි ප්‍රාදේශීය ලේකම් කාර්යාල හරහා අඩු ආදායම්ලාභී පවුල් වෙත බෙදා දී ඇති බවටයි හිරු ප්‍රවෘත්ති අංශයට වාර්තා වුණේ.\nඑලෙස බෙදාදුන් ඇතැම් කිරිපිටි ඇසුරුම්වල කල් ඉකුත් වන දිනයක් හෝ නිෂ්පාදිත දිනයක් සදහන් වන්නේ නැහැ.\nඑමෙන්ම එම කිරිපිටි පරිභෝජනය කළ ඇතැම් පිරිස් වලට වමනය වැනි රෝග ලක්ෂණද පෙන්නුම් කළ බවයි ජනතාව පවසන්නේ.\nඑලෙස නිෂ්පාදිත දිනය හා කල් ඉකුත්වන දිනය නොමැතිව ඇසුරුම්ගත ආහාර වෙළෙදපොලේ අලෙවියට හෝ ජනතාවගේ පරිභෝජනයට ලබා දිය හැකිද?\nඅප ඒ සම්බන්ධයෙන් සෞඛ්‍ය අමාත්‍යාංශයේ ආහාර ආරක්ෂණ ඒකකයේ වැඩබලන නියෝජ්‍ය අධ්‍යක්ෂ ජනරාල් වෛද්‍ය තිලක් සිරිවර්ධනගෙන් විමසීමක් කළා.\nඔහු කියා සිටියේ ආහාර පනතින් සහ පාරිභෝගික ආරක්ෂණ පනතින් ඇසුරුම්ගත ඕනෑම ආහාරයක නිෂ්පාදිත දිනය, කල් ඉකුත්වන දිනය සහ ඇසුරුම් ගත දිනය භාෂා ද්විත්වයෙන්ම සටහන් කිරීම අනිවාර්ය කර ඇති බවයි.\nකෙසේ වෙතත් අප මේ සම්බන්ධයෙන් ආහාර දෙපාර්තමේන්තුවේ ආහාර කොමසාරිස් ජේ.ක්‍රිෂ්ණමූර්තිගෙන් ද විමසීමක් කළා.\nඉන්දීය ආධාර යටතේ කිරිපිටි මෙට්්‍රක් ටොන් 500ක තොගයක් මෙරටට ලැබුණු බවත් එම කිරිපිටි බෙදා හැරීම සදහා දිස්ත්‍රික් ලේකම් කාර්යාල වෙත ලබා දුන්නේ සාම්පල වල ප්‍රමිතිය පරීක්ෂා කිරීමෙන් අනතුරුව බවත් ඇය කියා සිටියා.\nඑමෙන්ම එම කිසිදු කිරිපිටි තොගයක කල් ඉකුත්වූ කිරිපිටි නොතිබූ බවත් ආහාර කොමසාරිස්වරිය තහවුරු කළා.\nකෙසේ වෙතත් බදුල්ල, පස්සර ප්‍රදේශයෙන් වාර්තා වී ඇති මෙම සිද්ධිය පිළිබදව ඇය අද දිනය තුළ විශේෂ සොයා බැලීමක් සිදුකරන බවයි කියා සිටියේ.\nඑමෙන්ම අදාළ කිරිපිටි තොග අඩුආදායම්ලාභී ජනතාවට ලබා නොදී රදවා තබා නොගන්නා ලෙසත් කඩිනමින් ඒවා ජනතාවට බෙදා හරින ලෙසටත් දැනටමත් සියලු ප්‍රාදේශීය ලේකම් කාර්යාල වෙත උපදෙස් ලබා දී ඇති බවයි ආහාර කොමසාරිස් ජේ.ක්‍රිෂ්ණමූර්ති සදහන් කළේ.",
       "URL": "https://www.hirunews.lk/312782/ඉන්දියාවෙන්-දුන්-ආධාර-අතර-තිබූ-කල්-ඉකුත්-වූ-කිරිපිටි-තොගයක්-පස්සරට",
       "Category": "Local News",
       "Parent URL": "https://www.hirunews.lk/local-news.php?pageID=940"
}