{
       "Source": "hirunews",
       "Timestamp": "Wednesday, 16 May 2018 - 18:07",
       "Headline": "පොළොන්නරුවේ කැණීමකින් ආදාහනය කළ දේහයක අස්ථි කොටස් සහිත මැටි බඳුනක්",
       "News Content": "පොළොන්නරුව 28 කණුව ප්‍රදේශයේ පුරාවිද්‍යා රක්ෂිතය තුල කළ කැණීම්වලින් ඉපැරණි පිළිම ගෙයක් තුල තැන්පත් කර තිබු ආදාහනය කරන ලද දේහයක කොටස් සහිත මැටි බඳුනක් හමුවී තිබෙනවා.\nපොළොන්නරුව යුගයට අයත් විහාර සංකීර්ණයක් බවට විශ්වාස කෙරෙන මෙම පුරාවිද්‍යා බිමෙහි පසුගිය දිනවල සිදුකළ කැණීම්වලින් බුදු පිළිම, සඳකඩ පහන මෙන්ම ඉපැරණි පිළිම ගෙයක කොටස් ඇතුලු ස්මාරක රැසක් හමුවී ඇති බවයි අප වාර්තාකරු සඳහන් කළේ.\nඅද එම ඉපැරණි පිළිම ගෙය තුල තැන්පත් කර තිබියදී හමුවු මැටි බඳුන සෙන්ටිමීටර් 14 ක උසින් සහ සෙන්ටිමීටර් 11 ක විශ්කම්භයකින් යුක්ත බව සඳහන්.\nඅස්ථි කොටස් සහිත මෙම මැටි බඳුන පිළිම ගෙයක් තුල තැන්පත් කිරීම තුලින් බොහෝ දුරට එය වන්දනීය පුද්ගලයෙකුට අයත් ඒවා බවට විශ්වාස කළ හැකි බව පුරාවිද්‍යා රක්ෂිතයේ කැණීම් භාර නිලධාරීන් ප්‍රකාශකර තිබෙනවා.\nමේ සම්බන්ධයෙන් ඉදිරියේදී තවදුරටත් පර්යේෂණ කටයුතු සිදුකරන බවයි ඔවුන් සඳහන් කර ඇත්තේ.\nපුරාවිද්‍යා අධ්‍යක්ෂ ජෙනරාල්වරයාගේ උපදෙස් පරිදි මෙම පුරාවිද්‍යා භූමියේ තවදුරටත් කැණීම් කටයුතු සිදු කෙරෙනවා.\nඡායාරූප - පොළොන්නරුව රොෂාන් තුෂාර",
       "URL": "https://www.hirunews.lk/190897/පොළොන්නරුවේ-කැණීමකින්-ආදාහනය-කළ-දේහයක-අස්ථි-කොටස්-සහිත-මැටි-බඳුනක්",
       "Category": "Local News",
       "Parent URL": "https://www.hirunews.lk/local-news.php?pageID=3942"
}