{
       "Source": "hirunews",
       "Timestamp": "Saturday, 12 August 2023 - 16:57",
       "Headline": "රෝගියෙකු මියයාමෙන් පසු සෙෆ්ටාසිඩිම් එන්නත ගම්පහ රෝහලේ භාවිතයට ගැනීම අත්හිටුවයි (වීඩියෝ)",
       "News Content": "නේවාසිකව ප්‍රතිකාර ලැබූ රෝගියෙකු සෙෆ්ටසිඩීම් නැමති ප්‍රතිජීවක එන්නත ලබාදීමෙන් පසු මියයාමත් සමග ගම්පහ දිස්ත්‍රික් මහ රෝහලේ එම එන්නත ලබා දීම තාවකාලිකව අත්හිටුවා තිබෙනවා.\n67 හැවිරිදි මෙම පුද්ගලයා දියවැඩියා රෝගියෙකු වන අතර පාදයේ තුවාලයක් සහිතව රෝහලට ඇතුළත් වී තිබුණේ පසුගිය 6 වනදායි.\nඑදින සිට ඊයේ දක්වා මොහුට මෙම එන්නත දස වතාවක් ලබාදී තිබෙනවා. මෙලෙස මියගොස් ඇත්තේ 11 වන වතාවට ඔහුට එන්නත ලබාදීමෙන් පසුවයි.\nඔහු රෝහලේ ශල්‍ය වාට්ටුවේ ප්‍රතිකාර ලබමින් සිට ඇති අතර එන්නත ලබා දී විනාඩි 5කින් පසු මියගොස් ඇති බවයි වාර්තා වන්නේ.\nමේ සම්බන්ධයෙන් මහනුවර අද පැවති මාධ්‍ය හමුවකදී මාධ්‍යවේදියෙකු ප්‍රශ්න කළ අවස්ථාවේ සෞඛ්‍ය අමාත්‍ය කෙහෙළිය රඹුක්වැල්ල ඊට ප්‍රතිචාර දක්වමින් කියා සිටියේ එවැනි සිද්ධියක් තමන් වෙත වාර්තා වී නොමැති බවයි.\nමීටපෙර ද ඖෂධ ලබා දීමෙන් පසු රෝගීන් කිහිපදෙනෙකු මිය ගිය අතර අනතුරුව මේ සම්බන්ධයෙන් විමර්ශනය සඳහා සෞඛ්‍ය අමාත්‍ය කෙහෙළිය රඹුක්වැල්ල කමිටුවක්ද පත් කළා.\nඑහි වාර්තාව පසුගියදා අමාත්‍යවරයා වෙත භාරදුන් අතර පෙරේදා මාධ්‍ය හමුවක් පවත්වමින් එහි සාමාජික මහාචාර්ය චන්දිම ජීවන්දර කියා සිටියේ මතභේදයට ලක් වූ මරණ 6න් මරණ 2ක් සිදුව ඇත්තේ ඖෂධ ආසාත්මිකතා හේතුවෙන් බවයි.\nකෙසේ වෙතත් ගම්පහ රෝහලෙන් අද වාර්තා වු මරණය පිළිබඳ මාධ්‍ය වෙත අදහස් දැක්වූ වෛද්‍ය හා සිවිල් අයිතිවාසිකම් පිළිබඳ වෛද්‍යවරුන්ගේ වෘත්තිය සමිති සංධානයේ සභාපති විශේෂඥ වෛද්‍ය චමල් සංජීව කියා සිටියේ මෙම මරණය සම්බන්ධයෙන් විනිවිදභාවයෙන් යුත් පරීක්ෂණයක් සිදු කළ යුතු බවයි.\nමේ අතර මෙම මරණය සම්බන්ධයෙන් සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන ද අද මාධ්‍ය වෙත අදහස් දක්වා සිටියා.\nඔහු කියා සිටියේ ආසාත්මිකතාවයට ලක් වූ රෝගියාට ලබා දී ඇත්තේ ඖෂධ නියාමන අධිකාරියේ ලියාපදිංචි ඖෂධයක් බවයි.",
       "URL": "https://www.hirunews.lk/344590/රෝගියෙකු-මියයාමෙන්-පසු-සෙෆ්ටාසිඩිම්-එන්නත-ගම්පහ-රෝහලේ-භාවිතයට-ගැනීම-අත්හිටුවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=103"
}