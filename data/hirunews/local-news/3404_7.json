{
       "Source": "hirunews",
       "Timestamp": "Sunday, 14 April 2019 - 7:54",
       "Headline": "අලූත් අවුරුද්දේ අනතුරු වළක්වා ගන්නැයි  සෞඛ්‍ය අංශවලින් ඉල්ලීමක්",
       "News Content": "අලූත් අවුරුද්ද උදාවත් සමග සිදුවිය හැකි අනතුරු වළක්වා ගැනීමට කටයුතු කරන ලෙස සෞඛ්‍ය අංශ ජනතාවගෙන් ඉල්ලීමක් කරනවා.\nබීමතින් රිය පැදවීමෙන් සහ අධික වේගයෙන් රිය ධාවනය කිරීමෙන් වැළකී සිටීම මෙන්ම ගිනිකෙළි අනතුරු අවම කර ගැනීම ඉන් කිහිපයක්.\nවැඩිහිටියන් මෙම කාලසීමාවේ කුඩා දරුවන් පිළිබදව ද දැඩි ලෙස අවධානයෙන් කටයුතු කළ යුතු බවයි කොළඹ ජාතික රෝහලේ හදිසි අනතුරු අංශයේ ජාතික හෙද පුහුණු කිරීමේ නිලධාරීනි පුෂ්පා රම්‍යානි ද සොයිසා කියා සිටියේ.\nමේ අතර, බීමත් රියදුරන් සහ මාර්ග නීති කඩ කරන රියදුරන් සොයා පොලීසිය සිදුකරන විශේෂ වැටලීම් අද සහ හෙට දිනයේ ද ක්‍රියාත්මකයි.\nඊයේ උදෑසන 06 න් අවසන් වූ පැය 24 තුළ පොලිසිය සිදුකළ මෙහෙයුමකදී බීමත් රියදුරන් 289 දෙනෙකු අත්අඩංගුවට ගැණුනා.\nපොලිස් මාධ්‍ය ප්‍රකාශක කාර්යාලය සඳහන් කළේ එම මෙහෙයුමේදී රථවාහන නඩු 9,604 ක් ලබාගත් බවයි.\nඒ අනුව මෙතෙක් සිදුකළ මෙහෙයුම්වලදී බීමත් රියදුරන් 534 දෙනෙකු අත්අඩංගුවට ගෙන ඇති අතර, ලබාගෙන ඇති රථවාහන නඩු සංඛ්‍යාව 19,774 ක්.",
       "URL": "https://www.hirunews.lk/214433/අලූත්-අවුරුද්දේ-අනතුරු-වළක්වා-ගන්නැයි-සෞඛ්‍ය-අංශවලින්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=3404"
}