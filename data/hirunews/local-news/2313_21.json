{
       "Source": "hirunews",
       "Timestamp": "Wednesday, 25 November 2020 - 8:15",
       "Headline": "දිඹුලාගල ආරණ්‍ය සේනාසනයට අයත්, පුරාවිද්‍යා ඉඩමක් ඩෝසර් කළැයි චෝදනා (වීඩියෝ)",
       "News Content": "ඓතිහාසික දිඹුලාගල ආරණ්‍ය සේනාසනයට මුහුණලා නාමල් පොකුණ නම් පුරාවස්තු පිහිටා ඇති භූමිය ඩෝසර් කර ඇතැයි කියන සිද්ධියක් සම්බන්ධයෙන් වහාම පරීක්ෂණයක් ආරම්භ කරන බව විෂය භාර රාජ්‍ය අමාත්‍ය විදුර වික්‍රමනායක පවසනවා.\nඅමාත්‍යවරයා සඳහන් කළේ එවැනි සිද්ධියක් සම්බන්ධයෙන් වාර්තා වන තොරතුරුවල සත්‍යතාව සොයා බැලීම සඳහා අද පෙරවරුවේ නිලධාරීන් පිරිසක් එම ස්ථානයට පිටත් කර හරින බවයි.\nමේ අතර, හිරු ප්‍රවෘත්ති අංශය වෙත තොරතුරු වාර්තා වුණේ ඩෝසර් කර ඇතැයි කියන මෙම භූමි ප්‍රදේශය මහවැලි අධිකාරියට අයත් වන බවයි.\nමේ හේතුවෙන් තොරතුර පිළිබදව අප මහවැලි අධිකාරියේ දිඹුලාගල කොට්ඨාශ කළමනාකාර තුසිත හේරත්ගෙන් ද විමසීමක් කළා.\nඔහු ද සදහන් කළේ අදාළ සිද්ධිය පිළිබදව අද දිනය තුළ විමර්ශනයක් සිදුකරන බවයි.\nමෙම පුරාවස්තු භූමියේ හානියක් සිදුකර ඇති බවට වාර්තා වී ඇති තොරතුරකට අනුව අප ප්‍රාදේශීය වාර්තාකරු සූක්ෂම ලෙස එම ප්‍රදේශයේ නිරීක්ෂණයක නිරත වී තිබුණා.\nඑහිදී අනාවරණ වී ඇත්තේ මෙම පුරාවිද්‍යා භූමියේ චෛත්‍ය කොටස්, මුරගල් මෙන්ම වටිනා පෞරාණික වස්තු රැසක් විනාශයට පත්ව ඇති බවයි.\nමේ අතර, මතභේදයට තුඩු දුන් කුරුණෑගල පිහිටි බුවනෙකබාහු රජුගේ බව කියන රජ සභා මණ්ඩපය ඩෝසර් කිරීමේ සිද්ධියට මාස 4ක් ඉක්ම ගොස් තිබෙනවා. ජාතික උරුම, ප්‍රාසාංගික කලා හා ග්‍රාමීය කලා ශිල්ප ප්‍රවර්ධන කටයුතු අමාත්‍යාංශ වැය ශීර්ෂය පිළිබඳව ඊයේ අයවැය විවාදයේදී අදහස් පළ කරන අවස්ථාවේ සමගි ජනබලවේගයේ පාර්ලිමේන්තු මන්ත්‍රී තුෂාර ඉදුනිල් මේ පිළිබදව කරුණු මතුකළා.",
       "URL": "https://www.hirunews.lk/255547/දිඹුලාගල-ආරණ්‍ය-සේනාසනයට-අයත්-පුරාවිද්‍යා-ඉඩමක්-ඩෝසර්-කළැයි-චෝදනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2313"
}