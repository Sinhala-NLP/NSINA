{
       "Source": "hirunews",
       "Timestamp": "Friday, 17 February 2023 - 17:13",
       "Headline": "මුදල් අමාත්‍යංශ ලේකම් මැතිවරණ කොමිසමට එයි - ඡන්දෙට සල්ලි දෙන්න බෑ කියයි (වීඩියෝ)",
       "News Content": "පළාත් පාලන ඡන්ද විමසීමට මුදල් ලබාදීමට ඇති බාධාව පිළිබඳව මහා භාණ්ඩාගාර ලේකම් මහින්ද සිරිවර්ධන විසින් මැතිවරණ කොමිසම දැනුවත් කර තිබෙනවා.\nමැතිවරණ කොමිසමේ සභාපති නීතිඥ නිමල් පුංචිහේවා කියා සිටියේ අද කොමිසමට පැමිණි මහා භාණ්ඩාගාර ලේකම්වරයා ඇතුළු පිරිස ඒ පිළිබඳව දැනුවත් කළ බවයි.\nඒ අනුව පවතින ආර්ථික අර්බුදය හමුවේ මුදල් ලබාදීමට ඇති දුෂ්කරතා සහ අත්‍යවශ්‍ය සේවා සඳහා පමණක් මුදල් වෙන්කිරීමට රජය ගත් පරිපාලනමය තීන්දුව සම්බන්ධයෙන් මහාභාණ්ඩාගාර ලේකම්වරයා, මැතිවරණ කොමිසම දැනුවත් කර තිබෙනවා.\nඑලෙස නම් කරන ලද අත්‍යවශ්‍ය සේවාවන්ට අමතරව වෙනත් කටයුත්තක් සඳහා මුදල් ලබාගැනීමට අවශ්‍ය නම් ඒ සඳහා මුදල් අමාත්‍යවරයාගේ අනුමැතිය ලබාගත යුතු බවට වන යෝජනාවක්ද පසුගිය අමාත්‍ය මණ්ඩල රැස්වීමේදි සම්මත කරගෙන ඇති බව සඳහන්. ඒ අනුව මැතිවරණයට මුදල් ලබාදීම සම්බන්ධයෙන් පරිපාලනමය ගැටළුවක්ද මතුව තිබෙනවා.\nඑහිදී මැතිවරණ කොමිසම, මහා භාණ්ඩාගාර ලේකම්වරයා ඇතුළු නිලධාරීන්ගෙන් ඉල්ලීමක් කර ඇත්තේ ඡන්ද විමසීම පැවැත්වීම සඳහා අවශ්‍ය කරන ප්‍රතිපාදන ලබාදිය හැකි කාලසීමාව සම්බන්ධයෙන් දැනුවත් කරන ලෙසයි.\nඒ අනුව ලබන 22, 23 24 සහ 28 වනදා පැවැත්වීමට නියමිතව තිබූ පළාත් පාලන මැතිවරණයේ තැපැල් ඡන්ද විමසීමේ කටයුතු නැවත දැනුම්දෙනතුරු අත්හිටුවා තිබෙනවා.\nමැතිවරණ කොමසාරිස් ජනරාල් සමන් ශ්‍රී රත්නායක අද දහවල් නිවේදනය කළේ තැපැල් ඡන්ද සලකුණු කිරීමේ දින පසුවට දැනුම්දෙන බවයි.\nඑකඟව තිබූ පරිදි රජයේ මුද්‍රණාලයාධිපතිනිය විසින් තැපැල් ඡන්ද පත්‍රිකා නියමිත දිනවලදී මැතිවරණ කොමිෂන් සභාව වෙත ලබා නොදීම හේතුවෙන් මෙම තීරණය ගත් බව අදාළ නිවේදනයේ සඳහන්.\nමේ අතර පළාත් පාලන ඡන්ද විමසීම සඳහා මුදල් නිකුත් නොකිරීම සම්බන්ධයෙන් නිදහස් ජනතා සන්ධානය නිවේදනයක් නිකුත් කර තිබෙනවා.\nඑහි දැක්වෙන්නේ රටේ පාලන ආකෘතිය අනුව මුදල් අමාත්‍යංශ ලේකම්වරයා විසින් මැතිවරණය පැවැත්වීම සඳහා මුදල් නිකුත් නොකිරීම, ආණ්ඩුක්‍රම ව්‍යවස්ථාව උල්ලංඝණය වී ඇති බවට තරයේ විශ්වාස කරන බවයි.\nමේ අතර, පළාත් පාලන ඡන්ද විමසීමට අදාළව තැපැල් ඡන්ද පත්‍රිකා සහ නිල ඡන්ද දැන්වීම් පත්‍රිකා මුද්‍රණයට අවශ්‍ය පොලිස් ආරක්ෂාව මැතිවරණ කොමිසමෙන් ඉල්ලා ඇතත්, තවමත් එම ආරක්ෂාව ලැබී නොමැති බව රජයේ මුද්‍රණාලයාධිපතිනි ගංඟානි ලියනගේ පවසනවා.\nකොළඹ අද පැවති මාධ්‍ය හමුවකදී ඇය කියා සිටියේ තමන් තැපැල් ඡන්ද පත්‍රිකා පිළිබඳ සිය තීරණය දැනුම්දීමට පෙරාතුවම මැතිවරණ කොමිසම තැපැල් ඡන්දය කල් දැමීමට කටයුතු කර ඇති බවයි.",
       "URL": "https://www.hirunews.lk/327641/මුදල්-අමාත්‍යංශ-ලේකම්-මැතිවරණ-කොමිසමට-එයි-ඡන්දෙට-සල්ලි-දෙන්න-බෑ-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=529"
}