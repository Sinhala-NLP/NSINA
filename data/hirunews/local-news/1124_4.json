{
       "Source": "hirunews",
       "Timestamp": "Thursday, 02 June 2022 - 16:36",
       "Headline": "සිකුරාදා දිනවල කම්කරු දෙපාර්තමේන්තුව වසා තැබුවත් සේවාවන්ට බාධාවක් නැහැ - අමාත්‍යාංශය කියයි",
       "News Content": "කම්කරු දෙපාර්තමේන්තුවේ ප්‍රධාන කාර්යාලය සහ දිස්ත්‍රික් කාර්යාල සිකුරාදා දිනවල වසා තැබීමට තීරණය කර ඇති නමුත් කම්කරු දෙපාර්තමේන්තුව හරහා මහ ජනතාවට ලබාදෙන සේවාවන්ට එමගින් කිසිදු බාධාවක් ඇති නොවන බව කම්කරු සහ විදේශ රැකියා අමාත්‍යංශය අවධාරණය කරනවා.\nඒ අනුව සේවක අර්ථසාධක අරමුදලේ කටයුතුවලට බාධාවක් හෝ ප්‍රමාදයක් ඇති නොවන බවටයි අමාත්‍යාංශය සහතික වී ඇත්තේ.\nසිකුරාදා දිනයේදී සේවකයින් කාර්යාලයට වාර්තා නොකළත්, නිවසේ සිට වැඩ කළයුතු බවට චක්‍රලේඛයක් මගින් දැනුම්දී තිබෙනවා.\nකම්කරු සහ විදේශ රැකියා අමාත්‍යවරයා ලෙස මනුෂ නානායක්කාර පත්වීමෙන් පසුව අමාත්‍යාංශයේ වියදම් අඩු කරන ලෙසටයි උපදෙස් ලබා දී ඇත්තේ.\nකම්කරු දෙපාර්තමේන්තුවේ සහ කම්කරු අමාත්‍යාංශයේ සේවකයින් 4300ක් පමණ සේවය කරන අතර සතියේ එක් දිනයක් නිවසේ සිට සේවය කිරීමේ අවස්ථාව ලබාදීමෙන්, කාර්යාලයීය විදුලි වියදම් සහ ප්‍රවාහන වියදම් ඇතුළු නඩත්තු වියදම් බොහෝමයක් අඩු කිරීමට ඇති හැකියාව ගැන අවධානය යොමු කරන ලෙසට අමාත්‍යවරයා නිලධාරීන්ට උපදෙස් ලබා වී තිබෙනවා.\nකොරෝනා සමයේදී කම්කරු අමාත්‍යාංශය සහ කම්කරු දෙපාර්තමේන්තුවේ කටයුතු සිදු කළ ආකාරය ගැන අවධානය යොමු කිරීමෙන් පසුව සිකුරාදා දිනය කාර්යාලයට නොපැමිණ වැඩ කරන දිනයක් බවට පත් කිරීමටයි පියවර ගනු ලැබුවේ.\nඒ අනුව, කාර්යාල විවෘතව පවතින සතියේ අනෙක් දින හතර තුළදී කම්කරු දෙපාර්තමේන්තුවේ කටයුතු උපරිම කාර්යක්ෂමතාවයකින් යුතුව පවත්වාගෙන යාමට අමාත්‍යාංශ ලේකම් ආර්.පී.ඒ. විමලවීර මහතා විසින් අදාල සියලුම පාර්ශවයන්ට උපදෙස් ලබාදී තිබෙනවා.\nමෙම ක්‍රියා මාර්ගය තාවකාලික පියවරක් වන අතර, ප්‍රවාහන කටයුතු සහ විදුලි බල සැපයුම යථා තත්වයට පත්වූ පසුව සතියේ දින පහ තුළම කාර්යාලයේ සිට කටයුතු කිරීමට පියවර ගන්නා බවද කම්කරු සහ විදේශ රැකියා අමාත්‍යාංශය වැඩිදුරටත් සඳහන් කරනවා.",
       "URL": "https://www.hirunews.lk/306030/සිකුරාදා-දිනවල-කම්කරු-දෙපාර්තමේන්තුව-වසා-තැබුවත්-සේවාවන්ට-බාධාවක්-නැහැ-අමාත්‍යාංශය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1124"
}