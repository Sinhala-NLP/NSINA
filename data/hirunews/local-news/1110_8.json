{
       "Source": "hirunews",
       "Timestamp": "Wednesday, 08 June 2022 - 16:04",
       "Headline": "මන්ත්‍රී ජොන්ස්ටන් අත්අඩංගුවට ගැනීමට විවෘත වරෙන්තුවක් (වීඩියෝ)",
       "News Content": "හිටපු ඇමති ජොන්ස්ටන් අත්අඩංගුවට ගන්නැයි වරෙන්තුවක්.\nපසුගිය මස 9 වනදා ඇති වූ කලහකාරි සිද්ධිය සම්බන්ධයෙන් හිටපු අමාත්‍ය ජොන්ස්ටන් ප්‍රනාන්දු අත්අඩංගුවට ගෙන අධිකරණයට ඉදිරිපත් කරන ලෙස කොළඹ කොටුව මහේස්ත්‍රාත් තිලිණ ගමගේ අද වරෙන්තුවක් නිකුත් කළා.\nපැමිණිල්ල කැඳවූ අවස්ථාවේදී අතිරේක සොලිසිටර් ජනරාල් අයේෂා ජිනසේන අධිකරණය හමුවේ කරුණු දක්වමින් ඉල්ලා ඇත්තේ සැකකරු පදිංචිව සිටි නිවාස මඟහැර සැගවී සිටින බවත් ඔහු විමර්ශන කණ්ඩායම් මග හරිමින් සිටින හෙයින් ඔහු අත්අඩංගුවට ගැනීම සඳහා වරෙන්තු නිකුත් කරන ලෙසයි.\nඒ අනුව පැමිණිල්ල විසින් ඉදිරිපත් කරන කරුණු කෙරෙහි සෑහීමකට පත්වන බව සඳහන් කළ මහේස්ත්‍රාත්වරයා මෙම වරෙන්තුව නිකුත් කළ බවයි ෂා අධිකරණ වාර්තාකරු සඳහන් කළේ.\nමේ අතර කලහකාරි සිද්ධීන් වලට අදාළව අත්අඩංගුවට ගෙන රක්ෂිත බන්ධනාගාර ගත කර සිටි පාර්ලිමේන්තු මන්ත්‍රී මිලාන් ජයතිලක ඇතුළු සැකකරුවන් 13 දෙනෙකු ඇප මත මුදා හරින ලෙසත් අධිකරණය නියම කර තිබෙනවා.\nඑසේම, පාර්ලිමේන්තු මන්ත්‍රී සනත් නිශාන්ත ඇතුළු සැකකරුවන් 4 දෙනෙකු ලබන 15 වනදා දක්වා තවදුරටත් රක්ෂිත බන්ධනාගාර ගත කිරීමට ද නියෝග කෙරුණා.",
       "URL": "https://www.hirunews.lk/306584/මන්ත්‍රී-ජොන්ස්ටන්-අත්අඩංගුවට-ගැනීමට-විවෘත-වරෙන්තුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1110"
}