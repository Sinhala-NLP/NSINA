{
       "Source": "hirunews",
       "Timestamp": "Thursday, 13 October 2022 - 7:16",
       "Headline": "ජාත්‍යන්තර මූල්‍ය අරමුදලෙන් රතු එළියක ලකුණු",
       "News Content": "ජාත්‍යන්තර මූල්‍ය අරමුදල විසින් 2023 සඳහා ශ්‍රී ලංකාවේ වර්ධන ප්‍රක්ෂේපනවල පහත වැටීමක් ප්‍රකාශයට පත් කර තිබෙනවා.\nඒ, ඊයේ (12) ප්‍රකාශ කළ නවතම වාර්තාවලට අනුව යි.\nඑසේ ම ජාත්‍යන්තර මූල්‍ය අරමුදල, මෙරට දල දේශීය නිෂ්පාදිතය හැකිලී යන ස්වරූපයක් ද නිරීක්ෂණය කර ඇති බව සඳහන්.\nජීවන වියදම් අර්බුදයට මුහුණ දීම සඳහා අවධානය යොමු කරන ලෝක ආර්ථික ඉදිරි දැක්ම වාර්තාව තුළ ද ජාත්‍යන්තර මූල්‍ය අරමුදල මේ පිළිබඳ සිය ස්ථාවරය දක්වා තිබෙනවා.\nඑහි දැක්වෙන්නේ, 2023 දී ශ්‍රී ලංකාවේ සැබෑ දළ දේශීය නිෂ්පාදිතය සියයට 3කින් ඉහළ යෑමක් අපේක්ෂා කරන බව යි.\nඑසේ ම 2027 වන විට රට සියයට 3.7කින් වර්ධනය වනු ඇතැ යි ද එහි සඳහන්.\nමෙම වසර මුල දී ජාත්‍යන්තර මූල්‍ය අරමුදල විසින් මෙරට දළ දේශීය නිෂ්පාදිතය සියයට 2.7කින් වර්ධනය වනු ඇතැ යි පුරෝකථනය කළා.\nකෙසේ වෙතත් ලෝක බැංකුව මේ මස මුල දී සිය ඉදිරි දැක්මේ දී ශ්‍රී ලංකාවේ සැබෑ දළ දේශීය නිෂ්පාදිතය මේ වසරේ සියයට 9.2කින් සහ 2023 දී තවත් සියයට 4.2කින් පහත වැටෙනු ඇති බවට යි පුරෝකථනය කළේ.\nශ්‍රී ලංකා මහ බැංකුව සිය පුරෝකථනයේ සඳහන් කළේ, 2022 දී ආර්ථිකය සියයට 8කින් පහත වැටෙනු ඇති බවට යි.",
       "URL": "https://www.hirunews.lk/317699/ජාත්‍යන්තර-මූල්‍ය-අරමුදලෙන්-රතු-එළියක-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=808"
}