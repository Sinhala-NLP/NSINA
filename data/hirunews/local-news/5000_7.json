{
       "Source": "hirunews",
       "Timestamp": "Sunday, 19 June 2016 - 6:58",
       "Headline": "පොසොන් උදාවට පින් පෙත් පුරමින්  මාතලේ අලූවිහාර පුද බිමේ හිරු ශ්‍රද්ධාභිවන්දනාව ඇරඹේ",
       "News Content": "අනුබුදු මිහිදු මා හිමියන්ගේ ලංකාගමනය සිදුවූ අසිරිමත් පොසොන් පුර පසළොස්වක පොහොය දිනය වෙනුවෙන් හිරු එෆ්.එම්, හිරු ටී.වී. ප්‍රමුඛ ආසියානු මාධ්‍ය ජාලය සංවිධාන කරනු ලබන හිරු ශ්‍රද්ධාභිවන්දනා මහා පිංකම, මීට ටික වේලාවකට පෙර ආරම්භ වුණා.\nඒ,ඓතිහාසික මාතලේ - අලූවිහාර පුද බිමේ සිටයි.\nනිරන්තරයෙන් සම්බුද්ධ ශාසනයේ චිරස්ථිතිය උදෙසා කටයුතු කරන හිරු එෆ් එම්, හිරු ටී.වී ප්‍රමුඛ ආසියානු මාධ්‍ය ජාලය, හිරු ශ්‍රද්ධාභිවන්දනා මහා පොසොන් පිංකමද ආසියානු මාධ්‍ය ජාලයේ ගරු සභාපති රේනෝ සිල්වා මහතාගේ සංකල්පයකට අනුව ආමිස හා ප්‍රතිපත්ති පූජාවන්ට මුල් තැන දෙමින් සිදුකරනවා.\nඋදෑසන ශීල සමාදාන කටයුතුවලින් අනතුරුවයි අද එහි වැඩකටයුතු ආරම්භ වුණේ.\nධර්ම දේශනා සහ කාලීන ධර්ම සාකච්ඡා ඇතුළු වැඩසටහන් රැසක් හිරු ශ්‍රද්ධාභිවන්දනා පොසොන් පිංකමට ඇතුළත්.\nපසුගිය වසර කිහිපයේ මෙන්ම මෙවර ද උතුම් වූ සම්බුදු සසුනේ චිරස්ථිතිය උදෙසා කුල දරුවන් සසුන් ගත කරවීමේ පිංකම පැවැත්වෙන අතර, මහා සංඝරත්නය සියක් නමක් උදෙසා සිරිත් පරිදි මහා සංඝගත දක්ෂිණාවක් ද පිරිනැමීමට කටයුතු යොදා තිබෙනවා.\nඑසේම පස්වරුවේ ලක්ෂ සංඛ්‍යාත පිච්ච මලින් සහ බෙර - සක් නදින් සමන්විත මහා අධිෂ්ඨාන පූජාවක් පැවැත්වෙන්නේ ද ආසියානු මාධ්‍ය ජාලයේ සභාපති  රේනෝ සිල්වා මහතාගේ ප්‍රධානත්වයෙන්.",
       "URL": "https://www.hirunews.lk/135907/පොසොන්-උදාවට-පින්-පෙත්-පුරමින්-මාතලේ-අලූවිහාර-පුද-බිමේ-හිරු-ශ්‍රද්ධාභිවන්දනාව-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=5000"
}