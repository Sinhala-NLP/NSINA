{
       "Source": "hirunews",
       "Timestamp": "Tuesday, 13 December 2022 - 15:03",
       "Headline": "තිළිණි ප්‍රියමාලි යළි රක්ෂිත බන්ධනාගාරයට",
       "News Content": "මහාපරිමාණ මූල්‍ය වංචා සම්බන්ධයෙන් චෝදනා එල්ලවී ඇති තිළිණි ප්‍රියමාලි සහ ඇයගේ ආයතනයේ කළමනාකරු වන ඉසුරු පෙරේරා ලබන 16 වනදා දක්වා අද යළි රක්ෂිත බන්ධනාගාර ගත කෙරුණා.\nඒ ඔවුන් කොටුව මහේස්ත්‍රාත් තිළිණ ගමගේ හමුවට ඉදිරිපත් කිරීමෙන් අනතුරුවයි.\nඔවුන්ට එරෙහිව පවතින නඩු හතකින් එක් නඩුවක් සඳහායි මෙලෙස රක්ෂිත බන්ධනාගාර ගත කර ඇත්තේ.\nකෙසේ වෙතත් තිළිණි ප්‍රියමාලිට එරෙහි නඩු හතක් අපරාධ පරීක්ෂණ දෙපාර්තමේන්තුවේ ගොනුකර තිබූ අතර, ඉන් නඩු හයකට අදාළව ඇය ඇප මත මුදාහැරීමටයි මෙලෙස මහේස්ත්‍රාත්වරයා නියෝග කළේ.\nඒ අනුව මාස දෙකකට අධික කාලයක් රක්ෂිත බන්ධනාගාර ගත කර සිටි තිළිණි ප්‍රියමාලි, ජානකී සිරිවර්ධන සහ තිකෝ ආයතනයේ අධ්‍යක්ෂ ඉසුරු පෙරේරා සහ ප්‍රියන්ත කුමාර යන සිව්දෙනා දැඩි ඇප කොන්දේසි මත මුදාහැරීමට නියෝග කරනු ලැබුවා.\nඑහිදී එක් අයෙකුට රුපියල් 50,000ක මුදල් ඇපයක්, රුපියල් මිලියන 10 බැගින් වූ ශරීර ඇප දෙකක් නියම කළ කොටුව මහේස්ත්‍රාත් තිළිණ ගමගේ සැකකරුවන්ගේ විදේශ ගමන් තහනම් කිරීමටද නියෝගයක් නිකුත් කරනු ලැබුවා.\nසෑම මසක ම අවසාන ඉරුදින සැකකරුවන්ට අපරාධ පරීක්ෂණ දෙපාර්තමේන්තුවේ පෙනී සිටින ලෙසත්, ඇපකරුවන්ගේ පදිංචි සහතික සහ ආදායම් වාර්තා අධිකරණයට ඉදිරිපත් කළ යුතු බවත් මහේස්ත්‍රාත්වරයා පැවසුවා.\nසැකකරුවන් සතුව තිබී සොයාගත් රන් භාණ්ඩවලට අදාළ වාර්තා මැණික් හා ස්වර්ණාභරණ අධිකාරියෙන් ලැබී නැති බව, එහි දී අපරාධ පරීක්ෂණ දෙපාර්තමේන්තුව අධිකරණයට දන්වා සිටියා.\nඑහි දී සිව්වන සැකකරු ලෙස නම් කර සිටින ස්වර්ණාභරණ ආයතනයක හිමිකරුවෙකු වන නල්ලයියා ජයමෝහන් වෙනුවෙන් පෙනී සිටි ජනාධිපති නීතීඥ අනුර මැද්දගොඩ අධිකරණයට දැන්වූයේ තම සේවා දායකයා සතුව තිබූ රුපියල් මිලියන 3ක් වටිනා රන් පවුම් 40ක්, අපරාධ පරීක්ෂණ දෙපාර්ර්තමේන්තුව භාරයට ගෙන ඇති බවයි.\nඑමෙන්ම ඉසුරු බණ්ඩාරගේ අත්හිටුවා ඇති ගිණුම්වල විමර්ශන අවසන් නම් අධිකරණ භාරයේ ඇති බී.එම්.ඩබ්ලිව්. සුඛෝපභෝගී මෝටර් රථය මුදාහරින ලෙසටද, ඔහු වෙනුවෙන් පෙනී සිටි නීතීඥ මඩුල්ල අධිකරණයෙන් ඉල්ලා සිටියා.\nසියලු කරුණු සළකා බැලූ මහේස්ත්‍රාත්වරයා ඉදිරි දිනවලදී අදාළ විමර්ශනය සිදුකර අධිකරණයට දැනුම් දෙන ලෙසට අපරාධ පරීක්ෂණ දෙපාර්තමේන්තුවට නියෝග කළා.\nනඩුව අද කැඳවූ අවස්ථාවේදී තිළිණි ප්‍රියමාලි සහ ඇයගේ ආයතනයේ කළමනාකරු වන ඉසුරු පෙරේරා, පූජ්‍ය බොරැල්ලේ සිරි සුමන හිමියන්, ප්‍රියන්ත කුමාර, ස්වර්ණාභරණ ආයතනයක හිමිකරුවෙකු වන නල්ලයියා ජයමෝහන් යන අය අධිකරණය හමුවේ පෙනී සිටියා.\nඑමෙන්ම ව්‍යාජ හැඳුනුම්පතක් සහ විදේශ ගමන් බලපත්‍රයක් සන්තකයේ තබාගෙන සිටි බව කියන තිකෝ සමූහ ව්‍යාපාරයේ හිමිකාරිණි තිළිණි ප්‍රියමාලිට වෙනම නඩුකරයක් ගොනුකරන ලෙසටද කොටුව මහේස්ත්‍රාත් තිළිණි ගමගේ අද (13) අපරාධ පරීක්ෂණ දෙපාර්තමේන්තුවට දැනුම් දුන්නා.",
       "URL": "https://www.hirunews.lk/322609/තිළිණි-ප්‍රියමාලි-යළි-රක්ෂිත-බන්ධනාගාරයට",
       "Category": "Local News",
       "Parent URL": "https://www.hirunews.lk/local-news.php?pageID=669"
}