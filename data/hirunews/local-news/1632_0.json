{
       "Source": "hirunews",
       "Timestamp": "Wednesday, 13 October 2021 - 12:58",
       "Headline": "වසන්ත කරන්නාගොඩ එරෙහිව ගොනු කර තිබූ අධිචෝදනා නීතිපති ඉවත් කර ගනී",
       "News Content": "තරුණයින් 11 දෙනෙකු පැහැරගෙන ගොස් අතුරුදන් කිරීමට අදාළ නඩුවේ විත්තිකරුවෙකු ලෙස නම් කර සිටින හිටපු නාවික හමුදාපති, අද්මිරාල් ඔෆ් ද ෆ්ලීට් වසන්ත කරන්නාගොඩට එරෙහිව කොළඹ ත්‍රිපුද්ගල මහාධිකරණයේ ගොනු කර ඇති අධිචෝදනා ඉවත් කර ගන්නා බව නීතිපතිවරයා අද අභියාචනාධිකරණයට දැනුම් දුන්නා.\nඒ, තමන්ට එරෙහිව කොළඹ ත්‍රිපුද්ගල මහාධිකරණය හමුවේ නඩු පැවරීමට නීතිපතිවරයා ගෙන ඇති තීරණය බලරහිත කරන රීට් ආඥාවක් නිකුත් කරන්නැයි හිටපු නාවික හමුදාපතිවරයා ගොනු කර ඇති පෙත්සම කැදවූ අවස්ථාවේදියි.\nනීතිපතිවරයා වෙනුවෙන් පෙනී සිටි ජ්‍යේෂ්ඨ රජයේ නීතිඥ අවන්ති පෙරේරා මෙම දැනුම් දීම සිදු කළ අතර, නඩුව සෝභිත රාජකරුණා, ධම්මික ගනේපොළ යන විනිසුරු මඩුල්ල හමුවේ කැදවනු ලැබුවා.",
       "URL": "https://www.hirunews.lk/284864/වසන්ත-කරන්නාගොඩ-එරෙහිව-ගොනු-කර-තිබූ-අධිචෝදනා-නීතිපති-ඉවත්-කර-ගනී",
       "Category": "Local News",
       "Parent URL": "https://www.hirunews.lk/local-news.php?pageID=1632"
}