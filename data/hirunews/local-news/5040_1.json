{
       "Source": "hirunews",
       "Timestamp": "Thursday, 19 May 2016 - 19:54",
       "Headline": "මුදල් ගැන නොසිතා ආපදා සහන දෙන්න - ජනපතිගෙන් නිලධාරීන්ට උපදෙස්",
       "News Content": "මුදල් ප්‍රතිපාදන ගැටළුවක් කර නොගෙන අවශ්‍ය පිරිදි විපතට පත්වූ ජනතාවට සුබසාධන සලසන්නැයි ජනාධිපති මෛත්‍රීපාල සිරිසේන මහතා දිස්ත්‍රික් ලේකම්වරුන්ට උපදෙස් ලබාදී තිබෙනවා.\nජල ගැල්මෙන් සහ නායයාමෙන් විපතට පත්වූවන්ට සහන සැලසීමේදී මූලික අවශ්‍යතාවන්ට ප්‍රමුඛත්වය ලබාදෙන ලෙස ජනාධිපති මෛත්‍රීපාල සිරිසේන නිලධාරින්ට උපදෙස් ලබා දී තිබෙනවා.\nආහාර සෞඛ්‍ය පහසුකම් සහ නවාතැන් ඒ අතුරින් ප්‍රධානයි.\nකෙසේ නමුත් ජලය බැස ගිය පසු විනාශයට පත් නිවාස යළි ඉදිකිරීමේ වැඩපිළිවෙලක් සකස් කළ යුතු බවයි ජනාධිපති නිල නිවසේ ඊයේ පැවති සාකච්ඡාවකදී ජනාධිපති මෛත්‍රීපාල සිරිසේන පෙන්වා දී ඇත්තේ.\nමේ අතර ආපදාවට ලක්වූවන්ගේ දේපළ ආරක්ෂා කිරීම සඳහා අද සිට සෑම ස්ථානයකටම යුද හමුදාව අනුයුක්ත කරන බව අග්‍රාමාත්‍ය රනිල් වික්‍රමසිංහ ප්‍රකාශ කළා.\nඅරලියගහ මන්දිරයේදී ඊයේ විශේෂ ප්‍රකාශයක් කරමින් අග්‍රාමාත්‍යවරයා ජනතාවගෙන් ඉල්ලා සිටියේ ගංවතුර තත්ත්වයන් හමුවේ අනතුරුදායක ලෙස නිවෙස්වල නොසිට ඉන් වහාම ඉවත්වන ලෙසයි.\nඑහිදී අදහස් දක්වමින් ආපදා කළමනාකරන අමාත්‍ය අනුර ප්‍රියදර්ශන යාපා ප්‍රකාශ කළේ විපතට පත්වූවන්ට සහන සැළසීම සඳහා රජය විසින් රුපියල් මිලියන 300 ක් වෙන් කර ඇති බවයි. ඒ අනුව ඉදිරියේදී ඔවුන්ගේ නිවාස අලූත්වැඩියා කිරීම ඇතුලූ කටයුතු සඳහා තරාතිරම නොබලා එම මුදල් ලබාදෙන බව අමාත්‍යවරයා සදහන් කළා.",
       "URL": "https://www.hirunews.lk/133580/මුදල්-ගැන-නොසිතා-ආපදා-සහන-දෙන්න-ජනපතිගෙන්-නිලධාරීන්ට-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=5040"
}