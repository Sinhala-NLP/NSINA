{
       "Source": "hirunews",
       "Timestamp": "Sunday, 19 July 2020 - 12:39",
       "Headline": "ධාවනය අඩකින් අඩු කරන බවට බස් සංගම්වලින් රතු එළියක් - ගාස්තු වැඩිවීමකට ඉඩනොදෙන බව ඇමති යළි අවධාරණය කරයි (වීඩියෝ)",
       "News Content": "අනිද්දා සිට පෞද්ගලික බස් රථ ධාවනය සියයට 50 කින් අඩු කරන බව ලංකා පෞද්ගලික බස් හිමියන්ගේ සංගමය අනතුරු අඟවනවා.\nඑහි සභාපති ගැමුණු විජේරත්න ප්‍රකාශ කළේ කොරෝනා වසංගතය පැතිර යාමත් සමඟ පෞද්ගලික බස් රථ කර්මාන්තයට එල්ලවූ බලපෑම සම්බන්ධයෙන් ඉදිරිපත් කළ ඉල්ලීම් නොලැබීමට විරෝධය පළ කරමින් මෙම තීරණය ගෙන ඇති බවයි.\nඑම සංගමය පෙන්වා දෙන්නේ පවතින තත්ත්වය මත කර්මාන්තය පවත්වාගෙන යෑමට නම් ඉන්ධන සහනාධාරයක් හෝ ගාස්තු වැඩිකිරීමක් අත්‍යවශ්‍ය බවයි.\nකෙසේ වෙතත් මේ මොහොතේ මගීන් අපහසුතාවට පත්වන ලෙස ගාස්තු වැඩිකිරීමක් සිදු නොකළ යුතු බවයි සමස්ත ලංකා බස් සමාගම් සම්මේලනයේ කැඳවුම්කරු අංජන ප්‍රියන්ජිත් කියා සිටියේ.\nහිරු ප්‍රවෘත්ති අංශය, ඒ සම්බන්ධයෙන් මගී ප්‍රවාහන විෂයභාර අමාත්‍ය මහින්ද අමරවීරගෙන්ද විමසීමක් කළා.\nඑහිදී ඔහු කියා සිටියේ පෞද්ගලික බස් කර්මාන්තය මුහුණ දී ඇති අර්බුදයට තවදුරටත් විසඳුම් ලබාදීමට සූදානම් බවයි.\nකෙසේ වෙතත් ගාස්තු වැඩිකිරීමකට ඉඩ ලබා නොදෙන බවද අමාත්‍යවරයා ප්‍රකාශ කළා.\nමේ අතර කොරෝනා වසංගතය හේතුවෙන් මගී ප්‍රවාහන බස් රථ භාවිත කිරීමට ජනතාවගේ උනන්දුව අඩුවීම හේතුවෙන් ලංකා ගමනාගමන මණ්ඩලයේ දෛනික ආදායමටද දැඩි බලපෑමක් එල්ලවී තිබෙනවා.\nමගී ප්‍රවාහන කළමනාකරණ අමාත්‍යාංශය සඳහන් කළේ මේ වනවිට සාමාන්‍යයෙන් දෛනිකව මිලියන 10ක පමණ ආදායමක් ලංගමයට අහිමිවන බවයි.",
       "URL": "https://www.hirunews.lk/245885/ධාවනය-අඩකින්-අඩු-කරන-බවට-බස්-සංගම්වලින්-රතු-එළියක්-ගාස්තු-වැඩිවීමකට-ඉඩනොදෙන-බව-ඇමති-යළි-අවධාරණය-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2574"
}