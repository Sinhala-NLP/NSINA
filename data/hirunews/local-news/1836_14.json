{
       "Source": "hirunews",
       "Timestamp": "Wednesday, 07 July 2021 - 12:36",
       "Headline": "පිහිටක් අවැසි පවුලක්  (වීඩියෝ)",
       "News Content": "ජීවිතය ජය ගන්නට ගතේ සවියට වඩා වැදගත් වන්නේ හිතේ දිරියයි.\nදෑස් නොපෙනෙන සිය පියාට කණවැල අල්ලමින් ජීවිතය ජයගන්නට\nවැලිගොඩ දමන එවන් දිරිය දියණියක් පිළිබඳ අපට වාර්තා වුණේ දඹුල්ල ගලේවෙල ප්‍රදේශයෙන්.\nගලේවෙල ප්‍රාදේශීය ලේකම් කොට්ටාසයේ මාදිපොළ කැන්දගමුව ප්‍රදේශයේ පදිංචි අශෝක බණ්ඩාර මහතාගේ නිවසයි මේ.\nපවුලේ ගෘහ මූලිකයා වන ඔහුගේ දෑස් පෙනීම දුර්වලවී තිබුණේ මීට දස වසරකට පමණ පෙර සිටයි.\nදෑස් නොපෙනුනත් බණ්ඩාර හිතින් තමන්ගේ අනාගත ජීවිතය ගැන සුබ සිහින දකිනවා.\nඒ තමන්ගේ ජීවිතයේ එකම අලෝකය වී තිබෙන ජනන්දි දියණිය වෙනුවෙන්.\nදැඩි ආර්ථික දුෂ්කරතා රැසක් මැද දිවි ගෙවන මේ පවුල ජීවත් කරවන්නට දෑස් නොපෙනුනත් බන්ඩාර මහතාගේ හිතේ ධෛර්යය සමත්වී තිබෙනවා.\nපාසල් වයසේ පසුවන දියණිය සහ බිරිඳ සමගින් වැලි ගොඩ දමා ජීවිතය ජය ගන්නට බණ්ඩාර දරණ උත්සාහයයි මේ.\nඉගෙනුමට හපන් පුංචි ජනන්දිගේ ජීවිතයේ ලොකුම බලාපොරොත්තුව තමන්ගේ අප්පච්චිගේ පෙනීම ලබා දීම.\nඒ හීනය සැබෑ කර දීමට ඔබටත් හැකියාවක් තිබෙනවා නම් එය ඔවුන්ගේ ජීවිත වෙළා තිබෙන අඳුර නසන ආලෝකයක් වනු නොඅනුමානයි.",
       "URL": "https://www.hirunews.lk/276319/පිහිටක්-අවැසි-පවුලක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1836"
}