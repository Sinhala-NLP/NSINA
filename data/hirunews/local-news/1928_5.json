{
       "Source": "hirunews",
       "Timestamp": "Wednesday, 26 May 2021 - 10:15",
       "Headline": "ධීවර හා නාවික ජනතාවට කාලගුණ විද්‍යා දෙපාර්තමේන්තුවෙන් විශේෂ දැනුම් දීමක් (වීඩියෝ)",
       "News Content": "යාස් චණ්ඩ මාරුතයේ බලපෑම නිසා දිවයින වටා මුහුදු ප්‍රදේශවල නැවත දැනුම් දෙනතුරු ධීවර හා නාවික කටයුතුවල නොයෙදෙන ලෙස කාලගුණ විද්‍යා දෙපාර්තමේන්තුව දැනුම් දෙනවා.\nකෙසේ නමුත්, මෙම පද්ධතිය මගින් දිවයින වටා මුහුදු ප්‍රදේශවල කාලගුණය කෙරෙහි ඇති කරන බලපෑම ක්‍රමයෙන් අඩුවනු ඇතැයි අපේක්ෂා කෙරෙනවා.\nමේ අතර, නිරිත දිග මෝසම් කාලගුණ තත්ත්වය දිවයින හරහා ස්ථාපිත වීම සමඟ බස්නාහිර, සබරගමුව, මධ්‍යම සහ වයඹ පළාත්වලත් ගාල්ල සහ මාතර දිස්ත්‍රික්කවලත් විටින්විට වැසි ඇතිවන බව කාලගුණ විද්‍යා දෙපාර්තමේන්තුව සඳහන් කළා.\nඑහිදී සබරගමුව පළාතේ මෙන්ම මහනුවර සහ නුවරඑලිය දිස්ත්‍රික්කවල ඇතැම් ස්ථානවලට තරමක තද වැසි ඇතිවිය හැකියි.\nවැසි කාලගුණය හේතුවෙන් කළු ගඟේ සහ නිල්වලා ගඟේ ජල මට්ටම් තවදුරටත් ඉහළ යමින් පවතින බව වාරිමාර්ග දෙපාර්තමේන්තුව සඳහන් කළා.\nකළු ගඟේ මිල්ලකන්ද ප්‍රදේශයෙන් සුළු ජල ගැලීම් තත්ත්වයක් ඇතිවිය හැකියි.\nනිල්වලා ගඟේ පානදුගම ප්‍රදේශයේ ජල ගැලීම් අවදානමක් පවතින බවද එමඟින් නිකුත් කළ නවතම නිවේදනයේ සඳහන්.",
       "URL": "https://www.hirunews.lk/272469/ධීවර-හා-නාවික-ජනතාවට-කාලගුණ-විද්‍යා-දෙපාර්තමේන්තුවෙන්-විශේෂ-දැනුම්-දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1928"
}