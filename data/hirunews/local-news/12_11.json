{
       "Source": "hirunews",
       "Timestamp": "Saturday, 23 September 2023 - 8:39",
       "Headline": "තිලීපන් සැමරුම් තහනම් ඉල්ලීමට අවසර නොලැබෙයි",
       "News Content": "LTTE සංවිධානයේ හිටපු ලුතිනන් කර්නල්වරයෙකු වන රාසයියා ප්‍රතීපන් හෙවත් ත්‍යාගී තිලීපන් සැමරුම් තහනම් කළ නොහැකි බව යාපනය මහේස්ත්‍රාත් අධිකරණය ඊයේ(22) දෙවන වරටත් ප්‍රකාශ කර තිබෙනවා.\nඒ, පොලිසිය කළ ඉල්ලීමක් සළකා බලමින්.\nපසුගිය 20 වනදා පොලිසිය මේ සම්බන්ධයෙන් මුල්වරට ඉල්ලීමක් කර තිබූ අතර, එය අධිකරණය ප්‍රතික්ෂේප කරනු ලැබුවා.\nපොලිසිය සහ නීතිපති දෙපාර්තමේන්තුව ඊයේ(22) යලි මෝසමක් ගොනු කරමින් ප්‍රකාශ කර තිබුණේ අදාළ සැමරුම් ප්‍රචණ්ඩ ස්වරූපයක් ගන්නා බැවින් එය තහනම් කරන ලෙසටයි.\nඊට අදාළව වවුනියාව ප්‍රදේශයේ ඇති වූ සිද්ධියේ දර්ශන කිහිපයක්ද ඔවුන් අධිකරණයට ඉදිරිපත් කර තිබුණා.\nඑහිදී විනිසුරුවරයා විමසා ඇත්තේ පොලිසියට ඒ සඳහා පියවරක් ගැනීමට හැකියාව තිබූ බවයි.\nඒ අනුව, අදාළ සැමරුම් තහනම් කළ නොහැකි බවට අධිකරණය ප්‍රකාශ කළා.\nමීට පෙර කොළඹ සහ මාලිගාකන්ද මහේස්ත්‍රාත් අධිකරණ මගින් කොළඹ අවට සංවිධාන කර තිබූ තිලීපන් සැමරුම් වලක්වමින් නියෝග නිකුත් කර තිබුණා.",
       "URL": "https://www.hirunews.lk/349150/තිලීපන්-සැමරුම්-තහනම්-ඉල්ලීමට-අවසර-නොලැබෙයි",
       "Category": "Local News",
       "Parent URL": "https://www.hirunews.lk/local-news.php?pageID=12"
}