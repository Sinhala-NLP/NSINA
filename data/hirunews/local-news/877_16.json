{
       "Source": "hirunews",
       "Timestamp": "Saturday, 10 September 2022 - 17:53",
       "Headline": "ගොවීන්ට ඩොලර් මිලියන 40ක ප්‍රදානයක් (වීඩියෝ)",
       "News Content": "මෙරට ගොවී ජනතාවට අවශ්‍ය පොහොර ඇතුළු අත්‍යවශ්‍ය කෘෂිකාර්මික මෙවලම් වෙනුවෙන් අමෙරිකානු ඩොලර් මිලියන 40ක අතිරේක සහනාධාරයක් ලබාදීමට අන්තර්ජාතික සංවර්ධනය සඳහා වූ එක්සත් ජනපද නියෝජිතායතනය හෙවත් යූගඑස්ගඒඩ් හී පරිපාලක සමන්තා පවර් තීරණය කර තිබෙනවා.\nඇය මෙම තීරණයට එළැඹ ඇත්තේ අද ආරම්භ කළ දෙදින ශ්‍රී ලංකා සංචාරය අතරතුරයි.\nසමන්තා පවර් මෙම සංචාරයේදී රජයේ ඉහළ පෙළේ නිලධාරීන් මෙන්ම පෞද්ගලික අංශයේ නියෝජිතයින් සහ ආර්ථික අර්බුදයෙන් බලපෑම් එල්ල වී සිටින පාර්ශ්ව රැසක් හමුවී සාකච්ඡා පැවැත්වීමට නියමිතයි.\nයු.එස්.ඒඩ්. ආයතනයේ පරිපාලක සමන්තා පවර් පිළිගැනීම සඳහා අමෙරිකානු තානාපති කාර්යාලයේ නියෝජිතයින් මෙන්ම විදේශ කටයුතු රාජ්‍ය අමාත්‍ය තාරක බාලසූරිය මහතා ද කටුනායක බණ්ඩාරනායක ජාත්‍යන්තර ගුවන් තොටුපළ වෙත පැමිණ සිටියා.\nයු.එස්.ඒඩ්. ආයතනය නිවේදනය කළේ සමන්තා පවරේගේ මෙම සංචාරයේ දී පාර්ලිමේන්තුව නියෝජනය කරන විවිධ පක්ෂවල නියෝජිතයින් ද හමුවීමට නියමිත බවයි.\nආර්ථීක අර්බුදය හේතුවෙන් බලපෑමට ලක්ව සිටින පිරිසට යළි නැගී සිටිම සඳහා අවශ්‍ය සහයෝගය ලබා දීම සම්බන්ධයෙන් අධ්‍යයනය කිරීම ඇයගේ මෙම සංචාරයේ අරමුණයි.\nආහාර සුරක්ෂිතතාවල ඉන්ධන ඇතුළු අත්‍යවශ්‍ය ද්‍රව්‍යවල හිඟය, ආර්ථික ස්ථායීතාව මෙන්ම රුසියා යුක්රේන යුද්ධයෙන් මතුව තිබෙන බලපෑම් පිළිබඳව ද ඇය මෙහිදී අවධානය යොමු කිරීමට නියමිතයි.\nමෙරට සමස්ත ගොවි ජනතාව මුහුණ දී සිටින ගොවි ගැටලු සම්බන්ධයෙන් අධ්‍යයනය කිරීම සඳහා ගොවි ජනතාවගේ අදහස් ලබා ගැනීමට සමන්තා පවර් පැමිණ තිබු‍ණේ ජා-ඇල - ඒකල ප්‍රදේශයේ ගොවි බිමක් වෙතයි.\nමෙම ගොවි හමුවෙන් අනතුරුව යු.එස්. ඒඩ් ආයතනය නිවේදනය කළේ මෙරට ගොවි ජනතාවගේ පොහොර ඇතුළු අත්‍යවශ්‍ය කෘෂිකාර්මික ද්‍රව්‍ය වෙනුවෙන් අමෙරිකානු ඩොලර් මිලියන 40ක අතිරේක සහනාධාරයක් ලබාදීමට තීරණය කළ බවයි.\nකොංග්‍රස් මණ්ඩලයේ අනුමැතියට යටත්ව සිදුකිරීමට නියමිත මෙම ආධාර ලබාදීම යටතේ ඉදිරි මහකන්නයේ දී ගොවීන් දසලක්ෂයකගේ පොහොර අවශ්‍යතාව ඉටු කෙරෙනු ඇති.\nඊට හදිසි මූල්‍ය සහන අවශ්‍ය ගොවීන් 53000ක් පමණ ඇතුළත් වන බවද යු.එස්. ඒඩ් ආයතනය පවසනවා.\nඑක්සත් ජාතීන්ගේ ආහාර වැඩසටහන සහ කෘෂිකාර්මික කටයුතු සඳහා වන ආයතන හරහා මෙම සහන සැලසීමේ වැඩසටහන ක්‍රියාත්මක කිරීමට නියමිතයි.\nයු.එස්. ඒඩ් ආයතනය වැඩිදුරටත් පවසන්නේ ශ්‍රී ලංකාවේ හදිසි මධ්‍ය කාලීන සහ දිගු කාලීන අවශ්‍යතා සම්බන්ධයෙන් අවධානය යොමු කර සහය වීමට අමෙරිකානු රජය බලාපොරොත්තුවෙන් සිටින බවයි.\nමේ අතර ශ්‍රී ලංකා මහ බැංකුව පුරෝකථනය කරන්නේ විදෙස්ගත ශ්‍රමිකයින්ගෙන් ලැබෙන ප්‍රේෂණ ජූලි මාසයට සාපේක්ෂව පසුගිය අගෝස්තු මාසයේ දී අමෙරිකානු ඩොලර් මිලියන 325.4ක් දක්වා ඉහළ යා හැකි බවයි.\nඅගෝස්තු මාසයට අදාළ අවසන් වාර්තාව මෙතෙක් නිකුත් වී නොමැති අතර අවසන් වරට නිකුත් වූ ජූලි මාසයට අදාළ වාර්තාවේ දැක්වුණේ එම මාසයේ විදෙස්ගත ශ්‍රමිකයින්ගෙන් ලැබුණු ප්‍රේෂණ ප්‍රමාණය අමෙරිකානු ඩොලර් මිලියන 279ක් වූ බවයි.\nමේ අතර මෙරට පිහිටි නෝර්වේ තානාපති කාර්යාලය ලබන වසරේ ජූලි මාසයේ සිට සම්පූර්ණයෙන් වසා දැමීමට එරට රජය තීරණය කර තිබෙනවා.\nඒ නෝර්වේ රාජ්‍යයේ රාජ්‍යතාන්ත්‍රික දූත මණ්ඩල ජාලයේ සිදුකිරීමට නියමිත ව්‍යුහාත්මක වෙනස්කම්වලට අදාළවයි.\nකොළඹ පිහිටි නෝර්වේ තානාපති කාර්යාලය 1996 වසරේ දී ස්ථාපිත කෙරුණු අතර මෙරට සහ මාලදිවයිනට අදාළ රාජ්‍යතාන්ත්‍රික කටයුතු නෝර්වේ රාජ්‍යය විසින් සිදුකරනු ලැබුවේ කොළඹ පිහිටි මෙම නෝර්වීජීයානු තානාපති කාර්යාලය හරහායි.\nකොළඹ පිහිටි තානාපති කාර්යාලය ඇතුළු තවත් තානාපති කාර්යාල 5ක් 2023 වසරේ ජූලි මස අග වනවිට ස්ථිර වශයෙන් වසා දැමීමට තීරණය කර තිබුණ ද එම තීරණය හරහා දෙරට අතර ද්විපාර්ශ්වික සබඳතාවලට කිසිදු බලපෑමක් සිදුනොවන බව නෝර්වේ විදේශ කටයුතු අමාත්‍යාංශය අවධාරණය කරනවා.\nකොළඹ පිහිටි නෝර්වේ තානාපති කාර්යාලය වසා දැමීමෙන් පසු කලාපයේ පිහිටි වෙනත් නෝර්වේ තානාපති කාර්යාලයක් හරහා ශ්‍රී ලංකාව වෙත තානාපති සේවා ලබාදීමට සැලසුම් කර තිබෙනවා.\nනෝර්වේ විදේශ කටයුතු අමාත්‍යාංශය පෙන්වා දෙන්නේ වීසා අයදුම් කිරීමේ කටයුතු කොළඹ පිහිටි වී.එෆ්.එස් කාර්යාල ඔස්සේ සිදුකිරීමට හැකියාව ඇති බවයි.",
       "URL": "https://www.hirunews.lk/315072/ගොවීන්ට-ඩොලර්-මිලියන-40ක-ප්‍රදානයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=877"
}