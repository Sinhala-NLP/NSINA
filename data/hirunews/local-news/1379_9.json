{
       "Source": "hirunews",
       "Timestamp": "Thursday, 03 February 2022 - 10:38",
       "Headline": "පාඨලීගේ විරෝධය අධිකරණය බක්කියට දමයි (වීඩියෝ)",
       "News Content": "2016 වසරේදී රාජගිරිය ප්‍රදේශයේ දී අපරික්ෂාකාරී ලෙස රිය පදවා තරුණයෙකු බරපතළ අනතුරට ලක් කිරීමේ සිද්ධියක් සම්බන්ධයෙන් හිටපු අමාත්‍ය පාඨලී චම්පික රණවකට එරෙහිව ගොනුකර තිබෙන නඩුව පවත්වාගෙන යාමට නොහැකි බවට ඔහුගේ නීතිඥයන් මතුකළ මූලික විරෝධතාවක් කොළඹ මහාධිකරණය අද (03) ප්‍රතික්ෂේප කළා.\nකොළඹ මහාධිකරණ විනිසුරු නාමල් බලල්ලේ විසිනුයි මෙම නියෝගය ලබා දී ඇත්තේ.\nඒ අනුව ජූනි මස 17 වනදා විත්තිකරුට අධිකරණය හමුවේ චෝදනා කියවා දී නඩු විභාගය ආරම්භ කරන බවත් විනිසුරුවරයා දැනුම් දුන්නා.\nඑදිනට සාක්ෂිකරුවන්ට අධිකරණය හමුවේ පෙනී සිටින ලෙස දන්වා සිතාසි ද නිකුත් කෙරුණා.\n2016 වසරේ පෙබරවාරි මස 28 වනදා රාජගිරිය ප්‍රදේශයේ දී අපරික්ෂාකාරී ලෙස නොසැලකිලිමත්ව රිය පදවා සංදීප් සම්පත් ගුණවර්ධන නමැති තරණයෙකු අනතුරට ලක් කොට බරපතළ තුවාල සිදු කිරීම ඇතුළු චෝදනා සම්බන්ධයෙන් නීතිපතිවරයා විසින් හිටපු අමාත්‍ය පාඨලී චම්පික රණවකට එරෙහිව මෙම නඩුව ගොනු කර තිබෙනවා.\nමේ අතර, කෙරවලපිටිය යුගදනවි බලාගාරය හිමි සමාගමේ රජය සතු කොටස් වලින් සියයට හතළිහක් ඇමරිකානු සමාගමක් වෙත පැවරීමට අමාත්‍ය මණ්ඩලය ගෙන තිබෙන තීරණය බලරහිත කරන ලෙස ඉල්ලා ගොනු කර ඇති මූලික අයිතිවාසිකම් පෙත්සම් වැඩිදුර සලකා බැලීම සඳහා මේ මස 7, 8 සහ 9 යන දිනවල කැඳවන ලෙස ශ්‍රේෂ්ඨාධිකරණය නියම කළා.\nමෙම පෙත්සම් අද (03) අගවිනිසුරු ජයන්ත ජයසූරිය, බුවනෙක අලුවිහාරේ සහ එස්. තුරෙයිරාජා යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල හමුවේදීයි කැඳවනු ලැබුවේ.\nයළි මෙම පෙත්සම් අගවිනිසුරුවරයා, බුවනෙක අලුවිහාරේ, ප්‍රියන්ත ජයවර්ධන, විජිත් මළල්ගොඩ සහ එල්.ටී.බී. දෙහිදෙණිය යන පංච පුද්ගල විනිසුරු මඩුල්ල ඉදිරියේ සලකා බැලීමට නියමිතයි.",
       "URL": "https://www.hirunews.lk/296033/පාඨලීගේ-විරෝධය-අධිකරණය-බක්කියට-දමයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1379"
}