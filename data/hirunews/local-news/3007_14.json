{
       "Source": "hirunews",
       "Timestamp": "Wednesday, 11 December 2019 - 9:06",
       "Headline": "විහාරස්ථානවල පිංකැට කඩා මුදල් සොරකම් කළ අයෙකු අත්අඩංගුවට",
       "News Content": "දිවයිනේ විවිධ විහාරස්ථානවල රාත්‍රී කාලයේදී ලැගුම්ගෙන එම විහාරස්ථානවල පිංකැට කඩා මුදල් උපයන පුද්ගලයකු පාදුක්ක පොලිසිය විසින් අත්අඩංගුවට ගෙන තිබෙනවා.\nපසුගිය දිනෙක පාදුක්ක බෝපේ ශ්‍රී සුදර්මාරාම විහාරස්ථානයට පැමිණි පුද්ගලයෙකු තමන්ට තාවකාලිකව එදින රාත්‍රිය ගත කිරීමට අවසර ඉල්ලා තිබෙනවා.\nඒ අනුව එම විහාරස්ථානයේ නවාතැන් ගත් පුද්ගලයා එදින රාත්‍රියේ විහාරස්ථානයේ තිබූ පිං කැටය කඩා එහි මුදල් රැගෙන පලගොස් ඇති බවයි පොලිසිය ප්‍රකාශ කළේ.\nවිහාරාධිපති හිමියන් මේ සම්බන්ධයෙන් පාදුක්ක පොලිසියට පැමිණිලි කර ඇති අතර ඒ අනුව පොලිසිය විසින් එම පුද්ගලයා අත්අඩංගුවට ගැනීමට පරීක්ෂණ පවත්වමින් සිටි අතර, අවුරුදු 30 ක පමණ තරුණයකු විසින් කාසි විශාල ප්‍රමාණයක් වෙළඳසැලකින් මාරු කරමින් සිටින බවට තොරතුරක් ලැබී තිබෙනවා.\nඒ අනුව පොලිසිය එම වෙළඳසැලට පැමිණ එම පුද්ගලයා අත්අඩංගුවට ගෙන ඇති බවයි සඳහන් වන්නේ.\nඅත්අඩංගුවට ගන්නා අවස්ථාවේ එම පුද්ගලයා සතුව ඉස්කුරුප්පු නියනක් , මිටියක් හා අඬුවක් තිබී ඇති බවයි පොලිසිය ප්‍රකාශ කළේ.\nඑම පුද්ගලයාගෙන් ප්‍රශ්න කිරීමේදී ඔහු පවසා ඇත්තේ තමන් මහනුවර ප්‍රදේශයේ පදිංචි අයෙකු බවත් දිවයිනේ විවිධ ප්‍රදේශවලට ගොස් මේ ආකාරයෙන් පිං කැට කඩා මුදල් උපයා ගන්නා බවයි.\nමෙම පුද්ගලයා අධික ලෙස හෙරොයින් භාවිතයට ඇබ්බැහි වූ පුද්ගලයකු බව පාදුක්ක පොලිසිය වැඩි දුරටත් ප්‍රකාශ කළා.\nසැකකරු අවිස්සාවේල්ල මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/230007/විහාරස්ථානවල-පිංකැට-කඩා-මුදල්-සොරකම්-කළ-අයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3007"
}