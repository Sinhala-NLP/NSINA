{
       "Source": "hirunews",
       "Timestamp": "Tuesday, 08 November 2022 - 12:51",
       "Headline": "තිලිණි ප්‍රියමාලිගෙන් සී.අයි.ඩීය යළි ප්‍රශ්න කරයි",
       "News Content": "මහාපරිමාණ මූල්‍ය වංචා සම්බන්ධයෙන් චෝදනා එල්ල වී දැනට රක්ෂිත බන්ධනාගාරගත කර සිටින තිළිණි ප්‍රියමාලිගෙන් අපරාධ පරීක්ෂණ දෙපාර්තමේන්තුව යළි ප්‍රශ්න කිරීම ආරම්භ කර තිබෙනවා.\nඒ ඇය සමග ගනුදෙනු කළ නළු නිළියන් ඇතුළු පුද්ගලයන්ගෙන් කළ ප්‍රශ්න කිරීම්වල දී හෙළි වූ කරුණුවලට අනුව යි.\nඒ අනුව, ඊයේ දිනයේ දී පැය 5 කට වැඩි කාලයක් තිලිණි ප්‍රියමාලිගෙන් ප්‍රශ්න කර ඇති අතර, අද දිනයේදී අපරාධ පරීක්ෂණ දෙපාර්තමේන්තුවේ නිලධාරින් කණ්ඩායමක් තිලිණි ප්‍රියමාලි රැදී සිටින බන්ධනාගාරය වෙත ගොස් ඇගෙන් අදාළ ප්‍රශ්න කිරීම් සිදු කරන බවට යි වාර්තා වන්නේ.\nපසුගිය දින කිහිපය තුළ දී ම තිලිණි ප්‍රියමාලි සමඟ ගණුදෙනු කළ නළු නිළියන් ඇතුළු 6දෙනෙකුට වැඩි පිරිසකගෙන් අපරාධ පරීක්ෂණ දෙපාර්තමේන්තුව ප්‍රකාශ සටහන් කර ගත් අතර, ඊට සේමිණි ඉද්දමල්ගොඩ, සංගීතා වීරරත්න, ජීවන් කුමාරණතුංග මෙන්ම ඔහුගේ බිරිඳ වන ෂෙරින් කුමාරණතුංග ද ඇතුළත්.\nඑසේම, තිලිණි ප්‍රියමාලි ආගිය තැන් සහ ඇය ගණුදෙනු පවත්වාගෙන ගිය තවත් ආයතන රැසක් සම්බන්ධයෙන් තොරතුරු අනාවරණ වී ඇති බවයි අපරාධ පරීක්ෂණ දෙපාර්තමේන්තුවේ උසස් නිලධාරියෙකු හිරු ප්‍රවෘත්ති අංශයට සඳහන් කළේ.",
       "URL": "https://www.hirunews.lk/319875/තිලිණි-ප්‍රියමාලිගෙන්-සී-අයි-ඩීය-යළි-ප්‍රශ්න-කරයි",
       "Category": "Local News",
       "Parent URL": "https://www.hirunews.lk/local-news.php?pageID=750"
}