{
       "Source": "hirunews",
       "Timestamp": "Tuesday, 01 May 2018 - 13:32",
       "Headline": "යහපාලන ආණ්ඩුවේ තෙවන අමාත්‍ය මණ්ඩල සංශෝධනය (ඡායාරූප)",
       "News Content": "ජාතික ආණ්ඩුවේ තෙවන අමාත්‍ය මණ්ඩල සංශෝධනය ජනාධිපතිවරයාගේ සහ අග්‍රාමාත්‍යවරයාගේ ප්‍රධානත්වයෙන් ජනාධිපති ලේකම් කාර්යාලයේදී අද (01) පෙරවරුවේ සිදුකෙරුණා.\nඒ අනුව ජනාධිපතිවරයා ඉදිරියේ දිවුරුම් දෙනු ලැබූ නව අමාත්‍යවරුන් සංඛ්‍යාව 18 ක්.\nමේ අතර, රාජ්‍ය අමාත්‍යවරුන් සහ නියෝජ්‍ය අමාත්‍යවරුන් හෙට දිවුරුම් දීමට නියමිතයි.\nලක්ෂ්මන් කිරිඇල්ල අමාත්‍යවරයා ඔහු මීට පෙර දරනු ලැබූ රාජ්‍ය ව්‍යවසාය සහ මහනුවර සංවර්ධන අමාත්‍යාංශයේම අද දිවුරුම් දී තිබෙනවා.\nමීට පෙර විශේෂ කාර්ය භාර අමාත්‍යවරයා ලෙස කටයුතු කළ ආචාර්ය සරත් අමුණුගමට මෙවර සංශෝධනයේ දී විද්‍යා තාක්ෂණ, පර්යේෂණ, නිපුණතා සංවර්ධන සහ වෘත්තීය පුහුණු මෙන්ම කඳුරට උරුමය පිළිබඳ අමාත්‍ය ධූරයද හිමි වුණා.\nඑස්.බී. නාවින්න අභ්‍යන්තර කටයුතු සහ වයඹ සංවර්ධන අමාත්‍යවරයා ලෙස දිවුරුම් දුන් අතර, මීට පෙර දරනු ලැබූ සංස්කෘතික අමාත්‍යාංශය ඔහුගෙන් ඉවත් කර තිබෙනවා.\nධීවර අමාත්‍යවරයා ලෙස කටයුතු කළ මහින්ද අමරවීර අද දිවුරුම් දෙනු ලැබුවේ කෘෂිකර්ම අමාත්‍යවරයා ලෙසයි.\nඑමෙන්ම කෘෂිකර්ම අමාත්‍යවරයා ලෙස කටයුතු කළ දුමින්ද දිසානායක වාරිමාර්ග, ජල කළමනාකරණ හා ආපදා කළමනාකරණ අමාත්‍යවරයා ලෙස ජනාධිපතිවරයා ඉදිරියේ දිවුරුම් දෙනු ලැබුවා.\nග්‍රාමීය ආර්ථිකය පිළිබඳ අමාත්‍යවරයා ලෙස කටයුතු කළ පී. හැරිසන්ට මෙවර අමාත්‍ය මණ්ඩල සංශෝධනයේදී සමාජ සවිබල ගැන්වීමේ අමාත්‍යංශය හිමි වුණා.\nඅධිවේගී හා මහාමාර්ග සංවර්ධන අමාත්‍යවරයා ලෙස දිවුරුම් දුන්නේ කබීර් හෂීම්ගෙන් ඔහු මීට පෙර දැරූ උසස් අධ්‍යාපන අමාත්‍යාංශය ඉවත් කර තිබෙනවා.\nරංජිත් මද්දුමබණ්ඩාර අමාත්‍යවරයා දිවුරුම් දෙනු ලැබුවේ ඔහු මීට පෙර දරණ ලැබූ නීතිය, සාමය, රාජ්‍ය පරිපාලන හා කළමනාකරණ අමාත්‍යාංශයේමයි.\nඅධිකරණ ඇමතිණිය ලෙස කටයුතු කළ තලතා අතුකෝරලට එම ධූරයට අමතරව බන්ධනාගාර ප්‍රතිසංස්කරණ අමාත්‍යාංශය ද හිමිව තිබෙනවා.\nක්‍රීඩා, පළාත් සභා හා පළාත් පාලන අමාත්‍යවරයා ලෙස අද ජනාධිපතිවරයා ඉදිරියේ දිවුරුම් දුන්නේ ෆයිසර් මුස්තාෆායි. වාරිමාර්ග හා ජල කළමණාකරණ අමාත්‍යවරයා ලෙස කටයුතු කළ විජිත් විජයමුණි සොයිසා - ධීවර හා ජලජ සම්පත් සංවර්ධන, ග්‍රාමීය ආර්ථික සංවර්ධන අමාත්‍යවරයා ලෙසයි දිවුරුම් දුන්නේ.\nමීට අමතරව නැවත පදිංචිකිරීම්, පුනරුත්ථාපන, හින්දු ආගමික හා උතුර සංවර්ධන අමාත්‍යවරයා ලෙස ඞී.එම්. ස්වාමිනාදන් අද දිවුරුම් දුන්නා.\nඔහු මීට පෙර දැරූ බන්ධනාගාර ප්‍රතිසංස්කරණ අමාත්‍යාංශය ඉවත් කර ඇති අතර ඒ වෙනුවට උතුර සංවර්ධන නමින් නව විෂය පථයක් එක් කර තිබෙනවා.\nතරුණ කටයුතු සහ දක්ෂිණ සංවර්ධන අමාත්‍යවරයා ලෙස කටයුතු කළ සාගල රත්නායකට මෙවර සංශෝධනයේදී ව්‍යාපෘති කළමනාකරණ විෂය එක්කර තිබෙනවා.\nජාතික සංහිදියා, සංවාද හා රාජ්‍ය භාෂා අමාත්‍යවරයා ලෙස මනෝ ගනේෂන් අද පෙරවරුවේ ජනාධිපතිවරයා ඉදිරියේ දිවුරුම් දුන්නා.\nඑමෙන්ම ප්‍රාථමික කර්මාන්ත අමාත්‍යවරයා ලෙස කටයුතු කළ දයා ගමගේට මෙවර සමාජ සුබසාධන අමාත්‍යාංශය ද හිමිව තිබෙනවා.\nමීට පෙර ප්‍රාදේශීය සංවර්ධන අමාත්‍ය ධූරය දැරූ ෆීල්ඞ් මාෂල් සරත් ෆොන්සේකාට එම අමාත්‍ය ධූරයට අමතරව තිරසර සංවර්ධන, වනජීවි අමාත්‍යාංශය හිමිවුණා.\nඑම අමාත්‍යාංශයේ මීට පෙර කටයුතු කළ රවීන්ද්‍ර සමරවීරට මෙවර සංශෝධනයේදී හිමි වුණේ කම්කරු හා වෘත්තීය සමිති සබඳතා අමාත්‍යාංශයයි.\nමෙම අමාත්‍යාංශයේ මීට පෙර කටයුතු කළ ඩබ්ලිව්.ඩී .ජේ. සෙනවිරත්න ඉන් ඉවත් වීම නිසා එහි වැඩබැලීම සඳහා මලික් සමරවික්‍රමට පවරනු ලැබුවා.\nඑමෙන්ම පසුගිය දා අමාත්‍ය ධුරයෙන් ඉවත් කෙරුණු විජේදාස රාජපක්ෂට මෙවර කැබිනට් සංශෝධනයේදී අමාත්‍යාංශයක් හිමිවීම විශේෂත්වයක්.\nඒ අනුව අද ඔහු ජනාධිපතිවරයා ඉදිරියේ දිවුරුම් දෙනු ලැබුවේ උසස් අධ්‍යාපන හා සංස්කෘතික කටයුතු අමාත්‍යවරයා ලෙසයි.",
       "URL": "https://www.hirunews.lk/189698/යහපාලන-ආණ්ඩුවේ-තෙවන-අමාත්‍ය-මණ්ඩල-සංශෝධනය-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3965"
}