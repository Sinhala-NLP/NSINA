{
       "Source": "hirunews",
       "Timestamp": "Thursday, 09 June 2022 - 13:18",
       "Headline": "බැසිල් රාජපක්ෂ සිය ඉල්ලා අස්වීමේ ලිපිය පාර්ලිමේන්තු මහලේකම්වරයාට භාරදෙයි (වීඩියෝ)",
       "News Content": "බැසිල් රාජපක්ෂ මහතා සිය ඉල්ලා අස්වීමේ ලිපිය පාර්ලිමේන්තු මහලේකම්වරයා වෙත භාරදී තිබෙනවා.\nඑම ඉල්ලා අස්වීමේ ලිපිය අද (09) පාර්ලිමේන්තු පරිශ්‍රයේදී පාර්ලිමේන්තු මහලේකම් ධම්මික දසනායක මහතා වෙත භාරදී තිබුණා.\nතමන් ජාතික ලැයිස්තු මන්ත්‍රී ධූරයෙන් ඉල්ලා අස්වූ බවට සඳහන් ලිපිය අද පෙරවරුවේ පාර්ලිමේන්තු මහලේකම්වරයා වෙත භාරදුන් බව හිටපු මුදල් අමාත්‍ය බැසිල් රාජපක්ෂ ද ප්‍රකාශ කළා.\nජාතික ලැයිස්තුව හරහා සුදුසු ම පුද්ගලයා පාර්ලිමේන්තුවට කැඳවීමට ඉඩ සැලසීමට මෙම තීරණය ගත් බවයි ඔහු කළේ.\nතව ද ශ්‍රී ලංකා පොදුජන පෙරමුණු පක්ෂ මූලස්ථානයේ අද පෙරවරුවේ පැවති විශේෂ මාධ්‍ය හමුවකට එක්වෙමින් ඔහු කියා සිටියේ තමන් තවදුරටත් මෙරට දේශපාලන සහ රාජ්‍ය පරිපාලන කටයුතුවලට සම්බන්ධ නොවන බවයි.\nමේ අතර හිටපු අමාත්‍ය බැසිල් රාජපක්ෂගේ බිරිඳ ද අද පෙරවරුවේ ඇමරිකාව බලා පිටත්ව ගොස් තිබෙනවා.\nපාර්ලිමේන්තු මන්ත්‍රීවරයෙකු ලෙස ශ්‍රී ලංකා පොදුජන පෙරමුණ නියෝජනය කරමින් ජාතික ලැයිස්තුවෙන් බැසිල් රාජපක්ෂ මහතා 2021 ජූලි 08 වන දින නවවැනි පාර්ලිමේන්තුවට තේරී පත් වුණා.\nඉන්පසු ඔහු මාස ​​කිහිපයක් මුදල් අමාත්‍යවරයා ලෙස ද කටයුතු කළා.",
       "URL": "https://www.hirunews.lk/306659/බැසිල්-රාජපක්ෂ-සිය-ඉල්ලා-අස්වීමේ-ලිපිය-පාර්ලිමේන්තු-මහලේකම්වරයාට-භාරදෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1107"
}