{
       "Source": "hirunews",
       "Timestamp": "Friday, 20 January 2023 - 19:40",
       "Headline": "නානුඔයේ දී මාරක රිය අනතුරක් - පුද්ගලයින් 7 දෙනෙකු මරුට (වීඩියෝ)",
       "News Content": "නවතම :-\nනානුඔය - රදැල්ල බෑවුම් ප්‍රදේශයේ දී මීට ටික වේලාවකට (20) පෙර බස් රියක් සහ වෑන් රියක් එකිනෙක ගැටීමෙන් සිදු වූ අනතුරින් පුද්ගලයින් 07 දෙනෙකු මේ වනවිට ජීවිතක්ෂයට පත්ව ඇති බවට රෝහල් ආරංචි මාර්ග තහවුරු කරනවා.\nමෙලෙස ජීවිතක්ෂයට පත්ව ඇත්තේ වෑන් රියෙහි පැමිණි සාමාජිකයින් බවයි වාර්තා වන්නේ.\nඅනතුරින් පුද්ගල‍යින් 51 දෙනෙකු තුවාල ලබා නුවරඑළිය රෝහලට ඇතුළත් කර තිබෙනවා.\n----------------------------------------------------------------------\nනුවරඑළිය - නානුඔයේ දී මීට ටික වේලාවකට (20) පෙර මාරක අනතුරක් සිදුව තිබෙනවා.\nමෙම අනතුර සිදුව ඇත්තේ බස් රථයක් සහ වෑන් රථයක් එකිනෙක ගැටීමෙන්.\nමෙලෙස අනතුරට ලක්ව ඇත්තේ, කොළඹ තර්ස්ටන් විද්‍යාලයේ අධ්‍යාපන චාරිකාවකට එක් වූ සිසුන් රැගත් බස් රියක් සහ දික් ඔය දෙස සිට නානුඔය දෙසට ධාවනය වෙමින් තිබූ පවුලේ චාරිකාවකට එක් ව සිටි පිරිසක් රැගත් වෑන් රියක් බවයි වාර්තා වන්නේ.\nනුවරඑළිය - නානුඔය මාර්ගයේ බස් රථයකට ගමන් කිරීමට ඉතා අපහසු රදැල්ල බෑවුම් පෙදෙසින් දික් ඔය දෙසට අදාළ බස් රථය වේගයෙන් පැමිණීමත් සමග, බෑවුම් ප්‍රදේශයේ දී බස් රථයෙහි තිරිංග යෙදීමට රියදුරු උත්සාහ කළ ද, තිරිංග එහි අක්‍රීය වී ඇති බවයි දැනට ලැබෙන ආරංචි මාර්ගවලින් අනාවරණය වී ඇත්තේ.\nබස් රථයෙහි තිරිංග තද නොවීම මත, පහළ බෑවුම දෙසින් ආ වෑන් රියෙහි ගැටී, බස් රිය විසි වී ගොස්, වෑන් රියට පසුපසින් ආ ත්‍රිරෝද රථයක ද ගැටී මාර්ගයේ එක් පසෙකට මීටර් 50ක් පමණ ඇදී ගොස් තිබෙනවා.\nඅනතුරින් ජීවිතක්ෂයට පත් වූ පුද්ගලයින් සංඛ්‍යාව ගැන මෙතෙක් නිශ්චිත ව තහවුරු වී නැති බව එහි සිටින අප ප්‍රාදේශීය වාර්තාකරු සඳහන් කළා.\nඅනතුරින් බස් රථයේ ගමන් කළ කිසිවෙකුටත් බරපතළ තුවාල සිදුව නැති අතර, දැඩි හානි සිදුව ඇත්තේ වෑන් රියෙහි ගමන් කළ පිරිසට බවත් අප ප්‍රාදේශීය වාර්තාකරු වැඩිදුරටත් පැවසුවා.\nකෙසේවෙතත් සිද්ධිය සිදු වූ ස්ථානයට මේ වනවිට නානුඔය පොලිසියෙන් පැමිණ විමර්ශන ආරම්භ කර ඇති අතර, තුවාල ලැබූ හා ජීවිතක්ෂයට පත්වූවන් රෝහල්ගත කිරීමේ මෙහෙයුම් කඩිනමින් සිදුවෙමින් පවතින බවත් වාර්තා වනවා.",
       "URL": "https://www.hirunews.lk/325530/නානුඔයේ-දී-මාරක-රිය-අනතුරක්-පුද්ගලයින්-7-දෙනෙකු-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=589"
}