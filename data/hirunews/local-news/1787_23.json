{
       "Source": "hirunews",
       "Timestamp": "Thursday, 29 July 2021 - 18:24",
       "Headline": "එංගලන්තයේදී ජෛව ආරක්ෂක බුබුලෙන් පිට ගිය ක්‍රීඩකයන්ට තරඟ තහනමක් (වීඩියෝ)",
       "News Content": "ශ්‍රී ලංකා කණ්ඩායමේ එංගලන්ත සංචාරය අතරතුර ක්‍රියාත්මක කෙරුණු ජෛව බුබුලෙන් මිදී රාත්‍රී කාලයේ එංගලන්තයේ ඩරම් නගරයේ වීථි පුරා සැරිසැරූ ශ්‍රී ලංකා කණ්ඩායමේ ක්‍රීඩකයින් තිදෙනා අද ශ්‍රී ලංකා ක්‍රිකට් විසින් පත් කළ පංච පුද්ගල විනය කමිටුව ඉදිරියේ පෙනී සිටියා.\nවිශ්‍රාම ලත් ශ්‍රේෂ්ඨාධිකරණ විනිසුරුවරයෙකුගේ ප්‍රධානත්වයෙන් රැස්වූ අදාළ විනය කමිටුව මෙම ක්‍රීඩකයින් තිදෙනාට ඇමරිකානු ඩොලර් 25000 බැගින් වන දඩ මුදලක් ද කුසල් මෙන්ඩිස් සහ ධනුෂ්ක ගුණතිලක යන දෙදෙනාට වසර දෙකක ක්‍රිකට් තහනමක් ද පැනවීමටයි පංච පුද්ගල කමිටුව නිර්දේශ කර ඇත්තේ.\nමෙම දඩ මුදල ශ්‍රී ලංකා මුදලින් රුපියල් ලක්ෂ 50කට ආසන්නයි.\nඒ අනුව ක්‍රීඩකයින් තිදෙනාම දඩ මුදල් වශයෙන් ඇමරිකානු ඩොලර් 75000ක් හෙවත් රුපියල් කෝටි එක හමාරක් ශ්‍රී ලංකා ක්‍රිකට් ආයතනය වෙත ගෙවිය යුතු වනවා.\nමෙම ගමනට එක්වූ ශ්‍රී කණ්ඩායමේ කඩුලු රකින ක්‍රීඩක නිරෝෂන් දික්වැල්ලට පනවා ඇත්තේ මාස 18ක ක්‍රිකට් තරග තහනමක්.\nඒ අනුව මෙම ක්‍රීඩකයින් තිදෙනාට දඩුවම ක්‍රියාත්මක වන කාලසීමාවන් තුලදී කිසිදු දේශීය හෝ විදේශීය ක්‍රිකට් තරගාවලියකට එක්වීම සපුරා තහනම් වනවා.\nඅදාළ ක්‍රීඩකයින් තිදෙනා සම්බන්ධයෙන් විනය කමිටුව ගත් තීරණය හෙට (30) පැවැත්වෙන ශ්‍රී ලංකා ක්‍රිකට් විධායක කමිටු රැස්වීමේදී සාකච්ඡාවට ගැනෙනු ඇති.\nඔවුන්ට පැනවෙන දඬුවම් සහ සීමාවන් පිළිබඳ අවසන් තීරණයක් ගනු ලබන්නේ ඉන් අනතුරුවයි.",
       "URL": "https://www.hirunews.lk/278345/එංගලන්තයේදී-ජෛව-ආරක්ෂක-බුබුලෙන්-පිට-ගිය-ක්‍රීඩකයන්ට-තරඟ-තහනමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1787"
}