{
       "Source": "hirunews",
       "Timestamp": "Tuesday, 25 April 2023 - 13:59",
       "Headline": "උතුරු නැගෙනහිර හර්තාලයෙන් ජන ජීවිතයට බලපෑම් (වීඩියෝ)",
       "News Content": "යෝජිත ප්‍රතිත්‍රස්ත පනත් කෙටුම්පත ඉවත් කර ගන්නා ලෙස බලකරමින්, දෙමළ ජාතික සන්ධානය ඇතුළු දේශපාලන පක්ෂ කිහිපයක් උතුර - නැගෙනහිර පළාත් තුළ අද (25) ක්‍රියාත්මක කර ඇති හර්තාල් ව්‍යාපාරය නිසා දෛනික ජන ජීවිතයට බලපෑම් එල්ලවී තිබෙනවා.\nඅප වාර්තාකරුවන් සඳහන් කළේ, මේ හේතුවෙන් උතුර පළාතේ වව්නියාව, යාපනය, මුලතිව්, මන්නාරම, කිලිනොච්චිය ඇතුළු නගර කිහිපයකම සහ නැගෙනහිර පළාතේ ත්‍රිකුණාමලය සහ මඩකලපුව නගරවල වෙළදසැල් වසා දමා ඇති බවයි.\nපොදු ස්ථාන ආශ්‍රිතව පාළු ස්වභාවයක් ගෙන ඇති අතර ඇතැම් පාසල් විවෘත කර තිබුණ ද දරුවන්ගේ පැමිණීම අවම මට්ටමක පැවති බවයි අප වාර්තාකරුවන් ප්‍රකාශ කළේ.\nප්‍රතිත්‍රස්ත පනත් කෙටුම්පත සම්බන්ධයෙන් සමාජයේ දැඩි කතාබහක් මතුව ඇති අතර, අධිකරණ අමාත්‍ය විජයදාස රාජපක්ෂ පසුගියදා කියා සිටියේ සංශෝධන සහිතව මෙම කෙටුම්පත මෙම සතියේ දී පාර්ලිමේන්තුවට ඉදිරිපත් කරන බවයි.",
       "URL": "https://www.hirunews.lk/333414/උතුරු-නැගෙනහිර-හර්තාලයෙන්-ජන-ජීවිතයට-බලපෑම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=391"
}