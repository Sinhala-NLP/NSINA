{
       "Source": "hirunews",
       "Timestamp": "Thursday, 01 December 2022 - 18:58",
       "Headline": "දේශීය ආදායම් බදු පනත යටතේ සිදුවන්නේ රට ආපස්සට යෑමක් - හරිත අලුත්ගේ",
       "News Content": "දේශීය ආදායම් බදු පනත යටතේ පෙනෙන්නට ඇත්තේ රට ආපස්සට යෑමක් බවත් උපයන විට ගෙවීම් බද්ද හරහා,වෘත්තීයවේදීන්ට සහ මධ්‍ය පාන්තික ආදයම් ලබන අයට එය සෘජුවම බලපා තිබෙන බවත් රජයේ වෛද්‍ය නිලධාරින්ගේ සංගමයේ ලේකම්, වෛද්‍ය හරිත අලුත්ගේ පවසනවා.\nබදු ප්‍රතිපත්තිය හරහා වෛද්‍යවරුන්ට විශාල බලපෑමක් ඇති වෙලා තිබෙන අතර එය සිදුවන්නේ IMF අවශ්‍යතාවයන් මත බවයි වෛද්‍ය හරිත අලුත්ගේ පවසන්නේ.\nබදු අයකිරිම හරහා රාජ්‍ය සේවකයන්ට අතට ලැබෙන සම්පූර්ණ මුදලට බදු අය කිරීමක් සිදුවෙනවා.\nනමුත් රජයේ වෛද්‍ය නිලධාරින්ගේ සංගමය බදු අය කරන අවම මුදල ලක්ෂයේ සිට ලක්ෂ දෙක දක්වා ගෙනියන ලෙස යෝජනා කර තිබෙනවා.\nමේ වන විට වෛද්‍යවරුන් රට හැර යන බවත් පර්යන්ත රෝහල් වැහෙන තත්ත්වයට පත් වී ඇති බවත් පෙන්වා දෙන ලේකම්වරයා පවසන්නේ මෙවන් වෘත්තිකයන් රට හැර යෑම නවත්වන්න රජය විසින් කිසිදු ක්‍රියාමාර්ගයක් ගෙන නොමැති බවයි.\nවිවිධ හේතු මත වෛද්‍යවරු 477ක් මේ වන විට රට හැර ගොස් තිබෙන අතර තවත් වෛද්‍යවරු විශාල ප්‍රමාණයක් රට හැර යාමට බලාපොරොත්තුවෙන් සිටින බව ද පවසන ලේකම්වරයා පෙන්වා දෙන්නේ මෙය බරපතළ තත්ත්වයක් බවයි.",
       "URL": "https://www.hirunews.lk/321746/දේශීය-ආදායම්-බදු-පනත-යටතේ-සිදුවන්නේ-රට-ආපස්සට-යෑමක්-හරිත-අලුත්ගේ",
       "Category": "Local News",
       "Parent URL": "https://www.hirunews.lk/local-news.php?pageID=694"
}