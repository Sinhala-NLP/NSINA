{
       "Source": "hirunews",
       "Timestamp": "Tuesday, 14 November 2017 - 19:39",
       "Headline": "ජාතික සංවිධාන එකමුතුවෙන් චෝදනාවක්",
       "News Content": "ජිනීවාහි හෙට පැවැත්වීමට නියමිත විශ්ව කාලාන්තර සමාලෝචන 28 වන සැසිවාරයේදී ශ්‍රී ලංකාව ජාත්‍යන්තරයට පාවාදීමේ උත්සාහයක රජය නිරත වන බව ජාතික සංවිධාන එකමුතුව අද පැවැති ප්‍රවෘත්ති සාකච්ඡාවකදී චෝදනා කළා.\nමේ අතර, හෙට රැස්වන ජිනීවා මානව හිමිකම් කවුන්සිලයේදී ශ්‍රී ලංකාව සකස් කළ  යෝජනාවක් සාකච්ඡාවට ලක් කිරිමට නියමිතයි.\nඑක්සත් ජාතීන්ගේ සංවිධානයට අයත් සෑම රටක්ම සහභාගී වන මෙම විශ්ව කාලාන්තර සමාලෝචන සැසියේදී එක් එක් රටවල් වෙනුවෙන් සකස් කළ මානව හිමිකම් සම්බන්ධ වාර්තා සමාලෝචනයට ලක් කෙරෙනවා.\nවිදේශ කටයුතු අමාත්‍යාංශය පැවසුවේ ජාතික ප්‍රතිපත්තියක් ලෙස ශ්‍රී ලංකාවේ සෑම පුරවැසියෙකුගේම මානව හිමිකම් සුරක්ෂිත කිරීම, ප්‍රවර්ධනය කිරීම, ඉහළට ඔසවා තැබීම ජාතික සම්මුතිවාදයට රජයේ ඇති දැඩි කැපවීම පෙන්නුම් කරමින් සකස් කළ වාර්තාව හෙට දිනයේදී මානව හිමිකම් සැසියට ඉදිරිපත් කරන බවයි.\nජාතික ප්‍රතිපත්ති සහ ආර්ථික කටයුතු නියෝජ්‍ය අමාත්‍ය ආචාර්ය හර්ෂද සිල්වා මහතා ඇතුළු පිරිසක් මෙම වාර්තාව ඉදිරිපත් කිරීමේ අවස්ථාවට සහභාගී වීමට නියමිතයි.\nජාතික සංවිධාන එකමුතුව අද කැදවා තිබූ ප්‍රවෘත්ති සාකච්ඡාවේ මේ සම්බන්ධයෙන් අදහස් පළ කෙරුණා.",
       "URL": "https://www.hirunews.lk/176046/ජාතික-සංවිධාන-එකමුතුවෙන්-චෝදනාවක්",
       "Category": "Local News",
       "Parent URL": "https://www.hirunews.lk/local-news.php?pageID=4218"
}