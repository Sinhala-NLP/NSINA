{
       "Source": "hirunews",
       "Timestamp": "Wednesday, 24 May 2023 - 10:56",
       "Headline": "සමුද්‍රීය පරිසර අධිකාරිය බිල් නැතුව කෝටි 4ක් ගෙවලා",
       "News Content": "සමුද්‍රීය පරිසර ආරක්ෂණ අධිකාරිය 2021 හා 2022 වසරවල දී රුපියල් හාර කෝටි විසිලක්ෂයකට ආසන්න මුදලක හෝටල් බිල් ගෙවා ඇති බවට හෙළිදරව් වී තිබෙනවා.\nඑසේ ගෙවූ බවට වන කිසිදු රිසිට් පතක්වත් ඔවුන් සතුව නොමැති බවයි විගණන වාර්තාවකින් අනාවරණය වී ඇත්තේ.\nමීට අමතරව තවත් රුපියල් ලක්ෂ දහයකට අධික මුදලක් නිලධාරින් නවාතැන් ගත් හෝටල් කාමර 169ක් වෙනුවෙන් ගෙවා ඇති බවද වාර්තා වී තිබෙනවා.\nඑහෙත් ඔවුන් එසේ නවාතැන් ගැනීමේ අරමුණ සිදු කළ කාර්යයන් ආදිය සනාථ වන කිසිවක් ඉදිරිපත් නොවූ බවද එම විගණන වාර්තාවේ වැඩිදුරටත් සඳහන්.\nවිගණන වාර්තාවේ සඳහන් වන්නේ හෝටල් බිල් වශයෙන් රුපියල් කෝටි හතරකට අධික මුදල ගෙවා ඇත්තේ 2021 හා 2022 වසරවල අවස්ථා 96කදී නිලධාරීන්ට නවාතැන් ගැනීම සඳහා බවයි.\nඑම සියළු ගෙවීම් වවුචර් පත් මගින් සිදුකර ඇති නමුත් ඊට රිසිට්පත් ලබාගෙන නොමැති බව ද වාර්තා වී තිබෙනවා.\nකොවිඩ් වසංගත සමයේ ප්‍රවාහන පහසුකම් සැපයීමේ දුෂ්කරතා මත විවිධ අවස්ථාවල දී නිලධාරින්ට නවාතැන් දීම සඳහා මෙසේ හෝටල් කාමර වෙන්කරවා ගත් බව ද ඒවා රක්ෂණ සමාගමෙන් ප්‍රතිපූරණය කිරීම සඳහා ඉදිරිපත් කර ඇති බව ද අධිකාරියේ කළමනාකාරිත්වය විගණනයට දැනුම් ඇති බවයි වාර්තා වන්නේ.\nවවුචර්පත් 27 න් 3ක සහතික කිරීමේ නිලධාරියා නිර්දේශ කර නැති බව ද අදාළ වාර්තාවේ සඳහන්.",
       "URL": "https://www.hirunews.lk/336069/සමුද්‍රීය-පරිසර-අධිකාරිය-බිල්-නැතුව-කෝටි-4ක්-ගෙවලා",
       "Category": "Local News",
       "Parent URL": "https://www.hirunews.lk/local-news.php?pageID=321"
}