{
       "Source": "hirunews",
       "Timestamp": "Monday, 06 February 2023 - 9:52",
       "Headline": "හෙරොයින් ජාවාරමට අනුබල දුන් කොස්තාපල්වරයෙකු ඇතුලු දෙදෙනෙකු අත්අඩංගුවට",
       "News Content": "හෙරොයින් ජාවාරමට අනුබලදුන් පොලිස් කොස්තාපල්වරයෙකු සහ ජාවාරම්කරුවෙකු පොලිස් විශේෂ කාර්ය බලකාය, කෑගල්ල බණ්ඩාරනායක මාවත ප්‍රදේශයේ පිහිටි වයඹ වෛද්‍ය පරීක්ෂණ ආයතනය අසළ දී අත්අඩංගුවට ගෙන තිබෙනවා.\nඅදාළ පොලිස් කොස්තාපල්වරයා වරකාපොල පොලිසියට අනුයුක්තව සේවය කරන්නෙකු වන අතර, අනෙක් පුද්ගලයා තිස්සමහාරාම ප්‍රදේශයේ පදිංචි 51 වන වියේ පසුවනවා.\nඔවුන් සන්තකයේ තිබී හෙරොයින්වලට අමතරව යතුරුපැදියක්, ඒ.ටී.එම්. කාඩ්පත් හතක්, බැංකු ගිණුම් පොත් 4 ක්, සුපිරි වෙළඳසැල්වලින් භාණ්ඩ ලබාගැනීමේ කාඩ්පත් 3 ක් සහ ජංගම දුරකථන අටක් ද සොයාගෙන තිබෙනවා.\nමීට අමතරව විවිධ වර්ගයේ මත්ද්‍රව්‍ය ළඟ තබාගෙන සිටි පුද්ගලයෙකු රාගම, තේ වත්ත ප්‍රදේශයේදී අත්අඩංගුවට ගෙන තිබුණා.\n30 හැවිරිදි මෙම පුද්ගලයා සන්තකයේ තිබී කේරළ ගංජා, හෑෂ්, කුෂ් සහ මත් මුද්දර සොයාගත් බවයි පොලිස් විශේෂ කාර්ය බලකාය සඳහන් කළේ.",
       "URL": "https://www.hirunews.lk/326780/හෙරොයින්-ජාවාරමට-අනුබල-දුන්-කොස්තාපල්වරයෙකු-ඇතුලු-දෙදෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=554"
}