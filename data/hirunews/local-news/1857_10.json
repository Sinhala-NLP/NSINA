{
       "Source": "hirunews",
       "Timestamp": "Sunday, 27 June 2021 - 13:25",
       "Headline": "කොළඹ, 70 ට වැඩි අයට ඇස්ට්‍රාසෙනෙකා දෙවන මාත්‍රාව හෙට සිට (වීඩියෝ)",
       "News Content": "පසුගිය මැයි පළමුවනදායින් පසු මෙරටින් වාර්තා වූ අඩුම කොරෝනා ආසාදිතයින් සංඛ්‍යාව ඊයේ (26) වාර්තා වුණා.\nඑම සංඛ්‍යාව 1825 ක්.\nමෙරටින් ඊයේ වාර්තා වූ කොරෝනා ආසාදිතයින් 1,825 දෙනා අතරින් වැඩිම සංඛ්‍යාව ගම්පහ දිස්ත්‍රික්කයෙන් හඳුනාගෙන තිබෙනවා.\nඑම සංඛ්‍යාව 407 ක් බවයි කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය නිවේදනය කළේ.\nකොළඹ දිස්ත්‍රික්කයෙන් ආසාදිතයින් 346 දෙනෙකු ඊයේ හඳුනාගෙන ඇති අතර, කොළඹ මහ නගර සභා සීමාවෙන් හඳුනාගෙන ඇති ආසාදිතයින් සංඛ්‍යාව 106 ක්.\nඑසේම, කළුතර දිස්ත්‍රික්කයෙන් ආසාදිතයින් 183 ක්, මඩකලපුව දිස්ත්‍රික්කයෙන් ආසාදිතයින් 113 ක්, බදුල්ල දිස්ත්‍රික්කයෙන් ආසාදිතයින් 107 ක්ද හඳුනාගෙන තිබෙනවා.\nමහනුවර දිස්ත්‍රික්කයෙන් හඳුනාගත් ආසාදිතයින් 106 දෙනෙකු සහ ගාල්ල දිස්ත්‍රික්කයෙන් හඳුනාගත් ආසාදිතයින් 105 දෙනෙකුද ඊයේ හඳුනාගත් ආසාදිතයින් අතර වනවා.\nමේ අතර, ඇස්ට්‍රාසෙනෙකා එන්නතේ පළමු මාත්‍රාව ලබා ගත් කොළඹ මහනගර සභා බලප්‍රදේශයේ වයස අවුරුදු 70 ට වැඩි පුද්ගලයින්ට එම එන්නතේ දෙවන මාත්‍රාව ලබාදීම හෙට සිට සිදුකෙරෙනවා.\nකොළඹ මහනගර සභාවේ වසංගත රෝග වෛද්‍යවේදිනි වෛද්‍ය දිනූකා ගුරුගේ හිරු ප්‍රවෘත්ති අංශයට සඳහන් කළේ ඊට අදාළ විස්තර ජංගම දුරකථන කෙටි පණිවුඩයක් මගින් ලබාදීමට පියවර ගෙන ඇති අතර, එම පණිවුඩය ලැබී නොමැති පුද්ගලයින් එන්නත් මධ්‍යස්ථාන වලට ඇතුළු කර නොගන්නා බවයි.\nඊයේ දිනය වනවිට සයිනොෆාම් එන්නත් 1,533,780 ක් පළමු මාත්‍රාව ලෙස ලබාදී ඇති අතර, දෙවැනි මාත්‍රාව ලෙස ලබාදී ඇති එම එන්නත් සංඛ්‍යාව  490,850 ක්.\n925,242 දෙනෙකුට කොවිෂීල්ඩ් පළමු මාත්‍රාව ලබාදී ඇති අතර, එහි දෙවන මාත්‍රාව ලබාදී ඇති සංඛ්‍යාව 372,868 ක්. ස්පුට්නික් එන්නතේ පළමු මාත්‍රාව  114,795 දෙනෙකුට ලබාදී ඇති අතර, එහි දෙවන මාත්‍රාව 14,425 දෙනෙකුට ලබාදී ඇති බවයි වසංගත රෝග විද්‍යා අංශය ප්‍රකාශ කළේ.\nමේ අතර, කොච්චිකඩේ ප්‍රදේශයේ පිහිටි පෞද්ගලික ආයතනයක් මීගමුව සෞඛ්‍ය වෛද්‍ය නිලධාරි කාර්යාලය මගින් සිදුකළ කොරෝනා පරීක්ෂණ පිළිනොගන්නා තත්ත්වයක් උද්ගත වී ඇති බවට මහජන සෞඛ්‍ය පරීක්ෂකවරුන්ගේ සංගමය පෙන්වා දෙනවා.\nමෙම සිද්ධිය සම්බන්ධයෙන් අප මීගමුව සෞඛ්‍ය වෛද්‍ය නිලධාරි ඒ.පී.එස්.ඩී. අබේසිංහගෙන් විමසීමක් කළා.\nඑහිදී ඔහු කියා සිටියේ මේ පිළිබඳව ගම්පහ ප්‍රාදේශීය සෞඛ්‍ය සේවා අධ්‍යක්ෂ කාර්යාලය දැනුවත් කර ඇති බවයි.\nමේ අතර, සෞඛ්‍ය මාර්ගෝපදේශ නොතකා විවෘත කළ ව්‍යායාම මධ්‍යස්ථාන, පිහිනුම් තටාක, සිනමා ශාලා සහ අවන්හල් ඇතුළු ස්ථාන 313 ක් ඊයේ වටලා තිබෙනවා.\nඒ, බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන්ගේ උපදෙස් මතයි.\nඑහිදී සෞඛ්‍ය මාර්ගෝපදේශ උල්ලංඝනය කළ පුද්ගලයින් 605 දෙනෙකුට අවවාද කර ඇති අතර, 31 දෙනෙකු අත්අඩංගුවට ගෙන තිබුණා.\nමේ අතර, හෙට සිට ශ්‍රී ලංගම බස් රථ ධාවනය සෞඛ්‍ය නීතිරීති වලට යටත්ව සාමාන්‍ය පරිදි සිදුවන අතර, අන්තර්පළාත් බස් ධාවනය සීමිත පරිදි සිදුවන බවයි ශ්‍රී ලංකා ගමනාගමන මණ්ඩලයේ සභාපති කිංස්ලි රණවක පැවසුවේ.\nඅධිවේගී මාර්ගයේ ගමනාගමන කටයුතු සඳහා ද සීමිත බස් ප්‍රමාණයක් යොදවන බව ඔහු කියා සිටියා.",
       "URL": "https://www.hirunews.lk/275457/කොළඹ-70-ට-වැඩි-අයට-ඇස්ට්‍රාසෙනෙකා-දෙවන-මාත්‍රාව-හෙට-සිට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1857"
}