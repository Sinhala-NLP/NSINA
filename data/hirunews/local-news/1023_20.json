{
       "Source": "hirunews",
       "Timestamp": "Wednesday, 13 July 2022 - 19:25",
       "Headline": "විරෝධතාවට ගිය තරුණයෙක් හදිසි රෝගී තත්ත්වයකින් ජීවිතක්ෂයට",
       "News Content": "අග්‍රාමාත්‍ය කාර්යාලය ඉදිරිපිට පැවති විරෝධතාවට එක්ව සිටි තරුණයෙකු හදිසියේ රෝගාතුර වී රෝහල් ගත කිරීමේදී ජීවිතක්ෂයට පත්ව තිබෙනවා.\nමෙම පුද්ගලයා අග්‍රාමාත්‍ය කාර්යාලය අසල විරෝධතාවයේදී කඳුළූ ගෑස් ප්‍රහාරයන්ට ලක්වූ ඇති අතර පසුව ඔහු රූපවාහිනී සංස්ථා පරිශ්‍රයේ විරෝධතාවට ද එක්වී ඇතැයි සඳහන්.\nඑහිදී ඔහු හදිසියේ රෝගාතුර වී රෝහල් ගත කිරීමේදී ජීවිතක්ෂයට පත්ව ඇතැයි සඳහන්.\n26 හැවිරිදි ඔහු මහව දළදාගම ප්‍රදේශයේ පදිංචිකරුවෙක්. පොලිසිය සඳහන් කළේ අදාළ පුද්ගලයා ශ්වසන අපහසුතා ඇති අයෙක් බවයි.\nමේ අතර කොළඹ මල්පාරේ පිහිටි අග්‍රාමාත්‍ය කාර්යාලයට අරගලකරුවන් අද පස්වරුවේ ඇතුළු වුණා. ගාලුමුවදොර අරගල භූමියේ සිට ඔවුන් විරෝධතා පාගමනින් අග්‍රාමාත්‍ය කාර්යාලයට පැමිණි අතර එහිදී ඔවුන්ට පොලීසිය කඳුලු ගෑස් සහ ජල ප්‍රහාර එල්ල කළා.\nකෙසේ වෙතත්, පැය කිහිපයකට පසු ඔවුන් අග්‍රාමාත්‍ය කාර්යාලය වෙත ඇතුලු වීමට කටයුතු කර තිබුණා.\nකෙසේ වෙතත්, එහිදී ඇති වූ නොසන්සුන්තාවයෙන් තුවාල ලැබූ 39 දෙනෙකු මේ වනවිට කොළඹ ජාතික රෝහල වෙත ඇතුළත් කර තිබෙනවා. රෝහල් ආරංචි මාර්ග සඳහන් කළේ ඊට කාන්තාවන් දෙදෙනෙකු ද ඇතුළත් බවයි. මේ අතර, අරගලකරුවන් අද දහවල් ජාතික රූපවාහිනියට ද ඇතුළු වූ අතර ඔවුන් එහි සජීවි වැඩසටහනකට ද සහභාගි වී තිබුණා.\nපසුව එහි විකාශන කටයුතු ද කෙටි කාලයකට අත්හිටුවනු ලැබූ අතර පසුව විකාශන කටයුතු යළි ආරම්භ කළා.\nමේ අතර, පවතින තත්ත්වය හමුවේ ස්වාධීන රූපවාහිනි සේවය ද සිය විකාශන කටයුතු අද පස්වරුවේ අත්හිටවූ අතර එහි විකාශන කටයුතු ද මේ වනවිට යථා තත්ත්වයට පත්වී තිබෙනවා.\nමේ අතර, බත්තරමුල්ල පොල්දූව මංසන්ධියේ පාර්ලිමේන්තු පිවිසුම අසල විරෝධතාවක් විසුරුවා හැරීමට පොලීසිය අද පස්වරුවේ තවත් කඳුලු ගෑස් ප්‍රහාරයක් එල්ල කර තිබුණා.\nවිශේෂ ප්‍රකාශයක් සිදුකරමින් අද පස්වරුවේ ආරක්ෂක මාණ්ඩලික ප්‍රධානී ජෙනරාල් ශවේන්ද්‍ර සිල්වා ජනතාවගෙන් ඉල්ලා සිටියේ නීතිය හා සාමය පවත්වාගෙන යාම සඳහා ආරක්ෂක අංශ වලට සහය ලබාදෙන ලෙසයි.",
       "URL": "https://www.hirunews.lk/309908/විරෝධතාවට-ගිය-තරුණයෙක්-හදිසි-රෝගී-තත්ත්වයකින්-ජීවිතක්ෂයට",
       "Category": "Local News",
       "Parent URL": "https://www.hirunews.lk/local-news.php?pageID=1023"
}