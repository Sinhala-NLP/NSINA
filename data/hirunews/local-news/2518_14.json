{
       "Source": "hirunews",
       "Timestamp": "Sunday, 16 August 2020 - 8:39",
       "Headline": "වෘත්තීය සමිතියක අයිතියට, එජාපය සහ සමගි ජනබලවේගය අතර ගැටුමක් (වීඩියෝ)",
       "News Content": "එක්සත් ජාතික පක්ෂ හා එක්ව කටයුතු කළ වෘත්තීය සමිතියක අයිතිය වෙනුවෙන් සමගි ජනබලවේගය සහ එක්සත් ජාතික පක්ෂය තුළ ගැටුමක් නිර්මාණය වී තිබෙනවා.\nඒ ලංකා ජාතික වතු කම්කරු සංගමයේ අයිතිය වෙනුවෙන්.\nපසුගිය කාල වකවානුවේ එම වෘත්තීය සමිතියේ මහලේකම්වරයා ලෙස කටයුතු කරනු ලැබුවේ තේරී පත්වූ පාර්ලිමේන්තු මන්ත්‍රී වඩිවේල් සුරේෂ්.\nඑක්සත් ජාතික පක්ෂයේ පිරිසක් ඉන් ඉවත්ව සමගි ජනබලවේගය පිහිටුවා ගැනීමත් සමග එම වෘත්තීය සමිතියේ තනතුරුවල යම් වෙනස්වීමක් සිදුවුණා.\nඒ අනුව, හිටපු පාර්ලිමේන්තු මන්ත්‍රීවරුන් දෙදෙනෙකු වන නවීන් දිසානායක සහ රාමයියා යෝගරාජන් එම වෘත්තීය සමිතියේ තනතුරු සඳහා එක්සත් ජාතික පක්ෂය විසින් නම් කර තිබුණා.\nපසුව වෘත්තීය සමිතියේ අයිතිය පිළිබදව ඇති වූ ගැටලූවක් හේතුවෙන් එක්සත් ජාතික පක්ෂයේ පාර්ශවය විසින් අධිකරණය හමුවට ද ගොස් තිබෙනවා.\nකෙසේ වෙතත්, තේරී පත්වූ පාර්ලිමේන්තු මන්ත්‍රී වඩිවේල් සුරේෂ් හිරු ප්‍රවෘත්ති අංශයට අදහස් දක්වමින් කියා සිටියේ ලංකා ජාතික වතුකම්කරු සංගමය ස්වාධීන වෘත්තීය සමිතියක් වන අතර, එහි තනතුරු පත් කිරීමේ බලයක් එක්සත් ජාතික පක්ෂයට නොමැති බවයි.\nපවතින අර්බුදය පිළිබඳව හිරු ප්‍රවෘත්ති අංශය එක්සත් ජාතික පක්ෂයේ නීතිලේකම් නිශ්ශංක නානායක්කාරගෙන් විමසීමක් කළා.\nඑහිදී ඔහු කියා සිටියේ අදාළ වෘත්තීය සමිතියේ අයිතිය පවතින්නේ එක්සත් ජාතික පක්ෂයට වන අතර, එහි තනතුරු පත් කිරීමේ බලය පවතින්නේ එක්සත් ජාතික පක්ෂ කෘත්‍යාධිකාරි මණ්ඩලයට බවයි.\nඅදාළ වෘත්තීය සමිතිය පිහිටුවීමට කටයුතු කර ඇත්තේ ද එක්සත් ජාතික පක්ෂයේ ජ්‍යෙෂ්ඨයින් දෙපලක් වන ගාමිණී දිසානායක සහ ජේ.ආර්.ජයවර්ධන වන බව ද ඔහු සඳහන් කළා.\nඑමෙන්ම, වඩිවේල් සුරේෂ් එහි ලේකම්වරයා ලෙස මීට පෙර පත් කිරීමට කටයුතු කළේ ද එක්සත් ජාතික පක්ෂයේ කෘත්‍යාධිකාරි මණ්ඩලයේ යෝජනාවකට අනුව බවයි එක්සත් ජාතික පක්ෂයේ නීති ලේකම් නිශ්ශංක නානායක්කාර වැඩිදුරටත් කියා සිටියේ.",
       "URL": "https://www.hirunews.lk/247917/වෘත්තීය-සමිතියක-අයිතියට-එජාපය-සහ-සමගි-ජනබලවේගය-අතර-ගැටුමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2518"
}