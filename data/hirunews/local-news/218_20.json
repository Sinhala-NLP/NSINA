{
       "Source": "hirunews",
       "Timestamp": "Monday, 03 July 2023 - 7:22",
       "Headline": "අච්චුවේලි සිද්ධියට 3 දෙනෙකු අත්අඩංගුවට",
       "News Content": "අච්චුවේලි පොලිස් වසමේ නිවසකට ඇතුලුවී එහි සිටි පුද්ගලයින්ට සහ දේපළවලට පහරදී අනර්ථයක් සිදුකිරීම සහ රාජකාරියේ යෙදී සිටි පොලිස් නිලධාරියෙකුට පහරදී තුවාල සිදුකිරීම සම්බන්ධයෙන් තවත් සැකකරුවන් 3 දෙනෙකු අත්අඩංගුවට ගෙන තිබෙනවා.\nඒ අනුව මෙම සිද්ධිය සම්බන්ධයෙන් සැකකරුවන් 9 දෙනෙකු අත්අඩංගුවට ගෙන ඇති අතර, සැකකාරියන් 25 දෙනෙකු අත්අඩංගුවට ගෙන පසුව ඇප මත මුදාහරිනු ලැබුවා.\nපසුගිය 29 වැනිදා සිද්ධියට සම්බන්ධ සැකකරුවන් හයදෙනෙකු සහ සැකකාරියන් 25 දෙනෙකු අත්අඩංගුවට ගත් අතර, ඔවුන් මල්ලාකම් මහේස්ත්‍රාත් අධිකරණයට ඉදිරිපත් කිරීමෙන් පසුව සැකකරුවන් මේ මස 12 වැනිදා දක්වා රිමාන්ඩ් කෙරුණා.\nමුහුණුපොත ඔස්සේ තරුණියකගේ ඡායාරූප සමාජ මාධ්‍යයට මුදාහැරීමේ සිද්ධියක් මුල් කරගෙන පසුගිය 28 වැනිදා රාත්‍රියේ අච්චුවේලි නිර්වේලි ප්‍රදේශයේ දී ප්‍රදේශවාසීන් පිරිසක් අයුතු ලෙස නිවසකට ඇතුලුවී එහි සිටි පුද්ගලයින්ට සහ දේපළවලට අනර්ථයක් සිදුකර තිබුණා.\nඑම සිද්ධිය පාලනය කිරීම සඳහා එහි පැමිණි අච්චුවේලි පොලිසියේ නිලධාරීන්ට පහර දී තුවාල සිදුකර රාජකාරියට බාධා කිරීම සම්බන්ධයෙන් පොලිසිය පරීක්ෂණයක් ආරම්භ කළ අතර ඒ අනුවයි සැකකරුවන් අත්අඩංගුවට ගනු ලැබුවේ.\nඊයේ (02) අත්අඩංගුවට ගත් අනෙක් සැකකරුවන් 3 දෙනා අවුරුදු 20, 25 සහ 28 යන වයස්වල පසුවන නිර්වේලි සහ මඩතඩි ප්‍රදේශවල පදිංචිකරුවන්.",
       "URL": "https://www.hirunews.lk/339799/අච්චුවේලි-සිද්ධියට-3-දෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=218"
}