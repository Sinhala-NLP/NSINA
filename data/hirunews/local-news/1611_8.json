{
       "Source": "hirunews",
       "Timestamp": "Saturday, 23 October 2021 - 8:20",
       "Headline": "වැලිකතර තවත් උණුසුම් කරමින් 20-20 ලෝක කුසලානයේ  සුපර්ලීග් වටයේ තරග අද සිට",
       "News Content": "පන්දුවාර 20 ලෝක කුසලාන තරගාවලියේ සුපර්ලීග් වටයේ තරග අද ආරම්භ වනවා.\nසුපර්ලීග් වටය අරඹමින් ඕස්ට්‍රේලියාව සහ දකුණු අප්‍රිකාව අද (23) පස්වරුවේ තරග බිමට පිවිසෙන අතර එංගලන්තය සහ බටහිර ඉන්දීය කොදෙව් කණ්ඩායම් ද අද තරග බිමට පිවිසෙන්නේ සුපර්ලීග් වටයේ දෙවන තරගයට සඳහායි.\nශ්‍රී ලංකාව මුහුණදෙන සුපර්ලීග් වටයේ පළමු තරගය හෙට බංග්ලාදේශයට එරෙහිව පැවැත්වෙන්නේ සාජා ක්‍රිකට් ක්‍රීඩාංගනයේ දීයි.\nසුපර්ලීග් වටය සඳහා 'එක' සහ 'දෙක' යන කාණ්ඩ දෙකක් යටතේ කණ්ඩායම 12ක් තරග වදිනවා.\n'එක' කාණ්ඩයෙන් ශ්‍රී ලංකාව තරග වදින්න අතර බංග්ලාදේශය, එංගලන්තය, දකුණු අප්‍රිකාව, බටහිර ඉන්දීය කොදෙව් සහ ඕස්ට්‍රේලියාව එම කාණ්ඩයෙන් තරගවදින අනෙකුත් රටවල් වනවා.\n'දෙක' කාණ්ඩයෙන් සුපර්ලීග් වටයේ දී තරග වදින්නේ ඉන්දියාව, නවසීලන්තය, ඇෆ්ගනිස්ථානය, නැමීබියාව, පාකිස්ථානය සහ ස්කොට්ලන්තයයි.\nසුපිරි 12දෙනාගේ වටයේ තරග ලබන මස 08 වැනිදා දක්වා ක්‍රියාත්මක වන අතර එක් එක් කාණ්ඩයන්ගේ පෙරමුණ ගන්නා කණ්ඩායම් 02 බැගින් අවසන් පූර්ව වටය සඳහා සුදුසුකම් ලබා ගන්නවා.\nඅවසන් පූර්ව වටයේ තරග දෙක පැවැත්වීමට නියමිතව ඇත්තේ ලබන මස 10 සහ 11 යන දිනයන්හිදී.\nමාසයකට ආසන්න කාලයක් දිවෙන මෙවර පන්දුවාර 20 ලෝක කුසලානයේ ක්‍රිකට් ශූරයින් තීරණය කෙරෙන අවසන් මහා තරගය ලබන මස 14 වැනිදා ඩුබායි ක්‍රිකට් ක්‍රීඩාංගනයේ දී පැවැත්වීමට නියමිතයි.",
       "URL": "https://www.hirunews.lk/285806/වැලිකතර-තවත්-උණුසුම්-කරමින්-20-20-ලෝක-කුසලානයේ-සුපර්ලීග්-වටයේ-තරග-අද-සිට",
       "Category": "Local News",
       "Parent URL": "https://www.hirunews.lk/local-news.php?pageID=1611"
}