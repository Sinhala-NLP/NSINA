{
       "Source": "hirunews",
       "Timestamp": "Saturday, 22 October 2016 - 7:23",
       "Headline": "පන්දාහේ හොර නෝට්ටු තොගයක් සමගින් දෙදෙනෙකු අත්අඩංගුවට",
       "News Content": "රුපියල් පන්දහසේ මුදල් නෝට්ටු 19 ක් ඇතුළු රුපියල් ලක්ෂයකට ආසන්න ව්‍යාජ මුදල් නෝට්ටු තොගයක් සමගින් පුද්ගලයන් දෙදෙනෙකු අනුරාධපුර නගරයේදී ඊයේ (21) අත්අඩංගුවට ගෙන තිබෙනවා.\nඅනුරාධපුර පොලිස් විශේෂ අපරාධ විමර්ශන ඒකකයට ලැබුණු තොරතුරක් මතයි මොවුන් දෙදෙනා අත්අඩංගුවට ගෙන ඇත්තේ.\nරුපියල් පන්දහසේ ව්‍යාජ මුදල් නෝට්ටුවක් ඉදිරිපත් කර එක් සැකකරුවෙකු අනුරාධපුර නගරයේ වෙළදසැලකින් භාණ්ඩ ගැනීමට ගිය අවස්ථාවේදී මේ පිළිබදව අනාවරණ වී තිබෙනවා.\nපසුව, සිදුකරන ලද ප්‍රශ්න කිරීම්වලදී ඊට සම්බන්ධ තවත් පුද්ගලයෙකු අත්අඩංගුවට ගත් බවයි පොලිසිය සදහන් කළේ.\nඑහිදී ඔවුන් සතුව තිබී රුපියල් පන්දහසේ ව්‍යාජ මුදල් නෝට්ටු 19 ක්, දහසේ මුදල් නෝට්ටු 4 ක් සහ රුපියල් සියයේ මුදල් නෝට්ටු 7 ක් සොයා ගෙන තිබෙනවා. සැකකරුවන් ගලෙන්බිඳුනුවැව ප්‍රදේශයේ පදිංචිකරුවන්.",
       "URL": "https://www.hirunews.lk/145788/පන්දාහේ-හොර-නෝට්ටු-තොගයක්-සමගින්-දෙදෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4827"
}