{
       "Source": "hirunews",
       "Timestamp": "Friday, 25 December 2020 - 20:49",
       "Headline": "ජනපති දළදා සමිඳුන් වැඳ ආශිර්වාද ලබා ගනී (වීඩියෝ)",
       "News Content": "ජනාධිපති ගෝඨාභය රාජපක්ෂ අද (25) පස්වරුවේ මහනුවර ඓතිහාසික ශ්‍රී දළදා මාළිගාවේදී දන්ත ධාතුන් වහන්සේ වැඳ ආශිර්වාද ලබාගෙන තිබෙනවා.\nදළදා මාළිගාව වෙත ගිය ජනාධිපතිවරයා දියවඩන නිලමේ නිලංග දෑල මහතා විසින් පිළිගනු ලැබූ බවයි ජනාධිපති මාධ්‍ය අංශය සඳහන් කළේ.\nමල්වතු පාර්ශ්වයේ මහානායක අතිපූජ්‍ය තිබ්බටුවාවේ ශ්‍රී සුමංගල නා හිමිපාණන් වහන්සේ බැහැ දුටු ජනාධිපතිවරයා උන්වහන්සේගේ සුව දුක් විමසා තිබෙනවා.\nමල්වතු පාර්ශ්වයේ අනුනායක අතිපූජ්‍ය දිඹුල්කුඹුරේ විමලධම්ම සහ අතිපූජ්‍ය නියංගොඩ විජිතසිරි අනු නා හිමිපාණන් වහන්සේ ද බැහැ දුටු ගෝඨාභය රාජපක්ෂ මහතා කෙටි පිළිසඳරක ද නිතර වුණා.\nඔහු අස්ගිරි පාර්ශ්වයේ මහානායක අතිපූජ්‍ය වරකාගොඩ ශ්‍රි ඥානරතන නා හිමිපාණන් වහන්සේ ද බැහැ දැක ආශිර්වාද ලබා ගෙන තිබෙනවා.\nඅස්ගිරි පාර්ශ්වයේ අනුනායක ආණමඩුවේ ධම්මදස්සි නා හිමිපාණන් සහ ලේඛකාධිකාරී අතිපූජ්‍ය මැදගම ධම්මානන්ද හිමිපාණන් වහන්සේ ද බැහැ දුටු ජනාධිපතිවරයා උන්වහන්සේගේ සුව දුක් විමසු බවයි ජනාධිපති මාධ්‍ය අංශය කියාසිටියේ.\nඅස්ගිරි ගෙඩිගේ විහාරය වෙත ගිය ජනාධිපති ගෝඨාභය රාජපක්ෂ අස්ගිරි පාර්ශ්වයේ අනුනායක අතිපූජ්‍ය වෙඬරුවේ උපාලි ස්වාමීන් වහන්සේ සමග කෙටි පිළිසඳරක නිරත වෙමින් විහාරස්ථානයේ සංවර්ධන කටයුතු  සොයා බලනු ලැබුවා.\nඅස්ගිරි මහ පිරිවෙන වෙත ද ගිය ජනාධිපතිවරයා අස්ගිරි පාර්ශ්වයේ නියෝජ්‍ය ලේඛකාධිකාරී පූජ්‍ය නාරම්පනාවේ ආනන්ද නායක හිමිපාණන් වහන්සේ  බැහැ දුටු බව ජනාධිපති මාධ්‍ය අංශය ප්‍රකාශ කළා.",
       "URL": "https://www.hirunews.lk/257963/ජනපති-දළදා-සමිඳුන්-වැඳ-ආශිර්වාද-ලබා-ගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2253"
}