{
       "Source": "hirunews",
       "Timestamp": "Sunday, 17 July 2022 - 19:11",
       "Headline": "තෙල් නොමැතිව ප්‍රාදේශීය රෝහල් වැසේ - ළමා රෝහලත් වර්ජනයකට සැරසේ (වීඩියෝ)",
       "News Content": "පවතින ඉන්ධන අර්බුදයත් සමඟ ජංගම ඉන්ධන බවුසර් රථ හරහා ඉන්ධන ලබාදීමේ ව්‍යාපෘතියක් ආරම්භ කිරීමට රජය තීරණය කර තිබෙනවා.\nනියමු ව්‍යාපෘතියක් ලෙස එය ප්‍රථමයෙන් ආරම්භ කිරීමට නියමිත බවයි විදුලිබල හා බලශක්ති අමාත්‍ය කංචන විජේසේකර ට්විටර් පණිවුඩයක් නිකුත් කරමින් සඳහන් කළේ.\nත්‍රිරෝද රථ, භාණ්ඩ බෙදාහැරීමේ සේවා කටයුතුවල නිරතව සිටින යතුරුපැදි, කෑන් සහ ජෙනරේටර් සඳහා මෙම ජංගම ඉන්ධන බවුසර් රථ මගින් ඉන්ධන බෙදාහැරීමටයි තීරණය කර ඇත්තේ.\nඉන්ධන පිරවුම්හල්වලින් දුරස්ථව විවෘත ස්ථානවල සිට මෙලෙස ජංගම ඉන්ධන බෙදාහැරීමේ ව්‍යාපෘතිය ආරම්භ කිරීමට තීරණය කර තිබෙනවා.\nඑමෙන්ම ජාතික ඉන්ධන බලපත්‍ර නිකුත් කිරීමේ ක්‍රමය යටතේ රථවාහන කිහිපයක් හිමි ව්‍යාපාරික ආයතනවලටද ඉන්ධන ලබාගැනීමට හැකිවන පරිදි යාවත්කාලීන කරන බවද විෂයභාර අමාත්‍ය කංචන විජේසේකර ප්‍රකාශ කළා.\nජාතික ඉන්ධන බලපත්‍ර ලබාගැනීමට දැනට පවතින තාක්ෂණික දෝෂද කඩිනමින් නිවැරදි කරන බවයි ඔහු වැඩිදුරටත් සඳහන් කළේ.\nමේ අතර පවතින ඉන්ධන අර්බුදයත් සමඟ දිවයිනේ ප්‍රදේශ රැසක රෝහල් ගණනාවක්ම මේ වනවිට වැසී ගොස් ඇති බවයි රජයේ වෛද්‍ය නිලධාරීන්ගේ සංගමය ප්‍රකාශ කළේ.\nමෙතෙක් කිසිදු වර්ජනයකට සහභාගි නොවූ රිජ්වේ ආර්යා ළමා රෝහලේ වෛද්‍යවරුන් ඇතුලු සේවකයින්ද ඉන්ධන අර්බුදයත් සමඟ වර්ජනයක් ක්‍රියාත්මක කිරීමේ සූදානමක් පවතින බවයි එම නිලධාරීන්ගේ සංගමයේ ලේකම් වෛද්‍ය හරිත අලුත්ගේ කියා සිටියේ.\nමේ අතර ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න කොළඹදී අද මාධ්‍ය වෙත අදහස් දක්වමින් සඳහන් කළේ හෙට දිනයේදී ඉන්ධන ලබාදීමට කටයුතු කළහොත් බස් ධාවනය යථා තත්වයට පත්කිරීමට හැකිවනු ඇති බවයි.\nඑමෙන්ම ඉන්ධන ජාවාරම් සම්බන්ධයෙන් ත්‍රීරෝද රථ හිමියන්ට චෝදනා එල්ල වනවා.\nමේ පිළිබඳව සමාජ මාධ්‍යයේද හාස්‍යජනක ප්‍රකාශ පළ කිරීම් දක්නට ලැබෙනවා.\nමේ ගොල්ලෝ හැමදාම තෙල් පෝලිමේ හැබැයි හයර් දුවන එකක් හොයා ගන්න බැහැ, ත්‍රිවිල් අයියලත් රස්සාව කලා නම් අපිටත් අපේ වැඩකට යන්න තිබ්බා.\nඅපිව අත්හැරිය ත්‍රිවිල් අපි අත්හිරිමු ආදි වශයෙන් ප්‍රකාශ සමාජ මාධ්‍යයේ පළ වී තිබුණා.\nකෙසේ වෙතත් වෘත්තීය ත්‍රිරෝද රථ හිමියන් මෙම චෝදනා ප්‍රතික්ෂේප කරන බවයි සමස්ත ලංකා ත්‍රිරෝද රථ හිමියන්ගේ සහ රියදුරන්ගේ සංගමයේ සභාපති සුදිල් ජයරුක් කියා සිටියේ.",
       "URL": "https://www.hirunews.lk/310232/තෙල්-නොමැතිව-ප්‍රාදේශීය-රෝහල්-වැසේ-ළමා-රෝහලත්-වර්ජනයකට-සැරසේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1013"
}