{
       "Source": "hirunews",
       "Timestamp": "Thursday, 14 October 2021 - 17:45",
       "Headline": "කොවිඩ් මර්දන වැඩපිළිවෙල ගැන සෞඛ්‍ය ඇමතිගෙන් යුනිසෙෆ් නියෝජිතයාට පැහැදිළි කිරීමක් (වීඩියෝ)",
       "News Content": "ගෝලීය කොවිඩ් වසංගතය හමුවේ ලොව ඇතැම් දියුූණු රටවල වයස්ගත පුරවැසියන් සඳහා ප්‍රතිකාර කිරීම ප්‍රතික්ෂේප කරන විට මෙරට එවැනි වයස්ගත පුරවැසියන් සඳහා ඉහළ අවධානයක් ලබා දුන් බව සෞඛ්‍ය අමාත්‍ය කෙහෙලිය රඹුක්වැල්ල පවසනවා.\nඇතැම් රටවල් ක්‍රියාත්මක කළ එවැනි වැඩපිළිවෙලවල් හේතුවෙන් එම රටවල අවුරුදු 60 ඉක්ම වූ පිරිස්හි මරණ සංඛ්‍යාව ඉහළ ගිය බවයි අමාත්‍යවරයා පෙන්වා දෙන්නේ.\nකෙසේවෙතත් මෙරට ක්‍රියාත්මක කළ වැඩපිළිවෙල හේතුවෙන් කොවිඩ් වසංගත තත්ත්වය පාලනය කරගත හැකි වූ බව ඔහු සඳහන් කළා.\nයුනිසෙෆ් සංවිධානයේ මෙරට නියෝජිත ක්‍රිස්ටියන් ස්කූග් අද (14) සෞඛ්‍ය අමාත්‍යාංශයේදී හමු වූ අවස්ථාවේදීයි අමාත්‍යවරයා මේ බව කියාසිටියේ.\nමෙරට ක්‍රියාත්මක කළ ගෘහස්ථ කොවිඩ් ප්‍රතිකාර වැඩපිළිවෙල රටෙහි කොවිඩ් පාලනයට වඩාත් සාර්ථක ප්‍රතිඵල ලබාදුන් අතර එමගින් රෝහල්හි අනවශ්‍ය තදබදය වැළකී රෝගීන් අපහසුතාවයෙන් මුදා ගැනීමට හැකි වූ බව ද කෙහෙලිය රඹුක්වැල්ල මහතා සඳහන් කළා.\nගෘහස්ථව ප්‍රතිකාර ලබමින් සිටි රෝගීන්ගෙන් 1.4%ක පමණ අවම පිරිසක් පමණක් රෝහල් කරා යොමු කළ බව ද අමාත්‍යවරයා මෙහිදී පෙන්වා දුන්නා.\nමේ වන විට කොවිඩ් පාලනයේ සාර්ථක අදියරකට ශ්‍රී ලංකාව පැමිණ ඇති අතර ඒ සඳහා ජාතික හා ජාත්‍යන්තරික වශයෙන් බොහෝ සහයෝගයක් ලැබුණු බවයි අමාත්‍යවරයා කියාසිටියේ.\nඑමෙන්ම කොවිඩ් පාලනය කෙරෙන අතරතුර රෝගීන්ගේ ශාරීරික හා මානසික සෞඛ්‍යය ද වඩාත් ඉහළ නැංවීමට හැකිව තිබෙනවා.\nඒ් සඳහා සෞඛ්‍ය ක්ෂේත්‍රයේ ඉහළ සිට පහළ දක්වා සැමගේ කැප කිරීම ද කෙහෙලිය රඹුක්වැල්ල මහතා අගය කළා.\nලෝක ආර්ථිකයට දරුණු බලපෑමක් එල්ල වූ කොවිඩ් වසංගතය තුළ කුඩා ආර්ථිකයක් පවතින ශ්‍රී ලංකාවට එල්ල වූ බලපෑම ප්‍රබල වන අතර, ඒ හැර අනෙකුත් බලපෑම්වලට සාර්ථකව මුහුණ දීමට රටට හැකි වී ඇතැයි ද සෞඛ්‍ය අමාත්‍යවරයා කියසිටියා.\nමෙහිදී අදහස් දැක්වූ යුනිසෙෆ් සංවිධානයේ මෙරට නියෝජිත ක්‍රිස්ටියන් ස්කූග් සඳහන් කළේ ඉතා ඉහළ සංවිධානයකින් මෙන්ම කළමණාකරණයකින් යුතුව ශ්‍රී ලංකාවේ කොවිඩ් පාලනය මේ වන විට සිදු කර ඇති බවයි.\nඑම සාර්ථකත්වයට ප්‍රසාදය හිමි වන අතර එන්නත්කරණයේ සාර්ථකත්වය මේ වන විට ශ්‍රී ලංකාව ඔප්පු කර ඇතැයි ද ඒ වෙනුවෙන් බොහෝ කැප කිරීම් කර ඇතැයිද ඔහු ප්‍රකාශ කළා.\nසාර්ථක කොවිඩ් පාලනය මෙන්ම ඉදිරියේදී මෙරට දරුවන්ගේ පෝෂණ තත්ත්වයන් පිළබඳව තවදුරටත් අවධානය යොමු කිරීම වැදගත් වනු ඇති බවයි යුනිසෙෆ් නියෝජිතවරයා වැඩිදුරටත් කියාසිටියේ.",
       "URL": "https://www.hirunews.lk/284999/කොවිඩ්-මර්දන-වැඩපිළිවෙල-ගැන-සෞඛ්‍ය-ඇමතිගෙන්-යුනිසෙෆ්-නියෝජිතයාට-පැහැදිළි-කිරීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1628"
}