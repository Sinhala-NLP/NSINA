{
       "Source": "hirunews",
       "Timestamp": "Sunday, 25 October 2020 - 12:45",
       "Headline": "වාර්තා යහපත් වුවහොත් අලුත්ගම,බේරුවල සහ පයාගල ඇඳිරි නීතිය හෙට ඉවතට (වීඩියෝ)",
       "News Content": "ලැබෙන වාර්තා යහපත් වුවහොත්, අලුත්ගම, බේරුවල සහ පයාගල පොලිස් බල ප්‍රදේශවලට පනවා ඇති ඇඳිරි නීතිය හෙට උදෑසන 5 ට ඉවත් කිරීමට බලාපොරොත්තු වන බව යුද හමුදාපති ලුතිනන් ජනරාල් ශවේන්ද්‍ර සිල්වා පවසනවා.\nහිරු ප්‍රවෘත්ති අංශය කළ විමසීමකදී ඔහු සඳහන් කළේ අද(25) පස්වරුවේ ලැබෙන වාර්තා සැලකිල්ලට ගනිමින් මේ පිළිබඳව තීරණයක් ගන්නා බවයි.\nදිවයිනේ දිස්ත්‍රික්ක හතරකට අයත් පොලිස් බල ප්‍රදේශ ගණනාවක් ක්‍රියාත්මක නිරෝධායන ඇඳිරිනීතිය නැවත දැනුම් දෙන තුරු බල පැවැත්වෙන බව යුදහමුදාපති ලුතිතන් ජෙනරාල් ශවේන්ද්‍ර සිල්වා මහතා පවසනවා.\nයුද හමුදාපතිවරයා වැඩිදුරටත් සඳහන් කළේ ඇඳිරි නීතිය ක්‍රියාත්මක ප්‍රදේශවල ජනතාවට අත්‍යවශ්‍ය භාණ්ඩ මිල දී ගැනීම සඳහා සහන කාලයක් ලබා දීමට කටයුතු කරන බවයි.\nදැනට දිවයිනේ දිස්ත්‍රික්ක 4 ක පොලිස් බල ප්‍ර දේශ 56 ක නිරෝධායන ඇඳිරි නීතිය ක්‍රියාත්මක වනවා.\nඒ අතරින් අඛණ්ඩව දින 3 කට වැඩි කාලයක් ඇඳිරිනීතිය ක්‍රියාත්මක ප්‍රදේශවල ජනතාවට පමණක් අත්‍යවශ්‍ය ආහාර ද්‍රව්‍ය මිලදී ගැනීමට සහන කාලයක් ලබාදීමට කොවිඩ්19 වැලැක්වීමේ ජාතික ක්‍රියාන්විත මධ්‍යස්ථානය තීරණය කර තිබෙනවා.\nපසුගිය බදාදා රාත්‍රී 10 සිට ගම්පහ දිස්ත්‍රික්කයටම ඇඳිරි නීතිය පනවනු ලැබුවා.\nකොළඹ දිස්ත්‍රික්කයේ මට්ටක්කුලිය / මෝදර / වැල්ලම්පිටිය / බ්ලූමැන්ඩල් / ග්‍රෑන්ඩ්පාස් මාලිගාවත්ත / කෙසෙල්වත්ත / වේල්ල වීදිය / ආදුරුප්පු වීදිය / වෙරළබඩ / ගොතටුව / මුල්ලේරියාව / දෙමටගොඩ / මරදාන / කොටහේන / පොලිස් බල ප්‍රදේශ වලද ඇඳිරි නීතිය ක්‍රියාත්මකයි.\nකලුතර දිස්ත්‍රික්කයේ නිරෝධායන ඇඳිරිනීතිය ක්‍රියාත්මක වන්නේ පයාගල / බේරුවල / අලුත්ගම පොලිස් බල ප්‍රදේශ සඳහායි.\nකුරුණෑගල දිස්ත්‍රික්කයේ කුලියාපිටිය / පන්නල / ගිරිඋල්ල / නාරම්මල / දුම්මලසූරිය යන පොලිස් බල ප්‍රදේශ වලට ද නැවත දැනුම්දෙන තුරු ඇඳිරිනීතිය පනවා තිබෙනවා.\nමේ අතර මඩකලපුව දිස්ත්‍රික්කයේ වාලච්චේන පොලිස් බල ප්‍රදේශය හුදෙකලා ප්‍රදේශයක් ලෙස නම්කරනු ලැබුවේ ඊයේ රාත්‍රී සිටයි.\nමීට අමතරව කලුතර දිස්ත්‍රික්කයේ ග්‍රාම සේවා වසම් 14ක් ද හුදෙකලා ප්‍රදේශ ලෙස ප්‍රකාශයට පත්කර තිබෙනවා.\nහුදකෙලා කෙරුණු සහ නිරෝධායන ඇඳිරි නීතිය පනවා ඇති ප්‍රදේශවල පොලිස් විශේෂ කාර්ය බලකාය සහ යුද හමුදාව එක්ව විශේෂ ආරක්ෂක වැඩපිලිවෙලක් ක්‍රියාත්මකයි.\nමේ අතර, අමාත්‍ය බන්දුල ගුණවර්ධන කියා සිටියේ ඇඳිරි නීතිය පනවා ඇති ප්‍රදේශවල ද සතොස සහ සුපිරි වෙළඳසැල් මගින් ආහාර බෙදා හැරීමේ වැඩසටහන ද ක්‍රියාත්මක වන බවයි.",
       "URL": "https://www.hirunews.lk/253266/වාර්තා-යහපත්-වුවහොත්-අලුත්ගමබේරුවල-සහ-පයාගල-ඇඳිරි-නීතිය-හෙට-ඉවතට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2370"
}