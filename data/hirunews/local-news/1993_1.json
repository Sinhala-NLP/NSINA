{
       "Source": "hirunews",
       "Timestamp": "Tuesday, 27 April 2021 - 14:46",
       "Headline": "පාඨලී නඩුවේ කොළඹ මහාධිකරණ දුන් තීන්දුව (වීඩියෝ)",
       "News Content": "2016 වසරේ රාජගිරිය ප්‍රදේශයේදී අපරික්ෂාකාරී ලෙස රිය පදවා තරුණයෙකුට බරපතල තුවාල සිදුකළේ යැයි චෝදනා එල්ල වී සිටින පාර්ලිමේන්තු මන්ත්‍රී පාඨලී චම්පික රණවකට එරෙහිව නීතිපතිවරයා ගොනුකර තිබෙන නඩුවේ මූලික විරෝධතා ජූනි මස 30 වනදා ලිඛිතව ඉදිරිපත් කරන ලෙස කොළඹ මහාධිකරණය අද ඔහුගේ නීතිඥවරුන්ට නියෝග කළා.\nමෙම නඩුව අද කැදවනු ලැබුවේ කොළඹ මහාධිකරණ විනිසුරු නාමල් බලල්ලේ ඉදිරියේයි.\nඑහිදී විත්තිකාර චම්පික රණවක වෙනුවෙන් පෙනී සිටි නීතිඥවරයා අධිකරණයට දන්වා සිටියේ එම නඩුවේ විත්තිය වෙනුවෙන් පෙනී සිටින ජනාධිපති නීතිඥ අනූජ ප්‍රේමරත්නගේ කනිෂ්ඨ නීතිඥවරයෙකු සහ නීතිඥවරියක කොවිඩ් ආසාදනය වී සිටින හෙයින් ඔහුද මේ වනවිට නිරෝධායනයට ලක්ව සිටින බවයි.\nමේ නිසා මෙම නඩුවට අදාළ මූලික විරෝධතා ඉදිරිපත් කිරිම සඳහා දිනයක් ලබා දෙන ලෙස ජනාධිපති නීතිඥ අනූජ ප්‍රේමරත්න තමන්ට දන්වා ඇතැයිද නීතිඥවරයා සඳහන් කළා.\nමෙහිදී පැමිණිල්ල වෙනුවෙන් පෙනී සිටි නියෝජ්‍ය සොලිසිටර් ජෙනරාල් දිලීප පීරිස් අධිකරණයට දන්වා සිටියේ අධිකරණයේ කාලය ඉතිරි කර ගැනීම සඳහා මෙම නඩුවට අදාළ විත්තියේ මූලික විරෝධතා ලිඛිතව ඉදිරිපත් කිරීම සුදුසු බවයි.\nවිත්තියේ මූලික විරෝධතා ලිඛිතව ඉදිරිපත් කිරීම සුදුසු බවයි මෙහිදී විනිසුරුවරයා කියා සිටියේ.\nකෙසේ වෙතත්, විත්තියේ නීතිඥවරයා මෙම නඩුවට අදාළ මූලික විරෝධතා වාචිකව ඉදිරිපත් කිරීමට අවසන් වශයෙන් දිනයක් ලබාදෙන ලෙස නැවතත් අධිකරණයෙන් ඉල්ලා සිටියා.\nමෙහිදී විනිසුරුවරයා විත්තියේ නිතිඥවරයාට තරයේ පෙන්වා දුන්නේ අධිකරණය මේ සම්බන්ධයෙන් තීරණයක් ගෙන ඇති හෙයින් තවදුරටත් කරුණු දැක්වීමෙන් වලකින ලෙසයි.\n2016 වසරේ පෙබරවාරි මස 28 වනදා රාජගිරිය පොලිස් වසම තුළදි එවකට අමාත්‍යවරයෙකු ලෙස කටයුතු කළ පාඨලී චම්පික රණවක අපරික්ෂාකාරී ලෙස ජීප් රථයක් පදවා සංදීප් සම්පත් නමැති තරුණයෙකුට බරපතල අනතුරක් සිදු කිරීම, රිය අනතුරක් වලක්වා ගැනීමට කටයුතු නොකිරීම, තොරතුරු සැඟවීම ඇතුළු චෝදනා යටතේ නීතිපතිවරයා මෙම නඩුව ගොනු කර තිබෙනවා.",
       "URL": "https://www.hirunews.lk/269682/පාඨලී-නඩුවේ-කොළඹ-මහාධිකරණ-දුන්-තීන්දුව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1993"
}