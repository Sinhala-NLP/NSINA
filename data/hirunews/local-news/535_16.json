{
       "Source": "hirunews",
       "Timestamp": "Wednesday, 15 February 2023 - 7:35",
       "Headline": "මුදල් ඉල්ලා මැතිවරණ කොමිසමෙන් මහා භාණ්ඩාගාරයට අදත් ලිපියක් (වීඩියෝ)",
       "News Content": "පළාත් පාලන ඡන්ද විමසීමට අවශ්‍ය මුදල් ලබාදෙන ලෙස ඉල්ලමින් අද (15) දිනයේ ද මුදල් අමාත්‍යාංශය වෙත ලිපියක් යොමු කිරීමට අපේක්ෂා කරන බව මැතිවරණ කොමිසම් සභාව පවසනවා.\nඑහි සභාපති නීතීඥ නිමල් පුංචිහේවා කියා සිටියේ පළාත්පාලන ඡන්ද විමසීමට රුපියල් මිලියන 300ක මුදලක් අවශ්‍ය බව මීට පෙර ද දැනුම් දුන් බවයි.\nකෙසේ වෙතත් මේ වනවිට ලැබී ඇත්තේ රුපියල් මිලියන 100 ක මුදලක් පමණක් බවද ඔහු සඳහන් කළා.\nඑමෙන් ම ඉදිරියේ දී මුදල් අමාත්‍යාංශයේ ලේකම්වරයා සහ නිලධාරීන් සමඟ සාකච්ඡා කිරීමට බලාපොරොත්තු වන බව ද මැතිවරණ කොමිසමේ සභාපතිවරයා වැඩිදුරටත් සඳහන් කළා.\nඒ අනුව ඔවුන්ට කොමිසම හමුවට පැමිණෙන ලෙස දැනුම් දෙන බවයි ඔහු සඳහන් කළේ.\nපාලනයෙන් තොර නොවැලැක්විය හැකි හේතූන් මත තැපැල් ඡන්ද නිකුත් කිරීම සඳහා ඡන්ද පත්‍රිකා ලබාගැනීමට නොහැකිව ඇති බව මැතිවරණ කොමිෂන් සභාව ඊයේ නිවේදනය කළා.\nඒ හේතුවෙන් තැපැල් ඡන්ද නිකුත් කිරීම සැළසුම් කළ පරිදි අද දිනයේ සිදු නොකරන අතර, තැපැල් ඡන්ද නිකුත් කිරීමේ දිනය පසුව දැනුම් දෙන බවයි එම නිවේදනයේ දැකවුණේ.\nමේ අතර හිරු ප්‍රවෘත්ති අංශය කළ විමසීමකදී රජයේ මුද්‍රණාලයාධිපතිනි ගංගානි ලියනගේ සඳහන් කළේ ඡන්ද පත්‍රිකා මුද්‍රණයට අදාළ කටයුතු සඳහා රුපියල් මිලියන 400 ක් අවශ්‍ය වන බවයි.\nමේ වනවිට මිලියන 40 ක් පමණ ලැබී ඇති අතර, තවත් රුපියල් මිලියන 360 ක් එම කටයුතු වෙනුවෙන් රජයේ මුද්‍රණාලයට අවශ්‍යව පවතිනවා.\nදැනට ඡන්ද පත්‍රිකා මුද්‍රණය කිරීමේ කටයුතු සිදුවුවත් පවතින තත්වය හේතුවෙන් තවත් දින 3ක් හෝ 4ක් ඡන්ද පත්‍රිකා ලබාදීම ප්‍රමාදවන අතර, එම ඡන්ද පත්‍රිකාද ලබාදිය හැක්කේ මහ භාණ්ඩාගාරයෙන් මුදල් ලබාදුනහොත් පමණක් බව රජයේ මුද්‍රණාලයාධිපතිනිය වැඩිදුරටත් ප්‍රකාශ කළා.",
       "URL": "https://www.hirunews.lk/327448/මුදල්-ඉල්ලා-මැතිවරණ-කොමිසමෙන්-මහා-භාණ්ඩාගාරයට-අදත්-ලිපියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=535"
}