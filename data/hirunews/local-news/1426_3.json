{
       "Source": "hirunews",
       "Timestamp": "Thursday, 13 January 2022 - 23:00",
       "Headline": "ඇඟලුම් කම්හල් සේවිකාවන් ප්‍රවාහනය කළ බස් රථ දෙකක් අනතුරක - පිරිසක් රෝහලේ (ඡායාරූප)",
       "News Content": "කැබිතිගොල්ලෑව කැලෑපුලියන්කුලම ප්‍රදේශයේදී සිදුවූ රිය අනතුරකින් ඇඟළුම් කම්හල් සේවිකාවන් 8 දෙනෙකු ඇතුලු 9 දෙනෙකු තුවාල ලබා තිබෙනනවා.\nඅද (13) පස්වරුවේ මෙම අනතුර සිදුවී ඇත්තේ කැලෑපුලියන්කුලම පොලිස් විශේෂ කාර්ය බලකා කඳවුර අසලදීයි.\nප්‍රදේශයේ ඇඟලුම් කම්හලක සේවය කළ සේවිකාවන් පිරිසක් සේවා මුරය අවසන්ව රැගෙන යමින් සිටි අවස්ථාවේ එම සේවිකාවන් ප්‍රවාහනය කළ බස් රථ දෙකක් සහ ටිපර් රථයක් ගැටීමෙන් අනතුර සිදුව තිබෙනවා.\nසේවිකාවන් ප්‍රවාහනය කළ එක් බස් රථයක් ඉදිරියෙන් සුනඛයෙකු මාර්ගය හරහා ගමන් කර ඇති අතර එහිදී එම බස් රථය හදිසියේ නතරකර ඇතැයි සඳහන්.\nඅනතුරුව පසුපසින් පැමිණි ටිපර් රථයක් එම බසයේ ගැටී ඇති අතර එම ටිපර් රථයේ පිටුපසින් සේවිකාවන් ප්‍රවාහනය කළ තවත් බස් රථයක් ගැටී තිබෙනවා.\nමෙම අනතුරින් පසුපසින් පැමිණි බස් රථයේ ගමන් කළ සේවිකාවන් 8 දෙනෙකු සහ රියදුරා තුවාල ලබා ඇති අතර ඔවුන් වහාම තම ගිලන් රථ යොදවා රෝහල්ගත කිරීමටයි පොලිස් විශේෂ කාර්ය බලකා නිලධාරීන් පියවර ගෙන ඇත්තේ.\nතුවාල ලැබූවන් වව්නියාව රෝහලට ඇතුලත් කර ඇති අතර කිහිපදෙනෙකු බරපතල තුවාල ලබා ඇති බවයි අප වාර්තාකරු කියාසිටියේ.\nමෙම අනතුර සම්බන්ධයෙන් කැබිතිගොල්ලෑව පොලිසිය පරීක්ෂණ සිදුකරනවා.",
       "URL": "https://www.hirunews.lk/293952/ඇඟලුම්-කම්හල්-සේවිකාවන්-ප්‍රවාහනය-කළ-බස්-රථ-දෙකක්-අනතුරක-පිරිසක්-රෝහලේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1426"
}