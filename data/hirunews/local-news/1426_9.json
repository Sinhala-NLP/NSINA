{
       "Source": "hirunews",
       "Timestamp": "Thursday, 13 January 2022 - 20:07",
       "Headline": "දුම්රිය ස්ථානාධිපති සංගමයේ වර්ජනය තවදුරටත් - වර්ජනය මැද ගමන්වාර 43ක් (වීඩියෝ)",
       "News Content": "තෛපොංගල් උත්සවය හෙටට යෙදී ඇති මොහොතක, දීර්ඝ සති අන්ත නිවාඩුවක්ද එළැඹෙද්දී දුම්රිය ධාවන කටයුතු සම්පූර්ණයෙන්ම අඩාල කරමින් දුම්රිය ස්ථානාධිපති සංගමය ආරම්භ කළ වර්ජනය තවදුරටත් ක්‍රියාත්මකයි.\nමේ හේතුවෙන් ඊයේ රාත්‍රියේ සිටම මගී ජනතාව දැඩි අපහසුතාවකට පත්වුණා.\nඉල්ලීම් කිහිපයක් මුල් කරගනිමින් දුම්රිය ස්ථානාධිපති සංගමය ඊයේ මධ්‍යම රාත්‍රියේ සිට පැය 24ක හදිසි සංකේත වර්ජනයක් ආරම්භ කළා.\nමේ හේතුවෙන් දුම්රිය ගමන් වාර 200කට වැඩි සංඛ්‍යාවක් අවලංගු කර ඇති අතර, අද දිනයේදී ධාවනය වන්නේ ගමන්වාර 85ක් පමණයි.\nකාර්යාල දුම්රිය ද ඇතුළුව දුම්රිය ගමන්වාර 43ක් අද පස්වරුවේ ධාවනයට කටයුතු කරන බව දුම්රිය සාමාන්‍යාධිකාරි ධම්මික ජයසුන්දර ප්‍රකාශ කළා.\nඒ අනුව, ප්‍රධාන මාර්ගයේ දුම්රිය ගමන්වාර 14ක්, මුහුදු බඩ මාර්ගයේ දුම්රිය ගමන්වාර 20ක්, පුත්තලම මාර්ගයේ ගමන්වාර 04ක් මෙන්ම කැළණිවැලි මාර්ගයේ දුම්රිය 03ක් ධාවනය කෙරෙන බවයි ඔහු සඳහන් කළේ.\nඊයේ මධ්‍යම රාත්‍රියේ ඇරඹි මෙම හදිසි වර්ජනය හේතුවෙන් ඇතැම් දුම්රිය ගමනාන්තය දක්වා ගමන් කිරීමට පෙර අතරමඟ නතර කිරීම හේතුවෙන්ද මගීන් රැසක් අපහසුතාවයට පත්වුණා.\nමධ්‍යම රාත්‍රියේ වර්ජනය ආරම්භ කිරීමට සැලසුම් කර තිබුණත් ඊට පෙර දුම්රිය ස්ථානවලින් ස්ථානාධිපතිවරුන් ඉවත්ව යාම හේතුවෙන් කැකිරාව, හබරණ සහ මහනුවර යන ප්‍රදේශවලදී දුම්රිය කිහිපයක් මගීන් සමග අතරමග නතර කෙරුණා.\nසිය වෘත්තීය ක්‍රියාමාර්ගය අද රාත්‍රී 12ට අවසන් කිරීමට පියවර ගන්නා බව දුම්රිය ස්ථානාධිපති සංගමයේ සභාපති සුමේධ සෝමරත්න කියා සිටියා.\nවරින්වර පෙර දැනුම්දීමකින් තොරව ක්‍රියාත්මක මෙවැනි වර්ජන හේතුවෙන් අපහසුතාවයට පත්වන්නේ මගී ජනතාවයි.",
       "URL": "https://www.hirunews.lk/293942/දුම්රිය-ස්ථානාධිපති-සංගමයේ-වර්ජනය-තවදුරටත්-වර්ජනය-මැද-ගමන්වාර-43ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1426"
}