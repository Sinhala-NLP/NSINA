{
       "Source": "hirunews",
       "Timestamp": "Sunday, 04 September 2022 - 16:36",
       "Headline": "ආණ්ඩුවේ වැඩපිළිවෙල ගැන විපක්ෂ නායක සජිත් කියයි (වීඩියෝ)",
       "News Content": "වර්තමාන ආණ්ඩුව රාජපක්ෂවරුන්ට යළි දේශපාලනයට පැමිණීම සඳහා පාවාඩ එලමින් සිටින බව විපක්ෂ නායක සජිත් ප්‍රේමදාස පවසනවා.\nසමස්ත ජනතාව ප්‍රතිකේෂේප කළ රාජපක්ෂලා නැවත සුරක්ෂිත කිරීමේ වගකීම ආණ්ඩුව භාර ගෙන ඇති බවයි විපක්ෂ නායකවරයා පෙන්වා දෙන්නේ.\nරාජපක්ෂ පවුල රටට අහිමි කළ භූමියේ අයිතිය, මුදල් නැවත ලබා දෙන ලෙස ජනතාව ඉල්ලා සිටින අතර එම ජනතා හඬට කන් දී සමගි ජනබලවේග රජයක් යටතේ මහජන දේපල, මුදල්, මංකොල්ල කනු ලැබූ සියලු දේවල් නැවතත් රටට ගෙන එන බව ඔහු ප්‍රකාශ කරනවා.\nඑමෙන්ම වංචාවන් සදහා සම්බන්ධ වූ සියලු දෙනා නීතිය හමුවට පමුණුවා ඔවුන්ට නිසි දඬුවම් ලබා දෙන බව ද සජිත් ප්‍රේමදාස සඳහන් කළා.\nසමගි ජන බලවේගයේ කටාන ආසන බලමණ්ඩල රැස්වීමට එක්වෙමින් විපක්ෂ නායකවරයා කියාසිටියේ ප්‍රජාතන්ත්‍රීය අරගලයක නිරතව සිටි මේ රටේ තරුණ පරපුර ත්‍රස්තවාදය වැළැක්වීමේ පනත උපයෝගී කර ගෙන ඉතාමත් මිලේච්ඡ ආකාරයට මර්ධනය කරමින් සිටින අතර මෙම තරුණ මර්ධනයට, දඩයමට විපක්ෂයක් ලෙස සම්පූර්ණයෙන් විරුද්ධ බවයි.",
       "URL": "https://www.hirunews.lk/314547/ආණ්ඩුවේ-වැඩපිළිවෙල-ගැන-විපක්ෂ-නායක-සජිත්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=892"
}