{
       "Source": "hirunews",
       "Timestamp": "Friday, 02 September 2022 - 15:08",
       "Headline": "බොලිවුඩ් නිලි ජැකලීන්ට නොතීසි!",
       "News Content": "ශ්‍රී ලංකා සම්භවයක් සහිත බොලිවුඩ් නිළි ජැකලින් ෆර්නැන්ඩස්ට, කොම්මන් සුකේෂ් චන්ද්‍රශේකර් සම්බන්ධ කෝටි ගණනක මුදල් විශුද්ධිකරණ නඩුවක් සම්බන්ධයෙන් ප්‍රශ්න කිරීමකට එළඹෙන 12 වැනි දා දිල්ලි පොලිසියේ පෙනී සිටින්නැයි දන්වමින් නොතීසි යවා තිබෙනවා.\nමේ අතර එම නඩුවට අදාළව සැප්තැම්බර් 26 වැනිදා ද ඇයව දිල්ලි අධිකරණය විසින් ද කැඳවා තිබෙන බව ඉන්දීය මාධ්‍ය වාර්තා කරනවා.\nමේ මස මුල දී, රුපියල් කෝටි 200ක කප්පම් නඩුවේ මුදල් සම්බන්ධව විමර්ශනය කරන බලාත්මක අධ්‍යක්ෂ මණ්ඩලය, ජැකලින් ෆර්නැන්ඩස් විත්තිකාරියක් ලෙස නම් කළ අතර විමර්ශන ඒජන්සිය විසින් දිල්ලි අධිකරණයට ගොනු කරන ලද අතිරේක චෝදනා පත්‍රයේ නළුවා චූදිතයෙකු ලෙස නම් කර තිබෙනවා.\nදිල්ලි පොලිසිය විසින් චන්ද්‍රශේඛර් අත්අඩංගුවට ගෙන තිබුණේ ඖෂධ නිෂ්පාදන ක්ෂේත්‍රයේ දැවැන්තහ සමාගමක හිටපු ප්‍රවර්ධකයින්ගේ සහ සාමාජිකයින් වන අදිත් සිං සහ ශිවේන්දර් සිංගෙන් රුපියල් කෝටි 215 ක පමණ මුදලක් ලබා ගැනීම සම්බන්ධයෙන්.\nචන්ද්‍රසේකර්ගේ බිරිඳ ලීනා මරියා පෝල්, පිංකි ඉරානි ඇතුළු 8 දෙනෙකු මේ වන විට විමර්ශන ඒජන්සිය විසින් අත්අඩංගුවට ගෙන ඇති අතර චෝදනා පත්‍ර දෙකක් ද ගොනු කර තිබෙනවා.\nඑහි දී චන්ද්‍රශේකර් විශුද්ධිකරණය කළ බව කියන මුදල් පරිහරණය කළ ආකාරය විමර්ශන ඒජන්සිය සිය පළමු චෝදනා පත්‍රයේ සඳහන් කර ඇති අතර ඔහු වංචා කළ මුදලින් රුපියල් කෝටි 5.71ක් වටිනා තෑගි ජැකලින්ට ලබා දී ඇති බවයි.\nකෙසේ නමුත් අදාල අපරාධයේ ආදායමෙන් තෑගි මිල දී ගත් බව ඇය දැන සිටි බවට විමර්ශන ඒජන්සිය චෝදනා කරන අතර ඇයගේ නීතිඥවරයා කියා සිටින්නේ ඇය \"කුමන්ත්‍රණයක ගොදුරක්\" බවයි.",
       "URL": "https://www.hirunews.lk/314374/බොලිවුඩ්-නිලි-ජැකලීන්ට-නොතීසි",
       "Category": "Local News",
       "Parent URL": "https://www.hirunews.lk/local-news.php?pageID=895"
}