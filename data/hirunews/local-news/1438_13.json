{
       "Source": "hirunews",
       "Timestamp": "Sunday, 09 January 2022 - 14:40",
       "Headline": "සංවර්ධනය දුර වූ අනුරපුර - දික්වැවේ වැව් බැම්ම (වීඩියෝ)",
       "News Content": "බලධාරීන්ගේ අවධානය යොමු නොවීමෙන් අනුරාධපුර - ඉහළ දික්වැවේ වැව් බැම්ම කැඩී යාමේ අවදානමක් මතු වී තිබෙනවා.\nප්‍රදේශවාසීන් චෝදනා කරන්නේ, වැවේ පවතින ජල කාන්දුව පිළිබඳව කොතෙක් දැනුවත් කළත් බලධාරීන්ගෙන් මෙතෙක් ඊට කිසිදු පිළිතුරක් ලැබි නොමැති බවයි.\nමේ අනුරාධපුර- ගලෙන්බිදුණුවැව- යකල්ල ගොවිජන සේවා බල ප්‍රදේශයේ, ඉහළ දික්වැව ගම්මානයේ පිහිටි වැවයි.\nදැනට වසර හතරකට ආසන්න කාලයකට පෙර මෙම වැවේ බැම්මේ කුඩා ජල කාන්දුවක් හටගෙන තිබූ අතර අද වන විට එය වැව් බැම්ම කඩාගෙන යෑමට තරම් විශාල වී තිබෙනවා.\nගොවීන් පෙන්වා දෙන්නේ මේ වන විට වැව් බැම්මේ කුහර පහකට ආසන්න සංඛ්‍යාවක් නිර්මාණය වී ඇති බවයි.\nපොහොර අර්බුදය මධ්‍යයේ වුවද, ප්‍රදේශයේ ගොවීන් ඉහළ දික්වැවේ ජලයෙන් කුඹුරු අක්කර 40ක් පමණ වගාකර ඇති අතර වැව් බැම්ම කඩාගෙන ගියහොත් ඒ සියල්ල ද විනාශයට ලක්වෙනවා.\nඊට අමතරව පවතින අනතුරුදායක තත්ත්වය හමුවේ වැවට පහළින් ඇති පහළ දික්වැව සහ යාය 05 යන ගම්මානවල ජනතාවගේ ජීවිත ද අවදානමට ලක්වන බවයි ප්‍රදේශවාසීන් පෙන්වා දෙන්නේ.\nබලධාරීන්ගේ අවධානය යොමු නොවුන තැන , වැලි කොට්ට යොදා ගොවීන් වැව් බැම්ම ආරක්ෂා කර ගැනීමට මෙලෙස තාවකලික පිළියම් යොදා තිබෙනවා.\nකඩිනමින් මෙම ගැටලුවට විසඳුම් නොලැබුණහොත්, මෙම කන්නයේ වගාකර ඇති කුඹුරු වගාව මෙන්ම, ඉදිරි කන්නය සඳහා අවශ්‍ය ජලය ද අහිමි වන බවයි ගොවීන් පෙන්වා දෙන්නේ.",
       "URL": "https://www.hirunews.lk/293462/සංවර්ධනය-දුර-වූ-අනුරපුර-දික්වැවේ-වැව්-බැම්ම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1438"
}