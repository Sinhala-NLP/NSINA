{
       "Source": "hirunews",
       "Timestamp": "Monday, 18 January 2016 - 13:00",
       "Headline": "නව ව්‍යවස්ථාවට ජවිපෙ යෝජනා දෙයි",
       "News Content": "නව ව්‍යවස්ථාවක් සකස් කිරීම සම්බන්ධයෙන් අග්‍රාමාත්‍යවරයා පාර්ලිමේන්තුවට ඉදිරිපත් කළ යෝජනාවට ජනතා විමුක්ති පෙරමුණ සංශෝධන යෝජනාවලියක් ඉදිරිපත් කර තිබෙනවා.\nඑම පක්ෂයේ පාර්ලිමේන්තු මන්ත්‍රී නලින්ද ජයතිස්ස හිරු ප්‍රවෘත්ති අංශයට කියා සිටියේ පසුගිය 12 වනදා එම යෝජනාවලිය කතානායකවරයා වෙත භාරදුන් බවයි.\nපාර්ලිමේන්තු ස්ථාවර නියෝගවලට අනුව පත් කෙරෙන තේරීම් කාරක සභාවක් මගින් නව ආණ්ඩුක්‍රම ව්‍යවස්ථා කෙටුම්පත සකස් කළ යුතු බවට එමඟින් යෝජනා කර ඇති බවයි මන්ත්‍රීවරයා සඳහන් කළා.\nපසුගිය 09 වනදා අග්‍රාමාත්‍ය රනිල් වික්‍රමසිංහ නව ආණ්ඩුක්‍රම ව්‍යවස්ථාවක් සකස් කිරීම සඳහා වන ව්‍යවස්ථා මණ්ඩලයක් පත් කිරීමේ යෝජනාව පාර්ලිමේන්තුවට ඉදිරිපත් කළා.\nඒ සම්බන්ධයෙන් ශ්‍රී ලංකා නිදහස් පක්ෂය මෙන්ම ඒකාබද්ධ විපක්ෂයද මේ වනවිට සිය යෝජනා කතානායකවරයා වෙත භාර දී තිබෙනවා.",
       "URL": "https://www.hirunews.lk/124237/නව-ව්‍යවස්ථාවට-ජවිපෙ-යෝජනා-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=5205"
}