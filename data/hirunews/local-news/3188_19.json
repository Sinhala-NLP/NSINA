{
       "Source": "hirunews",
       "Timestamp": "Tuesday, 20 August 2019 - 19:24",
       "Headline": "මෙහෙවර පියස ජනතා අයිතියට",
       "News Content": "කම්කරු හා වෘත්තිය සමිති සබඳතා අමාත්‍යාංශය සඳහා මහල් 32 කින් සමන්විත නව ගොඩනැගිල්ල, මෙහෙවර පියස අද ජනතා අයිතියට පත්කෙරුණා.\nඒ, ජනාධිපති මෛත්‍රීපාල සිරිසේන මහතාගේ ප්‍රධානත්වයෙන්.\nජනාධිපති මෛත්‍රීපාල සිරිසේන හා අග්‍රාමාත්‍ය රනිල් වික්‍රමසිංහ යන මහත්වරුන් ඇතුළු පිරිසකගේ ප්‍රධානත්වයෙන් විවෘත කෙරුණු මෙහෙවර පියස කාර්යාල ගොඩනැගිල්ලේ  ඉදිකිරීම් ඇරඹුණේ 2009 වර්ෂයේදීයි.\nමහජනතාවගේ පහසුව සඳහා කම්කරු අමාත්‍යාංශය, කම්කරු දෙපාර්තමේන්තුව, සේවා නියුක්තිකයන්ගේ භාරකාර අරමුදල් මණ්ඩලය මෙන්ම ශ්‍රී ලංකා මහ බැංකුවේ හා දේශීය ආදායම් දෙපාර්තමේන්තුවේ අංශ කිහිපයක් මෙම ගොඩනැගිල්ල තුළ ස්ථාපිතයි.\nමෙහෙවර පියස ගොඩනැගිල්ල දැනට රජය සතු විශාලතම සහ උසම ගොඩනැගිල්ලද වනවා.\nමේ අතර ජපාන විශේෂ සාම නියෝජිත යසුෂි අකාෂි මහතා සහ ජනාධිපති මෛත්‍රීපාල සිරිසේන මහතා අතර හමුවක් අද පෙරවරුවේ ජනාධිපති ලේකම් කාර්යාලයේදී පැවැත්වුණා.\nඅග්‍රාමාත්‍ය රනිල් වික්‍රමසිංහ මහතා සහ මෙරට ජපන් තානාපති ඇතුළු පිරිසක්ද මෙම අවස්ථාවට එක්ව සිටියා.\nමෙහිදී යසුෂි අකාෂි මහතා පවසා ඇත්තේ කෲර අන්තවාදය පරාජය කිරීමට අවශ්‍ය පියවර ගන්නා අතරම රටේ වාර්ගික සාමය හා සංහිඳියාව ස්ථාපිත කිරීමට ශ්‍රී ලංකාව සමත්වීම ලෝකයේ අනෙකුත් රටවලටද සැබෑ ආදර්ශයක් බවයි.\nමේ අතර හිටපු යුද හමුදාපති මහේෂ් සේනානායක මහතා ජනාධිපතිවරයා විසින් ජෙනරාල් නිලයට උසස් කර තිබෙනවා.\nඒ අනුව ජෙනරාල් මහේෂ් සේනානායක මහතා අද දහවල් ජනාධිපති කාර්යාලයේදී ජනාධිපති මෛත්‍රීපාල සිරිසේන මහතා හමුවුණා.\nහිටපු යුද හමුදාපතිවරයාගේ විශ්ෂ්ට සේවය අගය කළ ජනාධිපතිවරයා එහිදී ඔහුට සමරු තිළිණයක්ද පිළිගන්වා තිබෙනවා",
       "URL": "https://www.hirunews.lk/222622/මෙහෙවර-පියස-ජනතා-අයිතියට",
       "Category": "Local News",
       "Parent URL": "https://www.hirunews.lk/local-news.php?pageID=3188"
}