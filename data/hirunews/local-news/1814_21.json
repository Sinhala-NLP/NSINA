{
       "Source": "hirunews",
       "Timestamp": "Saturday, 17 July 2021 - 15:05",
       "Headline": "ශ්‍රී ලංකාව ණයක් අයදුම් කර නැහැ - ඉල්ලුවොත් සලකා බලන බව IMF කියයි",
       "News Content": "මූල්‍ය සහය පතා මෑතකදී ශ්‍රී ලංකාවෙන් ඉල්ලීමක් ඉදිරිපත් වී නොමැති බව ජාත්‍යන්තර මූල්‍ය අරමුදල පවසනවා.\nකෙසේ නමුත්, එවැනි ඉල්ලීමක් ඉදිරිපත් වුවහොත් ඒ පිළිබඳව සාකච්ඡා කිරීමට මූල්‍ය අරමුදල සූදානම් බවයි එහි ශ්‍රී ලංකා නියෝජිත කණ්ඩායමේ ප්‍රධානී මසහිරෝ නොසාකි ප්‍රකාශ කර ඇත්තේ.\nඑමෙන්ම, එවැනි ඉල්ලීමක් ප්‍රශංසාත්මකව භාර ගන්නා බව ද ඔහු සඳහන් කර තිබෙනවා. මූල්‍ය අරමුදලේ ශ්‍රී ලංකා නියෝජිත ප්‍රධානියා මේ බව ප්‍රකාශ කර ඇත්තේ ඉනර් - සිටි - ප්‍රෙස් නමැති විකල්ප මාධ්‍ය වෙබ් අඩවිය සිදුකළ විමසීමකට පිළිතුරු ලෙසින්.\nඉනර් - සිටි - ප්‍රෙස් ජාත්‍යන්තර මූල්‍ය අරමුදලෙන් විමසා ඇත්තේ ශ්‍රී ලංකාවේ ක්‍රය ශක්තිය ෆිච් රේටින් විගණනය මගින් පහත හෙලා විදේශ ණය බර විශාල වශයෙන් ප්‍රසාරණය වද්දී මූල්‍ය අරමුදලේ සහය නොපතා විදේශ ආයෝජන මගින් තත්ත්වය සමනය කිරීමට ශ්‍රී ලංකාවට හැකියාවක් ඇත්ද යන්නයි.\nඊට පිළිතුරු ලෙස මූල්‍ය අරමුදලේ ශ්‍රී ලංකා නියෝජිත ප්‍රධානී මසහිරෝ නොසාකි සඳහන්  කර ඇත්තේ ප්‍රතිපත්තියක් වශයෙන් මූල්‍ය අරමුදල වර්ගීකරණයන් හෝ විශ්ලේෂක වාර්තා පිළිබඳව අදහස් නොදක්වන බවයි.\nඑහෙත් එහි කාර්ය මණ්ඩලය ශ්‍රී ලංකාවේ සාර්ව ආර්ථික සංවර්ධනය, පසුබිම සහ සාර්ව ආර්ථික ප්‍රතිපත්තීන් පිළිබඳව මෙරට බලධාරින් සමග තවදුරටත් අදහස් හුවමාරු කර ගනිමින් සිටින අතර, ශ්‍රී ලංකාව පිළිබඳ මීළග ඇගයීමට අදාළව එම සංවාදය සිදුවන බවයි මසහිරෝ නොසාකි ප්‍රකාශ කළේ.",
       "URL": "https://www.hirunews.lk/277230/ශ්‍රී-ලංකාව-ණයක්-අයදුම්-කර-නැහැ-ඉල්ලුවොත්-සලකා-බලන-බව-imf-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1814"
}