{
       "Source": "hirunews",
       "Timestamp": "Thursday, 03 February 2022 - 15:25",
       "Headline": "රාජ්‍ය නිදහස් උත්සවය පැවැත්වීම ගැන කාදිනල් හිමි දැඩි තීරණයක (වීඩියෝ)",
       "News Content": "සෑම වසරකම පෙබරවාරි මස 04 වැනි දින උදාවෙන ජාතික නිදහස් දිනය වෙනුවෙන් අතිඋතුම් රංජිත් මැල්කම් කාදිනල් හිමියන් විසින් දිව්‍ය පූජාවක් පවත්වනු ලබන්නේ, සියලුම ශ්‍රී ලංකාවාසීන්ට දේවාශිර්වාදය ද එක් කරමින්.\nඑහෙත්, උන්වහන්සේ මෙවර දිව්‍ය පූජාව නොපැවැත්වීමටත්, ජාතික නිදහස් දිනය වෙනුවෙන් පැවැත්වෙන රාජ්‍ය නිදහස් උත්සවයට සහභාගී නොවීමටත් තීරණය කර තිබෙනවා.\nගරු සිරිල් ගාමිණී පියතුමන් විසින් අද (03) පස්වරුවේ අගරදගුරුතුමන්ගේ තීරණය මාධ්‍ය වෙත දැනුම් දෙනු ලැබුවා.\nඑමෙන්ම සිරිල් ගාමිණී පියතුමන් පෙන්වා දෙන්නේ, අදාළ දිව්‍ය පූජාව නොපැවැත්වීමට තවත් බලපෑ සිදුවීමක් වන්නේ, පසුගියදා බොරැල්ල සියලු සාන්තුවරුන්ගේ දේවස්ථාන පරිශ්‍රයේ බෝම්බ තැබීමේ සිදුවීම සම්බන්ධයෙන් නිරපරාදේ අත් අඩංගුවට ගෙන රඳවාගෙන පීඩාවට ලක් කරන සිරකරුවන් නිදහස් කරන තෙක් එයට විරෝධය පළ කිරීමක් සහ අදාළ සිදුවීමට වගකිව යුතු නිසි වැරදිකරුවන් වහාම නීතිය හමුවට ගෙන එන ලෙසට බල කරමිනි.\nතව ද, නිදහස් දිනට පැවැත්වෙන දිව්‍ය පූජාව පැවැත්වීමට ද නියමිත ව තිබුණේ මෙම බොරැල්ල දේවස්ථානයේ වන අතර, මෙවන් අර්බුදකාරී සහ වේදනාකාරී අවස්ථාවක දී සාධාරණයකින් තොරව එම කටයුත්ත පැවැත්වීමට තමන්ට හැකියාවක් නොමැති බව ද කාදිනල් හිමිපාණන් පවසා ඇති බවයි ගරු සිරිල් පියතුමන් වැඩිදුරටත් පැවසුවේ.\nමේ අතර අගරදගුරුතුමන් හෙට (04) පැවැත්වෙන රාජ්‍ය නිදහස් උත්සවයට ද සහභාගී නොවීමට තීරණය කර තිබෙනවා.\nනමුත් උන්වහන්සේ නිදහස් දිනය වෙනුවෙන් නිවේදනයක් නිකුත් කර ඇති අතර, එහි සඳහන් වන්නේ, 'නිදහස ' යනු අප රට පෙර අර්බුදකාරී පසුබිම් පසුකොට, ඒවා අභීත ලෙසින් ජයගෙන පැමිණි රාජ්‍යයක් විනා, විවිධ කුමන්ත්‍රණ හමුවේ පසුබට වී අසාධාරණය වපුරන්නට ඉඩ නොතැබූ බවයි.\nමේ හේතුවෙන් නිදහස් දිනයේ දී ජනතාවක් ලෙස මනා අවබෝධයෙන් යුතුව වගකීමෙන් හැසිරිය යුතු අතර, පාස්කු ඉරුදින ත්‍රස්ත ප්‍රහාරයේ වින්දිතයින්ට මෙන්ම පීඩාවට ලක් වූ සෑම හදවතකටම සැනසුම උදාවන තෙක්, තමන් නීතිය සහ සාධාරණත්වය වෙනුවෙන් පෙරමුණට යන බවයි.\nමෙරට නීතියෙන් යුක්තිය ඉටු නොවන්නේ නම්, නියත වශයෙන් ම ජාත්‍යන්තර නීතිය හමුවට පවා යෑමට සිදුවන බව ද කාදිනල් හිමිපාණන් සිය නිවේදනය මගින් පෙන්වා දී ඇති බව ගරු සිරිල් ගාමිණී පියතුමන් සඳහන් කළා.\nඑමෙන්ම සැබෑ නිදහස යනුවෙන් තමා දකින්නේ ජනතාව තුළ ආකල්පමය වශයෙන් විප්ලවීය යහපත් වෙනසක් ඇති විය යුතු බවයි.\nඑබැවින් මෙම සියලු ම අර්බුද හමුවේ හෙට (04) දිනයේ දී ජාතික නිදහස් උත්සවයට හෝ දිව්‍ය පූජාව අගරදගුරු අති උතුම් මැල්කම් රංජිත් කාදිනල් හිමියන් විසින් සිදු නොකෙරන අතර, සෙසු දේවස්ථානවල දිව්‍ය පූජා ඒකල වශයෙන් පැවැත්වෙනු ඇති බව ද මාධ්‍ය හමුවේ අදහස් දක්වමින් ගරු සිරිල් ගාමිණී පියතුමන් වැඩිදුරටත් අදහස් පළ කළා.",
       "URL": "https://www.hirunews.lk/296069/රාජ්‍ය-නිදහස්-උත්සවය-පැවැත්වීම-ගැන-කාදිනල්-හිමි-දැඩි-තීරණයක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1378"
}