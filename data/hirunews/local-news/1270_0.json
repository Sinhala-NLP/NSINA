{
       "Source": "hirunews",
       "Timestamp": "Saturday, 26 March 2022 - 14:29",
       "Headline": "ඉන්දු - ලංකා ඒකාබද්ධ ධීවර ක්‍රියාකාරී කණ්ඩායම රැස්වේ",
       "News Content": "ධීවර කටයුතු සම්බන්ධයෙන් ඉන්දු - ශ්‍රී ලංකා ඒකාබද්ධ ක්‍රියාකාරි කණ්ඩායමේ පස්වන රැස්වීම ඊයේ (25) අතත්‍ය ආකාරයෙන් පැවැත්වූ බව කොළඹ ඉන්දීය මහකොමසාරිස් කාර්යාලය නිවේදනය කළා.\nඑහිදී ශ්‍රී ලංකා නියෝජිත කණ්ඩායම ධීවර අමාත්‍යාංශයේ ලේකම්වරිය විසින් මෙහෙයවූ අතර ඉන්දීය නියෝජිත කණ්ඩායම එරට ධීවර ලේකම් ජිතේන්ද්‍ර නාත් ස්වේන් විසින් මෙහෙයවා තිබෙනවා.\nඑහිදී පසුගිය 2020 වසරේ දෙසැම්බරයේ පැවති අවසන් ඒකාබද්ධ රැස්වීමෙන් පසුව ද්වීපාර්ශ්වික ධීවර ක්ෂේත්‍රයේ වර්ධනයන් පිළිබඳව සලකා බැලූ බවයි ඉන්දීය මහකොමසාරිස් කාර්යාලය නිකුත් කළ නිවේදනයේ දැක්වෙන්නේ.\nඑහිදී මෙරට මුහුදු තීරය ආක්‍රමණය කරන ඉන්දීය ධීවරයන් අත්අඩංගුවට ගැනීම සම්බන්ධයෙන් ඉන්දීය පාර්ශ්වය කරුණු විමසා ඇති අතර, ධීවර ගැටලුව මානුෂීය ප්‍රවේශයකින් විසඳිය යුතු බවට ඉල්ලීමක් කර තිබෙනවා.\nඉන්දීය ධීවර යාත්‍රා මගින් භාවිත කරන මසුන් මැරීමේ ක්‍රමවේද පිළිබඳව මෙරට නියෝජිතයන් කරුණු මතුකර තිබෙනවා.\nආරක්ෂිත සහ තිරසාර ධීවර කටයුතු සහතික කිරීම සඳහා දෙපාර්ශවයේ වෙරළාරක්ෂක බලකායන් ඒකාබද්ධ මුර සංචාර පැවැත්වීමේ වැදගත්කම ද මෙහිදී අවධාරණය කරනු ලැබූ බව ඉන්දීය මහකොමසාරිස් කාර්යාලය නිකුත් කළ නිවේදනයේ වැඩිදුරටත් සඳහන්.",
       "URL": "https://www.hirunews.lk/300447/ඉන්දු-ලංකා-ඒකාබද්ධ-ධීවර-ක්‍රියාකාරී-කණ්ඩායම-රැස්වේ",
       "Category": "Local News",
       "Parent URL": "https://www.hirunews.lk/local-news.php?pageID=1270"
}