{
       "Source": "hirunews",
       "Timestamp": "Wednesday, 24 November 2021 - 15:19",
       "Headline": "සහරාන් අත්අඩංගුවට ගත යුතු බවට, පාස්කු ප්‍රහාරයට මාස 11කට පෙර යොමු වූ ලිපියක් එළියට",
       "News Content": "පාස්කු ඉරිදා ප්‍රහාරයට මාස 11කට පමණ පෙර සහරාන් හෂීම් අත්අඩංගුවට ගන්නා ලෙසට නිර්දේශ කර එවකට රජයට ලබාදුන් වාර්තාවක් බවට පැවසෙන ලිපියක් රාජ්‍ය අමාත්‍ය කංචන විජේසේකර විසින් සිය ෆේස්බුක් ගිණුමේ ප්‍රකාශයට පත්කර තිබෙනවා.\nයහපාලන රජය සමයේ බුද්ධි අංශ ප්‍රධානීව සිටි නිලන්ත ජයවර්ධන විසින් එවකට පොලිසිය භාර අමාත්‍ය රංජිත් මද්දුමබණ්ඩාර වෙත මෙම ලිපිය යොමුකර ඇති බවයි රාජ්‍ය අමාත්‍යවරයා පෙන්වා දෙන්නේ.\n\"ජාතික තවුහිද් ජමාද් නායකයා විසින් නබිතුමාගේ යුද්ධයේ ඉතිහාසය සහ ජිහාදය සම්බන්ධව සිය අනුගාමිකයන් දැනුවත් කිරීම\" යන මාතෘකාව යටතේ යොමුකර ඇති මෙම ලිපිය මගින් පෙන්වාදී ඇත්තේ සහරාන් විවිධ දේශන සිදු කරමින් ෂරියා නීතිය ක්‍රියාත්මක ඉස්ලාම් රාජ්‍යයක් ඇති කිරීමට අන්‍යාගමිකයන් සමග සටන් කළ යුතු බවට මතයක් සිය අනුගාමිකයන් තුල පෝෂණය කිරීමට උත්සාහ දරන බවට වාර්තා වී ඇති බවයි.\nඑමෙන්ම මෙම අන්තවාදී දේශකයා විසින් 2016 වසරේ සිට අයි.එස් සංවිධානයේ මතවාදය සාධාරණීකරණය කරමින් අන්‍යාගමිකයන් ඝාතනය කරමින් ඉස්ලාම් රාජ්‍යයක් ඇති කළ යුතු බවට ප්‍රචාරණය කර ඇතැයි ද අදාළ ලිපියේ සඳහන් කර තිබෙනවා.\nකාත්තන්කුඩි ප්‍රදේශයේදී ජාතික තවුහිද් ජමාත් සංවිධානයේ පිරිසක් විසින් තවත් ඉස්ලාමී සංවිධානයක පිරිසකට පහරදීමේ සිද්ධියකට අදාළව අධිකරණය මගහැර සැඟව සිටිමින් යම් කලහකාරී ක්‍රියාවක් සඳහා මුස්ලිම් තරුණයන් පෙළඹවීමේ අදහසින් මෙවැනි ප්‍රචාරණයන් සිදු කිරීමත් සැලකිල්ලට ගෙන සහරාන්, පොලිසියේ විශේෂ අංශයක් හරහා අත්අඩංගුවට ගෙන සමාජගත කිරීමට කටයුතු කිරීම අත්‍යවශ්‍ය බවට නිරීක්ෂණය වන බවටයි අදාළ ලිපිය මගින් රාජ්‍ය බුද්ධි අංශයේ අධ්‍යක්ෂවරයා පෙන්වා දී ඇත්තේ.",
       "URL": "https://www.hirunews.lk/289028/සහරාන්-අත්අඩංගුවට-ගත-යුතු-බවට-පාස්කු-ප්‍රහාරයට-මාස-11කට-පෙර-යොමු-වූ-ලිපියක්-එළියට",
       "Category": "Local News",
       "Parent URL": "https://www.hirunews.lk/local-news.php?pageID=1540"
}