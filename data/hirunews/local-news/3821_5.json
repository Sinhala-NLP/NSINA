{
       "Source": "hirunews",
       "Timestamp": "Wednesday, 01 August 2018 - 7:32",
       "Headline": "රාජකාරිය අතරතුර ගල්ගමුව ඩිපෝ අධිකාරී සහ කළමනාකරු පෞද්ගලික බස් රථ රියදුරෙකුට පහරදෙයි",
       "News Content": "පෞද්ගලික බස් රථ රියදුරෙකුට සහ තවත් පුද්ගලයින් දෙදෙනෙකුට පහරදුන් ගල්ගමුව ඩිපෝ අධිකාරීවරයා, කළමනාකාරවරයා සහ තවත් සුළු සේවකයෙකු ඊයේ (31) අත්අඩංගුවට ගෙන තිබෙනවා.\nපොලීසිය සඳහන් කළේ මාර්ග බලපත්‍ර ගැටළුවක් හේතුවෙන් මෙම ගැටුම සිදුව ඇති බවයි.\nගල්ගමුවේ සිට බුදුරුව කන්ද හරහා ඉහළ මරදන්කල්ල මාර්ගයේ ධාවනයට පෞද්ගලික බස් රථයකට මාර්ගස්ථ මගී ප්‍රවහන අධිකාරිය පසුගියදා අවසර ලබාදී තිබුණා.\nකෙසේ වෙතත් එම මාර්ගයේ ධාවනය වන ලංගම බස් රථයට මගීන් නොමැති බව පවසමින් ගල්ගමුව ඩිපෝ අධිකාරීවරයා, කළමනාකාරවරයා සහ තවත් සේවකයෙකු වෑන් රථයකින් පැමිණ ධාවනය වෙමින් තිබූ එම පෞද්ගලික බස් රථය නතර කර එහි රියදුරාට සහ තවත් දෙදෙනෙකුට පහරදී ඇති බවයි පොලීසිය සඳහන් කළේ.\nඑහිදී පෞද්ගලික බස් රථ රියදුරාගේ පාර්ශවයෙන්ද ප්‍රහාරයක් එල්ලවී තිබෙනවා.\nකෙසේ වෙතත් ඩිපෝ අධිකාරීවරයා, කළමනාකාරවරයා සහ සුළු සේවකයා මෙම පහරදීමට පැමිණ ඇත්තේ නිල රාජකාරි වේලාව තුළයි.\nපසුව එහි පැමිණි ගල්ගමුව පොලීසියේ නිලධාරීන් ඩිපෝ අධිකාරිවරයා, කළමනාකාරවරයා සහ සුළු සේවකයා අත්අඩංගුවට ගෙන තිබෙනවා.\nගැටුමේදී තුවාල ලැබූ බස් රථ රියදුරා සහ එහි ගමන් ගත් මගීන් දෙදෙනෙකු පසුව ගල්ගමුව රෝහලට ඇතුළත් කෙරුණා.",
       "URL": "https://www.hirunews.lk/196507/රාජකාරිය-අතරතුර-ගල්ගමුව-ඩිපෝ-අධිකාරී-සහ-කළමනාකරු-පෞද්ගලික-බස්-රථ-රියදුරෙකුට-පහරදෙයි",
       "Category": "Local News",
       "Parent URL": "https://www.hirunews.lk/local-news.php?pageID=3821"
}