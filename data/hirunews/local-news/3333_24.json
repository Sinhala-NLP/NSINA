{
       "Source": "hirunews",
       "Timestamp": "Sunday, 26 May 2019 - 12:50",
       "Headline": "පිහිටක් අපේක්ෂාවෙන් සිටින දියණියන් 4 දෙනෙකුගේ පියෙක්",
       "News Content": "කුඩා වයසේ පසුවන දියණියන් සිව්දෙනෙකු සමඟ ස්ථිර රැකියාවක් නොමැතිව ජීවත්වීමේ සටනක නිරතව සිටින පියෙකු පිළිබඳව ගලේවෙල - දේවහුව ප්‍රදේශයෙන් හිරු ප්‍රවෘත්ති අංශයට වාර්තා වුණා.\nධම්මික සුබසිංහ වන 38 හැවිරිදි පියා සහ වයස අවුරුදු 14 සිට අවුරුද්දක් වයසැති දියණියන් සිව්දෙනා සමඟ දිවිගෙවන්නේ නොයෙකුත් දුෂ්කරතාවන් මධ්‍යයේයි.\nඔහුගේ 34 හැවිරිදි බිරිඳ අධිරුධිර පීඩනය හේතුවෙන් මිය ගොස් ඇත්තේ බාලදියණියට මාස 6 ක් වීමට ආසන්න වී තිබියදියි.\nඑදා පටන් තමන් මෙම දියණියන් සිව්දෙනා ජීවත් කරවීමට මහත් වෙහෙසක් ගන්නා බවයි ඔහු හිරු ප්‍රවෘත්ති අංශයට කියා සිටියේ.\nකුප්පි ලාම්පු එළියෙන් දිවි ගෙවන ඔවුන් ශරීර අවශ්‍යතා නිසි පරිදි ඉටුකරගැනීමට සෞඛ්‍යාරක්ෂිත වැසිකිලියක් පවා නොමැති බව එහි ගිය අප ප්‍රාදේශීය වාර්තාකරුට දක්නට ලැබුණා.\nසිය 14 හැවිරිදි සිය වැඩිමහල් දියණියගේ සහයෝගයෙන් අනෙකුත් දියණියන් තුන්දෙනාගේ වැඩකටයුතුද, මවකගෙන් ඉටුවිය යුතු සියලූ කාර්යයන් හා සමානවම යුතුකම් ඉෂ්ඨ කිරීමට කටයුතු කරන බවයි ධම්මික කියා සිටියේ.\nකුමන අපහසුතා මධ්‍යයේ වුවද තම දියණියන් සිව්දෙනාගේ අනාගතය වෙනුවෙන් අවශ්‍ය යුතුකම් ඉටු කිරීමට තමන් ඇප කැපවන බව මෙම ධෛර්යවන්ත පියා සඳහන් කළේ\nකඳුලූ සළමින්.",
       "URL": "https://www.hirunews.lk/217113/පිහිටක්-අපේක්ෂාවෙන්-සිටින-දියණියන්-4-දෙනෙකුගේ-පියෙක්",
       "Category": "Local News",
       "Parent URL": "https://www.hirunews.lk/local-news.php?pageID=3333"
}