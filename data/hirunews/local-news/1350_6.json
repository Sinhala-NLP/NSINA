{
       "Source": "hirunews",
       "Timestamp": "Friday, 18 February 2022 - 7:29",
       "Headline": "නිමල් ලන්සා කලකිරීම ගැන හිරුට කියයි (වීඩියෝ)",
       "News Content": "යළිත් වරක් අමාත්‍යාංශයට යෑමේ බලාපොරොත්තුවක් නො මැති බව ග්‍රාමීය මාර්ග හා අවශේෂ යටිතල පහසුකම් රාජ්‍ය අමාත්‍ය නිමල් ලංසා ප්‍රකාශ කළා.\nඒ, සිය පෞද්ගලික කාර්ය මණ්ඩලය අමාත්‍යාංශ පරිශ්‍රයෙන් ඉවත් කර ගැනීමට කටයුතු කිරීම සම්බන්ධයෙන් හිරු ප්‍රවෘත්ති අංශය රාජ්‍ය අමාත්‍යවරයාගෙන් සිදු කළ විමසීමකට ප්‍රතිචාර දක්වමින්.\nමෙවර අයවැයෙන් රාජ්‍ය අමාත්‍යාංශයට වෙන්කර ඇති රුපියල් බිලියන 10ක මුදල්, ග්‍රාමීය මාර්ග ඉදිකිරීම සඳහා මුදාහැරීමට එහි ලේකම් මහාචාර්ය රංජිත් දිසානායක විසින් ප්‍රතික්ෂේප කිරීමත් සමඟ යි මෙලෙස ඔහු සිය පෞද්ගලික කාර්ය මණ්ඩලය අමාත්‍යාංශයෙන් ඉවත් කර ගැනීමට කටයුතු කරන බවට වාර්තා වුයේ.\nඑසේම, රාජ්‍ය අමාත්‍ය නිමල් ලන්සා ග්‍රාමීය මාර්ග ලක්ෂයක් ඉදිකිරීමේ ව්‍යාපෘතියෙන් ඉවත් කිරීමට කටයුතු කිරීම ද මෙම තීරණයට එක් හේතුවක් වී ඇති බව එම ආරංචි මාර්ග සඳහන් කළා.\nමේ අතර, මාර්ගයක ඉදිකිරීම් සම්බන්ධයෙන් රාජ්‍ය අමාත්‍ය සනත් නිශාන්ත මහතා රාජ්‍ය අමාත්‍ය නිමල් ලන්සා මහතාට බැණ තර්ජනය කළ හඬපටයක් අප වෙත ලැබී තිබෙනවා.\nසනත් නිශාන්ත මහතා එහිදී පවසා තිබුණේ තම බල ප්‍රදේශයේ සිදු කරන අදාළ මාර්ග සංවර්ධන කටයුත්ත නවතා දමන ලෙසයි.\nකරුවලගස්වැව රණවරාපිටිය මාර්ගයේ සංවර්ධන කටයුතු පසුගියදා සිදුකෙරුණේ ප්‍රදේශයේ දේශපාලන නියෝජිතයන්ගේ ද සහභාගීත්වයෙන්.\nකෙසේ වෙතත් ඊට පෙර දින රාජ්‍ය අමාත්‍ය සනත් නිශාන්ත මහතා ඒ සම්බන්ධයෙන් නිමල් ලන්සා රාජ්‍ය අමාත්‍යවරයාට මෙම දුරකථන ඇමතුම ලබා දී තිබුණා.\nඅප මේ සම්බන්ධයෙන් රාජ්‍ය අමාත්‍ය නිමල් ලන්සා මහතාගෙන් විමසීමක් කළා.",
       "URL": "https://www.hirunews.lk/297316/නිමල්-ලන්සා-කලකිරීම-ගැන-හිරුට-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1350"
}