{
       "Source": "hirunews",
       "Timestamp": "Sunday, 28 May 2023 - 16:52",
       "Headline": "වේයන්ගොඩදී පොලිස් කොස්තාපල්වරියට පහරදුන් පුද්ගලයා අත්අඩංගුවට",
       "News Content": "වේයන්ගොඩ - කුඹල්ඔළුව දෙකේ කණුව ප්‍රදේශයේදී පොලිස් කොස්තාපල්වරියෙකුට තියුණු ආයුධයකින් පහරදුන් පුද්ගලයා පොලිසිය අද(28) අත්අඩංගුවට ගෙන තිබෙනවා.\nපහරකෑමෙන් බරපතල තුවාල ලැබූ පොලිස් කොස්තාපල්වරිය මේ වන විට වතුපිටිවල රෝහලේ ප්‍රතිකාර ලබන අතර ඇයගේ හිසට සහ එක් අතකට බරපතල තුවාල සිදුව ඇති බවයි වාර්තා වන්නේ.\nමීරිගම අක්කර 20 ප්‍රදේශයේ පදිංචි මෙම පොලිස් කොස්තාපල්වරිය පොලිස් තූර්යවාදක කණ්ඩායමට අනුයුක්තව සේවය කරන තැනැත්තියක්.\nඅද දින ඇයගේ විවාහ උත්සවය පැවැත්වීමටද නියමිතව තිබී ඇති අතර ඒ වෙනුවෙන් කිසියම් අවශ්‍යතාවක් සඳහා ඊයේ පස්වරුවේ නගරයට පැමිණි අවස්ථාවේදී ඇයට මෙම පහරදීම සිදුව තිබෙනවා.\nපහරදුන් පුද්ගලයා සමඟ ඇතිවූ බහින්බස්වීමකින් අතුරුව ඔහු විසින් මෙම පහරදීම සිදුකර ඇති බවයි වාර්තා වන්නේ.\nසැකකරු ප්‍රදේශයෙන් පළාගොස් සිට ඇති අතර පොලිසිය සිදුකළ විමර්ශනයකින් අනතුරුවයි ඔහු අද අත්අඩංගුවට ගෙන ඇත්තේ.",
       "URL": "https://www.hirunews.lk/336452/වේයන්ගොඩදී-පොලිස්-කොස්තාපල්වරියට-පහරදුන්-පුද්ගලයා-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=311"
}