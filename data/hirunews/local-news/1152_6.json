{
       "Source": "hirunews",
       "Timestamp": "Sunday, 22 May 2022 - 9:26",
       "Headline": "තනතුරු වෙනුවෙන් පොහොට්ටුව ඇතුළේ සටන්",
       "News Content": "අමාත්‍ය ධුර ලබා ගැනීම සඳහා ශ්‍රී ලංකා පොදුජන පෙරමුණේ (SLPP) මන්ත්‍රීවරුන් අතර දරුණු සටනක් පවතින බව රජයේ අභ්‍යන්තර ආරංචි මාර්ග පවසනවා.\nමෙම පිරිස වරින් වර ජනාධිපතිවරයා සහ අග්‍රාමාත්‍යවරයා හමු වී මෙම තනතුරු ලබා ගැනීම සඳහා වෙනත් පාර්ශ්ව හරහා බලපෑම් කිරීමට ද උත්සාහ කරන බව සඳහන්.\nජනාධිපතිවරයා සහ අගමැතිවරයා ඇතුළු කැබිනට් මණ්ඩලය 25 දෙනෙකුට සීමා කිරීමට නියමිතයි.\nකෙසේ වෙතත්, මේ වන විටත් කැබිනට් අමාත්‍යවරුන් 23 දෙනාගෙන් 13 දෙනෙකු දිවුරුම් දී තිබෙනවා.\nශ්‍රී ලංකා පොදුජන පෙරමුණට අමාත්‍ය ධුර 10 ක් පමණ ලැබීමට නියමිත අතර, 5 දෙනෙකු දැනටමත් දිවුරුම් දී අවසන්.\nශ්‍රී ලංකා පොදුජන පෙරමුණට තවත් ආසන පහක් පමණක් ඉතිරිව තිබිය දී ශ්‍රී ලංකා පොදුජන පෙරමුණේ පාර්ලිමේන්තු මන්ත්‍රීවරුන් 40ක් පමණ එම තනතුරු සඳහා තරග වදිනවා.\nදිනේෂ් ගුණවර්ධන සහ ඊ.පී.ඩී.පී. නායක ඩග්ලස් දේවානන්දට අමතරව අනෙකුත් පක්ෂ විසින් කැබිනට් අමාත්‍යවරුන් එකොළොස් දෙනෙකු පත් කිරීමට නියමිතයි.\nනිමල් සිරිපාල ද සිල්වා, ආචාර්ය සුසිල් ප්‍රේම්ජයන්ත, ආචාර්ය විජයදාස රාජපක්ෂ, හරීන් ප්‍රනාන්දු, මනූෂ නානායක්කාර, නලින් ප්‍රනාන්දු සහ ටිරාන් අලස් යන මහත්වරුන් වෙනත් දේශපාලන කණ්ඩායම් නියෝජනය කරමින් දැනටමත් අමාත්‍යවරුන් ලෙස දිවුරුම් දී තිබෙනවා.\nශ්‍රීලනිපයට සහ සමාජ පෙරමුණට තවත් එක් අමාත්‍ය ධුරය බැගින් හිමිව ඇති බව ද වාර්තා වනවා.\nඉතිරි කැබිනට් මණ්ඩලය සහ රාජ්‍ය අමාත්‍යවරුන් ලබන සතියේ දිවුරුම් දීමට නියමිත බවයි රජයේ ආරංචි මාර්ග පවසන්නේ.\nඑමෙන්ම රාජ්‍ය අමාත්‍ය ධුර සංඛ්‍යාව 30කට පමණ සීමා වනු ඇති බව ද වාර්තා වනවා.",
       "URL": "https://www.hirunews.lk/304970/තනතුරු-වෙනුවෙන්-පොහොට්ටුව-ඇතුළේ-සටන්",
       "Category": "Local News",
       "Parent URL": "https://www.hirunews.lk/local-news.php?pageID=1152"
}