{
       "Source": "hirunews",
       "Timestamp": "Tuesday, 18 July 2017 - 12:29",
       "Headline": "කාන්තාවක් පැහැරගෙන ගොස් සමූහ දුෂණය කළ දෙදෙනෙකුට අධිකරණයෙන් ලැබුණු තීන්දුව",
       "News Content": "49 හවිරිදි කාන්තාවක් පැහැරගෙන ගොස් සමුහ දුෂණය කළ පුද්ගලයින් දෙදෙනෙකුට  බරපතල වැඩ සහිතව වසර 20 බැගින් වූ සිරදඩුවම් නියම කර තිබෙනවා.\nඅදාල සිද්ධිය සම්බන්ධයෙන් වන නඩුව අද දින ගම්පහ මහාධිකරණයේදී විභාගයට ගත් අවස්ථාවේ මහාධිකරණ විනිසුරු පියන්ත ප්‍රනාන්දු විසින් මෙම දඩුවම් නියම කළ බවයි අප වාර්තාකරු පැවසුවේ.\nසිරදඩුවමට අමතරව එක අයෙකුට ලක්ෂ දෙක හමාරක් වන සේ ලක්ෂ 05ක වන්දියක් අදාල කාන්තාවට ගෙවන ලෙසද නියෝග කර තිබෙනවා.\n2002 වසරේ සැප්තැම්බර් මාසයේ, වේයන්ගොඩ, පත්තලගෙදර ප්‍රදේශයේදී මෙම සිදුවීම සිදුව ඇති අතර අදාල කාන්තාව කටුනායක නිදහස් වෙළද කලාපයේ ඇගලුම් කම්හලක සේවය කර ඇති බව සදහන්.\nඑම කාන්තාව සේවාව අවසන් වී නිවසට පැමිණෙමින් සිටින අවස්ථාවේ අදාල පුද්ගලයින් දෙදෙනා ත්‍රිරෝද රථයකින් පැමිණ එම කාන්තාව පැහැරගෙන ගොස් දුෂණය කර ඇති බවටයි අධිකරණයේදී කරුණු අනවරණය වුණේ.\nමෙවුන් දෙදෙනා වේයන්ගොඩ, පත්තලගෙදර ප්‍රදේශයේම පදිංචිකරුවන් වන අතර සිදුවීම සිදුවන අවස්ථවේ දී අදාල සැකකරුවන් දෙදෙනා 32 සහ 22 යන වයස් සීමාවල පසුවූ  බවයි වාර්තා වන්නේ.",
       "URL": "https://www.hirunews.lk/166156/කාන්තාවක්-පැහැරගෙන-ගොස්-සමූහ-දුෂණය-කළ-දෙදෙනෙකුට-අධිකරණයෙන්-ලැබුණු-තීන්දුව",
       "Category": "Local News",
       "Parent URL": "https://www.hirunews.lk/local-news.php?pageID=4416"
}