{
       "Source": "hirunews",
       "Timestamp": "Thursday, 20 April 2017 - 19:05",
       "Headline": "මීතොටමුල්ල සිද්ධිය ගැන ස්වාධීන පරීක්ෂණයක් කරන බව ජනපති කියයි",
       "News Content": "මීතොටමුල්ල කුණු කන්ද නාය යෑමේ සිද්ධිය පිළිබද සොයා බැලීම සදහා විශ්‍රාමික විනිසුරුවරයෙකුගෙන් සමන්විත කමිටුවක් පත් කරන බව ජනාධිපති මෛත්‍රීපාල සිරිසේන ප්‍රකාශ කළා.\nමාධ්‍ය ආයතන ප්‍රධානීන් සමඟ අද (20) ජනාධිපති කාර්යාලයේ පැවති සාකච්ඡාවකට එක්වෙමින් ජනාධිපතිවරයා කියා සිටියේ සිද්ධියට වගකිව යුත්තේ කවුරුන්දැයි සොයා බැලීමට එම කමිටුව මගින් කටයුතු කරනු ඇති බවයි.\nඊට අදාළ වාර්තාව මසක් ඇතුළත තමන් වෙත ලබාදීමට උපදෙස් ලබාදුන් බව ජනාධිපතිවරයා එහිදී සඳහන් කළා.\nමේ අතර, ඉදිරි දෙසතිය තුළ රාජ්‍ය යාන්ත්‍රණයේ බලවත් වෙනසක් සිදුකරන බවද ජනාධිපති මෛත්‍රීපාල සිරිසේන මෙහිදී කියා සිටියා.\nඒ අනුව රජයේ ආයතනවල ප්‍රධාන තනතුරුවල වෙනසක් ද ඉදිරියේදී සිදුවනු ඇති.\nඑමෙන්ම, රටේ ආර්ථිකය සම්බන්ධයෙන් එල්ල වන සියලූ චෝදනාවලට පිළිතුරු සපයමින් මේ වසරේදී නව ආර්ථික ප්‍රවේශයකට රජය සූදානම් බව ප්‍රකාශ කළ ජනාධිපතිවරයා ඇමරිකානු ඩොලර් බිලියන 5 ක විදේශ සංචිත සමඟ මේ වනවිට ආර්ථිකය ශක්තිමත් සහ නිවැරදි මාර්ගයට පිවිස ඇතැයි අවධාරණය කළා.\nඑමෙන්ම, විගණන පනත් කෙටුම්පත කඩිනමින් පාර්ලිමේන්තුවට ඉදිරිපත් කරන බවයි ජනාධිපති මෛත්‍රීපාල සිරිසේන මෙහිදී කියා සිටියේ.\nමතභේදයට තුඩුදී ඇති මාළඹේ පෞද්ගලික වෛද්‍ය විද්‍යාලය පිළිබදව අදහස් පළ කරමින් ජනාධිපතිවරයා ප්‍රකාශ කළේ තනි පුද්ගල හිමිකාරිත්වයක් යටතේ දැනට පවතින එම වෛද්‍ය විද්‍යාලය ඉදිරියේදී කොළඹ කොටස් වෙළදපොලෙහි ලැයිස්තුගත සමාගමක් බවට පත් කරන බවයි.\nඑසේම වෛද්‍ය අධ්‍යාපනයේ ප්‍රමිතීන් වලට අනුව ක්‍රියාත්මක වන්නේ දැයි සොයා බැලීම සදහා එය පාලක මණ්ඩලයක් යටතට පත් කරන බව ද ජනාධිපතිවරයා කියා සිටියා.\nමෙහිදී ජනාධිපති මෛත්‍රීපාල සිරිසේන අවධාරණය කළේ ජනවාරි 8 වනදා තමන් ජාතිය හමුවේ ලබාදුන් පොරොන්දුවල කිසිදු වෙනසක් සිදුනොකරන බවයි. ඒ අනුව, විධායක ජනාධිපති ධුරය අහෝසි කිරීමට හෝ එහි බලතල කප්පාදු කිරීමට සූදානම් බවයි ජනාධිපතිවරයා පෙන්වා දුන්නේ.",
       "URL": "https://www.hirunews.lk/159604/මීතොටමුල්ල-සිද්ධිය-ගැන-ස්වාධීන-පරීක්ෂණයක්-කරන-බව-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4555"
}