{
       "Source": "hirunews",
       "Timestamp": "Friday, 23 April 2021 - 17:37",
       "Headline": "නව සෞඛ්‍ය මාර්ගෝපදේශ නිකුත් කෙරේ - නිවසකින් පිටවිය හැක්කේ දෙදෙනෙකුට පමණයි - මංගල උත්සවයකට 150යි (වීඩියෝ)",
       "News Content": "තුන්වන කොරෝනා අවදානම් තත්ත්වය මත පදනම්ව ලබන මස 31 වනදා දක්වා පොදු ක්‍රියාකාරකම් සිදුකළ යුතු ආකාරය සම්බන්ධයෙන් නව සෞඛ්‍ය මාර්ගෝපදේශ මාලාවක් නිකුත් කර තිබෙනවා.\nඑහි සඳහන් වන්නේ ලබන මස 31 වනදා දක්වා කැසිනෝ, රාත්‍රී සමාජ ශාලා, සම්බාහන මධ්‍යස්ථාන, ළමා උද්‍යාන, සැණකෙළි, සංගීත සංදර්ශන, වෙරළ සාද, ගෘහස්ථ උත්සව සහ එළිමහන් උත්සව, විශ්වවිද්‍යාල සහ උසස් අධ්‍යාපන ආයතන සහ උපකාරක පන්ති වසා දැමිය යුතු බවයි.\nඑමෙන්ම, එක් නිවසකින් පුද්ගලයින් දෙදෙනෙකුට පමණක් පිටවීමට අවසර ඇති අතර, පොදු ප්‍රවාහන සේවය ආසන ධාරිතාව අනුව, ප්‍රවාහනය කිරීමට අවසර ලැබී තිබෙනවා.\nමූල්‍ය ආයතන, සාප්පු සංකීර්ණ, සිල්ලර වෙළඳසැල්, සුපිරි වෙළඳසැල්, අවන්හල්, රූපලාවන්‍යාගාර, ආර්ථික මධ්‍යස්ථාන, සඳහා සියයට 50 ක් ගණුදෙනුකරුවන් ඇතුළු කර ගත හැකියි.\nරජයේ කාර්යාල සහ පෞද්ගලික අංශය සඳහා අවශ්‍ය අවම කාර්ය මණ්ඩල සංඛ්‍යාව ක්‍රියා කිරීමට අවසර ඇති අතර හැකි සෑම විටම නිවසේ සිට වැඩ කිරීමට විකල්පයක් ලබාදිය යුතු බවයි එම නව සෞඛ්‍ය මාර්ගෝපදේශ මාලාවේ දැක්වෙන්නේ.\nමංගල උත්සව වෙනුවෙන් ශාලාවේ ආසන ධාරිතාවයෙන් සියයට 50 නොඉක්මවන ලෙසට උපරිම වශයෙන් අමුත්තන් 150 දක්වා ආරාධනා කිරීමේ හැකියාව පවතින අතර ලබාදී ඇති උපදෙස්වලට අනුව කටයුතු කළ යුතුයි.\nකොවිඩ් හේතුවෙන් මරණයට පත්වූවන්ගේ හැර අනෙක් අවමංගල්‍ය උත්සව සඳහා ලබාදී ඇති උපදෙස්වලට අනුව ඕනෑම වේලාවක උපරිම වශයෙන් පුද්ගලයන් 25 දෙනෙකුට පමණක් සහභාගී විය හැකියි.\nපැමිණෙන පුද්ගලයන් ප්‍රමාණය අවම කිරීමට ගත හැකි සියලු පූර්වාරක්ෂාවන් ගත යුතු බවටයි දන්වා ඇත්තේ.\nපොදු ප්‍රවාහන සේවාවලදී බස් රථවල මෙන්ම දුම්රියේ ආසන ධාරිතාව දක්වා මගීන් ප්‍රවාහනය කිරීමට පමණක් අවසර හිමි වනවා.\nමෝටර් රථ සහ ත්‍රී රෝද රථ සඳහා උපරිම මගීන් සංඛ්‍යාව දෙකකට සීමාවන අතර වෙනත් වර්ගවල වාහන සඳහා එය ආසන ධාරිතාව දක්වා සීමා වනවා.\nරජයේ සහ පෞද්ගලික කාර්යාලවලට උපදෙස් ලබාදී ඇත්තේ අවශ්‍ය අවම කාර්ය මණ්ඩලය සමග ක්‍රියා කිරීමට අවසර ඇති බවයි.\nහැකි සෑම විටකම නිවසේ සිට වැඩ කිරීමට විකල්පයක් ලබාදිය යුතු බවට ද මෙම සෞඛ්‍ය මාර්ගෝපදේශවලට ඇතුලත්.\nඅධිකරණවල ලබාදිය හැකි ඉඩ ප්‍රමාණයෙන් සියයට 50ක ප්‍රමාණයක් පිරෙන ආකාරයට පුද්ගලයන් ඇතුලුකර ගත හැකි අතර ලබාදී ඇති මාර්ගෝපදේශවලට අනුකූලව කටයුතු කළ යුතුයි.\nබන්ධනාගාර සඳහා අමුත්තන්ගේ පැමිණීම සීමා කර තිබෙනවා.",
       "URL": "https://www.hirunews.lk/269314/නව-සෞඛ්‍ය-මාර්ගෝපදේශ-නිකුත්-කෙරේ-නිවසකින්-පිටවිය-හැක්කේ-දෙදෙනෙකුට-පමණයි-මංගල-උත්සවයකට-150යි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2000"
}