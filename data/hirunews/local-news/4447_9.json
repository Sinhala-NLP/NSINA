{
       "Source": "hirunews",
       "Timestamp": "Thursday, 29 June 2017 - 9:47",
       "Headline": "විශ්වවිද්‍යාලවල නවක සිසුන්ට ලියාපදිංචිය සදහා ලබාදුන් කාලය දීර්ඝ කෙරේ",
       "News Content": "විශ්වවිද්‍යාලවල පළමු වසර සදහා ඇතුළත් වන නවක සිසුන්ට ලියාපදිංචි වීමට ලබාදී තිබූ කාලසීමාව දීර්ඝ කර තිබෙනවා.\nවිශ්වවිද්‍යාල ප්‍රතිපාදන කොමිෂන් සභාවේ සභාපති මහාචාර්ය මොහාන් සිල්වා හිරු ප්‍රවෘත්ති අංශය කළ විමසීමකදී සදහන් කළේ හෙටින් (30) අවසන් වීමට නියමිතව තිබූ මෙම කාලසීමාව ලබන මස 07 වනදා දක්වා දීර්ඝ කළ බවයි.\nදැනට ක්‍රියාත්මක තැපැල් සේවක වර්ජනය හේතුවෙන් මෙම තීරණයට එළඹුනු බවයි විශ්වවිද්‍යාල ප්‍රතිපාදන කොමිසමේ සභාපතිවරයා වැඩිදුරටත් සදහන් කළේ.\nවිශ්වවිද්‍යාල ප්‍රවේශයට සුදුසුකම් ලබා සිටින නවක සිසුන් විශාල පිරිසකට ලියාපදිංචි වීමට අවශ්‍ය යොමු අංකය මෙතෙක්‌ ලැබී නොමැති බවයි වාර්තා වන්නේ.\nවිශ්වවිද්‍යාලවල ලියාපදිංචි විය යුත්තේ online ක්‍රමයට වන අතර ඒ සඳහා යොමු අංකය අවශ්‍ය වනවා.\nවිශ්වවිද්‍යාලවල ලියාපදිංචිය සම්බන්ධයෙන් ඇතිවන ගැටලු සම්බන්ධයෙන් විමසීම සඳහා විශ්වවිද්‍යාල ප්‍රතිපාදන කොමිෂන් සභාවේ පොදු දුරකථන අංක දෙක වන  0112695302 සහ 0112695301 යන දුරකථන අංක දෙක වෙන්කර තිබෙනවා.\nඑම අංක වලට අංකවලට අමතා විභාග අංකය සහ ජාතික හැදුනුම්පත් අංකය ඉදිරිපත් කිරීමෙන් අදාළ යොමු අංකය ලබාගත හැකි අතර විශ්වවිද්‍යාල ප්‍රතිපාදන කොමිෂන් සභාවට පැමිණ අදාල යොමු අංකය ලබා ගත හැකි බවයි එහි ප්‍රකාශිකාවක් අප සමග කියා සිටියේ.\nමේ අතර, හෙටින් අවසන් වීමට නියමිතව තිබූ ලබන වසර සදහා පාසල්වල පළමු ශ්‍රේණියට සිසුන් ඇතුළත් කිරීමට අයදුම්පත් යොමුකිරීමේ කාලසීමාව ද ලබන මස 10 දක්වා දීර්ඝ කර තිබෙනවා.",
       "URL": "https://www.hirunews.lk/164649/විශ්වවිද්‍යාලවල-නවක-සිසුන්ට-ලියාපදිංචිය-සදහා-ලබාදුන්-කාලය-දීර්ඝ-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4447"
}