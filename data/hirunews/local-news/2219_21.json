{
       "Source": "hirunews",
       "Timestamp": "Monday, 11 January 2021 - 7:25",
       "Headline": "බස්නාහිර සහ හුදෙකලා කර ඇති ප්‍රදේශවල පාසල් හැර අනෙකුත් සියලු පාසල් අද විවෘත වෙයි",
       "News Content": "බස්නාහිර පළාත සහ හුදෙකලා කරන ලද ප්‍රදේශ හැර අනෙකුත් සියලු ප්‍රදේශවල පාසල් අද (11) සිට ආරම්භ කෙරෙනවා.\nඅධ්‍යාපන අමාත්‍යාංශය ප්‍රකාශ කළේ කොරෝනා වසංගත තත්ත්වය පාලනය කරමින් හා දරුවන්ද ආරක්ෂා කර ගනිමින් නව සාමාන්‍ය තත්ත්වය යටතේ පාසල් සෞඛ්‍යාරක්ෂිත උපදෙස් අනුව මෙලෙස ආරම්භ කිරීමට නියමිත බවයි.\nමේ යටතේ ලබන 25 වනදා සිට බස්නාහිර පළාතේ හුදකලා ප්‍රදේශ හැර සෙසු පාසල්වල 11 වන ශ්‍රේණිය ආරම්භ කිරීමටද සැලසුම් කර තිබෙනවා.\nඑසේම නව වසර සඳහා පළමු ශ්‍රේණියට සිසුන් ඇතුළත් කර ගැනීම පෙබරවාරි දෙවන සතියේ සිදුකෙරෙනු ඇති.\nඅද සිට ආරම්භ වන පාසල්වල අධ්‍යාපන ක්‍රියාවලිය පවත්වාගෙන යාමේදී අනුගමනය කළ යුතු සෞඛ්‍යාරක්ෂිත ක්‍රියා පටිපාටියක් හඳුන්වාදීමට ද අධ්‍යාපන අමාත්‍යාංශය කටයුතු කළා.\nමේ අතර, නැගෙනහිර පළාතේ හුදකලා කළ ප්‍රදේශවල පිහිටි පාසල් 32 ක් හැර සෙසු පාසල්ද අද ආරම්භ කරන බව නැගෙනහිර පළාත් ආණ්ඩුකාර අනුරාධා යහම්පත් ප්‍රකාශ කළා.\nමේ අතර දකුණු පළාතේ පාසල් 06ක් හැර අනෙක් සියලු පාසල් අද දිනයේ විවෘත කිරීමට නියමිතයි.",
       "URL": "https://www.hirunews.lk/259373/බස්නාහිර-සහ-හුදෙකලා-කර-ඇති-ප්‍රදේශවල-පාසල්-හැර-අනෙකුත්-සියලු-පාසල්-අද-විවෘත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2219"
}