{
       "Source": "hirunews",
       "Timestamp": "Wednesday, 23 November 2016 - 18:08",
       "Headline": "අයි.එස්. ගැන අධිකරණ ඇමතිගේ ප්‍රකාශය වැරදි බව කැබිනට් ප්‍රකාශක කියයි",
       "News Content": "ජනමාධ්‍ය නියාමනයට ස්වාධීන කොමිසමක් ඇති කිරීම සදහා සමාජ කථිකාවතක් ඇති කිරීමට අමාත්‍ය මණ්ඩලයේ අනුමැතිය හිමිව තිබෙනවා.\nපාර්ලිමේන්තු සංකීරණයේ පැවැති කැබිනට් තීරණ දැනුම් දීමේ ප්‍රවෘත්ති සාකච්ඡාවකට එක් වෙමින් අමාත්‍ය ගයන්ත කරුණාතිලක මහතා මේ බව සඳහන් කළා.\nමේ අතර වෙබ් අඩවි සහ සමාජ මාධ්‍ය ඔස්සේ අධිකරණ විනිසුරුවරුන්ට එල්ල කරන චෝදනා සම්බන්ධයෙන්ද කැබිනට් මාධ්‍ය හමුවේදී මාධ්‍යවේදීන් ප්‍රශ්න කළා.\nඊට පිළිතුරු ලබාදුන් එම මාධ්‍ය හමුවට එක්ව සිටි නියෝජ්‍ය අමාත්‍ය කරූ පරණවිතාන සඳහන් කළේ කවරෙකුට වුවත්  එවැනි අයුරින් කටයුතු කරන්නේ නම් නීතිය ක්‍රියාත්මක විය යුතු බවයි.\nඅයි.එස්. ත්‍රස්වාදීන් සමඟ මෙරට පුද්ගලයින් තිස් දෙදෙනෙකු එක්වී ඇති බවට අධිකරණ අමාත්‍ය විජේදාස රාජපක්ෂ පසුගියදා පාර්ලිමේන්තුවේදී සිදුකළ ප්‍රකාශයේ තොරතුරු වැරදි බව කැබිනට් මාධ්‍ය හමුවට එක්වූ අමාත්‍ය රාජිත සේනාරත්න අද කියා සිටියා.\nඔහු සඳහන් කළේ තමන් මේ පිළිබඳව ආරක්ෂක ප්‍රධානීන්ගෙන් ලබාගත් තොරතුරු අනුව අදාළ කරුණු ඉදිරිපත් කරන බවයි.\nලද තොරතුරු මත අධිකරණ අමාත්‍යවරයා එම ප්‍රකාශය සිදුකර ඇති බව සඳහන් කළ ඔහු අධිකරණ අමාත්‍යවරයාගේ ප්‍රකාශය වැරදි යැයි ඍජුව කියා සිටියේ නැහැ.\nමාධ්‍යවේදීන් ඒ පිළිබඳ විමසූ විට අමාත්‍යවරයා පැවසුවේ තමන් එලෙස ප්‍රකාශ කළහොත් එය ප්‍රධාන පුවතක් බවට පත්වනු ඇති බවයි.\nමේ අතර ඉදිරියේදී වෙළඳසැල්වල තනි දුම්වැටිය බැගින් අලෙවි කිරීම අත්හිටුවන බව සෞඛ්‍ය අමාත්‍ය රාජිත සේනාරත්න ප්‍රකාශ කර තිබෙනවා.\nඒ, රජයේ වෛද්‍ය නිලධාරින්ගේ සංගමය සමග පැවති සාකච්ඡාවකට එක්වෙමින්.",
       "URL": "https://www.hirunews.lk/148183/අයි-එස්-ගැන-අධිකරණ-ඇමතිගේ-ප්‍රකාශය-වැරදි-බව-කැබිනට්-ප්‍රකාශක-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4783"
}