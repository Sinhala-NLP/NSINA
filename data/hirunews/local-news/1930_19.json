{
       "Source": "hirunews",
       "Timestamp": "Tuesday, 25 May 2021 - 9:18",
       "Headline": "එක්ස්ප්‍රස් පර්ල් ගින්න පාලනයට ගුවන් හමුදා හෙලිකොප්ටර් යානයක් (ඡායාරූප)",
       "News Content": "ගිනි ගැනීමකට ලක්වන එක්ස්ප්‍රස් පර්ල් නෞකාවේ ගින්න පාලනයට ශ්‍රී ලංකා ගුවන් හමුදාවේ බෙල් 212 වර්ගයේ හෙලිකොප්ටර් යානයක් යොදාගන තිබෙනවා.\nඑමගින් ගිනි නිවීමේ රසායනික නෞකාව මතට ගුවනින් හෙලීමට නියමිතයි.\nඑමෙන්ම, ගින්නෙන් සමුද්‍රීය පරිසරයට සිදුවන හානිය අවම කරලීම සඳහා නෞකාව නාවික සැතපුම් 50 ක් පමණ ඈතට රැගෙන යාමට කටයුතු කර ඇති බව සඳහන්.\nමේ අතර කොළඹ වරායට වයඹ දෙසින් නැංගුරම් ලා තිබියදී ගිනි ගැනීමකට ලක්වූ මෙම නෞකාවේ 25 දෙනෙකුගෙන් යුත් සමස්ත කාර්ය මණ්ඩලය අද ඉන් ඉවත් කර ගැනුණා.\nඒ, ශ්‍රී ලංකා නාවික හමුදාවේ මැදිහත් වීමෙන්.\nනෞකාවේ සාමාජිකයින් දෙදෙනෙකු ද එහි ඇති වූ පිපිරීමකින් තුවාල ලබා කොළඹ ජාතික රෝහලට ඇතුළත් කර ඇති බවයි රෝහල් ආරංචි මාර්ග සඳහන් කළේ.\nඑසේම, නෞකාවේ ගින්න වර්ධනය වීමත් සමඟ එහි තිබූ බහාළුම් 08 ක් ද මුහුදට වැටී ඇති බව සමුද්‍රීය පරිසර ආරක්ෂණ අධිකාරිය සඳහන් කළා.\nකොළඹ වරායට නුදුරින් නැංගුරම් ලා ඇති සිංගප්පූරුවට අයත් ටොන් 37,000 ක් බරැති එක්ස්ප්‍රස් පර්ල් නෞකාවේ බහාළුම් 1,486 ක් සමන්විත අතර එහි ගින්නක් හට ගනු ලැබුවේ පසුගිය 19 වනදායි.",
       "URL": "https://www.hirunews.lk/272366/එක්ස්ප්‍රස්-පර්ල්-ගින්න-පාලනයට-ගුවන්-හමුදා-හෙලිකොප්ටර්-යානයක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1930"
}