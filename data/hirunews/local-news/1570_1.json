{
       "Source": "hirunews",
       "Timestamp": "Wednesday, 10 November 2021 - 18:54",
       "Headline": "අතුරුදහන් වූ දැරියන් තිදෙනා පිටුපස තිබූ ඇත්තම කතාව එළියට එයි",
       "News Content": "රටේම අවධානය යොමු වූ පෙරේදා දිනයේ (08) අතුරුදහන් වී ඊයේ (09) දිනයේ නිවෙස් වෙත පැමිණි දැරියන් තිදෙනා \"සුපිරි නර්තන තරු\" වීමේ අභිලාශයෙන් නිවසින් පැන ගොස් ඇති බවට තොරතුරු වාර්තා වනවා.\nඅප කළ විමසීමකදී පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව මේ බව තහවුරු කළා.\nවැඩිදුරටත් ඒ මහතා සඳහන් කළේ,\n\"මේ දරුවෝ උදේ පාන්දරම රහසේම ගිහින් තිබුණේ නර්තන ශිල්පිනියන් වීමේ බලාපොරොත්තු ඇතුව. ඔවුන් තිදෙනා අතේ තිබුණු මුදු 2කුත් උගස් කරලා රුපියල් 60,000ක මුදලක් ලබාගෙන තියෙනවා. පස්සේ ඇඳුම් අලෙවිසැලකින් ජින්ස්, ටීෂර්ට් සහ බොහෝ ඇඳුම් පැළඳුම් මිලදී ගෙන ඇති බව තමයි වාර්තා වුණේ. මේ අයට ඕනි වෙලා තියෙන්නේ කොහොම හරි නැටුම් කණ්ඩායමකට හරි පන්තියකට හරි සම්බන්ධ වෙන්න..\"\nපොලිස් මාධ්‍ය ප්‍රකාශකවරයා වැඩිදුරටත් සඳහන් කරන්නේ, ඔවුන් තිදෙනා වත්තල ප්‍රදේශයේ නර්තන කණ්ඩායමකට සම්බන්ධ වීමට ද උත්සාහ දරා ඇති බවයි.\nපසුව එම උත්සහයත් ව්‍යාර්ථ වීමෙන් පසු ඔවුන් තිදෙනා අනුරාධපුරය බලා යන බස් රථයකට ගොඩ වී තිබෙනවා.\nඑම අවස්ථාවේදී බස් කොන්දොස්තරවරයාට මෙම දැරියන් ගැන සැක පහළ වී ඇති බවයි වාර්තා වන්නේ.\nඅනතුරුව කොළඹ ආ ඔවුන්, සමගි ජන බලවේගයේ නායක සජිත් ප්‍රේමදාස හමුවීමට උත්සාහ ගෙන ඇති බව ද සඳහන්.\n\"ඔවුන් සුචරිතයට ගිහිල්ලා උදව් ඉල්ලලා තිබුණා. නමුත් ඔවුන්ගේ අවශ්‍යතාව ඉටු කරන්න කිසිවෙකු නොමැති බව ආරක්ෂක අංශ දැනුම් දීලා. පසුව ඔවුන් සමගි ජන බලවේග කාර්යාලයටත් ගිහින් තියෙනවා. නමුත් ඒ වෙලාවේ සජිත් ප්‍රේමදාස මහතා කාර්යාලයේ නැති නිසා ඔවුන්ගේ අවශ්‍යතාවය ඉෂ්ඨ කරගන්නට හැකියාවක් ලැබිලා නැහැ..\"\nකෙසේ වෙතත්, මේ අතරවාරයේ මෙම දැරියන් තිදෙනාගේ පලා යාම ප්‍රධාන ධාරාවේ විද්‍යුත් සහ මුද්‍රිත මාධ්‍ය මෙන්ම සමාජ මාධ්‍ය ඔස්සේ ද පුවත් මවමින්, ප්‍රචාරය වුණා.\nඉන් අනතුරුවයි, මෙම දැරියන් තිදෙනා නැවතත් ඔවුන්ගේ නිවෙස් වෙත පැමිණීමට තීරණය කර ඇත්තේ. කෙසේ වෙතත්, මෙම දැරියන් තිදෙනා දැඩි මානසික කඩා වැටීමකට ලක්ව ඇති අතර, නිවෙස්වලින් ඔවුන්ට \"සංගීතය හෝ රූපවාහිනි\" නැරඹීමටද තහංචි පනවා ඇති බවටයි, වාර්තා වන්නේ.\nසිද්ධිය සම්බන්ධයෙන් පොලිස් විමර්ශන තවදුරටත් ක්‍රියාත්මක අතර, දරුවන් ගැන මීට වඩා සැලකිල්ලෙන් සොයා බැලිය යුතු බවත්, තරුණ වියේ පසුවන දරුවන්ගේ අවශ්‍යතා සම්බන්ධයෙන් දෙමව්පියන් මීට වඩා වගකීම් සහග විය යුතු බවත්, ජ්‍යෙෂ්ඨ පොලිස් අධිකාරිවරයා වැඩිදුරටත් සඳහන් කළා.",
       "URL": "https://www.hirunews.lk/287619/අතුරුදහන්-වූ-දැරියන්-තිදෙනා-පිටුපස-තිබූ-ඇත්තම-කතාව-එළියට-එයි",
       "Category": "Local News",
       "Parent URL": "https://www.hirunews.lk/local-news.php?pageID=1570"
}