{
       "Source": "hirunews",
       "Timestamp": "Monday, 30 May 2022 - 14:07",
       "Headline": "අල්ලස් කොමිසමෙන් ජොන්ස්ටන්ට නැවතත් නඩුවක්",
       "News Content": "හිටපු අමාත්‍ය ජොන්ස්ටන් ප්‍රනාන්දු ඇතුළු විත්තිකරුවන් තිදෙනෙකුට එරෙහිව අල්ලස් කොමිසම අද (30) කොළඹ මහාධිකරණය හමුවේ යළි නඩුවක් ගොනු කර තිබෙනවා.\nඅදාල නඩුවේ සෙසු විත්තිකරුවන් ලෙස ස.තො.ස ආයතනයේ හිටපු සභාපති එරාජ් ප්‍රනාන්දු සහ එහි හිටපු ක්‍රියාකාරී අධ්‍යක්ෂ මොහොමඩ් ශාකීර් යන අය නම් කර තිබෙනවා.\nඒ 2010 වසරේ ජනවාරි මස 01 සහ එම වසරේ සැප්තැම්බර් මස 31 වනදා දක්වා කාලසීමාව තුළ වෙළඳ අමාත්‍යවරයා වශයෙන් කටයුතු කළ සමය තුළ, ස.තො.ස ආයතනයේ සේවකයින් සිය නීත්‍යානුකූල රාජකාරිවලින් ඉවත් කොට දේශපාලන කටයුතු සඳහා යොදා ගැනීම තුළින් රජයට රුපියල් 8,465,000/-ක පාඩුවක් සිදු කළා යන චෝදනාව මතයි.\nකෙසේ නමුත් අදාළ නඩුවේ තාක්ෂණික දෝෂ තිබේ යැයි පවසමින් පසුව අල්ලස් කොමිසම විසින් ම එම නඩුව ඉල්ලා අස් කර ගත්තා.\nනමුත් මේ වන විට අදාළ තාක්ෂණික කරුණු නිවැරදි කරමින් ජොන්ස්ටන් ප්‍රනාන්දු මන්ත්‍රීවරයා සහ විත්තිකරුවන්ට එරෙහිව නැවත එම නඩුව පැවරීමට කටයුතු කර තිබෙනවා.\nඅදාළ නඩුවේ සාක්ෂි කරුවන් වශයෙන් පුද්ගලයින් 45 දෙනෙකු නම් කර ඇති අතර සාක්ෂි වශයෙන් ලේඛන 09 ක් ද ඉදිරිපත් කර තිබෙනවා.",
       "URL": "https://www.hirunews.lk/305710/අල්ලස්-කොමිසමෙන්-ජොන්ස්ටන්ට-නැවතත්-නඩුවක්",
       "Category": "Local News",
       "Parent URL": "https://www.hirunews.lk/local-news.php?pageID=1132"
}