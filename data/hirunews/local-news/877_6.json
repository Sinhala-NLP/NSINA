{
       "Source": "hirunews",
       "Timestamp": "Saturday, 10 September 2022 - 20:25",
       "Headline": "ශ්‍රී ලංකාව හෙට ආසියානු කුසලාන දෙකක් වෙනුවෙන් තරගයක",
       "News Content": "අවසන් පූර්ව වටයේදී හොංකොං කණ්ඩායම පරාජයට පත් කළ ශ්‍රී ලංකා දැල්පන්දු කණ්ඩායම සිංගප්පූරුව සමග ආසියානු ශූරතා දැල්පන්දු තරගාවලියේ අවසන් මහා තරගයට සුදුසුකම් ලබා ගත්තා.\nඅද පැවති තරගයේදී ශ්‍රී ලංකා ක්‍රීඩිකාවන් හොංකොං කණ්ඩායම පරාජය කළේ 67ට 43 ක් ලෙසයි.\nමෙම ජයග්‍රහණයත් සමඟ 2023 වසරේ දකුණු අප්‍රිකාවේ පැවැත්වීමට නියමිත කාන්තා දැල් පන්දු ලෝක ශූරතාව සඳහාත් ශ්‍රී ලංකාව අද සුදුසුකම් ලබා ගත්තා.\nඅවසන් තරගය හෙට පැවැත්වෙන අතර ශ්‍රී ලංකා පාකිස්ථාන ආසියානු කුසලාන විස්සයි විස්ස අවසන් මහා තරගය ද හෙට පැවැත්වීමට නියමිතයි.\nඒ අනුව, ශ්‍රී ලංකා ක්‍රිකට් කණ්ඩායම සහ දැල්පන්දු ක්‍රීඩිකාවන් හෙට ආසියානු ශූරතා දෙකක් වෙනුවෙන් පිටියට පිවිසීම විශේෂත්වයක්.",
       "URL": "https://www.hirunews.lk/315086/ශ්‍රී-ලංකාව-හෙට-ආසියානු-කුසලාන-දෙකක්-වෙනුවෙන්-තරගයක",
       "Category": "Local News",
       "Parent URL": "https://www.hirunews.lk/local-news.php?pageID=877"
}