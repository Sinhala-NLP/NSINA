{
       "Source": "hirunews",
       "Timestamp": "Friday, 18 September 2020 - 17:43",
       "Headline": "Ceylon Tea නාමයට හානි වීමට ඉඩ නොදෙන්නැයි ජනපති තේ කම්හල් හිමියන්ගෙන් ඉල්ලයි (වීඩියෝ)",
       "News Content": "දීර්ඝ කාලයක සිට ලොව සියලු රටවල් අතර ඉමහත් ආකර්ශණයට ලක්ව ඇති Ceylon Tea නාමයට හානි වීමට ඉඩ නොදෙන්නැයි ජනාධිපති ගෝඨාභය රාජපක්ෂ තේ කර්මාන්තශාලා හිමියන්ගෙන් ඉල්ලා සිටිනවා.\nගුණාත්මක තේ නිෂ්පාදනය පිළිබඳව සුළු හා මධ්‍ය පරිමාණ තේ කම්හල් හිමියන් සහ අපනයනකරුවන් සමග අද (18) දහවල් ජනාධිපති කාර්යාලයේ පැවති සාකච්ඡාවකදීයි ජනාධිපතිවරයා මේ බව සඳහන් කළේ.\nසීනි, ග්ලුකෝස් වර්ග සහ සෝඩියම් බයිකාබනේට්, පෙරස් සල්ෆේට් වැනි ද්‍රව්‍ය මිශ්‍රණයෙන් කෙරෙන තේ නිෂ්පාදන පිළිබඳ මෑතක සිට වාර්තා වනවා.\nඑවැනි තේ ලෝක වෙළෙඳ පොළේ දී ප්‍රතික්ෂේප වීමෙන් තේ කර්මාන්තය දැවැන්ත පසුබැසීමකට ගොදුරු වී තිබෙනවා.\nරටේ කීර්තිනාමයට මෙන්ම ලෝක වෙළෙඳ පොළේ Ceylon Tea සඳහා ඇති ඉල්ලුමට හානියක වීමට මින් ඉදිරියට කිසිසේත් ඉඩදිය නොහැකි බවයි ජනාධිපතිවරයා අවධාරණය කළේ.\nගම්මිරිස් වෙළෙඳ පොළට සිදුවූ හානියට තේ කර්මාන්තයත් ගොදුරුවීමට ඉඩ නොතබන බව ජනාධිපතිවරයා අවධාරණය කරනවා.\nලෝක වෙළෙඳ පොළේ තේ සඳහා  ඉල්ලුම 65% සිට 45% දක්වා පහළ වැටීමට තේ නිෂ්පාදනයේ ගුණාත්මක පරිහානිය බලපා ඇති බවයි අනාවරණ වී ඇත්තේ.\nමෙරට තේ කර්මාන්ත ශාලා සංඛ්‍යාව 705ක් වන අතර කර්මාන්ත ශාලා 45කින් අයථා ක්‍රියාකාරකම් වාර්තා වී ඇති අතර පරීක්ෂණවලින් පසු 18ක නිෂ්පාදන නතර කළ බවයි තේ මණ්ඩලයේ සභාපති ජයම්පති මොල්ලිගොඩ මහතා මෙහිදී කියාසිටියේ.\nකසළ තේ සහ අහිතකර රසායනික ද්‍රව්‍ය භාවිතයෙන්  තේ නිෂ්පාදනය කරන ආයතන වැටලීම බුද්ධි අංශ තොරතුරු මත පොලිස් විශේෂ කාර්ය බලකාය සහ පොලීසිය මගින් සිදු කෙරෙනවා.\nරටට ලැබෙන ආදායමට හෝ තේ කර්මාන්තයට හෝ බාල තේ නිෂ්පාදනයෙන් බාධාවක් වීමට ඉඩ නොතැබිය යුතු අතර ඉහළ ගුණාත්මක බවින් යුතු තේ ලෝක වෙළෙඳපොළට සැපයීමට තේ කර්මාන්තශාලා හිමියන් මෙන්ම අපනයනකරුවන් වගබලා ගත යුතු බවටයි ජනාධිපතිවරයා උපදෙස් දී ඇත්තේ.\nබාල තේ නිෂ්පාදනයට ඉඩ නොදෙන අතර එය නොතකා ක්‍රියා කරන කර්මාන්තශාලා වසා දමන ලෙසට ද ජනාධිපතිවරයා නිලධාරීන්ට උපදෙස් දී තිබෙනවා.\nබුද්ධි අංශ සහය සහිතව අඛණ්ඩව පරීක්ෂණ කර මෙවැනි ආයතන වැටලීම් කරන ලෙසටයි  ජනාධිපති ගෝඨාභය රාජපක්ෂ පොලිස්පතිවරයාට නියෝග කර ඇත්තේ.",
       "URL": "https://www.hirunews.lk/250541/ceylon-tea-නාමයට-හානි-වීමට-ඉඩ-නොදෙන්නැයි-ජනපති-තේ-කම්හල්-හිමියන්ගෙන්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2445"
}