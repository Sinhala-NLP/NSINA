{
       "Source": "hirunews",
       "Timestamp": "Friday, 25 February 2022 - 7:58",
       "Headline": "අදත් පැය 05කට වැඩි විදුලි කප්පාදුවක් (වීඩියෝ)",
       "News Content": "අද (25) දිනයේදී දිවයිනේ ඒ.බී.සී කලාප සඳහා පැය 4 - විනාඩි 40 ක් සහ අනෙකුත් කලාප වලට පැය 5 - විනාඩි 15 ක කාලයක් විදුලිය කප්පාදු කෙරෙනවා.\nශ්‍රී ලංකා මහජන උපයෝගිතා කොමිෂන් සභාව ප්‍රකාශ කළේ ඒ සඳහා ලංකා විදුලිබල මණ්ඩලයට අනුමැතිය ලබා දී ඇති බවයි.\nහෙට (26) දිනයේ පස්වරුවේ උපරිම විදුලි ඉල්ලුම මෙගාවොට් 2350 ක් සහ රාත්‍රි කාලයේ උපරිම විදුලි ඉල්ලුම මෙගාවොට් 2700 ක් වනු ඇති බවටයි විදුලිබල මණ්ඩලය අපේක්ෂා කරන්නේ.\nමේ අතර, ඉන්ධන අර්බුදය හේතුවෙන් අද සිට බස් ධාවනය සම්පූර්ණයෙන් අඩාල වීමේ අවදානමක් පවතින බවයි ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න ඊයේ සඳහන් කළේ.\nකෙසේ වෙතත්, ජාතික ගමනාගමන කොමිෂන් සභාව විසින් නිවේදනයක් නිකුත් කරමින් සඳහන් කළේ රටේ පවතින ඉන්ධන හිඟය හේතුවෙන් ගමන් ආරම්භ කිරීමෙන් පසුව බස් රථයට අතරමග දී ඉන්ධන ලබා ගැනීමට තාවකාලිකව අවසර ලබාදෙන බවයි.",
       "URL": "https://www.hirunews.lk/297973/අදත්-පැය-05කට-වැඩි-විදුලි-කප්පාදුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1335"
}