{
       "Source": "hirunews",
       "Timestamp": "Thursday, 19 August 2021 - 13:25",
       "Headline": "පාන් ඇතුළු බේකරි නිෂ්පාදනවල මිල ඉහළට (වීඩියෝ)",
       "News Content": "එළඹෙන සඳුදා (23) සිට පාන් මිල රුපියල් පහකින් ඉහළ දැමීමට බේකරි හිමියන්ගේ සංගමය අද තීරණය කළා.\nඊට අමතරව අනෙකුත් සියලුම බේකරි නිෂ්පාදනවල මිල රුපියල් 10කින් සහ කේක් කිලෝවක මිල රුපියල් 100 කින් ඉහළ දමන බවයි එම සංගමයේ සභාපති එන්.කේ. ජයවර්ධන ප්‍රකාශ කළේ.\nමේ අතර, ඉදිරියේදී රට තුළ ඉන්ධන හිඟයක් ඇති වීමේ අවදානමක් මතු වී ඇති බව ඛනිජ තෙල් ජාතික සේවක සංගමයේ කැඳවුම්කරු ආනන්ද පාලිත ප්‍රකාශ  කළා.\nකොළඹ අද පැවති මාධ්‍ය හමුවකට එක්වෙමින් ඔහු සදහන් කළේ මේ වන විට ඩීසල් සංචිත පවතින්නේ දින 11කට සහ පෙට්‍රල් සංචිත දින 10කට පමණ සීමා වී ඇති බවයි.\nපසුගිය දා බලශක්ති අමාත්‍ය උදය ගම්මන්පිළ සිය ෆේස්බුක් ගිණුමේ සටහනක් තබමින් ඉල්ලා සිටියේ ඖෂධ සහ ප්‍රතිශක්තීකරණ එන්නත් වැනි අත්‍යාවශ්‍ය භාණ්ඩ සදහා සීමිත විදේශ විනිමය ඉතිරි කර ගැනීමට ඉන්ධන අරපිරිමැස්මෙන් භාවිතා කරන ලෙසයි.\nමෙම වසරේ මුල්  මාස 6යේ ආනයන වියදමෙන් සියයට 18ක් වැය වූයේ ඉන්ධන සඳහා බවත්, අවසන් මාස 6හේ එය සියයට 25 දක්වා ඉහළ යාමේ හැකියාව පවතින බවයි අමාත්‍යවරයා එමගින් පෙන්වා දී තිබුණේ.",
       "URL": "https://www.hirunews.lk/280105/පාන්-ඇතුළු-බේකරි-නිෂ්පාදනවල-මිල-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1744"
}