{
       "Source": "hirunews",
       "Timestamp": "Wednesday, 09 August 2023 - 15:01",
       "Headline": "EPF-ETF කප්පාදුවට එරෙහි පෙත්සම නිෂ්ප්‍රභ වෙයි",
       "News Content": "දේශීය ණය ප්‍රතිව්‍යුහගත කිරීමේ කටයුතුවලදී සේවක අර්ථසාධක අරමුදල සහ සේවා නියුක්තිකයින්ගේ භාර අරමුදලින් රජය ලබාගෙන ඇති ණය කප්පාදු කිරීම වැළැක්වීමේ නියෝගයක් ඉල්ලා අන්තර් සමාගම් සේවක සංගමය ඉදිරිපත් කළ මූලික අයිතිවාසිකම් පෙත්සම විභාගයට නොගෙනම නිෂ්ප්‍රභ කිරීමට ශ්‍රේෂ්ඨාධිකරණය අද තීන්දු කළා.\nදීර්ඝ කරුණු සලකා බැලීමකින් අනතුරුව එස්. තුරෙයිරාජා, කුමුදුනි වික්‍රමසිංහ සහ මහින්ද සමයවර්ධන යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල විසිනුයි මෙම නියෝගය ප්‍රකාශයට පත් කළේ.\nවගඋත්තරකරුවන් වෙනුවෙන් පෙනී සිටි නියෝජ්‍ය සොලිසිටර් ජනරාල් කණිෂ්කා ද සිල්වා අධිකරණයෙන් කරුණු දක්වමින් අදාළ පෙත්සම විභාගයට නොගෙන නිෂ්ප්‍රභ කරන ලෙස ඉල්ලා මූලික විරෝධතා මතු කරන බව කියා සිටියා.\nඇය සඳහන් කළේ මෙම පෙත්සමෙන් ඉල්ලා සිටින සහන ප්‍රදානය කිරීමට අධිකරණයට බලයක් නොමැති බවයි.\nපාර්ලිමේන්තුව ද එම යෝජනාව විධිමත් ආකාරයෙන් සම්මත කර ඇතැයි පෙන්වා දුන් නියෝජ්‍ය සොලිසිටර් ජෙනරාල්වරිය ඒ අනුව ව්‍යවස්ථාදායකය හමුවේ පැවැති කරුණක් අධිකරණය හමුවේ අභියෝගයට ලක් කළ නොහැකි බවත් ප්‍රකාශ කළා.\nපෙත්සම්කාර පාර්ශ්වය වෙනුවෙන් පෙනී සිටි නීතිඥවරයා එහිදී කියා සිටියේ පෙත්සම ගොනු කරන අවස්ථාව වන විට ණය ප්‍රතිව්‍යුහගත කිරීමේ කටයුතුවලට අදාළ යෝජනා පාර්ලිමේන්තුවට ඉදිරිපත් වී නොතිබූ බවයි.\nකෙසේ වෙතත් දෙපාර්ශවය විසින් ඉදිරිපත් කළ කරුණු සලකා බැලූ ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල අදාළ තීන්දුව ප්‍රකාශයට පත් කළා.",
       "URL": "https://www.hirunews.lk/344220/epf-etf-කප්පාදුවට-එරෙහි-පෙත්සම-නිෂ්ප්‍රභ-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=111"
}