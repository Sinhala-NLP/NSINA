{
       "Source": "hirunews",
       "Timestamp": "Thursday, 16 June 2022 - 13:15",
       "Headline": "ඇරඹූ යල කන්නයට කඩිනමින් පොහොර දෙන්න - ගොවීන් ඉල්ලයි (වීඩියෝ)",
       "News Content": "යල කන්නය සඳහා වගා කටයුතු ආරම්භ කර ඇති බැවින් තමන්ට පොහොර ලබා දීමට ආණ්ඩුව කඩිනමින් පියවර ගත යුතු බවට ගොවීන් පවසනවා.\nඔවුන් සදහන් කළේ, ඉන්ධන අර්බුදය ද සිය නිෂ්පාදන කටයුතු කෙරෙහි දැඩිව බලපා ඇති බවයි.\nපොළොන්නරුව පරාක්‍රම සමුද්‍ර ව්‍යාපාරයේ ගොවීන් මෙවර යල කන්නයේ කටයුතු , මේ වන විට ආරම්භ කර තිබෙනවා.\nපොහොර සහ ඉන්ධන නොමැති වීම හේතුවෙන් ගොවීන් යල කන්නයේ වගා කිරීම් ප්‍රමාද කර තිබුණා.\nකෙසේ වෙතත්, ඉදිරියේදී ඇති විය හැකි ආහාර අර්බුදය සඳහා ඔවුන් සුදානම් කඩිනමින් සූදානම් වන අයුරු දක්නට ලැබුණා.\nපොළොන්නරුව තබාල ප්‍රදේශයේ ගොවීන් කාබනික පොහොර යොදාගනිමින් සාර්ථක වී වගාවක් සිදු කර තිබෙනවා.\nඅක්කර 2500 ක ප්‍රමාණයක් වගා කර ඇති බවයි ගොවීන් පවසන්නේ.\nදෙහිඕවිට, කනංගම වරුෂාවත්ත ප්‍රදේශයේ සාර්ථක ගෙවතු වගාවත් සිදු කර ඇති ආකාරය ද දක්නට ලැබුණා.\nමෙම එළවළු සහ පළතුරු අස්වැන්න සිය පරිභෝජනය සඳහා යොදා ගෙන ඉතිරි කොටස අලෙවි කරන බවටයි නිවැසියන් පවසන්නේ.\nමේ අතර, වැඩිමිලට සහල් අලෙවි කරන වෙළඳුන් සොයා පාරිභෝගික සේවා අධිකාරියේ නිලධාරීන් පොළොන්නරුව සහ කඳුරුවෙල නගරවල වැටලීමක් සිදු කළා.\nමේ අතර , එක්සත් සහල් නිෂ්පාදකයින්ගේ සංගමය ද අද (16) ප්‍රවෘත්ති සාකච්ඡාවක් කැඳවා තිබුණා.",
       "URL": "https://www.hirunews.lk/307273/ඇරඹූ-යල-කන්නයට-කඩිනමින්-පොහොර-දෙන්න-ගොවීන්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1092"
}