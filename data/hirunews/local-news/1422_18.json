{
       "Source": "hirunews",
       "Timestamp": "Saturday, 15 January 2022 - 19:49",
       "Headline": "සතොසට අත්‍යාවශ්‍ය ආහාර ද්‍රව්‍ය ලබා ගැනීමට බදාදා සාකච්ඡාවක්",
       "News Content": "වෙළඳපොල තුල අත්‍යාවශ්‍ය ආහාර ද්‍රව්‍යවල හිඟයක් පැවතීම සහ මිල ගණන් ඉහළ යමින් පවතින තත්ත්වයක් තුල සතොසට අවශ්‍ය අත්‍යාවශ්‍ය ආහාර ද්‍රව්‍ය ලබා ගැනීම සඳහා ලබන බදාදා විශේෂ සාකච්ඡාවක් පැවැත්වීමට නියමිත බව වෙළඳ අමාත්‍යාංශය සඳහන් කළා.\nඒ අනුව, අත්‍යාවශ්‍ය භාණ්ඩ සැපයුම්කරුවන් සහ වෙළඳ අමාත්‍යවරයා අතර මෙම සාකච්ඡාව පැවැත්වීමටයි නියමිතව ඇත්තේ.\nඑවන් පසුබිමක ආනයනකරුවන් පවසන්නේ අත්‍යාවශ්‍ය ආහාර ද්‍රව්‍ය අඩංගු බහාලුම් 1700 ක් පමණ වරාය තුල සිරවී ඇති බවයි.\nපවතින ඩොලර් හිඟය ඊට හේතුව බවයි ඔවුන් සඳහන් කරන්නේ.\nඑසේම, අත්‍යාවශ්‍ය ආහාර ද්‍රව්‍ය වරායේ සිරවී තිබීම සහ වෙළඳපොල තුල පවතින අර්බුද තත්ත්වය සම්බන්ධයෙන් මහබැංකු අධිපති අජිත් නිවාඩ් කබ්රාල් අද මල්වතු අස්ගිරි මහානායක හිමිවරුන් බැහැදැකීමෙන් අනතුරුව මාධ්‍ය වෙත අදහස් පළ කළා.\nමේ අතර, අත්‍යාවශ්‍ය ආහාර ද්‍රව්‍ය වල මිල ඉහළ යාම සහ පවතින හිඟය සම්බන්ධයෙන් විරෝධය පළ කරමින් ජනතාව දැනුවත් කිරීමේ ව්‍යාපාරයක් අද තිරප්පනේ නගරයේදී පැවැත්වුණා.\nඑය සංවිධාන කර තිබුණේ සමගි ජනබලවේගය විසින්.\nඑසේම, පොහොර නොමැතිව වගා විනාශ වූ ගොවීන්ට සාධාරණ වන්දියක් ලබාදෙන ලෙස ඉල්ලමින් සමස්ත ලංකා ගොවිජන සම්මේලනය දඹුල්ල නගරයේ අද විරෝධතාවක නිරත වුණා.\nමේ අතර, ගොවීන් පෙන්වා දෙන්නේ පොහොර සඳහා අධික මිලක් ගෙවීමට සිදුවීමෙන් තමන් තවදුරටත් දැඩි අර්බුදයකට මුහුණ දී සිටින බවයි.\nඑසේම, හඟු‍රන්කෙත - තලාව ප්‍රදේශයේ වී වගා කරන ගොවීන් පිරිසක්ද පොහොර ගැටලු‍වට විසඳුම් ඉල්ලා දේව කන්නලව්වක නිරත වුණා.\nපොළොන්නරුව - ගිරිතලේ ව්‍යාපාරය යටතේ ගොවිතැන් කටයුතු කළ හතමුණ ප්‍රදේශයේ ගොවීන් පවසන්නේ අවශ්‍ය පොහොර නොමැතිකමින් තමන් ගැටලු‍ රැසකට මුහුණ පා ඇති බවයි.\nමේ අතර, පාකිස්ථානයෙන් ආනයනය කරන ලද බිට් රූට් තොගයක් දඹුල්ල ආර්ථික මධ්‍යස්ථානයේ හොර රහසේ අලෙවි කිරීමේ ජාවාරමක් සිදුවෙමින් පවතින බව එහි වෙළෙඳුන් පවසනවා.\nඑසේම, රට පුරා ගෑස් ආශ්‍රිතව සිදුවන අනතුරු වළක්වා දෙන ලෙස ඉල්ලමින් ලිට්රෝ සුරැකීමේ ජාතික එකමුතුව අද දෙහිවල විෂ්ණු කෝවිලට පැමිණ දේව කන්නලව්වක නිරත වුණා.\nඊට එක්වීමෙන් අනතුරුව මාධ්‍ය වෙත අදහස් දැක්වූ එහි සභාපති නලින් සමන්ත ප්‍රකාශ කළේ නව සංයුතියෙන් යුක්ත ගෑස් පුපුරායාම පිටුපස යම් කුමන්ත්‍රණයක් පැවතිය හැකි බවයි.",
       "URL": "https://www.hirunews.lk/294111/සතොසට-අත්‍යාවශ්‍ය-ආහාර-ද්‍රව්‍ය-ලබා-ගැනීමට-බදාදා-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=1422"
}