{
       "Source": "hirunews",
       "Timestamp": "Wednesday, 29 April 2020 - 15:37",
       "Headline": "කොරෝනා වෛරස් ව්‍යාප්තිය පාලනයට සියළු පියවර ගෙන ඇතැයි සෞඛ්‍ය සේවා අධ්‍යක්ෂ කියයි",
       "News Content": "කොරෝනා වෛරස් ව්‍යාප්තිය පාලනයට සියළු පියවර ගෙන ඇතැයි සෞඛ්‍ය සේවා අධ්‍යක්ෂ ජෙනරාල් විශේෂඥ වෛද්‍ය අනිල් ජාසිංහ පවසනවා.\nනිවේදනයක් නිකුත් කරමින් සෞඛ්‍ය අමාත්‍යංශය සඳහන් කළේ නාවික හමුදා සෙබළුන් අතර සිටිය හැකි බවට සැක කෙරෙන ආසාදිතයන් සොයා ගැනීමේ කටයුතු මේ වන විට අවසන් අධියරට පැමිණ ඇති බවයි.\nඑමෙන්ම නාවික හමුදා සාමාජිකයන්ගේ පවුලේ සාමාජිකයන් සහ ප්‍රදේශවාසීන් මෙන්ම ඔවුන් ආගිය ස්ථානවල සිටි හිතවතුන් ඇතුළු පිරිස් ආසාදිතයන් බවට පත්වනු ඇතැයි යන සැකය මේ වන විට මතුවී ඇතැයි ද අනිල් ජාසිංහ මහතා අදාළ නිවේදනය මගින් පෙන්වා දී තිබෙනවා.\nඑබැවින් එම ස්පර්ශකයින් පිළිබඳ සෞඛ්‍ය කාර්ය මණ්ඩල මෙන්ම බුද්ධි අංශය ද දැඩි විමසිල්ලෙන් පසුවන බව ඔහු සඳහන් කළා.\nමේ වන විට මතුවී තිබෙන කොවිඩ් - 19 පොකුරු (Clusters) තවදුරටත් විශාල වශයෙන් වර්ධනය නොවනු ඇතැයි තමන් විශ්වාස කරන බවයි විශේෂඥ වෛද්‍ය අනිල් ජාසිංහ  මහතා කියාසිටියේ.\nආසාදිතයන් බවට පත්විය හැකි බවට අවදානමක් ඇති හේතු සහිතව හඳුනා ගන්නා සියලුදෙනා නිරෝධායනයට ලක්කර තිබෙනවා.\nඑහෙත් තවදුරටත් මෙම පොකුරු ඇතිවීම හෝ නොවීම පිළිබඳව මෙන්ම සමාජයේ අළුතින් පොකුරු ඇතිවීම හෝ නොවීම පිළිබඳ මේ මොහොතේ අනාවැකි පළකළ නොහැකි බවයි සෞඛ්‍ය සේවා අධ්‍යක්ෂ ජෙනරාල්වරයා අවධාරණය කළේ.\nකෙසේවෙතත් වෛරස් ව්‍යාප්තිය පාලනයට ගෙන යන වැඩපිළිවෙල සාර්ථක වීමට බලපාන ප්‍රධාන  සාධකයක් වන්නේ සෞඛ්‍ය අංශ නිකුත් කර ඇති උපදෙස් නිවැරදිව මහජනතාව විසින් පිළිපැදීම බව ද සෞඛ්‍ය සේවා අධ්‍යක්ෂ ජෙනරාල් විශේෂඥ වෛද්‍ය අනිල් ජාසිංහ මහතා අවධාරණය කරනවා.",
       "URL": "https://www.hirunews.lk/239703/කොරෝනා-වෛරස්-ව්‍යාප්තිය-පාලනයට-සියළු-පියවර-ගෙන-ඇතැයි-සෞඛ්‍ය-සේවා-අධ්‍යක්ෂ-කියයි",
       "Category": "Local News",
       "Parent URL": "https://www.hirunews.lk/local-news.php?pageID=2765"
}