{
       "Source": "hirunews",
       "Timestamp": "Wednesday, 21 March 2018 - 10:30",
       "Headline": "සිව් හැවිරිදි දැරියක් අපයෝජනය කළ කපුවා කොටු",
       "News Content": "ඇල්පිටිය, ඌරගස්මංහන්දිය  ප්‍රදේශයේ වයස අවුරුදු හතරක දැරියකට බරපතළ ලිංගික අපයෝජනය කිරීමේ සිද්ධියකට සම්බන්ධ සැකකරුවෙකු ඊයේ (20) අත්අඩංගුවට ගෙන තිබෙනවා.\nඌරගස්මංහන්දිය පොලිසිය විසින් මෙම අත්අඩංගුවට ගැනීම සිදුකර ඇති බවයි වාර්තා වන්නේ.\nසැකකරු 56 හැවිරිදි දෙදරු පියෙක් වන අතර ඔහු රත්නපුර ප්‍රදේශයේ දේවාලයක් පවත්වාගෙන යන කපු මහතෙකු බවයි තොරතුරු අනාවරණය වී ඇත්තේ.\nසැකකරුගේ නිවස ආසන්නයේ පිහිටි අසල්වැසි නිවසක පදිංචිව සිටි අදාල දැරිය අවස්ථා කිහිපයකදී සැකකරු විසින් අපයෝජනය කර ඇති බව සඳහන්.\nසිද්ධියට සම්බන්ධයෙන් ලද පැමිණිල්ලකට අනුව සැකකරු අත්අඩංගුවට ගැනීම සඳහා පොලිසියට සැරසෙන අවස්ථාවේ ඔහු ප්‍රදේශයෙන් පලාගොස් තිබෙනවා.\nඅනතුරුව පොලිසියට ලැබුණු තොරතුරු මත සැකකරු අත්අඩංගුවට ගැනීමට පොලිස් කණ්ඩායම් කිහිපයක් මෙහෙයුමක් දියත් කරමින් සිටියදී නීතිඥයෙකු මාර්ගයෙන් සැකකාර පුද්ගලයා පොලිසියට භාරවී ඇති බවයි වාර්තා වන්නේ.\nසිද්ධියට මුහුණ පෑ දැරිය රෝහල් ගතකර ඇති අතර සැකකරු අධිකරණයට ඉදිරිපත් කිරීමට නියමිතව තිබූ බවයි අප වාර්තාකරු සඳහන් කළේ.",
       "URL": "https://www.hirunews.lk/186455/සිව්-හැවිරිදි-දැරියක්-අපයෝජනය-කළ-කපුවා-කොටු",
       "Category": "Local News",
       "Parent URL": "https://www.hirunews.lk/local-news.php?pageID=4027"
}