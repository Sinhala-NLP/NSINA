{
       "Source": "hirunews",
       "Timestamp": "Thursday, 24 June 2021 - 19:29",
       "Headline": "සංචරණ සීමා හෙට (25) අලුයම 4ට ඉවත් කෙරේ (වීඩියෝ)",
       "News Content": "දෙදහස ඉක්මවා දෛනික ආසාදිතයන් තවදුරටත් වැඩි වුවහොත් සංචරණ සීමා දැඩි කිරීමට සිදුවන බව සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන අනතුරු අඟවනවා.\nමේ අතර, හෙට අලුයම හතරට දිවයිනටම පනවා ඇති සංචරණ සීමා ඉවත් කෙරෙන අතර, පළාත් අතර සංචරණය තවදුරටත්  තහනම් වනු ඇති.\nඊයේ රාත්‍රී 10 සිට දිවයිනටම බලපැවැත්වෙන පරිදි සංචරණ සීමා පැනවූ අතර, හෙට අලුයම සංචරණ සීමා ඉවත් කෙරුණද බස් රථ හා දුම්රිය ධාවනය තවදුරටත්  පළාත් තුළ පමණක් සිදුකරන බව  ප්‍රවාහන රාජ්‍ය අමාත්‍ය දිලුම් අමුණුගම කියා සිටියා.\nමේ අතර, සංචරණ සීමාවල ප්‍රතිඵල මේ වනවිට විශ්ලේෂණය කරමින් සිටින බව සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන අද පැවති මාධ්‍ය  හමුවකදී සඳහන් කළා.\nසංචරණ සීමා ලිහිල් කරන ලද කාලසීමාවේ මත්පැන් මිලිලීටර 28,500 ක ප්‍රමාණයක් නීතිවිරෝධී ලෙස ප්‍රවාහනය කළ හෝකන්දර - සිංහපුර ප්‍රදේශයේ පදිංචි පුද්ගලයෙකු අත්අඩංගුවට ගෙන තිබෙනවා.\nසුරාබදු දෙපාර්තමේන්තුව සඳහන් කළේ එලෙස අත්අඩංගුවට ගත්  සැකකරු සතුව තිබූ මත්පැන් තොගයේ වටිනාකම රුපියල් 60,000 ඉක්මවන බවයි.\nසුරාබදු නිලධාරීන් සිදුකරන ලද විමර්ශනවලදී අනාවරණ වී ඇත්තේ පොසොන් පොහොය දිනයේ නීතිවිරෝධී ලෙස අධික මිල ගණන්වලට අලෙවි කිරීම සඳහා මෙම මත්පැන් මිලදී ගෙන ඇති බවටයි.\nමේ අතර, ආණමඩුව ප්‍රදේශයේ වැවක දියේ ගිලී ජීවිතක්ෂයට පත්වූ අයෙකු කොරෝනා ආසාදිතයෙකු බවට තහවුරු වීම නිසා විස්සකට ආසන්න පිරිසක් නිරෝධායනය සඳහා යොමුකර තිබෙනවා.\nඅදාළ පුද්ගලයා පසුගිය 22 වනදා දියනෑමට ගිය අවස්ථාවේ දියේ ගිලී ඇති අතර, ඔහු රෝහල් ගතකළ පිරිස හඳුනාගනිමින් මෙලෙස නිරෝධායනයට  යොමුකළ බවයි සෞඛ්‍ය වෛද්‍ය නිලධාරී කාර්යාලය සඳහන් කළේ.\nවැලිමඩ සෞඛ්‍ය වෛද්‍ය නිලධාරී කොට්ඨාසයට අයත් බොරගස් හුලංකපොල්ල ප්‍රදේශයෙන් ආසාදිතයන් 40 දෙනෙකු හඳුනා ගැනුනා. එමෙන්ම ගිනිගත්හේන - කඩවල වතුයායෙන්ද නව ආසාදිතයන් 20 කට වැඩි පිරිසක් හඳුනාගෙන ඇති බවයි වාර්තා වන්නේ.\nමේ අතර, කරන්දෙණිය දිසා රෝහලේ නේවාසිකව ප්‍රතිකාර ලබන කොරෝනා රෝගීන්ට මානසික සුවය පතා පොසොන් පොහොය යෙදුණු අද දිනයේ පිරිත් සජ්ඡායනාවක් සිදු කෙරුණා. ඒ, අදාළ රෝහල වෙත භික්ෂූන් වහන්සේ වැඩම කරවීමෙන් අනතුරුවයි.\nඑමෙන්ම, මුල්ලේරියාව රෝහලේ කොරෝනා ආසාදිතව නේවාසික ප්‍රතිකාර ලබන 116 දෙනෙකු සඳහා දිවා ආහාරය අද සිදු  කෙරුණේ රෝහල් කාර්ය මණ්ඩලයේ දායකත්වයෙන්.\nමේ අතර කොරෝනා වසංගත තත්වය හමුවේ වැලිකන්ද - සෙවනපිටිය තෙලිඟු ගම්මානයේ අහිකුණ්ඨික වැසියන් පීඩාවට පත්ව සිටිනවා.",
       "URL": "https://www.hirunews.lk/275247/සංචරණ-සීමා-හෙට-25-අලුයම-4ට-ඉවත්-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1862"
}