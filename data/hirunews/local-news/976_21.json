{
       "Source": "hirunews",
       "Timestamp": "Sunday, 31 July 2022 - 20:12",
       "Headline": "හෙට සිට QR ක්‍රමවේදයට පමණක් ඉන්ධන නිකුත් කරන්නැයි උපදෙස්",
       "News Content": "හෙට සිට දිවයින පුරා ඇති සියලුම ඉන්ධන පිරවුම්හල්වල QR ක්‍රමවේදය ක්‍රියාවට නංවන බව බලශක්ති අමාත්‍ය කංචන විජේසේකර පවසනවා.\nඉන්ධන නිකුත් කිරීම QR code යොදා ගනිමින් පමණක් සිදුකරන ලෙසටයි අමාත්‍යවරයා පිරවුම්හල් හිමියන්ට දැනුම්දෙන්නේ.\nQR කේතය ද සමගින් වාහන අංකය ද පරීක්ෂා කරන ලෙසට සියලුම ඉන්ධන පිරවුම්හල් හිමියන්ට සහ කළමනාකාරීත්වයට අමාත්‍යවරයා දැනුම් දෙනවා.\nවාහන අංක තහඩුවේ අවසාන අංකයට අනුව ඉන්ධන නිකුත් කිරීම අදින් අවසන් වන අතර ජාතික ඉන්ධන අවසර පත්‍ර ක්‍රමවේදය හෙවත් කිව් ආර් ක්‍රමවේදය හෙට සිට දිවයින පුරා ක්‍රියාත්මක වනවා.\nවාහනයේ චැසි අංකයෙන් QR ක්‍රමවේදයට ලියාපදිංචි වීමට නොහැකි වු වාහන හිමියන්ට අද සිට ආදායම් බලපත්‍රයෙන් ලියාපදිංචි වීමට අවස්ථාව හිමිවන බව නිවේදනයක් නිකුත් කරමින් බලශක්ති අමාත්‍යාංශය සදහන් කළා.\nඑමෙන්ම, හෙට සිට ක්‍රියාත්මක කිව් ආර් ක්‍රමවේදය ඔස්සේ රථ වාහන සදහා වෙන්වන ඉන්ධන කෝටාව ලබාගැනීමට සතියක කාලයක් හිමිවන බැවින් තද බදයකින් තොරව එය ලබා ගන්නා ලෙස බලශක්ති අමාත්‍යාංශය ජනතාවගෙන් ඉල්ලා සිටිනවා.\nමේ අතර, රජයේ වෛද්‍ය නිලධාරීන්ගේ සංගමය අද විදුලිබල හා බලශක්ති අමාත්‍ය කංචන විජේසේකර හමුවුණා. ඒ සදහා සෞඛ්‍ය අමාත්‍යාංශයේ බලධාරීන්ද එක්ව සිටි අතර එහිදි සෞඛ්‍ය සේවාවන් අඛණ්ඩව පවත්වාගෙන යාම සදහා පවතින ඉන්ධන අවශ්‍යතාවය පිලිබද සාකච්ජා වි තිබෙනවා.\nමේ අතර, QR ක්‍රමවේදය සාර්ථක ක්‍රමවේදයක් වුවත් බෙදාහැරීම් සදහා ලබාදෙන ඉන්ධන ප්‍රමාණවත් නොවීම නිසා තමන් මෙන්ම පිරවුම්හල් හිමියන්ද අර්බුදයකට මුහුණදෙන බව ලංකා පෞද්ගලික ටැංකි රථ හිමියන්ගේ සංගමයේ සම ලේකම් ඩි.වි.ශාන්ත සිල්වා ප්‍රකාශ කළා.\nමේ අතර, ගම්පොල නගර මධ්‍යයේ පිහිටි ඉන්ධන පිරවුම්හලක දින 06 ක සිට පෝලිමේ රැදි සිටි පුද්ගලයෙකු හදිසියේ ඇතිවු රෝගී තත්ත්වයක් හේතුවෙන් රෝහල්ගත කිරීමෙන් පසු ඊයේ ජිීවිතක්ෂයට පත්ව තිබෙනවා. 51 හැවිරිදි මොහු ඇඹිලිපිටිය ප්‍රදේශයේ පදිංචිකරුවෙක්.\nඑමෙන්ම, හික්කඩුව තෙල්වත්ත - ගොඩගම ඉන්ධන පිරවුම්හලෙන් ඉන්ධන ලබා ගැනීම සදහා පැමිණ සිටි යතුරුපැදිකරුවෙකු මෝටර් රථයක ගැටී සිදුවු අනතුරකින් අද උදෑසන ජිවිතක්ෂයට පත්ව තිබෙනවා.\nපවතින ඉන්ධන අර්බුදය හමුවේ එළඹෙන සතිය තුලත් සදුදා, අගහරුවාදා සහ බ්‍රහස්පතින්දා දිනවල පාසල් පැවත්වීමට තීරණය කර තිබෙනවා.\nලංකා ගුරු සංගමයේ ප්‍රධාන ලේකම් ජොශප් ස්ටාලින් අද පැවති මාධ්‍ය හමුවකදි අවධාරණය කළේ විධිමත් ලෙස පාසල් පැවත්වීම සදහා ඉන්ධන ලබා දීමට බලධාරීන් කටයුතු කළ යුතු බවයි.\nමේ අතර, අදත් පිරවුම්හල් ආශ්‍රිතව දිගු පෝලිම් දක්නට ලැබුණා.\nපසුගිය පැය 24 ක කාලය තුල නීති විරෝධි ලෙස ඉන්ධන තොග රැස්කිරීම්, ගබඩා කිරීම් සහ අලෙවි කිරීම් සම්බන්ධයෙන් වැටලීම් 31ක් සිදුකර 33 දෙනෙකු අත්අඩංගුවට ගෙන තිබෙනවා. පොලිස් මාධ්‍ය ප්‍රකාශක කාර්යාලය සදහන් කළේ මේ දක්වා පොලිසිය සහ පොලිස් විශේෂ කාර්ය බලකාය එක්ව දිවයින පුරා සිදුකළ වැටලීම්වලින් නීති විරෝධි ලෙස ඉන්ධන සඟවා ගෙන සිටි පුද්ගලයින් 1145ක් අත්අඩංගුවට ගෙන ඇති බවයි.\nඔවුන් සතුව තිබි පෙට්‍රල් ලීටර ප්‍රමාණය 38,029ක්, ඩීසල් ලීටර එක්ලක්ෂ 23945ක් සහ භුමිතෙල් ලීටර 19,238ක් පොලිස් භාරයට ගෙන ඇති බවයි පොලිස් මාධ්‍ය ප්‍රකාශක කාර්යාලය සදහන් කළේ.",
       "URL": "https://www.hirunews.lk/311519/හෙට-සිට-qr-ක්‍රමවේදයට-පමණක්-ඉන්ධන-නිකුත්-කරන්නැයි-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=976"
}