{
       "Source": "hirunews",
       "Timestamp": "Thursday, 05 May 2016 - 19:10",
       "Headline": "මිලියන 55 ක ඇස්තමේන්තුවක් නිසා පාර්ලිමේන්තුව අදත් උණුසුම්",
       "News Content": "රජය ඉදිරිපත් කළ රුපියල් මිලියන 55 ක පරිපූරක ඇස්තමේන්තුවක් පාර්ලිමේන්තුවේදී අද පස්වරුවේදී සම්මත කර ගැනීමේදී උණුසුම් තත්ත්වයක් ඇතිවුණා.\nමෙම පරිපූරක ඇස්තමේන්තුව වෙනුවෙන් අද (05) පස්වරුවේ විවාදය පැවැත්වුණු අතර, එහිදී විපක්ෂයේ මන්ත්‍රීවරුන් අදාළ ඇස්තමේන්තුව සඳහා ඡුන්දයක් ඉල්ලා සිටියා.\nකෙසේ වෙතත්, ඡුන්දය විමසන අවස්ථාවේ සභා ගර්භයේ සිටි මන්ත්‍රීවරුන් ගණන සම්බන්ධයෙන් ආණ්ඩු පක්ෂයේ සහ විපක්ෂයේ මන්ත්‍රීවරුන් අතර උණුසුම් විවාදයක් ඇතිවුණා.\nඅනතුරුව සභාවේ මුලසන දැරූ පාර්ලිමේන්තු මන්ත්‍රී ලකී ජයවර්ධන අදාළ ඡුන්දයේ ප්‍රතිඵල නිකුත් කළා.\nඑහිදී පක්ෂව ඡන්ද 33 ක්ද, විපක්ෂව ඡන්ද 31 ක්ද හිමිවුණා. ඒ අනුව වැඩි ඡන්ද දෙකකින් පරිපූරක ඇස්තමේන්තුව සම්මත වුණා.",
       "URL": "https://www.hirunews.lk/132514/මිලියන-55-ක-ඇස්තමේන්තුවක්-නිසා-පාර්ලිමේන්තුව-අදත්-උණුසුම්",
       "Category": "Local News",
       "Parent URL": "https://www.hirunews.lk/local-news.php?pageID=5058"
}