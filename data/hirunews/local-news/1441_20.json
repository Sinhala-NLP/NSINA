{
       "Source": "hirunews",
       "Timestamp": "Friday, 07 January 2022 - 21:36",
       "Headline": "ලෝක සෞඛ්‍ය සංවිධානයෙන් අනතුරු ඇඟවීමක්",
       "News Content": "ඔමික්‍රොන් ශීඝ්‍ර ව්‍යාප්තිය හේතුවෙන් ගෝලීයව වාර්තා වන මරණ සංඛ්‍යාව ඉහළ යමින් පවතින බව ලෝක සෞඛ්‍ය සංවිධානයේ තාක්ෂණික කමිටුව අනතුරු අඟවනවා.\nමේ අතර පූර්ණ එන්නත්කරණයට ලක් වූවා යැයි සැලකීමට එන්නත් මාත්‍රා තුනම ලබාගෙන තිබීම අත්‍යවශ්‍ය බව සෞඛ්‍ය අමාත්‍ය කෙහෙළිය රඹුක්වැල්ල පවසනවා.\nබූස්ටර් එන්නත ලබාදීම වේගවත් කිරීම සඳහා මෙරට සියලු පළාත් පාලන ආයතන එන්නත්කරණ මධ්‍යස්ථාන බවට පත්කිරීමට සැලසුම් කරන බව සෞඛ්‍ය අමාත්‍යවරයා පවසනවා.\nමේ අතර පොදු ස්ථානවලට ඇතුළත්වීමේදී පරිගණක කේතයක් සහිත නව කාඩ්පත ලබාදීම නුදුරේදීම සිදුකිරීමට නියමිතයි.\nඒ අනුව පොදු ස්ථානකරා ඇතුළුවීමේදී එන්නත්කරණ කාඩ්පත අත්‍යවශ්‍ය වනවා.\nපූර්ණ එන්නත්කරණයට ලක් වූ බවට සැලකිය හැක්කේ කොවිඩ් මර්දන එන්නත් මාත්‍රා ත්‍රිත්වයම ලබාගත් පුද්ගලයින් පමණක් බව සෞඛ්‍ය අමාත්‍යවරයා නිවේදනය\nකරනවා.\nවයස අවුරුදු 12ත 15ත් අතර මෙරට දරුවන් එන්නත්කරණය ද අද (07) ආරම්භ වුණා.\nමේ අතර කොවිඩ් මර්දන එන්නතේ පළමු මාත්‍රාව ලබාගෙන මාස 3ක් සම්පූර්ණ කළ වයස අවුරුදු 15 - 19ත් අතර සිසුන්ට දෙවන මාත්‍රාව ලබාදීමට ද සෞඛ්‍ය අමාත්‍යාංශය තීරණය කර තිබෙනවා.\nමේ අතර ඔමික්‍රොන් ප්‍රභේදයේ බලපෑම සුළුකොට නොසැලකිය යුතු බවයි ලෝක සෞඛ්‍ය සංවිධානයේ තාක්ෂණික කමිටුව අනතුරු අඟවන්නේ.\nඔමික්‍රොන් ප්‍රභේදයේ බලපෑමෙන් ගෝලීයව මිය යන පුද්ගලයන්ගේ සංඛ්‍යාව ඉහළ යමින් පවතින අතර ගෝලීයව සෞඛ්‍ය පද්ධති අකර්මණ්‍යවීමේ දැඩි අවදානමක් ද පවතින බවයි ඔවුන් පෙන්වා දෙන්නේ.",
       "URL": "https://www.hirunews.lk/293321/ලෝක-සෞඛ්‍ය-සංවිධානයෙන්-අනතුරු-ඇඟවීමක්",
       "Category": "Local News",
       "Parent URL": "https://www.hirunews.lk/local-news.php?pageID=1441"
}