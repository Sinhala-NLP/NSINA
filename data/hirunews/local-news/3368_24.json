{
       "Source": "hirunews",
       "Timestamp": "Saturday, 04 May 2019 - 19:50",
       "Headline": "ඇමති කිරිඇල්ල අත්අඩංගුවට ගන්නැයි ඉල්ලා පොලිස් මූලස්ථානයට පැමිණිල්ලක්",
       "News Content": "අමාත්‍ය ලක්ෂ්මන් කිරිඇල්ල වහාම අත්අඩංගුවට ගන්නා ලෙස ඉල්ලමින් සිංහලේ අපි ජාතික සංවිධානය අද පොලිස් මූලස්ථානයට පැමිණිල්ලක් ඉදිරිපත් කළා.\nඒ පසුගියදා ජනාධිපතිවරයාට අපහාස වන අයුරින් ලිපි තොගයක් තැපැල් කිරීමේ උත්සාහයට අදාළවයි.\nමේ අතර, රාවණා බලය සංවිධානය ද කොළඹදී මාධ්‍ය හමුවක් කැදවා තිබුණා.\nඊට එක්වෙමින් එහි කැදවුම්කරු පූජ්‍ය ඉත්තෑකන්දේ සද්ධාතිස්ස හිමියන් කියා සිටියේ පසුගියදා දිගන ප්‍රදේශයේ සිදුවූ කලහකාරි සිදුවීම පිටුපස ලක්ෂ්මන් කිරිඇල්ල අමාත්‍යවරයා ඇත්දැයි වහාම සොයා බැලිය යුතු බවයි.\nමේ අතර, ජනාධිපතිවරයා අපකීර්තියට පත්වන අයුරින් සහ රාජ්‍ය විරෝධී මෙන්ම ජාතීන් අතර අසමගිය ඇතිවන වචන ඇතුළත් ලිපි තොගයක් සමඟ අත්අඩංගුවට ගත් අමාත්‍ය ලක්ෂ්මන් කිරිඇල්ලගේ කාර්ය මණ්ඩල සේවකයන් තුන්දෙනාගෙන් ප්‍රශ්න කිරීමට කොළඹ අපරාධ කොට්ඨාශය අධිකරණයෙන් රැඳවුම් නියෝග ලබාගෙන තිබෙනවා.\nඒ අනුව පැය 72ක රැදවුම් නියෝග මත ඔවුන්ගෙන් තවදුරටත් ප්‍රශ්න කරන බවයි පොලිස් මාධ්‍ය ප්‍රකාශක කාර්යාලය කියා සිටියේ.\nමේ අතර, අමාත්‍ය ලක්ෂ්මන් කිරිඇල්ල ඔහු දරණ ඇමති ධුරයෙන් ඉවත් කළ යුතු බවට ජනාධිපතිවරයාට සහ අග්‍රාමාත්‍යවරයාට යෝජනා කළ යුතු බව එක්සත් ජනතා නිදහස් සන්ධාන මහලේකම් පාර්ලිමේන්තු මන්ත්‍රී මහින්ද අමරවීර ප්‍රකාශ කළා.\nඒ අම්බලන්තොට - ගොඩවාය ප්‍රදේශයේ අද පැවති උත්සවයකින් අනතුරුව මාධ්‍ය වෙත අදහස් දක්වමින්.",
       "URL": "https://www.hirunews.lk/215749/ඇමති-කිරිඇල්ල-අත්අඩංගුවට-ගන්නැයි-ඉල්ලා-පොලිස්-මූලස්ථානයට-පැමිණිල්ලක්",
       "Category": "Local News",
       "Parent URL": "https://www.hirunews.lk/local-news.php?pageID=3368"
}