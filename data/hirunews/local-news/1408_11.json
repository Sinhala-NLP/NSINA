{
       "Source": "hirunews",
       "Timestamp": "Friday, 21 January 2022 - 20:39",
       "Headline": "ප්‍රවේගකාරී සිංහ පුතුන්ට එක්දින තරගාවලි ජයක්",
       "News Content": "සංචාරක සිම්බාබ්වේ කණ්ඩායම සමග පැවති එක්දින ක්‍රිකට් තරගාවලිය තරග 2-1ක් ලෙස ජය ගන්නට ශ්‍රී ලංකා කණ්ඩායම අද (21) සමත්වුණා.\nඒ පල්ලෙකැලේ ක්‍රිකට් ක්‍රීඩාංගණයේ පැවති තුන්වන තරගය ලකුණු 184කින් ජය ගනිමින්.\nතරගයේ කාසියේ වාසිය තමන් සතු කරගත් ශ්‍රී ලංකා නායක දසුන් ශානක පළමුව පන්දුවට පහරදීමට තීරණය කළා.\nඒ අනුව ශ්‍රී ලංකා කණ්ඩායම පන්දුවාර 50 අවසානයේ කඩුලු 9ක් දැවී රැස් කළ ලකුණු සංඛ්‍යාව 254ක්.\nපළමු කඩුල්ලට ලකුණු 80ක සබදතාවයක් එක් කළ පැතුම් නිස්සංක සහ කුසල් මෙන්ඩිස් ශ්‍රී ඉනිමට සාර්ථක ආරම්භයක් ගොඩ නැගුවා.\nඑම සබඳතාව බිඳ වැටුණේ, කුසල් මෙන්ඩිස් ලකුණු 36කට දැවී යාමත් සමඟයි.\nපැතුම් නිස්සංක ලකුණු 55කට අවාසනාවන්ත ලෙස දුවද්දී දැවී ගියා.\nසිය එක්දින ක්‍රිකට් පිටියේ 5වැනි අර්ධ ශතකය රැස් කල චරිත් අසලංක ලකුණු 52ක් ලබා ගත්තා.\nපන්දු යැවීමේදී රිචඩ් නගාරවා කඩුලු 2ක් බිඳ හෙලුවා.\nලකුණු 255ක ජයග්‍රාහී ඉලක්කයක් හඹා ගිය සිම්බාබ්වේ කණ්ඩායමට පන්දුවාර 24යි පන්දු 4ක් තුළ සියලු දෙනා දැවී රැස් කර ගැනීමට හැකි වුණේ, ලකුණු 70ක් පමණයි.\nසිම්බාබ්වේ ඉනිමේ වැඩිම ලකුණු ලාභියා වූ ටකුඩ්වනාශේ කයිටනෝ ලකුණු 19ක් රැස් කළා.\nසුපිරි පන්දු යැවීමක නිරත වූ ජෙෆ්රි වැන්ඩර්සේ සිය එක්දින තරග දිවියේ හොඳම පන්දු යැවීම සනිටුහන් කරමින් ලකුණු 10කට කඩුලු 4ක් දවා ගත්තා.\nඊට අමතරව දුෂ්මන්ත චමීර සහ රමේෂ් මෙන්ඩිස් අතරේ කඩුලු දෙක බැගින් බෙදී ගියා.\nඅවසන් තරගයේ වීරයා ලෙසින් සම්මාන දිනා ගත්තේ චරිත් අසලංක.\nපැතුම් නිස්සංක තරගාවලියේ වීරයා ලෙසින් සම්මාන දිනා ගත්තා.\nමෙම ජයත් සමගින් ශ්‍රී ලංකා කණ්ඩායම ලෝක කුසලාන එක්දින ක්‍රිකට් තරගාවලියේ සුපර් ලීග් ප්‍රසාද ලකුණු සටහනේ සිව්වන ස්ථානය දක්වා ඉහළට  පැමිණියා.",
       "URL": "https://www.hirunews.lk/294732/ප්‍රවේගකාරී-සිංහ-පුතුන්ට-එක්දින-තරගාවලි-ජයක්",
       "Category": "Local News",
       "Parent URL": "https://www.hirunews.lk/local-news.php?pageID=1408"
}