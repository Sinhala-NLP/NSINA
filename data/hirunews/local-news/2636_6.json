{
       "Source": "hirunews",
       "Timestamp": "Wednesday, 24 June 2020 - 13:10",
       "Headline": "සෞඛ්‍ය මාර්ගෝපදේශ ප්‍රමාද වීම ගැන, මැතිවරණ කොමිසම කනස්සල්ලෙන්(වීඩියෝ)",
       "News Content": "මහමැතිවරණයට අදාළ සෞඛ්‍ය මාර්ග උපදේශ ඇතුළත් ගැසට් නිවේදනය මෙතෙක් නිකුත් නොකිරිම හේතුවෙන් මැතිවරණ කොමිසම් සභාව දැඩි ගැටලුකාරි තත්ත්වයකට මුහුණ පා තිබෙනවා.\nඒ පිළිබඳව තමන් සෞඛ්‍ය අමාත්‍යාංශයට, කනස්සල්ල පළ කරන බවයි මැතිවරණ කොමිෂන් සභාවේ සභාපති මහින්ද දේශප්‍රිය සඳහන් කළේ.\nමේ අතර, මැතිවරණයට අදාළ සෞඛ්‍ය මාර්ග උපදේශ ඇතුළත් ගැසට් නිවේදනය පසුගිය සිකුරාදා නිකුත් කිරිමට නියමිතව තිබුණත් එය මෙතෙක් මුද්‍රණයට යවා නොමැති බවටයි වාර්තා වන්නේ.\nගැසට් නිවේදනය ප්‍රමාද වීම නිසා මැතිවරණ රාජකාරි කටයුතු වලට ද බාධා එල්ල වී ඇති බවයි මැතිවරණ කොමිසමේ සභාපති මහින්ද දේශප්‍රිය සඳහන් කළේ.\nමේ හේතුවෙන් අපේක්ෂකයින්ට මැතිවරණ රැළි පැවැත්විමේදි ගැටලුකාරි තත්ත්වයක්ද මතුව ඇති බවයි කොමිසමේ සභාපතිවරයා කියා සිටියේ.\nමේ අතර, කොරෝනා වෛරසය අසාදනය වු තවත් නාවික හමුදා සාමාජිකයින් 4 දෙනෙකු සම්පූර්ණ සුවය ලබා අද පිටව යාමත් සමඟ වෛරසය ආසාදනය වී පූර්ණ සුවය ලැබූ නාවික හමුදා සාමාජිකයින් සංඛ්‍යාව 790ක් දක්වා ඉහළ ගොස් තිබෙනවා.\nනාවික හමුදා මාධ්‍ය ඒකකය සඳහන් කළේ තවත් නාවික හමුදා සමාජිකයින් 108 දෙනෙකු තවදුරටත් නේවාසිකව ප්‍රතිකාර ලබන බවයි.\nඑමෙන්ම, කොරෝනා අසාදනය වු 40 දෙනෙකු ඊයේ හදුනා ගැනිමත් සමඟ මෙරට සමස්ත කොරෝනා අසාදිතයින්ගේ සංඛ්‍යාව 1991 දක්වා ඉහළ ගියා.\nඉන්දියාවේ සිට පැමිණි 29 දෙනෙකුට සහ ඇමරිකාවේ සිට මෙරටට පැමිණි 11 දෙනෙකුට මෙලෙස කොරෝනා වෛරසය අසාදනය වි ඇති බවටයි අනාවරණය වුයේ.\nඑමෙන්ම මෙරට සුවය ලැබු සමස්ත කොරෝනා අසාදිතයින්ගේ සංඛ්‍යාව ද 1548 දක්වා ඉහළ ගියේ තවත් වෛසරය අසාදනය වු 22 ඊයේ දිනයේදි සුවය ලබා පිටව යාමත් සමඟයි.\nමේ අතර, අද වනවිට ලොව පුරා රටවල් වලින් කොරෝනා මරණ හාරලක්ෂ 79, 879ක් වාර්තා වන අතර, අසාදිත සංඛ්‍යාව අනූතුන් ලක්ෂ 59,372 දක්වා ඉහළ ගොස් තිබෙනවා. සුවය ලැබු සංඛ්‍යාව දැක්වෙන්නේ පනස් ලක්ෂ 46,272 ලෙසයි.",
       "URL": "https://www.hirunews.lk/243825/සෞඛ්‍ය-මාර්ගෝපදේශ-ප්‍රමාද-වීම-ගැන-මැතිවරණ-කොමිසම-කනස්සල්ලෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2636"
}