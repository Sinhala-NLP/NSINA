{
       "Source": "hirunews",
       "Timestamp": "Sunday, 05 February 2023 - 14:02",
       "Headline": "පරාක්‍රම සමුද්‍රයේ වාන් දොරටු විවෘත කෙරේ",
       "News Content": "පොළොන්නරුව ප්‍රදේශයට පසුගිය දිනවල ඇද හැලුණු අධික වර්ෂාව හේතුවෙන් පරාක්‍රම සමුද්‍රයේ වාන් දොරටු සියල්ල අඩිය බැගින් විවෘත කර තිබෙනවා.\nපොළොන්නරුව ප්‍රාදේශීය වාරි ඉංජිනේරු අංජන අබේසිංහ කියා සිටියේ ඊයේ රාත්‍රියේ සිට මෙලෙස වාන් දොරටු 10 ම විවෘත කර ඇති බවයි.\nඒ අනුව සෝමාවතිය, ගල්ලැල්ල, මනම්පිටිය, ප්‍රදේශවල ජනතාවට අවධානයෙන් පසුවන ලෙසයි ඔහු වැඩිදුරටත් ඉල්ලා සිටියේ.\nමේ අතර බස්නාහිර, සබරගමුව සහ වයඹ පළාත්වලත්, ගාල්ල, මාතර සහ කුරුණෑගල දිස්ත්‍රික්කවලත් සවස් කාලයේ හෝ රාත්‍රී කාලයේ ගිගුරුම් සහිත වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nඑමෙන්ම නැගෙනහිර සහ ඌව පළාත්වලත්, හම්බන්තොට සහ පොළොන්නරුව දිස්ත්‍රික්කවලත් වැසි වාර කිහිපයක් ඇතිවිය හැකි බවයි එම දෙපාර්තමේන්තුව සඳහන් කළේ.\nමේ අතර හම්බන්තොට සිට පොතුවිල් හරහා ත්‍රිකුණාමලය දක්වා වෙරළට ඔබ්බෙන් වන මුහුදු ප්‍රදේශවල තැනින් තැන වැසි හෝ ගිගුරුම් සහිත වැසි ඇතිවිය හැකි බවයි කාලගුණ විද්‍යා දෙපාර්තමේන්තුව වැඩිදුරටත් සඳහන් කළේ.",
       "URL": "https://www.hirunews.lk/326718/පරාක්‍රම-සමුද්‍රයේ-වාන්-දොරටු-විවෘත-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=556"
}