{
       "Source": "hirunews",
       "Timestamp": "Tuesday, 15 May 2018 - 15:56",
       "Headline": "ලබන 20 වනදා දක්වා ප්‍රදේශ රැසකට ගිගුරුම් සහිත තද වැසි",
       "News Content": "ලබන 20 වනදා දක්වා දිවයින තුළ සහ දිවයින වටා වන මුහුදු ප්‍රදේශවල වැසි තත්වයේ වැඩිවීමක් සිදුවිය හැකි බව කාලගුණ විද්‍යා දෙපාර්තමේන්තුව පවසනවා.\nවිශේෂයෙන් මධ්‍යම, සබරගමුව, දකුණ, ඌව සහ බස්නාහිර පළාත්වල ඇතැම් ස්ථානවලට මිලිමීටර් 100 ට වැඩි තද වැසි ඇතිවිය හැකි බවයි දෙපාර්තමේන්තුව අද පස්වරුවේ නිකුත් කළ නිවේදනයක දැක්වෙන්නේ.\nදිවයින ආශ්‍රිත ගැඹුරු සහ නොගැඹුරු මුහුදු ප්‍රදේශවලත් දැනට පවතින වැසි තත්වය වැඩිවනු ඇතැයි බලාපොරොත්තුවනවා.\nවිශේෂයෙන් පුත්තලම සිට කොළඹ ගාල්ල සහ පොතුවිල් හරහා මඩකලපුව දක්වා වන මුහුදු ප්‍රදේශවල ඇතැම් ස්ථානවලට තද වැසි ඇතිවිය හැකියි.\nඑමෙන්ම ගිගුරුම් සහිත වැසි සමග ප්‍රබල අකුණු සහ පැයට කිලෝමීටර් 70 ක 80 ක පමණ කෙටිකාලීන තද සුළං ද ඇතිවීමේ හැකියාව පවතින බවයි කාලගුණ විද්‍යා දෙපාර්තමේන්තුව අනතුරු අඟවන්නේ.\nකඳු සහ ගංගා නිම්න ආශ්‍රිතව ජීවත්වන ජනතාව වැඩිවන වැසි තත්වය හේතුවෙන් ඇතිවිය හැකි අනතුරු පිළිබඳව අවධානයෙන් කටයුතු කරන ලෙසට ඉල්ලීමක් කෙරෙනවා.\nදිවයින වටා වන මුහුදු ප්‍රදේශවල ධීවර සහ නාවුක කටයුතුවල යෙදී සිටින ප්‍රජාව ඇතිවිය හැකි වැසි සහ අකුණු අනතුරු පිළිබඳව සහ තාවකාලිකව ඇතිවන සුළග හේතුවෙන් සිදුවන මුහුදු රළුවීම් පිළිබඳව ද කටයුතු කරන ලෙසටයි දෙපාර්තමේන්තුව ඉල්ලා සිටින්නේ.\nඑමෙන්ම අකුණු සහ ගිගුරුම් පවතින අවස්ථාවල ආරක්ෂිත පියවර අනුගමනය කරන ලෙසට ජනතාවට දැනුම් දෙනවා.\nඒ අනුව අකුණු සහ ගිගුරුම් පවතින අවස්ථාවල එළිමහනේ හෝ ගස් යට නොසිටිය යුතු අතර ආරක්ෂිත ගොඩනැගිල්ලක් හෝ සංවෘත වාහනයක් තුල රැඳී සිටිය යුතුයි.\nකුඹුරු, තේ වතු, ක්‍රීඩා පිටි මෙන්ම ජලාශ වැනි විවෘත ස්ථානවල රැඳී සිටීමෙන් වලකින ලෙසට ද උපදෙස් ලබාදී තිබෙනවා.\nරැහැන් සහිත දුරකථන සහ විදුලියට සම්බන්ධ කරන ලද විදුලි උපකරණ භාවිතයෙන් වළකින ලෙසටයි දැනුම් දෙන්නේ.\nබයිසිකල්, ට්‍රැක්ටර් සහ බෝට්ටු වැනි විවෘත වාහන භාවිතයෙන් ද වැලකිය යුතු අතර තද සුළං හේතුවෙන් ගස් සහ විදුලි රැහැන් බිම ඇද වැටීමට ඉඩ ඇති බැවින් ඒ පිළිබඳව ද අවධානය යොමු කළ යුතුයි.\nඑමෙන්ම කාලගුණ විද්‍යා දෙපාර්තමේන්තුව වැඩිදුරටත් සඳහන් කළේ හදිසි තත්වයකදී ප්‍රාදේශීය ආපදා කළමණාකරණ මධ්‍යස්ථාන නිලධාරීන්ගේ සහය ලබාගන්නා ලෙසටයි.",
       "URL": "https://www.hirunews.lk/190806/ලබන-20-වනදා-දක්වා-ප්‍රදේශ-රැසකට-ගිගුරුම්-සහිත-තද-වැසි",
       "Category": "Local News",
       "Parent URL": "https://www.hirunews.lk/local-news.php?pageID=3944"
}