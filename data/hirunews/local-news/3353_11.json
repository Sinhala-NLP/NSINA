{
       "Source": "hirunews",
       "Timestamp": "Tuesday, 14 May 2019 - 8:12",
       "Headline": "ඉවසීමෙන් කටයුතු කරන්නැයි, ආගමික නායකයින් ජනතාවගෙන් ඉල්ලයි",
       "News Content": "රට තුළ ඇති වී තිබෙන වත්මන් තත්ත්වය හමුවේ සිහිබුද්ධියෙන් යුතුව ක්‍රියා කරන්නැයි ආගමික නායකයින් ජනතාවගෙන් ඉල්ලීමක් කරනවා.\nරටට අහිතකර තත්ත්වයන් වළක්වා ගැනීමට පක්ෂ විපක්ෂ නායකයින් මෙන්ම සියළු දෙනා එක්ව කටයුතු  කළ යුතු බවයි මල්වතු පාර්ශවයේ මහනායක අතිපූජ්‍ය තිබ්බටුවාවේ ශ්‍රී සුමංගල මහනාහිමියන් ප්‍රකාශ කළේ.\nඋන්වහන්සේ මේ බව සඳහන් කළේ පාර්ලිමේන්තු මන්ත්‍රී පූජ්‍ය අතුරලියේ රතන හිමියන් සමඟ ඊයේ (13) පැවති හමුවකට එක්වෙමින්.\nමේ අතර, අගරදගුරු අතිඋතුම් මැල්කම් කාදිනල් රංජිත් හිමිපාණන් ද මාධ්‍ය වෙත විශේෂ ප්‍රකාශයක් සිදුකරමින් කියා සිටියේ සියළු ජනතාව හැගීම්වලට ඉඩ නොදී සිහි බුද්ධියෙන් කටයුතු කළ යුතු බවයි.\nඑමෙන්ම, සමාජ මාධ්‍යවල අනවශ්‍ය දෑ ප්‍රචාරණය නොකරමින් සාමකාමීව සහ ඉවසීමෙන් කටයුතු කරන ලෙස මුස්ලිම් ප්‍රජාවේ සියළු දෙනාගෙන් ඉල්ලා සිටින බව සමස්ත ලංකා ඉස්ලාම් වියතුන්ගේ සංගමය ද පවසනවා.\nමුස්ලිම් ප්‍රජාව තමන් කරන කියන දෑ පිළිබදව වගකීමෙන් කටයුතු කරන ලෙසටයි එම සංගමයේ මාධ්‍ය ලේකම් ෂෙයික් ෆාසිල් ෆාරුක් ඉල්ලා සිටියේ.",
       "URL": "https://www.hirunews.lk/216338/ඉවසීමෙන්-කටයුතු-කරන්නැයි-ආගමික-නායකයින්-ජනතාවගෙන්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=3353"
}