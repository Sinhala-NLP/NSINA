{
       "Source": "hirunews",
       "Timestamp": "Friday, 17 March 2023 - 14:27",
       "Headline": "බූරු මූණා අත්අඩංගුවට",
       "News Content": "කටුනායක ගුවන්තොටුපළ පොලිසිය විසින් අත්අඩංගුවට ගෙන සිටියදී පලාගිය රවිදු වර්ණ රංගන හෙවත් බූරු මූණා බස්නාහිර පළාත් දකුණ අපරාධ කොට්ඨාසය මගින් අද (17) යළි අත්අඩංගුවට ගත්තා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව කියා සිටියේ අවිස්සාවේල්ල අධිකරණයට භාරවීමට පැමිණෙන අතරතුර අධිකරණ භූමියට ප්‍රවේශ වන ස්ථානයේ ඇති පොලිස් මුරපොළේ දී ඔහු අත්අඩංගුවට ගත් බවයි.\nහංවැල්ල ප්‍රදේශයේ ආපණ ශාලා හිමිකරුවෙකු වෙඩි තබා ඝාතනය කිරීමේ සිද්ධියේ ප්‍රධාන වෙඩික්කරු මොහු වන අතර ඩුබායිහි සිටින සංවිධානානත්මක අපරාධකරුවෙකු වන ලලිත් කන්නන්ගර නැමැත්තා මෙහෙය වූ අපරාධ රැසකට මොහු සම්බන්ධ බවටයි පොලිසිය සැක පළකරන්නේ.\nමීට පෙර බූරු මූණාට පොලිසියෙන් මුදාගෙන රැගෙන යාමේ චෝදනාවට සැකපිට හිමිවරුන් දෙනමක් ඇතුළු 09 දෙනෙකු අත්අඩංගුවට ගත් අතර ඔවුන් මේ මස 24 දක්වා රක්ෂිත බන්ධනාගාර ගතවයි පසුවන්නේ.\nපසුගිය දිනෙක රටින් පිටවීමට කටුනායක ගුවන්තොටුපළට පැමිණි බූරු මූණා ආගමන විගමන නිලධාරින් විසින් හදුනාගැනීමෙන් අනතුරුව ගුවන්තොටුපළ පොලිසියට භාරදුන්නා.\nකෙසේ වෙතත් රාත්‍රියේ සූක්ෂම ලෙස ඔහු පළාගොස් තිබූ අතර ඊට අදාළව කටුනායක ගුවන්තොටුපළ පොලිසියේ ස්ථානාධිපතිවරයා ඇතුළු 04 දෙනෙකු ද අත්අඩංගුවට ගෙන තිබූ අතර පසුව පොලිස් ස්ථානාධිපතිවරයාට සහ තවත් පොලිස් නිලධාරින් දෙදෙනෙකු ඇප මත මුදාහැර තිබුණා.\nමේ අතර හංවැල්ල සහ තදාසන්න ප්‍රදේශවල මනුෂ්‍ය ඝාතන කිහිපයක් මෙහෙයවූ සංවිධානාත්මක අපරාධකරුවෙකු වන ලලිත් කන්නන්ගර නැමැත්තා ජාත්‍යන්තර පොලිසිය මගින් අත්අඩංගුවට ගැනීම සඳහා රතු නිවේදන නිකුත් කර තිබෙනවා.\nබස්නාහිර පළාත් දකුණු දිසාව අපරාධ කොට්ඨාසය මගින් අවිස්සාවේල්ල අධිකරණයෙන් එම අවසරය ලබාගෙන ඇති බවයි වාර්තාවන්නේ.\nහංවැල්ල ආපනශාලා හිමිකරු ඝාතනය කිරීම ද, ඩුබායි සිට ඔහු විසින් මෙහෙයවා ඇති බවට හෙළි වී තිබෙනවා.",
       "URL": "https://www.hirunews.lk/330197/බූරු-මූණා-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=471"
}