{
       "Source": "hirunews",
       "Timestamp": "Monday, 21 June 2021 - 18:22",
       "Headline": "‘හරක් කටා’’ නමැති සංවිධානාත්මක අපරාධ කල්ලි සාමාජිකයාගේ නැන්දණීය C I D අත්අඩංගුවට",
       "News Content": "ඩුබායි රාජ්‍යයට පළා ගොස් සිටින නඳුන් චින්තක හෙවත් හරක් කටා නැමති සංවිධානාත්මක අපරාධ කල්ලි සාමාජිකයාගේ නැන්දනිය, නීතිවිරෝධී දේපළ හෝ වත්කම් විමර්ශන කොට්ඨාශය විසින් අද අත්අඩංගුවට ගෙන තිබෙනවා.\nඒ, මුදල් විශුද්ධිකරණ පනත යටතේ සිදුකළ විමර්ශනයකට අදාළවයි.\nබත්තරමුල්ල - ජයවර්ධනගම නිවාස සංකීර්ණයේ එක්කෝටි පහලොස් ලක්ෂයක් පමණ වටිනා නිවසක් සහ ඉඩමක් මත්කුඩු ජාවාරමෙන් උපයා ගන්නා මුදලින් මිලදී ගෙන ඇති බවට ඇයට එරෙහිව චෝදනා එල්ල වී තිබෙනවා.\nඅදාළ මුදල් මෙම කාන්තාවට ලබාදී ඇත්තේ නඳුන් චින්තක හෙවත් හරක් කටා නැමැත්තා බවටයි මූලික පරීක්ෂණවලදී හෙළි වී ඇත්තේ.\nවැලිගම - මිරිස්ස - පොල්අතුමෝදර වෙරළ තීරයේදී පසුගිය දා සොයාගත් රුපියල් කෝටි දෙසීයකට අධික වටිනාකමකින් යුත් හෙරොයින් මත්ද්‍රව්‍ය තොගය ද මෙරටට එවා තිබුණේ නදුන් චින්තක හෙවත් හරක් කටා විසින්.\nමේ අතර, පොලිස් මත්ද්‍රව්‍ය නාශක කාර්යාංශය භාරයේ තිබූ මත්ද්‍රව්‍ය ජාවාරම් කිරීමේ චෝදනාවට වසර එක හමාරක් පමණ කාලයක් අපරාධ පරීක්ෂණ දෙපාර්තමේන්තුව භාරයේ සිටි එම කාර්යාංශයේ නිලධාරීන් 3 දෙනා ලබන 28 වන දා දක්වා රක්ෂිත බන්ධනාගාර ගත කර තිබෙනවා.\nඒ, කොළඹ ප්‍රධාන මහේස්ත්‍රාත් බුද්ධික ශ්‍රී රාගල හමුවට සැකකරුවන් අද ඉදිරිපත් කළ අවස්ථාවේදීයි.\nමෙලෙස රක්ෂිත බන්ධනාගාරගත කෙරුණේ උප පොලිස් පරීක්ෂකවරයෙකු වන උදාර චතුරංග, පොලිස් සැරයන් උපාලි රත්නායක සහ කොස්තාපල්වරයෙකු වන සුමේධ වීරසිංහයි.\nඅදාළ සිද්ධිය සම්බන්ධයෙන් මීට පෙර මත්ද්‍රව්‍ය නාශක කාර්යාංශයේ නිලධාරීන් 15 දෙනෙකු ඇතුළු 20 දෙනෙකු අත්අඩංගුවට ගැනුණු අතර ඔවුන් ද මේ වන විට රක්ෂිත බන්ධනාගාර ගත කර තිබෙනවා.",
       "URL": "https://www.hirunews.lk/274924/හරක්-කටා-නමැති-සංවිධානාත්මක-අපරාධ-කල්ලි-සාමාජිකයාගේ-නැන්දණීය-c-i-d-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1869"
}