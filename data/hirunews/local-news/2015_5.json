{
       "Source": "hirunews",
       "Timestamp": "Saturday, 17 April 2021 - 12:46",
       "Headline": "ඊයේ වැඩිම ආසාදිතයන් කළුතරින්",
       "News Content": "ඊයේ හඳුනාගත් නව කොරෝනා ආසාදිතයන් 237දෙනා අතරින් වැඩිම පිරිස වන 23දෙනෙකු වාර්තාවී ඇත්තේ කළුතර දිස්ත්‍රික්කයෙන්.\nත්‍රිකුණාමල දිස්ත්‍රික්කයෙන් අසාදිතයන් 21 ක් සහ රත්නපුර දිස්ත්‍රික්කයෙන් ආසාදිතයන් විසිදෙනෙකු හඳුනාගෙන  ඇති බවයි කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළේ.\nඊයේ හඳුනාගත් නව ආසාදිතයන් සමඟ මෙරට සමස්ත ආසාදිතයින් සංඛ්‍යාව 96,186ක්ලෙස ඉහළ ගියා.\nතවදුරටත් දිවයිනේ රෝහල් කිහිපයක ආසාදිතයන් 2,960 ක් ප්‍රතිකාර ලබන අතර, සුවය ලැබූ සංඛ්‍යාව 92,611 ක්. මෙරට මුළු කොරෝනා මරණ සංඛ්‍යාව 615 ක් වනවා.\nමේ අතර, අද උදෑසනින් අවසන් වූ පැය 24 තුළ ඉන්දියාවෙන් නව කොරෝනා ආසාදිතයන් දෙලක්ෂ 34,692 ක් වාර්තාවී තිබෙනවා.\nඑය මෙතෙක් ඉන්දියාවෙන් වාර්තාවූ වැඩිම දෛනික ආසාදිත සංඛ්‍යාවයි.\nඒ අනුව එරට සමස්ත ආසාදිතයන් සංඛ්‍යාව එක්කෝටි හතළිස් පන් ලක්ෂය ඉක්මවනවා.\nගතවූ පැය විසි හතර තුළ වාර්තාවූ තවත් මරණ 1,341 ක් සමඟින් එරට කොරෝනා මරණ සංඛ්‍යාවද 175,000 ඉක්මවූවා.\nඉන්දියාවේ මෙලෙස කොරෝනා ආසාදිතයන් සහ මරණ ඉහළ යද්දී ගංඟා නදියේ ස්නානය කොට පව් සෝදා හැරීමේ කුම්භමේලා සැණකෙළිය තවදුරටත් පැවැත්වෙන බව වාර්තාවනවා.\nඒ එහි මූලිකත්වය ගෙන කටයුතු කරන පූජකයන් පිරිසකටද කොරෝනා වෛරසය ආසාදනය වී තිබියදියි.\nකුම්භමේලා සැණකෙළිය සංකේතාත්මකව පමණක් සිදුකළ යුතු බවට අග්‍රාමාත්‍ය නරේන්ද්‍ර මෝදි ට්විටර් පණිවුඩයක් මගින් අද උදෑසන කළ ඉල්ලීමද එහි සංවිධායකයන් නොසළකා හැර ඇති බව සඳහන්.\nමේ අතර ලොව පුරා කොරෝනා ආසාදිතයන් සංඛ්‍යාවද අද කෝටි දහ හතරේ කඩඉම පසු කළා.\nකොරෝනා මරණ සංඛ්‍යාව තිස් ලක්ෂය ඉක්මවූයේ ඊයේ දිනයේදියි.",
       "URL": "https://www.hirunews.lk/268678/ඊයේ-වැඩිම-ආසාදිතයන්-කළුතරින්",
       "Category": "Local News",
       "Parent URL": "https://www.hirunews.lk/local-news.php?pageID=2015"
}