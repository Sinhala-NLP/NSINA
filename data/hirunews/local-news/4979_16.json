{
       "Source": "hirunews",
       "Timestamp": "Monday, 04 July 2016 - 11:09",
       "Headline": "මොහොමඩ් මුසම්මිල් යළි රිමාන්ඩ් - යෝෂිත එෆ්.සී.අයි.ඩියට",
       "News Content": "ජාතික නිදහස් පෙරමුණේ මාධ්‍ය ප්‍රකාශක, හිටපු පාර්ලිමේන්තු මන්ත්‍රී මොහොමඩ් මුසම්මිල් ලබන 7  වන දා දක්වා අද යළි රක්ෂිත බන්ධනාගාර ගත කෙරුණා.\nඒ, කොළඹ කොටුව අතිරේක මහේස්ත්‍රාත් ලංකා ජයරත්න හමුවට ඉදිරිපත් කිරීමෙන් අනතුරුවයි.\nපසුගිය රජය සමයේ ජනාධිපති ලේකම් කාර්යාලයේ වාහන අයථා ලෙස භාවිත කරමින් රුපියල් හැට දෙලක්ෂයකට ආසන්න රාජ්‍ය මුදල් අවභාවිත කිරීම ඔහුට එල්ලවී ඇති චෝදනාව වනවා.\nපාර්ලිමේන්තු මන්ත්‍රීවරයෙකු ලෙස කටයුතු කළ මොහොමඩ් මුසම්මිල්ට 2009 වසරේදී ජනාධිපති ලේකම් කාර්යාලයෙන් ලබාදුන් වාහන, 2010 මහමැතිවරණයෙන් පරාජයට පත්වීමෙන් පසුව යළි භාර දී නොමැති බව පොලිස් මූල්‍ය අපරාධ කොට්ඨාශය මීට පෙර අධිකරණයට දැනුම් දුන්නා.\nජනාධීපති ලේකම් කාර්යාලයේ වාහනයක් තමන්ගේ පෞද්ගලික වාහනයක් බව පවසා ඔහු රාජ්‍ය ඉංජිනේරු සංස්ථාවේ ක්‍රියාකාරී අධ්‍යක්ෂවරයාව පත්වීමෙන් පසුව ලබාදෙන රථ වාහන දීමනාවක් ලෙස රුපියල් හැට දෙලක්ෂයකට ආසන්න මුදලක් ලබාගත් බවට ද චෝදනා එල්ලවී තිබෙනවා.\nඅදාළ මුදල සැකකරු විසින් තැන්පත් කර ඇත්තේ බිරිඳගේ ගිණුමේ බවටයි පොලීසිය අධිකරණයට දැනුම්දුන්නේ.\nඒ සම්බන්ධයෙන් මොහොමඩ් මුසම්මිල්ගේ බිරිඳ වන නදීකා හර්ෂිණීගෙන්ද පොලිස් මූල්‍ය අපරාධ විමර්ශන කොට්ඨාශය පසුගියදා ප්‍රකාශ සටහන් කරගත්තා.\nමේ අතර හිටපු ජනාධිපති මහින්ද රාජපක්ෂයේ පුත් යෝෂිත රාජපක්ෂ අද උදෑසන පොලිස් මූල්‍ය අපරාධ කොට්ඨාශය වෙත පැමිණියා.\nඒ, සී.එස්.එන්. නාලිකාව සම්බන්ධයෙන් සිදු කෙරෙන විමර්ශනයට අදාළව ප්‍රකාශයක් ලබාදීම සඳහායි.\nමේ වනවිටත් ඔහුගෙන් ප්‍රශ්න කරමින් සිටින බවයි එම කොට්ඨාශයේ ප්‍රකාශකයෙකු හිරු ප්‍රවෘත්ති  අංශයට සඳහන්  කළේ.",
       "URL": "https://www.hirunews.lk/137140/මොහොමඩ්-මුසම්මිල්-යළි-රිමාන්ඩ්-යෝෂිත-එෆ්-සී-අයි-ඩියට",
       "Category": "Local News",
       "Parent URL": "https://www.hirunews.lk/local-news.php?pageID=4979"
}