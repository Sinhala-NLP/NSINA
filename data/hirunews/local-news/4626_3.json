{
       "Source": "hirunews",
       "Timestamp": "Wednesday, 08 March 2017 - 7:42",
       "Headline": "ඕස්ට්‍රේලියානු අගමැතිගෙන් පොරොන්දුවක්",
       "News Content": "ශ්‍රී ලංකාවේ බලශක්ති ක්‍ෂේත්‍රයේ සිදු කෙරෙන සංවර්ධන කටයුතු සඳහා අවශ්‍ය තාක්ෂණික සහය ලබාදීමට කටයුතු කරන බව  ඕස්ට්‍රේලියානු අග්‍රාමාත්‍ය මැල්කම් ටර්න්බුල් ජනාධිපති මෛත්‍රිපාල සිරිසේන වෙත ප්‍රකාශ කර තිබෙනවා.\nඉන්දුනීසියාවේ ජකර්තා නුවර ඊයේ ආරම්භ වූ ඉන්දීය සාගර කලාපීය රාජ්‍ය නායක සමුළුව අතරවාරයේ ජනාධිපති මෛත්‍රිපාල සිරිසේන සමඟ පැවැත්වූ ද්විපාර්ශවික සාකච්ඡා අතරතුරයි ඔහු මේ බව ප්‍රකාශ කර ඇත්තේ.\nආර්ථික සහ ව්‍යාපාරික වශයෙන් ශ්‍රී ලංකාව සමඟ ශක්තිමත් ගමනක් යාමට තම රට සූදානම් බව ද මෙහිදී  ඕස්ට්‍රේලියානු අග්‍රාමාත්‍යවරයා සඳහන් කළා.\nඑමෙන්ම  ඕස්ට්‍රේලියාවේ සංචාරයක් සඳහා පැමිණෙන ලෙසට ජනාධිපති මෛත්‍රිපාල සිරිසේනට මෙහිදී ඔහු ආරාධනයක් සිදුකර තිබෙනවා.\nඑමෙන්ම රාජ්‍ය නායක සමුළුව අතරතුර ජනාධිපතිවරයා ඉන්දීය උප ජනාධිපති මොහොමඩ් අන්සාරි හමුවී සාකච්ඡි කළ බවයි ජනාධිපති මාධ්‍ය අංශය සඳහන් කළේ.\nඑහිදී ජනාධිපතිවරයාගේ නායකත්වය යටතේ ඉන්දු - ශ්‍රී ලංකා සබඳතා ඉතා නැවුම් ප්‍රවේශයකින් ඉදිරියට ගමන් කිරීම පිළිබඳව ඉන්දීය උප ජනාධිපතිවරයා සිය සතුට පළ කර තිබෙනවා.\nජනාධිපති මෛත්‍රිපාල සිරිසේන සිය සංචාරය අතරතුර දී දකුණු අප්‍රිකානු ජනාධිපති ජේකොබ් සූමා සහ බංග්ලාදේශ අගමැතිනි ෂීක් හසීනාද හමුවී ද්විපාර්ශවික සාකච්ඡා පැවැත්වූ බවයි ජනාධිපති මාධ්‍ය ඒකකය සඳහන් කළේ.",
       "URL": "https://www.hirunews.lk/156329/ඕස්ට්‍රේලියානු-අගමැතිගෙන්-පොරොන්දුවක්",
       "Category": "Local News",
       "Parent URL": "https://www.hirunews.lk/local-news.php?pageID=4626"
}