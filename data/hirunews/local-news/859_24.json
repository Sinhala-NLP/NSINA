{
       "Source": "hirunews",
       "Timestamp": "Sunday, 18 September 2022 - 14:58",
       "Headline": "සෞදියෙන් ශ්‍රී ලාංකික ශ්‍රමිකයින්ට රැකියා අවස්ථා පුළුල් වන ලකුණු (වීඩියෝ)",
       "News Content": "සෞදි අරාබිය තුළ සිටින ශ්‍රී ලාංකික පුහුණු හා අර්ධ පුහුණු ශ්‍රම බලකාය 180,000 සිට 400,000 දක්වා ඉහළ දැමිය හැකි බව මෙරට සෞදි අරාබි\nතානාපතිවරයා පවසනවා.\nඔහු මේ බව සඳහන් ක‍ළේ අග්‍රාමාත්‍ය දිනේෂ් ගුණවර්ධන මහතා හමු වී සාකච්ඡාවක නිරත වූ අවස්ථාවේදීයි.\nශ්‍රී ලංකාවේ සෞදි අරාබි නව තානාපතිවරයා ලෙස පසුගියදා අක්තපත්‍ර භාරදුන් අල්දසාම් අල්කටානි මහතා අග්‍රාමාත්‍ය දිනේෂ් ගුණවර්ධන හමුවුණේ\nඅග්‍රාමාත්‍ය කාර්යාලයේදීයි.\nඑහිදී අග්‍රාමාත්‍යවරයා සෞදි තානාපතිවරයාගේ ඉල්ලා ඇත්තේ ආර්ථික සහ ඉන්ධන අර්බුදයට මුහුණදීම සඳහා ශ්‍රී ලංකාව දරන ප්‍රයත්නයන්ට සහාය වන ලෙසයි.\nපුහුණු ශ්‍රී ලාංකික ශ්‍රමිකයින් සඳහා තම රටේ රැකියා අවස්ථා වැඩි කිරීම තම ප්‍රධාන කාර්යය බව සෞදි තානාපතිවරයා එහිදී සඳහන් කර තිබෙනවා.\nඑමෙන්ම කෙටි කාලයක් තුළ සෞදි අරාබියේ සිටින ශ්‍රී ලාංකික පුහුණු හා අර්ධ පුහුණු ශ්‍රම බලකාය 180,000 සිට 400,000 දක්වා වැඩි කළ හැකි බව ද ඔහු පෙන්වාදුන්නා.\n''මම ශ්‍රී ලංකාවට ආදරය කරන අතර ඔබගේ රටට සහය දීමට මම උපරිමයෙන් කටයුතු කරමි..'' යනුවෙන් සෞදි තානාපතිවරයා, අග්‍රාමත්‍යවරයා හමුවේ සහතික වූ බවයි අග්‍රාමාත්‍ය කාර්යාලය නිකුත් කළ නිවේදනයක දැක්වුණේ.\nවත්මන් ආර්ථික ගැටලුවලින් ශ්‍රි ලංකාව ඉක්මනින් යථා තත්ත්වයට පත්වනු දැකීම සෞදි රජයේ ද අපේක්ෂාව බව තානාපතිවරයා සඳහන් කර තිබෙනවා.\nආයෝජන මණ්ඩලය අලුතින් හඳුන්වා දී ඇති ලිහිල් වීසා රෙගුලාසි සහ ආයෝජන පහසු කිරීමේ යෝජනා ක්‍රම, සෞදි ආයෝජකයින් වැඩි වශයෙන් ශ්‍රී ලංකාවට ගෙන්වා ගැනීමට ඉවහල් වන බව මෙහිදී අග්‍රාමාත්‍යවරයා පෙන්වා දුන්නා.\nබලශක්ති, ධීවර සහ කෘෂිකාර්මික ක්ෂේත්‍රවල ආයෝජනය කිරීමට සෞදි අරාබියට අවස්ථාවන් ඇති බවයි අග්‍රාමාත්‍යවරයා එහිදී වැඩිදුරටත් පැවසුවේ.\nසෞදි සංවර්ධන අරමුදලේ නව ආධාර වැඩසටහන් යටතේ ශ්‍රී ලංකාවට ලබාදුන් සහයෝගය සහ සහාය වෙනුවෙන් ද අග්‍රාමාත්‍යවරයා තානාපතිවරයා වෙත සිය ස්තුතිය පුද කළා.\nසංචාරක ප්‍රවර්ධනය සහ සෞදි ගුවන් සේවයේ ගුවන් ගමන් නැවත ශ්‍රී ලංකාව දක්වා ආරම්භ කිරීමේ සැලසුම් පිළිබඳව ද ඔවුන් සාකච්ඡා කළ බවයි අග්‍රාමාත්‍ය කාර්යාලය නිකුත් කළ නිවේදනයේ දැක්වුණේ.\nමෙම හමුව සඳහා අග්‍රාමාත්‍ය ලේකම් අනුර දිසානායක සහ සෞදි ශ්‍රී ලංකා මිත්‍රත්ව සංගමයේ නකීබ් මවුලානා යන මහත්වරු ද එක්ව සිටියා.",
       "URL": "https://www.hirunews.lk/315720/සෞදියෙන්-ශ්‍රී-ලාංකික-ශ්‍රමිකයින්ට-රැකියා-අවස්ථා-පුළුල්-වන-ලකුණු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=859"
}