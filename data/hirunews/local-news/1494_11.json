{
       "Source": "hirunews",
       "Timestamp": "Tuesday, 14 December 2021 - 19:41",
       "Headline": "ප්‍රතික්ෂේප කළ ගෑස් නැව තවමත් කොළඹ වරායේ (වීඩියෝ)",
       "News Content": "ලිට්රෝ සමාගම මෙරටට ආනයනය කළ ගෑස් තොගය ප්‍රතික්ෂේප කිරීමට මෙරට බලධාරීන් පියවර ගත්ත ද, එම ගෑස් තොගයේ සංයුතිය වෙනත් ක්‍රමයකට පරීක්ෂා කිරීමට ශ්‍රී ලංකා ප්‍රමිති ආයතනයෙන් ලිඛිත අවසරයක් ලැබෙන තෙක් අදාළ නෞකාව පිටත් නොකිරිමට පාරිභෝගික කටයුතු අධිකාරිය තීරණය කර තිබෙනවා.\nලිට්‍රෝ ගෑස් සමාගම විසින් පසුගිය සෙනසුරාදා මෙරටට ගෙන්වන ලද ගෑස් මෙටි්‍රක් ටොන් 3,700 ක් සහිත නෞකාවේ ඇති ගෑස් සාම්පල පරීක්ෂා කිරීමේදී, ගන්ධය සඳහා යොදන මර්කැප්ටන් නමැති රසායනිකය නියමිත ප්‍රමාණයට නොමැති බවටයි තහවුරු වී තිබුණේ.\nඅදාළ ගැටලුව සම්බන්ධයෙන් පාරිභෝගික කටයුතු අධිකාරිය, ශ්‍රී ලංකා ප්‍රමිති ආයතනය ඇතුළු ඊට අදාළ සියලු‍ම පාර්ශ්වවල සහභාගීත්වයෙන් අද (14) විශේෂ සාකච්ඡාවක් පවත්වා තිබෙනවා.\nඑහිදී පාරිභෝගික කටයුතු අධිකාරිය තීරණය කර ඇත්තේ අදාළ ගෑස් තොගයේ මර්කැප්ටන් අගය ඒකක 10ක් තරම් ඉතාමත් අඩු මට්ටමක පවතින බැවින් එම ගෑස් තොගය ප්‍රතික්ෂේප කිරීමටයි.\nකෙසේ වෙතත්, වෙතන් ක්‍රමවේදයක් හරහා මර්කැප්ටන් සංයුතිය පරීක්ෂා කිරීමට ශ්‍රී ලංකා ප්‍රමිති ආයතනය කටයුතු කිරීම හේතුවෙන් එම ආයතනයේ ලිඛිත අවසරය ලැබෙන තෙක් ගෑස් නෞකාව පිටත් නොකිරීමට පාරිභෝගික කටයුතු අධිකාරිය පියවර ගෙන තිබෙනවා.\nරාජ්‍ය ආයතන විශාල සංඛ්‍යාවක ආහාර පිසීම සඳහාද මෙම ගෑස් හිඟය දැඩි ලෙස බලපා ඇති බැවින් මෙම ගෑස් තොගය කඩිනමින් රට තුළට ගැනීමට ඇතැම් පාර්ශ්ව කටයුතු කරමින් සිටින බවයි විශ්වස කටයුතු ආරංචි මාර්ග මගින් අනාවරණ වුණේ.\nමේ අතර, තවත් ගෑස් තොගයක් සහිත නැවක් ඊයේ (13) මෙරටට ළඟා වී ඇති බව වාර්තා වන අතර, එය මේ වනවිට කොළඹ වරාය සීමාවෙන් පිටත නැංගුරම්ලා තිබෙනවා.\nඑහි පවතින ගෑස් තොගයේ සංයුතිය පරීක්ෂා කිරීම සඳහා මේ වනතෙක් අදාළ පාර්ශ්වයන්ගෙන් ඉල්ලීමක් ලැබී නොමැති බව සඳහන්.\nකෙසේ වෙතත්, එම නෞකාවේ පවතින ගෑස් සාම්පල පරීක්ෂා කිරීමට නම් අදාළ නෞකාව වරාය පරිශ්‍රයට පැමිණිය යුතුයි.\nමේ අතර දිවයිනේ තවත් ප්‍රදේශ රැසකින්ම ගෑස් සම්බන්ධ අනතුරු අදත් වාර්තා වූ බවයි අප වාර්තාකරුවන් සඳහන් කළේ.\nඑසේම ගෑස් ආශ්‍රිත අනතුරකින් ජීවිතක්ෂයට පත් කුණ්ඩසාල - නත්තරම්පොත ප්‍රදේශයේ පදිංචි 51 හැවිරිදි සිව්දරු මවගේ දේහය පිළිබඳ අවසන් කටයුතු අද (14) පස්වරුවේ සිදු කෙරුණා.\nඒ, මාතලේ - විල්ගමුව - දේවගිරිය පොදු සුසාන භූමියේදීයි.\nමෙහිදී ප්‍රදේශවාසීන් මෙම සිද්ධියට විරෝධය පළ කර මාරක - දේවගිරිය මාර්ගය අවහිර කරමින් විරෝධතාවකද නිරත වූ බවයි අප වාර්තාකරු සඳහන් කළේ.\nමේ අතර ගෑස් සිලින්ඩරයක අඩංගු සංයුතිය සහ එය සිලින්ඩරයේ ප්‍රදර්ශනය කිරීමට ඇති හැකියාව පිළිබඳව දැනුම්දීම සඳහා අභියාචනාධිකරණය ලිට්‍රෝ ගෑස් සමාගමට හෙට (15) දිනය තෙක් කල් ලබා දුන්නා.\nලිට්රෝ සහ ලාෆ් ගෑස් සමාගම් විසින් වෙළඳපොළට මුදාහැර තිබෙන ගෑස් සිලින්ඩර ආපසු කැඳවන නියෝගයක් නිකුත් කරන මෙන් ඉල්ලා සිවිල් සංවිධාන ක්‍රියාකාරිකයෙකු වන නාගානන්ද කොඩිතුවක්කු විසින් ඉදිරිපත් කළ රිට් පෙත්සම අද (14) කැඳවනු ලැබූ අවස්ථාවේදී අධිකරණය විසින් මෙම කල් ලබා දීම සිදු කළා.\nඑහිදී විනිසුරු මඩුල්ල, ගෑස් සිලින්ඩරයක අන්තර්ගත සංයුතිය සහ එම සංයුතිය සිලින්ඩරයේ ප්‍රදර්ශනය කිරීමට ඇති හැකියාව සහ දැනට වෙළඳපොලට මුදාහැර ඇති ගෑස් සිලින්ඩර ආපසු කැඳවීමට හැකියාවක් තිබේදැයි විමසා සිටියා.\nමෙම අවස්ථාවේදී ලිට්‍රෝ ගෑස් සමාගම වෙනුවෙන් පෙනී සිටි ජනාධිපති නීතිඥ හර්ෂ අමරසුරිය අධිකරණයට දන්වා සිටියේ, ඒ පිළිබඳව තම සේවාදායකයන් ගෙන් විමසා කරුණු ඉදිරිපත් කිරීමට හෙට දින තෙක් කල් ලබා දෙන ලෙසයි.",
       "URL": "https://www.hirunews.lk/291029/ප්‍රතික්ෂේප-කළ-ගෑස්-නැව-තවමත්-කොළඹ-වරායේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1494"
}