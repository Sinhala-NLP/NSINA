{
       "Source": "hirunews",
       "Timestamp": "Thursday, 03 February 2022 - 13:43",
       "Headline": "අරුන්දිකගේ පුතු සිපිරිගෙට - සෙසු පිරිසත් ඔහු පසුපස (වීඩියෝ)",
       "News Content": "රාගම වෛද්‍ය පීඨයේ ශිෂ්‍ය නේවාසිකාගාරයට ඇතුළු වී පහරදීමේ සිද්ධිය සම්බන්ධයෙන් අත්අඩංගුවට ගත් රාජ්‍ය අමාත්‍ය අරුන්දික ප්‍රනාන්දුගේ පුත්‍රයා ඇතුළු 6 දෙනා මේ මස 7 වනදා දක්වා රක්ෂිත බන්ධනාගාර ගත කර තිබෙනවා.\nඒ, ඔවුන් අද දහවල් වැලිසර මහේස්ත්‍රාත් අධිකරණයට ඉදිරිපත් කිරීමෙන් අනතුරුවයි.\nවෛද්‍ය සිසුන්ට පහරදීමේ සිද්ධිය සම්බන්ධයෙන් රාජ්‍ය අමාත්‍ය අරුන්දික ප්‍රනාන්දුගේ පුත්‍රයා වන 23 හැවිරිදි අවින්ද රන්දිල ජෙහාන් ප්‍රනාන්දු පොලීසිය ඊයේ රාත්‍රියේ අත්අඩංගුවට ගනු ලැබුවේ නීතිඥයෙකු මාර්ගයෙන් රාගම පොලීසියට භාරවීමෙන් පසුවයි.\nඅත්අඩංගුවට ගත් අනෙක් 5 දෙනා ඊයේ අධිකරණයට ඉදිරිපත් කිරීමෙන් අනතුරුව අද දක්වා රක්ෂිත බන්ධනාගාර ගත කර තිබුණා.\nමෙම සිද්ධියට අදාළව සැකකරුවන් 7 දෙනෙකු අත්අඩංගුවට ගත් අතර, තවත් සැකකරුවෙකු පොලිස් ආරක්ෂාව යටතේ රෝහල්ගතව ප්‍රතිකාර ලබන බවයි පොලීසිය සඳහන් කළේ.\nරාගම වෛද්‍ය පීඨයේ ශිෂ්‍ය නේවාසිකාගාර භුමියට පිටතින් පැමිණි කණ්ඩායමක් පෙරේදා (010 රාත්‍රියේ සිදු කළ මෙම පහරදීමෙන් වෛද්‍ය සිසුන් සිව් දෙනෙකු තුවාල ලබා රෝහල්ගත කළා.\nමෝටර් රථ කිහිපයකින් පුද්ගලයින් 15 දෙනෙකු පමණ එහි පැමිණ මෙම පහරදීම සිදු කෙරුණු බවයි වාර්තා වුණේ.\nපහරදීම සඳහා පිරිස පැමිණි පොල් සංවර්ධන අධිකාරියට අයත් එක් මෝටර් රථයක් සිසුන් විසින් නේවාසිකාගාර භූමිය තුළ රඳවා තබාගෙන තිබූ අතර, පොලීසිය එම ස්ථානයට පැමිණ අදාළ මෝටර් රථය තම භාරයට ගනු ලැබුවා.\nපහරදීමට පැමිණි පුද්ගලයෙකුගේ මුදල් පසුම්බියක් ද නේවාසිකාගාර පරිශ්‍රයේ තිබී හමු වූ අතර එම හැඳුනුම්පතට අනුව අදළ පුද්ගලයා රාජ්‍ය අමාත්‍ය අරුන්දික\nප්‍රනාන්දු ඉඩම් හා පාර්ලිමේන්තු ප්‍රතිසංස්කරණ කටයුතු පිළිබඳ අමාත්‍යාංශයේ අමාත්‍යවරයාව සිටි සමයේ ඔහුගේ පෞද්ගලික කාර්ය මණ්ඩල සේවකයෙකු ලෙස කටයුතු කළ අයෙක්.\nමෙම සිද්ධිය සම්බන්ධයෙන් රාජ්‍ය අමාත්‍ය අරුන්දික ප්‍රනාන්දු මහතා ඊයේ (02) මාධ්‍ය වෙත අදහස් දක්වමින් පැවසුවේ තමන්ට එල්ල වන චෝදනා ඔප්පු වුවහොත්\nතමන් අමාත්‍ය ධුරයෙන් ඉල්ලා අස්වන බවයි.\nකෙසේවෙතත් අදාළ සිද්ධියෙන් පසුව ජනාධිපති ගෝඨාභය රාජපක්ෂ විසින් ද රාජ්‍ය අමාත්‍යවරයා නිර්දෝෂී යැයි ඔප්පු වන තෙක් සිය ධුරවලින් ඉවත් වන ලෙසට ද දැනුම් දී ඇති බවට ද තොරතුරු වාර්තා වුණා.\nමේ අතර සිදුවීම සම්බන්ධයෙන් විරෝධය පළ කරමින් රාගම වෛද්‍ය පීඨ ශිෂ්‍ය දෙමාපිය සංගමය විසින් ලිපියක් නිකුත් කරමින් සඳහන් කළේ, අදාළ සිදුවීමට මුල් වී ඇත්තේ සිව්වැනි සහ තෙවැනි වසර පීඨයේ ශිෂ්‍ය අර්බුදයක් බවත්, සිව්වැනි වසර විසින් තෙවැනි වසර කණ්ඩායමට උපදෙස් ලබාදීමට උරණ වී මෙම පහරදීම දේශපාලන හස්තයක මැදිහත් වීමෙන් යුතුව සිදු කෙරුණු බවයි.\nකෙසේවෙතත්, අදාළ සිද්ධිය සම්බන්ධයෙන් කිසිදු තරාතිරමක් නොබලා වැරදිකරුන්ට නීතිය ක්‍රියාත්මක කිරීමට වහාම විමර්ශනයක් අරඹන ලෙසට ද ඊයේ (02) පස්වරුවේ මහජන ආරක්ෂක අමාත්‍ය සරත් වීරසේකර උපදෙස් ලබා දුන්නා.",
       "URL": "https://www.hirunews.lk/296051/අරුන්දිකගේ-පුතු-සිපිරිගෙට-සෙසු-පිරිසත්-ඔහු-පසුපස-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1379"
}