{
       "Source": "hirunews",
       "Timestamp": "Saturday, 29 May 2021 - 7:57",
       "Headline": "සරසවි ඉල්ලුම් පත්‍ර නිවෙස් වෙත ප්‍රවාහනයට පොත් සාප්පුවලටත් අවසර",
       "News Content": "සංචරණ සීමා තාවකාලිකව ඉවත් කිරීම නතර කිරීමට කටයුතු කළද විශ්වවිද්‍යාල ප්‍රවේශය සඳහා වන අත්පොත සිසුන්ගේ නිවෙස් වෙත ප්‍රවාහනය කිරීමට පොත් අලෙවි සැල්වලට අවස්ථාව පවතින බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කළා.\nඑසේම අදාළ ක්‍රමවේදයද භාවිත කිරීමට නොහැකි නම් අන්තර්ජාලය හරහා ඔන්ලයින් ක්‍රමවේදය යටතේ අදාළ ඉල්ලුම් පත්‍ර යොමු කිරීමටද හැකියාව පවතින බවයි අමාත්‍ය කෙහෙළිය රඹුක්වැල්ල ප්‍රකාශ කළේ.\nඒ, කොළඹ ඊයේ (28) පැවති මාධ්‍ය හමුවකට එක්වෙමින්.\nඑසේම පවතින තත්වය හමුවේ විදුලි බිල්පත් හෝ ජල බිල්පත් ගෙවීමට නොහැකිවීම සම්බන්ධයෙන් මේ වනවිටත් සාකච්ඡා පවත්වා ඇති අතර, ඉදිරියේදී කඩිනම් විසඳුමක් ඒ සඳහා ලබාදෙන බවයි අමාත්‍ය කෙහෙළිය රඹුක්වැල්ල කියා සිටියේ.\nකොරෝනා ආසාදනය වූ පුද්ගලයින්ට සහ කොරෝනා රෝගීන් හේතුවෙන් නිරෝධායනයේ පසුවන පුද්ගලයින්ගේ ජල බිල්පත් ප්‍රමාද වුවහොත් ඊට සහනයක් සළසා දීමට තීරණය කර ඇතැයි ජලසම්පාදන අමාත්‍ය වාසුදේව නානායක්කාර ප්‍රකාශ කළා.\nකෙසේ වෙතත් සෙසු පාරිභෝගිකයන්ට අදාළ සහනය හිමිවන්නේ නැහැ.\nමේ අතර, සංචරණ සීමා පවතින කාලය තුළ නිරෝධායන නීති සහ සංචරණ සීමා උල්ලංගණය කිරීම් සිදුකරන පුද්ගලයින් සොයා පසුගිය දින කිහිපයේම දිවයින පුරා විශේෂ මෙහෙයුම් ක්‍රියාත්මක කෙරුණා.\nඑලෙස නීති කඩ කළ පුද්ගලයින්ට පොලීසිය අවවාද සිදුකරන ආකාරයක් ද දක්නට ලැබුණා.\nඊයේ දිනයේ නිරෝධානය නීති කඩ කළ පුද්ගලයින් 793ක් අත්අඩංගුවට ගත් බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කළේ.\nඔහු කියා සිටියේ ඉන් වැඩිම පිරිස එනම් 161ක් මාතලේ ප්‍රදේශයේදී අත්අඩංගුවට ගත් බවයි.",
       "URL": "https://www.hirunews.lk/272755/සරසවි-ඉල්ලුම්-පත්‍ර-නිවෙස්-වෙත-ප්‍රවාහනයට-පොත්-සාප්පුවලටත්-අවසර",
       "Category": "Local News",
       "Parent URL": "https://www.hirunews.lk/local-news.php?pageID=1921"
}