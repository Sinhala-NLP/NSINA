{
       "Source": "hirunews",
       "Timestamp": "Sunday, 29 May 2022 - 7:05",
       "Headline": "නීතිවිරෝධී මත්ද්‍රව්‍ය සමග දෙදෙනකු අත්අඩංගුවට - ඒ අතර කාන්තාවකුත්",
       "News Content": "ගත වූ පැය 24 ක කාලය තුළ දී දිවයින පුරා පොලීසිය විසින් සිදු කරන ලද වැටලීම්වලදී නීතිවිරෝධී මත්ද්‍රව්‍ය ළඟ තබාගෙන ඒවා අලෙවි කිරීමට සූදානමින් සිටි පුද්ගලයින් දෙදෙනකු අත්අඩංගුවට ගෙන තිබෙනවා.\nඊයේ (28) දහවල් කාලයේ දී බොරැල්ල පොලිස් වසමේ සරණපාල හිමි මාවතේ දී බොරැල්ල පොලිසියට ලද තොරතුරකට අනුව සිදු කරන ලද වැටලීමක දී හෙරොයින් ග්‍රෑම් 12 මිලිග්‍රෑම් 460ක් සමග සැකකරුවෙකු අත්අඩංගුවට ගැනුණා.\nමෙලෙස අත්අඩංගුවට ගත් සැකකරු වයස අවුරුදු 40ක් වන බොරැල්ල ප්‍රදේශයේ ම පදිංචිකරුවෙක්.\nසැකකරුව අද (29) දිනයේ දී මාලිගාකන්ද මහේස්ත්‍රාත් අධිකරණයට ඉදිරිපත් කිරීමට නියමිතයි.\nමේ අතර ගෝඩා සමග කාන්තාවක් අත් අඩංගුවට ගෙන තිබෙනවා.\nඒ ඊයේ දිනයේ දී මහබාගේ පොලිස් වසමේ ලංකා මාතා පාර වගුරු බිමේ දීයි.\nපොලීසියට ලද තොරතුරක් මත මෙම වැටලීම සිදු කරන අවස්ථාවේ දී නීතිවිරෝධී මත්පැන් පෙරීමට ගන්නා ගෝඩා ලීටර් 1119ක් නැතහොත් බැරල් 06ක් සොයා ගැනුණා.\n43 හැවිරිදි සැකකාරිනිය රාගම ප්‍රදේශයේ පදිංචිකරුවෙක්.\nමෙම සැකකාරියට හෙට (30) දිනයේ දී වැලිසර මහේස්ත්‍රාත් අධිකරණය හමුවේ පෙනී සිටින ලෙස දන්වා පොලිස් ඇප මත මුදාහැර තිබෙනවා.",
       "URL": "https://www.hirunews.lk/305563/නීතිවිරෝධී-මත්ද්‍රව්‍ය-සමග-දෙදෙනකු-අත්අඩංගුවට-ඒ-අතර-කාන්තාවකුත්",
       "Category": "Local News",
       "Parent URL": "https://www.hirunews.lk/local-news.php?pageID=1136"
}