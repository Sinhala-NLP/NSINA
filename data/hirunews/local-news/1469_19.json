{
       "Source": "hirunews",
       "Timestamp": "Sunday, 26 December 2021 - 8:46",
       "Headline": "පොලිස් නිලධාරියෙක් ලෙස පෙනී සිටිමින් තරුණියකට වංචාවක් කළ යුද හමුදා සෙබලෙක් අත්අඩංගුවට",
       "News Content": "පොලිස් නිලධාරියෙකු ලෙසට වංචනිකව පෙනී සිටිමින් තරුණියක් විවාහ කරගන්නා බවට පොරොන්දු වූ පුද්ගලයෙකු පොලිස් අත්අඩංගුවට ගෙන තිබෙනවා.\nසැකකරු මනම්පිටිය ප්‍රදේශයේ පදිංචි තරුණියක් විවාහ කරගන්නා බවට පොරොන්දු වී විශ්වාසය කඩ කිරීමක් සම්බන්ධයෙන් ලැබුණු තොරතුරකට අනුව කළ විමර්ශණයකදීයි සැකකරු අත්අඩංගුවට ගෙන ඇත්තේ.\nසීප්පුකුලම ප්‍රදේශයේදී ඊයේ පොළොන්නරුව කොට්ඨාශ අපරාධ විමර්ශන අංශය මගින් සැකකරු අත්අඩංගුවට ගෙන තිබෙනවා.\nඑම පුද්ගලයා සීප්පුකුලම ප්‍රදේශයේම පදිංචි අවුරුදු 34ක් වයසැති අයෙක් වන අතර ඔහු යුද හමුදා සෙබලෙක් බවයි පොලිසිය කියාසිටියේ.\nසැකකරු සතුව තිබී ප්‍රධාන පොලිස් පරීක්ෂක නිල ලාංඡන සහිත නිල ඇඳුමක්, නිල ඇඳුමෙන් ලබාගත් ඡායාරූපයක් මෙන්ම ව්‍යාජ රුපියල් පන්දහසේ නෝට්ටු දෙකක් ද පොලිස් භාරයට ගෙන තිබෙනවා.\nමෙම පුද්ගලයා අද පොළොන්නරුව මහේස්ත්‍රාත් හමුවට ඉදිරිපත් කිරීමට නියමිතව තිබෙනවා.\nමෙම සිද්ධියට සම්බන්ධ තරුණියගෙන් ද පොලිසිය ප්‍රකාශ සටහන් කරගෙන ඇති අතර පොළොන්නරුව කොට්ඨාශ අපරාධ විමර්ශන අංශය විමර්ශන සිදුකරනවා.",
       "URL": "https://www.hirunews.lk/292150/පොලිස්-නිලධාරියෙක්-ලෙස-පෙනී-සිටිමින්-තරුණියකට-වංචාවක්-කළ-යුද-හමුදා-සෙබලෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1469"
}