{
       "Source": "hirunews",
       "Timestamp": "Monday, 11 July 2022 - 13:40",
       "Headline": "පාර්ලිමේන්තුව කැඳවීමට අගමැතිගෙන් ලිඛිත ඉල්ලීමක් නැහැ - පක්ෂවල රහස් සාකච්ඡා තවදුරටත් (වීඩියෝ)",
       "News Content": "ජනාධිපති ගෝඨාභය රාජපක්ෂ ධුරයෙන් ඉල්ලා අස්වන බවට වන ලිපිය හෙට (12) දිනයේ තමන් වෙත ලැබීමට නියමිත බව කතානායක මහින්ද යාපා අබේවර්ධන ප්‍රකාශ කළා.\nහිරු ප්‍රවෘත්ති අංශය කළ විමසීමකදී කතානායකවරයා කියා සිටියේ පාර්ලිමේන්තුව කැඳවීම සඳහා අග්‍රාමාත්‍ය රනිල් වික්‍රමසිංහ මේ වනතෙක් තමන් වෙත ලිඛිත ඉල්ලීමක් ඉදිරිපත් කර නොමැති බවයි.\nකෙසේ වෙතත් ඉදිරි රාජ්‍ය පාලන කටයුතු සහ පාර්ලිමේන්තු කටයුතු සම්බන්ධයෙන් අද පස්වරුවේ පැවැත්වෙන පක්ෂ නායක රැස්වීමේදී අවසන් තීන්දු කිහිපයකට එළඹීමට අපේක්ෂා කරන බව කතානායකවරයා සඳහන් කළා.\nමේ අතර අදත් පාර්ලිමේන්තුව නියෝජනය කරන ප්‍රධාන දේශපාලන පක්ෂ රහස් සාකච්ජා කිහිපයක් ආරම්භ කර තිබෙනවා.\nශ්‍රී ලංකා නිදහස් පක්ෂය ඊයේ රාත්‍රියේ පක්ෂ සභාපති හිටපු ජනාධිපති මෛත්‍රීපාල සිරිසේන ගේ ප්‍රධානත්වයෙන් රැස්වූ අතර එම පක්ෂයේ මහ ලේකම් පාර්ලිමේන්තු මන්ත්‍රී දයාසිරි ජයසේකර සඳහන් කළේ අද පැවැත්වෙන පක්ෂ නායක හමුවෙන් පසුව ඉදිරි ක්‍රියාමාර්ග එහිදී සාකච්ජා වූ බවයි.\nසමඟි ජන බලවේගය අද දිනයේ අරගලකරුවන් හමුවී සාකච්ජා කිරීමට නියමිත බව එම පක්ෂයේ ආරංචි මාර්ග සඳහන් කළා.\nවිපක්ෂයේ ප්‍රධාන සංවිධායක පාර්ලිමේන්තු මන්ත්‍රී ලක්ෂ්මන් කිරිඇල්ල හිරු ප්‍රවෘත්ති අංශය කළ විමසීමකදී කියා සිටියේ පොදුජන පෙරමුණ තවදුරටත් විවිධ දේශපාලන උපක්‍රම භාවිතා කරමින් සිටින බවයි.\nස්වාධීන මන්ත්‍රී කණ්ඩායමේ හමුවක්ද අද පස්වරුවේ පැවැත්වෙන බව වාර්තාවනවා.\nඉන් අනතුරුව අද රාත්‍රියේ පොදුජන පෙරමුණේ මන්ත්‍රීවරුන් සහ ඔවුන් අතර තවත් සාකච්ජාවක් පැවැත්වෙන බව සඳහන්.\nජනතා විමුක්ති පෙරමුණ දේශපාලන පක්ෂ සමඟ සාකච්ජා කිරීම මේ වනවිට ආරම්භ කර ඇති අතර අද දිනයේ හතළිස් තුන්වන සේනාංකය නියෝජනය කරමින් පාර්ලිමේන්තු මන්ත්‍රී පාඨලී චම්පික රණවක ඇතුලු නියෝජිතයන් පිරිසක් හමුවුණා.\nජනාධිපතිවරයා සහ අග්‍රාමාත්‍යවරයා ඉදිරි පැය 48 තුළ සිය ධූරවලින් ඉල්ලා අස්වේ යැයි උපකල්පනය කළහොත් අනුප්‍රාප්තික ජනාධිපතිවරයා ලෙස තාවකාලිකව කතානායකවරයා එම ධුරයට පත්වන විට පාර්ලිමේන්තුව රැස්වී වැඩ බලන ජනාධිපතිවරයෙකු සහ බහුතර කැමැත්ත හිමි අග්‍රාමාත්‍යවරයෙකු තෝරාපත් කර ගැනීමට නියමිතයි.\nදේශපාලන ආරංචි මාර්ග සඳහන් කළේ මේ වනවිට විපක්ෂ නායක සජිත් ප්‍රේමදාස, පාර්ලිමේන්තු මන්ත්‍රී ඩලස් අලහප්පෙරුම, ජාතික ජනබලවේගයේ නායක අනුර කුමාර දිසානායක, පාඨලී චම්පික රණවක ඇතුලු නම් කිහිපයක් වැඩබලන ජනාධිපති ධුරය සඳහා මේ වනවිටත් යෝජනා වී ඇති බවයි.",
       "URL": "https://www.hirunews.lk/309701/පාර්ලිමේන්තුව-කැඳවීමට-අගමැතිගෙන්-ලිඛිත-ඉල්ලීමක්-නැහැ-පක්ෂවල-රහස්-සාකච්ඡා-තවදුරටත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1029"
}