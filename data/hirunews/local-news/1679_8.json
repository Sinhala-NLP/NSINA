{
       "Source": "hirunews",
       "Timestamp": "Monday, 20 September 2021 - 19:11",
       "Headline": "දඬුවම් නොකර දරුවන් දිනවන්න සිතට ගමු",
       "News Content": "පියාගේ දඬුවම් වලට බියෙන් ගෙල වැළලාගෙන දිවි නසා ගැනීමට තැත් කළ 10 හැවිරිදි දරුවෙකු පිළිබඳ පුවතක් ආරච්චිකට්ටුව ප්‍රදේශයෙන් අද වාර්තා වුණා.\nසිද්ධිය සම්බන්ධයෙන් පසුව අත්අඩංගුවට ගත් දරුවාගේ පියා ඔක්තෝබර් 14 දක්වා රක්ෂිත බන්ධනාගාර ගත කර තිබෙනවා.\nඅප සමාජයේ බොහෝ දෙනෙකු දෙමව්පියන්ගෙන් දඬුවම් විඳ ජීවිතය යහමගට ගත් අය බව අමුතුවෙන් පැවසිය යුත්තක් නොවේ. එහෙත් ජීවිතය එපාවන තරමට කරන දඬුවම් දරුවන්ට දරාගත හැකිවේද.\nඅසනීප තත්වයෙන් පසුවන මෙම සැකකාර පියා බීමතින් දරුවන්ට දැඩි දඬුවම් සිදුකරන බව පවුලේ සාමාජිකයන්ම පොලීසියට පවසා තිබුණා.\nදස හැවිරිදි මෙම දරුවාට අමතරව තවත් දරුවන් 3 දෙනෙකු ඔහුට සිටින අතර ඔවුන්ද නිරන්තරයෙන් පියාගේ දඬුවම් වලින් පීඩා විඳ තිබෙනවා.\nහිසේ සහ උදරයේ ශල්‍යකර්ම 2ක්ද සිදු කිරීමට පියාට වෛද්‍යවරුන් නිර්දේශ කර ඇති පසුබිමක, නිවසේ සුරතලයට ඇති කරන හාවන්ට ආහාරය සඳහා උඳුපියලිය නොදුන් බවට පෙරේදා පියා චෝදනා කර ඇති අතර අනතුරුව දඬුවම් කරාවි යැයි බියවී දරුවා ගෙල වැළලාගෙන ඇති බවටයි වාර්තා වන්නේ.\nබාලම සොහොයුරාගේ කෑගැසීමෙන් පසු දරුවාගේ සොහොයුරිය සිහිසුන්ව සිටි ඔහු මුදාගෙන ප්‍රදේශවාසීන්ගේ ආධාරයෙන් හලාවත රෝහලට ඇතුළත් කර තිබෙනවා.\nදරුවාගේ තත්වය මේ වන විට යහපත් අතට හැරෙමින් පවතින බවයි රෝහල් ආරංචිමාර්ග පැවසුවේ.\nදරුවන් දඬුවමට බියවීම පුදුමයක් නොවේ.\nඑසේම බොහෝ දෙමව්පියන් දරුවන්ට දඬුවම් කරන්නේද ඔවුන්ගේ යහපත පිණිස බවද රහසක් නොවේ. එහෙත් දරුවන්ට ජීවීතය එපාවන තරමට දෙමව්පියන්ගේ දඬුවම් බරපතල වන්නේ නම් එය බරපතල ගැටලුවක්.\nඑසේම දෙයම්වපියන්ද තම ශාරීරික සහ මානසික පීඩා දරුවන් මතින් පිට නොකිරීමට වග බලා ගත යුතුයි.\nඒ අනුව මෙවැනි තත්වයන් වළක්වා ගත හැකි ආකාරය පිළිබඳව අප රාගම ශික්ෂණ රෝහලේ මනෝ වෛද්‍ය මියුරු චන්ද්‍රදාසගෙන් විමසීමක් කළා.\nඔහු කියා සිටයේ දරුවන්ට දඬුවම් කිරීම අනුමත කල නොහැකි බවයි.\nඑමගින් දරුවන්ගේ පෞරුෂ වර්ධනයට මෙන්ම මානසික වර්ධනයටද දැඩි බලපෑම් සිදුවන බව වෛද්‍ය මියුරු මියුරු චන්ද්‍රදාසගෙන් වැඩිදුරටත් පැවසුවා.\nදරුවන් යහපත් දෙයක් සිදු කල විට ඔවුන් දිරිමත් කිරීම සඳහා වරප්‍රසාද ලබා දීම මෙන්ම ඔවුන් වරදක් කල විට ඒවා ලබා නොදීම වැනි අනුමත ක්‍රියාවලී තුලින් දරුවන් සම්බන්ධයෙන් කටයුතු කල යුතු බව ඔහුගේ අදහසයි.\nඒ සඳහා දරුවන්ගේ සංවර්ධන අවධීන් පිළිබඳව දෙමව්පියන් දැනුවත්වීමද අතිශය වැදගත්.",
       "URL": "https://www.hirunews.lk/282763/දඬුවම්-නොකර-දරුවන්-දිනවන්න-සිතට-ගමු",
       "Category": "Local News",
       "Parent URL": "https://www.hirunews.lk/local-news.php?pageID=1679"
}