{
       "Source": "hirunews",
       "Timestamp": "Saturday, 11 February 2017 - 19:10",
       "Headline": "සයිටම් ගැන අන්තරෙත් ජනපතිට ලිපියක් ලියයි",
       "News Content": "සයිටම් ගැටලූවට අදාළව වෛද්‍ය සභාව මුරණ්ඩු අයුරින් හැසුරුණු බව උසස් අධ්‍යාපන සහ මහාමාර්ග අමාත්‍ය ලක්ෂ්මන් කිරිඇල්ල ප්‍රකාශ කළා.\nඔහු මේ බව කියා සිටියේ මහනුවර අද (11) පැවති උත්සවයකින් අනතුරුව මාධ්‍ය වෙත අදහස් දක්වමින්.\nඅන්තර් විශ්වවිද්‍යාලයීය ශිෂ්‍ය බල මණ්ඩලය සහ වෛද්‍ය පීඨ ශිෂ්‍ය ක්‍රියාකාරි කමිටුව ද අද කොළඹදී මාධ්‍ය හමුවක් කැදවමින් මාළඹේ පෞද්ගලික වෛද්‍ය විද්‍යාලය සම්බන්ධයෙන් අදහස් පළ කළා.\nඑහිදී අදහස් දැක්වු අන්තර් විශ්වවිද්‍යාලයීය ශිෂ්‍ය බලමණ්ඩලයේ කැඳවුම්කරු ලහිරු වීරසේකර කියා සිටියේ වෛද්‍ය සභාවට, පෞද්ගලික වෛද්‍ය විද්‍යාල කඩවලට අනුමැතිය ලබාදීමේ හැකියාවක් නොමැති බවයි.\nසයිටම් පෞද්ගලික වෛද්‍ය විද්‍යාලයේ ඉගෙනුම ලබන සිසුන්ට සාධාරණයක් ඉටුකිරීම සම්බන්ධයෙන් ගැටලූවක් නොමැති බව සඳහන් කළ ඔහු කියා සිටියේ ඒ හරහා එහි නිර්මාතෘ නෙවිල් ප්‍රනාන්දුට සාධාරණයක් ඉටු කිරීමට ඇතමුන් උත්සාහ කරන බවයි.\nමෙම ගැටලූව සම්බන්ධයෙන් සාකච්ඡා කිරීම සඳහා සූදානම් බව පවසමින් අද දිනයේදී අන්තර් විශ්වවිද්‍යාලයීය ශිෂ්‍ය බලමණ්ඩලය ජනාධිපතිවරයාට ලිපියක්ද යොමුකළ බව ඔහු එහිදී තවදුරටත් සඳහන් කළා.\nවෛද්‍ය පීඨ ශිෂ්‍ය ක්‍රියාකාරී කමිටුවේ කැඳවුම්කරු රයන් ජයලත් එහිදී අදහස් දක්වමින් කියා සිටියේ තවත් කාලයක් ගතවීමට පෙර සයිටම් පෞද්ගලික වෛද්‍ය විද්‍යාලය අහෝසි කළ යුතු බවයි.",
       "URL": "https://www.hirunews.lk/154251/සයිටම්-ගැන-අන්තරෙත්-ජනපතිට-ලිපියක්-ලියයි",
       "Category": "Local News",
       "Parent URL": "https://www.hirunews.lk/local-news.php?pageID=4666"
}