{
       "Source": "hirunews",
       "Timestamp": "Saturday, 13 August 2022 - 19:13",
       "Headline": "ගාල්ලේ ළමා අපයෝජක කපුවා ගැන පැමිණිලි විභාග නොකිරීම ගැනත් විමර්ශනයක් - තවත් ළමයින් 20ක් ගැනත් රහස් පොලිසියට තොරතුරු (වීඩියෝ)",
       "News Content": "ගාල්ල ප්‍රදේශයේ ප්‍රසිද්ධ දේවාලයක් පවත්වාගෙන යමින් ළමා අපයෝජන සිදුකිරීම සම්බන්ධයෙන් අත්අඩංගුවට ගත් සැකකරුගේ බලපෑම්වලට ලක්වූ තවත් ළමයින් 20 දෙනෙකු පිළිබද විමර්ශන ක්‍රියාත්මක බව අපරාධ පරීක්ෂණ දෙපාර්තමේන්තුව ප්‍රකාශ කළා.\nඑසේම මීට පෙර මේ පිළිබදව ලද පැමිණිලි සම්බන්ධයෙන් අදාළ පොලිස් ස්ථාන නිසි ලෙස විමර්ශන සිදු නොකිරීම සම්බන්ධයෙන්ද පොලිස්පතිවරයාගේ නියෝගයක් මත අපරාධ පරීක්ෂණ දෙපාර්තමේන්තුව වෙනම විමර්ශනයක් ආරම්භ කර ඇති බව සදහන්.\nදේවගැතිවරයකු ලෙස පෙනී සිටි අදාළ සැකකරු අපරාධ පරීක්ෂණ දෙපාර්තමේන්තුව මගින් මේ වන විට අත්අඩංගුවට ගෙන ලබන 23 වනදා දක්වා රක්ෂිත බන්ධනාගාරගත කර තිබෙනවා.\nගාල්ල ප්‍රදේශයේ මවුපියන් පිරිසක් තම දරුවන් කිසියම් පුද්ගලයකු විසින් ලිංගික අපයෝජන සදහා යොදා ගන්නා බවට ලද තොරතුරක් මත මේ පිළිබදව විමර්ශන ආරම්භ කළා.\nමේ අතර එම දරුවන්ගේ වීඩියෝ සාක්ෂි ලබා ගැනීම ජාතික ළමා රක්ෂණ අධිකාරිය මගින් මෙහෙයවන බවයි එහි සභාපති ආචාර්ය උදය කුමාර අමරසිංහ පැවැසුවේ.",
       "URL": "https://www.hirunews.lk/312673/ගාල්ලේ-ළමා-අපයෝජක-කපුවා-ගැන-පැමිණිලි-විභාග-නොකිරීම-ගැනත්-විමර්ශනයක්-තවත්-ළමයින්-20ක්-ගැනත්-රහස්-පොලිසියට-තොරතුරු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=943"
}