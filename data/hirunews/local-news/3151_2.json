{
       "Source": "hirunews",
       "Timestamp": "Thursday, 12 September 2019 - 11:37",
       "Headline": "ගෝඨාභයට එරෙහිව  අධිකරණ දෙකකින් ලබාදුන් නියෝගයක් අභියාචනාධිකරණය අත්හිටුවයි",
       "News Content": "ඇවන්ගාඩ් නඩුවට අදාලව හිටපු ආරක්ෂක ලේකම් ගෝඨාභය රාජපක්ෂගේ නීතිඥවරුන් ඉදිරිපත් කළ මූලික විරෝධතාව ප්‍රතික්ෂේප කරමින් කොළඹ ප්‍රධාන මහේස්ත්‍රාත් අධිකරණය සහ මහාධිකරණය ලබාදුන් නියෝගය අභියාචනාධිකරණය අද අත්හිටුවනු ලැබුවා.\nඒ මෙම අධිකරණ ලබාදුන් නියෝග අභියෝගයට ලක් කරමින් ගෝඨාභය රාජපක්ෂ අභියාචනාධිකරණයට ගොනු කර තිබූ පෙත්සම සම්බන්ධයෙන් අභියාචනාධිකරණ විනිසුරුවරුන් වන අචල වෙන්ගප්පුලි සහ අර්ජුන ඔබේසේකර සිය තීන්දුව ප්‍රකාශයට පත් කරමින්.\nඇවන්ගාඩ් මැරිටයිම් සර්විසස් සමාගමට ගාලූ වරායේ පාවෙන අවි ගබඩාවක් පවත්වාගෙන යාමට අනුමැතිය දීම තුලින් රජයට රුපියල් බිලියන 11 දශම 4ක පාඩුවක් සිදු කළේ යැයි චෝදනා කරමින් අල්ලස් කොමිසම හිටපු ආරක්ෂක ලේකම්වරයා ඇතුළු පිරිසකට කොළඹ ප්‍රධාන මහේස්ත්‍රාත් අධිකරණය හමුවේ නඩුවක් පවරා තිබුණා.\nඅල්ලස් කොමිසම එම නඩුව ගොනු කර තිබෙන ආකාරය නීතිවිරෝධී බව සඳහන් කරමින් ගෝඨභය රාජපක්ෂගේ නීතිඥවරුන් මූලික විරෝධතාවක් ගොනු කර තිබූ අතර එය කොළඹ ප්‍රධාන මහේස්ත්‍රාත් අධිකරණය ප්‍රතික්ෂේප කරනු ලැබුවා.\nඉන් අනතුරුව ගෝඨාභය රාජපක්ෂගේ නීතිිඥයන් එම තීරණයට එරෙහිව මහාධිකරණය හමුවේ ප්‍රතිශෝධිත අයදුම්පතක් ගොනු කර තිබූ අතර එයද මහාධිකරණය ප්‍රතික්ෂේප කළා.\nකොළඹ ප්‍රධාන මහේස්ත්‍රාත් අධිකරණයේ සහ මහාධිකරණයේ මෙම තීන්දුවලට එරෙහිව ගෝඨාභය රාජපක්ෂ අභියාචනාධිකරණයට පසුව පෙත්සමක් ගොනු කරනු ලැබූ අතර එහි තීන්දුව ලබාදෙමිනුයි හිටපු ආරක්ෂක ලේකම් ගෝඨාභය රාජපක්ෂ ගොනු කළ පෙත්සම පිලිගැනීමට අභියාචනාධිකරණ විනිසුරුවරුන් තීරණය කරනු ලැබුවේ.",
       "URL": "https://www.hirunews.lk/224113/ගෝඨාභයට-එරෙහිව-අධිකරණ-දෙකකින්-ලබාදුන්-නියෝගයක්-අභියාචනාධිකරණය-අත්හිටුවයි",
       "Category": "Local News",
       "Parent URL": "https://www.hirunews.lk/local-news.php?pageID=3151"
}