{
       "Source": "hirunews",
       "Timestamp": "Tuesday, 09 August 2022 - 13:33",
       "Headline": "ජොන්ස්ටන්ට අධිචෝදනා",
       "News Content": "2013 වසරේ සතොස ආයතනයේ සේවකයන් සිය නිල රාජකාරිවලින් ඉවත් කොට දේශපාලන කටයුතුවල යෙදවීම තුලින් රජයට රුපියල් එකොලොස් ලක්ෂයකට අධික පාඩුවක් සිදු කළේ යැයි චෝදනා කරමින් හිටපු වෙළඳ අමාත්‍ය ජොන්ස්ටන් ප්‍රනාන්දු ඇතුලු තුන් දෙනෙකුට එරෙහි ව අද (09) කොළඹ මහාධිකරණය හමුවේ අධිචෝදනා බාර දුන්නා.\nකොළඹ මහාධිකරණ විනිසුරු නවරත්න මාරසිංහ ඉදිරියේ යි මෙම අධි චෝදනා භාර දී තිබුණේ.\nඉන් අනතුරු ව විත්තිකරුවන් රුපියල් 50,000 බැගින් වූ මුදල් ඇප සහ රුපියල් ලක්ෂ 10 බැගින් වූ ශරීර ඇප දෙකක් මත මුදාහැරීමට නියෝග කළ මහාධිකරණ විනිසුරුවරයා ඔවුන්ගේ විදෙස් ගමන් නඩු විභාගය අවසන් වනතෙක් තහනම් කිරීමට ද නියෝග කළා.\nවිත්තිකරුවන්ගේ විදෙස් ගමන් බලපත්‍ර අධිකරණයට භාරදෙන ලෙසත් සෑම මසකම අවසන් ඉරුදින අල්ලස් කොමිසමේ විමර්ශන ඒකකය වෙත වාර්තා කළ යුතු බවටත් විත්තිකරුවන් වෙත තවත් ඇප කොන්දේසියක් පනවනු ලැබුවා.\nමෙම නඩුවේ පූර්ව නඩු විභාග සම්මන්ත්‍රණය ලබන මස 30 වැනි දා කැඳවීමට අධිකරණය නියෝග කළා.\nමීට පෙර අධිකරණය මඟින් නිකුත් කළ නොතීසියක් මත නඩුවේ විත්තකරුවන් වශයෙන් නම් කර සිටින හිටපු අමාත්‍ය ජෙන්ස්ටන් ප්‍රනාන්දු, සතොස ආයතනයේ හිටපු සභාපති එරාජ් ප්‍රනාන්දු සහ එහි හිටපු අධ්‍යක්ෂවරයෙකු වූ මොහාමඩ් සාකීර් යන සැකකරුවන් අධිකරණය හමුවේ අද පෙනී සිටියා.",
       "URL": "https://www.hirunews.lk/312322/ජොන්ස්ටන්ට-අධිචෝදනා",
       "Category": "Local News",
       "Parent URL": "https://www.hirunews.lk/local-news.php?pageID=953"
}