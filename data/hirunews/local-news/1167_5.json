{
       "Source": "hirunews",
       "Timestamp": "Sunday, 15 May 2022 - 14:43",
       "Headline": "කතකට මරු කැඳවූ වනඅලි ප්‍රහාරය - ගමක් උණුසුම් වෙයි (වීඩියෝ)",
       "News Content": "අම්පාර - මහඔය - නුවරගලතැන්න ගම්මානයේ කාන්තාවක් වනඅලි ප්‍රහාරයකට ලක්ව මියයාමත් සමඟ ප්‍රදේශයේ උණුසුම් තත්වයක් ඇතිවුණා.\nප්‍රදේශවාසීන් අම්පාර - මහනුවර ප්‍රධාන මාර්ගය අවහිර කරමින් විරෝධතාවයේ නිරත වූයේ තමන් පීඩා විඳින වන අලි ගැටලුවට වහා විසඳුම් ලබාදෙන ලෙසට බලකරමින්.\nඅම්පාර දිස්ත්‍රික්කයේ මහඔය, අරන්තලාව, නුවරගලතැන්න, මංගලගම ආදී ගම්මානවල ජනතාව වන අලින්ගේ තර්ජනවලින් නිරන්තරයෙන් පීඩාවට පත්වනවා.\nදිවා කාලයේ මහපොළොවත් සමඟ පොරබදිමින් ජීවන අරගලයක නිරත වන මෙම ජනතාවට රාත්‍රී කාලයේ තම වගාවන් මෙන්ම නිවෙස් ද ආරක්ෂා කරගැනීම වෙනුවෙන් නිදි වර්ජිතව වන අලි පළවා හැරීමේ අරගලයක නිරතවීමටයි සිදුව ඇත්තේ.\nවනඅලි ගැටළුවෙන් නිරන්තරයෙන් පීඩාවට පත්වන මෙම ප්‍රදේශයේ ජනතාව තමන් මුහුණ දී සිටින ගැටලුව සම්බන්ධයෙන් අවස්ථා ගණනාවකදීම අදාළ බලධාරීන් දැනුවත් කළ ද මෙතෙක් ඊට කිසිදු පිලිතුරක් ලැබී නැහැ.\nබීරි අලීන්ට වීණා වයන්නාක් මෙන් බලධාරීන් නෑසූ කන්ව සිටියදී නුවරගලතැන්න ගම්මානයේ තවත් ජීවිතයක් මෙලෙස වන අලින්ට බිලි වී තිබෙන්නේ ඊයේ (14) පෙරවරුවේයි.\nඑම සිද්ධියත් සමඟ ප්‍රකෝප වූ ප්‍රදේශවාසීන්, තමන් මුහුණ දෙන මෙම ගැටළුවට විසඳුම් ඉල්ලා විරෝධතාවක නිරතවුණේ බලධාරීන්ගේ දෑස් විවරවීමට නම් තවත් ජීවිත කොපමණ සංඛ්‍යාවක් බිලිවීමට අවශ්‍යදැයි ප්‍රශ්න කරමින්.\nඅම්පාර - මහනුවර ප්‍රධාන මාර්ගය නුවරගලතැන්න ප්‍රදේශයෙන් අවහිර කරමින් පැවති මෙම විරෝධතාවය හේතුවෙන් එම මාර්ගයේ ගමනාගමන කටයුතු පැය කිහිපයකට අඩාල වුණා.\nපොලිසිය සහ පොලිස් විශේෂ කාර්ය බලකාය මැදිහත්ව, ප්‍රදේශයේ ජනතාව පීඩාවට පත්කරන මෙම වනඅලි ගැටළුවට දින තුනක් ඇතුළත විසඳුමක් ලබාදෙන බවට පොරොන්දුවීමත් සමඟ ජනතාව විසිර ගියා.",
       "URL": "https://www.hirunews.lk/304417/කතකට-මරු-කැඳවූ-වනඅලි-ප්‍රහාරය-ගමක්-උණුසුම්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1167"
}