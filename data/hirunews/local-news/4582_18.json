{
       "Source": "hirunews",
       "Timestamp": "Sunday, 02 April 2017 - 13:10",
       "Headline": "උතුරු මුහුදේදී අත්අඩංගුවට ගත්තේ බ්‍රවුන් ෂුගර් බව හෙළිවේ",
       "News Content": "උතුරේ ශ්‍රී ලංකාවට අයත් මුහුදු සීමාවේදී බ්‍රවුන් ෂුගර් වර්ගයේ හෙරොයින් කිලෝග්‍රෑම් දහතුනාමාරක් සමග ඉන්දීය ජාතිකයන් හයදෙනෙකු නාවික හමුදාව අද (02) අලූයම අත්අඩංගුවට ගනු ලැබුවා.\nකන්කසන්තුරය නාවික බලකායට අනුයුක්ත වේග ප්‍රහාරක මුර යාත්‍රාවක් වන රණවික්‍රම නෞකාව එම සැකකටයුතු යාත්‍රාව නිරීක්ෂණය කරමින් හඹා ගොස් අත්අඩංගුවට ගත් බවයි නාවික හමුදාව ප්‍රකාශ කළේ.\nඉන්දීය මුහුදු සීමාවේ සිට අන්තර්ජාතික මුහුදු සීමාව හරහා ශ්‍රී ලංකාවට අයත් මුහුදු සීමාවට පැමිණෙමින් තිබූ එම කුඩා යාත්‍රාවේ සැකකටයුතු ක්‍රියාකාරකම් පිළිබඳව සැකයක් මතුවීම ඊට හේතුවයි.\nපසුව එහි සඟවා තිබූ මත්කුඩු පාර්සල් දෙකක් සොයාගනු ලැබුවා.\nඅදාළ මත්කුඩු තොගය, යාත්‍රාව සහ ඉන්දීය ජාතිකයන් කන්කසන්තුරේ වරායට රැගෙන ඒමෙන් පසු ඉදිරි නීතිමය කටයුතු සඳහා කන්කසන්තුරේ පොලීසිය වෙත භාරදී තිබෙනවා.\nඋතුර මුහුදු සීමාව ඔස්සේ ධීවරයන් ලෙස පැමිණෙන මත්ද්‍රව්‍ය ජාවාරම්කරුවන් අත්අඩංගුවට ගැනීම සඳහා තවදුරටත් කටයුතු කරන බවයි උතුරු විධානය භාර ආඥාපති රියර් අද්මිරාල් කේ.කේ. ජේ. සිල්වා අවධාරණය කළේ.",
       "URL": "https://www.hirunews.lk/158318/උතුරු-මුහුදේදී-අත්අඩංගුවට-ගත්තේ-බ්‍රවුන්-ෂුගර්-බව-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=4582"
}