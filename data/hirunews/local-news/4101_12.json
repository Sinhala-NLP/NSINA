{
       "Source": "hirunews",
       "Timestamp": "Tuesday, 30 January 2018 - 15:12",
       "Headline": "ඇල්පිටියේ පුංචි ඡන්දය වළක්වමින් තහනම් නියෝගයක්",
       "News Content": "පළාත් පාලන මැතිවරණයේදී ඇල්පිටිය ප්‍රාදේශීය සභාව සඳහා ඡන්දය විමසීම වළක්වමින් ශ්‍රේෂ්ඨාධිකරණය අද අතුරු තහනම් නියෝගයක් නිකුත් කළා.\nඒ, ප්‍රජාතන්ත්‍රවාදී එක්සත් ජාතික පෙරමුණේ නියෝජිතයන් තුන් දෙනෙකු ගොනුකළ මූලික අයිතිවාසිකම් පෙත්සමක් විභාගයට ගනිමින්.\nශ්‍රේෂ්ඨාධිකරණ විනිසුරුවරුන් වන බුවනෙක අළුවිහාරේ, ප්‍රසන්න ජයවර්ධන සහ කේ.ටී. චිත්‍රසිරි යන ත්‍රිපුද්ගල විනිසුරු මඩුල්ල හමුවේ එය සළකා බැලූනා.\nමෙම අතුරු තහනම් නියෝගය මැතිවරණ කොමිසමේ සභාපතිවරයාට සහ ගාල්ල දිස්ත්‍රික් තේරීම් භාර නිලධාරීවරයාට ලැබීමට සළස්වන ලෙසද විනිසුරු මඩුල්ල නියෝග කළා.\nඑමෙන්ම වගඋත්තරකරුවන්ට ලබන මස 15 වනදා අධිකරණය හමුවේ පෙනී සිටින ලෙස නොතීසි නිකුත්  කර තිබෙනවා.\nමේ අතර හැටන් - දික්ඔය නගර සභාවට වසර 40 ක් පුරා ඡන්දය ප්‍රකාශ කළ හැටන් - ගාමිණීපුර - පහළ කොටසේ ඡන්ද දායකයින් 600 දෙනෙකු පමණ මෙවර ඡන්දය ප්‍රකාශ කිරීමෙන් වැළකී සිටින බව ප්‍රකාශ කළා.\nඑම ගම්මානයේ අද පැවති විරෝධතාවක් අතරතුර ගම්වාසීන් කියා සිටියේ හැටන් - දික්ඔය නගර සභා සීමාවෙන් තම ගම්මානය ඉවත්කර නෝවුඩ් ප්‍රාදේශීය සභා බල ප්‍රදේශයට ඇතුළත් කිරීම හේතුවෙන් මෙම තීරණය ගත් බවයි.",
       "URL": "https://www.hirunews.lk/182430/ඇල්පිටියේ-පුංචි-ඡන්දය-වළක්වමින්-තහනම්-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=4101"
}