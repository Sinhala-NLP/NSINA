{
       "Source": "hirunews",
       "Timestamp": "Sunday, 07 November 2021 - 19:17",
       "Headline": "මඟහැරුණු පාසල් විෂය නිර්දේශ, සති 20කින් ආවරණයට යෝජනාවක් (වීඩියෝ)",
       "News Content": "කොරෝනා වසංගතය හේතුවෙන් මඟ හැරුණු පාසල් විෂය නිර්දේශ සති 20කින් ආවරණය කිරීම සඳහා ජාතික අධ්‍යාපන ආයතනයෙන් අධ්‍යාපන අමාත්‍යාංශයට යෝජනාවක් ඉදිරිපත් කර තිබෙනවා.\nඒ අනුව ශ්‍රේණි දෙකකට අදාළව මඟ හැරුණු විෂය නිර්දේශ සති 20ක් තුළ ආවරණය කර ඉහළ ශ්‍රේණියට දරුවන් සමත් කර ඉගෙනුම් සිදුකිරීමට යෝජනා කළ බවයි ජාතික අධ්‍යාපන ආයතනයේ අධ්‍යක්ෂ ජනරාල් ආචාර්ය සුනිල් ජයන්ත නවරත්න සඳහන් කළේ.\nමේ අතර, දිවයින පුරා සියළු පාසල්වල 10 වන ශ්‍රේණියේ සිට 13 වන ශ්‍රේණිය දක්වා සියළු පන්ති හෙට ආරම්භ කිරීම සඳහා මේ වන විට සියළු කටයුතු සූදානම් කර තිබෙනවා.\nකොවිඩ් මර්දන කමිටුවෙන් ලැබුණු නිර්දේශවලට යටත්ව අදාළ ශ්‍රේණිවල අධ්‍යයන කටයුතු ආරම්භ කෙරෙන බවයි අධ්‍යාපන අමාත්‍යාංශය සඳහන් කළේ.\nකොරෝනා ව්‍යාප්තියත් සමඟ පසුගිය වසරේ මාර්තු මාසයේදී වසා දැමුණු පාසල් පියවරෙන් පියවර යළි ආරම්භ කිරීමේ වැඩසටහනේ දෙවන අදියර ලෙසයි 10, 11, 12 සහ 13 යන ශ්‍රේණිවල අධ්‍යයනය කටයුතු හෙට ආරම්භ වන්නේ.\nඒ අනුව ඊට අදාළව පාසල්වල පිරිසිදු කිරීමේ කටයුතු අද දින සිදුකෙරුණා.\nදිවයිනේ සියළු පාසල්වල ප්‍රාථමික අධ්‍යයන කටයුතු පසුගිය 25 වන දා ආරම්භ වූ අතර 6 ශ්‍රේණියේ සිට 9 වන ශ්‍රේණිය දක්වා පන්තිවල සිසුන්ගේ අධ්‍යයන කටයුතු මේ වන තෙක් ආරම්භ වී නැහැ.\nමේ අතර, ලංකා ගුරු සංගමය සහ ලංකා ගුරු සේවා සංගමය ඇතුළු ගුරු සංගම් නියෝජිතයින් අද දිනයේදී මාවනැල්ල නගරයේ විරෝධතාවක නිරත වුණා. ඒ, ගුරුවරුන්ට සහ දෙමාපියන්ට තර්ජනය කළ බව කියන මාවනැල්ල ප්‍රාදේශීය සභාවේ උප සභාපතිවරයා අත්අඩංගුවට ගන්නා ලෙසට බලකරමින්.\nගුරු සංගම් නියෝජිතයින් මාවනැල්ල - මෙඩේරිගම විදුහලේ සිට මාවනැල්ල නගරයට පාගමනින් පැමිණ විරෝධතාවක නිරත වුණා.\nපසුව ඔවුන් මාවනැල්ල පොලීසිය ඉදිරිපිටට ගොස් විරෝධතාවයේ නිරත වූ බවයි අප වාර්තාකරු සදහන් කළේ.\nඅනතුරුව ගුරු සංගම් එම ස්ථානයෙන් විසිර ගියේ පොලීසියේ ජ්‍යෙෂ්ඨ නිලධාරියෙකු පැමිණ උප සභාපතිවරයා හෙට දිනයේදී අත්අඩංගුවට ගන්නා ලෙස ලබාදුන් පොරොන්දුවක් මතයි.",
       "URL": "https://www.hirunews.lk/287299/මඟහැරුණු-පාසල්-විෂය-නිර්දේශ-සති-20කින්-ආවරණයට-යෝජනාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1577"
}