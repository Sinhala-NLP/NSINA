{
       "Source": "hirunews",
       "Timestamp": "Thursday, 22 September 2022 - 10:19",
       "Headline": "ගිවිසුම ගැන අමාත්‍ය මණ්ඩලය දැනුම්වත් කරලා නෑ - කථානායක  (වීඩියෝ)",
       "News Content": "ජාත්‍යන්තර මූල්‍ය අරමුදල සමග ඇති කර ගත් කාර්ය මණ්ඩල ගිවිසුම සඳහා කැබිනට් අනුමැතිය ලබා ගැනීමට පෙර පාර්ලිමේන්තුවට ඉදිරිපත් කරන බව ජනාධිපතිවරයා දැනුම් දුන් බව කතානායක මහින්ද යාපා අබේවර්ධන අද (22) පාර්ලිමේන්තුවට දැනුම් දුන්නා.\nඒ විපක්ෂය ඊයේ සිදු කළ ප්‍රශ්න කිරීම්වලට පිළිතුරු ලෙසයි.\nඑමෙන්ම, අදාල ගිවිසුම පිළිබඳව අමාත්‍ය මණ්ඩලය දැනුවත් කිරීමක් සිදුකර නොමැති බවට ද ජනාධිපති රනිල් වික්‍රමසිංහ දැනුම් දුන් බවයි කතානායකවරයා එහි දී වැඩිදුරටත් කියා සිටියේ.\nඑමෙන්ම, ජාත්‍යන්තර මූල්‍ය අරමුදලේ කාර්ය මණ්ඩල ගිවිසුමට එහි මාණ්ඩලික අනුමැතිය ද ලබාගැනීමට අවශ්‍ය බැවින් ඉදිරියේ දී එම අනුමැතිය ලැබුණු පසු ගිවිසුම පිලිබඳව අමාත්‍ය මණ්ඩලය දැනුවත් කිරීමට කටයුතු කරන බව ජනාධිපතිවරයා වැඩිදුරටත් දැනුම්දී ඇති බව ද කතානායකවරයා එහි දී කියා සිටියා.\nමේ අතර, ඛනිජ තෙල් නිෂ්පාදන විශේෂ විධිවිධාන පනත් කෙටුම්පතේ ඇතැම් වගන්ති ආණ්ඩුක්‍රම ව්‍යවස්ථාවට පටහැනි බැවින් පාර්ලිමේන්තුවේ සරල බහුතරයකින් හෝ ජනමත විචාරණයකින් සම්මත කර ගත යුතු බවට ශ්‍රේෂ්ඨාධිකරණය දැනුම් දී ඇති බව කතානායකවරයා අද පාර්ලිමේන්තුවට දැනුම් දුන්නා.\nඒ අදාළ කෙටුම්පතට එරෙහිව ගොනුකර ඇති මූලික අයිතිවාසිකම් පෙත්සම සම්බන්ධයෙන් ශ්‍රේෂ්ඨාධිකරණයේ මතය ප්‍රකාශයට පත් කරමින්.\nත්‍රිපෝෂ අර්බුදය සහ ළමා මන්දපෝෂණ තත්ත්වය සම්බන්ධයෙන් අදත් පාර්ලිමේන්තුවේ සංවාදාත්මක තත්ත්වයක් ඇතිවුණා.\nඒ විපක්ෂයේ මන්ත්‍රීවරුන් ඒ පිළිබඳව සෞඛ්‍ය අමාත්‍යවරයාගෙන් ප්‍රශ්න කිරීමත් සමඟ යි.",
       "URL": "https://www.hirunews.lk/316005/ගිවිසුම-ගැන-අමාත්‍ය-මණ්ඩලය-දැනුම්වත්-කරලා-නෑ-කථානායක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=852"
}