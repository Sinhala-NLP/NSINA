{
       "Source": "hirunews",
       "Timestamp": "Friday, 10 September 2021 - 14:01",
       "Headline": "වී අස්වනු අලෙවි කරගත නොහැකි තත්ත්වයකට පත්ව ඇතැයි ගොවීන්ගෙන් චෝදනා (වීඩියෝ)",
       "News Content": "පාලිත මිලක් යටතේ සහල් ව්‍යාපාරිකයින්ගෙන් රජය සහල් තොග මිල දී ගැනීමත් සමඟ තම අස්වනු අලෙවි කරගත නො හැකි තත්ත්වයකට පත් ව ඇතැයි ගොවීන් චෝදනා කරනවා.\nඔවුන් පවසන්නේ, තම වී සඳහා නිසි මිලක් නො ලැබෙන්නේ නම් ඉදිරි කන්නයේ දී වී වගාව අත්හැරීමට සිදුවෙන බවයි.\nපොළොන්නරුව දිස්ත්‍රික්කයේ මින්නේරිය ගොවිජනපද ව්‍යාපාරයේ ගොවීන් මෙවර යල කන්නය යටතේ වගා කරන ලද වී වගාවේ අස්වනු නෙලා අවසන් වී ඇතත්, වී සඳහා නිසි මිලක් නො මැතිව මේ වෙනවිට දැඩි දුශ්කරතාවට පත් ව සිටිනවා.\nරජය විසින් නාඩු වී කිලෝවක් සදහා රුපියල් 50ක් හා සම්බා වී කිලෝවක් සදහා රුපියල් 52ක් බැගින් උපරිම මිලක් නියම කිරීම ඊට හේතුව බව ගොවීන්ගේ චෝදනාවයි.\nමේ අතර මහවැලි H කලාපයේ ගොවීන් පිරිසක් ප්‍රවෘත්ති සාකච්ඡාවක් කැඳවමින් සහල් මෝල් වැටලීම සහ වී සඳහා උපරිම මිලක් පැනවීම සම්බන්ධයෙන්  ද අදහස් පළ කළා.\nමේ අතර, වී, සහල් හා සීනී ඇතුළු අත්‍යවශ්‍ය ආහාර තොග සැඟවීමෙන් සහ අධික මිලට අලෙවි කිරීමෙන් පාරිභෝගික ජනතාව අපහසුතාවට පත් කරන වෙළෙඳුන්ගේ අක්‍රමිකතා නැවැත්වීම සඳහා හදිසි නීතී\nරෙගුලාසි යටතේ කරන වැටලීම් තවදුරටත් ක්‍රියාත්මකයි.\nඒ අනුව ත්‍රිකුණාමල දිස්ත්‍රික්කයේ සිදු කළ වැටලීම්වල දී කින්නියා - කච්චකොඩිතිව් ප්‍රදේශයේ ගබඩාවක් තුළ සඟවා තිබූ කිලෝග්‍රෑම් 50 බැගින් වූ සීනි මිටි 140ක් මුද්‍රා තැබීමට පාරිභෝගික කටයුතු පිළිබඳ අධිකාරියේ නිලධාරින් කටයුතු කළා.\nපාරිභෝගික අධිකාරියට ලැබුණු තොරතුරක් මත මෙම වැටලීම සිදු කර තිබෙනවා.",
       "URL": "https://www.hirunews.lk/281869/වී-අස්වනු-අලෙවි-කරගත-නොහැකි-තත්ත්වයකට-පත්ව-ඇතැයි-ගොවීන්ගෙන්-චෝදනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1700"
}