{
       "Source": "hirunews",
       "Timestamp": "Friday, 22 January 2016 - 19:35",
       "Headline": "සම්බන්ධන් ඇතුලූ කණ්ඩායමක් වවුනියාවේදී පැය 8 ක් සාකච්ඡාවක",
       "News Content": "දෙමළ ජාතික සන්ධානය නියෝජනය කරන ප්‍රධාන දේශපාලන පක්ෂයක් වන ඉලංගෙයි තමිල් අරසු පක්ෂයේ මධ්‍යම කාරක සභා රැස්වීමක් වව්නියාවේදී අද පැවැත්වුණා.\nඅද පෙරවරු 11  ට පමණ රැස්වීම ආරම්භ වූ අතර, ඊට දෙමළ ජාතික සන්ධානයේ නායක මෙන්ම ඉලංගෙයි තමිල් අරසු පක්ෂයේ ආර්.සම්බන්ධන් සහ ඉලංගෙයි තමිල් අරසු පක්ෂයේ නායක මාවෙයි සේනාධිරාජාද එක්ව සිටියා.\nමෙහිදී දේශපාලන විසඳුමක් ලබා ගැනීම, නව ව්‍යවස්ථාව සහ පළාත් පාලන මැතිවරණය සම්බන්ධයෙන් සාකච්ඡා කළ බවයි එහි ජ්‍යෙෂ්ඨ ප්‍රකාශකයෙකු සඳහන් කළේ.\nමේ අතර, ඒකීය රටක් තුළ බලය බෙදීම සිදුකළ නොහැකි බව ඊයේ කිලිනොච්චියේ පැවති දෙමළ ජාතික සන්ධානයේ කමිටු රැස්වීමේදී බහුතරයකගේ අදහස වී තිබෙනවා.\nදෙමළ ජාතික සන්ධානයේ පක්ෂ නියෝජිත සම්බන්ධීකරන කමිටු රැස්වීම මෙලෙස පැවති අතර, ඒ සම්බන්ධයෙන් අදහස් දක්වමින් දෙමළ ජාතික සන්ධානය නියෝජනය කරන උතුරු පළාත් සභාවේ සභාපති සී.වී.කේ.සිවඥානම් මේ බව හිරු ප්‍රවෘත්ති අංශයට සඳහන් කළා.\nඅදාළ සාකච්ඡාවට ප්‍රථමයෙන් අතුරුදන්වූවන්ගේ ඥාතීන් පිරිසක් සාකච්ඡාව පැවැත්වෙන ස්ථානය ඉදිරිපිට විරෝධතාවයක නිරත වුණා.\nඒ, යුද සමයේදී අතුරුදන්වූවන් මේ වනවිට ජීවතුන් අතර නොමැති බවට අග්‍රාමාත්‍යවරයා සිදුකළේ යැයි කියන ප්‍රකාශයකට සහ දෙමළ ජාතික සන්ධානය අතුරුදන්වූවන් සම්බන්ධයෙන් නිසි කිි‍්‍රයාමාර්ග නොගන්නා බව පවසමින්.\nඑම අවස්ථාවේදී දෙමළ ජාතික සන්ධානයේ නායක, විපක්ෂ නායක ආර්. සම්බන්ධන් ඔවුන් සමඟ සාකච්ඡා කළ අතර, එහිදී ඔවුන්ගේ ගැටලූ සම්බන්ධයෙන් පාර්ලිමේන්තුවේදී සාකච්ඡා කරන බව ඔහු ප්‍රකාශ කළා.\nඅනතුරුව දෙමළ ජාතික සන්ධානයේ සම්බන්ධීකරන කමිටු රැස්වීම පැවති අතර, එය ආවරණය කිරීම මාධ්‍යයට අවස්ථාව හිමිවුණේ නැහැ.\nඑම සාකච්ඡාවේදී උතුරු පළාත් ප්‍රධාන අමාත්‍ය සී.වී.විග්නේෂ්වරන්ගේ ප්‍රධානත්වයෙන් පිහිට වූ දෙමළ ජනතා මණ්ඩලය සම්බන්ධයෙන්ද දීර්ඝ වශයෙන් සාකච්ඡා වී තිබෙනවා.\nතම නායකත්වයෙන් පිහිට වූ දෙමළ ජනතා මණ්ඩලය සම්බන්ධයෙන් දෙමළ ජාතික සන්ධානයේ ඇතැම් පිරිස් තුළ වැරදි වැටහීමක් ඇති බවත්, කිසිවෙකුත් එම සන්ධානය පිළිබඳව බියක් ඇති කරගත නොමැති බවත් සී.වී.විග්නේෂ්වරන් එහිදී ප්‍රකාශ කළ බවටයි වාර්තා වන්නේ.",
       "URL": "https://www.hirunews.lk/124548/සම්බන්ධන්-ඇතුලූ-කණ්ඩායමක්-වවුනියාවේදී-පැය-8-ක්-සාකච්ඡාවක",
       "Category": "Local News",
       "Parent URL": "https://www.hirunews.lk/local-news.php?pageID=5199"
}