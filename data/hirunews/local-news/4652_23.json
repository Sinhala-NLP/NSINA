{
       "Source": "hirunews",
       "Timestamp": "Monday, 20 February 2017 - 8:34",
       "Headline": "නවක වදයෙන් පේරාදෙණියේ සිසුන් අටදෙනෙකු රෝහලේ - 15 ක් අත්අඩංගුවට",
       "News Content": "පේරාදෙණිය විශ්වවිද්‍යාලයේ කෘෂි පීඨයේ පළමු වසර සිසුන් පිරිසකට නවක වදය දුන් එම පීඨයේ දෙවන වසර සිසුන් 15 දෙනෙකු පොලීසිය අත්අඩංගුවට ගෙන තිබෙනවා.\nමෙම පළමු වසර සිසුන් මෙගොඩකළුගමුව ප්‍රදේශයේ නිවසකට රැගෙන ගොස් නවකවදය ලබාදෙන බවට පේරාදෙණිය පොලීසියට පැමිණිල්ලක් ලැබී ඇත්තේ ඊයේ රාත්‍රියේයි.\nඒ අනුව ක්‍රියාත්මක වූ පොලීසිය එම ස්ථානයට ගොස් නවක වදය ලබාදෙමින් සිටි දෙවන වසරේ සිසුන් 15 දෙනෙකු අද අලූයම අත්අඩංගුවට ගනු ලැබුවා.\nනවක වදයට ලක්වූ සිසුන් අටදෙනෙකුද පේරාදෙණිය රෝහලට ඇතුළත් කර තිබෙනවා.\nමේ පිළිබඳව හිරු ප්‍රවෘත්ති අංශය පේරාදෙණිය විශ්වවිද්‍යාලයේ උපකුලපති මහාචාර්ය උපුල් දිසානායකගෙන් කළ විමසීමකදී ඔහු කියා සිටියේ විනය පරීක්ෂනයකින් අනතුරුව අදාළ ශිෂ්‍යයින්ට විනය ක්‍රියාමාර්ග ගන්නා බවයි.\nඅත්අඩංගුවට ගත් සිසුන් අද මහනුවර මහේස්ත්‍රාත් අධිකරණය වෙත ඉදිරිපත් කිරීමට නියමිත බවයි පේරාදෙණිය පොලීසිය ප්‍රකාශ කළේ.",
       "URL": "https://www.hirunews.lk/154928/නවක-වදයෙන්-පේරාදෙණියේ-සිසුන්-අටදෙනෙකු-රෝහලේ-15-ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4652"
}