{
       "Source": "hirunews",
       "Timestamp": "Thursday, 07 September 2017 - 7:42",
       "Headline": "රහස් පොලීසිය, පර්පෙචුවෙල් හිමිකරු අර්ජුන් ඇලෝසියස් තවමත් සොයාගෙන නැහැ",
       "News Content": "පර්පෙචුවෙල් ටෙ‍්‍රෂරීස් සමාගමේ හිමිකාර අර්ජුන් ඇලෝසියස් සොයාගැනීමට රහස් පොලීසියට මෙතෙක් හැකිවී නොමැති බව නීතිපති දෙපාර්තමේන්තුව තහවුරු කරනවා.\nකෙසේ වෙතත් ඔහු තම ගමන් බලපත්‍ර ද්විත්වය උපයෝගී කරගෙන රටින් පිටව ගිය බවටද තොරතුරු නොමැති බවයි නීතිපති දෙපාර්තමේන්තුව සඳහන් කළේ.\nකොමිසමේ විමර්ශන කටයුතු සිදුකරන අපරාධ පරීක්ෂණ දෙපාර්තමේන්තුව හමුවේ ප්‍රකාශයක් ලබාදෙන ලෙසට අර්ජුන් ඇලෝසියස්ට කැඳවීමක් නිකුත් කර තිබුණද ඔහුව මෙතෙක් සොයාගැනීමට නොහැකිවූ බැවින් එය ලබාදීමට නොහැකි වූ බව නීතිපති දෙපාර්තමේන්තුව එහිදී තවදුරටත් ප්‍රකාශ කළා.\nඑහිදී ඔහුව සොයාගැනීම සඳහා සහය වන ලෙස අර්ජුන ඇලෝසියස් වෙනුවෙන් පෙනී සිටින නීතීඥවරයාගෙන් ඉල්ලීමක් කළ කොමිසම ඔහුගේ ඕස්ට්‍රේලියානු සහ ශ්‍රී ලංකා ගමන් බලපත්‍ර දෙකේ අංක ලබාදෙන ලෙසද නියෝග කරනු ලැබුවා.\nප්‍රශ්නගත බැඳුම්කර නිකුතුව සම්බන්ධයෙන් මහ බැංකුවේ අභ්‍යන්තර රහසිගත තොරතුරු ඉතා හොඳින් පර්පෙචුවෙල් ටෙ‍්‍රෂරීස් සමාගමේ හිමිකරු වන අර්ජුන් ඇලෝසියස් වෙන්දේසිය සිදුවන දිනයේදී දැන සිටි බව බැඳුම්කර කොමිසමේදී ඊයේ හෙළිවුණා.\nඒ, සමාගම විසින් විනාශ කර තිබූ පසුව සොයාගත් හඬ පට නීතිපති දෙපාර්තමේන්තුව මගින් ශ්‍රවණය කිරීමට සැළැස්වූ අවස්ථාවේදියි.\nඑසේම අර්ජුන් ඇලෝසියස් සහ පර්පෙචුවෙල් ප්‍රධාන විධායක නිලධාරී කසුන් පලිසේන අතර සිදුවූ දුරකථන සංවාදයක්ද නීතිපති දෙපාර්තමේන්තුව කොමිසම හමුවේ වාදනය කළා.\nබැඳුම්කර නිකුතුවට තැබිය යුතු ලන්සු මුදල සහ පොලී අනුපාතය යන සියලු උපදෙස් අර්ජුන් ඇලෝසියස්, කසුන් පලිසේනට එහිදී ලබාදෙනවා.\nඅර්ජුන් ඇලෝසියස් ඉතා විශ්වාසයෙන් එහිදී පවසන්නේ තමන්ගේ බලවත් මිතුරා නිශ්චිත පොලී අනුපාතයකට ලන්සු තබන ලෙස පැවසූ බවයි.\nඑම බලවත් මිතුරා කවුදැයි පර්පෙචුවෙල් ටෙ‍්‍රෂරීස් සමාගමේ ප්‍රධාන ගැනුම්කරු වන නුවන් සල්ගාදුගෙන් නීතිපති දෙපාර්තමේන්තුව ප්‍රශ්න කළ අතර, ඔහුගේ පිළිතුර වූයේ එම අවසන් අදියර තීරණය කරනු ලබන්නේ මහ බැංකු අධිපතිවරයා බවයි.\nඑවක මහ බැංකු අධිපති ලෙස කටයුතු කළේ අර්ජුන් ඇලෝෂියස්ගේ මාමණ්ඩිය වන අර්ජුන් මහේන්ද්‍රන් බව සාක්ෂිකරු වැඩිදුරටත් ප්‍රකාශ කළා.",
       "URL": "https://www.hirunews.lk/170323/රහස්-පොලීසිය-පර්පෙචුවෙල්-හිමිකරු-අර්ජුන්-ඇලෝසියස්-තවමත්-සොයාගෙන-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=4334"
}