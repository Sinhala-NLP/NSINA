{
       "Source": "hirunews",
       "Timestamp": "Thursday, 28 October 2021 - 7:24",
       "Headline": "වඳුරඹ පොලිසියේ අපරාධ අංශයේ ඕ.අයි.සී අත් අඩංගුවට",
       "News Content": "පුද්ගලයෙකු බියගන්වා රුපියල් ලක්ෂ 10ක මුදලක් වංචා කිරීමේ සිද්ධියක් සම්බන්ධයෙන් වදුරඹ පොලිසියේ අපරාධ අංශයේ ස්ථානාධිපති ලෙස කටයුතු කරන ප්‍රධාන පොලිස් පරීක්ෂකවරයා ඊයේ අත්අඩංගුවට ගෙන තිබෙනවා.\nපාදුක්ක ප්‍රදේශයේ පුද්ගලයෙකු තවත් පුද්ගලයෙකු සමඟ ඇති කරගත් එකඟතාවයක් මත වාහනයක් මිල දී ගැනීම සඳහා රුපියල් ලක්ෂ 10ක අත්තිකාරම් මුදලක් ද රැගෙන වදුරඹ ප්‍රදේශයට ගොස් ඇති බවයි වාර්තා වන්නේ.\nඑහිදී මුදල් රැගෙන ගිය පුද්ගලයා බිය ගන්වා එම මුදල් පැහැරගෙන ඇති බව පරීක්ෂණවලදී අනාවරණ වී තිබෙනවා.\nමෙම සිද්ධිය සම්බන්ධයෙන් ලද පැමිණිල්ලකට අනුව විශේෂ පොලිස් කණ්ඩායමක් පරීක්ෂණයක් ආරම්භ කර තිබුණා.\nඑහිදී අණාවරණය වී ඇත්තේ මුදල් පැහැර ගැනීමේ සිද්ධිය වංචාසහගත අරමුණෙන් සැළසුම් කර එකක් බවටයි.\nඑහි සැළසුම්කරු වදුරඹ පොලිසියේ අපරාධ අංශයේ ස්ථානාධිපතිවරයා බවටද තොරතුරු ලැබී තිබෙනවා.\nඒ අනුවයි ඔහු අත්අඩංගුවට ගෙන ඇත්තේ.",
       "URL": "https://www.hirunews.lk/286244/වඳුරඹ-පොලිසියේ-අපරාධ-අංශයේ-ඕ-අයි-සී-අත්-අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1601"
}