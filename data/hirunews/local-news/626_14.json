{
       "Source": "hirunews",
       "Timestamp": "Tuesday, 03 January 2023 - 14:05",
       "Headline": "දලයි ලාමා හිමියන් ශ්‍රී ලංකාවේ සංචාරයක නිරත වෙයි ද?",
       "News Content": "ටිබටයේ ආධ්‍යාත්මික නායක දලයි ලාමා හිමියන් ශ්‍රී ලංකාවේ සංචාරයක නිරත වීම මේ වන විට රට මුහුණ දී සිටින ආර්ථික අර්බුදයෙන් ගොඩ ඒම සඳහා යම් තරමක හිතකර බලපෑමක් සිදු කරනු ඇතැයි අතිපූජ්‍ය වස්කඩුවේ මහින්දවංශ මහ නාහිමිපාණන් වහන්සේ ඉන්දීය මාධ්‍ය සමග පැවැති සම්මුඛ සාකච්ඡාවක දී පවසා තිබෙනවා.\nඒ ඉන්දියාවේ බුද්ධගයාවේ චාරිකාවක් අතරතුර දලයි ලාමා හිමියන් බැහැ දැකීමෙන් අනතුරුවයි.\nශ්‍රී ලංකා රාමඤ්ඤ නිකායේ මහ නායක අතිපුජ්‍ය මකුලෑවේ විමල මහ නා හිමිපාණන් වහන්සේ ඇතුලු ත්‍රෛනිකායික මහා සංඝ රත්නය පසුගියදා දින 5ක බුද්ධගයාහි අධ්‍යාත්මික සංචාරයක නිරත වුණා.\nබුද්ධිමය, සංස්කෘතික, ආගමික සහ භාෂාමය අන්තර්ක්‍රියාකාරිත්වයේ උරුමයක් ඇති ඉන්දියාව සහ ශ්‍රී ලංකාව අතර ඓතිහාසික බෞද්ධ සබඳතා මත ගොඩ නැගුණු අවුරුදු 2500කට වඩා පැරණි දෙරට අතර සම්බන්ධය පිළිබඳව බුද්ධගයා වන්දනාවේ ගිය ශ්‍රී ලාංකික මහා සංඝරත්නය සිහිපත් කළා.\nශ්‍රී ලංකාවේ දේවානම්පිය තිස්ස රජුගේ ඉල්ලීම පරිදි මහා භාරතීය අශෝක අධිරාජ්‍යයා තම දරුවන් වූ මිහිඳු මහරහතන් වහන්සේ සහ සංඝමිත්තා තෙරණිය බුදුරදුන්ගේ ඉගැන්වීම් ප්‍රචාරය කිරීම සඳහා ශ්‍රී ලංකාවට පිටත් කර එවූ සමයේ සිටම බුදුදහම ඉන්දු - ශ්‍රී ලංකා ජාතීන් හා ශිෂ්ටාචාර දෙක යා කරන ප්‍රබලතම ස්ථම්භයක් වුණා.\n2020 සැප්තැම්බර් 26 වන දින ඉන්දියාව සහ ශ්‍රී ලංකාව අතර පැවති අතථ්‍ය ද්විපාර්ශ්වික සමුළුවේදී අග්‍රාමාත්‍ය ශ්‍රී නරේන්ද්‍ර මෝදි ඉන්දියාව සහ ශ්‍රී ලංකාව අතර බෞද්ධ සබඳතා ආරක්ෂා කිරීම සහ ප්‍රවර්ධනය කිරීම සඳහා ඇමරිකානු ඩොලර් මිලියන 15 ක ප්‍රදානයක් ලබා දෙන බව ද ප්‍රකාශ කළා.\nමෙය ඉන්දියාවේ බෞද්ධ ආශ්‍රම ඉදිකිරීම/ප්‍රතිසංස්කරණය කිරීම, තරුණ භික්ෂූන් වහන්සේලාගේ අධ්‍යාපනය, බෞද්ධ විද්වතුන්ගේ සහ පූජ්‍ය පක්ෂය ශක්තිමත් කිරීම, බෞද්ධ උරුම කෞතුකාගාර සංවර්ධනය, සංස්කෘතික හුවමාරුව, පුරාවිද්‍යා සහයෝගිතාව වැනි ක්ෂේත්‍ර සඳහා අන්‍යෝන්‍ය වශයෙන් භාවිතා කළ හැකි ප්‍රදානයක් වන අතර එවැනි ප්‍රදානයක් ඉන්දියාවෙන් ලැබුණේ පළමුවරටයි.\nලොව පුරා බෞද්ධ බැතිමතුන්ට බුදු රජාණන් වහන්සේ හා සම්බන්ධ පූජනීය ස්ථානයන්ට පහසුවෙන් සංචාරය කිරීමට ඉඩ සැලසීම සඳහා 2020 ජූලි මාසයේදී ඉන්දීය රජය විසින් බුදුරජාණන් වහන්සේගේ මහාපරිනිර්වාණය සිදු වූ ඉන්දියාවේ කුෂිනගර් ගුවන් තොටුපළ ජාත්‍යන්තර ගුවන් තොටුපළක් ලෙස සංවර්ධනය කර විවෘත කරනු ලැබුවා.\nකොළඹ ඉන්දීය මහ කොමසාරිස් කාර්යාලයේ සංස්කෘතික අංශය වන ස්වාමි විවේකානන්ද සංස්කෘතික මධ්‍යස්ථානය (SVCC) 1998 ආරම්භයේ සිට ඉන්දියාව සහ ශ්‍රී ලංකාව අතර මෙම සබඳතා ශක්තිමත් කිරීමට සහ මිනිසුන් අතර සම්බන්ධතා ප්‍රවර්ධනය කිරීමට ප්‍රධාන කාර්යභාරයක් ඉටු කරයි.\n“ලංකාවට බුදුදහම හඳුන්වා දුන්නේ අශෝක අධිරාජයාගේ පුත් මිහිඳු මහරහතන් වහන්සේ බව අපි දනිමු. එදා සිට අද දක්වාම ශ්‍රී ලංකාවේ ප්‍රධාන ආගම බුදුදහමයි.”\nඅස්ගිරි පාර්ශ්වය නියෝජනය කරමින් දූත පිරිසට එක් වූ පූජ්‍ය මුරුද්දෙනියේ ධම්මරතන හිමියෝ පැවසුවා.\n\"බුදු දහම පමණක් නොව, විශේෂයෙන් අපගේ අධ්‍යාපනය සහ වෙනත් ශිල්පීය ක්‍රම ද ඇතුළු බොහෝ දේ අපට හිමි වුණේ ඉන්දියාවෙන්.\nඅපි ඉන්දියාවට බෞද්ධ මාතෘ භූමිය ලෙසත්, ශ්‍රී ලංකාවේ අපගේ වැඩිමහල් සහෝදරයා ලෙසත් සැමවිටම ගරු කරනවා.\nමන්ද ඉන්දියාව සැමවිටම අපට උදව් කළ නිසා ”\nයැයි උන්වහන්සේ වැඩිදුරටත් ප්‍රකාශ කළා.\nමෙම අවස්ථාවට එක්වූ ශ්‍රී ලංකා රාමඤ්ඤ මහා නිකායේ මහා නායක අතිපූජ්‍ය මකුලෑවේ විමල මහානායක ස්වාමින් වහන්සේද අශෝක අධිරාජ්‍යයාගේ පාලන සමයේදී බුදුදහම ව්‍යාප්ත වූ ආකාරය ඇතුළු දෙරට අතර අතීත සබඳතා සිහිපත් කළා.\n\"බෞද්ධ දර්ශනය ඉපදුනේ භාරතයේ, බුදුන් වැඩ සිටියේ ඉන්දියාවේ. ඉතිහාසය අනුව බුදුන් වහන්සේ එකම විදෙස් රටකට පමණයි වැඩම කළේ ,ඒ ශ්‍රී ලංකාවටයි. එපමණක් නොව ශ්‍රී ලංකාවට තෙවරක්ම වැඩම කළා. අශෝක අධිරාජ්‍යයාගේ කාලයේ බෞද්ධ ධර්මදූතයින් එව්වා. ඔහුගේම පුතෙකු සහ දියණියක් ශ්‍රී ලංකාවට පැමිණ ඔවුන් බෞද්ධ පාලනය සහ සංස්කෘතිය ස්ථාපිත කළා. එතැන් සිට අපි එකම සංස්කෘතිය හා සම්ප්‍රදාය බෙදාහදා ගනිමින් සිටිනවා. දැන් අපි බෞද්ධ රටක් බවට පත්ව ඇත්තේ ඒ නිසා \"\nයැයි උන්වහන්සේ ප්‍රකාශ කළා.\nමල්වතු පාර්ශ්වයේ අනුනායක පූජ්‍ය නියංගොඩ විජිතසිරි අනුනායක හිමියෝ පැවසූවේ ඉන්දියාව සහ ශ්‍රී ලංකාව දෙරට සමීප කරන සංස්කෘතිය සමාන එකක් බවයි.\n\"අපි බුදුදහම ආරක්ෂා කරන්නේ ශාසනය, ධර්මය, චාරිත්‍ර වාරිත්‍ර ඇතුළු සෑම දෙයකම නිර්මල පාරිශුද්ධත්වය එය නිසයි. ඒක තමයි අපේ උරුමය. මම හිතන්නේ එය භාරතීය මුතුන් මිත්තන්ගෙන් ලැබුණු දෙයක්. එහෙමත් නැතිනම් අපේ සිංහල භාෂාව සංස්කෘත භාෂාවට ඉතා සමීපයි. ඇත්තටම අපි භාෂා දෙකටම ගරු කරනවා.අපේ ගුරුවරුන් අපට කිව්වේ අපේ මව් භාෂාව පාලි සහ සංස්කෘත යන දෙකම බව\"\nයැයි විජිතසිරි අනුනායක හිමියන් සඳහන් කළා.\nබුදුදහම සහ එහි ඉගැන්වීම් පිළිබඳව ඉගෙන ගැනීමට ශ්‍රී ලංකාව සහ වෙනත් රටවලින් භික්ෂූන් වහන්සේලා විශාල පිරිසක් ඉන්දියාවට පැමිණෙනවා.\n\"දැන් ශ්‍රී ලංකාවේ තරුණ භික්ෂූන් වහන්සේලා 18 නමක් ඉන්දියාවේ වැඩ සිටිනවා. ඔවුන් මාසයක් ඉන්දියාව පුරා සංචාරය කරමින් මෙහි වැඩම කරනවා.ශ්‍රී ලංකාවෙන් පමණක් නොව, තායිලන්තයේ බෞද්ධ භික්ෂූන් වහන්සේ පිරිසක් සහ ටිබෙට් බෞද්ධ භික්ෂූන් වහන්සේ පිරිසක් සහ මියන්මාරයේ පිරිසක් මේ වන විට ඉන්දියාවේ සිටිනවා,\"\nයැයි ශ්‍රී සම්බුද්ධ ශාසනෝදය සංඝ සභාවේ මහානායක අතිපූජ්‍ය වස්කඩුවේ මහින්දවංශ මහානායක හිමිපාණන් වහන්සේ මෙහිදී පැවසුවා.\n\"ශ්‍රී ලංකාවෙන් පමණක් නොව, තායිලන්තයේ බෞද්ධ භික්ෂූන් වහන්සේලා පිරිසක් සහ ටිබෙට් බෞද්ධ භික්ෂූන් වහන්සේලා පිරිසක් සහ මියන්මාරයේ පිරිසක් මේ වන විට ඉන්දියාවේ සිටිති. බුද්ධාගමේ උපන් ස්ථානය ඉන්දියාවයි. ඉතින් මේ තරුණ භික්ෂූන් වහන්සේලා ඉන්දියාව පුරා සංචාරය කරන අතර එමඟින් අනාගතයේ බොහෝ සම්බන්ධතා ඇති වේවි”\nයැයිද උන්වහන්සේ වැඩිදුරටත් පැවසීය.\nඑවැනි සංචාරයන් ශ්‍රී ලංකාව සහ ඉන්දියාව සමඟ පමණක් නොව අනෙකුත් අසල්වැසි රටවල් සමඟ පැවැත්වීම තුළින් බෞද්ධ සබඳතාවල සන්ධිස්ථානයක් ගොඩ නැගීමේ හැකියාව ද මෙහිදී සිහිපත් කර තිබෙනවා.\nසංචාරයට එක් වූ මහා සංඝරත්නය බුද්ධගයාවේදී ටිබෙට් ආධ්‍යත්මික නායක දලයි ලාමා හිමියන්ද බැහැ දුටුවා.\nපවතින අධික ශීත කාලගුණික තත්ත්වයද නොසලකමින් උන්වහන්සේගේ දේශන සඳහා සහභාගී වීමට බුද්ධගයාවට පැමිණ සිටි අතිවිශාල ජනකාය ගැන සඳහන් කරමින් අතිපූජ්‍ය වස්කඩුවේ මහින්දවංශ නාහිමියන් පැවසුවේ දලයි ලාමා හිමියන් ශ්‍රී ලංකාවේ සංචාරයක නිරත වන්නේ නම් මෙවැනිම විශාල සංචාරකයින් පිරිසක් පැමිණෙනු ඇති බවයි.\nඑය රට මුහුණ දී සිටින ආර්ථික අර්බුදයෙන් ගොඩ ඒම සඳහා පිටිවහලක් වනු ඇති බවයි උන්වහන්සේ ඉන්දියාවේ ANI ප්‍රවෘත්ති සේවය සමග පැවති සම්මුඛ සාකච්ඡාවකදී පෙන්වා දුන්නේ.",
       "URL": "https://www.hirunews.lk/324177/දලයි-ලාමා-හිමියන්-ශ්‍රී-ලංකාවේ-සංචාරයක-නිරත-වෙයි-ද",
       "Category": "Local News",
       "Parent URL": "https://www.hirunews.lk/local-news.php?pageID=626"
}