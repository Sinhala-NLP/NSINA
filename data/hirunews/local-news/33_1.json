{
       "Source": "hirunews",
       "Timestamp": "Wednesday, 13 September 2023 - 13:59",
       "Headline": "ගත වූ දිනය තුළ මාරක රිය අනතුරු 6ක්",
       "News Content": "දිවයිනේ විවිධ ප්‍රදේශවලින් පමණක් ඊයේ (12) දිනයේදී මාරක අනතුරු 6ක් සිදු වී තිබෙනවා.\nකටුනායක, බොරුපන්විල මංසන්ධියේදී ටිපර් රථයක් වේගය පාලනය කර ගත නොහැකිව මාර්ගය අයිනේ වාඩි වී සිටි පුද්ගලයකුගේ ගැටී අනතුරක් සිදු වී තිබෙනවා.\nඅනතුරට පත් පුද්ගලයා මිගමුව රෝහලට ඇතුළත් කිරීමෙන් පසුව මිය ගිය බවයි වාර්තා වන්නේ.\nගල්කිස්ස, රත්මලාන ප්‍රදේශයේදී ධාවනය වෙමින් තිබු බස් රථයකින් ඇදවැටී පුද්ගලයෙක් මිය ගොස් තිබෙනවා.\nමියගිය පුද්ගලයා වයස අවුරුදු 53ක ගල්කිස්ස ප්‍රදේශයේ පදිංචිකරුවෙක්.\nඑසේම ගලේවෙල, ලේනාවලදී යතුරුපැදිය පාලනය කර ගත නොහැකිව මාර්ගයෙන් ඉවතට පැන බරපතල තුවාල සිදු වී තිබෙනවා.\nඅප වාර්තාකරු සඳහන් කර සිටියේ අදාළ පුද්ගලයා රෝහලේ ප්‍රතිකාර ලබමින් සිටියදී ඊයේ මිය ගොස් ඇති බවයි.\nගල්ගමුව සිට අඹන්පොල දෙසට යමින් සිටි පාපැදියක් වෑන් රථයක ගැටීමෙන් පාපැදිකරු මිය ගොස් තිබෙනවා.\nකොට්ටාව හොරණ ප්‍රධාන මාර්ගයේදී ත්‍රිරෝදරථයක් මාර්ගය හරහා මාරුවෙමින් සිටි කාන්තාවකගේ ගැටීමෙන් අනතුරට ලක් වී තිබෙනවා.\nපොලිසිය පවසන්නේ රෝහලට ඇතුලත් කිරීමෙන් පසු අදාළ කාන්තාව මිය ගොස් ඇති අතර ත්‍රීරෝද රථ රියදුරාද අත්අඩංගුවට ගත් බවයි.\nඑසේම බදුල්ල, වෙන්කලඩි මාර්ගයේදී යතුරුපැදියක් වේගය පාලනය කර ගත නොහැකිව පෙරලී ගොස් කොන්ක්‍රීට් කණුවක ගැටී අනතුරකට ලක් වී තිබෙනවා.\nඅනතුරින් බරපතල තුවාල ලැබූ යතුරුපැදිකරු කරදියනාරු රෝහලට ඇතුළත් කිරීමෙන් පසුව මිය ගිය බවයි වාර්තා වන්නේ.",
       "URL": "https://www.hirunews.lk/348133/ගත-වූ-දිනය-තුළ-මාරක-රිය-අනතුරු-6ක්",
       "Category": "Local News",
       "Parent URL": "https://www.hirunews.lk/local-news.php?pageID=33"
}