{
       "Source": "hirunews",
       "Timestamp": "Sunday, 24 November 2019 - 12:50",
       "Headline": "හිරු සුපර් ඩාන්සර් සීසන් ටූ කිරුළ දිනූ නෙත්මි ආශිංසනා මිහින්තලේ බලා ගමන් ඇරඹීමට සූදානම්",
       "News Content": "ශ්‍රී ලාංකේය රියැලිටි ටෙලිවිෂන් වංශ කතාව අලූත් කළ නව්‍යවාදී අසමසම, නිර්මාණශීලි, ජාත්‍යන්තර ප්‍රමිතියෙන් හැඩ වූ හිරු සුපර් ඩාන්සර් සීසන් ටූ තරඟයේ කිරුළ දිනූ අනුරාධපුර - මිහින්තලේ - නෙත්මි ආශිංෂනා විශේෂිත රිය පෙරහරකින් අද සිය උපන් ගමට පැමිණෙනවා.\nදගකාර සුපිරි පුංචි නැට්ටුවන් පිරිවරා ගත් ජාතියේ මහා ප්‍රාසාංගික වේදිකාවේ මෙම අති උත්කර්ශවත් අවසන් මහා තරගය ඊයේ රාත්‍රියේ කොළඹ - නෙලූම් පොකුණ ජාතික රගහලේදී ඇරඹුණේ රතු පලස මතින් ආරාධිතයන් සම්ප්‍රාප්ත වීමෙන් අනතුරුවයි.\nවිචිත්‍රවත් අවසන් මහා රාත්‍රියේ විශ්මිත නර්තනයෙන් කරට කර පෙරලි කරන්නට සුපිරි නර්තන තරු 5ක් ඉදිරිපත්ව සිටියා.\nඒ, කොළඹ දිස්ත්‍රික්කයේ මත්තේගොඩ - අගසි දෙව්නි සහ මුල්ලේරියාවේ දෙනෙත් ආකර්ශ, කුරුණෑගල දිස්ත්‍රික්කයේ පන්නල - ලකිදු තිමේෂ්, අනුරාධපුර දිස්ත්‍රික්කයේ මිහින්තලේ නෙත්මි ආශිංෂනා සහ කළුතර දිස්ත්‍රික්කයේ වාද්දුව - නෙත්මි සත්සරණී යි.\nදඟකාර පොඩිත්තන්ගේ නර්තන දක්ෂතා සමඟින් රියැලිටි ටෙලිවිෂන් වංශ කථාව අලූතින් ලියූ හිරු සුපර් ඩාන්සර් රියැලිටි නර්තන තරගාවලිය හිරු මාධ්‍ය ජාලයේ සභාපති රේනෝ සිල්වා මහතාගේ සංකල්පයකට අනුව ඇරඹි අතර, මෙම අති දක්ෂයින් තෝරා ගැනුණේ දරු දැරියන් දහස් ගණනක් අතරින්.\nවිචිත්‍ර නර්තන අංග සහ අවසන් තරඟකරුවන් පස් දෙනාගේ දස්කම්වලින් හැඩ වූ හිරු සුපර් ඩාන්සර් අවසන් තරඟයේ පස්වන ස්ථානය දිනා ගත්තේ කළුතර දිස්ත්‍රික්කයේ වාද්දුව - නෙත්මි සත්සරණි විසින්. සිව්වන ස්ථානය සහ තෙවන ස්ථානය දිනාගත්තේ පිලිවෙලින් කුරුණෑගල දිස්ත්‍රික්කයේ පන්නල - ලකිදු තිමේෂ් සහ කොළඹ දිස්ත්‍රික්කයේ මුල්ලේරියාවේ - දෙනෙත් ආකර්ශයි.\nකොළඹ දිස්ත්‍රික්කයේ මත්තේගොඩ - අගසි දෙව්නි හිරු සුපර් ඩාන්සර් තරඟයේ දෙවන ස්ථානයට හිමි රන් කුසලානය හිමිකර ගත්තා.\nප්‍රේක්ෂක මනාපය මත හිරු සුපර් ඩාන්සර් ජයග්‍රාහී රන් කුසලානයට හිමිකම් කියනු ලැබුවේ අනුරාධපුර දිස්ත්‍රික්කයේ මිහින්තලේ - නෙත්මි ආශිංෂනා යි.\nජයග්‍රාහකයින්ට ත්‍යාග පිරිනමනු ලැබුවේ හිරු මාධ්‍ය ජාලයේ සභාපති රේනෝ සිල්වා මහතා විසින්. හිරු සුපර් ඩාන්සර් කිරුළ හිමිකරගත් නෙත්මි ආශිංසනාට රන් කුසලානය සහ රුපියල් ලක්ෂ 23 ක් වටිනා මෝටර් රථයක්, රුපියල් ලක්ෂ 5 ක මුදල් ත්‍යාගයක්, රුපියල් ලක්ෂ 3 ක ළමා ඉතිරිකිරීමේ ගිණුමක් ඇතුලූ වටිනා ත්‍යාග රැසක් ලබාදුන්නා.\nඅවසන් වටයේ තුන්වන, හතරවන, පස්වන ස්ථාන දිනාගත් තරගකරුවන්ට මුදලින් රුපියල් ලක්ෂය බැගින් සහ ලැප්ටොප් පරිගණක, මෙන්ම තෑගි වවුචර්ද හිමිවූ අතර, දෙවන ස්ථානය දිනාගත් අගසි දෙව්නිට රුපියල් ලක්ෂ දෙකක මුදල් ත්‍යාගයක්ද, රුපියල් ලක්ෂ දෙකක ළමා ඉතිරි කිරීමේ ගිණුමක්, තෑගි වවුචර් ඇතුලූ ත්‍යාග රැසක් පිරිනමනු ලැබුවා.\nශ්‍රී ලාංකේය රියැලිටි ටෙලිවිෂන් වංශ කතාව අලූත් කළ නව්‍යවාදී අසමසම, නිර්මාණශීලි, ජාත්‍යන්තර ප්‍රමිතියෙන් හැඩ වූ හිරු සුපර් ඩාන්සර් සීසන් ටූ තරඟයේ කිරුළ දිනූ අනුරාධපුර දිස්ත්‍රික්කයේ මිහින්තලේ - නෙත්මි ආශිංසනා සිය ගම් පෙදෙස වෙත යන අතරමගදී ඔබටත් ඇයට සුබපැතුම් එක් කළ හැකියි.\nඅද පස්වරු එකට අනුරාධපුර බස් නැවතුම්පොල ඉදිරිපිටින් නෙත්මි ආශිංසනා රැගත් විශේෂ රිය පෙරහර ගමන් ආරම්භ කිරීමට නියමිතයි.",
       "URL": "https://www.hirunews.lk/228869/හිරු-සුපර්-ඩාන්සර්-සීසන්-ටූ-කිරුළ-දිනූ-නෙත්මි-ආශිංසනා-මිහින්තලේ-බලා-ගමන්-ඇරඹීමට-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=3034"
}