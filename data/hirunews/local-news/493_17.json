{
       "Source": "hirunews",
       "Timestamp": "Monday, 06 March 2023 - 16:06",
       "Headline": "අදත් දුම්රිය ගමන්වාර 24ක් අවලංගුයි (වීඩියෝ)",
       "News Content": "රියදුරන් නොමැතිවීම හමුවේ අද දිනයේත් දුම්රිය ගමන්වාර 24 ක් අවලංගු කෙරුණා.\nදුරගමන් සේවා මගී දුම්රිය ගමන් වාර දෙකක් සහ ප්‍රාදේශීය මගී දුම්රිය ගමන් වාර රැසක් ඒ අතර වන බවයි දුම්රිය දෙපාර්තමේන්තුව සඳහන් කළේ.\nමෙලෙස අවලංගු වූ දුරගමන් දුම්රිය ගමන්වාර වන්නේ, අද උදෑසන 6යි 5ට කොළඹ කොටුවේ සිට මඩකළපුව බලා ධාවනය වීමට නියමිතව තිබූ උදය දේවී දුම්රිය සහ , උදෑසන මඩකළපුවේ සිට කොළඹ කොටුව බලා ධාවනය වීමට නියමිතව තිබූ දුම්රියයි.\nමේ අතර රියදුරන් නොමැති වීම හේතුවෙන් ඉන්ධන දුම්රිය දෙකක් ද අවලංගු කෙරුණු අතර අද උදෑසන 7 යි 30ට පුත්තලම බලා සහ උදෑසන 9 යි 40ට කළුතර බලා ධාවනය කිරීමට සැළසුම් කර තිබූ මගී හා පාර්සල් ප්‍රවාහන දුම්රිය දෙකද අවලංගු කෙරුණා.\nඑමෙන්ම තිරිඟු පිටි ප්‍රවාහන දුම්රිය ද ධාවනය අවලංගු වී ඇති අතර ගතවූ දින කිහිපයේ භාණ්ඩ ප්‍රවාහන දුම්රිය අවලංගු වීම හේතුවෙන් වෙනත් දුම්රිය උපයෝගී කරගනිමින් එම භාණ්ඩ ප්‍රවාහනයට පියවර ගත් බවයි දුම්රිය දෙපාර්තමේන්තුව කියා සිටියේ.\nපසුගිය ජනවාරි පළමුවනදා සිට ක්‍රියාත්මක වන පරිදි වයස අවුරුදු 60 ඉක්මවූවන් විශ්‍රාම ගැන්වීමේ තීරණයත් සමග දුම්රිය අවලංගු වීම් රැසක් වාර්තා වුණා.\nඑම තත්වය හමුවේ විශ්‍රාමික රියදුරන් කොන්ත්‍රාත් පදනම මත බදවා ගැනීම සඳහා වන ඉල්ලීම රාජ්‍ය සේවා කොමිෂන් සභාව වෙත ජනවාරි මාසයේ දීම යොමු කළ බවයි දුම්රිය දෙපාර්තමේන්තුව සඳහන් කළේ.\nකෙසේ වෙතත් ඊට අදාළ අනුමැතිය ප්‍රමාද වීම හමුවේ වැටුප් ලැබීමේ අවිනිශ්චිත තාව මත ඔවුන් ද සේවයෙන් සමුගැනීමට කටයුතු කළ බවයි අද පැවති මාධ්‍ය හමුවක දී ලොකොමොටිව් දුම්රිය රියදුරු සංගමයේ ලේක්ම් කේ .ඒ. යූ. කොන්තසිංහ කියා සිටියේ.\nමේ අතර දුම්රිය දෙපාර්තමේන්තුව මෙහෙයුම් කිලෝමීටරයකින් ලබන ආදායම රුපියල් 703ක් බවයි ආර්ථික දත්ත වාර්තාවන්හි දැක්වෙන්නේ.\nඒ අනුව අද දිනයේ දුම්රිය ගමන්වාර 24 ක් අවලංගු වීමත් සමඟ කිලෝ මීටර 1,908 ක් ධාවන මෙහෙයුම් සිදු නොකිරීම හමුවේ අද දිනයේ පමණක් දුම්රිය දෙපාර්තමේන්තුවට අහිමි වී ඇති මුදල දහතුන් ලක්ෂ 41,324 ක්.\nමේ අතර දුම්රිය දෙපාර්තමේන්තුවේ ආර්ථික දත්ත ඇතුලත් වාර්ෂික වාර්තා 2019 වසරෙන් පසුව සපයා නොමැති අතර අවසන්වරට නිකුත් කළ 2019 සහ 2018 වසර වල ආදායම් හා වියදම් පිළිබඳ සන්සන්දනාත්මකව විශ්ලේෂණය කිරීමේ දී ආදායම මෙන් දෙගුණයක වියදමක් පෙන්නුම් කිරීම විශේෂත්වයක්.\n2019 වසරේ දුම්රිය දෙපාර්තමේන්තුවේ සමස්ථ ආදායම රුපියල් බිලියන 7යි දශම 9ක් වන අතර වියදම රුපියල් බිලියන 15යි දශම 4ක්.\nඑම වසරේ දුම්රිය දෙපාර්තමේන්තුවට වැඩිම ආදායමක් ලැබී ඇත්තේ මගී ප්‍රවාහනයෙන් වන අතර එම ආදායම රුපියල් බිලියන 6යි දශම 3ක්.\nභාණ්ඩ ප්‍රවාහනයෙන් රුපියල් මිලියන 435 කට අධික ආදායමක් උපයා ඇති අතර, තැපැල් හා පාර්සල් දුම්රිය සේවා හරහා රුපියල් මිලියන 125කට අධික ආදායමක් උපයා තිබෙනවා.\n2018 වසරට සාපේක්ෂව 2019 වසරේ දී දුම්රිය දෙපාර්තමේන්තුවේ ආදායම රුපියල් මිලියන 488 කට අධික මුදලකින් වැඩි වී ඇති අතර තැපැල් හා පාර්සල් දුම්රිය සේවා හරහා ලැබූ ආදායම රුපියල් මිලියන 84 කින් අඩුවී තිබෙනවා.\nකෙසේ වෙතත් 2019 වසරේ දුම්රිය දෙපාර්තමේන්තුවේ වියදම් සලකා බැලීමේ දී වැඩිම මුදලක් එනම් රුපියල් බිලියන 10කට ආසන්න මුදලක් වැය වී ඇත්තේ දුම්රිය සේවකයින්ගේ වැටුප් හා දීමනා සඳහා වන අතර ඉන්ධන සඳහා වාර්ෂිකව වැය වී ඇත්තේ බිලියන 4යි දශම 3ක් පමණක් වීම විශේෂත්වයක්.",
       "URL": "https://www.hirunews.lk/329166/අදත්-දුම්රිය-ගමන්වාර-24ක්-අවලංගුයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=493"
}