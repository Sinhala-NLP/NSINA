{
       "Source": "hirunews",
       "Timestamp": "Tuesday, 19 December 2017 - 9:02",
       "Headline": "Update - දුරකථනයෙන් උත්තර ලියූ සිසුන්ගේ පරීක්ෂණ CIDයට",
       "News Content": "මෙවර අපොස සාමාන්‍ය පෙළ විභාගයේ දී ගණිතය ප්‍රශ්න පත්‍රයට දුරකථන භාවිතා කරමින් පිළිතුරු සැපයූ අපේක්ෂකයින් දෙදෙනා සම්බන්ධයෙන් පරීක්ෂණ කටයුතු අපරාධ පරීක්ෂණ දෙපාර්තමේන්තුවට භාර දී තිබෙනවා.\nපොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර හිරු ප්‍රවෘත්ති අංශයට සඳහන් කළේ පොලිස්පතිවරයාගේ උපදෙස් මත එම පියවර ගනු ලැබූ බවයි.\nකොළඹ ප්‍රදේශයේ විභාග මධ්‍යස්ථානයකදී ඊයේ පැවැති ගණිත ප්‍රශ්න පත්‍රයට පිළිතුරු සැපයීම සඳහා සිය ජංගම දුරකථනය යොදා ගත් පෞද්ගලික විභාග අපේක්ෂකයෙකු සම්බන්ධයෙන් විභාග දෙපාර්තමේන්තුව ද පරීක්ෂණයක් ආරම්භ කර තිබෙනවා.\nමෙම අපේක්ෂකයා ගණිත ප්‍රශ්න පත්‍රයට පමණක් පෙනී සිටි අපේක්ෂකයෙකු බවයි විභාග දෙපාර්තමේන්තුව සඳහන් කළේ.\nමේ අතර, ජංගම දුරකථනය භාවිත කරමින් වයිබර් තාක්ෂණය ඔස්සේ ගණිතය ප්‍රශ්න පත්‍රයට පිළිතුරු සැපයූ පාසල් සිසුවාට අද සිට විභාගයට පෙනී සිටීම තහනම් කෙරුණා.\nඅනුරාධපුර - වලිසිංහ හරිස්චන්ද්‍ර විභාග මධ්‍යස්ථානයේ පෙනී සිටි මෙම පාසල් සිසුවාගේ ජංගම දුරකථනය සහ උත්තර පත්‍රය ද පොලිස් භාරයට ගෙන තිබෙනවා.\nඑම පාසල් සිසුවාට කාන්තාවක් විසින් වයිබර් තාක්ෂණය ඔස්සේ පිලිතුරු සපයා ඇති බවයි පොලිසිය ප්‍රකාශ කළේ.\nමේ අතර පසුගිය 12 වනදා ආරම්භ කෙරුණු අපොස සාමාන්‍ය පෙළ විභාගය අනිද්දායින් අවසන් වනවා.\nමධ්‍යස්ථාන 5116කදී විභාගය පැවැත්වෙන අතර ඒ සඳහා අපේක්ෂකයින් හය ලක්ෂ 88, 573 දෙනෙකු පෙනී සිටිනවා.\nකෙසේ නමුත්, ඉදිරි දින කිහිපයේදී ද, විභාග නීති රීති වලට අනුව කටයුතු කරන ලෙසයි විභාග කොමසාරිස් ජෙනරාල් සනත් පූජිත සාමාන්‍ය පෙළ සිසුන්ගෙන් ඉල්ලා සිටියේ.\nUpdate :- Tuesday, December 19, 2017  10.18 Am\n--------------------------------------------------------------------\nසාමාන්‍ය පෙළ විභාගයේ ඊයේ පැවැති ගණිත ප්‍රශ්න පත්‍රයට පිළිතුරු  සැපයීම සඳහා සිය ජංගම දුරකථනය යොදා ගත් පෞද්ගලික විභාග අපේක්ෂකයෙකු සම්බන්ධයෙන් විභාග දෙපාර්තමේන්තුව පරීක්ෂණයක් ආරම්භ කර තිබෙනවා.\nකොළඹ ප්‍රදේශයේ විභාග මධ්‍යස්ථානයකින් මෙම සිද්ධිය වාර්තා වන බවයි එම දෙපාර්තමේන්තුවේ ප්‍රකාශකයෙකු සඳහන් කළේ.\nමේ අතර, ජංගම දුරකථනය භාවිතා කරමින් වයිබර් තාක්ෂණය ඔස්සේ ගණිතය ප්‍රශ්න පත්‍රයට පිළිතුරු සැපයූ පාසල් සිසුවාට අද සිට විභාගයට පෙනී සිටීම තහනම් කර තිබෙනවා.\nඅනුරාධපුර - වලිසිංහ හරිස්චන්ද්‍ර විභාග මධ්‍යස්ථානයේ පෙනී සිටි මෙම පාසල් සිසුවාගේ ජංගම දුරකථනය සහ උත්තර පත්‍රය ද පොලිස් භාරයට ගෙන ඇති බවයි පොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර කියා සිටියේ.",
       "URL": "https://www.hirunews.lk/178743/update-දුරකථනයෙන්-උත්තර-ලියූ-සිසුන්ගේ-පරීක්ෂණ-cidයට",
       "Category": "Local News",
       "Parent URL": "https://www.hirunews.lk/local-news.php?pageID=4166"
}