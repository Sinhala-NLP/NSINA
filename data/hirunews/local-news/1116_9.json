{
       "Source": "hirunews",
       "Timestamp": "Monday, 06 June 2022 - 8:08",
       "Headline": "පාසල් අද ඇරඹේ - වෑන් රථ ගාස්තුත් සියයට 40කින් ඉහළට",
       "News Content": "දිවයින පුරා පාසල්වල පළමු වාරයේ දෙවන අදියර අද ආරම්භ කෙරෙනවා.\nමේ අතර ඩීසල් මිල ඉහළ දැමීම හේතුවෙන් පාසල් ප්‍රවාහන ගාස්තු සියයට 40 කින් වැඩි කරන බව පාසල් ළමයින් ප්‍රවාහන සේවා සපයන්නන් ප්‍රකාශ කළා.\nපසුගිය සිංහල අලුත් අවුරුදු නිවාඩුවෙන් පසුව ආරම්භ වූ නව පාසල් වාරයේ පළමු අදියර පසුගිය මස 19 වනදා අවසන් කෙරුණේ දිවයින පුරා පාසල් රැසක් සාමාන්‍ය පෙළ විභාග මධ්‍යස්ථාන ලෙස යොදා ගැනීමත් සමගයි.\nඒ අනුව අද සිට ආරම්භ වන නව පාසල් වාරයේ නව අදියරේදී අදාළ විෂය නිර්දේශයන් ආවරණය කිරීමට ප්‍රමුඛතාවය ලබා දෙන ලෙස සියලු පාසල් වෙත උපදෙස් ලබා දී ඇති බවයි අධ්‍යාපන අමාත්‍යංශය ප්‍රකාශ කළේ.\nමේ අතර ඩීසල් නොමැතිකම සහ ඉන්ධන මිල ඉහළ යාම හේතුවෙන් පාසල් ළමයින් ප්‍රවාහනයට බාධා එල්ලවී ඇති බවයි සමස්ත ලංකා අන්තර් පළාත් පාසල් සිසුන් ප්‍රවාහන සංගමය සඳහන් කළේ.\nඑමෙන්ම ඩීසල් නොමැතිකමින් අද ප්‍රදේශ රැසක බස් ධාවනය සීමා කෙරෙන බව ලංකා පෞද්ගලික බස් හිමියන්ගේසංගමයේ සභාපති ගැමුණු විජේරත්න ප්‍රකාශ කළා.",
       "URL": "https://www.hirunews.lk/306328/පාසල්-අද-ඇරඹේ-වෑන්-රථ-ගාස්තුත්-සියයට-40කින්-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=1116"
}