{
       "Source": "hirunews",
       "Timestamp": "Saturday, 23 July 2022 - 10:11",
       "Headline": "අනිද්දා පාර්ලිමේන්තුව කැඳවන්නැයි විපක්ෂයෙන් ඉල්ලීමක්",
       "News Content": "අනිද්දා (25) පාර්ලිමේන්තුව කැඳවන ලෙස සමගි ජනබලවේගය, අග්‍රාමාත්‍ය දිනේෂ් ගුණවර්ධනගෙන් ඉල්ලීමක් කර තිබෙනවා.\nඊයේ (22) අලුයම ජනාධිපති ලේකම් කාර්යාලය අසළ සිදු වූ සිදුවීම් සහ රටේ වත්මන් තත්වය පිළිබඳව එහිදී විවාදයක් ලබාදෙන ලෙසටයි අග්‍රාමාත්‍යවරයාගෙන් ඉල්ලා ඇත්තේ.\nසමගි ජනබලවේගය නියෝජනය කරමින් විපක්ෂයේ ප්‍රධාන සංවිධායක පාර්ලිමේන්තු මන්ත්‍රී ලක්ෂ්මන් කිරිඇල්ල විසිනුයි අදාළ ඉල්ලීම අග්‍රාමාත්‍යවරයාගෙන් කර ඇත්තේ.\nමේ අතර, එම සිද්ධියට විරෝධය පළ කරමින් ජාතික ජනබලවේගය සංවිධානය කර තිබූ විරෝධතා මාලාවක් ප්‍රදේශ කිහිපයක අද පැවැත්වුණා.\nඑසේම, ගාලුමුවදොර විරෝධතාකරුවන් පිරිසක් ජනාධිපති කාර්යාලයට ඇතුළු වී එහි පොදු දේපලවලට හානි කිරීමේ සිද්ධිය සම්බන්ධයෙන් සිදුකරන විමර්ශන තවදුරටත් ක්‍රියාත්මකයි.\nඅද දිනයේදීත් ඒ සම්බන්ධයෙන් ප්‍රකාශ කිහිපයක් ලබා ගත් බවයි පොලීසිය සඳහන් කළේ.\nආරක්ෂක අංශ සිදුකළ මෙහෙයුමකදී ගාලුමුවදොර අරගල භූමියේ පිරිස් අත්පත් කර ගත් ජනාධිපති ලේකම් කාර්යාලය ආරක්ෂක අංශ සිය භාරයට ගනු ලැබුවේ ඊයේ දිනයේයි.",
       "URL": "https://www.hirunews.lk/310726/අනිද්දා-පාර්ලිමේන්තුව-කැඳවන්නැයි-විපක්ෂයෙන්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=999"
}