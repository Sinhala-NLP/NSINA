{
       "Source": "hirunews",
       "Timestamp": "Sunday, 13 March 2016 - 19:01",
       "Headline": "UPDATE:විදුලිබල මණ්ඩලයේ සභාපති ධුරයෙන් ඉවත් වෙයි ?",
       "News Content": "හදිසි විදුලි බිද වැටීම සම්බන්ධයෙන් පරීක්ෂණයක් ආරම්භ කිරීම සඳහා ඊට අදාළ සියලූ පාර්ශව අද දිනයේදී අමාත්‍යාංශයට කැදවා තිබෙනවා.\nවිදුලි බල හා පුනර්ජනනීය බලශක්ති අමාත්‍ය රංජිත් සියඹලාපිටිය  ඒ  බව ප්‍රකාශ කලා.\nමේ අතර දිවයින පුරා හදිසි විදුලි බිද වැටීම සම්බන්ධයෙන්  පාරිභෝගික අයිතීන් සුරැකීමේ සංවිධානය අපරාධ පරීක්ෂණ දෙපාර්තමේන්තුවට සහ මානව හිමිකම් කොමිෂන් සභාවට  අද දිනයේදී පැමිණිල්ලක් ගොනු කිරීමට සූදානම් වනවා.\n------------------------------------------------------------------------\nSUNDAY,13 MARCH 2016 19-01\nදිවයින පුරා අද පස්වරුවේ සිදුවූ හදිසි විදුලිය බිඳ වැටීමට හේතුව මහවැලි විදුලි බලාගාරවල සිට කොළඹට විදුලිය සපයන සම්ප්‍රේෂණ මාර්ග සම්බන්ධ කෙරෙන බියගම විදුලි උපපොළේ ට්‍රාන්ස්ෆෝමරයක සිදුවූ කාර්මික දෝෂයක් බව විදුලිබල හා පුනර්ජනනීය අමාත්‍යාංශය සදහන් කළා.\nදින 17ක් තුළ දිවයින පුරා සිදුවූ දෙවන විදුලි බිඳ වැටීම මෙය වනවා.\nදෙවන වරටත් දිවයින පුරා විදුලිය විසන්ධි වීමේ වගකීම භාර ගනිමින් විදුලිබල මණ්ඩලයේ සභාපති අනුර විජේපාල සිය ධුරයෙන් ඉල්ලා අස්වීමට තීරණය කර තිබෙනවා.\nඔහු කියා සිටියේ විදුලි සැපයුම යථා තත්ත්වයට පත්වූ වහාම තමන් ඊට අදාළ ලිපිය අමාත්‍යාංශ ලේකම්වරයා වෙත යොමු කරන බවයි.\nපසුගිය මස 25 වන දා දිවයින පුරා පැය 3කට ආසන්න කාලයක් මෙවැනිම විදුලි බිඳ වැටීමක් වාර්තා වූ අතර, පසුව අනාවරණ වුණේ ලක්ෂපාන විදුලි බලාගාරයේ සිට පොල්පිටිය උපපොළ ඔස්සේ කොලොන්නාවට විදුලිය සම්ප්‍රේෂණය කරන අධිබලැති රැහැන් පද්ධතියේ හටගත් තාක්ෂණික දෝෂයක් ඊට හේතුව බවයි.\nඑම විදුලිය බිඳ වැටීම කඩාකප්පල්කාරි ක්‍රියාවක ප්‍රතිඵලයක් දැයි සොයා බලා වාර්තාවක් ලබාදෙන ලෙසද අග්‍රාමාත්‍ය රනිල් වික්‍රමසිංහ අදාළ අංශ වෙත නියෝගයක් ද නිකුත් කළා.\nඅද විදුලි බිඳ වැටීම සිදුවුණේ පස්වරු 2.45ට පමණයි.\nවිදුලි බිඳ වැටීමත් සමඟ කැනියොන්, ලක්ෂපාන, පොල්පිටිය, විමලසුරේන්ද්‍ර, ඉහළ කොත්මලේ, කොත්මලේ යන ජල විදුලි බලාගාරවල විදුලි උත්පාදන කටයුතු ද ස්වයංක්‍රීයව ඇණ හිටියා.\nමේ වන විට විදුලි සැපයුම යථා තත්ත්වයට පත් වී තිබෙනවා.\nමේ සම්බන්ධයෙන් හිරු ප්‍රවෘත්ති අංශයට අදහස් දක්වමින් විදුලිබල හා පුනර්ජනනීය අමාත්‍යාංශයේ ලේකම් සුරේන් බටගොඩ සඳහන් කළේ විටින් විට සිදුවන මෙවැනි විදුලි බිඳ වැටීම් වළක්වා ගැනීම සඳහා විදේශීය මෙන්ම දේශීය විද්වතුන්ගේ ප්‍රධානත්වයෙන් මේ දිනවල අධ්‍යයනයක් සිදුකරන බවයි.\nදිවයින පුරා විදුලිය විසන්ධිවීම හේතුවෙන් අඹතලේ ජල පවිත්‍රාගාරය ද මේ වන විට අක්‍රිය වී තිබෙනවා.\nඑහි නියෝජ්‍ය සාමාන්‍යාධිකාරී රංජිත් පෙරේරා හිරු ප්‍රවෘත්ති අංශයට කියා සිටියේ පවතින තත්ත්වය තවදුරටත් පැවතියහොත් කොළඹ, දෙහිවල, පිටකෝට්ටේ සහ බත්තරමුල්ල ප්‍රදේශවලට ජල සැපයුම ලබාදීම අත්හිටුවීමට සිදුවන බවයි.",
       "URL": "https://www.hirunews.lk/128459/updateවිදුලිබල-මණ්ඩලයේ-සභාපති-ධුරයෙන්-ඉවත්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=5131"
}