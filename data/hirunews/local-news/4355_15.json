{
       "Source": "hirunews",
       "Timestamp": "Thursday, 24 August 2017 - 15:37",
       "Headline": "උතුරු පළාත් සභාවේ මන්ත්‍රීවරු සභාවේ බිම වාඩි වී විරෝධතාවයක (ඡායාරූප)",
       "News Content": "උතුරු පළාත් සභා මන්ත්‍රීවරු පළාත් සභා සංකීර්ණයේ බිම වාඩි වි අද (24) උදැසන විරෝධතාවයක නිරත වුනා.\nඋතුරු පළාත් සභාවාරය ආරම්භ කිරීමෙන් අනතුරුව පළාත් සභාවේ දෙමළ ජාතික සන්ධාන මන්ත්‍රීවරුන් සභා සංකීර්ණයේ බිම වාඩි පෝස්ටර් හා බැනර් ප්‍රදර්ශනය කරමින් විරෝධතාවයක් පැවැත්වු අතර විරෝධතාවය හේතුවෙන් පළාත් සභාව විනාඩි පහක පමණ කාලයකට නතර කිරීමට සිදු වුනා.\nදේශපාලන සිරකරුවන් වහාම නිදහස් කිරීම, උතුරේ ආරක්ෂක අංශ සතු ඉඩම් නිදහස් කිරීම, අතුරුදහන්වූවන් සොයාදෙන ලෙසට ඉල්ලීම් කරමින් පළාත් සභා දෙමළ ජාතික සන්ධාන මන්ත්‍රීවරුන් විරෝධතාවයේ නිතර වූ බවයි අප වාර්තාකරු කියා සිටියේ.\nඅදාළ අවස්ථාවේදී පළාත් සභා මන්ත්‍රීවරුන් වෙත උතුරු පළාත් ප්‍රධාන අමාත්‍ය සි වී විග්නේශ්වරන් පැවසූවේ  ඉල්ලීම් සම්බන්ධයෙන් ජනාධිපතිවරයා දැනුවත් කොට ජනාධිපතිවරයාගේ ස්ථාවරය උතුරු පළාත් ආණ්ඩුකාරවරයා හරහා කඩිනමින් දැන ගැනීමට කටයුතු කරන බවයි.\nවිග්නේශ්වරන්ගේ ප්‍රකාශයත් සමග විරෝධතාවය නවතා දැමීමට මන්ත්‍රීවරුන් කටයුතු කළ අතර, පළාත් සභා මන්ත්‍රී එම් කේ ශිවාජිලිංගම් පැවසූවේ වර්තමාන රජය බලයට පත්වීමෙන් අනතුරුව දේශපාලන සිරකරුවන් නිදහස් කිරීම, උතුරේ ආරක්ෂක අංශ සතු ඉඩම් නිදහස් කිරීම, අතුරුදහන්වූවන් සොයාදෙන බවට පොරොන්දුවුවත් අදාළ පොරොන්දු මෙතෙක් ඉටු නොවීම කණගාටුවට කරුණක් බවයි.\nදෙමළ ජාතික සන්ධාන පළාත් සභා මන්ත්‍රීවරුන් සියළුදෙනා විරෝධතාවයට එක්ව සිටියා.\nඡායාරූප - වව්නියාව මාධව කුලසුරිය",
       "URL": "https://www.hirunews.lk/169263/උතුරු-පළාත්-සභාවේ-මන්ත්‍රීවරු-බිම-වාඩි-වී-විරෝධතාවයක-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4355"
}