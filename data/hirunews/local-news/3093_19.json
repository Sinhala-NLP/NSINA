{
       "Source": "hirunews",
       "Timestamp": "Thursday, 17 October 2019 - 12:38",
       "Headline": "තැපැල් සේවක නිවාඩු අවලංගුයි",
       "News Content": "ජනාධිපතිවරණය හේතුවෙන් දිවයින පුරා සියලූ තැපැල් සේවකයින්ගේ නිවාඩු අද සිට ක්‍රියාත්මක වන පරිදි අවලංගු කර තිබෙනවා.\nතැපැල්පති රංජිත් ආරියරත්න හිරු ප්‍රවෘත්ති අංශයට කියා සිටියේ ඊට අදාළ චක්‍රලේඛය මේ වනවිට නිකුත් කර ඇති බවයි.\nමීට අමතරව තැපැල් දෙපාර්තමේන්තුවේ පුහුණු මධ්‍යස්ථානවල නිලධාරීන් ද ජනාධිපතිවරණයේ ඡුන්ද කටයුතුවල රාජකාරි සඳහා අනුයුක්ත කර තිබෙනවා.\nලබන මස 16 වනදා පැවැත්වීමට නියමිත ජනාධිපතිවරණයට අදාළව තැපෑලෙන් ජන්දය ප්‍රකාශ කිරීම සඳහා රාජ්‍ය සේවකයින් හය ලක්ෂ 59 දහස් 514 දෙනෙකු සුදුසුකම් ලබා ඇති බවයි මැතිවරණ කොමිෂන් සභාව කියා සිටියේ.\nතැපැල් ජන්ද පත්‍රිකා අඩංගු රක්ෂිත මළු හෙට රාජ්‍ය ආයතනවලට නිකුත් කිරීමට පියවර ගෙන තිබෙනවා.\nරාජ්‍ය ආයතනවල සහ හමුදාවන්හි තැපැල් ජන්ද හිමියන්ට මේ මස 31 වනදා සහ නොවැම්බර් මස 01 වනදා තැපැල් ජන්ද සලකුණු කළ හැකියි.\nදිස්ත්‍රික් ලේකම් කාර්යාල, මැතිවරණ කාර්යාල සහ පොලිසියේ නිලධාරීන්ට තැපෑලෙන් ජන්දය සලකුණු කිරීම සඳහා නොවැම්බර් මස 04 වනදා අවස්ථාව හිමි වන අතර එම දිනවල තැපැල් ජන්ද සලකුණු කිරීමට නොහැකි වන තැපැල් ජන්ද හිමියන්ට ලබන මස 07 වනදා තම සේවා ස්ථානය පිහිටි දිස්ත්‍රික් මැතිවරණ කාර්යාලවලදී තැපැල් ජන්ද සලකුණු කිරීමට අවස්ථාව සලසා දී තිබෙනවා.\nඑසේම ජනාධිපතිවරණයේ නිල ඡන්ද දැන්වීම් පත්‍රිකා බෙදාහැරීම ලබන 25 වනදා සිට ආරම්භ කිරීමට සැළසුම් කර ඇති බව තැපැල්පති රංජිත් ආරියරත්න ප්‍රකාශ කළා.\nලබන මස 3 වනදා විශේෂ දිනයක් ලෙස නිල ඡුන්ද දැන්වීම් පත්‍රිකා බෙදාහැරීම සිදු කෙරෙනවා.\nමේ අතර ජනාධිපතිවරණයට අදාළව මේ වන විට පැමිණිලි 762 ක් ලැබී ඇති බව මැතිවරණ කොමිසන් සභාව පවසනවා.\nනිවේදනයක් නිකුත් කරමින් එම කොමිෂන් සභාව කියා සිටියේ මැතිවරණ නීති උල්ලංඝනය කිරීම් සම්බන්ධයෙන් පැමිණිලි 733 ක් සහ ප්‍රචන්ඩ ක්‍රියා පිළිබඳ පැමිණිලි 6 ක් ලැබී ඇති බවයි.",
       "URL": "https://www.hirunews.lk/226419/තැපැල්-සේවක-නිවාඩු-අවලංගුයි",
       "Category": "Local News",
       "Parent URL": "https://www.hirunews.lk/local-news.php?pageID=3093"
}