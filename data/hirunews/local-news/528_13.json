{
       "Source": "hirunews",
       "Timestamp": "Saturday, 18 February 2023 - 12:40",
       "Headline": "මිරිස්ස මුහුදේ නිල් තල්මසුන්ගේ අඩු වීමක්",
       "News Content": "මිරිස්ස මුහුදු සීමාවේ මේ වන විට නිල් තල්මස් ගහණයේ අඩුවක් දක්නට ලැබෙන බව මිරිස්ස තල්මසුන් නැරඹීමේ සහ සුරැකීමේ සංගමය පවසනවා.\nමීට පෙර ගාල්ල - තංගල්ල - මිරිස්ස මුහුදු සීමාවේ නිල් තල්මසුන් බහුලව දක්නට ලැබුණු බවයි එම සංගමය හිරු ප්‍රවෘත්ති අංශයට කියා සිටියේ.\nවිවිධ පුද්ගලයින් නීත්‍යානුකූල නොවන අයුරින් කුඩා බෝට්ටුවලින් විදේශිකයින් රැගෙන ගොස් තල්මසුන්ට හිංසා වන අයුරින් කිමිදීම, ඡායාරූප ගැනීම ආදී කටයුතු මෙම තත්වයට හේතු වී තිබෙනවා.\nඇතැම් අවස්ථාවන්වලදී නිල් තල්මසුන් මුහුදු සීමාවේ දක්නට නොලැබීමත්, ඉන්ධන වියදම් හා සැලකීමේදී විදේශිකයින්ට නැවත මුදල් ලබාදීමට නොහැකි නිසා තමන් දැඩි අපහසුතාවට පත්වන බවයි ඇති බවයි මිරිස්ස තල්මසුන් නැරඹීමේ සහ සුරැකීමේ සංගමයේ සභාපති රංගන මනෝජ් කියා සිටියේ.\nමේ සම්බන්ධයෙන් හිරු ප්‍රවෘත්ති අංශය දකුණු පළාත් වනජිවී සහකාර අධ්‍යක්ෂ චන්න සුරවීරගෙන් විමසීමක් කළා.\nඔහු කියා සිටියේ යම් සංචාරකයින් පිරිසක් නිල් තල්මසුන් නැරඹීමට ගොස් සත්ත්වයින්ට හිංසා වන අයුරින් කටයුතු කරන්නේ නම් ඒ සම්බන්ධයෙන් නීතිමය ක්‍රියාමාර්ග ගැනීමට කටයුතු කරන බවයි.\nඑමෙන්ම, කුඩා බෝට්ටු මගින් සංචාරකයින් යොදවා එවැනි කටයුතු සිදු කරන බෝට්ටු යොදවන පිරිස් පිළිබද සොයා බැලීම සදහා වෙරළාරක්ෂක නිලධාරින් ද ඒ පිළිබඳව දැනුවත් කර ඇති අතර ඒ සම්බන්ධයෙන් සොයා බැලීම් සිදු කරන බවයි ඔහු වැඩිදුරටත් කියා සිටියේ.\nමේ අතර, පසුගියදා 13 දෙනෙකුගෙන් යුත් ෆයිලට් වේල්ස් නම් තල්මස් විශේෂයක් කන්දකුලිය - කුඩාව වෙරළ තීරයට පැමිණ තිබුණා.\nපසු ව ධීවරයින් හා වනජීවි නිලධාරින්, නාවික සහ පොලිස් කණ්ඩායම් එම තල්මසුන් නැවත මහ මුහුදට රැගෙන යාමට කටයුතු කළා.\nඑහි දී තල්මසුන් තුන්දෙනෙකු ද මිය ගොස් තිබුණා.",
       "URL": "https://www.hirunews.lk/327690/මිරිස්ස-මුහුදේ-නිල්-තල්මසුන්ගේ-අඩු-වීමක්",
       "Category": "Local News",
       "Parent URL": "https://www.hirunews.lk/local-news.php?pageID=528"
}