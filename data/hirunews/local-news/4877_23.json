{
       "Source": "hirunews",
       "Timestamp": "Thursday, 15 September 2016 - 19:33",
       "Headline": "සූක්ෂමව ක්‍රියාත්මක වන හෙරොයින් ජවාරමක තොරතුරු හෙළි වෙයි",
       "News Content": "පාතාල ලෝකයේ ප්‍රබලයන් මේ වනවිට දකුණු පළාත තුළ හෙරොයින් ව්‍යාප්ත කිරීමේ මහා පරිමාණ ජාවාරමක නිරත වෙමින් සිටිනවා.\nමෙරට ජාවාරම් පසුපස හඹා යන හිරු සී. අයි. ඒ මෙවර අනාවණ කරන්නේ දකුණු පළාතේ තරුණයන් ඉලක්ක කරගනිමින් සූක්ෂමව ක්‍රියාත්මක වන හෙරොයින් ජවාරමක තොරතුරු හෙළි කිරීම සදහායි.\nසී.අයි.ඒ කළ ගවේෂණයකින් හෙළි වූයේ පාතාල ප්‍රබලයින් දකුණු පළාතේ ආර්ථික දුෂ්කරතා ඇති තරුණයින් රැසක් මේ වනවිට හෙරොයින් බෙදා හැරීමේ නියෝජිතයන් ලෙස පත්කරගෙන ඇති බවයි.\nඔවුන් විසින් පළාතේ විවිධ ස්ථානවල සැගවීම සදහා හෙරොයින් කුඩා කොටස්වලට වෙන් කර සකසනු ලබනවා.\nපොළව යට සගවා තැබීමේදී ජලය කාන්දු නොවන ලෙස තබා ගැනිම සදහා මෙම හෙරොයින් මනා ලෙස ආවරණය කරනු ලබන බවයි හෙළිවී ඇත්තේ.\nපාතාල ලෝකයේ සාමාජිකයන්ගෙන් නියෝග ලැබෙන්නේ සූරියවැව, දෙබරවැව, තණමල්විල, වීරකැටිය ආදී තෝරාගත් ප්‍රදේශවල පාසල්, පාලම්, බෝක්කු ආදී හොදින් මතකයේ රැදෙන ස්ථානවල මෙම හෙරොයින් ගෙනගොස් සගවා තබන ලෙසටයි.\nදිනපතා එම නියෝජිතයන්ට ජංගම දුරකතන හරහා ඇමතුම් ලබාදෙන පාතාල කල්ලි සාමාජිකයන් විවිධ ස්ථානවල කොපමණ ප්‍රමාණවලින් හෙරොයින් තැබිය යුතුදැයි උපදෙස් ලබා දෙනවා.\nදිනපතා මෙවැනි හෙරොයින් ගුලි 100 කට ආසන්න සංඛ්‍යාවක් විවිධ ස්ථානවල සගවා තබන ලෙසයි පාතාල ලෝකයෙන් මෙම පුද්ගලයන්ට නියෝග ලැබෙන්නේ.\nඅතිශය රහසිගත ලෙස මේ වනවිට දකුණු පළාත උඩු යටිකුරු කරමින් ව්‍යාප්ත කරමින් පවතින මෙම හෙරොයින් ජාවාරමේ සියලු තොරතුරු මේ වනවිට හිරු සි.අයි.ඒ හෙළිකරගෙන අවසානයි.",
       "URL": "https://www.hirunews.lk/143073/සූක්ෂමව-ක්‍රියාත්මක-වන-හෙරොයින්-ජවාරමක-තොරතුරු-හෙළි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4877"
}