{
       "Source": "hirunews",
       "Timestamp": "Tuesday, 24 January 2023 - 13:36",
       "Headline": "කිතුල්ගල ආශ්‍රිත ව ජල ක්‍රීඩාවට මතු ව ඇති බාධා සොයන්න කමිටුවක්",
       "News Content": "බ්‍රෝඩ්ලන්ඩ් ජල විදුලි ව්‍යාපෘතිය හේතුවෙන් කිතුල්ගල ප්‍රදේශය කේන්ද්‍ර කරගනිමින් ක්‍රියාත්මක වයිට් වෝටර් රාෆ්ටින් ජල ක්‍රීඩාව ආශ්‍රිත ව මතු ව ඇති ගැටලු සොයා බලා ඊට ලබාදිය හැකි විසඳුම් පිළිබඳ නිර්දේශ ඉදිරිපත් කිරීම සඳහා කමිටුවක් පත් කිරීමට ජනාධිපති ලේකම් සමන් ඒකනායක උපදෙස් ලබාදී තිබෙනවා.\nඅදාළ ගැටලු සම්බන්ධයෙන් සාකච්ඡා කිරීම සඳහා ජනාධිපති කාර්යාලයේ පැවති සාකච්ඡාවක දී යි ඔහු මෙම උපදෙස් ලබා දී ඇත්තේ.\nජනාධිපති මාධ්‍ය අංශය නිවේදනය කළේ, සංචාරක අමාත්‍යාංශයේ සහ රේඛීය ආයතනවල නිලධාරීන්ගෙන් සමන්විත ව පත් කෙරෙන මෙම කමිටුව මඟින් ඒ ආශ්‍රිත ව ඉදිරිපත් ව ඇති ගැටලු පිළිබඳ ක්‍ෂේත්‍ර පරීක්ෂණයක් සිදු කර සති දෙකක් ඇතුළත වාර්තාවක් ලබාදෙන ලෙස උපදෙස් ලබා දී ඇති බව යි.\nකිතුල්ගල ආශ්‍රිත ව ක්‍රියාත්මක වයිට් වෝටර් රාෆ්ටින් දෙස් විදෙස් සංචාරකයින්ගේ දැඩි ආකර්ශනයට ලක්ව තිබූ අතර, බ්‍රෝඩ්ලන්ඩ් ජල විදුලි ව්‍යාපෘතිය හේතුවෙන් ඊට දැඩි බලපෑමක් එල්ල වී ඇති බව අදාළ සේවා සපයන පාර්ශව විසින් පෙන්වා දී තිබුණා.",
       "URL": "https://www.hirunews.lk/325773/කිතුල්ගල-ආශ්‍රිත-ව-ජල-ක්‍රීඩාවට-මතු-ව-ඇති-බාධා-සොයන්න-කමිටුවක්",
       "Category": "Local News",
       "Parent URL": "https://www.hirunews.lk/local-news.php?pageID=582"
}