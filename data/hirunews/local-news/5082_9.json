{
       "Source": "hirunews",
       "Timestamp": "Tuesday, 19 April 2016 - 18:26",
       "Headline": "ධීවර  අමාත්‍යාංශය තහනමේ පැටලේ",
       "News Content": "ශ්‍රී ලංකාවේ මත්ස්‍ය අපනයන තහනම අනිද්දා සිට ඉවත් කිරීමට යුරෝපා සංගමය තීරණය කළ බව ප්‍රකාශ කළ ධීවර අමාත්‍යාංශය ඊට පැය කිහිපයකට පසු එය එසේ නොවන බව අද ප්‍රකාශ කළා.\nධීවර සහ ජලජ සම්පත් අමාත්‍යාංශයේ මාධ්‍ය සම්බන්ධීකරණ ලේකම්වරයාගේ අත්සනින් අද පස්වරුවේ ඔවුන් පළමුව නිකුත් කළ ප්‍රවෘත්ති නිවේදනයේ සඳහන් වුණේ ශ්‍රී ලංකාවේ මත්ස්‍ය අපනයන තහනම් කිරීම සම්බන්ධයෙන් යුරෝපා සංගමය ගෙන ඇති තීරණය මේ මස 21 වනදා ඉවත් කිරීමට නියමිත බවයි.\nඑය යුරෝපා සංගමය දැනුම්දී ඇති බවද එහි සඳහන් වුණේ අනිද්දා පස්වරු 3.30 ට ඒ පිළිබඳ දැනුවත් කිරීමේ මාධ්‍ය හමුවක්ද තිස්සමහාරාමයේ හෝටලයකදී ධීවර අමාත්‍යවරයාගේ ප්‍රධානත්වයෙන් පැවැත්වෙන බවද සඳහන් කරමින්.\nපසුව අප ධීවර අමාත්‍යාංශයේ මාධ්‍ය ඒකකයෙන්ද මේ පිළිබඳව කරුණු විමසූ අතර, එහි ප්‍රකාශිකාවකද මෙම පුවත තහවුරු කළා.\nඑහෙත් පළමු  නිවේදනයෙන් පසුව යළි නිවේදනයක් නිකුත් කරමින් ධීවර අමාත්‍යාංශය ප්‍රකාශ කළේ ශ්‍රී ලංකාවේ මත්ස්‍ය අපනයන සම්බන්ධයෙන් යුරෝපා සංගමය පනවා ඇති තහනම පිළිබඳව තීරණාත්මක සාකච්ඡාවක් පමණක් අනිද්දා පැවැත්වෙන බවයි.\nඑහි ප්‍රතිඵලය කලින් සඳහන් කළ මාධ්‍ය හමුවේදී දැනුම්දෙන බවද අදාළ නිවේදනයේ දැක්වුණා.\nදෙවන මාධ්‍ය නිවේදනයෙන් පසු ධීවර අමාත්‍යාංශය යළි තවත් මාධ්‍ය නිවේදනයක් නිකුත් කළා.\nප්‍රථම නිවේදනයේ අදාළ තහනම ඉවත් කිරීමට නියමිත බව යුරෝපා සංගමය දැනුම්දී ඇති බව අවධාරණය කළ ධීවර අමාත්‍යාංශය අවසන් නිවේදනයේ සඳහන් කර තිබුණේ ඒ පිළිබඳව මෙතෙක් තීරණයක් ගෙන නොමැති බවයි.",
       "URL": "https://www.hirunews.lk/131237/ධීවර-අමාත්‍යාංශය-තහනමේ-පැටලේ",
       "Category": "Local News",
       "Parent URL": "https://www.hirunews.lk/local-news.php?pageID=5082"
}