{
       "Source": "hirunews",
       "Timestamp": "Saturday, 17 July 2021 - 20:02",
       "Headline": "කැමති එන්නතක් බැහැ - ලැබෙන එන්නතක් ගන්න - රජයෙන් ඉල්ලීමක් (වීඩියෝ)",
       "News Content": "තෝරා ගැනීමකින් තොරව තමාට ලැබෙන කුමන හෝ කොරෝනා මර්දන එන්නතක් පළමු අවස්ථාවේදීම ලබාගන්නා ලෙස රජය මහජනතාවගෙන් ඉල්ලීමක් කරනවා.\nමෙරට කොරෝනා ප්‍රතිශක්තිකරණ වැඩසටහනට අදාළව ඊයේ දිනයේදී ලබාදී ඇති එන්නත් මාත්‍රා සංඛ්‍යාව 244,706ක්.\nඒ යටතේ පුද්ගලයින් 221,753 දෙනෙකුට සයිනොෆාම් එන්නතේ පළමු මාත්‍රාව ලබාදී තිබෙනවා.\nඑහි දෙවන මාත්‍රාව ලබාදුන් පුද්ගලයින් සංඛ්‍යාව 16,336ක්.\nඑසේම, ෆයිසර් එන්නතේ පළමු මාත්‍රාවද ඊයේ පුද්ගලයින් 6,617 දෙනෙකුට ලබාදී තිබෙනවා.\nදිවයිනේ දිස්ත්‍රික්කවලට එන්නත් ලබාදීමේ වැඩපිලිවෙලක් මේ වනවිට සකස් කර ඇති බවත්, තෝරා ගැනීමකින් තොරව ලැබෙන පළමු අවස්ථාවේදීම එන්නත් ලබාගන්නා ලෙසත් ඖෂධ නිෂ්පාදනය, සැපයීම හා නියාමන රාජ්‍ය අමාත්‍ය, මහාචාර්ය චන්න ජයසුමන අද ජනතාවගෙන් ඉල්ලීමක් කළා.\nලබන සතියේදී තවත් සයිනොෆාම් එන්නත් මාත්‍රා මිලියන 02ක් සහ අනිද්දා ෆයිසර් එන්නත් මාත්‍රා 60,000ක් දිවයිනට ලැබීමට නියමිත බව රාජ්‍ය අමාත්‍ය, මහාචාර්ය චන්න ජයසුමන ප්‍රකාශ කළා.\nමේ අතර, කොරෝනා එන්නත් ලබාගත් පුද්ගලයන්ට ද කොරෝනා වෛරසය ආසාදනය වීමේ සිද්ධීන් සැලකූ විට ඉන් සියයට 86 කටම හේතුවී ඇත්තේ ඩෙල්ටා ප්‍රභේදය බව අනාවරණ වී තිබෙනවා.\nකෙසේ නමුත්, ඒ අතුරෙන් රෝහල් ගත කිරීමට සිදුව ඇත්තේ සියයට 9.8ක ප්‍රතිශතයක් පමණයි.\nඑලෙස එන්නත් කරනු ලැබූ පුද්ගලයන් කොරෝනාවෙන් මියයාමේ ප්‍රතිශතය සියයට දශම 4 ක් බව ඉන්දීය වෛද්‍ය පර්යේෂණ ආයතනය සිදුකළ අධ්‍යයනයකින් අනාවරණ වී තිබෙනවා.\nඉන්දියාවේ ජාතික මට්ටමෙන් මෙම අධ්‍යයනය සිදුකර ඇත්තේ පශ්චාත් එන්නත්කරණ ප්‍රතිඵල විමසා බැලීම සඳහායි.\nඅද දිනයේ මේ දක්වා කොරෝනා ආසාදිතයින් 980 දෙනෙකු වාර්තා වූ අතර, ඒ සමඟ මෙරටින් වාර්තාවන සමස්ත ආසාදිතයින් සංඛ්‍යාව 283,040ක් දක්වා ඉහළ ගියා.\nඅද ආසාදිතයින් 962 දෙනෙකු සුවය ලබා රෝහල්වලින් පිටව ගොස් තිබෙනවා.\nඒ අනුව මේ දක්වා සුවය ලැබූ සමස්ත ආසාදිතයින් සංඛ්‍යාව 255,833ක් දක්වා ඉහළ යන බවයි සෞඛ්‍ය අමාත්‍යාංශය සඳහන් කළේ.\nමේ අතර මරදාන දුම්රිය ස්ථානයේ ප්‍රවේශපත් නිකුත් කරන ස්ථානාධිපතිවරයෙකු කොරෝනා ආසාදිතයෙකු බවට තහවුරු වීමත් සමඟ එම දුම්රිය ස්ථානයේ ප්‍රවේශපත් නිකුත් කිරීම අද දිනට තාවකාලිකව නවතා දැමුණා.\nරෝගාබාධයන්ට ලක්ව නිවෙස්වලින් බැහැර විය නොහැකි අය වෙනුවෙන් ජංගම එන්නත්කරණ සේවාවක් කඩිනමින් ආරම්භ කරන ලෙස ජනාධිපතිවරයා ඊයේ උපදෙස් ලබා දුන් අතර අද සිට එය ආරම්භ කර තිබුණු ආකාරය දක්නට ලැබුණා.\nමේ අතර කළුතර නගර සභාවේ සභාපති අමීර් නසීර්ට ද කොවිඩ් ආසාදනය වී තිබෙනවා.\nමේ අතර, ඊයේ සිදුවූ කොරෝනා ආසාදිත මරණ 31ක් අද දිනයේ සෞඛ්‍ය සේවා අධ්‍යක්ෂ ජනරාල්වරයා තහවුරු කළා.\nඒ අනුව මෙරටින් වාර්තා වන සමස්ත කොරෝනා මරණ සංඛ්‍යාව 3733ක්.",
       "URL": "https://www.hirunews.lk/277252/කැමති-එන්නතක්-බැහැ-ලැබෙන-එන්නතක්-ගන්න-රජයෙන්-ඉල්ලීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1814"
}