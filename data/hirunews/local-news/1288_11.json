{
       "Source": "hirunews",
       "Timestamp": "Thursday, 17 March 2022 - 11:29",
       "Headline": "ඉන්ධන පිරවුම්හලක් අසල විශාල ගුටි කෙළියක් (වීඩියෝ)",
       "News Content": "කැස්බෑව බණ්ඩාරගම පාරේ ඉන්ධන පිරවුම්හලක් අසල ඊයේ ගැටුමක් ඇති වී තිබෙනවා.\nහිමිකරුවන් සහ පාරිභෝගිකයන් අතර ඇති වූ බහින්බස් වීමක් දුර දිග යාමෙන් මෙම සිදුවීම ගුටි කෙළියක් දක්වා ම වර්ධනය වූ බව යි වාර්තා වන්නේ.\nඩීසල් ඉවර වී ඇති බවට දැනුම් දීමත් සමඟම කෙමෙන් කෙමෙන් ඇති වූ බහින් බස් වීම දුරදිග යාමෙන් අනතුරු ව එහි සිටි පුද්ගලයකු හා හිමිකරු අතර ඇති වූ ගැටුම මීට හේතු වයි.\nපසු ව, පැමිණ සිටි පාරිභෝගිකයන් මෙන්ම ඉන්ධන හලේ සේවකයන් ද මැදිහත් වීමෙන් ගැටුම වර්ධනය වී විශාල ගුටි කෙළියක් දක්වා සිද්ධිය වර්ධනය වී තිබෙනවා.\nඑම අවස්ථාවේ දී ඉන්ධන පිරහුම් හල ඉදිරිපිට රථවාහන රාජකාරියේ යෙදී සිටි පොලිස් නිලධාරියකු පැමිණ ගැටුම සමථ කිරීමට උත්සාහ කළ බවත් වාර්තා වනවා.\nගැටුම නිම වීමත් සමඟම ඉන්ධන ලබා දෙමින් තිබූ ඩීසල් පොම්පය අසල විදුලිය ද විසන්ධි වී ප්‍රදේශය ම අන්ධකාර වී ඇති අතර,ගැටුමට සම්බන්ධ ව සිටි පාරිභෝගිකයන් හූ හඬ නගමින් එම ස්ථානයෙන් පිටත් වී තිබෙනවා.",
       "URL": "https://www.hirunews.lk/299692/ඉන්ධන-පිරවුම්හලක්-අසල-විශාල-ගුටි-කෙළියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1288"
}