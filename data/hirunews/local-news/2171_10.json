{
       "Source": "hirunews",
       "Timestamp": "Wednesday, 03 February 2021 - 14:07",
       "Headline": "වැව් තාවුල්ලක ඉදිකළ සතිපොළේ අර්බුදය (වීඩියෝ)",
       "News Content": "මේ ඉබ්බාගමුව නගරයේ සතිපොල පැවැත්වීම සඳහා අලුතින් ඉදිකර ඇති පොළ භූමියයි.\nවසර ගණනාවක සිට ඉබ්බාගමුව නගර මධ්‍යයේ කුඩා බිම් ප්‍රමාණයක සතිපොල පවත්වාගෙන යෑමට විකල්පයක් ලෙස මීට වසර 8කට ඉහතදී මෙම පොල භූමිය ඉදිකර තිබෙනවා.\nකෙසේවෙතත් තවමත් ජනතා අයිතියට පත්කර නොමැති මෙම ගොඩනැගිල්ල මේ වන විට කැලෑ වැවී, කැඩී බිදී විනාශ වී ගොස් ඇති ආකාරයයි මේ.\nප්‍රදේශවාසීන් චෝදනා කරන්නේ වැව් තාවුලක් ආසන්නයේ ඉදිකර ඇති මෙම භූමිය ක්‍රමවත් සැලසුමකට අනුව ඉදිනොකිරීම හේතුවෙන් වර්ෂාව පවතින දිනවල ජලයෙන් යටවන බවටයි.\nවැසි දිනවලදී වෙළදාම් කටයුතු සිදුකිරීමට නොහැකි  වන අතර වාහනයක් හෝ ගාල්කිරීමට මෙම භූමියේ ඉඩක් නොමැති බව ඔවුන් පෙන්වා දෙනවා.\nමත්ද්‍රව්‍ය ඇතුළු සහ නොයෙකුත් අපචාරවල යෙදෙන්නන් මේ වන විට මෙම භූමිය වටකර ඉදිකර ඇති දැල් කඩා ඒ තුළට ඇතුල්වී විවිධ අපචාරවල නිරත වන බවට ප්‍රදේශවාසීන් චෝදනා කරනවා.\nමෙම භූමිය ක්‍රමවත්ව සකසා පොළ පැවැත්වීමට හෝ වෙනත් ඵලදායී කටයුත්තකට යෙදවීමට හැකි අයුරින් සකසා දෙන ලෙස ජනතාව බලධාරීන්ගෙන් ඉල්ලා සිටිනවා.\nජනතා මුදල් විශාල ලෙස වැයකරමින් කිසිදු සැලසුමකින් තොරව ඉදිකර ඇති මෙම භූමිය ඵලදායී කටයුත්තකට යෙදවීමට බලධාරී නෙත යොමුවන තෙක් රතු මිනිත්තුව අවධානයෙන්.",
       "URL": "https://www.hirunews.lk/261550/වැව්-තාවුල්ලක-ඉදිකළ-සතිපොළේ-අර්බුදය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2171"
}