{
       "Source": "hirunews",
       "Timestamp": "Tuesday, 21 May 2019 - 10:23",
       "Headline": "ආණ්ඩුවට එරෙහි ජවිපෙ විශ්වාසභංග යෝජනාව, කථානායකට භාර දෙයි",
       "News Content": "ආණ්ඩුවට එරෙහිව ජනතා විමුක්ති පෙරමුණ විසින් සකස් කළ විශ්වාසභංග යෝජනාව අද පෙරවරුවේ කථානායක කරු ජයසූරිය වෙත භාර දෙනු ලැබුවා.\nඒ, පාර්ලිමේන්තුවේ පිහිටි කථානායක කාර්යාලයේදියි. ජනතා විමුක්ති පෙරමුණේ නායක, පාර්ලිමේන්තු මන්ත්‍රී අනුර කුමාර දිසානායක විසින් විශ්වාසභංග යෝජනාව කථානායකවරයා වෙත භාර දුන් අතර, එය ප්‍රධාන චෝදනා 06කින් සමන්විතයි.\nඅග්‍රාමාත්‍යවරයා සහ කැබිනට් මණ්ඩලය වෙත මෙම ප්‍රහාරය පිළිබඳව නිල වශයෙන් තොරතුරු ලැබී තිබියදී සාපරාධි නොසැලකිල්ලෙන් ඒ සම්බන්ධව නිසි පියවර ගැනීමට අපොහොසත් වීම ප්‍රධාන චෝදනාව ලෙස දක්වා තිබෙනවා.\nඊට අමතරව මෙම ප්‍රහාරයෙන් පසු අග්‍රාමාත්‍යවරයා සහ අමාත්‍යවරුන් එහි වගකීම බාර නොගෙන වගකීම් විරහිත සහ පරස්පර විරෝධී ප්‍රකාශ සිදු කිරීම, මෙම ත්‍රස්ත ක්‍රියාව සම්බන්ධයෙන් අත්අඩංගුවට ගත් සැකකරුවන් පිළිබඳ කෙරෙන විමර්ශණවලට ආණ්ඩුවේ ඇතැම් ඇමතිවරු බාධා කරමින් කටයුතු කිරීම, මේ වනවිටත් රටේ සාමාන්‍ය ආර්ථික ක්‍රියාවලිය නැවත ගොඩනැංවීමට අපොහොසත් වීම ඇතුළු චෝදනා මෙම විශ්වාසභංගයට ඇතුලත්.\nමේ අතර ආණ්ඩුවට සහ රිෂාඞ් බදියුදීන් අමාත්‍යවරයාට එරෙහිව ඉදිරිපත් වී ඇති විශ්වාසභංග යෝජනා සම්බන්ධයෙන් අද පාර්ලිමේන්තු සංකීර්ණයේ රැස්වන එක්සත් ජාතික පෙරමුණේ පාර්ලිමේන්තු කණ්ඩායම් රැස්වීමේදී අවධානය යොමු කිරීමට නියමිත බව ඒ පිළිබඳව අදහස් දැක්වූ පාර්ලිමේන්තු මන්ත්‍රී කාවින්ද ජයවර්ධන සඳහන් කළා.\nඒකාබද්ධ විපක්ෂය අමාත්‍ය රිෂාඞ් බදියුදීන්ට එරෙහිව ඉදිරිපත් කර ඇති විශ්වාසභංග යෝජනාව සම්බන්ධයෙන් ශ්‍රී ලංකා නිදහස් පක්ෂයේ තීරණය මෙතෙක් දැනුම් දී නැහැ.\nඊයේ එම පක්ෂයේ පාර්ලිමේන්තු කණ්ඩායම රැස්වුවද එහිදී මේ පිළිබදව සාකච්ඡා නොවුණු බවයි පාර්ලිමේන්තු මන්ත්‍රී වීරකුමාර දිසානායක හිරු ප්‍රවෘත්ති අංශයට සදහන් කළේ.",
       "URL": "https://www.hirunews.lk/216795/ආණ්ඩුවට-එරෙහි-ජවිපෙ-විශ්වාසභංග-යෝජනාව-කථානායකට-භාර-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=3342"
}