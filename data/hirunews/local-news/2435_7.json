{
       "Source": "hirunews",
       "Timestamp": "Wednesday, 23 September 2020 - 15:40",
       "Headline": "20ට එරෙහිව දෙමළ ජාතික සන්ධානයෙනුත් පෙත්සමක්",
       "News Content": "රජය විසින් පාර්ලිමේන්තුවට ඉදිරිපත් කර ඇති 20 වන ආණ්ඩුක්‍රම ව්‍යවස්ථා සංශෝධන පනත් කෙටුම්පතට එරෙහිව දෙමළ ජාතික සන්ධානය විසින් ශ්‍රේෂ්ඨාධිකරණයට පෙත්සමක් ඉදිරිපත් කර තිබෙනවා.\nඑම පක්ෂයේ නායක, පාර්ලිමේන්තු මන්ත්‍රී ආර්.සම්බන්ධන් විසින් ඉදිරිපත් කර ඇති පෙත්සමෙන් සඳහන් කර ඇත්තේ අදාළ පනත් කෙටුම්පතේ ඇතැම් වගන්ති වත්මන් ආණ්ඩුක්‍රම ව්‍යවස්ථාවට පටහැනි බවයි.\nඑය සම්මත කිරීමට අවශ්‍ය නම් පාර්ලිමේන්තුවේ තුනෙන් දෙකක බහුතර ඡන්දයකින් සහ ජනමත විචාරණයකින් අනුමත විය යුතු බවට තීන්දුවක් ලබාදෙන ලෙස පෙත්සමෙන් ඉල්ලා තිබෙනවා.\nඒ අනුව 20 සංශෝධනය අභියෝගයට ලක් කරමින් මේ වනවිට විවිධ පාර්ශව විසින් ශ්‍රේෂ්ඨාධිකරණය හමුවේ පෙත්සම් 06ක් ගොනුකර ඇති බවයි හිරු අධිකරණ වාර්තාකරු සඳහන් කළේ.",
       "URL": "https://www.hirunews.lk/250918/20ට-එරෙහිව-දෙමළ-ජාතික-සන්ධානයෙනුත්-පෙත්සමක්",
       "Category": "Local News",
       "Parent URL": "https://www.hirunews.lk/local-news.php?pageID=2435"
}