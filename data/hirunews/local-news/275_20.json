{
       "Source": "hirunews",
       "Timestamp": "Monday, 12 June 2023 - 12:40",
       "Headline": "තුල්හිරියේ අනතුරකින් පියා, මව සහ පුතු මරුට - පැය විසි හතරක් තුළ රිය අනතුරු මරණ අටක්",
       "News Content": "කොළඹ - කුරුණෑගල ප්‍රධාන මාර්ගයේ තුල්හිරිය ප්‍රදේශයේ සිදුවූ රිය අනතුරකින් එකම පවුලේ තුන්දෙනෙකු ජීවිතක්ෂයට පත්වුණා.\nපොලිසිය ප්‍රකාශ කළේ ත්‍රිරෝද රථයක් ටිපර් රථයක ගැටී සිදුවූ මෙම අනතුරින් මියගොස් ඇත්තේ 40 හැවිරිදි පියා, 39 හැවිරිදි මව සහ 13 හැවිරිදි පුත්‍රයා බවයි.\nරඹුක්කන - කොටවැල්ල ප්‍රදේශයේ පදිංචි මොවුන් ගාල්ල ප්‍රදේශයේ අවමංගල්‍යයකට සහභාගිවී යළි පැමිණෙමින් සිටියදී මෙලෙස අනතුරට ලක්ව ඇති බව සඳහන්. අනතුර සම්බන්ධයෙන් 39 හැවිරිදි ටිපර් රථයේ රියදුරු අත්අඩංගුවට ගෙන තිබෙනවා.\nමේ අතර ගතවූ පැය විසි හතරක කාලය තුළ සිදුවූ රිය අනතුරුවලින් පුද්ගලයන් අටදෙනෙකු ජීවිතක්ෂයට පත්ව තිබුණා.\nදෙහිඅත්තකණ්ඩිය, පොල්ගස්ඕවිට, කටුබැද්ද, වේයන්ගොඩ සහ පැල්ලන්දෙණිය ප්‍රදේශවලදියි මෙම අනතුරු සිදුව ඇත්තේ.\nමෙම අනතුරුවලින් මියගිය අය අතර, පිරිමි පුද්ගලයින් 4 දෙනෙකු, කාන්තාවන් තුන්දෙනෙකු සහ 13 හැවිරිදි ළමයෙකු වනවා.",
       "URL": "https://www.hirunews.lk/337706/තුල්හිරියේ-අනතුරකින්-පියා-මව-සහ-පුතු-මරුට-පැය-විසි-හතරක්-තුළ-රිය-අනතුරු-මරණ-අටක්",
       "Category": "Local News",
       "Parent URL": "https://www.hirunews.lk/local-news.php?pageID=275"
}