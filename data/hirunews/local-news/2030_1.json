{
       "Source": "hirunews",
       "Timestamp": "Saturday, 10 April 2021 - 7:37",
       "Headline": "මිය ගිය බව කියූ පුද්ගලයෙකුට මීගමුව රෝහලේදී පණ එයි  (වීඩියෝ)",
       "News Content": "හදිසි අසනීපයක් හේතුවෙන් මීගමුව මහරෝහලට ඇතුලත් කළ රෝගියෙකු මියගිය බව සලකා වෛද්‍යවරයෙකු විසින් මෘත ශරීරාගාරය වෙත යොමු කිරීමේ පුවතක් හිරු ප්‍රවෘත්ති අංශයට වාර්තා වුණා.\nකෙසේවෙතත් පසුව අනාවරණය වී ඇත්තේ එම රෝගියා මිය ගොස් නොමැති බවටයි.\nමීගමුව මැදපිටිපන ප්‍රදේශයේ පදිංචි 45 හැවිරිදි පුද්ගලයෙකු හදිසි අසනීපයක් නිසා ඔහුගේ බිරිඳ විසින් ඊයේ (09) අලුයම මීගමුව මහ රෝහලේ මූලික ප්‍රතිකාර අංශයට ඇතුලත් කර තිබෙනවා.\nපසුව එහි රාජකාරී කළ වෛද්‍යවරයෙකු විසින් මෙම රෝගියා පරීක්ෂාකර බලා දැනුම් දී ඇත්තේ ඔහු මිය ගොස් ඇති බවයි.\nපසුව රෝගියා මෘත ශරීරාගාරය වෙතද යොමු කර තිබෙනවා.\nඒ අතරතුර ඥාතීන්ට පෙනී ගොස් ඇත්තේ මිය ගිය බව කියූ රෝගියාගේ අතක් චලනය වන ආකාරයයි.\nඑය දුටු ඥාතීන් වහා රෝහල් කාර්ය මණ්ඩලය ගෙන්වා රෝගියා එම රෝහලේ 04 වන වාට්ටුවට ඇතුලත් කර තිබෙනවා.\nමොහු රෝගී තත්වයට පත්ව ඇත්තේ රුධිරයේ සීනි මට්ටම අඩුවීම නිසා බවටයි වාර්තා වන්නේ.\nමෙම සිද්ධිය සම්බන්ධයෙන් විධිමත් පරීක්ෂණයක් පැවැත්වීමට රෝහල් පාලන අධිකාරිය තීරණය කර තිබෙනවා.\nමීගමුව මහ රෝහලේ අධ්‍යක්ෂිකා නිර්මලා ලෝගනාදන් ප්‍රකාශ කළේ මෙම සිද්ධිය සම්බන්ධයෙන් තමන් ඊයේ (09) දිනයේම සෞඛ්‍ය අමාත්‍යංශය හරහා සෞඛ්‍ය සේවා අධ්‍යක්ෂ ජනරාල්වරයා දැනුවත් කල බවයි.\nමීට අමතරව මෙම සිද්ධිය සම්බන්ධයෙන් තමන්ද විමර්ශනයක් ආරම්භ කර ඇති බවත් ඇය කියා සිටියා.",
       "URL": "https://www.hirunews.lk/268034/මිය-ගිය-බව-කියූ-පුද්ගලයෙකුට-මීගමුව-රෝහලේදී-පණ-එයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2030"
}