{
       "Source": "hirunews",
       "Timestamp": "Wednesday, 18 August 2021 - 7:50",
       "Headline": "දුම්රිය ස්ථාන 9ක මෙහෙයුම් අත්හිටුවයි",
       "News Content": "කොරෝනා වසංගත තත්ත්වය තුළ අමාත්‍යාංශ මට්ටමින් සෑ ම අමාත්‍යාංශයක් ම ක්‍රියාකළ යුතු ආකාරය සම්බන්ධයෙන් සෞඛ්‍ය අමාත්‍ය කෙහෙළිය රඹුක්වැල්ල විසින් සියලු අමාත්‍යාංශ ලේකම්වරුන් දැනුවත් කරනු ලැබුවා.\nඒ, සූම් තාක්ෂණය ඔස්සේයි.\nඒ අනුව සෑම අමාත්‍යාංශයක ම කොවිඩ් මර්දන කමිටු පිහිටුවීමට මෙහි දී යෝජනා වී ඇති බවයි එම අමාත්‍යාංශය නිවේදනයක් නිකුත් කරමින් සඳහන් කළේ.\nඒ සඳහා එක් ප්‍රධාන නිලධාරියෙකු යටතේ ආයතනික මට්ටමින් කමිටුවක් පිහිටුවීමට ද යෝජනා වී තිබෙනවා.\nඑමෙන්ම රජයේ වෛද්‍ය නිලධාරීන්ගේ සංගමයේ සහකාර ලේකම් වෛද්‍ය නවීන් ද සොයිසා කොළඹ ඊයේ පැවති මාධ්‍ය හමුවකට එක්වෙමින් සඳහන් කළේ සෞඛ්‍ය සේවයේ නිරත පුද්ගලයින් සඳහා තුන්වන කොරෝනා එන්නත් මාත්‍රාවක් ලබාදීම පිළිබඳ ව රජය අවධානය යොමු කළ යුතු බවයි.\nමේ අතර කොරෝනා ආසාදිතයන් හමුවීම හේතුවෙන් දුම්රිය ස්ථාන 9ක් ද මේ වනවිට වසා දමා තිබෙනවා.\nඉඳුරුව, රත්ගම, විල්වත්ත, තල්පේ, හෙට්ටිමුල්ල, එගොඩ උයන සහ උතුරු කළුතර ඇතුළු තවත් දුම්රිය ස්ථාන දෙකක් මෙලෙස වසා දමා ඇති බවයි දුම්රිය දෙපාර්තමේන්තුව සඳහන් කළේ.\nඑමෙන්ම දුම්රිය දෙපාර්තමේන්තුවේ සේවකයින් 350කට වැඩි පිරිසකට මේ වනවිට කොරෝනා ආසාදනය වී ඇති අතර, මරණ දෙකක් ද සිදු ව තිබෙනවා.",
       "URL": "https://www.hirunews.lk/279981/දුම්රිය-ස්ථාන-9ක-මෙහෙයුම්-අත්හිටුවයි",
       "Category": "Local News",
       "Parent URL": "https://www.hirunews.lk/local-news.php?pageID=1747"
}