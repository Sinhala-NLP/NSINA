{
       "Source": "hirunews",
       "Timestamp": "Wednesday, 19 January 2022 - 14:50",
       "Headline": "දින හතක් තුළ ගණන් උස්සපු සහල් (වීඩියෝ)",
       "News Content": "​ගත වූ සතිය තුළ වෙළඳපොළේ සියලු සහල් වර්ගවල මිල ගණන් යළි ඉහළ ගොස් තිබෙනවා.\nවෙළෙඳුන් පෙන්වා දෙන්නේ පවතින තත්ත්වය හමුවේ දේශීය සහල් අලෙවි කරගත නොහැකි තරමට මිල ඉහළ ගොස් ඇති බවයි.\nමහ බංකු දෛනික වාර්තාවට අනුව පිටකොටුව තොග වෙළඳපොලේ සම්බා සහල් කිලෝවක් රුපියල් 165ක්, නාඩු සහල් කිලෝවක් රුපියල් 148ක්, සුදු කැකුළු සහල් කිලෝවක් රුපියල් 157ක් සහ රතු කැකුළු සහල් කිලෝවක් රුපියල් 161ක් ලෙස සටහන් වනවා.\nඒ අනුව පසුගිය සතියට සාපේක්ෂව සුදු කැකුළු සහල් හැර අනෙකුත් සියලු සහල් වර්ගවල මිල රුපියල් 5කට වැඩි මිලකින් ඉහළ ගොස් තිබෙනවා.\nකෙසේ වෙතත් ආනයනික සහල් පවතින්නේ සාපේක්ෂව පහළ අගයකයි.\nඒ අනුව පොන්නි සම්බා සහල් කිලෝවක් රුපියල් 126ක්, ආනයනික නාඩු සහල් කිලෝවක් රුපියල් 120ක් සහ ආනයනික සුදු කැකුළු සහල් කිලෝවක් රුපියල්\n122ක් ලෙසයි සටහන් වුණේ.\nමෙම තත්ත්වයත් සමඟ පාරිභෝගිකයින් දේශීය සහල් මිල දී නොගන්නා තත්ත්වයක් පවතින බවයි වෙළෙඳුන් පවසන්නේ.\nකෙසේ වෙතත් අවසානයේ ජනතාවට සිදුව ඇත්තේ ප්‍රමිතියෙන් උසස් සහල් මිල දී ගැනීම වෙනුවට වෙළෙඳපොලේ අඩු මිලට ඇති ඕනෑම සහල් වර්ගයක් මිල දී ගැනීමටයි.",
       "URL": "https://www.hirunews.lk/294461/දින-හතක්-තුළ-ගණන්-උස්සපු-සහල්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1414"
}