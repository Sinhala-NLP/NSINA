{
       "Source": "hirunews",
       "Timestamp": "Sunday, 10 October 2021 - 19:29",
       "Headline": "පස් හැවිරිදි දියණියගේ,කට පිලිස්සූ මවක් අත්අඩංගුවට",
       "News Content": "සිය 5 හැවිරිදි දියණියගේ මුඛය සහ කලවා පිලිස්සූ මවක් පිළිබඳව තොරතුරු කිලිනොච්චිය - විනයාගර් - කුඩුඉරිප්පු ප්‍රදේශයෙන් හිරු ප්‍රවෘත්ති අංශයට වාර්තා වුණා.\nමව මුළුතැන්ගෙයි ආහාර පිසිමින් සිටි අවස්ථාවේදී දැරිය විසින් සිදුකළ ක්‍රියාවකට උරණ වීමෙන් පසුවයි ඇය සිය දියණියගේ මුඛය මෙලෙස පුළුස්සා ඇත්තේ.\nමෙම සිද්ධිය සිදුවන අවස්ථාවේදී දියණියගේ පියා නොසිට ඇති අතර මුඛය සහ කලවා පිලිස්සීමෙන් පසු අමානුෂික අන්දමින් පහරදීමක් ද සිදුකර ඇති බවයි වාර්තා වන්නේ.\nසිද්ධිය සම්බන්ධයෙන් මව ඊයේ අත්අඩංගුවට ගෙන ඇති අතර, පසුව මේ මස 21 වනදා දක්වා රක්ෂිත බන්ධනාගාර ගත කිරීමට ද කිලිනොච්චි මහේස්ත්‍රාත් අධිකරණය නියෝග කළා.\nමේ අතර, දඹුල්ල - කලෝගහඇල ප්‍රදේශයේ නිවසකදී 14 හැවිරිදි දැරියක ඝාතනයට ලක්වීම සිද්ධියට අදාළව චෝදනා එල්ල වී ඇති දැරියගේ සිරුර සොයා ගත් නිවසේ සිටි යුවල තවමත් අතුරුදන් වී සිටිනවා.\nඔවුන් ප්‍රදේශය අතහැර පලාගොස් සිටින බවටයි වාර්තා වන්නේ.\nමේ අතර, හංවැල්ල තානායම උද්‍යානයේ අසුනක තිබී පිලිස්සුණු මළ සිරුරක් පොලීසිය විසින් අද පෙරවරුවේ සොයා ගෙන තිබෙනවා.\nනුගේගොඩ ප්‍රදේශයේ පදිංචි 70 හැවිරිදි අයෙකු මෙලෙස ජිවිතක්ෂයට පත්ව ඇති බවටයි වාර්තා වන්නේ.\nඔහුගේ පිලිස්සුණු මළ සිරුර අසල තිබී භූමිතෙල් බෝතලයක් ද සොයා ගෙන ඇති අතර, පොලීසිය සඳහන් කළේ ඔහු ගිනි තබාගෙන සියදිවි හානිකරගෙන ඇති බවට දැනට සැක පළ කරන බවයි.\nමේ අතර, දේපල සම්බන්ධයෙන් ඇති වූ ආරවුලක් මත බේරුවල ප්‍රාදේශිය සභා මන්ත්‍රීවරයෙකු තම වැඩිමහල් සොහොයුරියට පහරදී යතුරුපැදියකින් අනතුරට ලක්කර තුවාල කිරීමේ සිද්ධියක් සම්බන්ධයෙන් ලැබී ඇති පැමිණිල්ලක් මත පොලීසිය පරීක්ෂණයක් ආරම්භ කර තිබෙනවා.",
       "URL": "https://www.hirunews.lk/284639/පස්-හැවිරිදි-දියණියගේකට-පිලිස්සූ-මවක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1637"
}