{
       "Source": "hirunews",
       "Timestamp": "Sunday, 16 May 2021 - 6:30",
       "Headline": "අදත් ප්‍රදේශ රැසකට වැසි",
       "News Content": "ගිනිකොණ දිග අරාබි මුහුද ආශ්‍රිතව පැවති ටවුටේ සුළි කුණාටුව ඉදිරි පැය හය තුළ චණ්ඩ සුළි කුණාටුවක් දක්වා වර්ධනය වී උතුරට බරව වයඹ දිශාවට ගමන් කරමින් අනිද්දා සවස් කාලයේ ඉන්දියාවේ ගුජරාට වෙරළ තීරය හරහා ගමන් කරනු ඇතැයි අපේක්ෂා කරන බව කාලගුණ විද්‍යා දෙපාර්තමේන්තුව සඳහන් කළා.\nමේ හේතුවෙන් මෙම මුහුදු ප්‍රදේශවල ධීවර සහ නාවික කටයුතුවල නොයෙදෙන ලෙසයි දැනුම් දෙන්නේ.\nඑමෙන්ම කන්කසන්තුරේ සිට මන්නාරම හරහා පුත්තලම දක්වා වන මුහුදු ප්‍රදේශවල සුළඟේ වේගය පැයට කිලෝමීටර 60 දක්වා වැඩිවිය හැකි බැවින් එම මුහුදු ප්‍රදේශවල ධීවර සහ නාවික කටයුතුවල නොයෙදෙන ලෙසද කාලගුණ විද්‍යා දෙපාර්තමේන්තුව අවවාද කරනවා.\nඑමෙන්ම පුත්තලමේ සිට ගාල්ල හරහා හම්බන්තොට දක්වා වන මුහුදු ප්‍රදේශවල ධීවර සහ නාවික කටයුතුවල යෙදීමේදී මේ පිළිබඳව අවධානයෙන් කටයුතු කරන ලෙසයි ඉල්ලා සිටින්නේ.\nමේ අතර බස්නාහිර, සබරගමුව, මධ්‍යම සහ වයඹ පළාත්වලත් ගාල්ල සහ මාතර දිස්ත්‍රික්වලත් විටින් විට වැසි හෝ ගිගුරුම් සහිත වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nඋතුර සහ උතුරු මැද පළාත්වල වැසි වාර කිහිපයක් ඇතිවිය හැකියි.\nනැගෙනහිර සහ ඌව පළාත්වල ස්ථාන ස්වල්පයක සවස් කාලයේදී හෝ රාත්‍රී කාලයේදී වැසි හෝ ගිගුරුම් සහිත වැසි ඇති වනවා.\nසබරගමුව පළාතේත් කළුතර, ගාල්ල, මාතර, නුවරඑළිය සහ මහනුවර දිස්ත්‍රික්වලත් ඇතැම් ස්ථානවලට මිලිමීටර් 50ක පමණ තරමක තද වැසි ද ඇතිවීමේ හැකියාවක් පවතිනවා.\nමේ අතර දිවයින හරහා සුළඟේ වේගය විටින් විට පැයට කිලෝමීටර් 30ක් 40ක් පමණ දක්වා වැඩිවිය හැකියි.\nවිශේෂයෙන් මධ්‍යම කඳුකරයේ බටහිර බෑවුම් ප්‍රදේශවලත් උතුර උතුරු මැද සහ වයඹ පළාත්වලත් සුළඟේ වේගය ක්ෂණිකව පැයට කිලෝමීටර් 50 දක්වා වැඩිවිය හැකියි.\nගිගුරුම් සහිත වැසි සමග ඇතිවිය හැකි තාවකාලික තද සුළංවලින් සහ අකුණු මගින් සිදුවන අනතුරු අවම කර ගැනීමට අවශ්‍ය පියවර ගන්නා ලෙසට ජනතාවගෙන් ඉල්ලීමක් කෙරෙනවා.",
       "URL": "https://www.hirunews.lk/271480/අදත්-ප්‍රදේශ-රැසකට-වැසි",
       "Category": "Local News",
       "Parent URL": "https://www.hirunews.lk/local-news.php?pageID=1951"
}