{
       "Source": "hirunews",
       "Timestamp": "Wednesday, 06 November 2019 - 16:58",
       "Headline": "දක්ෂිණ අධිවේගී මාර්ගයේ තුන සහ හතර කොටස හෙට විවෘත වේ",
       "News Content": "දක්ෂිණ අධිවේගී මාර්ගය සහ කටුනායක අධිවේගී මාර්ගය යා කරන පිටත වටරවුම් මාර්ගයේ තුන්වන කොටස හෙට විවෘත වනවා.\nමාර්ග සංවර්ධන අධිකාරිය සඳහන් කළේ ඒ අනුව බරවකුඹුක සිට අන්දරවැව හරහා මත්තල සහ හම්බන්තොට  අතර කොටස මෙලෙස විවෘත වන බවයි.\nඑසේම කඩවත සිට කෙරවලපිටිය දක්වා කොටසද හෙට විවෘත කිරීමට නියමිතව තිබෙනවා.\nමේ අතර ප්‍රදේශවාසීන් පිරිසක් අද බරවකුඹුක පිවිසුම අසළදී විරෝධතාවක නිරතවුණේ, අධිවේගී මාර්ගය ඉදි කිරීමේදී හානිවූ ග්‍රාමීය මාර්ග යළි සකස් නොකිරීම, සිය නිවෙස්වල  බිත්ති පුපුරායාම මෙන්ම වාරිමාර්ග පද්ධතියට සිදුවූ හානි යළි ප්‍රතිසංස්කරණය නොකිරීම ඇතුලූ කරුණු කිහිපයක් මුල් කරගනිමින්.\nපාර්ලිමේන්තු මන්ත්‍රී ඩි.වී. චානකද මෙම විරෝධතාවට එක්ව සිටි අතර, ඔහු  කියා සිටියේ ජනාධිපතිවරණය ඉලක්ක කරගනිමින් අනාරක්ෂිත ලෙස මෙලෙස මාර්ගය විවෘත කිරීමට කටයුතු කරන බවයි.",
       "URL": "https://www.hirunews.lk/227750/දක්ෂිණ-අධිවේගී-මාර්ගයේ-තුන-සහ-හතර-කොටස-හෙට-විවෘත-වේ",
       "Category": "Local News",
       "Parent URL": "https://www.hirunews.lk/local-news.php?pageID=3061"
}