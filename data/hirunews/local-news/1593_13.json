{
       "Source": "hirunews",
       "Timestamp": "Sunday, 31 October 2021 - 17:56",
       "Headline": "වැලමිටියාවේ කුසලධම්ම හිමියෝ ජාතියෙන් සමුගනිති (වීඩියෝ)",
       "News Content": "කැලණිය විශ්වවිද්‍යාලයේ කුලපති, පෑලියගොඩ විද්‍යාලංකාර පරිවෙණාධිපති, අපවත් වී වදාළ අග්ග මහා පණ්ඩිත ආචාර්ය පූජ්‍ය වැලමිටියාවේ කුසල ධම්ම නාහිමියන්ගේ ශ්‍රී දේහය පිළිබද ආදාහන පූජෝත්සවය කොළඹ නිදහස් චතුරස්‍ර පරිශ්‍රයේදී පූර්ණ රාජ්‍ය ගෞරව සහිතව අද පස්වරුවේ සිදු කෙරුණා.\nකලක් රෝගාතුරව සිටි අතිපූජ්‍ය ආචාර්ය වැලමිටියාවේ කුසල ධම්ම නාහිමියන් පසුගිය 28 වන දා අපවත් වන විට 84 වන වියේ පසු වුණා.\nඋන්වහන්සේගේ ශ්‍රී දේහය පස්වරු 12.30 වන තෙක් පෑලියගොඩ විද්‍යාලංකාර පිරිවෙණේ තැන්පත් කර තිබුණා.\nඒ අනුව ශ්‍රී දේහය රැගත් රිය පෙරහර නුවර පාර, කැලණිය පාලම, බේස්ලයින් පාර, බණ්ඩාරනායක මංසන්ධිය, ඔරුගොඩවත්ත, දෙමටගොඩ, බොරැල්ල, ඩී.එස්. සේනානායක වට රවුම, හෝර්ටන් වට රවුම,නන්දා මෝටර්ස් මං සන්ධිය, නිදහස් වට රවුම, නිදහස් මාවත ඔස්සේ නිදහස් චතුරස්‍රය වෙත පැමිණියා.\nආදාහන පූජෝත්සවයේ කටයුතු ආරම්භ කෙරුණේ පස්වරු 2ට පමණයි.\nගුවනින් සිදු කෙරුණු පුෂ්පෝපහාර මධ්‍යයේ නාහිමියන්ගේ ශ්‍රී දේහය නිදහස් චතුරස්‍ර පරිශ්‍රයේ ඉදිකර තිබූ විශේෂ පීඨිකාවේ පසුව තැන්පත් කෙරුණා.\nඅනතුරුව ආගමික වතාවත් සිදු කෙරුණු අතර, ජනාධිපතිවරයාගේ ශෝක පණිවුඩය ඉදිරිපත් කරනු ලැබුවේ සභානායක, අමාත්‍ය දිනේෂ් ගුණවර්ධන විසින්.\nපසුව විපක්ෂ නායක සජිත් ප්‍රේමදාස ද මහනාහිමියන්ගේ ආදාහන පූජෝත්සවයට එක්වෙමින් අදහස් දැක් වූ අතර, අනතුරුව අග්‍රාමාත්‍ය මහින්ද රාජපක්ෂ ද මහනායක හිමියන්ගේ ආදාහන පූජෝත්සවයට එක්වෙමින් අදහස් පළ කළා.",
       "URL": "https://www.hirunews.lk/286611/වැලමිටියාවේ-කුසලධම්ම-හිමියෝ-ජාතියෙන්-සමුගනිති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1593"
}