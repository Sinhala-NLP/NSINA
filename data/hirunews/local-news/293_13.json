{
       "Source": "hirunews",
       "Timestamp": "Monday, 05 June 2023 - 14:15",
       "Headline": "විභාග දෙපාර්තමේන්තුවේ ලිපි ශීර්ෂයෙන් දිස්ත්‍රික්ක පහකට බෙදූ ප්‍රශ්න පත්‍රයක් ගැන පරීක්ෂණ අරඹයි",
       "News Content": "සාමාන්‍ය පෙළ විභාගයේ පසුගිය බදාදා දිනයේ පැවැති ඉතිහාසය විෂයට අදාළ අනුමාන ප්‍රශ්න පත්‍රයක් විභාග දෙපාර්තමේන්තුවේ ලිපි ශීර්ෂය සහිතව දිස්ත්‍රික්ක 05කට බෙදාහැරීමේ සිද්ධියක් ගාල්ල දිස්ත්‍රික්කයෙන් වාර්තා වුණා.\nගාල්ල දිස්ත්‍රික්කයේ උපකාරක පන්ති ගුරුවරුන් පිරිසක් විසින් ඉතිහාසය විෂයට අදාළව අනුමාන ප්‍රශ්න පත්‍රයක් ලෙස ගාල්ල දිස්ත්‍රික්කයෙන් ආරම්භ කර මාතර, අම්පාර, මොණරාගල සහ පොළොන්නරුව දිස්ත්‍රික්කවලට මෙලෙස බෙදා හැර ඇති බවටයි ලංකා ගුරු සංගමය චෝදනා කළේ.\nකෙසේ වෙතත් එය සාමාන්‍ය පෙළ විභාගයට ලබාදුන් ඉතිහාසය ප්‍රශ්න පත්‍රයට කිසිදු සමාන බවක් තිබී නැහැ.\nඑසේ වුවත් කිසිදු අනුමාන ප්‍රශ්න පත්‍රයක් සදහා විභාග දෙපාර්තමේන්තුවේ ලිපි ශීර්ෂය භාවිත කිරීමට කිසිවෙකුටත් අයිතියක් නොමැති බැවින් පරීක්ෂණයක් සිදුකරන බවයි විභාග කොමසාරිස් ජනරාල් අමිත් ජයසුන්දර හිරුු ප්‍රවෘත්ති අංශය කළ විමසීමකදී සදහන් කළේ.\nමෙම අනුමාන ප්‍රශ්න පත්‍රය ලබාදීම සදහා එක් අයෙකුගෙන් රුපියල් දහසක මුදලක්ද අයකරගෙන ඇති බවටයි ලංකා ගුරු සංගමයේ සභාපති ප්‍රියන්ත ප්‍රනාන්දු හිරු ප්‍රවෘත්ති අංශයට වැඩිදුරටත් කියා සිටියේ.",
       "URL": "https://www.hirunews.lk/337097/විභාග-දෙපාර්තමේන්තුවේ-ලිපි-ශීර්ෂයෙන්-දිස්ත්‍රික්ක-පහකට-බෙදූ-ප්‍රශ්න-පත්‍රයක්-ගැන-පරීක්ෂණ-අරඹයි",
       "Category": "Local News",
       "Parent URL": "https://www.hirunews.lk/local-news.php?pageID=293"
}