{
       "Source": "hirunews",
       "Timestamp": "Tuesday, 04 April 2017 - 13:10",
       "Headline": "පැකර්ට දෙන්න හැදූ ඉඩම ගැන පාඨලී කතා කරයි",
       "News Content": "කොළඹ ඩී.ආර්. විජේවර්ධන මාවතේ පිහිටි නාගරික සංවර්ධන අධිකාරියට අයත් ඉඩමක් පෞද්ගලික සමාගමකට විකිණීමේදී සිදුව ඇති බව කියන මූල්‍ය වංචාවක් සම්බන්ධයෙන් පරීක්ෂණ සිදුකරන බව මහනගර සහ බස්නාහිර සංවර්ධන අමාත්‍ය පාඨලී චම්පික රණවක පවසනවා.\nකොළඹ ඊයේ පැවැති මාධ්‍ය හමුවකට එක්වෙමින් අමාත්‍යවරයා සදහන් කළේ අදාළ ඉඩම ලබාදීමේදී අක්‍රමිකතාවක් සිදුවී ඇත්නම් ඊට සම්බන්ධ පුද්ගලයින්ට තරාතිරම නොබලා දඩුවම් ලබාදෙන බවයි.\nඕස්ට්‍රේලියාවේ කෝටිපති ව්‍යාපාරික ජේම්ස් පැකර්ගේ කැසිනෝ ව්‍යාපාරයක් ආරම්භ කිරීමට ලබාදීම නිසා පසුගිය රජය සමයේ මෙම ඉඩම පිළිබද කතාබහක් ඇති වුණා.\nමෙම ඉඩම එය ලබාදී තිබූ සමාගමටම වත්මන් රජය මගින් නව තක්සේරු වටිනාකමකට ලබාදී ඇති බවටයි පසුගිය දා මාධ්‍ය වාර්තා පළ වුණේ.\nකෙසේ වෙතත් අමාත්‍ය පාඨලී චම්පික රණවක කියා සිටියේ මෙහි කැසිනෝ ව්‍යාපාරයක් ආරම්භ කිරීම සඳහා අවසරයක් ලබාදී නොමැති බවයි.",
       "URL": "https://www.hirunews.lk/158464/පැකර්ට-දෙන්න-හැදූ-ඉඩම-ගැන-පාඨලී-කතා-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4579"
}