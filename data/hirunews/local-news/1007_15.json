{
       "Source": "hirunews",
       "Timestamp": "Wednesday, 20 July 2022 - 7:31",
       "Headline": "පාර්ලිමේන්තුව අවට ආරක්ෂාව තර කෙරේ",
       "News Content": "අනුප්‍රාප්තික ජනාධිපතිවරයා තෝරා පත් කරගැනීමේ ඡන්ද විමසීම පැවැත්වෙන අද දිනයේ පාර්ලිමේන්තුව අවට ආරක්ෂාව තර කර තිබෙනවා.\nමේ අතර පොල්දූව මංසන්ධියේ සිට පාර්ලිමේන්තු ප්‍රධාන පිවිසුම දක්වා වූ මාර්ගවල විරෝධතා පැවැත්වීම වළක්වාලමින් කොළඹ ප්‍රධාන මහේස්ත්‍රාත් අධිකරණය, නම්කරන ලද පුද්ගලයින් 14 දෙනෙකුට සහ වෙනත් තැනැත්තන්ට නියෝගයක් නිකුත් කර තිබුණා.\nඅන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු ඇතුළු 14 දෙනෙකු අදාළ නම් කළ පිරිසට අයත්.\nපාර්ලිමේන්තුව අවට මාර්ගවල විරෝධතා දැක්වීම හේතුවෙන් මහජන පීඩාවන් ඇති විය හැකි බවට වැලිකඩ පොලිසියේ ස්ථානාධිපතිවරයා විසින් ඊයේ ප්‍රධාන මහේස්ත්‍රාත් අධිකරණයෙන් කරන ලද ඉල්ලීමකට අනුවයි මෙම නියෝගය නිකුත් කර ඇත්තේ.\nමේ අතර මහජනයා බිය වැද්දවීමට හෝ මහජනයා කැළඹීමට හේතුවිය හැකි කටකථාවක් හෝ අසත්‍ය ප්‍රකාශයක් හෝ යම් තොරතුරක් කට වචනයෙන්, ඩිජිටල් ක්‍රමයකින් හෝ සමාජ මාධ්‍ය ඇතුලු වෙනත් ක්‍රමයකින් සන්නිවේදනය කිරීම හෝ පැතිරවීම කිසිදු තැනැත්තෙකු නොකළ යුතු බව පොලිස් මාධ්‍ය ප්‍රකාශක කාර්යාලය නිවේදනය කරනවා.\nනිවේදනයක් නිකුත් කරමින් ඔවුන් පෙන්වා දෙන්නේ, මහජන ආරක්ෂක ආඥා පනත යටතේ වැඩබලන ජනාධිපතිවරයාට පැවරී ඇති බලතල ප්‍රකාරව පසුගිය 18 වනදා සිට ගැසට් මගින් හදිසි නීති රෙගුලාසි ප්‍රකාශයට පත් කර ඇති බවයි.\nඩිජිටල් ක්‍රමයකින් හෝ සමාජ මාධ්‍ය ජාලා භාවිත කරමින් ඉහත වැරදි සිදුකරන පුද්ගලයන්ට එරෙහිව පරිගණක අපරාධ විමර්ශන කොට්ඨාසය මගින් මේ වනවිටත් විමර්ශන ආරම්භ කර ඇති බවයි එහි වැඩිදුරටත් දැක්වෙන්නේ.",
       "URL": "https://www.hirunews.lk/310442/පාර්ලිමේන්තුව-අවට-ආරක්ෂාව-තර-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1007"
}