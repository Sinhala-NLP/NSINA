{
       "Source": "hirunews",
       "Timestamp": "Friday, 15 July 2022 - 10:10",
       "Headline": "ජනපතිගේ ඉල්ලා අස්වීම ගැන පොහොට්ටුවෙන් විශේෂ නිවේදනයක් - ජනපති ගත් තීන්දුව ඉතා දුෂ්කරයි ! (වීඩියෝ)",
       "News Content": "ජනාධිපති ගෝඨාභය රාජපක්ෂ සිය ධුරයෙන් නිල වශයෙන් ඉල්ලා අස්වීම පිළිබඳ නිවේදනය අද (15) පෙරවරුවේ කතානායක මහින්ද යාපා අබේවර්ධන විසින් ඉදිරිපත් කරනු ලැබුවා.\nමෙම ඉවත් වීම සම්බන්ධයෙන් ශ්‍රී ලංකා පොදුජන පෙරමුණ මාධ්‍ය අංශයෙන් විශේෂ නිවේදනයක් නිකුත් කර තිබෙනවා.\nනෙළුම් මාවත පක්ෂ මූලස්ථානයේදී මෙම නිවේදනය නිකුත් කරමින් ඔවුන් සඳහන් කරන්නේ, තිස් වසරක බිහිසුණු ත්‍රස්තවාදය අවසන් කර මව්බිමට සාමය දිනා දීම වෙනුවෙන් තීරණාත්මක කාර්‍ය්භාරයක් ඉටුකර විශිෂ්ටත්වයට පත් වූ ගෝඨාභය රාජපක්ෂ හිටපු ජනාධිපතිවරයා ජනපතිවරණ ජයග්‍රහණය විජයග්‍රාහණයක් කරන ලද්දේ ඉතිහාසගත ජන වරමෙන් බවයි.\nජනාධිපති ධුරයට පත් වී මාස 03ක් ගත වීමට මත්තෙන් කොවිඩ් ව්‍යසනයෙන් රට වැසියන්ගේ ජීවිත බේරා ගැනීමේ සංකීර්ණ අභියෝගයට මුහුණදීමට ද හිටපු ජනාධිපතිවරයාට සිදු වූ බවයි එම නිවේදනයේ දැක්වෙන්නේ.\nශ්‍රී ලංකා හිටපු 07 වැනි විධායක ජනාධිපතිවරයා විසින් මෙම වසංගතය සාර්ථකව විධිමත්ව කළමනාකරණයට සමත් වූ බව ජාත්‍යන්තරය පවා පිළිගෙන ඇති බව ද එම නිවේදනයේ දැක්වෙනවා.\nකෙසේවෙතත් කොවිඩ් අර්බුදයත් සමග රට තුළ ඩොලර් අර්බුදය නිර්මාණය වූ බව පෙන්වා දෙන ශ්‍රී ලංකා පොදුජන පෙරමුණ වැඩිදුරටත් සඳහන් කරන්නේ, හිටපු ජනාධිපතිවරයා ගත් මෙම ඉල්ලා අස්වීමේ තීන්දුව දුෂ්කර තීන්දුවක් බවයි.\nබිහිසුණු යුද බිමේ රණවිරුවෙකු ලෙසත් ‍රාජ්‍ය ආරක්ෂක ලේකම්වරයා ලෙසත් ශ්‍රී ලංකා ප්‍රජාතාන්ත්‍රික සමාජවාදී ජනරජයේ ජනාධිපතිවරයා ලෙසත් හිටපු ජනපති ගෝඨාභය රාජපක්ෂ කළ සේවයට ශ්‍රී ලංකා පොදුජන පෙරමුණ විසින් සිය ආචාරය පුද කරනු ලබනවා.\nඑමෙන්ම ඔවුන් අවසන් වශයෙන් සඳහන් කර ඇත්තේ අනාගත පුරවැසියන්ගේ හෘද සාක්ෂිය තුළින් ඔබ වැනි අවංක මිනිසෙකුගේ වටිනාකම පිළිබඳ සංවාදයක් නියත වශයෙන් ම නිර්මාණය වනු ඇති බවයි.",
       "URL": "https://www.hirunews.lk/310027/ජනපතිගේ-ඉල්ලා-අස්වීම-ගැන-පොහොට්ටුවෙන්-විශේෂ-නිවේදනයක්-ජනපති-ගත්-තීන්දුව-ඉතා-දුෂ්කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1020"
}