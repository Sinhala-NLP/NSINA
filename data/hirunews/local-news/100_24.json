{
       "Source": "hirunews",
       "Timestamp": "Sunday, 13 August 2023 - 22:17",
       "Headline": "වන සතුන් මස් පිණිස අලෙවිකරණ ජාවාරම වැටලූ හිරු CIA (වීඩියෝ)",
       "News Content": "වනජීවි ආරක්ෂණ ආඥා පනතින් දැඩි ආරක්ෂිත සත්ත්ව විශේෂ ලෙස නම් කර ඇති වනසතුන් මස් පිණිස හෝ කිරි, බිත්තර ලබාගැනීමේ අරමුණින් ගොවිපළ තුළ ඇති කළ නොහැකියි.\nඑහෙත් එම නීතිය මායිම් නොකර වනසතුන් මස් පිණිස හෝටල් සඳහා ලබාදෙන ජාවාරමක් සිදුකළ ගොවිපළක් නීතියේ රැහැනට හසුකරදීමට හිරු CIA සමත් වුණා.\nමස්, කිරි සහ බිත්තර ලබාගැනීමේ අරමුණින් සත්ව ගොවිපලක් පවත්වාගෙන යන්නේ නම් ඒ වෙනුවෙන් කොන්දේසි රැසක් පැනවෙනවා.\nඉන් ප්‍රධාන කොන්දේසියක් වන්නේ වනජීවි පනතට අනුව වඳවීමේ තර්ජනයට ලක්ව ඇති සතුන් සහ දැඩි ආරක්ෂිත සතුන් එනම් ගෝනුන්, තිත් මුවන්, වැලිමුවන් ඇතුළු සත්ව විශේෂ මස් පිණිස හෝ කිරි, බිත්තර ලබාගැනීමේ අරමුණින් ගොවිපළ තුළ ඇති කළ නොහැකි වීමයි.\nඑවැනි නීති රාමුවක් ඇති පසුබිමක මොරවක පෝරපිටිය ප්‍රදේශයේ සත්ව ගොවිපලක් පවත්වාගෙන යන මුවාවෙන් වනසතුන් මස් පිණිස අලෙවි කිරීමේ\nජාවාරමක් පිළිබඳ තොරතුරු හිරු CIA වෙත වාර්තා වුණා.\nඒ අනුව හිරු CIA උපාය දූතයෙකු මාර්ගයෙන් අදාළ ගොවිපලේ සේවකයෙක් දුරකතනය ඔස්සේ මෙලෙස සම්බන්ධ කරගත්තේ ඔවුන් සිදුකරන ජාවාරම පිළිබඳව වැඩිදුරටත් තොරතුරු සනාථ කරගැනීම සඳහායි.\nඉන් අනතුරුව හිරු CIA මිරිස්ස වනජීවි සංරක්ෂණ දෙපාර්තමේන්තුවට අයත් අඩවි ආරක්ෂක කාර්යාලයේ නිලධාරීන්ට මේ පිළිබඳ දැනුවත් කිරීමෙන් අනතුරුව ඔවුන් සමඟ අදාළ ගොවිපල වෙත මෙලෙස ළඟා වුණා.\nහිරු CIA කණ්ඩායම ගොවිපල තුළට පිවිසීමෙන් පසු දැකගන්නට ලැබුණේ නිවෙස්වල ඇති කළ නොහැකි, නීතියෙන් සුරක්ෂිත කළ වනසතුන් රැසක් මෙම\nස්ථානයේ කූඩුකර ඇති ආකාරයයි.\nදඬුලේනුන්, ලබු ගිරව්, තාරකා ඉබ්බන්ට අමතරව නිවෙස්වල සුරතලයට ඇතිකරන සුනඛයින්ද කූඩුවල සිරකර සිටි ආකාරයයි මේ.\nමෙම ගොවිපලේ කටයුතු සිදුකරන පුද්ගලයින්ගෙන් වනජීවි නිලධාරීන් මෙලෙස ප්‍රශ්න කළා.\nඑලෙස වනජීවි නිලධාරීන් සේවකයින්ගෙන් ප්‍රශ්න කරමින් සිටින අතරතුර අදාළ ගොවිපලේ හිමිකරු එම ස්ථානයට පැමිණියා.\nඑහිදී ගොවිපලේ සේවකයින් මෙම නීති විරෝධී ක්‍රියාව සාධාරණීකරණය කිරීමට උත්සාහ කළේ මෙලෙසින්.\nඉන් අනතුරුව වනජීවි නිලධාරීන් විසින් එම සතුන් සිය භාරයට ගනු ලැබුවා.\nමෙම ගොවිපල පවත්වාගෙන යන හිමිකරු අත්අඩංගුවට ගැනිමට යාමේදී ගොවිපලේ සේවකයින් ඔහුව ආරක්ෂා කිරිමට උත්සාහ කළ අතර හිමිකරු\nවෙනුවෙන් ඔවුන් අත්අඩංගුවට පත්වීමටද සූදානම් වුණා.\nකෙසේවෙතත් සිය භාරයට ගැනුණු වන සතුන් සහ සැකකරුවන් මිරිස්ස වන අඩවි ආරක්ෂක කාර්යාලය වෙත රැගෙන ආ අතර ප්‍රශ්න කිරීමෙන් අනතුරුව ඔවුන්ට එරෙහිව නීතිමය කටයුතු ක්‍රියාත්මක කිරීමට වනජීවි නිලධාරීන් කටයුතු කළා.\nඑමෙන්ම භාරයට ගැනුණු වනසතුන්ගේ සෞඛ්‍ය තත්ත්වය පිළිබඳව පරීක්ෂා කිරීම සඳහා එම සතුන් උඩවලව ඇත්අතුරු සෙවණ පශු වෛද්‍ය කාර්යාලය වෙත භාරදීමටයි වනජීවි නිලධාරීන් කටයුතු කළේ.\nවනාන්තර තුළ නිදහසේ සැරිසැරිය යුතු සතුන් විවිධ කූඨ ක්‍රම හරහා අල්ලා ගැනීමෙන් අනතුරුව රැගෙනවිත් මස් පිණිස අලෙවි කිරීමේ ජාවාරම් රට තුළ\nතවමත් ක්‍රියාත්මක වීම කණගාටුවට කරුණක්.\nනීතියේ රැහැනට වැලි ගසමින් සිදුවන මෙවැනි ජාවාරම් පිළිබඳව ඉදිරියටත් හෙළි කිරීමට හිරු CIA සූදානම්.",
       "URL": "https://www.hirunews.lk/344716/වන-සතුන්-මස්-පිණිස-අලෙවිකරණ-ජාවාරම-වැටලූ-හිරු-cia-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=100"
}