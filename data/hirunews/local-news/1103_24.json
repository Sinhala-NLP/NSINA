{
       "Source": "hirunews",
       "Timestamp": "Friday, 10 June 2022 - 23:26",
       "Headline": "පසුගිය වසරට සාපේක්ෂව මේ වසරේ ඩෙංගු රෝගය පැතිරීමේ වැඩි අවදානමක්",
       "News Content": "ඩෙංගු අධි වසංගත තත්ත්වයකට එළැඹෙමින් ඇති බැවින් ඉදිරි සති කිහිපයේදී රෝග ව්‍යාප්තිය ශීඝ්‍රයෙන් ඉහළ යාමේ අවදානමක් පවතින බව ජාතික ඩෙංගු මර්දන ඒකකය අනතුරු අඟවනවා.\nසෞඛ්‍ය අංශ පවසන්නේ ගෙවුණු දින 8 තුළ පමණක් ඩෙංගු රෝගීන් 2416ක් වාර්තා වී ඇති බවයි.\nබස්නාහිර පළාත තුළ ඩෙංගු රෝගීන් වාර්තාවීම ඉහළ අගයක් ගෙන ඇති බවයි ජාතික ඩෙංගු මර්දන ඒකකය සඳහන් කළේ.\nමෙම වසරේ මේ දක්වා ඩෙංගු රෝගීන් 26,622 දෙනෙකු හඳුනාගෙන තිබෙනවා.\nබස්නාහිර පළාත තුල ඩෙංගු රෝගීන් වාර්තා වීම ඉහළ අගයක් ගන්නා බවයි ජාතික ඩෙංගු මර්දන ඒකකයේ අධ්‍යක්‍ෂ විශේෂඥ වෛද්‍ය සුදත් සමරවීර මහතා කියාසිටියේ.\n“අපේ යුතුකම ඉටුකර ඩෙංගු මර්දනය කරමු” මැයෙන් රජයේ ප්‍රවෘත්ති දෙපාර්තමේන්තුවේ පැවතී මාධ්‍ය සාකච්ඡාවට එක්වෙමින් ඔහු මෙම අදහස් පළ කළා.\nඩෙංගු රෝගය පැතිරීමේ අධි අවදානම් දිස්ත්‍රික්ක ලෙස කොළඹ, ගම්පහ, කළුතර, මහනුවර, ගාල්ල, යාපනය, රත්නපුර, කෑගල්ල යන දිස්ත්‍රික්ක හඳුනාගෙන තිබෙනවා.\nපසුගිය සතිය තුල වාර්තා වූ රෝගීන් විශ්ලේෂණය කර බැලීමේදී අධි අවදානම් සහිත සෞඛ්‍ය නිලධාරී කොට්ඨාස 82ක් හඳුනා ගෙන ඇති බවයි විශේෂඥ වෛද්‍ය සුදත් සමරවීර මහතා ප්‍රකාශ කළේ.\nඩෙංගු වෛරසය ශරීරයට ඇතුළු වීම මදුරුවකු මගින් සිදුවන නිසා මදුරුවන් බෝවන ස්ථාන හඳුනාගෙන එම ස්ථාන විනාශ කිරීමෙන් වෛරසය පැතිර යාම පාලනය කලහැකි බව ප්‍රජා විශේෂඥ වෛද්‍ය නිමල්කා පන්නිලහෙට්ටි මහත්මිය පැවසුවා.\nගෘහස්ත, කාර්යාල, වැඩබිම් ,විශාල ආයතන හා ඉදිකිරීම් සිදුවන ස්ථාන ආශ්‍රිතව ඩෙංගු මදුරුවන් බෝ වීම වැඩි වශයෙන් දැකගත හැකි වනවා.\nමදුරුවකු බෝ වීමට දින හතක පමණ කාලයක් ගතවීම නිසා සතියකට වතාවක් ගෘහස්ත, කාර්යාල, වැඩබිම්, විශාල ආයතන හා ඉදිකිරීම් කටයුතු සිදුවන ස්ථාන වල ජලය රැඳෙන ස්ථාන හඳුනාගෙන ඒවා විනාශ කිරීමට ක්‍රමවේද සැකසිය යුතු බවයි වෛද්‍යවරිය පෙන්වා දුන්නේ.\nවර්තමාන තත්ත්වය තුල රටෙහි ඉදිකිරීම් ක්ෂේත්‍රයේ වැඩ යම් දුරකට නවතා දමා ඇති නිසා එවැනි ස්ථාන හඳුනාගෙන ප්‍රදේශයේ මහජන සෞඛ්‍ය පරීක්ෂකගේ උපදෙස් පරිදි මදුරු මර්දනයට සුදුසු රසායනික ද්‍රව්‍ය ඉසීම කළ යුතුයි.\nමේ දිනවල කිසියම් පුද්ගලයකුට උණ , ඇඟපත වේදනාව වැනි රෝග ලක්ෂණ ඇත්නම් වෛද්‍ය උපදෙස් නොපමාව ලබා ගන්නා ලෙස ජාතික බෝවන රෝග මධ්‍යස්ථානයේ කායික රෝග විෂශ්ඥ වෛද්‍ය ආනන්ද විජේවික්‍රම මහතා පැවසුවේ.\nඋණ හෝ ඇඟපත වේදනාව ඇත්නම් පැරසිටමෝල් හැර අනෙකුත් වේදනා නාශක නොගන්නා ලෙසත් හැකි ඉක්මනින් පිළිගත් වෛද්‍යවරයකු මුණ ගැසී පුර්ණ රුධිර පරික්ෂාවක් සිදු කරගන්නා ලෙසත් වෛද්‍යවරයා ජනතාවට දැනුම් දෙනවා.\nබස්නාහිර පළාත තුල ඩෙංගු රෝගය පැතිරයාම අවම කිරීමට ජුනි 15 සිට 21 දක්වා විශේෂ ඩෙංගු මර්දන සතියක් නම් කර තිබෙනවා.\nතම ගෙවත්තේ මදුරුවන් බෝ වන ස්ථාන හඳුනාගෙන ඒවා විනාශ කිරීම හා තම ප්‍රදේශයේ පොදු ස්ථානවල මදුරුවන් බෝවන ස්ථාන හඳුනාගෙන ඒවා විනාශ කරමින් ඩෙංගු අවදානම තුරන් කරගැනීමට ජනතාවට දායක වන ලෙසටයි වසංගත රෝග විශේෂඥ වෛද්‍ය බුද්ධික මහේෂ් මහතා ඉල්ලීමක් කළේ.",
       "URL": "https://www.hirunews.lk/306795/පසුගිය-වසරට-සාපේක්ෂව-මේ-වසරේ-ඩෙංගු-රෝගය-පැතිරීමේ-වැඩි-අවදානමක්",
       "Category": "Local News",
       "Parent URL": "https://www.hirunews.lk/local-news.php?pageID=1103"
}