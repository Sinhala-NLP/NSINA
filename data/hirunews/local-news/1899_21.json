{
       "Source": "hirunews",
       "Timestamp": "Tuesday, 08 June 2021 - 7:45",
       "Headline": "සයිනොෆාම් දෙවන මාත්‍රාව ලබාදීම අද සිට (වීඩියෝ)",
       "News Content": "ගත වු දිනයේදි නව ආසාදිතයින් 2,646 හඳුනා ගැනීමත් සමඟ මෙරට මුළු ආසාදිතයින් ගණන 207,979 දක්වා ඉහළ ගියා.\nතවත් කොරෝනා මරණ 47 ක් ඊයේ (07) තහවුරු කිරීමත් සමඟ මෙරට සමස්ත කොරෝනා මරණ සංඛ්‍යාව 1,789 දක්වා ඉහළ ගියා.\nපසුගිය මැයි 17 වනදා සිට ජූනි හයවනදා දක්වා එම මරණ සිදුව ඇති අතර, කාන්තාවන් 21 දෙනෙකු සහ පිරිමි පුද්ගලයන් 26 දෙනෙකු ඊට ඇතුළත්.\nඑමෙන්ම රෝහල්ගතව ප්‍රතිකාර ලබමින් සිටි 35 දෙනෙකු එලෙස මියගොස් ඇති අතර, නිවසේදී මියගිය සංඛ්‍යාව 09ක්.\nතවත් තුන්දෙනෙකු මියගොස් ඇත්තේ රෝහල් ගතකරන විටයි.\nමේ අතර සයිනොෆාම් එන්නතේ දෙවන මාත්‍රාව ලබාදීම අද (08) සිට ආරම්භ කිරීමට නියමිතයි.\nඑමෙන්ම දිවයින පුරා සංචරණ සීමා පැනවීමත් සමඟ නිවෙස් වලට වි ආතතියට පත්ව සිටින දරුවන් පරිසරයට යොමු කරන ලෙසට වෛද්‍යවරුන් ඉල්ලීමක් කරනවා.\nමෙම සංචරණ සීමා කාලය දෙමාපියන් සහ දරුවන් අතර බැඳීම තවදුරටත් ශක්තිමත් කර ගැනීමට අවස්ථාවක් කර ගත යුතු බවයි විශේෂඥ වෛද්‍ය ආසිරි හේවා මල්ලගේ ඊයේ කොළඹ පැවැති මාධ්‍ය හමුවකදි කියා සිටියේ.\nමෙවර උසස් පෙළ විභාගය සැලසුම් කිරීමේදී සහ ප්‍රශ්න පත්‍ර සකස් කිරීමේදී වෙනත් වසරවලට වඩා විශේෂත්වයකින් යුතුව, සිසුන්ට අසාධාරණයක් සිදු නොවන පරිදි කටයුතු කළයුතු බව ලංකා ගුරුසේවා සංගමය පවසනවා.\nඑහි ප්‍රධාන ලේකම් මහින්ද ජයසිංහ හිරු ප්‍රවෘත්ති අංශයට ප්‍රකාශ කළේ කොරෝනා වසංගතය හේතුවෙන් උසස් පෙළ සිසුන් දැඩි අර්බුද රැසකට මුහුණ දී සිටින බවයි.\nමේ සම්බන්ධයෙන් දැනුවත් කරමින් අධ්‍යාපන අමාත්‍යවරයා වෙත ලිපියක් යොමු කිරීමට පියවර ගෙන ඇති බවද ඔහු ප්‍රකාශ කළා.\nමේ අතර නිරෝධායන නීති උල්ලංඝණය කළ යාපනය මුහම්මදියියා පල්ලියේ භාරකරු ඇතුළු සියලු දෙනාගේ පරිපාලන කටයුතු වහාම ක්‍රියාත්මක වන පරිදි අත්හිටුවා තිබෙනවා.\nමෙම පල්ලියේ සභාපතිවරයා ඇතුළු පාලකයන් නිරෝධායන නිති උල්ලංඝණය කළ ඇති බවට තහවුරුවීම හේතුවෙනුයි මෙම තීරණය වකුෆ් සභාව ගෙන ඇත්තේ.\nමේ අතර විදෙස් සංචාරකයින් නවාතැන් ගන්නා සුරක්ෂිත පළමු පෙළ හෝටල් වල සුරාබදු බලපත්‍ර ක්‍රියාත්මක කිරිමට අවසර ලබා දි තිබෙනවා.",
       "URL": "https://www.hirunews.lk/273677/සයිනොෆාම්-දෙවන-මාත්‍රාව-ලබාදීම-අද-සිට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1899"
}