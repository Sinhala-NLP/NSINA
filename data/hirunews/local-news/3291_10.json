{
       "Source": "hirunews",
       "Timestamp": "Thursday, 20 June 2019 - 7:08",
       "Headline": "අබ්දුල් රාසික් පාස්කු ඉරිදා ප්‍රහාරය ගැන සොයන තේරීම් කාරක සභාවට",
       "News Content": "පාස්කු ඉරිදා ප්‍රහාරය ගැන සාක්ෂි විමසන පාර්ලිමේන්තු තේරීම් කාරක සභාව හමුවට සිලෝන් තවුහිත් ජමාත් සංවිධානයේ මහලේකම් අබ්දුල් රාසික් කැඳවා තිබෙනවා.\nඅද පස්වරු දෙකට පාර්ලිමේන්තු සංකීර්ණයේදී කාරක සභාව රැස්වන අතර, එහිදී ඔහුට අමතරව කාත්තන්කුඩිය ප්‍රදේශයේ මුස්ලිම් සංවිධාන කිහිපයක නියෝජිතයින්ද සාක්ෂි ලබාගැනීම සඳහා කැඳවා ඇති බව සඳහන්.\nමේ අතර පාස්කු ඉරිදා ප්‍රහාරය ගැන සාක්ෂි විමසන පාර්ලිමේන්තු තේරීම් කාරක සභාව ඊයේ රැස්වුණේ මෙතෙක් ඉදිරිපත් වූ සාක්ෂිවල ප්‍රගතිය සමාලෝචනය කිරීම සඳහායි.\nමීට පෙර මෙම තේරීම් කාරක සභාව හමුවේ ආරක්ෂක ලේකම් විශ්‍රාමික ජෙනරාල් ශාන්ත කෝට්ටේගොඩ, ජාතික බුද්ධි ප්‍රධානී ධුරයෙන් මෑතකදී ඉල්ලා අස්වූ විශ්‍රාමික ජ්‍යෙෂ්ඨ නියෝජ්‍ය පොලිස්පති සිසිර මෙන්ඩිස්, ත්‍රස්ත විමර්ශන කොට්ඨාශය භාර හිටපු නියෝජ්‍ය පොලිස්පති නාලක ද සිල්වා, අනිවාර්ය නිවාඩු යැවූ පොලිස්පති පූජිත් ජයසුන්දර, හිටපු ආරක්ෂක ලේකම් හේමසිරි ප්‍රනාන්දු, බස්නාහිර පළාත් හිටපු ආණ්ඩුකාර අසාද් සාලි, සමස්ත ලංකා ජමියතුල් උලමා සංවිධානයේ සභාපති එම්.අයි.එම්. රිස්වි මවුලවිතුමන්ද සාක්ෂි ලබාදුන්නා.\nඊට අමතරව පෙරේදා කාත්තන්කුඩි පොලීසියේ වත්මන් ස්ථානාධිපතිවරයා සහ හිටපු ස්ථානාධිපතිවරයා,  කාත්තන්කුඩි සුෆී මුස්ලිම් සංවිධානයේ ක්‍රියාකාරී සාමාජිකයෙකු වන මොහොමදු සෙයිලාන් මවුලවිතුමන්ද සාක්ෂි ලබාදුන්නා.\nකෙසේ වෙතත් තේරීම් කාරක සභාව හමුවේ කාත්තන්කුඩි පොලිිසියේ වත්මන් සහ හිටපු ස්ථානාධිපතිවරුන් ලබාදුන් සාක්ෂි සම්බන්ධයෙන් භික්ෂූන් වහන්සේලා ඊයේ පැවති මාධ්‍ය හමුවලදි අදහස් පළ කළා.",
       "URL": "https://www.hirunews.lk/218738/අබ්දුල්-රාසික්-පාස්කු-ඉරිදා-ප්‍රහාරය-ගැන-සොයන-තේරීම්-කාරක-සභාවට",
       "Category": "Local News",
       "Parent URL": "https://www.hirunews.lk/local-news.php?pageID=3291"
}