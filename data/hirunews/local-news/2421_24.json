{
       "Source": "hirunews",
       "Timestamp": "Tuesday, 29 September 2020 - 17:14",
       "Headline": "ගිලාබැසීමට ලක්වූ බූවැලිකඩ ගොඩනැගිල්ලේ හිමිකරු රිමාන්ඩ් (වීඩියෝ)",
       "News Content": "මහනුවර බුවැලිකඩ ප්‍රදේශයේදි මාස එකහමාරක් වයසැති කුඩා බිළිඳියක් ඇතුළු තුන් දෙනෙකුට මරු කැදවූ සිද්ධියට අදාළව අත්අඩංගුවට ගත් කඩාවැටුනු ගොඩනැගිල්ලේ හිමිකරු වන අනුර ලෙව්කේ නැමැත්තා ලබන මස 13 වනදා දක්වා රක්ෂිත බන්ධනාගාර ගත කෙරුනා.\nඒ ඔහු අද මහනුවර අතිරේක මහේස්ත්‍රාත් සම්පත් ගමගේ හමුවට ඉදිරිපත් කිරිමෙන් අනතුරුවයි.\nඅද උදෑසන මොහු පොලිසියට පැමිණි පසු අත්අඩංගුවට ගැනුනු අතර ඉන් අනතුරුවයි අධිකරණයට ඉදිරිපත් කරනු ලැබුවේ. මෙහිදි අගතියට පත් පාර්ශවය වෙනුවෙන් මහනුවර නීතිඥ සංගමයේ නීතිඥයින් 101 දෙනෙකු පෙනී සිටි බව හිරු වාර්තාකරු සඳහන් කළා.\nපොලිසිය මෙහිදි පෙන්වාදී ඇත්තේ මෙම පස් මහල් ගොඩනැගිල්ලේ පළමු සහ පස්වැනි මහල් වලට අවසරය නොලැබී ඇති බවට පරීක්ෂණවලදි අනාවරණ වී ඇති බවයි.\nප්‍රථමයෙන් ගොඩනැගිලි සැලසුමට අනුව මහල් දෙකක් සදහා අනුමැතිය ලැබුනද හිමිකරු විසින් පසුව තවත් මහලක් ඉදිරිකිරිම සදහා නගර සභාවෙන් අවසර ගෙන ඇති බව පොලිසිය කරුණු දක්වා සිටියා.\nකෙසේ වෙතත්, අනතුරුව සැකකරු විසින් ගොඩනැගිල්ල ඉදිකර තිබු කොන්ක්‍රීට් කනු ආවරණය වන ලෙස බිත්ති බැද තවත් අනවසර මහලක් ඉදිකර තිබෙනවා.\nඒ සමගම මෙම ස්ථානයෙන් ගලාගිය විශාල ජල පහරක් අවහිර වීමත් සමග ගොඩනැගිල්ලේ පාදමට හානි සිදුවී ඇති බවයි පොලිසිය කියා සිටියේ.\nඔවුන් වැඩිදුරටත් පෙන්වා දුන්නේ ගොඩනැගිල්ල සැලසුම් කල පුද්ගලයා මෙය සැලසුම් කර ඇත්තේ මහල් දෙකකින් සමන්විත ගොඩනැගිල්ලක් ලෙස බවයි.\nමෙම ස්ථානයේ මහල් දෙකක ගොඩනැගිල්ලක් ඉදිකල බවත් ඊට අමතරව කිසිවෙකු හෝ විසින් තවත් මහලක් ඉදිකලහොත් එහි වගකීම භාරගත නොහැකි බවට ගොඩනැගිල්ලේ මුල් ඉදිකිරීම් සමාගම පැවසු බවද පොලිසිය අධිකරණය පෙන්වා දුන්නා.\nකරුණු සලකා බැලීමෙන්  පසුවයි  මහනුවර අතිරේක මහේස්ත්‍රාත්වරයා ගොඩනැගිල්ලේ හිමිකරු රක්ෂිත බන්ධනාගාරගත කිරීමට නියෝග කෙරුනේ.",
       "URL": "https://www.hirunews.lk/251409/ගිලාබැසීමට-ලක්වූ-බූවැලිකඩ-ගොඩනැගිල්ලේ-හිමිකරු-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2421"
}