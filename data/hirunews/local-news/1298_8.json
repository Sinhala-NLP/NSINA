{
       "Source": "hirunews",
       "Timestamp": "Saturday, 12 March 2022 - 18:15",
       "Headline": "උද්ධමනය තවත් තුන් ගුණයකින් වැඩි වෙයි (වීඩියෝ)",
       "News Content": "රුපියල අවප්‍රමාණය කිරීම සහ ඉන්ධන මිල ඉහළ දැමීම හමුවේ මෙරට ආනයනික සහල් කිලෝවක මිල 50% කින් පමණ ඉහළ යා හැකි බව පේරාදෙණිය විශ්වවිද්‍යාලයේ ආර්ථික විද්‍යා මහාචාර්ය ආනන්ද විජේවික්‍රම මහතා සඳහන් කරනවා.\nඑවන් තත්ත්වයකදී දේශීය සහල්ද ඒ අනුව මිල ඉහළ යාමක් සිදුවී කිලෝවක මිල රුපියල් 300 ට ආසන්න විය හැකි බවද හෙතෙම සඳහන් කළා.\nඑමෙන්ම සීනි, කිරිපිටි, එළවළු, ගෑස්, ඉන්ධන, පාන්, බනිස්, ඇඳුම් පැළඳුම්, පොත්පත්, සපත්තු සෙරෙප්පු ආදි සෑම දෙයක්ම 35% ක 70%ත් අතර මිල ගණනකින් ඉහළ යනු ඇති බව ද හෙතෙම පෙන්වා දෙනවා.\nයතුරුපැදි, පාපැදි, මෝටර් රථ, සිමෙන්ති, ටයිල්, විදුලි උපකරණ වැනි දෑ ද පාලනයකින් තොරව ඉහළ යනු ඇති බව ද හෙතෙම කියා සිටියා.\nමෙම තත්ත්වයන් මත රටේ පැවති උද්ධමනය තවත් තුන් ගුණයකින් පමණ වැඩි කරනු ඇති බවත් ඒ තත්ත්ව යටතේ අන්ත අසරණ දුප්පත් මිනිසුන් කබලෙන් ළිපට වැටී හිඟන්නන් බවට පත්වීම අනිවාර්යෙන් සිදුවන බවද හෙතෙම තවදුරටත් කියා සිටියා.",
       "URL": "https://www.hirunews.lk/299321/උද්ධමනය-තවත්-තුන්-ගුණයකින්-වැඩි-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1298"
}