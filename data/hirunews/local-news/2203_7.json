{
       "Source": "hirunews",
       "Timestamp": "Tuesday, 19 January 2021 - 7:31",
       "Headline": "සේවය අහිමි කළ නිලධාරියෙකුට වන්දි ගෙවන්නැයි හිටපු පොලිස්පති පූජිත්ට නියෝග",
       "News Content": "පොලිස් මත්ද්‍රව්‍යනාශක කාර්යාංශයේ සේවය කළ පොලිස් පරීක්ෂක ස්ටැන්ලි පෙරේරා නැමැත්තා සේවය අතහැර ගියා සේ සළකා ඔහුව සේවයෙන් ඉවත් කිරීමට ගත් තීරණය නීතියට පටහැනි යැයි තීරණය කළ ශ්‍රේෂ්ඨාධිකරණය ඔහුව වහාම සේවයේ පිහිටුවීමට කටයුතු කරන ලෙසට පොලිස්පතිවරයාට නියෝග කර තිබෙනවා.\nඑමෙන්ම එවක පොලිස්පති පූජිත් ජයසුන්දර, පොලිස් මත්ද්‍රව්‍යනාශක කාර්යාංශය භාර හිටපු අධ්‍යක්ෂ කමල් සිල්වා ඇතුලු පොලිස් නිලධාරීන් හතර දෙනෙකුට සිය පෞද්ගලික මුදලින් රුපියල් 25,000 බැගින් පෙත්සම්කරුට වන්දි ගෙවිය යුතු බවටද ශ්‍රේෂ්ඨාධිකරණය නියම කළේ ඊට අදාළ පෙත්සම ඊයේ (18) කැඳවූ අවස්ථාවේදියි.\nහිටපු පොලිස් පරික්ෂක ස්ටැන්ලි පෙරේරා විසින් ගොනුකළ පෙත්සමක් විභාග කිරීමෙන් අනතුරුව අගවිනිසුරු ජයන්ත ජයසූරිය සහ ගාමිණී අමරසේකර යන විනිසුරුවරුන්ගේ එකඟත්වය ඇතිව ශ්‍රේෂ්ඨාධිකරණ විනිසුරු විජිත් මළල්ගොඩ විසින් මෙම තීන්දුව ප්‍රකාශයට පත් කර තිබෙනවා.\nඊට අමතරව පෙත්සම්කරුට රුපියල් 50,000ක නඩු ගාස්තු ගෙවන ලෙසටයි රජයට නියෝග කෙරුණේ.\nඑමෙන්ම 2017 වසරේ මාර්තු මස 17 වනදා සිට ක්‍රියාත්මක වන පරිදි පෙත්සම්කරුට හිඟ වැටුප්, වැටුප් වර්ධක සහ සියළු දීමනා සහිතව යළි සේවයේ පිහිටුවීමට පියවර ගන්නා ලෙසටයි ශ්‍රේෂ්ඨාධිකරණය ජාතික පොලිස් කොමිසමට නියම කළේ.",
       "URL": "https://www.hirunews.lk/260081/සේවය-අහිමි-කළ-නිලධාරියෙකුට-වන්දි-ගෙවන්නැයි-හිටපු-පොලිස්පති-පූජිත්ට-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=2203"
}