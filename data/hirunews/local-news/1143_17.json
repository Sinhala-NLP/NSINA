{
       "Source": "hirunews",
       "Timestamp": "Wednesday, 25 May 2022 - 21:45",
       "Headline": "අනුරපුර සෞඛ්‍ය සේවකයින් අධ්‍යක්ෂකගේ කාමරය වටලයි (වීඩියෝ)",
       "News Content": "අනුරාධපුර ශික්ෂණ රෝහලේ අද (25) උණුසුම් තත්ත්වයක් ඇති වුණා.\nඒ සිය අතිකාල දීමනා ඇතුළු සියලු දීමනා කප්පාදු නොකරන්නැයි ඉල්ලමින් රෝහල් සේවකයින්, අධ්‍යක්ෂ කාර්යාලය වැටලීමත් සමඟයි.\nවෛද්‍යවරුන්, හෙදියන්, ඖෂධවේදීන් හා සෞඛ්‍ය සේවකයින්ගේ අතිකාල දීමනාව ඇතුළු සියලු දීමනා ලබාදීම මෙම මාසයේ සිට අත්හිටුවීමට රජය ගෙන ඇති තීරණයට විරෝධය පළ කරමින් අනුරාධපුර ශික්ෂණ රෝහලේ සේවකයින් අද උදෑසන අධ්‍යක්ෂ වැටලුවා.\nඅනතුරුව ඔවුන් අධ්‍යක්ෂ කාර්යාලයේ බිම හිඳගනිමින් විරෝධතාවයේ නිරත වුණා.\nඑහිදී ඔවුන් කියා සිටියේ සිය ඉල්ලීම් සඳහා අද දිනයේදී විසඳුම් ලබා නොදුනහොත් හෙට (26) සිට සියලු සෞඛ්‍ය සේවකයින් සේවයට වාර්තා නොකරන බවයි.\nවිරෝධතාකරුවන්ගේ දැඩි ඉල්ලීම මත රෝහලේ අධ්‍යක්ෂවරයා සෞඛ්‍ය ලේකම්වරයා සම්බන්ධ කර ගැනීමට අවස්ථා කිහිපයකදී උත්සහ දැරුව ද එය සාර්ථක වූයේ නැහැ.\nමේ සම්බන්ධයෙන් සෞඛ්‍ය අමාත්‍යාංශ නිලධාරීවරියක් දැනුවත් කිරීමට කටයුතු කළ ද නිසි විසඳුම් ලබාගැනීමට ද හැකි වී නැහැ.",
       "URL": "https://www.hirunews.lk/305291/අනුරපුර-සෞඛ්‍ය-සේවකයින්-අධ්‍යක්ෂකගේ-කාමරය-වටලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1143"
}