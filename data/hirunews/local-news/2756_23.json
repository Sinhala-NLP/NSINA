{
       "Source": "hirunews",
       "Timestamp": "Sunday, 03 May 2020 - 17:10",
       "Headline": "අගමැතිගේ සාකච්ඡාව එජාපයත් වර්ජනය කරයි (වීඩියෝ)",
       "News Content": "අග්‍රාමාත්‍යවරයා සමඟ හෙට පැවැත්වෙන රැස්වීමට සහභාගි නොවීමට එක්සත් ජාතික පක්ෂය ද තීරණය කර තිබෙනවා.\nකෙසේ වෙතත් එක්සත් ජාතික පක්ෂ මහ ලේකම් හිටපු පාර්ලිමේන්තු මන්ත්‍රී අකිල විරාජ් කාරියවසම් ඊයේ සඳහන් කළේ මෙම සාකච්ජාවට තම පක්ෂය එක්වන බවයි.\nඑහෙත් එම තීරණය වෙනස් කරමින් එක්සත් ජාතික පක්ෂය අද නිවේදනය කළේ තමන් මෙම සාකච්ජාව වර්ජනය කරන බවයි.\nඊට හේතු පැහැදිලි කරමින් ඔවුන් නිකුත් කළ නිවේදනයේ තවදුරටත් දැක්වෙන්නේ මෙවැනි රැස්වීමකදී අර්ථවත් සංවාදයක් පැවැත්විය නොහැකි බවයි.\nඅග්‍රාමාත්‍ය මහින්ද රාජපක්ෂ පසුගිය පාර්ලිමේන්තුව නියෝජනය කළ හිටපු මන්ත්‍රීවරුන් 225 දෙනාම සාකච්ජාවක් සඳහා හෙට පෙරවරුවේ අරලියගහ මන්දිරයට කැදවා ඇති අතර මේ වනවිට සමගි ජන බලවේගය නියෝජනය කරන එක්සත් ජාතික පක්ෂ මන්ත්‍රීවරුන් සහ ජනතා විමුක්ති පෙරමුණ මෙම සාකච්ජාවට එක් නොවන බව දැනුම් දී තිබෙනවා.\nපාර්ලිමේන්තුව නිල වශයෙන් යලි රැස්වීමට විකල්පයක් ලෙස මෙම රැස්වීම පිළිගත්තේ නැතත්, වර්ධනය වන කොවිඞ් 19 ජාතික අර්බුදය හමුවේ දේශපාලනය පසෙකට දැමිය යුතු බව පක්ෂයේ නිල ස්ථාවරය බැවින්, යළිත් වරක් එය ප්‍රකාශ කිරීම සඳහා රැස්වීමට සහභාගි වීමට එක්සත් ජාතික පක්ෂය තීරණය කර තිබූ බව ද එහි දැක්වෙනවා.\nඑහෙත් කොවිඞ් 19 උවදුර හමුවේ අපේ රට අස්ථාවර වී ඇති අවස්ථාවක රජය ගන්නා උත්සාහයන්ට සහාය වීමට එක්සත් ජාතික පක්ෂය සූදානම් බවත්, එය ඵලදායි ලෙස සිදුකිරීම සඳහා ගනු ලබන සියලූ ක්‍රියාමාර්ග රටේ ව්‍යවස්ථාවට අනුකූල වන බවට රජය සහතික විය යුතු බවත් එම නිවේදනයේ සඳහන්.",
       "URL": "https://www.hirunews.lk/239978/අගමැතිගේ-සාකච්ඡාව-එජාපයත්-වර්ජනය-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2756"
}