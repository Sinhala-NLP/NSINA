{
       "Source": "hirunews",
       "Timestamp": "Monday, 10 January 2022 - 17:57",
       "Headline": "ශ්‍රී ලංකාවේ ආර්ථිකයට ආසියානු සංවර්ධන බැංකුවේ සහාය (ඡායාරූප)",
       "News Content": "මෙරට ආර්ථික ප්‍රවර්ධනය වෙනුවෙන් කුඩා හා මධ්‍ය පරිමාණ ව්‍යවසාය අංශයට ආසියානු සංවර්ධන බැංකුවේ සහාය ලබාදෙන බව එහි උප සභාපති ෂික්සිත් චෙන් (Shixin Chen) පවසනවා.\nඋප සභාපතිවරයා මේ බව සඳහන් කළේ, අද (10) පෙරවරුවේ ජනාධිපති ගෝඨාභය රාජපක්ෂ සමග ජනාධිපති කාර්යාලයේ දී පැවති සාකච්ඡාවේ දී යි.\nආසියානු සංවර්ධන බැංකුවේ සහාය ඇතිව දැනට මෙරට ක්‍රියාත්මක ව්‍යාපෘතිවල සාර්ථකත්වය ෂික්සිත් චෙන් විසින් ඇගයීමට ලක් කෙරුණු අතර, රාජ්‍ය සංස්ථා කිහිපයක් ප්‍රතිව්‍යුහගත කිරීම සඳහා ආධාර ලබාදීමට ආසියානු සංවර්ධන බැංකුව අපේක්ෂා කරන බව ද උපසභාපතිවරයා මෙහිදී සඳහන් කළා.\nආසියානු සංවර්ධන බැංකුව මෙම වසර සඳහා ඇමරිකානු ඩොලර් මිලියන 786ක් ශ්‍රී ලංකාව වෙනුවෙන් වෙන් කර ඇති අතර, දැනට ක්‍රියාත්මක ව්‍යාපෘති සංඛ්‍යාව 27ක්.\nආසියානු සංවර්ධන බැංකුවෙහි වාර්ෂික සම්මේලනය රටවල් 68ක නියෝජනයෙන් ලබන මැයි මස 02 සිට 05 දක්වා ශ්‍රී ලංකාවේ දී පැවැත්වීමට තීරණය තීරණය කර තිබෙනවා.\nඊට සමගාමීව ව්‍යාපාරික සමුළු ඇතුළු ක්‍රියාකාරකම් කිහිපයක් පැවැත්වීමට ද සැලසුම් කර ඇති බවයි ජනාධිපති මාධ්‍ය අංශය නිකුත් කළ නිවේදනයේ දැක්වෙන්නේ.\nදේශීය සහ විදේශීය නියෝජිතයන් 5,000ක පමණ පිරිසක් ඊට සහභාගී වනු ඇති බවට ද අපේක්ෂා කෙරෙනවා.\nමෙම සමුළුව “පශ්චාත් කොවිඩ් - 19 ලෝකය සඳහා කාලගුණ විපර්යාසයන්ට ඔරොත්තු දෙන හරිත ආර්ථිකයක්” යන තේමාව ඔස්සේ පැවැත්වෙනු ඇති.\nශ්‍රී ලංකාව කොවිඩ් - 19 එන්නත්කරණ වැඩපිළිවෙළ සාර්ථක ප්‍රතිඵල අත්පත් කරගැනීම, රජයේ සෞඛ්‍ය යාන්ත්‍රණයෙහි සංවිධානාත්මක බව ආසියානු සංවර්ධන බැංකුවේ උප සභාපතිවරයාගේ ඇගයීමට ලක් වුණා.\nඑමෙන්ම එන්නත්කරණ වැඩපිළිවෙළ සාර්ථක කරගැනීමට ආසියානු සංවර්ධන බැංකුව ලබාදුන් සහාය වෙනුවෙන් ද රජයේ සහ ජනතාවගේ කෘතවේදීත්වය හිමි වන බව ද මෙහිදී ජනාධිපති ගෝඨාභය රාජපක්ෂ විසින් අවධාරණය කරනු ලැබුවා.",
       "URL": "https://www.hirunews.lk/293579/ශ්‍රී-ලංකාවේ-ආර්ථිකයට-ආසියානු-සංවර්ධන-බැංකුවේ-සහාය-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1435"
}