{
       "Source": "hirunews",
       "Timestamp": "Saturday, 05 November 2022 - 13:35",
       "Headline": "බලධාරි නොසැලකිල්ලෙන් හෙණ වැදුණු කරවල කර්මාන්තය (වීඩියෝ)",
       "News Content": "පවතින ආර්ථික අර්බුදයේ සෘජු හා වක්‍ර බලපෑම මෙරට සමස්ත ක්‍රියාවලියටම එල්ල වී තිබෙනවා.\nඑහි ප්‍රතිඵලයක් ලෙස වසර ගණනාවක් පුරා තමන් කරගෙන ආ ජීවන වෘත්තියට කණ කොකා හැඬීමට පටන්ගෙන ඇති බවයි, මීගමුවේ සාම්ප්‍රදායික කරවල නිෂ්පාදකයින් පවසන්නේ.\nකරවල බැදුමක්, හාල්මැස්සන් හොද්දක් කියන්නේ බතට රසය මෙන්ම ගුණයද එක් කිරීමට සමත් ආහාරයක්.\nමස් මාළු මිල අධික වීම හමුවේ අඩු ආදායම්ලාභී ජනතාව බොහෝ විට තම ආහාර වේල රසවත් කර ගැනීමට යොදාගන්නේ කරවල කෑල්ලක්.\nනමුත් බතට රස ගෙන දෙන කරවල නිෂ්පාදනය නම් එතරම් රසවත් එකක් නෙවෙයි.\nමේ, මීගමුව, කුට්ටිදූව මුහුදු තීරයේ වසර ගණනාවක් පුරා පාරම්පරිකව සිය එකම ජීවනෝපාය මාර්ගය වූ කරවල නිෂ්පාදකයින් මුහුණ දෙන තත්ත්වයයි.\nපසුගිය කොවිඩ් සමයේ ආරම්භ වූ අර්බුදකාරී වාතාවරණය සිය ජීවනෝපාය මාර්ගයට මේ වනවිට දැඩි ලෙස බලපෑම් එල්ල කර ඇත් බවයි ඔවුන් පෙන්වා දෙන්නේ.\nආණයනික කරවල වෙළඳපොල තුළ තරමක් මිල අඩුවීමක් දක්නට ලැබුනත් සාම්ප්‍රදායික ක්‍රම සහ විධි භාවිත කරමින් වියලන දේශීය කරවලවල පවතින රසය සහ ගුණය නම් එහි දක්නට ලැබෙන්නේ නැහැ.\nකිසිවෙකුට අත නොපා තම ස්වෝත්සාහයෙන් නැගී සිටිමින් ජීවිතය ගැට ගසාගන්නට වෙර දරණ මේ මිනිසුන්ට යම් තරමක හෝ සාධාරණයක් ඉටු කිරීම බලධාරීන් සතු වගකීමක්.",
       "URL": "https://www.hirunews.lk/319679/බලධාරි-නොසැලකිල්ලෙන්-හෙණ-වැදුණු-කරවල-කර්මාන්තය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=755"
}