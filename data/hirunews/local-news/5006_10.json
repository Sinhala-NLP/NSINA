{
       "Source": "hirunews",
       "Timestamp": "Tuesday, 14 June 2016 - 18:43",
       "Headline": "මහ බැංකුව තොරතුරු සඟවා නැහැ - රජය කියයි",
       "News Content": "රාජ්‍ය ව්‍යාපාර පිළිබඳ පාර්ලිමේන්තු කාරක සභාවට තොරතුරු ලබාදීම මහ බැංකුව විසින් ප්‍රතික්ෂේප කළ බවට පළවන වාර්තා අසත්‍ය බව රජයේ ප්‍රවෘත්ති දෙපාර්තමේන්තුව අද ප්‍රකාශ කළා.\nආණ්ඩුක්‍රම ව්‍යවස්ථාවේ මූල්‍ය නීති පනත් අනුව තමන් සතු තොරතුරු සහ ලිපි ලේඛන විගණන කටයුතු සඳහා සැපයීමට මහ බැංකුව බැඳී සිටින බවයි එහි සඳහන් වන්නේ.\nවිෂය භාර අමාත්‍යවරයා ලෙස අග්‍රාමාත්‍ය රනිල් වික්‍රමසිංහ ජාතික ප්‍රතිපත්ති අමාත්‍යාංශයේ ලේකම්වරයා කැඳවා මේ පිළිබඳ තොරතුරු විමසූ බවත්, අනතුරුව අග්‍රාමාත්‍යවරයා, විගණකාධිපතිවරයා සමඟ සාකච්ඡාවක්ද පැවැත්වූ බවත් රජයේ ප්‍රවෘත්ති දෙපාර්තමේන්තුව ප්‍රකාශ කරනවා.\nඑහිදී අදාළ තොරතුරු පාර්ලිමේන්තු කාරක සභාව වෙත ලබාදීමේ ක්‍රමවේදයක් පිළිබඳවද සාකච්ඡා කර ඇතැයි සඳහන්.\nඒවායේ රහසිගත භාවය ආරක්ෂා කිරීමේ වගකීම මත සියලූ තොරතුරු විගණකාධිපතිවරයා හරහා, මහ බැංකුව මගින් ලබාගත හැකි බව අග්‍රාමාත්‍ය රනිල් වික්‍රමසිංහ කථානායකවරයාටද දැනුම්දී තිබෙනවා.\nඑසේම මෙහිදී සැළකිල්ලට ගත් කරුණු මත පාර්ලිමේන්තුවට මෙවැනි සංවේදී තොරතුරු අවශ්‍ය අවස්ථාවක ඒවා සැපයීමේ මාර්ගෝපදේශ සකස් කිරීමටත්, ජාතික විගණන පනතට ඊට අදාළ වගන්ති එක් කිරීමටත් අග්‍රාමාත්‍යවරයාගේ අවධානය යොමුවී ඇතැයි රජයේ ප්‍රවෘත්ති දෙපාර්තමේන්තුව වැඩිදුරටත් ප්‍රකාශ කළා.\nමේ අතර වලස්මුල්ලේ අද පැවති උත්සවයකදී නිවාස හා ඉදිකිරීම් අමාත්‍ය සජිත් ප්‍රේමදාස මහ බැංකුවට එල්ලවන  චෝදනා සම්බන්ධයෙන් අදහස් පළ කළා.\nඔහු කියා සිටියේ ඒකාබද්ධ විපක්ෂය මහ බැංකු බැදුම්කර ගණුදෙනුවට අදාළව පදනම් විරහිත චෝදනා එල්ල කරමින් සිටින බවයි.\nමේ අතර මෙරට ප්‍රාග්ධන ගිණුම විවෘත කර නොමැති බව මුදල් අමාත්‍ය රවී කරුණානායක මහතා අවධාරණය කරනවා.\nඅමාත්‍යවරයා මේ අදහස් පළ කළේ ප්‍රාග්ධන ගිණුම විවෘත කර ඇති බවට ඒකාබද්ධ විපක්ෂය එල්ල කළ චෝදනාවලට ප්‍රතිචාර දක්වමින්.",
       "URL": "https://www.hirunews.lk/135546/මහ-බැංකුව-තොරතුරු-සඟවා-නැහැ-රජය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=5006"
}