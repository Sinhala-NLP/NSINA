{
       "Source": "hirunews",
       "Timestamp": "Thursday, 12 May 2022 - 21:59",
       "Headline": "විපක්ෂ නායක සජිත්ට ජනපතිගෙන් පිළිතුරු ලිපියක් (වීඩියෝ)",
       "News Content": "ජනාධිපති ගෝඨාභය රාජපක්ෂ විසින් විපක්ෂ නායක සජිත් ප්‍රේමදාස වෙත ලිපියක් යොමුකර තිබෙනවා.\nඒ කොන්දේසි කිහිපයකට යටත්ව අගමැති ධුරය භාරගැනීමට සූදානම් බවට විපක්ෂ නායකවරයා යොමු කළ ලිපියට පිළිතුරු වශයෙන්.\nඑහි දැක්වෙන්නේ අගමැති ධුරයේ වගකීම භාර ගැනීම ප්‍රතික්ෂේප කර තිබූ තත්ත්වයක් තුළ පාර්ලිමේන්තුව නියෝජනය කරන අනෙක් පක්ෂ නායකයන් සමග ද සාකච්ඡා කර රනිල් වික්‍රමසිංහ අගමැති ධුරයට පත් කිරීමට ගනු ලැබූ තීරණය වෙනස් කළ නොහැකි බවයි.\nඑසේ වුව ද පවතින ආර්ථික සහ දේශපාලන අර්බුදයට විසඳුම් සෙවීම ජාතික අවශ්‍යතාවක් ලෙසට සලකා ඔබේ පක්ෂයේ යම් පිරිසක් ඉදිරියේදී පත් කිරීමට නියමිත නව අමාත්‍ය මණ්ඩලයට ඇතුලත් කිරීමට එකග න්‍න්නේ නම් ඒ සම්බන්ධයෙන් නොපමාව තමා දැනුවත් කිරීමට කටයුතු කරන ලෙසට ද ජනාධිපතිවරයා ප්‍රකාශකර තිබෙනවා.\nරටේ බරපතල දේශපාලන සහ ආර්ථික අර්බුදයකට මුහුණ දෙමින් පවතින අවස්ථාවක නව අමාත්‍ය මණ්ඩලය පත් කිරීම ද බොහෝ කල් දැමීමට නොහැකි බැවින් විපක්ෂ නායකවරයාගේ කඩිනම් ප්‍රතිචාරය අගය කරන බවයි ජනාධිපතිවරයා යොමු කළ ලිපියේ වැඩිදුරටත් දැක්වෙන්නේ.",
       "URL": "https://www.hirunews.lk/304182/විපක්ෂ-නායක-සජිත්ට-ජනපතිගෙන්-පිළිතුරු-ලිපියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1173"
}