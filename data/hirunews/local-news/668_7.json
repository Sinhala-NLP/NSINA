{
       "Source": "hirunews",
       "Timestamp": "Wednesday, 14 December 2022 - 8:00",
       "Headline": "අයි.එම්.එෆ් ණය මේ වසරේ නො ලැබෙන ලකුණු (වීඩියෝ)",
       "News Content": "ශ්‍රී ලංකාවට ලබාදීමට නියමිත ඩොලර් බිලියන 2යි දශම 9 විස්තීර්ණ මූල්‍ය සහනය සම්බන්ධයෙන් වන මුල්‍ය අරමුදලේ විධායක කමිටුවේ අනුමැතිය මේ වසර අවසන් වීමට පෙර ලබාදීමට අවස්ථාව නොලැබෙන බව රොයිටර් පුවත් සේවය පෙන්වා දෙනවා.\nකෙසේ වෙතත් මහ බැංකු අධිපති ආචාර්ය නන්දලාල් වීරසිංහ සඳහන් කළේ, ජාත්‍යන්තර මුල්‍ය අරමුදල සමඟ සිදු කරන සාකච්ඡා මේ වනතෙක් අවසන් කර නොමැති බවයි.\nරොයිටර් පුවත් සේවය වැඩිදුරටත් පෙන්වා දෙන්නේ, අපේක්ෂිත විස්තීර්ණ මූල්‍ය සහනය ලබා ගැනීම සම්බන්ධයෙන් මුල්‍ය අරමුදලේ විධායක කමිටුවේ අනුමැතිය මෙම වසරේ අවසානය වන විට ලැබීමට නියමිතව තිබුණ ද ඒ සඳහා අවශ්‍ය ප්‍රධාන පියවරක් ශ්‍රී ලංකාව ගත යුතුව තිබීම මත එය මේ වසරේ සිදු නොවනු ඇති බවයි.\nපසුගිය ජුනි මාසයේ දී ශ්‍රී ලංකාව ජාත්‍යන්තර මූල්‍ය අරමුදල සමඟ කාර්ය මණ්ඩල මට්ටමේ එකඟතාවයකට එළඹුණු අතර පසුව මෙරට ණය හිමියන් සමඟ ණය ප්‍රතිව්‍යුහගතකරණ වැඩසටහනට යොමු වුණා.\nකෙසේ වෙතත්, විස්තීරණ මූල්‍ය සහනය ලබා ගැනීම සඳහා වන ශ්‍රී ලංකාවේ වැඩ වැඩසටහන මන්ධගාමී වී ඇති අතර මෙරට ණය ප්‍රතිව්‍යුහගත කිරීමේ ක්‍රියාවලිය තවදුරටත් වෙනස්කම් සිදුවිය යුතු බවයි රොයිටර් පුවත් සේවය වැඩිදුරටත් පෙන්වා දෙන්නේ.\nමේ වසර අවසානය සඳහා වන මුල්‍ය අරමුදලේ විධායක කමිටු වැඩසටහන් පෙළ ගැස්ම මේ වනවිට ජාත්‍යන්තර මූල්‍ය අරමුදලේ වෙබ් අඩවිය ඔස්සේ ප්‍රකාශයට පත් කර තිබෙනවා.\nනමුත් එහි ආර්ථික අර්බුධයන් ගෙන් පෙළන සෙසු රාජ්‍ය ගැන සඳහන්ව තිබූණ ද ශ්‍රී ලංකාව සම්බන්ධයෙන් කිසිදු සඳහනක් නොමැති බවයි රොයිටර් පුවත් සේවය වාර්තා කරන්නේ.\nමේ අතර මෙරට ණය ප්‍රතිව්‍යුහ ගත කිරීමේ ක්‍රියාවලියට අඛණ්ඩව සහය වන බව මෙරට ජපාන තානාපති කාර්යාල නියෝජිත පිරිස අවධාරණය කළ බව මුදල් රාජ්‍ය අමාත්‍ය ශේහාන් සේමසිංහ ප්‍රකාශ කළා.\nඔවුන් සමඟ රාජ්‍ය අමාත්‍යවරයා ඊයේ සාකච්ඡාවක් ද පැවැත්වූ අතර, අනතුරුව මුදල්, අර්ථික ස්ථීායිකරණ සහ ජාතික ප්‍රතිපත්ති අමාත්‍යාංශය නිවේදනයක් නිකුත් කරමිනුයි මේ බව සඳහන් කළේ.\nකෙසේ වෙතත්, ජාත්‍යන්තර මුල්‍ය අරමුදල සමඟ සිදු කරන සාකච්ඡා මේ වනතෙක් අවසන් කර නොමැති බවයි මහ බැංකු අධිපති ආචාර්ය නන්දලාල් වීරසිංහ ප්‍රකාශ කළේ. ඔහු මේ බව කියා සිටියේ වරලත් ගණකාධිකාරීවරුන්ගේ වාර්ෂික පර්යේෂණ සම්මන්ත්‍රණයට කොළඹ අද එක්වෙමින්.",
       "URL": "https://www.hirunews.lk/322640/අයි-එම්-එෆ්-ණය-මේ-වසරේ-නො-ලැබෙන-ලකුණු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=668"
}