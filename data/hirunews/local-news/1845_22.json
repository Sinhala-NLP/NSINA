{
       "Source": "hirunews",
       "Timestamp": "Friday, 02 July 2021 - 19:46",
       "Headline": "කාබනික කෘෂිකර්මය වෙත යොමුවීමේ වැඩපිලිවෙලට ඉන්දිය සහය",
       "News Content": "ශ්‍රී ලංකාව ගෙනයන කාබනික කෘෂිකර්මය වෙත යොමුවීමේ වැඩපිලිවෙලට ඉන්දීය සහය ලබාදීමට සූදානම් බව මෙරට ඉන්දීය මහ කොමසාරිස් ගෝපාල් බාග්ලේ ප්‍රකාශ කළා.\nඒ, කෘෂිකර්ම රාජ්‍ය අමාත්‍ය ශෂීන්ද්‍ර රාජපක්ෂ ඇතුළු දෙරටේ නියෝජිතයින් අතර ඔන්ලයින් ක්‍රමයට ඊයේ (01) පැවති සාකච්ඡාවකදීයී.\nකාබනික කෘෂිකර්මාන්තයට අදාළ පුහුණුව ලබා දීම, තාක්ෂණික ඥාණය බෙදා ගැනීම සහ පර්යේෂණ සඳහා දායකත්වය ලබා දීමේදී දෙරට අතර සහයෝගීතාවය වැදගත් බව ඉන්දීය මහ කොමසාරිස්වරයා එහිදී අවධාරණය කළා.\nඒ අනුව ඉන්දියාවේ සහයෝගය සහිතව විශිෂ්ඨත්වයේ කාබනික මධ්‍යස්ථානයක් මෙරට තුල පිහිටුවීමට අදාල යෝජනාවක්ද ඉන්දීය මහ කොමසාරිස්වරයා විසින් ඉදිරිපත් කළා.\nඑහිදී ඔහු දෙරටේ ජෛව පොහොර සමාගම් වෙත වැඩිදුරටත් කියා සිටියේ  ශ්‍රී ලංකාව තුල ජෛව පොහොර නිපදවීමේ ඒකාබද්ධ ව්‍යාපෘතීන් ගොඩනැගීම සඳහා පවතින අවස්ථාවන් පිළිබඳව සොයා බලන ලෙසයි.\nමේ අතර, පොළොන්නරුව - ලංකාපුර ප්‍රාදේශිය සභාව මගින් ද කාබනික පොහොර නිෂ්පාදන කම්හලක් ආරම්භ කර තිබෙනවා.\nඑමෙන්ම වැලිගම නගර සභාව මගින් 2006 වසරේ සිට ආරම්භ කල කොම්පෝස්ට් පොහොර ව්‍යාපෘතිය තුළින් මේ වනවිට දෛනිකව පොහොර කිලෝග්‍රෑම් 2,500 ක් පමණ නිෂ්පාදනය කරන බව එම නගර සභාවේ ලේකම් ලලිත් ප්‍රියදර්ශන කියා සිටියා.",
       "URL": "https://www.hirunews.lk/275889/කාබනික-කෘෂිකර්මය-වෙත-යොමුවීමේ-වැඩපිලිවෙලට-ඉන්දිය-සහය",
       "Category": "Local News",
       "Parent URL": "https://www.hirunews.lk/local-news.php?pageID=1845"
}