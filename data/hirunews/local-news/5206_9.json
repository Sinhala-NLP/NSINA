{
       "Source": "hirunews",
       "Timestamp": "Sunday, 17 January 2016 - 18:09",
       "Headline": "සංස්ථාව තෙල් ලීටරයක් ගන්නේ 30ට - දෙන්නේ කීයටද?   පාරිභෝගිකයාට වාසිය නැතිද?",
       "News Content": "ලෝක වෙළෙඳ පොළේ බොර තෙල් මිල අඩුවීමේ වාසිය මෙරට ජනතාවට ලබාදීමට ආණ්ඩුව කටයුතු නොකරන්නේ නම් ඊට එරෙහිව අධිකරණ ක්‍රියාමාර්ග ගන්න බව පාරිභෝගික අයිතීන් සුරැකීමේ ව්‍යාපාරය පවසනවා.\nඑහි සභාපති රංජිත් විතානගේ සදහන් කළේ වර්තමාන පවතින මිල අනුව...\nපෙට්‍රල් ලීටරයක් රුපියල් 90.00ක්,\nඩීසල් ලීටරයක් රුපියල් 70.00ක්\nදක්වා පහළ දැමීමට හැකි බවයි.\n2004 වසරේ අප්‍රේල් මාසයෙන් පසු මේ වන විට ලෝක වෙළෙඳ පොළේ බොරතෙල් බැරලයක පහළම අගය  වාර්තාවී තිබෙනවා.ඒ, ඇමරිකානු ඩොලර් 29.42 ක් ලෙසින්. මෑත කාලයේ බොරතෙල් බැරලයක වැඩිම මිල වාර්තා වන්නේ 2008 වසරේදී. ඒ  ඇමරිකානු ඩොලර් 145ක් ලෙසයි.\nලෝක වෙළෙඳ පොළේ තෙල් මිලට සාපේක්ෂව මෙරට වෙළෙඳ පොළේ තෙල් මිලෙහි හැසිරීම සම්බන්ධයෙන් එල්ලෙවෙන්නේ විවේචනයක්. පාරිභෝගිකයාට  නිසි ලෙස එහි වාසිය හිමිවන්නේ නැහැ. එහෙත්  ලෝක මිල වැඩි වන්නේ නම් එහි අවාසිය පාරිභෝගිකයාගෙන් සෘජුවම කිරීමට පාලකයන් පසුබට වන්නේ නැහැ. එවන් අවස්ථාවල මිල සූත්‍ර ඇත්තේ කොහිද? ජනතාව අසති.\nඅප රටේ තෙල් මිල වෙනස් වෙන්නේ දේශපාලන හේතු මත...මැතිවරණ පැමිණීම මත....\nපාරිභෝගික අයිතීන් සුරැකීමේ ව්‍යාපාරය පවසන්නේ ලෝක වෙළෙඳ පොළේ තෙල්මිලේ අඩුවීමේ වාසිය මෙරට ජනතාවට හිමිවිය යුතු බවයි.\nමේ වන විටමෙරට  පවතින්නේ 2015 ජනවාරි මස 21 වැනි දින තීරණය කෙරුණු තෙල් මිලයි. එම මිල තීරණයේදී ලෝක වෙළෙඳ පොළේ තෙල් බැරලයක මෙරට ගැනුම් වටිනාකම වන්නේ ඇමරිකානු ඩොලර් 55.47 ක්.\nඑම මිලට අනුව ලංකා ඛනිජ තෙල් සංස්ථාව එක් ලීටරයක් සදහා  රුපියල් 48.84 ක් වැය කරනවා.\nකෙසේ වෙතත් ලෝක වෙළෙඳ පොළේ වත්මන් මිල  අනුව\nඛනිජ තෙල් සංස්ථාවට එක් තෙල් ලීටරයක් සදහා ආසන්න වශයෙන් වැය කළ යුතු වන්නේ රුපියල් 30ක්.\nඒ අනුව ඛනිජ තෙල් සංස්ථාවට නව මිලදී ගැනීම්වලදී රුපියල් 18.84ක අතිරේක වාසියක්\nහිමිවනවා.\nඒ යටතේ අඩු විය යුතු මිල වාසිය පාරිභෝගිකයාට හිමිවන්නේ කවදාද?",
       "URL": "https://www.hirunews.lk/124205/සංස්ථාව-තෙල්-ලීටරයක්-ගන්නේ-30ට-දෙන්නේ-කීයටද-පාරිභෝගිකයාට-වාසිය-නැතිද",
       "Category": "Local News",
       "Parent URL": "https://www.hirunews.lk/local-news.php?pageID=5206"
}