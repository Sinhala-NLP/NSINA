{
       "Source": "hirunews",
       "Timestamp": "Tuesday, 27 April 2021 - 7:45",
       "Headline": "142වන නිල් මහා සටන කල් යයි",
       "News Content": "මෙවර රාජකීය - ශාන්ත තෝමස් වාර්ෂික ක්‍රිකට් තරඟය කොරෝනා වසංගතය හේතුවෙන් කල් තැබීමට එහි සංවිධායක කමිටුව තීරණය කර තිබෙනවා.\n142 වන නිල් මහ සටන පැවැත්වීමට නියමිතව තිබුණේ ලබන මැයි 6 වන දා සිට 8 වන දා දක්වායි.\nමෙවර එම තරඟය හම්බන්තොට - සූරියවැව මහින්ද රාජපක්ෂ ජාත්‍යන්තර ක්‍රිකට් ක්‍රීඩාංගණයේදී පැවැත්වීමට නියමිතව තිබුණේ ජෛව බුබුළ සෞඛ්‍යාරක්ෂණ ක්‍රමවේදය යටතේයි.\nකෙසේ නමුත්, ශාන්ත තෝමස් කණ්ඩායමේ ක්‍රීඩකයන් 4 දෙනෙකුට කොරෝනා වෛරසය ආසාදනය වී ඇති බව අනාවරණ වී තිබෙනවා.\nඔවුන් මෙන්ම අනෙකුත් සියළු ක්‍රීඩකයන් සෞඛ්‍ය බලධාරීන් සහ මහජන සෞඛ්‍ය පරීක්ෂකවරුන්ගේ අධීක්ෂණය යටතේ අදාල මාර්ගෝපදේශ පිළිපදින බව ද සංවිධායකයන් අවධාරණය කළා.\nඑමෙන්ම, රජයේ සහ පෞද්ගලික අංශයේ සියළුම උත්සව මැයි 31 වන දා දක්වා කල් තැබීමට රජය ගෙන ඇති තීරණය ද සැලකිල්ලට ගෙන මෙලෙස රාජකීය - ශාන්ත තෝමස් නිල් මහ සටන කල් දැමූ බවයි සංවිධායකයන් නිවේදනයක් නිකුත් කරමින් සඳහන් කළේ.",
       "URL": "https://www.hirunews.lk/269650/142වන-නිල්-මහා-සටන-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=1993"
}