{
       "Source": "hirunews",
       "Timestamp": "Tuesday, 28 March 2017 - 19:53",
       "Headline": "නිදහස් පක්ෂ මැයි රැළිය ගැටඹේ",
       "News Content": "මෙවර ශ්‍රී ලංකා නිදහස් පක්ෂයේ මැයි රැළිය මහනුවර ගැටඹේ ක්‍රීඩාංගණයේදී පවත්වන බව ඛනිජ තෙල් සම්පත් සංවර්ධන හා පෙට්‍රෝලියම් වායු පිළිබඳ අමාත්‍ය චන්දිම වීරක්කොඩි පවසනවා.\nඔහු මේ බව කියා සිටියේ එම අමාත්‍යාංශයේ කැඳවා තිබූ මාධ්‍ය හමුවකට එක්වෙමින්.\nඑහිදී අමාත්‍යවරයාගෙන් මාධ්‍යවේදීන් ඒකාබද්ධ විපක්ෂය විසින් පසුගියදා හබරාදුවේ සංවිධාන කර තිබූ රැළිය සම්බන්ධයෙන් කරුණු විමසුවා.\nඊට පිළිතුරු ලබාදෙමින් අමාත්‍යවරයා කියා සිටියේ පක්ෂය දෙකඩ කිරීමේ අරමුණින් ක්‍රියාත්මක වූ බලවේග දුර්වල වන බව ඒකාබද්ධ විපක්ෂයේ හබරාදුව රැස්වීමෙන් පැහැදිලිව පෙන්නුම් කළ බවයි.\nහම්බන්තොට වරාය සම්බන්ධයෙන් පවතින තත්ත්වය සම්බන්ධයෙන් මාධ්‍යවේදීන් කළ ප්‍රශ්න කිරීම් හමුවේ අමාත්‍යවරයා ප්‍රතිචාර දක්වමින් කියා සිටියේ වරාය සම්බන්ධයෙන් වන ගිවිසුමකට මෙතෙක් අත්සන් තබා නොමැති බවයි.",
       "URL": "https://www.hirunews.lk/157963/නිදහස්-පක්ෂ-මැයි-රැළිය-ගැටඹේ",
       "Category": "Local News",
       "Parent URL": "https://www.hirunews.lk/local-news.php?pageID=4591"
}