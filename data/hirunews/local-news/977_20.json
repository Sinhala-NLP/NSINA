{
       "Source": "hirunews",
       "Timestamp": "Sunday, 31 July 2022 - 14:27",
       "Headline": "ජුනි මාසයේ සංචාරක පැමිණීම ඉහළ ගිහින්",
       "News Content": "මේ වසරේ මැයි මාසයේ සංචාරක පැමිණීම්වලට සාපේක්ෂව ජූනි මස පැමිණීම් ඉහළ ගොස් තිබෙන බව ශ්‍රී ලංකා මහබැංකුවේ නවතම දත්තවල සඳහන් වනවා.\nඒ අනුව 2022 මැයි මාසයේ දී 30,207ක් වූ සංචාරක පැමිණීම් ජූනි මස අවසන් වන විට 32,856ක් දක්වා ඉහළ ගොස් තිබෙනවා.\nඑනම් එම මාසය තුළ සංචාරකයන් 2,649 කින් වැඩිව තිබෙනවා.\nපවතින ඉන්ධන හිඟය, විදුලිය ඇනහිටීම්, ආර්ථික හා සමාජීය බාධා කිරීම්, ඇතැම් රටවල් විසින් නිකුත් කරන ලද දැඩි සංචාරක උපදේශන යනාදී අහිතකර තත්ත්වයන් හමුවේ වුවත් මෙම සුළු වර්ධනය පෙන්නුම් කරන්නේ.\nඑලෙස ඉකුත් ජුනි මාසයේ දී මෙරටට පැමිණි සංචාරකයන් ඉන්දියාව, එක්සත් රාජධානිය, ඕස්ට්‍රෙලියාව සහ ජර්මනිය වැනි රටවල් නියෝජනය කරමිනුයි වැඩි වශයෙන් පැමිණ ඇත්තේ.\n2022 ජූනි මාසයේ සංචාරක ඉපැයීම් ඇමරිකානු ඩොලර් මිලියන 59 ක් බව මහබැංකුව ගනන් බලා ඇති අතර, එය පෙර මාසයේ සංචාරක ඉපැයීම් ලෙස වාර්තා වූ ඇමරිකානු ඩොලර් මිලියන 54ට වඩා ඇමරිකානු ඩොලර් මිලියන පහකට ආසන්න වැඩි වීමක්.\nඑසේ ම පෙර වසරේ අනුරූප මාසය හා සැසඳීමේ දී ඇමරිකානු ඩොලර් මිලියන 4ට ආසන්න ප්‍රමාණයක වැඩි වීමක් ද පෙන්නුම් කරන බවයි මහබැංකු දත්ත නිරූපණය කරන්නේ.",
       "URL": "https://www.hirunews.lk/311479/ජුනි-මාසයේ-සංචාරක-පැමිණීම-ඉහළ-ගිහින්",
       "Category": "Local News",
       "Parent URL": "https://www.hirunews.lk/local-news.php?pageID=977"
}