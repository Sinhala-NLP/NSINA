{
       "Source": "hirunews",
       "Timestamp": "Sunday, 04 September 2022 - 14:19",
       "Headline": "විදුලිබල මණ්ඩලය ප්‍රතිව්‍යුහගත කිරීමේ යෝජනා මේ මස අග කැබිනට් මණ්ඩලයට (වීඩියෝ)",
       "News Content": "විදුලිබල මණ්ඩලය ප්‍රතිව්‍යුහගත කිරීමේ යෝජනා සැප්තැම්බර් මාසය අවසන්වීමට පෙර කැබිනට් මණ්ඩලයට ඉදිරිපත් කරන බව විදුලිබල හා බලශක්ති අමාත්‍ය කංචන විජේසේකර ප්‍රකාශ කළා.\nට්විටර් පණිවුඩයක් නිකුත් කරමින් ඔහු සඳහන් කළේ අදාළ ප්‍රතිව්‍යුහගත කිරීම සඳහා යෝජනා සහ වැඩපිළිවෙලක් ලබාදීමට පත් කරන ලද කමිටුවේ සාමාජිකයන් සමඟ අද (04) පෙරවරුවේ හමුවක් පැවති බවයි.\nඑම කමිටුව මේ වනවිට විවිධ සංවර්ධන ආයතන නියෝජිතයින්, දේශීය - විදේශීය විදුලිබල ක්‍ෂේත්‍රයේ ප්‍රවීණයින් සහ පාර්ශ්වකරුවන් සමඟ සාකච්ඡා සිදුකර ඇති බව අමාත්‍යවරයා පෙන්වා දෙනවා.\nපාර්ලිමේන්තුව නියෝජනය කරන දේශපාලන පක්ෂ නියෝජිතයින් සහ මහජන උපයෝගීතා කොමිසම සමඟ එළඹෙන සතියේ එම කමිටුව විදුලිබල මණ්ඩලය ප්‍රතිව්‍යුහගත කිරීම පිළිබඳ සාකච්ඡා කිරීමට නියමිත බව අදාළ ට්විටර් පණිවුඩයේ වැඩිදුරටත් සඳහන්.",
       "URL": "https://www.hirunews.lk/314531/විදුලිබල-මණ්ඩලය-ප්‍රතිව්‍යුහගත-කිරීමේ-යෝජනා-මේ-මස-අග-කැබිනට්-මණ්ඩලයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=892"
}