{
       "Source": "hirunews",
       "Timestamp": "Saturday, 03 April 2021 - 19:21",
       "Headline": "පාස්කු ඉරුදින වෙනුවෙන් දිවයිනේ කතෝලික දේවස්ථානවලට විශේෂ ආරක්ෂාවක් (වීඩියෝ)",
       "News Content": "හෙටට යෙදෙන පාස්කු ඉරුදින වෙනුවෙන් දිවයිනේ කතෝලික දේවස්ථානවලට විශේෂ ආරක්ෂාවක් යෙදවීමට ආරක්ෂක අමාත්‍යාංශය පියවර ගෙන තිබෙනවා.\nමේ අතර පාස්කු කොමිසමේ අවසන් වාර්තාව අධ්‍යයනය කර අමාත්‍ය කමිටුවේ වාර්තාව එළඹෙන සඳුදා ජනාධිපති ගෝඨාභය රාජපක්ෂ මහතාට බාරදීමට නියමිතයි.\nමෙවර පාස්කු ඉරුදිනය යෙදී ඇති හෙට දිවයින පුරා කතෝලික පල්ලි කේන්ද්‍ර කරගනිමින් විශේෂ ආරක්ෂිත වැඩපිළිවෙළක් ක්‍රියාත්මකයි.\nනිවේදනයක් නිකුත් කරමින් ආරක්ෂක අමාත්‍යාංශය සඳහන් කරන්නේ ශුද්ධ වූ සතිය තුළ සහ පාස්කු ඉරිදා\nදිනයේ රටතුළ ආරක්ෂාව තරකිරීමට පියවර ගෙන ඇති බවයි.\nමෙම කාලසීමාව තුළ දැඩි අවධානයෙන් සිට රට තුළ ආරක්ෂක විධි විධාන තර කරන ලෙස ආරක්ෂක මාණ්ඩලික ප්‍රධානීන්ට සහ ත්‍රිවිද හමුදාපතිවරුන්ට විශේෂ උපදෙස් ලබාදී ඇති බවද එහි වැඩිදුරටත් සඳහන්.\nඒ අනුව කතෝලික ජනතාව බහුලව වෙසෙන මීගමුව, හලාවත, මඩකලපුව යන දිස්ත්‍රික්කවල සහ දිවයිනේ අනෙකුත් කතෝලික දේවස්ථානවල ආරක්ෂාව තහවුරු කිරීමට ආරක්ෂක අංශ පියවර ගෙන තිබෙනවා.\n2019 වසරේ එල්ල වූ පාස්කු ඉරිදා ප්‍රහාරයේ ප්‍රධාන ඉලක්කයක් වූ කොළඹ - කොච්චිකඩේ ශාන්ත අන්තෝනි දේවස්ථානය ආශ්‍රිතව විශේෂ ආරක්ෂාවක් යොදවා තිබෙනවා.\nමීගමුව - කටුවාපිටිය ශාන්ත සෙබස්තියන් දේවස්ථානයද ත්‍රස්තවාදීන්ගේ ප්‍රධාන ඉලක්කයක් වුණා.\nඑම දේවස්ථානය ආශ්‍රිතවද පාස්කු ඉරුදින වෙනුවෙන් විශේෂ ආරක්ෂාවක් යොදවා තිබුණා\nමේ අතර, පාස්කු කොමිසමේ අවසන් වාර්තාව අධ්‍යයනය කිරීමට පත්කළ අමාත්‍ය කමිටුවේ වාර්තාව ලබන සඳුදා ජනාධිපතිවරයාට භාරදෙන බව එම කමිටුවේ සාමාජික අමාත්‍ය ප්‍රසන්න රණතුංග ප්‍රකාශ කළා.",
       "URL": "https://www.hirunews.lk/267416/පාස්කු-ඉරුදින-වෙනුවෙන්-දිවයිනේ-කතෝලික-දේවස්ථානවලට-විශේෂ-ආරක්ෂාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2043"
}