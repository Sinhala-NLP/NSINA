{
       "Source": "hirunews",
       "Timestamp": "Saturday, 12 February 2022 - 13:10",
       "Headline": "ඉන්ධන මිල ඉහළ නැංවීමට සංස්ථාව යළි අවසර ඉල්ලයි",
       "News Content": "ඉන්ධන මිල ගණන් ඉහළ නැංවීමට අදාළව ලංකා ඛනිජ තෙල් නීතිගත සංස්ථාව යළිත් වරක් රජයට යෝජනාවක් ඉදිරිපත් කර තිබෙනවා.\nඑම සංස්ථාවේ සභාපති සුමිත් විජේසිංහ හිරු ප්‍රවෘත්ති අංශයට කියා සිටියේ විෂයභාර අමාත්‍ය උදය ගම්මන්පිල වෙත මෙම යෝජනාව යොමුකළ බවයි.\nකෙසේ වෙතත් අදාළ යෝජනාව සම්බන්ධයෙන් මෙතෙක් කිසිදු ප්‍රතිචාරයක් ලැබී නොමැති බව ද ඔහු සඳහන් කළා.\nලෝක වෙළඳපොලේ බොරතෙල් මිල ඉහළ යාම හමුවේ ඉන්ධන මිල ඉහළ දැමීමේ අවශ්‍යතාව දැඩිව මතුවී ඇති බවද සභාපතිවරයා පෙන්වා දුන්නා.\nඑසේම ලංකා ඛනිජ තෙල් නීතිගත සංස්ථාව, ඩීසල් ලීටරයක් වෙනුවෙන් මේ වනවිට රුපියල් 50කට ආසන්න පාඩුවක් සහ පෙට්‍රල් ලීටරයක් වෙනුවෙන් රුපියල් 15කට ආසන්න පාඩුවක් දරණ බවයි එහි සභාපතිවරයා වැඩිදුරටත් සඳහන් කළේ.\nබලශක්ති අමාත්‍ය උදය ගම්මන්පිල මීට පෙර ප්‍රකාශ කර තිබුණේ ඩීසල් ලීටරයකින් රුපියල් 35 ක් සහ පෙට්‍රල් ලීටරයකින් රුපියල් පහක් පාඩු ලබන බව ඛනිජ තෙල් සංස්ථාව දැනුම්දී තිබූ බවයි.\nමේ අතර ලංකා අයි.ඕ.සී. සමාගම පසුගිය හයවනදා මධ්‍යම රාත්‍රියේ සිට තීරණය කළේ සිය ඉන්ධන මිල ගණන් ඉහළ නැංවීමටයි.",
       "URL": "https://www.hirunews.lk/296815/ඉන්ධන-මිල-ඉහළ-නැංවීමට-සංස්ථාව-යළි-අවසර-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1361"
}