{
       "Source": "hirunews",
       "Timestamp": "Wednesday, 24 January 2018 - 7:44",
       "Headline": "බැඳුම්කර සහ බරපතල වංචා වාර්තා විවාදයට දින තීරණය කිරීම අද",
       "News Content": "බැඳුම්කර වාර්තාව සහ බරපතල වංචා, දූෂණ විමර්ශන ඇතුළත් වාර්තා 34 සම්බන්ධයෙන් වන විවාදය පැවැත්වෙන දිනය තීරණය කිරීම සඳහා විශේෂ පක්ෂ නායක රැස්වීමක් පාර්ලිමේන්තුවේදී අද (24) පැවැත්වෙනවා.\nකථානායක කරූ ජයසූරියගේ ප්‍රධානත්වයෙන් පැවැත්වෙන මෙම පක්ෂ නායක රැස්වීම ආරම්භ වන්නේ පස්වරු 2.30ටයි.\nමේ අතර බැඳුම්කර වාර්තාව සහ බරපතල වංචා හා දූෂණ විමර්ශන ඇතුළත් වාර්තා 34, ඊයේ (23) පාර්ලිමේන්තුවේදී සභාගත කෙරුණා.\nඒ, පසුගියදා පැවැති තවත් පක්ෂ නායක රැස්වීමකදී ඇති වූ එකඟතාවයකට අනුවයි.\nබැඳුම්කර වාර්තාව සම්බන්ධයෙන් විවාදයක් අවශ්‍ය බවට එහිදී විපක්ෂයේ පක්ෂ නායකයින් ඉල්ලීමක් කරනු ලැබුවා.\nඒ අනුවයි අද පැවැත්වෙන විශේෂ පක්ෂ නායක රැස්වීමේදී මේ සම්බන්ධයෙන් සාකච්ඡා කෙරෙන්නේ.\nමේ අතර, රජය පසුගිය වසරේ නොවැම්බර් සහ දෙසැම්බර් මාසවලදී කළ අතිරේක වියදම් පියවා ගැනීම සඳහා රුපියල් බිලියන 14ක සහ රුපියල් බිලියන 86 බැගින් රුපියල් බිලියන 100කට ආසන්න පරිපූරක ඇස්තමේන්තු දෙකක් ඊයේ පාර්ලිමේන්තුවට ඉදිරිපත් කර තිබෙනවා.",
       "URL": "https://www.hirunews.lk/181857/බැඳුම්කර-සහ-බරපතල-වංචා-වාර්තා-විවාදයට-දින-තීරණය-කිරීම-අද",
       "Category": "Local News",
       "Parent URL": "https://www.hirunews.lk/local-news.php?pageID=4111"
}