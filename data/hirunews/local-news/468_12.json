{
       "Source": "hirunews",
       "Timestamp": "Saturday, 18 March 2023 - 19:37",
       "Headline": "ඉන්දු - ලංකා සබඳතාවල ඝනකම ගැන ජෙයිශංකර් කතා කරයි",
       "News Content": "රුධිරය ජලයට වඩා ඝන වනවා සේ, දුෂ්කර කාලවල දී ඉන්දියාව ශ්‍රී ලංකාව වෙනුවෙන් පෙනී සිටීම ස්වභාවික තත්ත්වයක් බව ඉන්දීය විදේශ කටයුතු අමාත්‍ය ආචාර්ය එස්. ජයශංකර් පවසනවා.\nඔහු සඳහන් කරන්නේ දෙරට අතර ⁣ඉතිහාසය පුරා පවතින සබදතාව තුළ දුෂ්කර අවස්ථාවක දී ශ්‍රී ලංකාවට සහාය වීම අනිවාර්යයෙන්ම සිදුවන බවයි.\nඉන්දු ලංකා තානාපති සබඳතා සඳහා වසර 75 ක් සම්පූර්ණ වීම නිමිත්තෙන් නවදිල්ලියේ දී පැවති ප්‍රදර්ශනයක් විවෘත කිරීමේ අවස්ථාවකට එක්වෙමිනුයි ඔහු මේ අදහස් පළ කර ඇත්තේ.\nමෙහිදී ආචාර්ය ජයිශංකර් වැඩිදුරටත් සදහන් කළේ වත්මන් දුෂ්කර සමයේදී ඉන්දියාව සතු සම්පත්, හැකියාවන් අනුව ශ්‍රී ලංකාවට හැකි උපරිම සහයෝගය පළ කරන බවයි.\nමේ අතර, නොමිලේ සහ සහනාධාර ලෙස විදුලිබලය ලබාදීම ශ්‍රි ලංකාවේ වැනි විදුලිබල අර්බුදයක් මතු කිරීමට හේතුවනු ඇති බව ඉන්දියාවේ ඔඩිස්සා ප්‍රාන්තයේ බලශක්ති අමාත්‍ය ප්‍රතාප් ඩෙබ් පවසා තිබෙනවා.\nඔහු මෙම අදහස් පළකර ඇත්තේ ප්‍රාන්ත සභාවේ විපක්ෂ මන්ත්‍රීවරුන් විසින් නොමිලේ සහ සහනාධාර ලෙස විදුලිය ලබාදිය යුතු බවට කළ යෝජනාවක් පිළිබඳ විවාදයකට එක්වෙමින්.\nකෝටි හතර හමාරක ජනසංඛ්‍යාවක් වෙසෙන ඔඩිස්සා ප්‍රාන්තයේ, ප්‍රාන්ත සභාවේ බලය හොබවන්නේ භාරතීය ජනතා පක්ෂයයි.\nඑහි විපක්ෂය නියෝජනය කරන මන්ත්‍රීවරුන් මෙම නොමිලේ සහ සහනාධාර ලෙස විදුලිය ලබාදීමේ යෝජනාව ඉදිරිපත් කර තිබෙනවා.\nදිල්ලි හා පන්ජාබ් ප්‍රාන්තවල පවතින නොමිලේ විදුලිය ලබාදීමේ හෝ ආන්ද්‍ර, තෙලංගානා සහ චතිස්ගාර් ප්‍රාන්තවල පවතින සහන මිලට විදුලිය ලබාදීමේ ක්‍රමයක් ඔඩිස්සා ප්‍රාන්තයට ද හඳුන්වාදෙන ලෙසයි මෙහිදී විපක්ෂ මන්ත්‍රීවරු යෝජනා කර ඇත්තේ.\nඑහෙත් එය ප්‍රතික්ෂේප කරමින් ප්‍රාන්ත බලශක්ති අමාත්‍ය ප්‍රතාප් ඩෙබ් පෙන්වා දී ඇත්තේ එවැනි ක්‍රම හදුන්වාදීම ශ්‍රී ලංකාවේ මෙන් අනවශ්‍ය විදුලි අර්බුදයක් මතු කරන තත්ත්වයක් වනු ඇති බවයි.",
       "URL": "https://www.hirunews.lk/330294/ඉන්දු-ලංකා-සබඳතාවල-ඝනකම-ගැන-ජෙයිශංකර්-කතා-කරයි",
       "Category": "Local News",
       "Parent URL": "https://www.hirunews.lk/local-news.php?pageID=468"
}