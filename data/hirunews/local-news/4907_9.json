{
       "Source": "hirunews",
       "Timestamp": "Friday, 26 August 2016 - 7:57",
       "Headline": "ජගත් මහලේකම්වරයා අගෝස්තු 31 ශ්‍රී ලංකාවට",
       "News Content": "එක්සත් ජාතීන්ගේ මහලේකම් බෑන්කී මූන් මේ මස 31 වැනිදා ශ්‍රී ලංකාවට පැමිණෙනවා.\nනිව්යෝක් නුවර ජගත් සංවිධාන මූලස්ථානයේ ඊයේ (25) පැවති දෛනික මාධ්‍ය හමුවේදී මහලේකම්වරයාගේ ප්‍රකාශකයා සදහන් කළේ ඔහු දින 4 ක් ශ්‍රී ලංකාවේ රැදී සිටින බවයි.\nජනාධිපති මෛත්‍රීපාල සිරිසේන සහ අග්‍රාමාත්‍ය රනිල් වික්‍රමසිංහ ඇතුළු රජයේ සහ පාර්ලිමේන්තු නියෝජිතයන් මුණ ගැසෙන ජගත් සංවිධාන මහලේකම්වරයා යාපනය සහ ගාල්ලේ ද සංචාරය කිරීමට නියමිතයි.\nඋතුරේ නැවත පදිංචි කිරීම් පිළිබදව අවබෝධයක් ලබා ගැනීම ජගත් මහලේකම්වරයාගේ යාපන සංචාරයේ අරමුණයි.\nතරුණ සංහිදියාව සහ සහජීවනය පිළිබද ගාල්ලේ පැවැත්වෙන උත්සවයකට ද ජගත් මහලේකම්වරයා සහභාගි වනවා.\nඑක්සත් ජාතීන්ගේ සංවිධානයේ මහලේකම් බෑන්කී මූන් ශ්‍රී ලංකාවට පැමිණෙන්නේ ඔහුගේ ආසියානු සංචාරයේ එක් පියවරක් ලෙසයි.\nහෙට නිව්යෝක් නුවරින් නික්මෙන මහලේකම්වරයා මුලින්ම සිංගප්පූරුවට පැමිණෙන අතර, ශ්‍රී ලංකාවට පැමිණෙන්නේ මියන්මාරයේ ද සංචාරය කිරීමෙන් අනතුරුවයි.\nමියන්මාරයේදී ජගත් මහලේකම්වරයා එරට විදේශ කටයුතු ඇමතිනිය වන අවුන්සාන් සුකී ද මුණ ගැසෙනු ඇති.\nඉන් පසු ඔහු චීනයේ පැවැත්වෙන ජී.20 සමුළුවට මෙන්ම ලා ඕසයේ පැවැත්වෙන ආසියාන් - ජගත් සංවිධාන සමුළුවට ද සහභාගි වීමට නියමිතයි.",
       "URL": "https://www.hirunews.lk/141493/ජගත්-මහලේකම්වරයා-අගෝස්තු-31-ශ්‍රී-ලංකාවට",
       "Category": "Local News",
       "Parent URL": "https://www.hirunews.lk/local-news.php?pageID=4907"
}