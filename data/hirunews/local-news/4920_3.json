{
       "Source": "hirunews",
       "Timestamp": "Tuesday, 16 August 2016 - 20:04",
       "Headline": "දිවයිනේ ප්‍රදේශ රැසක රිය අනතුරු රැසක්",
       "News Content": "ගත වූ පැය 24 තුළ දිවයිනේ ප්‍රදේශ කිහිපයක සිදුවූ රිය අනතුරුවලින් පුද්ගලයන් 9 දෙනෙකු ජීවිතක්ෂයට පත්වී එක් අයෙකු බරපතල තුවාල ලබා\nතිබෙනවා.\nමාර්ග ආරක්ෂාව පිළිබඳ ජාතික සභාව පවසන්නේ ජුලි 31 වැනිදායින් අවසන් වූ ගත වූ මාස 7 තුළදී පමණක් යතුරුපැදි අනතුරුවලින් පුද්ගලයින් 646 දෙනෙක් ජීවිතක්ෂයට පත්ව ඇති බවයි.\nපාදුක්ක - මලගල ප්‍රදේශයේදී ඊයේ පස්වරුවේ අධික වේගයෙන් පැමිණි යතුරුපැදියක් ප්‍රතිවිරුද්ධ දෙසින් පැමිණි ජීප් රථයක හා අසල පිහිටි තාප්පයක\nගැටීමෙන් සිදුවූ අනතුරින් යතුරුපැදිකරු එම ස්ථානයේදීම මියගොස් තිබෙනවා.\nඅනතුරින් මියගොස් ඇත්තේ පාදුක්ක - මලගම - කෝරළඉම පදිංචි ශානුක රොෂාන් ජයවර්ධන නැමැති 19 හැවිරිදි තරුණයෙක්.\nඅනතුර සිදුවන අවස්ථාවේ යතුරුපැදිකරු ආරක්ෂක හිස් ආවරණ පැළද නොසිටි බව පාදුක්ක පොලිසිය පවසනවා.\nමේ අතර, ගාල්ල - මාතර ප්‍රධාන මාර්ගයේ පඹුරන හන්දිය අසලදී ඊයේ රාත්‍රි සිදුවූ රිය අනතුරකින් යතුරුපැදියක ගමන් ගත් තරුණයින් දෙදෙනෙකු\nජීවිතක්ෂයට පත්වුණා.\nඉදිරියෙන් ගමන් ගත් වෑන් රථයක් පසුකර යෑමේදී යතුරුපැදිය ප්‍රතිවිරුද්ධ දෙසින් පැමිණි ලොරි රථයක ගැටීමෙන් මෙම අනතුර සිදුව තිබෙනවා.\nඅනතුරින් මියගොස් ඇත්තේ 21 හැවිරිදි සහ 22 හැවිරිදි වියේ පසුවන මාතර - පඹුරන ප්‍රදේශයේ පදිංචි තරුණයින් දෙදෙනෙක්.\nමේ අතර, ගත වූ මාස 7 තුළ රිය අනතුරුවලින් පුද්ගලයින් 1632 ක් ජීවිත්කෂයට පත්ව තිබෙනවා.\nපදිකයින් 459 ක්, යතුරුපැදිකරුවන් 530 ක්, යතුරුපැදිවල පසුපස ගමන්ගත් අය116 ක්, පාපැදිකරුවන් 141 ක්, මගීන් 246 ක්, රියදුරන් 137 ක් මෙලෙස රිය අනතුරුවලින් ජීවිතක්ෂයට පත්වූවන් අතර වනවා.",
       "URL": "https://www.hirunews.lk/140786/දිවයිනේ-ප්‍රදේශ-රැසක-රිය-අනතුරු-රැසක්",
       "Category": "Local News",
       "Parent URL": "https://www.hirunews.lk/local-news.php?pageID=4920"
}