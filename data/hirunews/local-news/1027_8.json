{
       "Source": "hirunews",
       "Timestamp": "Tuesday, 12 July 2022 - 11:03",
       "Headline": "එක්සත් ජාතීන්ගේ සංවිධානය ශ්‍රී ලංකාව ගැන අවධානයෙන්",
       "News Content": "ශ්‍රී ලංකාවේ වත්මන් තත්ත්වය පිළිබඳ සමීප ව නිරීක්ෂණය කරමින් සිටින බව ජගත් සංවිධානය පවසනවා.\nමෙරට තත්ත්වය සම්බන්ධයෙන් ප්‍රකාශයක් සිදු කරමින් එම සංවිධානයේ මහලේකම් අන්තෝනියෝ ගුටේරස්ගේ නියෝජ්‍ය ප්‍රකාශක ෆර්හාන් හක් සඳහන් කළේ, ශ්‍රී ලංකාවට උපකාර කිරීමට ජගත් සංවිධානය සූදානමින් සිටින බවයි.\nසියලු පාර්ශවකරුවන් සාකච්ඡා මාර්ගයෙන් ගැටලු විසඳා ගත යුතු බවත්, වෙනත් පාර්ශවයකට බලය පැවරීමේ දී සාමකාමී අයුරින් එම කටයුතු සිදුවිය යුතු බව ජගත් සංවිධානයේ අදහස වී තිබෙනවා.\nඑසේම, මෙරට ප්‍රචන්ඩකාරි හැසිරීම් ජගත් සංවිධානයේ මහලේකම්වරයා හෙලා දකින බවයි ඔහුගේ නියෝජ්‍ය ප්‍රකාශක ෆර්හාන් හක් සඳහන් කළේ.\nඑමෙන්ම, ඊට සම්බන්ධ වූවන්ට එරෙහිව නීතිය ක්‍රියාත්මක කළ යුතු බවත් ජගත් සංවිධානය ප්‍රකාශ කර තිබෙනවා.\nමේ අතර, අරගලකරුවන් අද පස්වරු 1ට පක්ෂ නායකයින් හමුවීමට නියමිත යි.\nකොළඹ මහජන පුස්තකාල ශ්‍රවණාගාරයේ දී පැවැත්වෙන මෙම හමුවට පැමිණෙන්නැයි අරගලකරුවන්, පක්ෂ නායකයින්ට දැනුම්දී ඇති බවයි වාර්තා වන්නේ.\nරටේ වත්මන් තත්ත්වය සහ සර්ව පාක්ෂික ආණ්ඩුවක් පිහිටුවන ආකාරය සම්බන්ධයෙන් අරගලකරුවන්ගේ යෝජනා මෙහි දී ඉදිරිපත් කිරීමට නියමිත යි.\nඅද පස්වරු 2ට පාර්ලිමේන්තු සංකීර්ණයේ දී අරගලකරුවන් කතානායකවරයා සහ පක්ෂ නායකයින් හමුවීමට නියමිතව තිබුණා.\nඑය යම් හේතුවක් මත කල් දමා ඇති අතර, ඉන් පසුව යි අරගලකරුවන් විසින් පක්ෂ නායකයින්ට මෙලෙස සාකච්ඡාවක් සඳහා ආරාධනා කර ඇත්තේ.\nමේ අතර, තමන් ආණ්ඩුකාර ධූරයෙන් ඉල්ලා අස් වීමට තීරණය කළ බව දකුණු පළාත් ආණ්ඩුකාර ආචාර්ය විලී ගමගේ ප්‍රකාශ කළා.\nජනාධිපති ගෝඨාභය රාජපක්ෂ ධූරයෙන් ඉල්ලා අස්වීමට තීරණය කිරීමත් සමඟ මෙම තීරණය ගත් බවයි හිරු ප්‍රවෘත්ති අංශයට අදහස් දක්වමින් ඔහු කියා සිටියේ.",
       "URL": "https://www.hirunews.lk/309774/එක්සත්-ජාතීන්ගේ-සංවිධානය-ශ්‍රී-ලංකාව-ගැන-අවධානයෙන්",
       "Category": "Local News",
       "Parent URL": "https://www.hirunews.lk/local-news.php?pageID=1027"
}