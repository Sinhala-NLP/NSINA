{
       "Source": "hirunews",
       "Timestamp": "Wednesday, 19 January 2022 - 9:14",
       "Headline": "කැලණිතිස්ස අද ඇරෙයි ද ?",
       "News Content": "දැනට ඉන්ධන නොමැතිවීම හේතුවෙන් නතර කර ඇති කැළණිතිස්ස බලාගාර සංකීර්ණයේ බලාගාර දෙක සඳහා අවශ්‍ය ඉන්ධන තොග ලබාදීමට ලංකා ඛනිජ තෙල් නීතිගත සංස්ථාව පියවර ගෙන තිබෙනවා.\nඒ අනුව අද දින සිට එළඹෙන 22 වන දා දක්වා දිනකට ඉන්ධන මෙට්‍රික් ටොන් දහසක් ලබාදෙන බවයි ලංකා ඛනිජ තෙල් නීතිගත සංස්ථාවේ සභාපති සුමිත් විජේසිංහ හිරු ප්‍රවෘත්ති අංශයට සඳහන් කළේ.\nමේ වන විට කැළණිතිස්ස විදුලි බලාගාර සංකීර්ණයේ බලාගාර දෙකම ඩීසල් සහ නැප්තා නොමැතිවීම හේතුවෙන් ඊයේ (18) රාත්‍රියේ සිට අක්‍රීය වී තිබෙනවා.\nඒ හේතුවෙන් ජාතික විදුලිබල පද්ධතියට අහිමි වී ඇති ධාරිතාව මෙගාවෙට් 280ක්.\nඑමෙන්ම මෙම ඉන්ධන අර්බුදය නිසා ඊයේ පස්වරුව වන විට යළිත් සපුගස්කන්ද තෙල් පිරිපහදු මධ්‍යස්ථානය ද වසා දැමීමටයි එහි බලධාරින් තීරණය කෙරුණේ.\nමෙවන් වටපිටාවක දී ලංකා විදුලිබල මණ්ඩලය නිවේදනය කළේ, බලාගාරවලට අවශ්‍ය ඉන්ධන ලබා ගැනීමට රට තුළ ඩොලර් හිඟයක් ඇති තිබෙන බැවින් සහ නිසි කලට බලාගාර නඩත්තු නොවීම නිසා විවිධ අවස්ථාවලදී දිවයිනේ විවිධ ප්‍රදේශවලට විදුලි කප්පාදුවකට අවතීර්ණ වීමට සිදු විය හැකි බවයි.",
       "URL": "https://www.hirunews.lk/294407/කැලණිතිස්ස-අද-ඇරෙයි-ද",
       "Category": "Local News",
       "Parent URL": "https://www.hirunews.lk/local-news.php?pageID=1416"
}