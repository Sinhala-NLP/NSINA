{
       "Source": "hirunews",
       "Timestamp": "Friday, 18 March 2022 - 8:20",
       "Headline": "වලස්මුල්ලේ දී බස් රථයක් අනතුරට ලක්වීමෙන් සිසුන් 23කට තුවාල",
       "News Content": "පාසල් ළමයින් රැගත් බස් රථයක් වළස්මුල්ල - හඳුගල - හිඟුරුවත්ත පාලම අසල දී අනතුරට ලක්වීමෙන් සිසු සිසුවියන් 23 දෙනෙකු තුවාල ලබා රෝහල්ගත කෙරුණා.\nඊයේ රාත්‍රියේ මෙලෙස අනතුරට ලක්ව තිබුණේ කටුවන ජාතික පාසලට අයත් බස් රථයක්.\nඑය, හඳුගල - නියඳගල ආරණ්‍ය සේනාසනයට ගොස් නැවත පැමිණෙමින් සිටිය දී අනතුර සිදු ව ඇති බවයි අප වාර්තාකරු සඳහන් කළේ.\nතුවාල ලැබූවන් වලස්මුල්ල රෝහලට ඇතුළත් කර ඇති අතර, එක් සිසුවෙකුගේ තත්ත්වය බරපතල බවයි පොලිසිය ප්‍රකාශ කළේ.\nමේ වනවිට සිසුන් අට දෙනෙකු පමණක් නේවාසිකව ප්‍රතිකාර ලබන බව රෝහල් ප්‍රකාශකයෙකු කියා සිටියා.\nවේගය පාලනය කර ගැනීමට නො හැකි ව බස් රථය මාර්ගයෙන් ඉවතට පැන පසෙක තිබූ ගලක වැදීමෙන් අනතුර සිදුව ඇති බව පොලීසිය කියා සිටියා.\nඅනතුර සිදු වන අවස්ථාවේ දී පාසල් සිසු සිසුවියන් 40 දෙනෙකු පමණ එහි සිට ඇති බවද වාර්තා වනවා.",
       "URL": "https://www.hirunews.lk/299744/වලස්මුල්ලේ-දී-බස්-රථයක්-අනතුරට-ලක්වීමෙන්-සිසුන්-23කට-තුවාල",
       "Category": "Local News",
       "Parent URL": "https://www.hirunews.lk/local-news.php?pageID=1286"
}