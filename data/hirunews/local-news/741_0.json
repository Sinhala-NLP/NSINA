{
       "Source": "hirunews",
       "Timestamp": "Friday, 11 November 2022 - 19:39",
       "Headline": "මියගිය දැරියක් රෝහලට ඇතුලත් කර පළාගිය සැකකරුවන් අල්ලයි",
       "News Content": "වේයන්ගොඩ - කටුවස්ගොඩ ප්‍රදේශයේ 15 හැවිරිදි දැරියක් පහරදී ඝාතනය කිරීමේ සිද්ධියකට අදාළව 27 හැවිරිදි තරුණයෙකු සහ තවත් අයෙකු පොලීසිය අත්අඩංගුවට ගෙන තිබෙනවා.\nමෙලෙස අත්අඩංගුවට ගෙන ඇත්තේ ගම්පහ - බෙම්මුල්ල - බුලත්ගන්ගොඩ ප්‍රදේශයේ පදිංචි පුද්ගලයෙක්.\nඅදාළ සැකකරු බුලත්ගන්ගොඩ ප්‍රදේශයේ පිහිටි නිවසේ මෙම දැරිය සමඟ ජිවත්ව සිට ඇති බවටයි තොරතුරු අනාවරණ වී ඇත්තේ.\nඊයේ රාත්‍රියේ ඇති වූ ආරවුලදී සැකකරු විසින් ඇයට බරපතල ලෙස පහරදී ඇති බවට පොලිස් පරීක්ෂණවලදී අනාවරණ වී තිබෙනවා.\nපසුව පහරකෑමට ලක්ව රෝගාතුරව සිටි දැරිය අද උදෑසන 7ට පමණ සැකකරු සහ තවත් අයෙකු විසින් මෝටර් රථයකින් රැගෙනවිත් ගම්පහ මහරෝහලට ඇතුළත් කිරීමෙන් අනතුරුව ඇය ජිවිතක්ෂයට පත්ව ඇති බවයි වාර්තා වන්නේ.\nදැරිය රෝහල්ගත කර ඔවුන් ක්ෂණිකව එම ස්ථානයෙන් පළාගොස් තිබෙනවා.\nදැරියගේ සිරුරේ පහරදීමකින් සිදුවූ බවට සැකකරන තැලුම් තුවාල නිරීක්ෂණය කළ රෝහල් බලධාරින් පසුව පොලිසිය දැනුවත් කර රෝහලේ සහ අවට ආරක්ෂක කැමරා දර්ශන උපයෝගිකරගනිමින් සැකකරුවන් හදුනාගෙන අත්අඩංගුවට ගෙන තිබුණා.",
       "URL": "https://www.hirunews.lk/320182/මියගිය-දැරියක්-රෝහලට-ඇතුලත්-කර-පළාගිය-සැකකරුවන්-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=741"
}