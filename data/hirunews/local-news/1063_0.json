{
       "Source": "hirunews",
       "Timestamp": "Tuesday, 28 June 2022 - 13:36",
       "Headline": "මසක් තුළ නීතිවිරෝධී ලෙස රටෙන් පලා යාමට උත්සාහ කළ පිරිස 320ක්",
       "News Content": "නීතිවිරෝධී ලෙස මුහුදු මාර්ගය ඔස්සේ ඕස්ටේ්‍රලියාවට සංක්‍රමණය වීමට උත්සාහ කළ තවත් පුද්ගලයින් 47 දෙනෙකු නාවික හමුදා භාරයට ගෙන තිබෙනවා.\nඒ මීගමුවට ඔබ්බෙන් වූ බටහිර මුහුදු ප්‍රදේශයේ දී බහුදින ධීවර යාත්‍රාවකින් ගමන් කරමින් සිටියදී යි.\nනාවික හමුදා කියා සිටියේ, ඊයේ රාත්‍රියේ මොවුන් සිය භාරයට ගන්නා විට ඒ අතර, කාන්තාවන් 6 ක් සහ ළමයින් 7 දෙනෙකු ද සිටි බවයි.\nමොවුන් යාපනය, කිලිනොච්චිය, මන්නාරම, වෙන්නප්පුව සහ හලාවත යන ප්‍රදේශවල පදිංචිකරුවන්.\nආර්ථික අර්බුධය හේතුවෙන් මේ වන විට මුහුදු මාර්ගය ඔස්සේ වෙනත් රටවල් වෙත සංක්‍රමණය වන්නන්ගේ ඉහළ යාමක් දක්නට ලැබෙනවා.\nමෙම මාසයේ මේ දක්වා පමණක් එලෙස නීති විරෝධීව මෙරටින් සංක්‍රමණය වීමට උත්සාහ කිරිමේ දී අත්අඩංගුවට ගෙන ඇති පුද්ගලයින් සංඛ්‍යාව 320ක්.\nඉන් 317 දෙනෙකු ඔස්ටේ්‍රලියාවට සහ 3 දෙනෙකු ඉන්දියාව බලා ගමන් කිරීමේ දී අත්අඩංගුවට ගැනුණා.\nමේ අතර මෙරට සිට ඉන්දියාවට නීති විරෝධීව මුහුදු මාර්ගයෙන් ගමන් කළ වයෝවෘධ යුවලගේ තත්වය අසාධය වීම හේතුවෙන් ඔවුන් තමිල්නාඩු රෝහලකට ඇතුළත් කර තිබෙනවා.\nත්‍රිකුණාමලය ප්‍රදේශයේ පදිංචි මෙම යුවල දකුණු ඉන්දියාවේ ධනුෂ්කෝඩි වෙරළ තීරයේ සිහිසුන්ව සිටිය දී එරට ආරක්ෂක අංශ විසින් සොයාගෙන තිබුණා.\nඉන්දීය මාධ්‍ය වාර්තා කළේ, සිදු කළ ප්‍රශ්ණ කිරීම්වල දී ශ්‍රී ලංකාවේ පවතින ආර්ථික අර්බුදයට මුහුණ දීමට නො හැකි ව ධීවර යාත්‍රාවක නැග තමන් ධනුෂ්කොඩි වෙත පැමිණ බවට ඔවුන් ප්‍රකාශ කර ඇති බවයි.",
       "URL": "https://www.hirunews.lk/308399/මසක්-තුළ-නීතිවිරෝධී-ලෙස-රටෙන්-පලා-යාමට-උත්සාහ-කළ-පිරිස-320ක්",
       "Category": "Local News",
       "Parent URL": "https://www.hirunews.lk/local-news.php?pageID=1063"
}