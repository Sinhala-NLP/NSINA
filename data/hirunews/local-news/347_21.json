{
       "Source": "hirunews",
       "Timestamp": "Saturday, 13 May 2023 - 10:13",
       "Headline": "රිලවුන් නිසා තම කර්මාන්තය තර්ජනයකට ලක්ව ඇති බව කිතුල් කර්මාන්තකරුවන් කියයි",
       "News Content": "රිලවුන් නිසා බොහෝ ප්‍රදේශවල කිතුල් කර්මාන්තය ද විනාශ වීමේ තර්ජනයකට මුහුණදී ඇති බව එම කිතුල් කර්මාන්තකරුවන්ගෙන් පැමිණිලි ලැබී ඇතැයි කෘෂිකර්ම අමාත්‍ය මහින්ද අමරවීර පවසනවා.\nඇහැලියගොඩ හා රත්නපුර ප්‍රදේශවල කිතුල් කර්මාන්තකරුවන්ගේ ගැටලු සම්බන්ධයෙන් සිදුකළ සොයා බැලීමකදී මේ බව අනාවරණ වූ බවයි ඔහු කියා සිටියේ.\nරිලවුන් කිතුල් මල් විනාශ කරන බැවින් ඇතැම් අවස්ථාවල පැණි බෝතලයක් හෝ ලබා ගැනීමට නොහැකි තත්ත්වයක් පවතින බවයි ගොවීන් පෙන්වා දී ඇත්තේ.\nමෙරට රිලවුන් චීනයට යැවීමට ඉදිරිපත් වූ යෝජනාව සම්බන්ධයෙන් සමාජය තුල දැඩි කතාබහකද් ඇතිවූයේ පක්ෂ, විපක්ෂ මත රැසක් ඉදිරිපත් වීමත් සමගයි.\nමේ අතර, රිලවුන් චීනයේ උද්‍යානයක් වෙත ලබාදීමට කර තිබූ යෝජනාව කාලෝචිත බවට උකුවෙල ප්‍රාදේශීය ලේකම් කොට්ඨාශයේ පැවති සම්බන්ධීකරණ කමිටු රැස්වීමේදී සහය පළ කර තිබෙනවා.\nචීනයට ඉල්ලූ රිලවුන් ලක්ෂයෙන් 10,000 ක් මාතලේ දිස්ත්‍රික්කය ආවරණය වන පරිදි ලබාදීමට අපේක්ෂා කරන බවයි ක්‍රිඩා හා යෞවන කටයුතු රාජ්‍ය අමාත්‍ය රෝහණ දිසානායක කියා සිටියේ.\nමෙරට රිලවුන් චීන උද්‍යානයක් වෙත යැවීමට කර ඇති යෝජනාව බල රහිත කරන ලෙස ඉල්ලා ගොනුකර ඇති රීට් පෙත්සම සම්බන්ධයෙන් කරුණු දැක්වීම ලබන 19 වනදා අධිකරණය හමුවේ පෙනී සිටින ලෙස අමාත්‍ය මණ්ඩල සාමාජිකයින් ඇතුළු පාර්ශවකරුවන්ට අභියාචනාධිකරණය දැනුම්දී තිබෙනවා.",
       "URL": "https://www.hirunews.lk/335041/රිලවුන්-නිසා-තම-කර්මාන්තය-තර්ජනයකට-ලක්ව-ඇති-බව-කිතුල්-කර්මාන්තකරුවන්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=347"
}