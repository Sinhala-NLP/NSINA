{
       "Source": "hirunews",
       "Timestamp": "Friday, 04 August 2023 - 15:46",
       "Headline": "කෘෂිකර්ම ඇමතිගෙන් චෝදනාවක් (වීඩියෝ)",
       "News Content": "නියඟය සහ ජල හිඟය සම්බන්ධව ගොවි ජනතාව දැනුම්වත් නොකිරීමේ වගකීම කෘෂිකර්ම, කාලගුණ, වාරිමාර්ග දෙපාර්තමේන්තු මෙන්ම මහවැලි අධිකාරිය භාර ගත යුතු බව කෘෂිකර්ම අමාත්‍ය මහින්ද අමරවීර පවසනවා.\nමහනුවර ඊයේ (03) පැවති වැඩසටහනකට එක් වෙමින් ඔහු සඳහන් කළේ නියඟය සහ ජල හිඟය සම්බන්ධයෙන් ගොවීන් දැනුම්වත් කළේ නම් ඔවුන් මෙතරම් කුඹුරු ප්‍රමාණයක් වගා නොකරන බවයි.\nඑසේ දැනුම්වත් කළේ නම් කෙටිකාලීන අතිරේක බෝග වගාවට ගොවීන් යොමු වන බව ද අමාත්‍යවරයා සදහන් කළා.\nමේ අනුව මෙවර යල කන්නයේදී පොහොර සහනාධාරය ලබා දීම හරහා රජයට විශාල පාඩුවක් සිදුවිය හැකි බවයි කෘෂිකර්ම අමාත්‍ය මහින්ද අමරවීර පෙන්වා දුන්නේ.\nමේ අතර, උඩවලව ජලාශය යටතේ කුඹුරු වගා කරන ගොවින් ජලය ඉල්ලා ඇඹිලිපිටිය නගරයේ ක්‍රියාත්මක සත්‍යග්‍රහය 12 වන දිනටත් ක්‍රියාත්මක වෙනවා.\nමෙම ගොවීන් මුහුණ පා සිටින ගැටලුව සම්බන්ධයෙන් පොළොන්නරුව දිස්ත්‍රික් ඒකාබද්ධ ගොවි සංවිධානය ද අද මාධ්‍ය හමුවක් කැදවමින් අදහස් පළ කළා.\nඑමෙන්ම ගිරිතලේ සහ මින්නේරිය ජලාශවල ජල මට්ටම ද ශීග්‍ර ලෙස පහත වැටී ඇති බවයි ගොවීන් සඳහන් කළේ.\nඋතුරු පළාතේ පවතින වර්ෂාව රහිත කාලගුණ තත්ත්වය හේතුවෙන් පළාතේ කුඩා වැව් රැසක් සිදී ගොස් ඇති අතර ඒ හේතුවෙන් මත්ස්‍යයින් විශාල සංඛ්‍යාවක් මිය යමින් සිටින බව ද අප වාර්තාකරුවන් සදහන් කළා.",
       "URL": "https://www.hirunews.lk/343608/කෘෂිකර්ම-ඇමතිගෙන්-චෝදනාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=125"
}