{
       "Source": "hirunews",
       "Timestamp": "Tuesday, 24 May 2022 - 15:30",
       "Headline": "රහස් පොලිසිය ජොන්ස්ටන්ගෙන් පැය 5ක් ප්‍රශ්න කරයි",
       "News Content": "ගාලුමුවදොර සහ අරලියගහ මන්දිරය අසළ විරෝධතාවයේ නිරත සිටි පිරිසට පහරදීමේ සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුව පාර්ලිමේන්තු මන්ත්‍රී ජොන්ස්ටන් ප්‍රනාන්දුගෙන් ද පැය 05ක පමණ කාලයක් ප්‍රකාශ ලබා ගෙන තිබෙනවා.\nඅදාළ ප්‍රකාශය ලබා දීම සදහා පාර්ලිමේන්තු මන්ත්‍රී ජොන්ස්ටන් ප්‍රනාන්දු අද පෙරවරු 10ට පමණ අපරාධ පරීක්ෂණ දෙපාර්තමේන්තුව වෙත පැමිණියා.\nඔහුගෙන් ප්‍රකාශ සටහන් කරගන්නා අතරතුර ගාලු මුවදොර අරගල භුමියේ සිටි පිරිසක් අපරාධ පරීක්ෂණ දෙපාර්තමේන්තුව ඉදිරිපිටට පැමිණ ඔහු අත්අඩංගුවට ගන්නැයි ඉල්ලා විරෝධතාවක්ද ආරම්භ කළා.\nකෙසේ වෙතත් ජොන්ස්ටන් ප්‍රනාන්දු මන්ත්‍රීවරයා අපරාධ පරීක්ෂණ දෙපාර්තමේන්තුවෙන් පිටත්ව ගිය බවට වාර්තාවීම සමග විරෝධතාකරුවන් කොළඹ කොටුව ජනාධිපති මන්දිරය වෙත පිවිසෙන ශ්‍රීමත් බාරෝන් ජයතිලක මාවතේ පොලිස් මාර්ග බාධකය ඉදිිරිපිටට පැමිණ විරෝධතාවයේ නිරත වුණා.\nඑහි දී උණුසුම් තත්ත්වයක් ද හටගත් බවයි අප වාර්තාකරුවන් පැවසුවේ.\nමේ අතර මැයි 9 වනදා සිට සිදුවූ සියලුම ප්‍රචන්ඩ ක්‍රියා පරීක්ෂා කර දඬුවම් නිර්දේශ කිරීම සඳහා සුදුසු ආකාරයේ බලය ඇති විශේෂ ජනාධිපති කොමිසමක් හෙවත් සත්‍ය කොමිසමක් පත් කරන ලෙස ස්වාධීන වූ මන්ත්‍රීවරුන්ගේ පාර්ලිමේන්තු සංසදය ජනාධිපතිවරයාට ලිපියක් යවමින් ඉල්ලීමක් කර තිබෙනවා.",
       "URL": "https://www.hirunews.lk/305194/රහස්-පොලිසිය-ජොන්ස්ටන්ගෙන්-පැය-5ක්-ප්‍රශ්න-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1146"
}