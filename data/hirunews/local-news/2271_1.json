{
       "Source": "hirunews",
       "Timestamp": "Wednesday, 16 December 2020 - 19:15",
       "Headline": "මියගිය මහර රැඳවියන් 4 දෙනෙකුගේ මෘතදේහ අදම ආදාහනය කරන ලෙස අධිකරණයෙන් නියෝග (වීඩියෝ)",
       "News Content": "මහර බන්ධනාගාර සිද්ධියෙන් මියගිය, දැනට පශ්චාත් මරණ පරීක්ෂණ සිදුකළ මෘත දේහ 4 තවදුරටත් අපරාධ විමර්ශනය සඳහා රදවා තබා ගැනීම අවශ්‍ය නොවන බැවින් ඒවා රජයේ වියදමින් අද ආදාහනය කරන ලෙස වත්තල මහේස්ත්‍රාත් බුද්ධික ශ්‍රී රාගල නියෝග කළා.\nඒ ඊට අදාළ නඩුව අද විභාගයට ගත් අවස්ථාවේදීයි.\nසිද්ධියෙන් මියගිය රැඳවියන් 4 දෙනෙකුගේ පශ්චාත් මරණ පරික්ෂණ වාර්තා ඇතුළත් රහසිගත වාර්තාවක් සිද්ධිය සම්බන්ධයෙන් විමර්ශනය කරන පංච පුද්ගල විශේෂඥ කමිටුව විසින් අද නඩුව කැඳවූ අවස්ථාවේ අධිකරණයට ඉදිරිපත් කළා.\nඔවුන්ගේ සිරුරුවල ගිනි අවි වලින් සිදුවූ තුවාල තිබුණු බවද එහි සඳහන්ව තිබෙනවා.\nඑහිදී රැඳවියන් වෙනුවෙන් පෙනී සිටි නීතිඥයින් අධිකරණයෙන් ඉල්ලා තිබුණේ පශ්චාත් මරණ පරීක්ෂණ සිදුකළ රැඳවියන් 4 දෙනාගේ දේහ භූමදානය සඳහා ඔවුන්ගේ ඥාතීන් වෙත භාර දෙන ලෙසයි.\nඊට නීතිපති දෙපාර්තමේන්තුව වෙනුවෙන් පෙනී සිටි රජයේ අධිනීතිඥ නිෂාරා ජයරත්න විරෝධය පළ කළ අතර, පසුව දහවල් 12 ට අදාළ තීන්දුව ලබාදෙන බව විනිසුරුවරයා ප්‍රකාශ කළා.\nඒ අනුව, මෘතදේහ ආදාහනය කරන ලෙස නියෝග කෙරුණු අතර, මියගිය සෙසු රැඳවියන්ගේ දේහ පශ්චාත් මරණ පරීක්ෂණ වාර්තා අධිකරණයට ලැබෙනතුරු ආදාහනය නොකරන ලෙස ද නියෝග කෙරුණා.",
       "URL": "https://www.hirunews.lk/257197/මියගිය-මහර-රැඳවියන්-4-දෙනෙකුගේ-මෘතදේහ-අදම-ආදාහනය-කරන-ලෙස-අධිකරණයෙන්-නියෝග-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2271"
}