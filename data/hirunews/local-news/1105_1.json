{
       "Source": "hirunews",
       "Timestamp": "Friday, 10 June 2022 - 16:32",
       "Headline": "ඉන්දියාවෙන් ණයක් ගන්න ගිවිසුමකට අත්සන් තබයි",
       "News Content": "ඉන්දියාවෙන් තවත් ණය මුදලක් ලබාගැනීම වෙනුවෙන් ගිවිසුම් අත්සන් කර තිබෙනවා.\nමුදල් අමාත්‍යාංශ ලේකම් එම්.සිරිවර්ධන මහතා විසිනුයි අද (10) ඉන්දීය EXIM බැංකුව සමඟ ඩොලර් ණය මාර්ගයක් ලබා ගැනීමේ ගිවිසුමට අත්සන් තබනු ලැබුවේ.\nයල කන්නයේ ක්ෂණික යූරියා පොහොර ඉල්ලුම සපුරාලීම සඳහා මෙට්‍රික් ටොන් 65,000ක යූරියා පොහොර ආනයනය කිරීම සඳහා ශ්‍රී ලංකා රජය ඉන්දීය රජයෙන් ණය පහසුකම් ඉල්ලා තිබෙනවා.\nඑම ඉල්ලීමට ප්‍රතිචාර වශයෙන්, ඉන්දියාවෙන් යූරියා පොහොර මිලදී ගැනීම සඳහා ඩොලර් මිලියන 55ක ඩොලර් ණය මාර්ගයක් පිරිනැමීමට ඉන්දීය රජය එකඟ වී තිබෙනවා.\nගිවිසුම අත්සන් කිරීම අවස්ථාවට අග්‍රාමාත්‍ය රනිල් වික්‍රමසිංහ සහ ශ්‍රී ලංකාවේ ඉන්දීය මහ කොමසාරිස් එච්.ඊ. ගෝපාල් බග්ලේ මහතා ද සහාභගි වුණා. එමෙන්ම කෳෂිකර්ම අමාත්‍ය මහින්ද අමරවීර ඊට එක්ව සිටියා.\nරට අත්‍යාවශ්‍ය ආහාර ද්‍රව්‍යවල උග්‍ර හිඟයකට මුහුණ දී සිටින බැවින් ජනතාවගේ ආහාර සුරක්ෂිතතාව තහවුරු කිරීම තම ප්‍රමුඛතාවය බව අග්‍රාමාත්‍යවරයා මීට පෙර පෙන්වා දුන්නා.\nමෙම ණය පහසුකම ඉදිරි යල කන්නය සඳහා යූරියා ලබා ගැනීම සහතික කිරීමට ද උපකාරී වනු ඇති.\nමේ අතර ලබන 20 වනදා ජාත්‍යන්තර මූල්‍ය අරමුදලේ නිලධාරින් මෙරටට පැමිණෙන බව අග්‍රාමාත්‍ය රනිල් වික්‍රමසිංහ මාධ්‍ය ආයතන හිමියන්ට ප්‍රකාශ කර තිබෙනවා.\nඒ, අග්‍රාමාත්‍යවරයා ඊයේ මෙරට මාධ්‍ය ආයතන හිමිකරුවන් සමග පැවැත්වූ සාකච්ඡාවේදීයි.\nඊට එක්වූ අග්‍රාමාත්‍යවරයාගේ ජ්‍යෙෂ්ඨ ආර්ථික උපදේශක ආචාර්ය ආර්.එස්.එච්. සමරතුංග රටේ ආර්ථික තත්ත්වය පිළිබඳව සහභාගි වූ පිරිස දැනුවත් කළ බවයි අග්‍රාමාත්‍ය මාධ්‍ය අංශය නිවේදනය කළේ.\nජුනි මාසය අවසන් වනවිට ජාත්‍යන්තර මූල්‍ය අරමුදල සමග කාර්ය මණ්ඩල මට්ටමේ එකඟතාවකට එළැඹෙනු ඇතැයි තමන් බලාපොරොත්තු වන බව අග්‍රාමාත්‍ය රනිල් වික්‍රමසිංහ එහිදී සඳහන් කළා.\nආහාර සුරක්‍ෂිතතා වැඩසටහන තුළින් ආහාර වේල් 03ක් ලබා ගැනීමට නොහැකි ජනගහනයෙන් සියයට දහයකට නොමිලයේ ආහාර ලබාදීමට රජයට හැකිවනු ඇතැයි තමන් බලාපොරොත්තු වන බව අග්‍රාමාත්‍ය රනිල් වික්‍රමසිංහ වැඩිදුරටත් ප්‍රකාශ කර තිබෙනවා.\nමාධ්‍ය හිමිකරුවන් පවතින තත්ත්වය සම්බන්ධයෙන් ප්‍රශ්න කළ අවස්ථාවේදී ආර්ථිකයට සිදුවී ඇති හානිය නිසා එහි ප්‍රතිඵල රටට විඳීමට සිදුවන බව පැවසූ අග්‍රාමාත්‍යවරයා රජය මූල්‍ය සහ සැපයුම් ආධාර ලබාදීම තුළින් බලපෑම අවම කිරීමට උපරිම උත්සාහයක් ගන්නා බවයි සඳහන් කළේ.\nආහාර සහ වෛද්‍ය සැපයුම් සඳහා ආධාර ලබාදෙමින් රටවල් ඉදිරියෙන් සිටින බවත්, කෙසේ වෙතත් කිසිදු රටක් නොමිලේ ඉන්ධන ලබාදීමට පියවර නොගන්නා බවත් අග්‍රාමාත්‍යවරයා අවධාරණය කළා.",
       "URL": "https://www.hirunews.lk/306759/ඉන්දියාවෙන්-ණයක්-ගන්න-ගිවිසුමකට-අත්සන්-තබයි",
       "Category": "Local News",
       "Parent URL": "https://www.hirunews.lk/local-news.php?pageID=1105"
}