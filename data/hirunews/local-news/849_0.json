{
       "Source": "hirunews",
       "Timestamp": "Friday, 23 September 2022 - 17:44",
       "Headline": "චීනයෙන් මිලියන 650ක ඖෂධ",
       "News Content": "චීනය විසින් පරිත්‍යාග කරන ලද රුපියල් මිලියන 650 ක් වටිනා නව ඖෂධ තොගයක් අද මෙරටට රැගෙන ඒමට නියමිතයි.\nඉදිරි මාස වලදී රුපියල් බිලියන 5 ක ඖෂධ සහ වෛද්‍ය සැපයුම් මෙරටට ලබාදීමට නියමිත බවයි චීන තානාපති කාර්යාලය ප්‍රකාශ කළේ.\nමෙම ඖෂධ තොගය Recombinant Human Erythropoietin Alpha Injection PF සිරින්ජ 100,800ක්, ජලභීතිකා එන්නත් මාත්‍රා 270,000ක්, Fat Emulsion එන්නත් බෝතල් 4,500ක් මෙන්ම Pemetrexed Disodium කුප්පි 2,400කින් සමන්විතයි.\nමේ අතර ණය ප්‍රතිව්‍යුහගතකරණය සදහා ශ්‍රී ලංකාවට සහාය ලබා දෙන බවට මෙරට ප්‍රධාන ණය හිමියෙකු වන ජපානය සහතික වී තිබෙනවා.\nරොයිටර් පුවත් සේවය සමඟ පැවති සම්මුඛ සාකච්ඡාවකදීයි මෙරට ජපාන තානාපති හිදෙයාකි මිසුකොෂි මේ බව සදහන් කර ඇත්තේ.\nජාත්‍යන්තර මූල්‍ය අරමුදල සමඟ ශ්‍රී ලංකාවට අවසන් එකඟතාවකට එළැඹිය හැකි වන පරිදි ණය ප්‍රතිව්‍යුහගත කිරීමේ ක්‍රියාවලිය සදහා සහාය දැක්වීමට ජපානය, ශ්‍රී ලංකාව වෙනුවෙන් පෙනී සිටින බවයි ඔහු එහිදී සදහන් කර ඇත්තේ.\nඑමෙන්ම, මේ සදහා ඉන්දියාව හා චීනය සමඟ ද එක්ව කටයුතු කිරීමට තමන් කැමැත්තෙන් පසුවන බව ද මෙරට ජපාන තානාපති හිදෙයාකි මිසුකොෂි සදහන් කර තිබෙනවා.\nමේ අතර ආණ්ඩුව සහ මෙරට බාහිර ණය හිමියන් අතර ණය ප්‍රතිව්‍යුහගත කිරීම පිළිබඳව පළමු සාකච්ඡාව මේ වනවිට පැවැත්වෙනවා. ඒ, සූම් තාක්ෂණය ඔස්සේයි.\nණය ආපසු ගෙවීම් පිළිබද සාකච්ඡා මෙහෙය වීම සඳහා තෝරා ගැනුණු ජාත්‍යන්තර මූල්‍ය සහ වත්කම් කළමනාකරණ උපදේශක සමාගමක් වන ලසාඩ් සහ එහි නීති උපදේශන කටයුතු මෙහෙයවන ක්ලිෆර්ඩ් චාන්ස් සමාගමේ නියෝජිතයින්ද මීට එක්ව සිටින බවයි වාර්තා වන්නේ.\nමෙම සාකච්ඡාවට පෙර ණය ප්‍රතිව්‍යුහගතකරණය සහ ජාත්‍යන්තර මූල්‍ය අරමුදලේ සහය ලබා ගැනීම සම්බන්ධයෙන් තානාපතිවරුන් දැනුවත් කිරීම සඳහා ජනාධිපතිවරයාගේ ප්‍රධානත්වයෙන් ඊයේ ජනාධිපති කාර්යාලයේදී හමුවක් සිදු වුණා.\nඑහිදී ආර්ථික අර්බුදයෙන් මිදීමට ශ්‍රී ලංකාවට ජාත්‍යන්තර මූල්‍ය අරමුදලේ සහය ලබා ගැනීම සඳහා පූර්ණ සහයෝගය ලබාදෙන බවට විදෙස් තානාපතිවරුන් ජනාධිපතිවරයා හමුවේ සහතික වූ බවයි ජනාධිපති මාධ්‍ය අංශය නිවේදනය කළේ.",
       "URL": "https://www.hirunews.lk/316139/චීනයෙන්-මිලියන-650ක-ඖෂධ",
       "Category": "Local News",
       "Parent URL": "https://www.hirunews.lk/local-news.php?pageID=849"
}