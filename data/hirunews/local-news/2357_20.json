{
       "Source": "hirunews",
       "Timestamp": "Sunday, 01 November 2020 - 13:17",
       "Headline": "බස්නාහිර ඇඳිරි නීතිය ඉවත් කිරීම සුදුසු නැහැ - ශ්‍රී ලංකා මහජන පරීක්ෂකවරුන්ගේ සංගමය (වීඩියෝ)",
       "News Content": "බස්නාහිර පළාතට පනවා ඇති ඇඳිරි නීතිය ඉවත් කිරීම කිසිසේත් සුදුසු නොවන බව ශ්‍රී ලංකා මහජන පරීක්ෂකවරුන්ගේ සංගමය ප්‍රකාශ කළා.\nඑහි සභාපති උපුල් රෝහණ කියා සිටියේ පළාතෙන් රෝගීන් වැඩි වශයෙන් වාර්තාවන තත්ත්වයක් තුළ මේ මොහොතේ ඇඳිරි නීතිය ඉවත් කිරීම  සිදු නොකළ යුතු බවයි.\nබස්නාහිර පළාත සදහා නිරෝධායන ඇඳිරි නීතිය පනවන බවට  ප්‍රකාශ කිරීමෙන් අනතුරුව  එම පළාතෙන් වෙනත් ප්‍රදේශ වෙත පිටවයාම හේතුවෙන් නිරෝධායනයට ලක් කළ පුද්ගලයන් සංඛ්‍යාව 554 දක්වා ඉහළ ගොස් තිබෙනවා.\nහිරු ටී වී ඔස්සේ විකාශය වූ පත්තරේ විස්තරේ වැඩසටහනට අද එක්වෙමින් පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කලේ ප්‍රදේශ කිහිපයකට හෙට ඇඳිරි නීතිය ඉවත්කිරීමෙන් පසුව ද පිට පළාත් ගොස් සිට යළි බස්නාහිර පළාතට පැමිණෙන පුද්ගලයින් හදුනාගැනීම සදහා වැඩපිළිවෙලක් ක්‍රියාත්මක කරන බවයි.\nමේ අතර, ඇඳිරි නීති බලපත්‍ර වෙනුවට සේවා හැඳුනුම්පත යොදාගත හැකි ආයතන 80 ක් වැඩබලන පොලිස්පතිවරයා විසින් ප්‍රකාශයට පත් කර තිබෙනවා.\nඒ සම්බන්ධයෙන් සියලුම පළාත් භාර ජ්‍යෙෂ්ඨ නියෝජ්‍ය පොලිස්පතිවරුන් ඇතුලු උසස් පොලිස් නිලධාරීන් දැනුවත් කරමින් පොලිස්පතිවරයා ලිපියක් ද යොමුකර ඇති බවයි පොලිස් මූලස්ථානය සඳහන් කළේ.\nඊට අමාත්‍යාංශ, දෙපාර්තමේන්තු, සංස්ථා, මණ්ඩල, අධිකාරී සහ සියලුම මාධ්‍ය ආයතන ද ඇතුළත්.\nකෙසේ වෙතත් ඇඳිරි නීිති කාලය තුළ තම සේවා හැඳුනුම්පත අවභාවිතා කරමින් නිරෝධායන නීතිවලට පටහැනිව කටයුතු කරන තැනැත්තන්ට එරෙහිව නීතිමය ක්‍රියාමාර්ග ගන්නා ලෙසද වැඩබලන පොලිස්පතිවරයා අදාළ ලිපියෙන් දැනුම්දී තිබෙනවා.\nඑමෙන්ම ගතවූ පැය 24 තුළ නිරෝධායන නීතිය උල්ලංඝනය කළ 153 දෙනෙකු අත්අඩංගුවට ගෙන තිබෙනවා.\nපොලිස් භාරයට ගෙන ඇති වාහන සංඛ්‍යාව 35 ක් බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කළේ.\nමේ අතර බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් ඊයේ(31) පස්වරුවේ ගම්පහ පොලිස් බල ප්‍රදේශයේ පොලිස් මුරපොළවල රාජකාරියේ නිරත පොලිස් නිලධාරීන් සදහා ආහාර පාන ලබාදීමේ වැඩසටහනකට එක් වුණා.\nමේ අතර ගම්පහ දිස්ත්‍රික්කයේ පවුල් සඳහා රුපියල් පන්දහස ලබාදීමේ දෙවන අදියර අනිද්දා සිට ආරම්භ කරන බව අමාත්‍ය ප්‍රසන්න රණතුංග සඳහන් කළා.\nප්‍රාදේශීය ලේකම්වරුන්ට ඒ සඳහා මුදල් ලැබීමෙන් පසු සතියක් ඇතුළත අදාළ දීමනාව ලබාදී අවසන් කරන ලෙස උපදෙස් ලබාදී ඇති බවයි අමාත්‍යවරයා සඳහන් කළේ.\nඒ අනුව දෙවන අදියර යටතේ මෙම දීමනාව ලැබෙන දිස්ත්‍රික්කයේ පවුල් සංඛ්‍යාව හාරලක්ෂ 64,254 ක්.\nඑමෙන්ම නිරෝධායනයට ලක්වන පවුල් සඳහා රුපියල් දස දහසක ආහාර මල්ලක් නොමිලේ ලබාදීමේ වැඩසටහන මේ වනවිට ආරම්භ වී ඇති බවයි රජයේ ප්‍රවෘත්ති දෙපාර්තමේන්තුව සඳහන් කළේ.",
       "URL": "https://www.hirunews.lk/253767/බස්නාහිර-ඇඳිරි-නීතිය-ඉවත්-කිරීම-සුදුසු-නැහැ-ශ්‍රී-ලංකා-මහජන-පරීක්ෂකවරුන්ගේ-සංගමය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2357"
}