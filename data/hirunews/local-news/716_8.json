{
       "Source": "hirunews",
       "Timestamp": "Tuesday, 22 November 2022 - 19:36",
       "Headline": "\"රාජ්‍ය පරිපාලනයෙන් නියම කළ ඇඳුම ගුරුවරුන්ට අදාළ නැහැ!\" ඇමති කියයි",
       "News Content": "කොවිඩ් වසංගත සමයේ දී රාජ්‍ය සේවකයින්ට පහසු ඇඳුමකින් සේවයට වාර්තා කිරීමට නිකුත් කළ චක්‍රලේඛය ගුරුවරුන්ට අදාළ නොවන අතර, එය සංශෝධනය කරන්නැයි රාජ්‍ය පරිපාලන ලේකම්වරයාට උපදෙස් ලබාදුන් බව අධ්‍යාපන අමාත්‍ය ආචාර්ය සුසිල් ප්‍රේමජයන්ත් අද (22) පාර්ලිමේන්තුවේදී ප්‍රකාශ කළා.\nඊයේ (21) දිනයේ දිවයිනේ ප්‍රදේශ කිහිපයකම ගුරුවරියන්, සාරිය සහ ඔසරිය ඇදීම වෙනුවට වෙනත් ඇඳුම්වලින් සැරසී පාසල් වෙත පැමිණ තිබීම සම්බන්ධයෙන් පාර්ලිමේන්තු මන්ත්‍රී ජයන්ත සමරවීර ඇසූ ප්‍රශ්නයකට පිළිතුරු ලබාදෙමිනුයි අමාත්‍යවරයා මේ බව කියා සිටියේ.\nමේ අතර ඊයේ දිනයේදී ප්‍රදේශ කිහිපයක ගුරුවරියන් පහසු ඇදුමකින් පාසල් පැමිණ තිබීම සම්බන්ධයෙන් අද රජයේ ප්‍රවෘත්ති දෙපාර්තමේන්තුවේ පැවති කැබිනට් තීරණ දැනුම් දීමේ මාධ්‍ය හමුවේදී ද අවධානය යොමුවුණා.\nඑලෙස පහසු ඇඳුමකින් පාසලට පැමිණි ගුරුවරු සම්බන්ධයෙන් අධ්‍යාපන අමාත්‍යවරයාගේ මැදිහත් වීමෙන් අනිවාර්යෙන් විනය ක්‍රියාමාර්ග ගත යුතුව ඇති බවයි වැඩබලන කැබිනට් ප්‍රකාශක සහ වැඩබලන ජනමාධ්‍ය අමාත්‍ය ශාන්ත බණ්ඩාර එහිදී ප්‍රකාශ කළේ.",
       "URL": "https://www.hirunews.lk/321026/රාජ්‍ය-පරිපාලනයෙන්-නියම-කළ-ඇඳුම-ගුරුවරුන්ට-අදාළ-නැහැ-ඇමති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=716"
}