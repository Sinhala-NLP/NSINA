{
       "Source": "hirunews",
       "Timestamp": "Monday, 02 May 2022 - 13:32",
       "Headline": "ස්වාධීන මන්ත්‍රීවරුන් සාකච්ඡාවට ජනපති හමුවෙයි (වීඩියෝ)",
       "News Content": "වත්මන් අර්බුදය සම්බන්ධයෙන් ආණ්ඩුවෙන් ඉවත්වී ස්වාධීන වූ මන්ත්‍රී කණ්ඩායමේ නියෝජිතයන්, ශ්‍රී ලංකා පොදුජන පෙරමුණේ නියෝජිතයන් සහ ජනාධිපතිවරයා අතර සාකච්ඡාව මේ වනවිට ආරම්භ වී තිබෙනවා.\nජනාධිපති මන්දිරයේදී පැවැත්වෙන මෙම සාකච්ඡාවට ස්වාධීන වූ මන්ත්‍රි කණ්ඩායම නියෝජනය කරමින් අනුර ප්‍රියදර්ශන යාපා, විමල් වීරවංශ, ටිරාන් අලස්, උදය ගම්මන්පිල සහ නිමල් සිරිපාල ද සිල්වා යන මන්ත්‍රීවරුන් එක්ව සිටින බවයි වාර්තාවන්නේ.\nජාතික එකඟතා ආණ්ඩුවක් නිර්මාණය කිරීම සඳහා ජනාධිපතිවරයා සහ ස්වාධීන කණ්ඩායමේ මන්ත්‍රීවරුන් අතර හමුවක් පසුගිය සිකුරාදා මුල්වරට පැවැත්වුණා.\nඒ, සියලු දේශපාලන පක්ෂවල සහභාගීත්වයෙන් සර්ව පාක්ෂික ආණ්ඩුවක් පිහිටුවීම සඳහා ප්‍රතිපත්තිමය වශයෙන් එකඟ වන බව ජනාධිපතිවරයා ලිපියක් මගින් ආණ්ඩුවේ පක්ෂ නායකයන්ට දැනුම්දීමෙන් පසුවයි.\nතනිව හමුවිය යුතු බවට ස්වාධීන කණ්ඩායම කළ යෝජනාවකට අනුව එම හමුවට පොදුජන පෙරමුණේ හෝ වෙනත් කිසිදු නියෝජිතයෙකු එදින සහභාගි වූයේ නැහැ.\nකෙසේ වෙතත් දැන් පැවැත්වෙන සාකච්ඡාවට ශ්‍රී ලංකා පොදු පෙරමුණ වෙනුවෙන් එහි ජාතික සංවිධායක පාර්ලිමේන්තු මන්ත්‍රී බැසිල් රාජපක්ෂ, එහි මහ ලේකම් නීතීඥ සාගර කාරියවසම් ද එක්ව සිටිනවා.\nඑසේම අමාත්‍ය රමේෂ් පතිරණ, පාර්ලිමේන්තු මන්ත්‍රී සංජීව එදිරිමාන්නද ශ්‍රී ලංකා පොදුජන පෙරමුණ වෙනුවෙන් සාකච්ඡාවට සහභාගි වී සිටින බවයි වාර්තාවන්නේ.\nඑමෙන්ම සමගි ජනබලවේගයේ මන්ත්‍රී කණ්ඩායම් හමුවක් විපක්ෂ නායක සජිත් ප්‍රේමදාසගේ ප්‍රධානත්වයෙන් මේ වනවිට පැවැත්වෙනවා.\nඊට සහභාගි වී සිටින මන්ත්‍රීවරයෙකු කියා සිටියේ ඊයේ පැවති මැයි දින රැළිය සහ ඉදිරි දේශපාලන කටයුතු සම්බන්ධයෙන් මෙම මන්ත්‍රී කණ්ඩායම් හමුවේ දී සාකච්ඡාවට ලක්වෙමින් පවතින බවයි.",
       "URL": "https://www.hirunews.lk/303327/ස්වාධීන-මන්ත්‍රීවරුන්-සාකච්ඡාවට-ජනපති-හමුවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1196"
}