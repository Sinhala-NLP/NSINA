{
       "Source": "hirunews",
       "Timestamp": "Saturday, 08 May 2021 - 19:01",
       "Headline": "චීන එන්නත ලබාදීම පානදුරෙන් සහ මට්ටක්කුලියෙන් ඇරඹෙයි (වීඩියෝ)",
       "News Content": "තවත් කොරෝනා ආසාදිතයින් 970 දෙනෙකු අද දිනයේදී මෙරටින් හඳුනා ගැනීමත් සමඟ මෙරට සමස්ත කොරෝනා ආසාදිතයින්ගේ සංඛ්‍යාව එක්ලක්ෂ 22,308 දක්වා ඉහළ ගියා.\nඑසේම, හදිසි භාවිතය සඳහා ජාතික ඖෂධ නියාමන අධිකාරියේ විද්වත් කමිටුවේ අනුමැතිය හිමි වූ චීනයේ නිෂ්පාදිත සයිනොෆාම් එන්නත ශ්‍රී ලාංකිකයින්ට ලබාදීම අද ආරම්භ කෙරුණා.\nසයිනොෆාම් එන්නතට ලෝක සෞඛ්‍ය සංවිධානයේ අනුමැතිය ඊයේ හිමි වූ අතර ජාතික ඖෂධ නියාමන අධිකාරියේ විද්වත් කමිටුව ද එය භාවිත කිරීම සඳහා අවසර ලබා දී තිබුණා.\nපානදුර සෞඛ්‍ය වෛද්‍ය නිලධාරී කාර්යාලයේදී ශ්‍රී ලාංකිකයින්ට එම එන්නත ලබාදීම අද ආරම්භ කෙරුණු අතර, එම ස්ථානයේදී එන්නත්කරණ කටයුතු සිදු නොවන බවට පැතිර ගිය ප්‍රචාරයක් හේතුවෙන් යම් නොසන්සුන්තාවක් ඇතිවුණා.\nකෙසේ වෙතත්, පසුව එන්නත්කරණ කටයුතු ඇරඹුණු අතර, එම අවස්ථාවට ප්‍රාථමික සෞඛ්‍ය සේවා, වසංගත රෝග හා කොවිඩ් රෝග පාලන කටයුතු පිළිබඳ රාජ්‍ය ඇමතිනි සුදර්ශිනි ප්‍රනාන්දුපුල්ලේ ඇතුළු පිරිසක් එක්ව සිටියා.\nපුද්ගලයින් සිය දෙනෙකුට පමණ සයිනොෆාම් එන්නතේ පළමු මාත්‍රාව එහිදී ලබාදුන් අතර, එහිදී අදහස් දැක්වූ රාජ්‍ය ඖෂධ නීතිගත සංස්ථාවේ සභාපති විශේෂඥ වෛද්‍ය ප්‍රසන්න ගුණසේන කියා සිටියේ සයිනොෆාම් එන්නත දකුණු අප්‍රිකාවෙන් වාර්තා වූ කොරෝනා වෛරස් ප්‍රභේදයටද ශක්තිමත්ව ප්‍රතිරෝධය දක්වන බවයි.\nඑසේම, මට්ටක්කුලිය සහ ජින්තුපිටිය ප්‍රදේශවල පුද්ගලයින් 175 දෙනෙකුටද අද පස්වරුවේ සයිනොෆාම් එන්නත ලබාදුන්නා.\nමේ අතර, අද දිනයේදී රෝහල් සහ අතරමැදි ප්‍රතිකාර මධ්‍යස්ථානවල ප්‍රතිකාර ලැබූ තවත් කොරෝනා ආසාදිතයින් 1,335 දෙනෙකු සුවය ලබා නිවෙස් වෙත පිටත්ව ගියා.\nඒ අනුව සුවය ලැබූ සමස්ත කොරෝනා ආසාදිතයින්ගේ සංඛ්‍යාව එක්ලක්ෂ 3,098 ක් ලෙස දැක්වෙන අතර, තවදුරටත් රෝහල්ගතව ප්‍රතිකාර ලබන්නේ ආසාදිතයින් 18,446 ක් පමණයි.\nමේ වනවිට දිවයින පුරා කොවිඩ් ප්‍රතිකාර මධ්‍යස්ථාන 105 ක් ස්ථාපිත කර ඇති බව සෞඛ්‍ය අමාත්‍යාංශය ප්‍රකාශ කළා.\nඑම මධ්‍යස්ථානවල ආසාදිතයින් සඳහා වෙන් කර ඇති ගිලන් ඇඳන් සංඛ්‍යාව 19,000 කට ආසන්න බවයි එම අමාත්‍යාංශය නිවේදනය කළේ.\nමේ අතර, වායුසමීකරණ සහිත පරිසරයක වාතයේ වැඩි වේලාවක් කොරෝනා වෛරසය පවතින බැවින් එම ස්ථානවලදීද නිසි ආකාරයෙන් මුව ආවරණ පැළඳ සිටිය යුතු බව ජාතික බෝවන රෝග විද්‍යායතනයේ විශේෂඥ වෛද්‍ය ආනන්ද විජේවික්‍රම කොළඹ පැවති වැඩසටහනකදී ප්‍රකාශ කළා.\nමේ අතර, මෙරට කොරෝනා වසංගතයේ වර්තමාන තත්ත්වය පිළිබඳව ශ්‍රී ලංකා වෛද්‍ය සංගමය, රජයේ වෛද්‍ය නිලධාරීන්ගේ සංගමය, විශේෂඥ වෛද්‍යවරුන්ගේ සංගමය සහ ශ්‍රී ලංකා වෛද්‍ය සංගමයේ අන්තර් විද්‍යාල කමිටුව ජනාධිපති ගෝඨාභය රාජපක්ෂ වෙත ලිපියක් යොමුකර තිබෙනවා.\nසංචරණයට දැඩි සීමා පැනවීම, ප්‍රතිකාර තවදුරටත් ශක්තිමත් කිරීම ඇතුළු නිර්දේශ කිහිපයක් එහි ඇතුළත්.\nමේ අතර, තලවාකැලේ තේ පර්යේෂණ ආයතනයේ සහ සෙන්ට් කුම්බ්ස් වතුයායේ නිලධාරින් සහ සේවකයින් 140 දෙනෙකු අද දින කොරෝනා පරීක්ෂණ වලට ලක් කර තිබෙනවා.\nඒ, තේ පර්යේෂණ ආයතනයේ සහ කර්මාන්තශාලාවක 30 දෙනෙකු කොරෝනා ආසාදිතයින් බවට මීට පෙර හඳුනා ගැනීමෙන් අනතුරුවයි.",
       "URL": "https://www.hirunews.lk/270818/චීන-එන්නත-ලබාදීම-පානදුරෙන්-සහ-මට්ටක්කුලියෙන්-ඇරඹෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1967"
}