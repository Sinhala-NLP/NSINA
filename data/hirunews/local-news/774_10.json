{
       "Source": "hirunews",
       "Timestamp": "Thursday, 27 October 2022 - 17:42",
       "Headline": "ඥානසාර හිමිට එරෙහි නඩුවක් නිෂ්ප්‍රභ කෙරේ",
       "News Content": "අධිකරණයට අපහාස කිරීමේ චෝදනාවක් මත ගලගොඩඅත්තේ ඥානසාර හිමිට එරෙහිව පවරා තිබූ නඩුවක් අධිකරණය විසින් අද (27) නිෂ්ප්‍රභ කළා.\nඒ ගලගොඩඅත්තේ ඥානසාර හිමියන් විසින් මුලතිව් ගුරුකන්ද රජමහා විහාරස්ථානයේ නායක හිමියන්ගේ ආදාහනය සිදුකිරීමෙන් අධිකරණ නියෝගයකට පටහැනිව කටයුතු කොට, අධිකරණයට අපහාස කලේයැයි චෝදනාව යටතේ පවරා තිබූ නඩුව අද විභාග කළ අවස්ථාවේ දී යි.\n2019 සැප්තැම්බර් 20 වැනි දා මුලතිව් මහේස්ත්‍රාත්වරයාගේ නියෝගයකට පටහැනිව යමින් ගුරුකන්ද රජමහාවිහාරාධිපති හිමියන්ගේ දේහය විහාර පරිශ්‍රය තුළ ආදාහනය කලේයැයි චෝදනා කරමින් එකී නඩු කටයුත්ත පවරා තිබුනේ, දෙමළ ජාතික සන්ධාන පාර්ලිමේන්තු මන්ත්‍රී ශාන්ති ශ්‍රී ස්කන්ධරාජා විසින් වන අතර පාර්ලිමේන්තු මන්ත්‍රී ජනාධිපති නීතීඥ එම්.ඒ. සුමන්දිරන් පෙත්සම්කාරිය වෙනුවෙන් පෙනී සිටියා.\nමෙම නඩු කටයුත්තේ, මුල් අවස්ථාවේ දී මුලතිව් ප්‍රදේශය භාර උසස් පොලිස් නිලධාරීන් ද වගඋත්තරකරුවන් ලෙස නම් කරනු ලැබුව ද පසුව නඩුකටයුත්ත ඥානසාර හිමියන්ට එරෙහිව පමණක් පවත්වාගෙන යනු ලැබුණා.",
       "URL": "https://www.hirunews.lk/318988/ඥානසාර-හිමිට-එරෙහි-නඩුවක්-නිෂ්ප්‍රභ-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=774"
}