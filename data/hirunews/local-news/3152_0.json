{
       "Source": "hirunews",
       "Timestamp": "Wednesday, 11 September 2019 - 20:03",
       "Headline": "පිටි මිල අඩු නොකරන බව ප්‍රීමා සමාගම කියයි",
       "News Content": "වැඩි කළ තිරිඟු පිටි මිල කිසිසේත් අඩු නොකරන බව ප්‍රීමා සමාගම සිය අලෙවි ඒජන්තවරුන්ට දැනුම් දී තිබෙනවා.\nකෙසේ වෙතත් පාරිභෝගික කටයුතු අධිකාරිය පැවසුවේ වැඩි මිලට තිරිඟු පිටි අලෙවි කළ ඒජන්තවරුන් 200 කට වැඩි පිරිසකට එරෙහිව නීතිමය පියවර ගැනීමට නියමිත බවයි.\nතිරිඟු පිටි මිල පසුගිය සිකුරාදා මධ්‍යම රාත්‍රියේ සිට රුපියල් 5යි ශත 50 කින් ඉහළ නැංවීමට ප්‍රීමා සහ සෙරන්ඩිබ් සමාගම් තීරණය කළා.\nඒ තිරිඟු පිටි සඳහා රුපියල් 87 ක උපරිම සිල්ලර මිලක් පනවා ඇති පසුබිමකයි.\nපිටි මිල ඉහළ නැංවීමට සමගාමීව ග්‍රෑම් 450ක් වන පාන් ගෙඩියක මිලද රුපියල් 2 කින් ඉහළ දැමීමට බේකරි හිමියන් පියවර ගත්තා.\nකෙසේ වෙතත් ඊයේ පැවති ජීවන වියදම් කමිටු රැස්වීමේ දී  තිරිඟු පිටි මිල යළි පහල දැමීමට සමාගම් එකඟ වූ බව අමාත්‍ය පීග හැරිසන් මහතා සඳහන් කළා.\nවැඩි කළ තිරිඟු පිටි මිල ගණන් පහල දැමීමට කිසිදු තීරණයක් ගෙන නොමැති බව අදාල සමාගම් සිය අලෙවි ඒජන්තවරුන්ට අද දැනුම්\nදී තිබෙනවා.\nප්‍රීමා සමාගමේ නියෝජිතයෙක් හිරු ප්‍රවෘත්ති වෙත පැවසුවේ රුපියල අවප්‍රමාණය වීම සහ ආයනික තිරිඟු මත පනවා ඇති බදු ප්‍රමාණය ඉහළ යෑම සැලකිල්ලට ගෙන මෙම මිල වැඩි කිරීම සිදුකර ඇති බවයි.\nබදු අඩු කිරීම සඳහා රජය ප්‍රතිපත්තිමය තීරණයක් ගන්නේ නම් තිරිඟු පිටි මිල ඉහළ නැංවීමේ අවශ්‍යතාවක් පැන නොනගින බව ඔහු වැඩිදුරටත් සඳහන් කළා.\nහිරු ප්‍රවෘත්ති කළ විමසීමකදී පාරිභෝගික කටයුතු අධිකාරිය පැවසුවේ තම අනුමැතියකින් තොරව පිටි මිල ඉහළ නැංවීමට සමාගම් ගත් තීරණය නීතිවිරෝධී බවයි.\nවැඩි මිලට තිරිඟු පිටි අලෙවි කරන ඒජන්තවරුන්ට සොයා දිවයින පුරා මෙහෙයුම් ක්‍රියාත්මක කරන බවත් එලෙස තිරිඟු පිටි අලෙවි කළ ඒජන්තවරු 200 කට වැඩි පිරිසකට එරෙහිව ඉදිරියේදී නීතිමය ක්‍රියාමාර්ග ගන්නා බවත් පාරිභෝගික කටයුතු අධිකාරිය වැඩිදුරටත් සඳහන් කළා.",
       "URL": "https://www.hirunews.lk/224075/පිටි-මිල-අඩු-නොකරන-බව-ප්‍රීමා-සමාගම-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3152"
}