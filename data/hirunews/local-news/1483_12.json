{
       "Source": "hirunews",
       "Timestamp": "Sunday, 19 December 2021 - 14:53",
       "Headline": "බලධාරින්ගේ දෑස් විවර නොවූ බඹරකන්දේ අබලන් පාර (වීඩියෝ)",
       "News Content": "මෙරටට ආදායම් ලැබෙන ක්ෂේත්‍ර අතරින් සංචාරක කර්මාන්තයට හිමිවන්නේ ඉහළම ස්ථානයක්.\nඊට අවශ්‍ය යටිතල පහසුකම් නිසි පරිදි සැපයීමට බලධාරීන්ගේ අවධානය යොමු විය යුත්තේ එම පසුබිම යටතේයි.\nදෙස් විදෙස් සංචාරකයින්ගේ ආකර්ශනය හිමිවන ස්වභාවික සම්පත් රැසකින් අනූන ශ්‍රී ලංකාවට එමගින් සැලකිය යුතු ආදායමක් ලැබෙනවාට අමතරව, රැකියා ගැටලුවට ද විසඳුමක් හිමිවනවා.\nඑම ස්ථානවලට පැමිණෙන සංචාරකයින්ට බාධාවකින් තොරව එම සුන්දරත්වය අත්විඳීමට අවස්ථාව සලසා දිය යුත්තේ ඒ අනුවයි.\nඑහෙත් මෙරට ඉහළ සංචාරක ආකර්ශනයක් දිනා ඇති ස්ථානයක් මෙන්ම, මෙරට උසම දිය ඇල්ල වන බඹරකන්ද ඇල්ල නැරඹීමට යා හැකි කළුපහන - ඔහිය මාර්ගය දැඩි ලෙස අබලන් වීම හේතුවෙන් සංචාරකයින් මෙන්ම ප්‍ර දේශවාසීන්ද දැඩි අපහසුතාවට පත්ව සිටිනවා.\nබඹරකන්ද දියඇල්ලට අමතරව, ලංකා ඇල්ල, යාලතැන්න ඇල්ල සහ යක්ෂයාගේ පඩිපෙළට ද මෙම මාර්ගයෙන් යා හැකියි.\nකෙසේ වෙතත්, මාර්ගය පිළිකසර කිරීමට භාරගත් සමාගම එම කටයුතු අතරමග නතර කිරීම හේතුවෙන් මේ වනවිට එය තිබූ තත්ත්වයටත් වඩා අබලන් වී තිබෙනවා.\nප්‍රදේශවාසීන් පෙන්වා දෙන්නේ, මෙම මාර්ගයේ ගමන් ගන්නා වාහන නිතර කාර්මික දෝෂවලට ලක්වන බැවින් සංචාරකයින්ගේ පැමිණීම බොහෝ සෙයින් අඩු වී ඇති බවයි.\nකොවිඩ් වසංගතය හේතුවෙන් සම්පූර්ණයෙන්ම පාහේ අඩපණ වූ මෙරට සංචාරක ක්ෂේත්‍රය නගාසිටුවීමේ අවශ්‍යතාව මතුව ඇති අවස්ථාවක ඊට අවශ්‍ය යටිතල පහසුකම් කඩිනමින් සැපයීම බලධාරීන් සතු වගකීමක් නොවන්නේද ?",
       "URL": "https://www.hirunews.lk/291519/බලධාරින්ගේ-දෑස්-විවර-නොවූ-බඹරකන්දේ-අබලන්-පාර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1483"
}