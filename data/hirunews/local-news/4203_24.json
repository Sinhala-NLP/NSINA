{
       "Source": "hirunews",
       "Timestamp": "Thursday, 23 November 2017 - 19:07",
       "Headline": "ජාතික ධජයට එරෙහි නොවූ බව උතුරේ අධ්‍යාපන ඇමති කියයි",
       "News Content": "තමන් කිසිදු අවස්ථාවක මෙරට ජාතික ධජයට අගෞරවයක් සිදු නොකළ බව උතුරු පළාත් අධ්‍යාපන අමාත්‍ය එස්.සර්වේෂ්වරන් පවසනවා.\nවව්නියාව ඉරට්ටපෙරියකුලම් - පැරකුම් මහා විද්‍යාලයේ පැවති උත්සවයකදී, ඔහු ජාතික ධජය එසවීම ප්‍රතික්ෂේප කිරීම සම්බන්ධයෙන් පසුගිය දිනවල ඇතිවුණේ දැඩි සංවාදයක්.\nකෙසේ වෙතත්, ඒ පිළිබඳව යාපනයේ අද (23) පැවති මාධ්‍ය හමුවකට එක්වෙමින් උතුරු පළාත් අධ්‍යාපන ඇමතිවරයා සදහන් කළේ මෙම උත්සවයේදී ජාතික ධජය එසවීම තමාට පැවරී තිබූ කටයුත්තක් නොවන බවයි.\nමේ අතර, උතුරු පළාත් සභාව තුළ පහන් දල්වා මහවිරු දින සැමරුමක් පැවැත්විය යුතු බවට පළාත් සභා මන්ත්‍රී ඊ.ආනොල්ඩ් කළ යෝජනාවක් එහි සභාපති සී.වී.කේ. සිවඥානම් අද (23) ප්‍රතික්ෂේප කළා.\nඊට අවසර ලබාදිය නොහැකි බව සදහන් කළ සභාපතිවරයා අවශ්‍ය නම් එය තනි තනිවම හෝ පළාත් සභාවෙන් පිටත සිදුකළ හැකි බවයි ප්‍රකාශ කර ඇත්තේ.",
       "URL": "https://www.hirunews.lk/176775/ජාතික-ධජයට-එරෙහි-නොවූ-බව-උතුරේ-අධ්‍යාපන-ඇමති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4203"
}