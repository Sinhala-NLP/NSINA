{
       "Source": "hirunews",
       "Timestamp": "Friday, 13 August 2021 - 16:28",
       "Headline": "පුද්ගලයන් ලියාපදිංචි කිරීමේ දෙපාර්තමේන්තුව තාවකාලිකව වැසේ",
       "News Content": "පුද්ගලයන් ලියාපදිංචි කිරිමේ දෙපාර්තමේන්තුවේ සියලුම මහජන සේවාවන් නැවත දැනුම්දෙන තෙක් අත්හිටුවීමට පියවර ගෙන තිබෙනවා.\nඒ එම දෙපාර්තමේන්තුවේ නිලධාරීන් කිහිප දෙනෙකු කොරෝනා වෛරසයට ගොදුරුවීම සහ ආශ්‍රිතයන් වීම හේතුවෙන්.\nමෙම තත්වය හමුවේ අභ්‍යන්තර කාර්ය මණ්ඩලය සීමා කිරීමට සිදුව ඇති බැවින් හෙට ලබන සඳුදා (16) සිට ප්‍රධාන කාර්යාලය සහ සියලු පළාත් කාර්යාල නැවත දැනුම්දෙන තෙක් මහජනතාව සඳහා විවෘත නොකිරීමට තීරණය කර තිබෙනවා.\nකෙසේවෙතත් ඉදිරි දිනවල ජාතික හැඳුනුම්පත් ලබාගැනීම සඳහා දින හෝ වේලාවන් වෙන්කර ගත් සියලුම ඉල්ලුම්කරුවන් සඳහා අදාළ හැඳුනුම්පත් එදිනම හෝ ඊට පෙර සකස් කර තැපැල් මගින් ඔවුන්ගේ පෞද්ගලික ලිපිනයන් වෙත කඩිනමින් යොමු කරනු ඇති.\nමේ දක්වා ජාතික හැඳුනුම්පත් ලබාගැනීම සඳහා දෙපාර්තමේන්තුව වෙත ඉල්ලුම්පත් යොමු කළ ඉල්ලුම්කරුවන් සඳහා ද ජාතික හැඳුනුම්පත් කඩිනමින් සකස් කර තැපැල් මගින් යොමු කිරීමටයි සැලසුම් කර ඇත්තේ.\nඑමෙන්ම විභාග කටයුතු, සම්මුඛ පරීක්ෂණ කටයුතු, විදෙස් ගමන් බලපත් ලබාගැනීම වැනි හදිසි හා අත්‍යවශ්‍ය කටයුතු සඳහා ජාතික හැඳුනුම්පත කඩිනමින් ලබා ගැනීමට අවශ්‍ය ඉල්ලුම්කරුවන්ට තම හදිසි අවශ්‍යතාව රජයේ වැඩකරන දිනවල රාජකාරී වේලාවන් තුල ලබාදී ඇති දුරකථන අංක ඔස්සේ දෙපාර්තමේන්තුවට දැනුම්දිය හැකි අතර එම ඉල්ලුම්කරුවන් සඳහා ද කඩිනමින් හැඳුනුම්පත් නිකුත් කිරීමට විශේෂ වැඩපිළිවෙලක් යොදා තිබෙනවා.\nමීට අමතරව ජාතික හඳුනුම්පත් සම්බන්ධයෙන් මහජනතාව වෙත ලබාදෙන අනෙක් සේවාවන් පිළිබඳ වැඩිදුර විමසීම් ලබාදී ඇති දුරකථන අංක ඔස්සේ සහ\n[email protected]\nයන විද්‍යුත් ලිපිනය හරහා ද ලබාගත හැකියි.\nප්‍රධාන කාර්යාලය – 011 5226126 / 011 5226100\nදකුණු පළාත් කාර්යාලය – 091 2228348\nවයඹ පළාත් කාර්යාලය - 037 2224337\nනැගෙනහිර පළාත් කාර්යාලය - 065 2229449\nඋතුරු පළාත් කාර්යාලය - 024 2227201",
       "URL": "https://www.hirunews.lk/279615/පුද්ගලයන්-ලියාපදිංචි-කිරීමේ-දෙපාර්තමේන්තුව-තාවකාලිකව-වැසේ",
       "Category": "Local News",
       "Parent URL": "https://www.hirunews.lk/local-news.php?pageID=1756"
}