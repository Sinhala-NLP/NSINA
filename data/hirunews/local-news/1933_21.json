{
       "Source": "hirunews",
       "Timestamp": "Sunday, 23 May 2021 - 19:18",
       "Headline": "විපක්ෂ නායක සජිත්ගේ ආශ්‍රිත මන්ත්‍රීවරුන් සොයා පාර්ලිමේන්තුවේ කැමරා පිරික්සයි (වීඩියෝ)",
       "News Content": "විපක්ෂ නායක සජිත් ප්‍රේමදාසට සහ ඔහුගේ බිරිඳ වන ජලනි ප්‍රේමදාසට කොරෝනා වෛරසය ආසාදනය වී ඇති බව අද තහවුරු වුණා. තමා සහ බිරිඳ ආසාදිතව රෝහල් ගතව ප්‍රතිකාර ලබන බව විපක්ෂ නායකවරයා ප්‍රකාශ කර තිබුණේ ට්විටර් සටහනක් තබමින්.\nවිපක්ෂ නායක සජිත් ප්‍රේමදාස පසුගිය දින කිහිපයේම පාර්ලිමේන්තු සැසිවාරවලට සහභාගී වීම හේතුවෙන් සී.සී.ටී.වී. දර්ශන මගින් ඔහුගේ ආශ්‍රිතයින් හඳුනාගැනීම මේ වනවිට ආරම්භ කර ඇති බව පාර්ලිමේන්තුවේ වේත්‍රධාරී නරේන්ද්‍ර ප්‍රනාන්දු සඳහන් කළා.\nඔහු කියා සිටියේ විපක්ෂ නායකවරයාගේ ආශ්‍රිතයින් ලෙස හඳුනාගන්නා මන්ත්‍රීවරුන් සියලු‍දෙනාට කොරෝනා පරීක්ෂණවලට යොමුවන්නැයි උපදෙස් ලබාදෙන බවයි\nඊයේ සිය බිරිඳට කොරෝනා රෝග ලක්ෂණ පෙන්නුම් කිරීම නිසා සිදුකළ කොරෝනා පරික්ෂාවේදී ඇයට වෛරසය ආසාදනය වී ඇති බව තහවුරු වූ බවයි විපක්ෂ නායක සජිත් ප්‍රේමදාස සඳහන් කර තිබුණේ.\nඅනතුරුව තමන්ට සිදුකළ කොරෝනා පරික්ෂාවේදී තමන්ටද කොරෝනා වෛරසය ආසාදනය වී ඇති බවට තහවුරු වූ බව විපක්ෂ නායකවරයාගේ ට්වීටර් පණිවුඩයේ වැඩිදුරටත් දැක්වෙනවා.\nවිපක්ෂ නායක සජිත් ප්‍රේමදාස ‍මේ මස 18, 19 සහ 20 යන දිනවලදී පාර්ලිමේන්තු සැසිවලට සහභාගී වුණා.\n19 වැනිදා බත්තරමුල්ල ජාතික රණවිරු ස්මාරකය අසළ පැවති විජයග්‍රහණ සැමරුම් උත්සවයටද එක්ව සිටි විපක්ෂ නායකවරයා පසුගිය 20 වැනිදා පාර්ලිමේන්තු ප්‍රධාන පිවිසුම ඉදිරියේ පැවති විරෝධතාවකටද එක්වුණා.\nඑමෙන්ම, පසුගිය 21 වැනිදා විපක්ෂ නායක කාර්යාලයේ පැවති වැඩසටහන් කිහිපයකටද ඔහු එක්ව සිටියා.\nමේ අතර, විපක්ෂ නායකවරයාගේ ආශ්‍රිතයෙකු වූ සමගි ජන බලවේගයේ මහලේකම් පාර්ලිමේන්තු මන්ත්‍රී රංජිත් මද්දුමබණ්ඩාර සඳහන් කළේ තමන් ස්වයං නිරෝධායනයට යොමුවන අතර තවත් මන්ත්‍රීවරුන් කිහිපදෙනෙකුද කොරෝනා පරීක්ෂණවලට ලක්වීමට නියමිත බවයි.\nඅග්‍රාමාත්‍ය මහින්ද රාජපක්ෂ සිය නිල ෆේස්බුක් ගිණුමේ සටහනක් තබමින් විපක්ෂ නායක සජිත් ප්‍රේමදසාට සහ ඔහුගේ බිරිඳට ඉක්මන් සුවය ප්‍රාර්ථනා කර තිබුණා.\nඑසේම, අද දිනයේදී රෝහල්ගතව සහ අතරමැදි ප්‍රතිකාර මධ්‍යස්ථානවල ප්‍රතිකාර ලැබූ කොරෝනා ආසාදිතයින් 1612 දෙනෙකු සුවය ලබා නිවෙස් වෙත පිටත්ව ගොස් තිබෙනවා.\nඒ අනුව සුවය ලැබූ සමස්ත කොරෝනා ආසාදිතයින් සංඛ්‍යාව එක්ලක්ෂ 28,607 ක්.\nමේ අතර, ආයූර්වේද රෝහල් 50 ක් අතරමැදි කොරෝනා ප්‍රතිකාර සේවාවන් සපයන මධ්‍යස්ථාන ලෙස යොදා ගැනීමට සෞඛ්‍ය අමාත්‍යාංශය අද තීරණය කළා. ඒ, සෞඛ්‍ය ඇමතිනි පවිත්‍රා වන්නිආරච්චිගේ ප්‍රධානත්වයෙන් සෞඛ්‍ය අමාත්‍යාංශයේ පැවති විශේෂ සාකච්ඡාවකදීයි.",
       "URL": "https://www.hirunews.lk/272237/විපක්ෂ-නායක-සජිත්ගේ-ආශ්‍රිත-මන්ත්‍රීවරුන්-සොයා-පාර්ලිමේන්තුවේ-කැමරා-පිරික්සයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1933"
}