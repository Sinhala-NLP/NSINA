{
       "Source": "hirunews",
       "Timestamp": "Wednesday, 13 September 2023 - 10:46",
       "Headline": "යාපනයේ හෝටල් කාමරයක දැරියකගේ මළ සිරුරක්",
       "News Content": "යාපනයේ තිරුණවේලී ප්‍රදේශයේ පෞද්ගලික හෝටල් කාමරයකින් වයස අවුරුදු 12 ක මියගිය දැරියකගේ මළ සිරුරක් යාපනය කෝපායී පොලීසිය විසින් ඊයේ (12) සොයා ගෙන තිබෙනවා.\nපොලීසිය එම හෝටල් කාමරයට ගිය අවස්ථාවේදී මියගිය දැරියගේ මිත්තනිය බවට සැකකරන කාන්තාවක්ද එම හෝටල් කාමරයේ ඇදක වැතිර සිට ඇති අතර ඇය ඒ අවස්ථාව වන විටත් සිහිසුන්ව සිට බවයි වාර්තා වන්නේ.\nමේ දෙදෙනා ත්‍රිකුණාමළය ප්‍රදේශයේ සිට යාපනයට පැමිණ ඇති අතර කාන්තාව හෝටලයේ කළමනාකරුට පවසා ඇත්තේ දැරිය රෝගයකින් පෙළෙන බවත් ඇයට ත්‍රිකුණාමළයෙන් අවශ්‍ය ප්‍රතිකාර ලබා ගැනීමට නොහැකි නිසා යාපනයේ වෛද්‍යවරයෙකු හමු වීමට පැමිණි බවත් ය.\nමේ දෙදෙනා කාමරය කුළියට ගත් පසුව එක් අවස්ථාවකදී පමණක් කාමරයෙන් ඉවතට ගොස් යළි ආපසු පැමිණි බවයි හෝටලයේ කළමනාකාරවරයා කෝපායී පොලීසියට ප්‍රකාශ කර ඇත්තේ.\nකාමරයෙන් දැඩි දුගධක් හමන නිසා සේවකයින් කාමරයේ දොරට තට්ටූ කළත් කිසිදු ශබ්දයක් නොමැති නිසා ජනේලයකින් බලන විට ඇය මිය ගොස් ඇති බවට අනාවරණය වූ බවයි කළමනාකරු පැවසුවේ.\nකෝපායී පොලීසිය සඳහන් කළේ මිත්තනිය බව කියන කාන්තාවගේ ආශ්වාස ප්‍රාශ්වාස තත්ත්වයක් පෙන්නුම් කළ නිසා පොලීසිය පැමිණීමෙන් පසුව ඇයව රෝහල් ගත කිරීමට රැගෙන යන විට '' මාව මේ කොහෙද ගෙනියන්නේ '' යණුවෙන් කෙදිරි ගාමින් ප්‍රකාශ කළද ඊට පසුව මේ දක්වා කිසිම කතාවක් කාන්තාවගෙන් අසන්නට නොලැබුණු බවයි.\nමිත්තනිය විසින් ලියූ බවට සැකකරණ ලිපියක්ද කාමරයෙන් හමු වී ඇති අතර එම ලිපියේ සදහන් ව ඇත්තේ ඔවුන් සියදිවි හානි කර ගන්න බව ප්‍රකාශ කරමින් වූවත් එම ලිපිය ඉතා සැක සහිත බවයි පොලිසිය පැවසුවේ.\nදැරියගේ මළ සිරුර පශ්චාත් මරණ පරීක්ෂණ කටයුතු සදහා යාපනය ශීක්ෂණ රෝහල වෙත බාර දී තිබෙනවා.\nසිහිසුන්ව සිටි කාන්තාව 53 හැවිරිදි ත්‍රිකුණාමළයේ පදිංචි නාගපූසානි ශිවනාදන් නැමැත්තියක් බවට හදුනා ගෙන ඇති අතර ඇය දැඩි පොලිස් රැකවරණය මත යාපනය ශීක්ෂණ රෝහලේ ප්‍රතිකාර ලබමින් සිටින බවයි අප වාර්තාකරු සඳහන් කළේ.\nඇයගෙන් ප්‍රකාශයක් ලබා ගැනීමට තරම් යහපත් සෞඛ්‍ය තත්ත්වයක් ඇයට තවමත් නොමැති නිසා සිද්ධිය සම්බන්ධයෙන් නිවැරදි තොරතුරක් ලබා ගැනීමට පොලීසියට අසීරු වී ඇති බවයි වාර්තා වන්නේ.",
       "URL": "https://www.hirunews.lk/348114/යාපනයේ-හෝටල්-කාමරයක-දැරියකගේ-මළ-සිරුරක්",
       "Category": "Local News",
       "Parent URL": "https://www.hirunews.lk/local-news.php?pageID=33"
}