{
       "Source": "hirunews",
       "Timestamp": "Tuesday, 06 December 2022 - 21:10",
       "Headline": "ඉන්දියාවේ මෙරට මහ කොමසාරිස්වරයා ඉන්දීය මුදල් අමාත්‍යවරිය හමු වෙයි",
       "News Content": "ද්විපාර්ශ්වික ආර්ථික සහයෝගීතාවයේ තත්ත්වය සමාලෝචනය කිරීම සඳහා වන සාකච්ඡාවකට ඉන්දියාවේ මෙරට මහ කොමසාරිස් මිලින්ද මොරගොඩ සහ ඉන්දීය මුදල් හා ආයතනික කටයුතු අමාත්‍ය ශ්‍රීමත් නිර්මලා සීතාරාමන් අද (06) නවදිල්ලියේ දී හමු වී තිබෙනවා.\nමෙම සාකච්ඡාව පැවැත් වුණේ, ශ්‍රී ලංකාවේ වත්මන් අර්බුදය තුළ ඉන්දීය ආර්ථික සහයෝගීතාව සහ ශ්‍රී ලංකාවට සහාය වීම සම්බන්ධයෙන් මහ කොමසාරිස් මොරගොඩ පසුගිය වසරේ නොවැම්බර් මාසයේ සිට අමාත්‍ය සීතාරාමන් සමඟ පැවැත්වූ සාකච්ඡා මාලාවේ එක් පියවරක් ලෙසයි.\nමෙහි දී ජාත්‍යන්තර මූල්‍ය අරමුදල සමඟ ශ්‍රී ලංකාව දැනට කරගෙන යන සාකච්ඡා සහ රටේ ණය ප්‍රතිව්‍යුහගත කිරීමේ ක්‍රියාවලියේ වත්මන් තත්ත්වය පිළිබඳව අමාත්‍ය සීතාරාමන් දැනුවත් කළ මහකොමසාරිස්වරයා, වත්මන් ආර්ථික සංකෝචනය ශ්‍රී ලංකාවේ ජනගහනයේ දුප්පත් සහ අවදානමට ලක්විය හැකි කොටස් කෙරෙහි ඇති කරන දැඩි බලපෑම පිළිබඳව ද ඉන්දීය මුදල් අමාත්‍යවරියව දැනුවත් කොට තිබෙනවා.\nමේ අතර වත්මන් අභියෝගාත්මක සහ දුෂ්කර කාල පරිච්ඡේදය තුළ ඉන්දියාව ශ්‍රී ලංකාවට ලබා දී ඇති හදිසි ආධාර සහ ද්විපාර්ශ්වික සහ බහුපාර්ශ්වික හසන සම්බන්ධයෙන් ඇයගේ පෞද්ගලික මැදිහත්වීම් පිළිබඳව මහ කොමසාරිස්වරිය නැවත වරක් අමාත්‍ය සීතාරාමන්ට ස්තූතිය පුද ක‍ර තිබෙනවා.\nමෙම සාකච්ඡාවේ දී, මහ කොමසාරිස් මොරගොඩ සහ අමාත්‍ය සීතාරාමන් ද ද්විපාර්ශ්වික ආර්ථික සහයෝගීතාවයේ තත්ත්වය සමාලෝචනය කළ අතර, ආයෝජන, සංචාරක සහ වෙළෙඳාම වැඩිදියුණු කරමින් දෙරට අතර බහුවිධ ආර්ථික ඒකාබද්ධතාවය තුළින් ශ්‍රී ලංකාවේ ආර්ථික පුනර්ජීවනය සඳහා ඉන්දියාවට තීරණාත්මක කාර්යභාරයක් ඉටු කළ හැකි බවත් මහ කොමසාරිස්වරයා අවධාරණය ක‍ර තිබෙනවා.",
       "URL": "https://www.hirunews.lk/322117/ඉන්දියාවේ-මෙරට-මහ-කොමසාරිස්වරයා-ඉන්දීය-මුදල්-අමාත්‍යවරිය-හමු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=683"
}