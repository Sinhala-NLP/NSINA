{
       "Source": "hirunews",
       "Timestamp": "Saturday, 09 July 2022 - 7:56",
       "Headline": "මහේශාක්‍යගේ දළ කැපූ පිරිස හඳුනාගැනේ",
       "News Content": "අනුරාධපුර - කැබිතිගොල්ලෑව රක්ෂිතයේ දී මහේශාක්‍ය හස්තියාගේ දළ කැපීමේ සිද්ධිය සම්බන්ධයෙන් සැකකරුවන් තුන්දෙනෙකු හඳුනාගෙන තිබෙනවා.\nපොලීසිය සඳහන් කළේ ප්‍රදේශවාසීන් 3 දෙනෙකු එලෙස හඳුනාගෙන ඇති බවයි.\nඒ අනුව ඔවුන් අත්අඩංගුවට ගැනීම සඳහා මෙහෙයුම් ආරම්භ කර තිබෙනවා.\nඔවුන් අදාළ හස්තියාගේ දළ කපා ඇති බව අනාවරණය වී ඇති අතර එය පුහුණුවකින් තොරව අක්‍රමවත් ලෙස සිදු කර ඇති බවයි පොලීසිය සඳහන් කළේ.\nඑමෙන්ම හස්තියා මරණාසන්නව සිටියදී දළ කපා ගැනීමේ සිද්ධිය හා වනජීවී නිලධාරීන් ක්‍රියාත්මක නොවීම සම්බන්ධව අභ්‍යන්තර විමර්ශනයක් ආරම්භ කරන ලෙස කෘෂිකර්ම, වනජීවී හා වන සංරක්ෂණ අමාත්‍ය මහින්ද අමරවීර විසින් අමාත්‍යංශ ලේකම්වරියට උපදෙස් ලබා දී තිබෙනවා.\nවනජීවී අමාත්‍යංශය සඳහන් කළේ මෙම ඇතා අසාධ්‍ය තත්ත්වයට පත්වන තෙක් වනජීවි නිලධාරියෙකුගේ අවධානයට යොමු නොවීම මෙන්ම ඔවුන්ගේ නොසැලකිලිමත්කම හේතුවෙන් මෙම මරණය සිදුව ඇත්ද යන්න සම්බන්ධයෙන් ද එම විමර්ශනයේ දී අවධානය යොමු කෙරෙන බවයි.\nමීට සති එකහමාරකට පමණ පෙර තවත් ඇතෙකු සමඟ ඇති වූ ගැටුමක දී තුවාල ලබා කැබිතිගොල්ලෑව රක්ෂිතයෙහි දින ගණනාවක සිට පණ අදිමින් සිටි මහේශාක්‍ය හස්තියාට පශු වෛද්‍ය නිලධාරීන් විසින් ප්‍රතිකාර කරමින් සිටින අතරතුර කිසියම් පිරිසක් විසින් එම ඇතාගේ දළ කපාගෙන ගොස් තිබු අතර හස්තියා මිය ගොස් තිබුණා.",
       "URL": "https://www.hirunews.lk/309499/මහේශාක්‍යගේ-දළ-කැපූ-පිරිස-හඳුනාගැනේ",
       "Category": "Local News",
       "Parent URL": "https://www.hirunews.lk/local-news.php?pageID=1035"
}