{
       "Source": "hirunews",
       "Timestamp": "Friday, 14 October 2022 - 9:52",
       "Headline": "ඩෙංගු අධිආරක්ෂිත කලාප 36ක් නම් කොට තිබිය දී ඩෙංගු පරීක්ෂණ නතර වෙන ලකුණු",
       "News Content": "ඩෙංගු රෝගීන්ගේ තුන් ගුණයක වැඩි වීමක් හා අධිආරක්ෂිත කලාප 36ක් නම් කොට තිබිය දී ඩෙංගු පරීක්ෂණ සියල්ල නතර වීමේ අවදානමක් පවතින බව සෞඛ්‍ය වෘත්තීයවේදීන්ගේ විද්වත් සංගමයේ සභාපති රවී කුමුදේශ් පවසනවා.\nපසුගිය මාස කිහිපයක කාලය තුළ දිවයින පුරා ඩෙංගු රෝගීන් 60,000ක පමණ ප්‍රමාණයක් වාර්තා වී තිබෙනවා.\nඊට අදාළ ව පසුගිය සතිය තුළ ඩෙංගු රෝගීන් 1,152 දෙනෙකු හඳුනාගැනීමත් සමඟ මේ වන විට රෝගීන් 59,317 දෙනෙකු හඳුනාගෙන ඇති බව යි සෞඛ්‍ය අමාත්‍යාංශ දත්තවලට අනුව තහවුරු වන්නේ.\nමෙය, පසුගිය ව⁣සරට සාපේක්ෂ ව තුන් ගුණයක වැඩි වීමක්.\nපසුගිය වසරේ අදාළ කාලසීමාව තුළ වාර්තා වී ඇති ඩෙංගු රෝගීන් 19,912ක් බව ඩෙංගු මර්දන ඒකකයේ දත්තවලට අනුව ද තහවුරු වනවා.\nමේ වසරේ වැඩි ම ඩෙංගු රෝගීන් සංඛ්‍යාවක් කොළඹ, ගම්පහ සහ කළුතර යන දිස්ත්‍රික්වලින් වාර්තා වී ඇති අතර, මහනුවර, ගාල්ල, යාපනය, කෑගල්ල, පුත්තලම, කුරුණෑගල යන දිස්ත්‍රික්වලින්ද පසුගිය වසරට සාපේක්ෂ ව ඩෙංගු රෝගීන් වැඩි සංඛ්‍යාවක් වාර්තා වන බව සඳහන්.\nපවතින ඩෙංගු රෝග ව්‍යාප්තිය සැළකිල්ලට ගනිමින් සෞඛ්‍ය වෛද්‍ය නිලධාරී කොට්ඨාස 36ක් අධිඅවධානම් කලාප ලෙස ද නම් කර තිබෙනවා.\nකෙසේ නමුත් ඩෙංගු රෝගය හඳුනා ගැනීම සඳහා යොදා ගැනෙන 'ඩෙංගු ඇන්ටිජන්' පරීක්ෂණය සිදු කිරීම සදහා අවශ්‍ය ප්‍රතික්‍රීයක කට්ටල බොහෝ රජයේ රෝහල්වල නොමැති බවත් ඩෙංගු රෝගීන් සදහා ප්‍රතිකාර කිරීමට අත්‍යවශ්‍ය FBC පරීක්ෂාවට අවශ්‍ය ප්‍රතික්‍රීයක ලබා දීම ද සමාගම් ගණනාවක් විසින් අත් හිටුවා ඇති බවත් රවී කුමුදේශ් අවධාරණය කරනවා.\nප්‍රතික්‍රීයක ලබාදීම වෙනුවෙන් ගෙවිය යුතු ණය මුදල් ගෙවීම සෞඛ්‍ය අමාත්‍යාංශය විසින් මාස ගණනාවක් තිස්සේ පැහැර හරිමින් තිබීම හේතුවෙන් ඇතැම් සමාගම් ජාත්‍යන්තර වශයෙන් ම අසාධුගත වී ඇති බව යි වාර්තා වන්නේ.\nඒ අතර, සෞඛ්‍ය අමාත්‍යාංශයේ රසායනාගාර සේවා අංශය වෙත වෙන් කළ ප්‍රතිපාදනවලින් දෙවැනි හා තෙවැනි කාර්තුවට අදාළ ව මිලියන 125ක් පමණ ප්‍රයෝජනයට නො ගැනීම හේතුවෙන් අහෝසි වී ඇති බව සඳහන්.\nඉන්දියන් ණය ආධාර යටතේ ලැබී ඇති මුදලෙන් ඩොලර් මිලියන 60ක් පමණ මාස 6ක් තිස්සේ ප්‍රයෝජනයට ගැනීමට නො හැකි ව ඉතිරි ව තිබිය දී එක ම එක රසායනාගාර ප්‍රතික්‍රීයකයක් හෝ ඒ යටතේ ගෙන්වා ගැනීමට රසායනාගාර නියෝජ්‍ය අධ්‍යක්ෂක ජනරාල්වරයා අපොහොසත් වී ඇති බව ද වාර්තා වනවා.\nමේ පිළිබඳ වාර්තාවක් සපයන ලෙස සෞඛ්‍ය ලේකම්වරයා විසින් ඔහුට පවරා ඇති නමුත් මාස 3ක් තිස්සේ ඊට පිළිතුරක් පවා ලැබී නැති බව යි හෙළිදරව් වන්නේ.\nඑබැවින් සෞඛ්‍ය අමාත්‍යාංශය ඩෙංගු අධිආරක්ෂක කලාප නම් කිරීම පමණක් සිදු කිරීම සිදු කළ ද ආරක්ෂාව සඳහා මදුරුවන් පසුපස හඹා යෑම හැර මහ ජනතාවට වෙනත් විකල්පයක් ඉතිරි කොට නැති බව ද සෞඛ්‍ය වෘත්තීයවේදීන්ගේ විද්වත් සංගමයේ සභාපති රවී කුමුදේශ් පවසනවා.",
       "URL": "https://www.hirunews.lk/317815/ඩෙංගු-අධිආරක්ෂිත-කලාප-36ක්-නම්-කොට-තිබිය-දී-ඩෙංගු-පරීක්ෂණ-නතර-වෙන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=804"
}