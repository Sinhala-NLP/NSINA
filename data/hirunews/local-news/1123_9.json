{
       "Source": "hirunews",
       "Timestamp": "Thursday, 02 June 2022 - 21:40",
       "Headline": "ජොන්ස්ටන් අත්අඩංගුවට ගන්න CID කණ්ඩායම් දෙකක් (වීඩියෝ)",
       "News Content": "ගාලු මුවදොර සාමකාමී අරගලයට පහරදීමේ සිද්ධියට විත්තිකරුවෙකු ලෙස නම් කළ කොළඹ හිටපු නාගරික මන්ත්‍රී මහින්ද කහදගම අද අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන තිබෙනවා.\nඑම පහරදීමේ සිද්ධියට තවත් විත්තිකරුවෙකුලෙස නම් කර ඇති හිටපු අමාත්‍ය ජොන්ස්ටන් ප්‍රනාන්දු මහතා අත්අඩංගුවට ගැනීම සඳහා කණ්ඩායම් දෙකක් විමර්ශන සිදුකරන බවයි අපරාධ පරීක්ෂණ දෙපාර්තමේන්තුව සඳහන් කළේ.\nගාලු මුවදොර පැවැත්වෙන සාමකාමී අරගලය නීතිවිරෝධී ලෙස විසුරුවා හැරීම වැලැක්වීමේ නියෝගයක් පොලිස්පතිවරයාට සහ යුධ හමුදාපතිවරයාට ලබා දෙන ලෙස ඉල්ලා මූලික අයිතිවාසිකම් පෙත්සමක් ශ්‍රේෂ්ඨාධිකරණය හමුවේ ගොනු කර තිබුණේ අරගලයේ නිරත සිවිල් ඉංජිනේරුවෙකු වන එම්.එන්.එන්.හමීම් නැමැත්තෙකු විසින්.\nබුවනෙක අලුවිහාරේ, එල්.ටී.බී. දෙහිදෙණිය සහ ඒ.එච්.එම්.ඩී. නවාස් යන ත්‍රිපුද්ගල විනිසුරු මඩුල්ල ඉදිරියේ අද එම පෙත්සම කැඳවූ අවස්ථාවේදී පෙත්සම්කරු ප්‍රකාශ කර ඇත්තේ ගාලුමුවදොර අරගලයේදී කිසිදු ප්‍රචණ්ඩ ක්‍රියාවක් හෝ නීතිවිරෝධී ක්‍රියාවක් සම්බන්ධ පැමිණිල්ලක් මෙතෙක් ඉදිරිපත්ව නොමැති බවයි.\nනමුත් මෙම අරගලය විසුරුවා හැරීම සඳහා පොලිසිය කොළඹ මහේස්‍ත්‍රාත් අධිකරණය හමුවේ පැමිණිල්ලක් ඉදිරිපත් කර ඇති බවත්, එමඟින් මූලික මිනිස් අයිතීන් උල්ලංඝණය වන බවත් පෙත්සම්කරු ප්‍රකාශ කර තිබෙනවා.\nඑහෙයින් ගාලුමුවදොර අරගලයට බාධා පමුණුවන ආකාරයේ ක්‍රියා සිදු කිරීම සහ නීතිවිරෝධී ලෙස විසුරුවා හැරීම වැලැක්වීමේ නියෝගයක් නිකුත් කරන ලෙසටයි අදාල පෙත්සම මඟින් ඉල්ලා තිබුණේ.\nකෙසේවෙතත්, නීතිපතිවරයා වෙනුවෙන් පෙනී සිටි රජයේ ජ්‍යේෂ්ඨ නීතිඥ ශවීන්ද්‍ර වික්‍රම මහතා ප්‍රකාශ කළේ පෙත්සම්කරු සිය මූලික අයිතීන් උල්ලංඝණය වන්නේ කෙසේදැයි පෙත්සම තුලින් පැහැදිලි කිරිමට අපොහොසත් වී ඇති බවයි.\nමෙම අරගලය හේතුවෙන් දින 55ක් තිස්සේ ජනාධිපති ලේකම් කාර්යාල ප්‍රවේශ මාර්ගය අවහිර වී ඇති බවත් සමස්ත රටම ආර්ථික අර්බුදයකට මුහුණ පා ඇති අවස්ථාවේ එම තත්ත්වය යහපත් නොවන බවත් රජයේ නීතීඥවරයා තර්ක කළා.\nසියලු කරුණු සලකා බැලූ ශ්‍රේෂ්ඨාධිකරණය නියෝග කළේ අදාල පෙත්සම විභාගයට නොගෙනම ප්‍රතික්ෂේප කිරීමටයි.\nමේ අතර, ගාලුමුවදොර අරගලයට සහ අරලිය ගහ මන්දිරිය ඉදිරිපිට පැවති අරගලයට පහරදීමේ සිද්ධිය සම්බන්ධයෙන් විත්තිකරුවෙකු ලෙස නම් කළ කොළඹ හිටපු නාගරික මන්ත්‍රී මහින්ද කහදගම අද අපරාධ පරීක්ෂණ දෙපාර්තමේන්තුවට පැමිණ භාරවුණා.\nමහින්ද කහඳගමගෙන් ප්‍රකාශයක් ලබා ගැනීමෙන් අනතුරුව ඔහු අපරාධ පරීක්ෂණ දෙපාර්තමේන්තුව මගින් අත්අඩංගුවට ගෙන තිබෙනවා.\nමේ අතර, ගාලුමුවදොර සිදුකරන ගෝඨා ගෝ ගම අරගලයට අද ක්‍රියාත්මක වුණේ අඛණ්ඩ 55 වැනි දිනටයි.\nඅරලියගහ මන්දිරය අසල ආරම්භ කළ අඛණ්ඩ විරෝධතාවද අදත් ක්‍රියාත්මකයි.\nමේ අතර, පසුගිය අප්‍රේල් 19 දා රඹුක්කන පැවති විරෝධතාවක් අතරතුර සිදුවූ වෙඩි තැබීමේ සිද්ධියේදී පොලිස් අධිකාරී කේ.බී. කීර්තිරත්න ඇතුළු නිලධාරීන් අත්අඩංගුවට ගන්නා ලෙසට කෑගල්ල මහේස්ත්‍රාත්වරිය කළ නියෝගය අත්හිටුවන රීට් ආඥාවක් නිකුත් කරන ලෙස ඉල්ලා අභියාචණාධිකරණය හමුවේ ගොනු කළ රීට් පෙත්සම අද සලකා බැලුණා.\nකෑගල්ල පොලිස් අධිකාරී කේ.බී. කීර්තිරත්න ඇතුළු නිලධාරීන් සිව්දෙනා වෙනුවෙන් පෙනී සිටි ජනාධිපති නීතිඥ ශවීන්ද්‍ර ප්‍රනාන්දු මහතා අධිකරණය ඉදිරියේ කරුණු දක්වමින් ප්‍රකාශ කළේ තම සේවාදායකයන් වරදක් කළ බවට සාධාරණ සැකයක් මතු කිරීමට කරුණු ඉදිරිපත්වී නොමැති පසුබිමක කෑගල්ල මහේස්ත්‍රාත්වරිය මෙම නියෝගය සිදු කර ඇති බවයි.\nකෙසේවෙතත්, නීතිපතිවරයා වෙනුවෙන් පෙනී සිටි ජ්‍යේෂ්ඨ නීතිඥ ජනක බණ්ඩාර මහතා පිළිතුරු දෙමින් සඳහන් කර ඇත්තේ පශ්චාත් මරණ පරීක්ෂණ වාර්තා, අපරාධය සිදුවූ ස්ථානයෙන් ලබාගත් නිරීක්ෂණ පදනම් කරගෙන හේස්ත්‍රාත්වරිය අදාල නියෝගය ලබා දී ඇති බවයි.\nකෑගල්ල මහේස්ත්‍රාත්වරිය වෙනුවෙන් පෙනීසිටි ජනාධිපති නීතිඥ සරත් ජයමාන්න මහතා ප්‍රකාශ කර ඇත්තේ මෙම සිද්ධියේදී පොලිසිය ආත්මාරක්ෂාව සඳහා වෙඩි තැබූ බවට ඉදිරිපත් කරන තර්කය පිලිගත නොහැකි බවයි.\nඑහිදී පොලිසිය සාක්ෂි වසන් කිරීමටද කටයුතු කළ බවටද ජනාධිපති නීතීඥවරයා කරුණු දක්වා තිබෙනවා.\nකරුණු සලකා බැලු අභියාචනාධිකරණය නියෝග කළේ මෙම පෙත්සමින් වගඋත්තරකරුවන් ලෙස නම් කර ඇති පොලිස්පතිවරයා සහ අපරාධ පරීක්ෂණ දෙපාර්තමේන්තුවේ අධ්‍යක්ෂකවරයාට ලබන 27 වැනිදා පෙත්සමට අදාලව කරුණු දක්වන ලෙසටයි.",
       "URL": "https://www.hirunews.lk/306056/ජොන්ස්ටන්-අත්අඩංගුවට-ගන්න-cid-කණ්ඩායම්-දෙකක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1123"
}