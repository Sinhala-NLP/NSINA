{
       "Source": "hirunews",
       "Timestamp": "Saturday, 11 July 2020 - 13:06",
       "Headline": "මැතිවරණ ප්‍රචාරක කටයුතුවලදී, සෞඛ්‍ය නිර්දේශ අනුගමනය කරන්න - මැතිවරණ කොමිසමෙන් ඉල්ලීමක්",
       "News Content": "මහ මැතිවරණයේ ප්‍රචාරක කටයුතුවල නිරතවීමේදී සෞඛ්‍ය සේවා අධ්‍යක්‍ෂ ජනරාල්වරයා විසින් ලබාදී ඇති නිර්දේශ අනුගමනය කිරීම සියලු පාර්ශවවල වගකීමක් බව මැතිවරණ කොමිසන් සභාව පවසනවා.\nඑහි කොමසාරිස් ජනරාල් සමන් ශ්‍රී රත්නායක සඳහන් කළේ ජනහමු පැවැත්වීමේදී මුඛ ආවරණ පැළඳීම, සමාජ දුරස්ථභාවය ඇතුලු කරුණු සම්බන්ධයෙන් අවධානය යොමු කිරීම මහජන නියෝජිතයන්ගේ, අපේක්ෂකයන්ගේ සහ සංවිධායකයන්ගේ සමාජ වගකීමක් බවයි.\nමහ මැතිවරණයට අදාළ සෞඛ්‍ය නිර්දේශ ඇතුළත් ගැසට් නිවේදනය ප්‍රකාශයට පත් කරන බවට මීට පෙර සෞඛ්‍ය අමාත්‍යාංශය ප්‍රකාශ කළද තවමත් එම ගැසට් නිවේදනය නිකුත් කර නැහැ.\nකොරෝනා වෛරසයේ ව්‍යාප්තිය හමුවේ මහ මැතිවරණය පැවැත්වීමේදී සෞඛ්‍යාරක්ෂිත ක්‍රමවේද අනුගමනය කිරීමට අදාළ මාර්ගෝපදේශන මාලාවක් සෞඛ්‍ය සේවා අධ්‍යක්‍ෂ ජනරාල් විශේෂඥ වෛද්‍ය අනිල් ජාසිංහ මැතිවරණ කොමිසන් සභාව වෙත ලබාදී තිබුණා.\nකෙසේ වෙතත් එම මාර්ගෝපදේශන, නෛතිකව බලාත්මක වීමට නම් ගැසට් නිවේදනයක් මගින් ප්‍රකාශයට පත් කළ යුතු වනවා.\nමේ අතර ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය ද පෙන්වා දෙන්නේ නව ආසාදිතයන් වාර්තාවීමත් සමඟ කොරෝනා දෙවන රැල්ලක් ඇතිවීම වළක්වාගැනීම සඳහා අදාළ සෞඛ්‍ය මාර්ගෝපදේශන නෛතිකව ගැසට් මගින් ප්‍රකාශයට පත් කළ යුතු බවයි.\nමේ අතර, ලබන අගෝස්තු 5 වනදා පැවැත්වීමට නියමිත මහ මැතිවරණයට අදාළ නිල ඡන්ද දැන්වීම් පත්‍රිකා තැපෑලට භාර දීම අද සිට සිදුකෙරෙනවා.\nමැතිවරණ කොමිෂන් සභාව නිවේදනය කළේ එම කටයුතු අද, හෙට සහ අනිද්දා යන දින තුනේදී සිදුකිරීමට කටයුතු යොදා ඇති බවයි.\nනිල ඡන්ද දැන්වීම් පත්‍රිකා බෙදා හැරීම ලබන 29 වනදායින් අවසන් වීමට නියමිතයි.\nඑදිනට පසු නිල ඡන්ද දැන්වීමක් නොලැබූ ඡන්ද හිමියන්ට 2019 ඡන්ද හිමි නාමලේඛනයේ ලියාපදිංචි ලිපිනයට අදාළ තැපැල් කාර්යාලය වෙත ගොස් සිය අනන්‍යතාව තහවුරු කිරීමෙන් අනතුරුව නිල ඡන්ද දැන්වීම් පත්‍රය ලබා ගත හැකියි.",
       "URL": "https://www.hirunews.lk/245205/මැතිවරණ-ප්‍රචාරක-කටයුතුවලදී-සෞඛ්‍ය-නිර්දේශ-අනුගමනය-කරන්න-මැතිවරණ-කොමිසමෙන්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=2594"
}