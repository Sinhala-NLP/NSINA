{
       "Source": "hirunews",
       "Timestamp": "Sunday, 12 September 2021 - 13:32",
       "Headline": "මොඩර්නා එන්නතේ ප්‍රතිශක්තිය ගැන මෙරට අධ්‍යයනය අවසන් - වාර්තාව ඉදිරි සතියේ",
       "News Content": "මොඩර්නා එන්නතේ ප්‍රතිශක්තිකරණය පිළිබඳ අධ්‍යයන වාර්තාව ඉදිරි සතියේ ප්‍රකාශයට පත්කරන බව ශ්‍රී ජයවර්ධනපුර විශ්වවිද්‍යාලයේ ආසාත්මිකතා ප්‍රතිශක්ති විද්‍යා හා සෛල ජෛව විද්‍යා ආයතනයේ අධ්‍යක්ෂ ආචාර්ය චන්දිම ජීවන්දර සඳහන් කළා.\nමොඩර්නා එන්නත ලබාදුන් ප්‍රදේශවලින් ලබාගත් ජෛව සාම්පල මේ වනවිටත් පරීක්ෂා කර අවසන් බවයි ඔහු සඳහන් කළේ.\nඑමෙන්ම, ස්පුට්නික් එන්නතේ ප්‍රතිශක්තිකරණය පිළිබඳ පරීක්ෂණයක්ද ලබන මස මුල් සතියේ ආරම්භ කිරීමට නියමිතයි.\nදැනට මෙරට පැතිර යන ඩෙල්ටා ප්‍රභේදය අනු ප්‍රභේදයන්ට ලක් වී ඇත්දැයි සොයා බැලෙන පරීක්ෂණයද අවසන් අදියරේ පවතින බව ආචාර්ය චන්දිම ජීවන්දර ප්‍රකාශ කළා.\nමීට මාසයකට පමණ ඉහතදී සයිනොෆාම් එන්නත පිළිබඳ ප්‍රතිශක්තිකරණ පරීක්ෂණය අවසන් කර එළිදැක්වූ අතර, එය එම එන්නතේ ප්‍රතිශක්තිකරණය පිළිබඳ ලොව සිදුකර ඇති පරීක්ෂණ කිහිපයෙන් ප්‍රමුඛතම පරීක්ෂණයක් බවටයි සැලකෙන්නේ.",
       "URL": "https://www.hirunews.lk/282009/මොඩර්නා-එන්නතේ-ප්‍රතිශක්තිය-ගැන-මෙරට-අධ්‍යයනය-අවසන්-වාර්තාව-ඉදිරි-සතියේ",
       "Category": "Local News",
       "Parent URL": "https://www.hirunews.lk/local-news.php?pageID=1697"
}