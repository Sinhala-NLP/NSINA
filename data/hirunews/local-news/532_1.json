{
       "Source": "hirunews",
       "Timestamp": "Thursday, 16 February 2023 - 15:09",
       "Headline": "සබරගමුව සරසවිය වසා දැමේ (ඡායාරූප)",
       "News Content": "2020 / 2021 අධ්‍යයන වසරවල සිසුන් හැර අනෙකුත් සියලු සිසුන් සඳහා සබරගමුව විශ්ව විද්‍යාලයේ සියලු පීඨ දින නියමයක් නොමැතිව වසා දැමීමට එහි පාලනාධිකාරිය අද (16) තීරණය කළා.\nඑම විශ්ව විද්‍යාලයේ උපකුලපති මහාචාර්ය උදය රත්නායක සඳහන් කළේ අද පස්වරු 04 වන විට නේවාසිකාගාරවලින් ඉවත්වන ලෙස ද සිසුන්ට දැනුම්දුන් බවයි.\nකළමනාකරණ පීඨයේ පළමු වසරේ සිසුන් පිරිසක් හා එම විශ්ව විද්‍යාලයේ ඉගෙනුම ලබන තවත් සිසුන් පිරිසක් අතර ඇතිවූ ගැටුමකින් අනතුරුවයි මෙම පියවර ගෙන ඇත්තේ.\nගැටුමෙන් තුවාල ලැබූ සිසුන් 09 දෙනෙකු බලංගොඩ රෝහලට ඇතුළත් කර තිබෙනවා.\nඔවුන්ට විශ්වවිද්‍යාලයේ ජ්‍යෙෂ්ඨ සිසුන් ඊයේ රාත්‍රියේ නේවාසිකාගාරයට ඇතුළු වී පහර දී ඇත්තේ කොණ්ඩ කපා නොමැති බව පවසමින්.\nසිද්ධිය සම්බන්ධයෙන් මෙතෙක් කිසිවෙකුත් අත්අඩංගුවට ගෙන නොමැති අතර සමනල වැව පොලිසිය වැඩිදුර විමර්ශන මෙහෙයවනු ලබනවා.\nමේ අතර විශ්ව විද්‍යාලය වසා දැමීමට තීරණය කිරීමෙන් පසුවද සිසුන් පිරිසක් උප කුලපතිවරයාගේ කාර්යාලය ඉදිරිපිටට පැමිණ විරෝධතාවක නිරත වූ බව අප වාර්තාකරු සඳහන් කළා.",
       "URL": "https://www.hirunews.lk/327563/සබරගමුව-සරසවිය-වසා-දැමේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=532"
}