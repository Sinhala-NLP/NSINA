{
       "Source": "hirunews",
       "Timestamp": "Monday, 25 July 2022 - 19:29",
       "Headline": "අගෝස්තුවේ එළඹීමට නියමිත වූ IMF ගිවිසුම් ප්‍රමාද වන්නේ රට තුළ වූ කැරලි නිසයි - අමාත්‍ය මනූෂ නානායක්කාර (වීඩියෝ)",
       "News Content": "විරෝධතාවන් හේතුවෙන් ඇති වූ නොසන්සුන්කාරී වාතාවරණය හේතු කොටගෙන මේ අගෝස්තුවේ දී ජාත්‍යන්තර මූල්‍ය අරමුදලේ (IMF) නියෝජිතයන් මෙරටට පැමිණ එළැඹීමට නියමිතව තිබූ කාර්ය මණ්ඩල මට්ටමේ ගිවිසුම් කටයුතු ප්‍රමාද වනු ඇති බව කම්කරු හා විදේශ රැකියා අමාත්‍ය මනූෂ නානායක්කාර පවසනවා.\nඔහු මේ බව සඳහන් කරන්නේ අද(25) පැවැත් වූ මාධ්‍ය හමුවක් අතරතුර දී යි.\nඑසේ ම පසුගිය සතියේ මෙරටට පැමිණීමට නියමිතව සිටි ලෝක ආහාර සංවිධානයේ ප්‍රධානියාගේ පැමිණීම ද තවත් මාසයකින් පමණ කල් ගොස් තිබෙන බවත්, ඔහු විසින් මෙරටට මාස තුනක පමණ කාලයකට සෑහෙන ආහාර රැගත් ව්‍යාපෘතියක් ගෙන ඒමට සූදානමින් සිටි බවත්, විරෝධතා නිසාවෙන් එය ද ඇණ හිටි බවත් අමාත්‍යවරයා මෙහි දී ප්‍රකාශ කළා.\nඑසේ ම රටට අවශ්‍ය වන්නේ, දේශපාලන ස්ථාවරත්වය සහ සාමය බවයි ඔහු වැඩි දුරටත් ප්‍රකාශ කළේ.\nසාමකාමී විරෝධතාවලට රජය සැමවිටම සහාය දෙන බවත්, ඔවුන්ට ඔවුන්ගේ අරගලය කරගෙන යාමට අවශ්‍ය ස්ථාන ලබාදෙන බව ද අමාත්‍යවරයා කියා සිටියා.\nඑසේ ම එළඹෙන බදාදා 22 වැනි ආණ්ඩුක්‍රම ව්‍යවස්ථා සංශෝධනය පාර්ලිමේන්තුවට ඉදිරිපත් කිරීමට බාලාපොරොත්තු වන බවත්, විධායක ජනාධිපති ක්‍රමය අහෝසි කරන නව ආණ්ඩුක්‍රම ව්‍යවස්ථාවක් ගෙන ඒමේ ව්‍යායාමයක් ළඟ ළඟ ම එන බව ද අමාත්‍යවරයා මෙහි දී ප්‍රකාශ කළා.\nඑසේ ම, සාමකාමී විරෝධතාකරුවන් සහ කැරලිකරුවන් සිටියත්, ඔවුන්ට කිසි විටෙකත් මැතිවරණ ජයග්‍රහණය කළ නොහැකි බවත්, එනිසාවෙන් බලය අල්ලා ගැනීම සඳහා ආයුධ අරගලයක් දියත් කිරීමට සැලසුම් කළ හැකි බවත් ඔහු කියා සිටියේ.\nකෙසේ නමුත් අමාත්‍යවරයා වැඩි දුරටත් කියා සිටියේ එකී ව්‍යායාමයන් වෙතොත් සිය රජය මගින් ඒවා නිරායුධ කරන බවයි.",
       "URL": "https://www.hirunews.lk/310945/අගෝස්තුවේ-එළඹීමට-නියමිත-වූ-imf-ගිවිසුම්-ප්‍රමාද-වන්නේ-රට-තුළ-වූ-කැරලි-නිසයි-අමාත්‍ය-මනූෂ-නානායක්කාර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=993"
}