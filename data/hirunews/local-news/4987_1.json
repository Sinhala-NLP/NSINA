{
       "Source": "hirunews",
       "Timestamp": "Tuesday, 28 June 2016 - 19:40",
       "Headline": "පොලිසියට අල්ලස් දෙන්න ගිහින් වැඩ වැරදෙයි",
       "News Content": "පොලිස් නිලධාරියකුට අල්ලස් ලබාදීමට උත්සාහ කල පුද්ගලයකු ලබන ජුලි මස 7 වනදා දක්වා රක්ෂිත බන්ධනාගාර ගතකර තිබෙනවා.\nඅලුත්කඩේ අංක 3 මහේස්ත්‍රාත් අධිකරණයයි මෙම නියෝගය ලබාදුන්නේ.\nහයිලෙවල් මාර්ගයේ ස්ටැෆර්ඩ් විදුලි සංඥා පුවරුව අසලදී බලපත්‍ර නොමැතිව මෝටර් රථයක් ධාවනය කල මෙම පුද්ගලයා රාජකාරියේ නිරතව සිටි පොලිස් නිලධාරියාට අල්ලස් ලබාදීමට උත්සාහ කර තිබෙනවා.\nඒ මං තීරු නීතිය කඩ කරමින් පැමිණි මෙම මෝටර් රථය නවතා පරීක්ෂා කිරීමේදීයි.\nසැකකරු බලපත්‍රයක් නොමැතිව රිය ධාවනය කර ඇතැයි එම අවස්ථාවේදී අනාවරණ වී තිබෙනවා.\nසැකකරු පොලිස් නිලධාරියාට රුපියල් දහසක මුදලක් අල්ලස් ලෙස ලබාදීමට උත්සාහ කිරීමේදී අත්අඩංගුවට ගෙන තිබෙනවා.\nඅනතුරුවයි ඔහු අධිකරණයට ඉදිරිපත් කර ඇත්තේ.\nඑම පුද්ගලයා කලුබෝවිල ප්‍රදේශයේ පදිංචිකරුවෙකු බව සඳහන්.",
       "URL": "https://www.hirunews.lk/136710/පොලිසියට-අල්ලස්-දෙන්න-ගිහින්-වැඩ-වැරදෙයි",
       "Category": "Local News",
       "Parent URL": "https://www.hirunews.lk/local-news.php?pageID=4987"
}