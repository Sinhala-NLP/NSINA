{
       "Source": "hirunews",
       "Timestamp": "Saturday, 23 January 2021 - 8:22",
       "Headline": "ඊයේ දිනයේ ආසාදිතයින් 787ක් - සමස්ත ආසාදිතයින් 56,863ක් දක්වා ඉහළට",
       "News Content": "නව ආසාදිතයින් 787 දෙනෙකු ඊයේ (22) වාර්තා වීමත් සමඟ මෙරට සමස්ත කොරෝනා ආසාදිතයින් සංඛ්‍යාව 56,863ක් දක්වා ඉහළ ගියා.\nඊයේ වාර්තා වූ ආසාදිතයින්ගෙන් 784 දෙනෙකු පෑලියගොඩ කොවිඩ් පොකුරේ ආශ්‍රිතයින් වන අතර ටියුනීසියාවේ සිට පැමිණි දෙදෙනෙකු  සහ එක්සත් අරාබි එමීර් රාජ්‍යයේ සිට පැමිණි පුද්ගලයෙකු ද කොරෝනා ආසාදිතයින් ලෙස තහවුරු කර ගැනුණා.\nඒ අනුව තවදුරටත් ආසාදිතයින් 7968 දෙනෙකු රෝහල්ගතව ප්‍රතිකාර ලබන අතර සුවය ලැබූ සංඛ්‍යාව 48,617ක්.\nඑමෙන්ම, නව මරණ දෙකක් සමඟ මෙරට සමස්ත කොරෝනා මරණ සංඛ්‍යාව 278 දක්වා ඉහළ ගොස් තිබෙනවා.\nපෞද්ගලික රෝහලක ප්‍රතිකාර ලබමින් සිටින අතරතුර කොරෝනා ආසාදිතයෙකු බවට හඳුනාගැනීමෙන් පසු ජාතික බෝවන රෝග විද්‍යායතනයට මාරුකර යැවූ පුද්ගලයෙකු ඊයේ මියගොස් ඇති බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nකොළඹ අට ප්‍රදේශයේ පදිංචි 82 හැවිරිදි මෙම පුද්ගලයාගේ මරණයට හේතුව ලෙස දක්වා ඇත්තේ කොවිඩ් නියුමෝනියාවයි.\nහෝමාගම පදිංචි 51 හැවිරිදි කාන්තාවක්ද ඊයේ මියගොස් ඇති අතර, කොළඹ ජාතික රෝහලේ ප්‍රතිකාර ලබමින් සිටින අතරතුර ආසාදිතයෙකු බවට හඳුනාගැනීමෙන් අනතුරුව හෝමාගම මූලික රෝහලට ඇතුළත් කිරීමෙන් පසු ඇය ඊයේ මියගොස් තිබුණා.\nමරණයට හේතුව ලෙස දැක්වෙන්නේ කොවිඩ් නියුමෝනියාව, ලේ විෂවීම සහ වකුගඩු අක්‍රියවීම බවයි රජයේ ප්‍රවෘත්ති දෙපාර්තමේන්තුව සඳහන් කළේ.",
       "URL": "https://www.hirunews.lk/260476/ඊයේ-දිනයේ-ආසාදිතයින්-787ක්-සමස්ත-ආසාදිතයින්-56863ක්-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=2194"
}