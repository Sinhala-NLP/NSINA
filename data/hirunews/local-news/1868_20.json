{
       "Source": "hirunews",
       "Timestamp": "Tuesday, 22 June 2021 - 9:43",
       "Headline": "සමගි ජනබලවේගයේ මන්ත්‍රීවරුන් රථ පෙළපාලියක  (වීඩියෝ)",
       "News Content": "සමගි ජනබලවේගයේ මන්ත්‍රීවරුන් අද උදෑසන පාර්ලිමේන්තුවට පැමිණියේ යතුරුපැදි, ට්‍රැක්ටර්, ත්‍රීරෝද රථ වැනි ප්‍රවාහන මාධ්‍යයන් උපයෝගි කර ගනිමින්.\nඉන්ධන මිල ඉහල දැමීමට විරෝධය පළ කරමින් මන්ත්‍රීවරුන් පිටකෝට්ටේ පිහිටි සමගි ජන බලවේග පක්ෂ මූලස්ථානය අසලින් මෙම රථ පෙළපාලිය ආරම්භ කරනු ලැබුවා.\nඑම රථ පෙළපාලියට මෝටර් රථ, ත්‍රීරෝද රථ, යතුරුපැදි, ට්‍රැක්ටර්, අත් ට්‍රැක්ටර්, ලොරි රථ සහ ජේ.සී.බී යන්ත්‍රයක් ද එක්ව එක් කර තිබීම විශේෂත්වයක්.\nවිපක්ෂ නායක සජිත් ප්‍රේමදාස පැරණි මෝටර් රථයකින් මෙම රථ පෙළපාලියට එක්ව සිටි අතර තුෂාර ඉදුනිල් සහ හේෂා විතානගේ යන මන්ත්‍රීවරුන් ගමන් කළේ යතුරුපැදියකයි.\nකබීර් හෂීම් මන්ත්‍රීවරයා ලොරි රථයක ගමන් කළ අතර මයන්ත දිසානායක මන්ත්‍රීවරයා ජේ.සී.බී යන්ත්‍රයක ගමන් කළා.\nකින්ස් නෙල්සන් මන්ත්‍රීවරයා අත් ට්‍රැක්ටරයක් පදවාගෙන ගිය අතර එහි පිටුපස රෝහිණී කවිරත්න මන්ත්‍රීවරියද හිදගෙන සිටින අයුරු දක්නට ලැබුණා.\nමුජිබර් රහුමාන් මන්ත්‍රීවරයා බස් රථයක් පදවාගෙන ගිය අතර එම රථ පෙළපාලිය පාර්ලිමේන්තු වටරවුම ආසන්නයට පැමිණීමෙන් පසු මන්ත්‍රීවරුන් පිරිස පාගමින් විරෝධතා පුවරු රැගෙන පාර්ලිමේන්තු පිවිසුම් දොරටුව දක්වා ගමන් කළා.\nඑමෙන්ම ඉන්ධන මිලට විරෝධය පළ කරමින් තවත් ප්‍රදේශ කිහිපයක විරෝධතා සංවිධාන කර තිබුණා. කැළණිය සහ වැලිගම නගරවල මෙලෙස විරෝධතා පැවති බවයි හිරු වාර්තාකරුවන් සඳහන් කළේ.\nමේ අතර ජනතා විමුක්ති පෙරමුණ ඉන්ධන මිල ඉහල දැමීමට විරෝධය පළ කරමින් ආරම්භ කර ඇති විරෝධතා මාලාව අදත් ක්‍රියාත්මකයි.\nකෙසේ වෙතත් ඉන්ධන මිල ඉහළ දැමීමට එරෙහිව සෙවණගල නගරයේදී පන්දම් දල්වමින් ජනතා විමුක්ති පෙරමුණ ඊයේ රාත්‍රියේ විරෝධතාවක් පැවැත්වුණා.",
       "URL": "https://www.hirunews.lk/274994/සමගි-ජනබලවේගයේ-මන්ත්‍රීවරුන්-රථ-පෙළපාලියක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1868"
}