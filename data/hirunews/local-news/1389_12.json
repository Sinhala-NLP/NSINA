{
       "Source": "hirunews",
       "Timestamp": "Saturday, 29 January 2022 - 14:35",
       "Headline": "අධිවේගයේ යන රියදුරන්ට පොලිසියෙන් විශේෂ දැනුම් දීමක් (වීඩියෝ)",
       "News Content": "අධිවේගී මාර්ගයේ ගමන් ගන්නා අවස්ථාවක ගමන් ගන්නා රථය ආපදා තත්ත්වයකට පත් වුවහොත් එය එම අවස්ථාවේ දී අලුත්වැඩියා කිරීමට කටයුතු නොකළ යුතු බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව මහතා දැනුම් දෙනවා.\nඑම අවස්ථාවේ දී රථය මාර්ගය අසල නවතා 1969 අධිවේගී ආපදා සේවය දැනුවත් කරන ලෙසයි ඒ මහතා රියදුරන්ට දැනුම් දෙන්නේ.\nආපදා සේවයේ නිළධාරින් එම ස්ථානයට පැමිණ ආරක්ෂාව තහවුරු කිරීමෙන් පසු රථයේ නඩත්තු කටයුතු සිදුකළ යුතු බවයි පොලිස් මාධ්‍ය ප්‍රකාශකරයා වැඩිදුරටත් සඳහන් කළේ.\nඑලෙස කටයුතු නොකරන රියදුරන් සම්බන්ධයෙන් නීතිය දැඩිව ක්‍රියාත්මක කිරීමට සිදුවන බව ද ඔහු දන්වා සිටියා.\nපොලිස් මාධ්‍ය ප්‍රකාශකවරයා මේ අදහස් පළ කළේ අද (29) උදෑසන කොළඹ පිටත වට රවුම් මාර්ගයේ සිදුවූ රිය අනතුරක් සම්බන්ධයෙන් නිවේදනයක් නිකුත් කරමින්.\nකොට්ටාව සිට කඩවත දෙසට කොළඹ පිටත වටරවුම් මාර්ගයේ 16 වැනි කිලෝමීටර කණුව අසළ අද අලුයම සිදු වූ රිය අනතුරක් හේතුවෙන් ලොරි රථ රියදුරෙකුට සහ එහි හිමිකරුට ජීවිත අහිමි වුණා.\n16 වැනි කිලෝමීටර කණුව ආසන්නයේ දී ටයරයක හටගත් ආබාධයක් හේතුවෙන් මාර්ගයේ ආරක්ෂිත කලාපයේ නවතා එහි පිළිසකර කිරීම් සිදුකළ ලොරියක පසුපසින් පැමිණි තවත් ලොරියක් ගැටීමෙන් මෙම අනතුර සිදුව තිබුණා.\nමෙය අනතුර හේතුවෙන් පසුපසින් පැමිණ ලොරි රථයේ රියදුරා ඉදිරිපස වාමුවාව කඩාගෙන අධිවේගී මාර්ගයට වැටී ඇති අතර ඔහු එම සිදුවීමෙන් ජීවිතක්ෂයට පත්වී තිබෙනවා.\nඔහුගේ වම් පසින් ගමන්ගත් ලොරි රථයේ හිමිකරු මේ අනතුර හේතුවෙන් ලොරියේ සිර වී ඇති අතර සුළු වේලාවකින් හටගත් ගින්න හේතුවෙන් ඔහු පිළිස්සී මිය ගොස් ඇති බවයි වාර්තා වන්නේ.\nසිද්ධිය සම්බන්ධයෙන් නවතා තිබූ ලොරියේ රියදුරු සහ සහායකයා අත්අඩංගුවට ගෙන ඇති අතර ඔවුන් අධිවේගී මාර්ග නීති රීති නිසියාකාරව පිළිනොපැදීම සම්බන්ධයෙන් ඔවුන්ට එරෙහිව දැඩි නීතිමය ක්‍රියාමාර්ග ගන්නා බවයි පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරි නිහාල් තල්දූව පවසා සිටියේ.\nමේ අතර රිය අනතුරු හේතුවෙන් ඊයේ දිනයේදී පමණක් පුද්ගලයන් 15 දෙනෙකු මරණයට පත්ව ඇතැයි ඔහු ප්‍රකාශ කළා.\nඒ අතරින් කිහිප දෙනෙකු ඊයේ මියගොස් ඇත්තේ මීට පෙර දිනවලදී සිදුවූ අනතුරු හේතුවෙන් තුවාල ලබා රෝහල් ගත කර සිටියදීයි.\nඑමෙන්ම ඊයේ දිනය තුල පමණක් සිදුවූ රිය අනතුරු හේතුවෙන් පුද්ගලයන් 9 දෙනෙකු මියගොස් ඇති බව ද පොලිස් මාධ්‍ය ප්‍රකාශකවරයා සඳහන් කළා.",
       "URL": "https://www.hirunews.lk/295571/අධිවේගයේ-යන-රියදුරන්ට-පොලිසියෙන්-විශේෂ-දැනුම්-දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1389"
}