{
       "Source": "hirunews",
       "Timestamp": "Tuesday, 22 January 2019 - 12:42",
       "Headline": "නිදහස් පක්ෂ දිස්ත්‍රික් සංවිධායකවරුන් අද,කොළඹට",
       "News Content": "ශ්‍රී ලංකා නිදහස් පක්ෂයේ දිස්ත්‍රික් සංවිධායකින් අද කොළඹට කැදවා තිබෙනවා.\nජනාධිපති මෛත්‍රීපාල සිරිසේනගේ ප්‍රධානත්වයෙන් පැවැත්වීමට නියමිත විශේෂ සාකච්ජාවක් සඳහායි ඔවුන් මෙලෙස කොළඹට කැදවා ඇත්තේ.\nඒ අනුව අද පස්වරු 6ට ජනාධිපති ලේකම් කාර්යාලයේදී මෙම හමුව පැවැත්වෙනු ඇති.\nජනාධිපතිවරයාගේ සිංගප්පූරු සංචාරයට පෙර මෙම හමුව පැවැත්වීමට නියමිතව තිබෙනවා.\nදෙදින නිල සංචාරයක් සඳහා ජනාධිපතිවරයා ඇතුළු පිරිස හෙට පස්වරුවේ සිංගප්පූරුව බලා පිටත්ව යාමට නියමිතයි.\nඒ සිංගප්පූරුවේ පැවැත්වෙන ආසියානු පැසිපික් කලාපීය පරිසර අමාත්‍යවරුන්ගේ තුන්වන සමුළුවට සහභාගි වීම සඳහායි.\nමේ අතර, එක්සත් ජනතා නිදහස් සන්ධානයේ පාර්ලිමේන්තු කණ්ඩායම් රැස්වීමක් ද මේ වන විට පාර්ලිමේන්තුවේදී ආරම්භ වී තිබෙනවා.\nඑහිදී අද පාර්ලිමේන්තුවේදී සංවාදයට බදුන් වන කරුණු කාරණා සාකච්ඡා කිරීමට නියමිත බවටයි පක්ෂයේ ප්‍රකාශකයෙකු හිරු ප්‍රවෘත්ති අංශයට ප්‍රකාශ කළේ.\nඅද පස්වරු 1ට කථානායකවරයාගේ ප්‍රධානත්වයෙන් පාර්ලිමේන්තු රැස්වීම ආරම්භ වනවා.\nඑමෙන්ම පාර්ලිමේන්තුවේ පසුගිය දා ඇතිවූ ගැටුමේ විමර්ශන කමිටු වාර්තාව අද කථානායකවරයාට භාරදීමට නියමිතයි.\nඉන් අනතුරුවයි එම වාර්තාව කථානායකවරයා විසින් නීතිපතිවරයා වෙත යොමු කෙරෙන්නේ.\nපසුගිය නොවැම්බර් මස 15,16 සහ 17 යන දිනවලදි පාර්ලිමේන්තුවේ ඇතිවු නොසන්සුන්කාරි සිද්ධීන් පිළිබඳ විමර්ශනය කිරිමට කථානායක කරු ජයසුරිය විසින් කමිටුවක් පත් කරනු ලැබුවා.\nනියෝජ්‍ය කථානායක ආනන්ද කුමාරසිරිගේ සභාපතිත්වයෙන් පත් කළ මෙම කමිටුව ආණ්ඩු පක්ෂ සහ විපක්ෂ මන්තීී‍්‍රන්ගෙන් සමන්විත වුණා.\nමේ අතර, ජනාධිපති කොමිෂන් සභා මගින් සිදුකෙරෙන විමර්ශන වාර්තා අනුව යළි විමර්ශනයක් සිදු කිරීමකින් අනතුරුව නඩු පැවරීමේ බලතල අල්ලස් කොමිසමට පැවරෙන පනත් කෙටුම්පතක් අද පාර්ලිමේන්තුවේදී විවාදයට ගැනෙනවා.\nඑමෙන්ම කෝප් කමිටුවේ නව සභාපතිවරයා පත් කර ගැනීම ද අද පස්වරුවේ පාර්ලිමේන්තු පරිශ්‍රයේදී සිදුකිරීමට නියමිතව තිබෙනවා.",
       "URL": "https://www.hirunews.lk/208771/නිදහස්-පක්ෂ-දිස්ත්‍රික්-සංවිධායකවරුන්-අදකොළඹට",
       "Category": "Local News",
       "Parent URL": "https://www.hirunews.lk/local-news.php?pageID=3542"
}