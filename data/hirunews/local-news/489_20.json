{
       "Source": "hirunews",
       "Timestamp": "Wednesday, 08 March 2023 - 15:59",
       "Headline": "ලොව වයස්ගතම කාන්තාව දකුණු අප්‍රිකාවේ දී මිය යයි (ඡායාරූප)",
       "News Content": "වයස අවුරුදු 128ක් ඉක්ම වූ දකුණු අප්‍රිකානු මී මිත්තණියක වන ජොහානා මැසිබුකෝ මාර්තු 3 වැනි දින දකුණු අප්‍රිකාවේ වයඹ දිග ජොබර්ටන් හි ඇගේ නිවසේ මිය ගිය බව දකුණු අප්‍රිකානු ප්‍රාදේශීය වාර්ථා සඳහන් කරනවා.\n\"මා වටා සිටින සියළු දෙනා මිය යද්දී මා පමණක් මොකුත් නොකර මෙතන ඉඳගෙන ඉන්නවා. මෙලෙස ජීවත් වී සිටීමේ තේරුම කුමක්ද? ඇය මීට මාසයකට පෙර ඇගේ 128 වැනි උපන්දිනයේ දී ප්‍රාදේශීය මාධ්‍යවේදියෙකු හා පවසා තිබුණා.\nඉන් මසකට පසු සියවස් තුනක් පසුකර ආ ජොහානා සිය ජීවන ගමනට සමු දුන්නා.\nඇය මෙම මැයි මාසය දක්වා ජීවත් වූවා නම් ඇයගේ වයස අවුරුදු 129ක් විය හැකි බවයි ප්‍රාදේශීය වාර්තා පවසන්නේ.\nහත්දරු මවක් වන ජොහානා මැසිබුකෝ 1894 මැයි 11 වැනි දින උපත ලැබූ බවත්, බඩ ඉරිඟු ගොවිපලක හැදී වැඩුණු බවත් සනාථ කරන හැඳුනුම්පත් ලේඛන ඇය සතුව ඇති බව ඇගේ සමීපතමයෝ පවසනවා.\nඇය කිසි දිනක පාසල් නොගිය අතර කියවීමට හෝ ලිවීමට නොහැකි බවයි ඔවුන් පවසා සිටින්නේ.\nදකුණු අප්‍රිකාණු පුවත් සේවයක් වන \"නිව්ස් 24\" වෙත අදහස් දක්වමින් ජොහානා ගේ භාරකරු සහ ලේලිය වන තාන්ඩිවේ වෙසින්යානා පැවසුවේ මැසිබුකෝ ආඝාතයකින් මිය යන්නට ඇති බවයි.\nජොහනා මැසිබුකෝ ගේ දේහය පසුගිය සෙනසුරාදා ජුබර්ටන්, ක්ලර්ක්ස්ඩෝර්ප් හි තැන්පත් කරනු ලැබුවා.\nඇය සහෝදර සහෝදරියන් 12 දෙනෙකුගෙන් යුත් පවුලක නවවැන්නා යි.\nඒ අතරින් ඇයට බාල සහෝදරියන් තිදෙනෙක් තවමත් ජීවතුන් අතර සිටිනවා.\nකිසිදු අධ්‍යාපනයක් නොලත්, ඇය News24 වෙත ඇගේ ළමා කාලය පිළිබඳ පවසමින් කියා සිටියේ, \"අපි ගොවිපලවල්වල හොඳින් ජීවත් වුණා. එදා ප්‍රශ්න තිබුණේ නැහැ. මට මගේ ළමා කාලය හොඳින් මතක නැහැ, නමුත් පළඟැටි උවදුරක් මට මතකයි. උන්ව අල්ලගෙන කන්න පුළුවන්. හරියට මස් කනවා වගේ. අපි ඒවා බැදලා තනියම කනවා. මම වැඩිපුර ම නැවුම් කිරි සහ වල් නිවිති අනුභව කරමින් නිරෝගීව වැඩුණා. දැන් මම නවීන ආහාර අනුභව කරනවා. ඒවා මට පුරුදුයි, නමුත් මම හැදුණු ආහාර මට මග හැරුණා\" යනුවෙනුයි.\nඇය ස්ටවානා මසිබුකෝ \"Stawana Mazibuko\" සමඟ විවාහ වූ නමුත් ඒ කවදාදැයි මතක නැති බව පවසනවා.\nමෙම විවාහයෙන් ඔවුන්ට දරුවන් 7 දෙනෙකු සිටි අතර, ඔවුන්ගෙන් දෙදෙනෙකු තවමත් ජීවතුන් අතර සිටිනවා.\nජොහානාට මුනුබුරු මිනිබිරියන් සහ මී මුණුබුරන් 50කට අධික සංඛ්‍යාවක් සිටින බවයි වාර්ථා වන්නේ.\nජොහනා මැසිබුකෝ ලෝක යුද්ධ දෙකකින් මෙන් ම දරුණු ගෝලීය වසංගත දෙකකින් ද (Covid-19 සහ ස්පාඤ්ඤ උණ) දිවි ගලවා ගත් අතර රයිට් සහෝදරයන්ගේ පළමු ගුවන් ගමන සහ රුසියානු විප්ලවය මෙන්ම බ්‍රිතාන්‍යයේ වික්ටෝරියා රැජිනගේ පාලන සමයේදී ද ජීවතුන් අතර සිටි සුවිශේෂී කාන්තාවක්.\nකෙසේ වෙතත් මේ වන විට නිල වශයෙන්, ලොව වයස්ගතම පුද්ගලයා ලෙස සැළකෙන්නේ සැන් ෆ්රැන්සිස්කෝ හි උපත ලද මාරියා බ්‍රැන්යාස් මොරේරා වන අතර ඇගේ වයස අවුරුදු 115ක්.\nඇයට මෙම තත්ත්වය හිමි වූයේ 2023 දී 118 හැවිරිදි ප්‍රංශ කන්‍යා සොහොයුරියක වන අන්ද්‍රේ ගේ අභාවයෙන් පසුවයි.\nදරුවන් තිදෙනෙකු, මුනුබුරු මිනිබිරියන් 11 දෙනෙකු සහ මී මුණුබුරන් 13 දෙනෙකු සිටින මොරේරා, තම දීර්ඝ මහලු දිවියේ රහස වශයෙන් පවසන්නේ \"පිළිවෙල, සන්සුන් භාවය' සහ 'විෂ සහිත මිනිසුන්ගෙන් ඈත්ව සිටීම' බවයි.\nඇය සමාජ මාධ්‍යවල ක්‍රියාකාරී වන අතර, තම දියණියගේ උපකාරයෙන් නිතර ට්විටර් ද පළ කරයි.\nමීට අමතරව ඇය දක්ශ පියානෝ වාදකයෙක්.\nමොරේරා සහ අන්ද්‍රේ කන්‍යා සොහොයුරිය යන දෙදෙනාම Covid-19 රෝගයෙන් බේරුණු අතර, ඔවුන් මෙම මාරාන්තික වෛරසයෙන් දිවි ගලවා ගත් ලොව වයස්ගතම පුද්ගලයින් දෙදෙනා බවට පත් වුණා.",
       "URL": "https://www.hirunews.lk/329357/ලොව-වයස්ගතම-කාන්තාව-දකුණු-අප්‍රිකාවේ-දී-මිය-යයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=489"
}