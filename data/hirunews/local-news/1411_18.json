{
       "Source": "hirunews",
       "Timestamp": "Thursday, 20 January 2022 - 16:44",
       "Headline": "මානව හිමිකම් ගැන ශ්‍රී ලංකාව ගෙනයන වැඩපිළිවෙළහි ප්‍රගතිය එක්සත් රාජධානියේ ඇගයීමට",
       "News Content": "මානව හිමිකම් සම්බන්ධයෙන් ශ්‍රී ලංකාව ගෙනයන වැඩපිළිවෙළ ඉතා ඉහළ ප්‍රගතියක් පෙන්නුම් කරන බව එක්සත් රාජධානියේ දකුණු ආසියාව සහ පොදුරාජ්‍ය මණ්ඩලය පිළිබඳ අමාත්‍ය තාරික් අහමඩ් සාමිවරයා (Lord Tariq Ahmad) පවසනවා.\nතවදුරටත් එය ශක්තිමත් කිරීමට ප්‍රායෝගික සහ අරමුණු කරා ළඟා විය හැකි ක්‍රමවේදයක් අනුව ඉදිරියට යෑමෙන් මානව හිමිකම් පිළිබඳ ශ්‍රී ලංකාවට ඇති සියලු ගැටලු නිරාකරණය කරගත හැකි වනු ඇති බවයි ඔහු පෙන්වා දුන්නේ.\nඅමාත්‍ය තාරික් අහමඩ් සාමිවරයා අද (20) පෙරවරුවේ ජනාධිපති කාර්යාලයේදී ජනාධිපති ගෝඨාභය රාජපක්ෂ හමු වූ අවස්ථාවේ මේ බව ප්‍රකාශ කර තිබෙනවා.\nදකුණු ආසියාව, එක්සත් ජාතීන්ගේ සංවිධානය සහ එක්සත් රාජධානියේ පොදු රාජ්‍ය මණ්ඩලය පිළිබඳ රාජ්‍ය අමාත්‍යවරයා ලෙස ඉන්දියානු සාගර කලාපය, මධ්‍යම ආසියාව, පොදු රාජ්‍ය මණ්ඩලය සමග සහයෝගීතාව ඇති කිරීම සඳහා ක්ෂේත්‍ර රැසක වගකීම් පැවරී ඇත්තේ තාරික් අහමඩ් සාමිවරයාට යි.\nශ්‍රී ලංකාවේ පුනර්ජනනීය බලශක්ති ක්ෂේත්‍රයේ අරමුණු ඉටු කර ගැනීමට සහ තාක්ෂණික බාධක ජය ගැනීමට සහාය වන ලෙස ජනාධිපතිවරයා කළ ඉල්ලීමට කඩිනම් ප්‍රතිචාර දැක්වූ අහමඩ් සාමිවරයා සිය රටට ගිය විගස ඒ පිළිබඳ සොයා බලා ලබාදිය හැකි සෑම සහයක්ම ලබාදීමට කටයුතු කරන බව පවසා තිබෙනවා.\nශ්‍රී ලංකාවේ ආයෝජනයට පහසුකම් සැපයීමෙන් ආයෝජකයන් ආකර්ශණය කරගත හැකි බව පෙන්වා දුන් සාමිවරයා එක්සත් රාජධානියේ පදිංචිව සිටින විවිධ ජාතීන්ට අයත් ජන කොටස් ශ්‍රී ලංකාවේ නව ආයෝජන සඳහා අපේක්ෂාවෙන් සිටින බව ද සඳහන් කළා.\nශ්‍රී ලංකාවේ සෞඛ්‍ය සේවිකාවන් සදහා එක්සත් රාජධානියේ රැකියා අවස්ථා ලබාදීමේ ගිවිසුමකට ද අත්සන් තබා තිබෙනවා.\nආර්ථික ක්ෂේත්‍රයේ සහයෝගීතාව වර්ධනයට ඇති හැකියාව සොයා බැලීමට ද සාමිවරයා පොරොන්දු වූ බවයි ජනාධිපති මාධ්‍ය අංශය කියාසිටියේ.\nශ්‍රී ලංකාව මුහුණ දී ඇති සියලු ගැටලු විසඳමින් එක ජන කොටසක් ලෙස ජීවත් වීමට හැකි පරිසරය උදා කිරීම රජයේ අරමුණ වී තිබෙනවා.\nඑහිදී එක්සත් රාජධානියේ සිටින ශ්‍රී ලාංකික ඩයස්පෝරාව සමග  අවබෝධයෙන් කටයුතු කිරීමට ඇති කැමැත්ත ප්‍රකාශ කළ ජනාධිපතිවරයා ඒ සඳහා ඩයස්පෝරාව සමග සාකච්ඡා කිරීමට අවස්ථාව සලසන ලෙස තාරික් අහමඩ් සාමිවරයාගෙන් ඉල්ලීමක් කළා.\nඑක්සත් රාජධානිය ශ්‍රී ලංකාවේ සමීප ප්‍රායෝගික මිත්‍රයෙකු ලෙස සහයෝගයෙන් කටයුතු කිරීමට සැමවිටම සූදානමින් සිටින බවයි සාමිවරයා ප්‍රකාශ කළේ.\nඑක්සත් රාජධානියා සහ ශ්‍රී ලංකාව අතර තානාපති සබඳතා වලට 2023 දී වසර 75ක් සපිරෙනවා.\nඒ වෙනුවෙන් සැමරුම් උළෙලක් පැවැත්වීමට සැලසුම් කර ඇති අතර එහිදී  දෙරටේ අනන්‍යතාවය පිළිඹිබු කරන සංස්කෘතික, කලා, අංගයන් සහ දෙරටේ ජනතාව අතර සබඳතාව වර්ධනය වන ආකාරයට එම වැඩසටහන පැවැත්වීමට ද සාකච්ඡා කෙරුණා.",
       "URL": "https://www.hirunews.lk/294593/මානව-හිමිකම්-ගැන-ශ්‍රී-ලංකාව-ගෙනයන-වැඩපිළිවෙළහි-ප්‍රගතිය-එක්සත්-රාජධානියේ-ඇගයීමට",
       "Category": "Local News",
       "Parent URL": "https://www.hirunews.lk/local-news.php?pageID=1411"
}