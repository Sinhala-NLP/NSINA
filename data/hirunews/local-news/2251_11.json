{
       "Source": "hirunews",
       "Timestamp": "Sunday, 27 December 2020 - 7:37",
       "Headline": "කොළඹින් පිටවන අයට රැපිඩ් ඇන්ටිජන් පරීක්ෂණ තවදුරටත් - ආසාදිතයන් 41ක් හඳුනා ගැනෙයි",
       "News Content": "කොළඹ උතුර සහ මැද කොළඹ පොලිස් බලප්‍රදේශ 9ක් සහ කොස්ගම, අවිස්සාවේල්ල සහ රුවන්වැල්ල පොලිස් බල ප්‍රදේශ හුදෙකලා කිරීමට අදාළ නියෝග තවදුරටත් ක්‍රියාත්මක බව පොලිසිය පවසනවා.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියාසිටියේ දිවයිනේ ප්‍රදේශ කිහිපයක ග්‍රාමසේවා වසම්, වීථි කිහිපයක් සහ මහල් නිවාස හුදෙකලා කිරීම් ද තවදුරටත් බලපැවැත්වෙන බවයි.\nමේ අතර ගතවූ පැය 24ක කාලය තුල නිරෝධායන නීති උල්ලංඝණය කිරීම, මුඛ ආවරණ නොපැළඳීම, සමාජ දුරස්ථභාවය තබා නොගැනීම ඇතුළු වැරදි සම්බන්ධයෙන් පුද්ගලයන් 31 දෙනෙකු අත්අඩංගුවට ගෙන ඇතැයි පොලිසිය පවසනවා.\nමෙම වැරදි සම්බන්ධයෙන් මේවන විට අත්අඩංගුවට ගෙන ඇති සමස්ත සංඛ්‍යාව 1860ක් පමණ වන බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියාසිටියේ.\nමේ අතර  බස්නාහිර පළාතෙන් පිටවන ස්ථාන 11කදී රැපිඩ් ඇන්ටිජන් පරීක්ෂණ තවදුරටත් සිදු කෙරෙනවා.\nමේවන විට එම පරීක්ෂණවලින් පුද්ගලයන් 41 දෙනෙකු කොරෝනා ආසාදිතයන් ලෙසට හඳුනාගෙන ඇති බවයි පොලිස් මාධ්‍ය ප්‍රකාශකවරයා පෙන්වා දුන්නේ.\nඑබැවින් අදාළ පරීක්ෂණ සිදුකෙරෙන ස්ථානවලදී මහජනතාවගේ පූර්ණ සහය අපේක්ෂා කරන බව ද ඔහු සඳහන් කළා.\nමේ අතර ලෝකයේ රටවල් කිහිපයක භාවිත වන ශ්‍රී ලංකාවට ගැළපෙන එන්නතක් ගෙන්වාගැනීම සඳහා ආසියානු සංවර්ධන බැංකුව ඩොලර් මිලියන 84ක මූල්‍ය ප්‍රතිපාදනයක් ලබාදීමට එකඟතාව පළ කර තිබෙනවා.\nහිරු ප්‍රවෘත්ති අංශය සිදුකළ විමසීමකදී මුදල් අමාත්‍යාංශයේ ලේකම් එස්.ආර්. ආටිගල සඳහන් කළේ අවශ්‍ය නම් ඉල්ලුම් කළ මුදලට වඩා වැඩි මූල්‍ය ප්‍රතිලාභයක් වුවද ලබාගැනීමේ හැකියාවක් පවතින බවයි.\nමේ අතර, තවත් එක් කොරෝනා මරණයක් ඊයේ දිනයේදී වාර්තාවීමත් සමඟ මෙරට සමස්ත කොරෝනා මරණ සංඛ්‍යාව 187 දක්වා ඉහළ ගියා.\nඅවසන් වරට වාර්තා වූ මියගිය පුද්ගලයා කොළඹ 15 - මෝදර ප්‍රදේශයේ වැඩිහිටි නිවාසයක ජීවත් වූ 67 හැවිරිදි අයෙක් වන බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nහෝමාගම මූලික රෝහලේ ප්‍රතිකාර ලබමින් සිටින අතරතුර ඊයේ දින මොහු මියගොස් ඇති අතර, මරණයට හේතුව ලෙස දැක්වෙන්නේ කොවිඞ් නියුමෝනියාවයි.\nමේ අතර, තවත් කොරෝනා ආසාදිතයන් 598 දෙනෙකු ඊයේ දිනයේදී මෙරටින් වාර්තාවීමත් සමඟ සමස්ත කොරෝනා ආසාදිත සංඛ්‍යාව 40,000 ඉක්මවූවා.\nඑම සංඛ්‍යාව 40,380 ක් වන බවයි වසංගත රෝග විද්‍යා අංශය සඳහන් කළේ.\nඅවසන් වරට වාර්තා වූ ආසාදිතයන්ගෙන් පනස් දෙදෙනෙකු බන්ධනාගාර පොකුර ආශ්‍රිතව වාර්තාවන අතර, විදේශ රටවල සිට දිවයිනට පැමිණි ශ්‍රී ලාංකිකයින් 05 දෙනෙකුද ඒ අතර වනවා.\nසෙසු ආසාදිතයන් 541 දෙනා පෑලියගොඩ පොකුර ආශ්‍රිතව වාර්තාවන බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nමේ අතර, මෙරට සුවය ලැබූ සමස්ත කොරෝනා ආසාදිත සංඛ්‍යාවද 32,051 දක්වා ඉහළ ගියේ ඊයේ දිනයේදී තවත් ආසාදිතයන් 712 දෙනෙකු සුවය ලබා නිවෙස් වෙත පිටව යාමත් සමගයි.\nඑමෙන්ම, කටුනායක - කොළඹ අධිවේගී මාර්ගයේ කටුනායක පිටවීමේ දොරටුව අසල ඊයේ පස්වරුවේ සිදුකළ රැපිඩ් ඇන්ටිජන් පරීක්ෂණ 50 කින් එක් පුද්ගලයෙකු කොරෝනා ආසාදිත බවට හඳුනාගෙන තිබෙනවා.\nඔහු කොළඹ සිට පුත්තලම දක්වා බස් රථයකින් ගමන් කරමින් සිටියදියි මෙලෙස හඳුනාගෙන ඇත්තේ.\nමහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ සඳහන් කළේ කොරෝනා රෝගය තවදුරටත් ව්‍යාප්ත වෙමින් පැවතීම හේතුවෙන් ඒ පිළිබඳව අවධානයෙන් පසුවීම වැදගත් බවයි.",
       "URL": "https://www.hirunews.lk/258039/කොළඹින්-පිටවන-අයට-රැපිඩ්-ඇන්ටිජන්-පරීක්ෂණ-තවදුරටත්-ආසාදිතයන්-41ක්-හඳුනා-ගැනෙයි",
       "Category": "Local News",
       "Parent URL": "https://www.hirunews.lk/local-news.php?pageID=2251"
}