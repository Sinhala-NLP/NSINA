{
       "Source": "hirunews",
       "Timestamp": "Monday, 29 May 2017 - 13:23",
       "Headline": "කැළණි, කළු, ගිං, නිල්වලා ජල මට්ටම් පහළට",
       "News Content": "කැළණි, කළු, ගිං, නිල්වලා ගංඟාවල ජල මට්ටම් මේ වනවිට අඩුවෙමින් පවතින බව වාරිමාර්ග දෙපාර්තමේන්තුව පවසනවා.\nඑහෙත් නිල්වලා ගඟ පිටාර ගැලීම නිසා ගං වතුර තත්ත්වයක් පැවති පානදුගම සහ ඌරාව යන ප්‍රදේශවල තවමත් ජලය බැස ගොස් නොමැති බවයි වාර්තාවන්නේ.\nඑමෙන්ම අද උදෑසන වනවිට කැළණි ගෙඟ් නාගලගං වීථිය ජල මාපකයේ ජල මට්ටම සටහන්වී තිබුණේ අඩි අඩි 3.5 ක් ලෙසයි.\nරත්නපුර ප්‍රදේශයේ ස්ථාපිත කර ඇති ජල මාපකයට අනුව කළු ගෙඟ් ජල මට්ටම මීටර 7.25 ක් සහ පුටුපාවුල ප්‍රදේශයේ මීටර 6.72 ලෙස සටහන්ව තිබුණා.\nමේ අතර අයහපත් කාලගුණ තත්වය හේතුවෙන් බිඳ වැටීමට ලක්වූ විදුලි සැපයුමද මේ වනවිට යථා තත්ත්වයට පත් කරමින් පවතිනවා.\nකෙසේ වෙතත් රත්නපුර ප්‍රදේශයේ විදුලි බිඳවැටීම ප්‍රතිසංස්කරණය කිරීම අසීරු වී ඇති බවයි විදුලිබල අමාත්‍යාංශය සඳහන් කළේ.\nඅයහපත් කාලගුණ තත්ත්වය හේතුවෙන් ප්‍රදේශ රැසක ජල සැපයුමටද බාධා  එල්ලවී තිබෙනවා.\nමාතර - කාකදුව පොම්පාගාරය ඇණහිටීම හේතුවෙන් රන්න, හුංගම, තංගල්ල, යන ප්‍රදේශවල ජල සැපයුමට බාධා එල්ලවී ඇති බව සඳහන්.\nකෙසේ වෙතත් රත්නපුර ප්‍රදේශයේ ජල සැපයුම මේ වනවිට සියයට 85 ක් යථා තත්ත්වයට පත්කර ඇති බවයි ජලසම්පාදන හා ජලාපවහන මණ්ඩලයේ සභාපති ඒ. ඊ. අන්සාර් කියා සිටියේ.\nකෙසේ වෙතත් හානියට පත්වූ මාර්ග යථා තත්ත්වයට පත් කිරීමේ වැඩසටහනක් මාර්ග සංවර්ධන අධිකාරිය ආරම්භ කර තිබෙනවා.\nවිශේෂයෙන් කළුතර, ගාල්ල, මාතර, රත්නපුර, හම්බන්තොට යන ප්‍රදේශවල ගංවතුර සහ නායයෑම් හේතුවෙන් මාර්ග පද්ධතියට සිදුවී ඇති හානි පිළිබඳ තොරතුරු පළාත් අධ්‍යක්‍ෂවරුන් හරහා ලබාගනිමින් පවතින බවයි මහාමාර්ග අමාත්‍යාංශය ප්‍රකාශ කළේ.\nඑමෙන්ම ආපදාවට පත්ව ඇති මාර්ග පිළිබඳ තොරතුරු මාර්ග සංවර්ධන අධිකාරියේ 19 68 සහ 19 69 යන ක්‍ෂණික දුරකථන අංක වෙත දැනුම්දිය හැකි බව ද එම අමාත්‍යාංශය කියා සිටියා.\nමේ අතර ගංවතුර තත්ත්වය හේතුවෙන් දක්ෂිණ අධිවේගී මාර්ගයේ ගැලනිගම සිට දොඩංගොඩ දක්වා වූ කොටස තවදුරටත් වසා දමා තිබෙනවා.\nකැළණි ගඟ පිටාර ගැලීම හේතුවෙන් අවහිරව තිබූ බියගම - කොළඹ මාර්ගයේ ගමනාගමන කටයුතු යථා තත්වයට පත්ව තිබෙනවා.\nදැනට ආරක්ෂිත ස්ථානවලට පැමිණ සිටින ජනතාවට පවතින තත්ත්වය හමුවේ නැවත දැනුම්දෙන තුරු නිවෙස් කරා නොයන ලෙස ආපදා කළමනාකරන මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි ඉල්ලීමක් කළා.\nඅයහපත් කාලගුණ තත්ත්වය හමුවේ වසංගත රෝග සහ උණ රෝග පැතිරයාමේ අවදානමක් පවතින බව වසංගත රෝග විද්‍යා අංශයේ විශේෂඥ වෛද්‍ය සමිත ගිනිගේ සඳහන් කළා.\nමේ නිසා ජලය සහ ආහාර පරිභෝජනය කිරීමේදී සැළකිලිමත් වන ලෙසට ඔහු උපදෙස් මාලාවක්ද ලබාදුන්නා.",
       "URL": "https://www.hirunews.lk/162381/කැළණි-කළු-ගිං-නිල්වලා-ජල-මට්ටම්-පහළට",
       "Category": "Local News",
       "Parent URL": "https://www.hirunews.lk/local-news.php?pageID=4494"
}