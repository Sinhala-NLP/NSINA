{
       "Source": "hirunews",
       "Timestamp": "Sunday, 02 July 2023 - 8:35",
       "Headline": "ප්‍රවේශ පත් නොමැතිව දුම්රියේ ගමන් ගත් මගීන්ගේ සංඛ්‍යාව දෙගුණයකින් වැඩිවෙයි",
       "News Content": "මේ වසරේ ගත වූ මාස 6ක කාලය තුළ ප්‍රවේශපත්‍ර නොමැතිව දුම්රියේ ගමන් ගත් මගීන්ගේ සංඛ්‍යාව දෙගුණයකින් පමණ ඉහළ ගොස් ඇති බව දුම්රිය දෙපාර්තමේන්තුව පවසනවා.\nඑහි ආරක්ෂක අංශයේ ප්‍රධානී ඒ ජී අනුර ප්‍රේමරත්න සඳහන් කළේ ජනවාරි මස පළමු වැනිදා සිට මේ දක්වා දුම්රිය ප්‍රවේශපත්‍ර නොමැතිව ගමන්ගත් මගීන් 403 දෙනෙකුගෙන් දඩ මුදල් අයකර ගත් බවයි.\nඒ අනුව ඔවුන්ගෙන් දඩ මුදල් ලෙස රුපියල් 1,293,000ක් අය කර ගෙන තිබෙනවා.\nපසුගිය වසරේ ප්‍රවේශපත්‍ර නොමැතිව ගමන්ගත් මගීන් 693 දෙනෙකුගෙන් අයකරගත් දඩ මුදල් ප්‍රමාණය රුපියල් 2,089,992ක් බවයි දුම්රිය ආරක්ෂක අංශයේ ප්‍රධානී ඒ ජී අනුර ප්‍රේමරත්න සඳහන් කළේ.\nඑමෙන්ම ගත වූ මාස 06 තුළ තුන්වන පංතියේ ප්‍රවේශපත්‍ර රැගෙන දෙවන පංතියේ ගමන් ගත් මගීන් 6,503 දෙනෙකුගෙන් එක්ලක්ෂ 69,400ක දඩ මුදල් ප්‍රමාණයක් අයකර ගෙන තිබෙනවා.\nකෙසේ වෙතත් පසුගිය වසර පුරා තුන්වන පංතියේ ප්‍රවේශපත්‍ර රැගෙන දෙවන පංතියේ ගමන් ගත් මගීන් 5,600 දෙනෙකුගෙන් අය කර ගත් මුළු දඩ මුදල් ප්‍රමාණය 187,720ක් බවයි දුම්රිය ආරක්ෂක අංශයේ ප්‍රධානී ඒ ජී අනුර ප්‍රේමරත්න වැඩිදුරටත් කියා සිටියේ.",
       "URL": "https://www.hirunews.lk/339717/ප්‍රවේශ-පත්-නොමැතිව-දුම්රියේ-ගමන්-ගත්-මගීන්ගේ-සංඛ්‍යාව-දෙගුණයකින්-වැඩිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=221"
}