{
       "Source": "hirunews",
       "Timestamp": "Saturday, 26 August 2023 - 23:01",
       "Headline": "කොළඹ ජාතික රෝහලේ ප්‍රතිජීවක එන්නතකින් පසු මරණයක් (වීඩියෝ)",
       "News Content": "කොළඹ ජාතික රෝහලේ ප්‍රතිකාර ලබමින් සිටි 50 හැවිරිදි පුද්ගලයෙකුට එන්නතක් ලබාදෙන අතරතුරදී මියගොස් තිබෙනවා.\nනියෝජ්‍ය සෞඛ්‍ය සේවා අධ්‍යක්ෂ ජනරාල් වෛද්‍ය ජී. විජේසූරිය පැවසුවේ, අසාත්මිකතාවක් හේතුවෙන් ඔහු මියගියේද යන්න තහවුරු කරගැනීමට පරීක්ෂණයක් සිදුකිරීමට නියමිත බවයි.\nඑතෙක් අදාළ එන්නත රෝගීන්ට ලබාදීම අත්හිටුවා තිබෙනවා.\nඅදාළ රෝගියා කැපුම් තුවාලයකට ප්‍රතිකාර ලබා ගැනිමට වරකාපොළ රෝහලට ඇතුළත්ව සිට ඇති අතර පසුව ඔහු වැඩිදුර ප්‍රතිකාර සඳහා කොළඹ ජාතික රෝහලට මාරු කර යවා තිබුණා.\n50 හැවරිදි එම පුද්ගලයා කොළඹ ජාතික රෝහලේ 72 වාට්ටුවේ ප්‍රතිකාර ලබමින් සිටින අතරතුර කැපුම් තුවාල සුවවීම සඳහා \"කෝ-ඇමොක්සි-ක්ලොව්\" නම් ප්‍රතිජීවික එන්නත ලබාදීමෙන් පසු රෝගියා මියගිය බවයි වාර්තා වන්නේ.\nඅදාළ ප්‍රතිජීවික එන්නත වාට්ටුවේ සිටි තවත් රෝගීන් කිහිපදෙනෙකුට ලබාදී ඇති අතර ඊයේ (25) දිනයේදී පමණක් එම එන්නතෙන රෝගීන් 32ක් සඳහා ලබාදුන් බව නියෝජ්‍ය සෞඛ්‍ය සේවා අධ්‍යක්ෂක ජනරාල් විශේෂඥ වෛද්‍ය ජී විජේසුරිය පැවසුවා.\n\"කෝ-ඇමොක්සි-ක්ලොව්\" නමැති මෙම ප්‍රතිජීවක එන්නත දේශියව නිශ්පාදනය කරන අතර එම ඖෂධයට ජාතික ඖෂධ නියාමනය අධිකාරියේ අනුමැතියද ලැබි ඇති බව සඳහන්.\nනියෝජ්‍ය සෞඛ්‍ය සේවා අධ්‍යක්ෂක ජනරාල්වරයා වැඩිදුරටත් සඳහන් කළේ, මෙම එන්නත කොළඹ ජාතික රෝහල තුළ මේ වනවිට භාවිතයෙන් ඉවත් කර ඇති අතර මියගිය රෝගියාගේ පශ්චාත් මරණ පරික්ෂණය හෙට දිනයේ සිදුකිරිමට නියමිත බවයි.",
       "URL": "https://www.hirunews.lk/346214/කොළඹ-ජාතික-රෝහලේ-ප්‍රතිජීවක-එන්නතකින්-පසු-මරණයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=70"
}