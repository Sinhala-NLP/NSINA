{
       "Source": "hirunews",
       "Timestamp": "Tuesday, 17 July 2018 - 19:01",
       "Headline": "මුදල් අහිමිවූ ඊ.ටී.අයි. තැන්පතුකරුවන් මහ බැංකුවට",
       "News Content": "සිය තැන්පතු මුදල් ETI  ෆයිනෑන්ස් ලිමිටඩ් මූල්‍ය ආයතනය මගින් ආපසු නොගෙවීම සම්බන්ධයෙන් එම ආයතනයේ තැන්පත්කරුවන් පිරිසක් අද ශ්‍රී ලංකා මහ බැංකුවට, මුදල් අමාත්‍යාංශයට සහ ජනාධිපති ලේකම් කාර්යාලයට සංදේශ භාර දුන්නා.\nකෙසේ වෙතත් එම සංදේශ භාරදීමට ශ්‍රී ලංකා මහ බැංකුවට පැමිණි තැන්පත් කරුවන් පිරිසට පොලිසිය මාර්ග බාධක යොදා මඟ හරස් කිරීමත් සමඟ උණුසුම් තත්ත්වයක් හටගත්තා.\nඑදිරිසිංහ සමූහ ව්‍යාපාරයට අයත්ETI ෆයිනෑන්ස් ලිමිටඩ් මූල්‍ය ආයතනයේ රුපියල් බිලියන ගණනක මුදල් තැන්පත්කරුවන් අතරින් කොටසක් ශ්‍රී ලංකා මහ බැංකුවට අද දහවල් පැමිණෙන බව දැනගෙන තිබූ පොලිසිය පෙර සිටම මාර්ග බාධක යොදා තිබුණා.\nකෙසේ වෙතත් කිසිදු උද්ඝෝෂණයක ස්වරූපයකින් අදාළ තැන්පත්කරුවන් එහි නොපැමිණි අතර සංදේශයක් භාරදීමට පැමිණි ETI තැන්පත්කරුවන්ව ඉවත් කිරිමට එහි සිටි උසස් පොලිස් නිලධාරියෙකු මෙලෙස කටයුතු කළා.\nඅනතුරුව පැමිණි පිරිසගෙන් සිව් දෙනෙකුට පමණක් ශ්‍රි ලංකා මහ බැංකුවට ඇතුළුවී සංදේශය භාර දී සාකච්ඡාවක් සිදුකිරීමට අවසර ලැබුණා.\nසාකච්ඡාවෙන් පසු එයට සහභාගි වූ තැන්පත්කරුවන් මෙලෙස අදහස් දැක්වූවා.\nඅනතුරුව ETI  තැන්පත්කරුවන් පිරිස මුදල් අමාත්‍යාංශය වෙත ගොස් මුදල් අමාත්‍යවරයාගේ සම්බන්ධීකරණ ලේකම්වරයාට තවත් සංදේශයක් භාරදුන්නා.\nඉන්පසු තැන්පත්කරුවන් පිරිස සිය සංදේශය භාරදීම සඳහා පැමිණියේ ජනාධිපති ලේකම් කාර්යාලයටයි.\nඑම අවස්ථාවේදී කිසියම් පුද්ගලයෙකු තමන්ව ලුහුබඳින බවට පෙනීයෑමත් සමඟ උණුසුම් තත්ත්වයක් හටගත්තා.\nETI තැන්පත්කරුවන් කිහිප දෙනෙකු එහිදී ජනාධිපති සම්බන්ධීකරණ ලේකම් සුනන්ද කාරියප්පෙරුම මහතා හමු වී සාකච්ඡාවක් සිදුකර තිබෙනවා.",
       "URL": "https://www.hirunews.lk/195427/මුදල්-අහිමිවූ-ඊ-ටී-අයි-තැන්පතුකරුවන්-මහ-බැංකුවට",
       "Category": "Local News",
       "Parent URL": "https://www.hirunews.lk/local-news.php?pageID=3844"
}