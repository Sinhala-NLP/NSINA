{
       "Source": "hirunews",
       "Timestamp": "Monday, 10 January 2022 - 7:24",
       "Headline": "ඩොලර් අර්බුදය පත්තර කඩදාසියටත්(වීඩියෝ)",
       "News Content": "පුවත්පත් මුද්‍රණයට භාවිත කරන කඩදාසි හිඟයක් පැවතීම හේතුවෙන් මේ වන විට සමස්ත පුවත්පත් කර්මාන්තයටම දැඩි අර්බුදකාරී තත්ත්වයකට මුහුණ දීමට සිදුව තිබෙනවා.\nපවතින ඩොලර් අර්බුදයත්, ලෝකයේ කඩදාසි නිෂ්පාදනය අඩුවීමත් ඊට හේතු වී ඇති බවයි පුවත්පත් කර්මාන්තකරුවන් පෙන්වා දෙන්නේ.\nමෙම තත්ත්වය හමුවේ මුද්‍රණ කඩදාසි මිල ද පසුගිය මාසවලට සාපේක්ෂව දෙගුණයකින් පමණ ඉහළ ගොස් තිබෙනවා.\nඩොලර් 450ක පමණ මිලකට පැවති පුවත්පත් මුද්‍රණ කඩදාසි ටොන් එකක මිල ඩොලර් 800 පමණ දක්වා ඉහළ ගොස් ඇති බවයි වාර්තා වන්නේ.\nමෙම තත්ත්වය හමුවේ පුවත්පත්වල නිෂ්පාදන වියදම ශීඝ්‍රයෙන් ඉහළ ගොස් ඇති අතර, පුවත්පත් කර්මාන්තකරුවන් එම මුද්‍රණ කඩදාසි සම්බන්ධයෙන් මුහුණ දී සිටින්නේ දැඩි අර්බුදකාරී තත්ත්වයකට යි.\nපුවත්පත් කර්මාන්තකරුවන් මුහුණදී ඇති ගැටලුව සම්බන්ධයෙන් හිරු ප්‍රවෘත්ති අංශය, ලේක්හවුස් ආයතනයේ කර්තෘ මණ්ඩල අධ්‍යක්ෂ ජ්‍යෙෂ්ඨ මාධ්‍යවේදී ධර්ම ශ්‍රී කාරියවසම්ගෙන් විමසීමක් කළා.\nඇතැම් පුවත්පත් තම පිටු ගණන අවම කිරීමටත්, අතිරේක හා විශේෂාංග සීමා කිරීමටත් දැනටමත් පියවර ගෙන තිබෙනවා.\nමෙම තත්ත්වය හමුවේ ලේක්හවුස් ආයතනය ඊට ගෙන ඇති විසදුම් සම්බන්ධයෙන් ද ඔහු මෙලෙස පැහැදිළි කළා.\nමේ අතර, ඩොලර් අර්බුදය හමුවේ මුද්‍රණ කඩදාසි නො මැති වීම හේතුවෙන් මුද්‍රණ කර්මාන්තයේ නිරත සියයට 40කට පමණ ලබන මාසය වන විට රැකියා අහිමි වීමේ අවදානමක් පවතින බවයි ශ්‍රී ලංකා මුද්‍රණකරුවන්ගේ සංගමයේ හිටපු සභාපති සහ වර්තමාන කමිටු සාමාජික ඩිලාන් සිල්වා කියා සිටියේ.",
       "URL": "https://www.hirunews.lk/293506/ඩොලර්-අර්බුදය-පත්තර-කඩදාසියටත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1437"
}