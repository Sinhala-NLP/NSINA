{
       "Source": "hirunews",
       "Timestamp": "Tuesday, 03 November 2020 - 19:10",
       "Headline": "පොලිස් බල ප්‍රදේශ 114 කට තවදුරටත් ඇඳිරි නීතිය - ඇඳිරි නීති බලපත්‍ර අවභාවිත කළහොත් දැඩි පියවර (වීඩියෝ)",
       "News Content": "කෑගල්ල දිස්ත්‍රික්කයේ බුලත්කොහුපිටිය, මාවනැල්ල, හෙම්මාතගම, පොලිස් බල ප්‍රදේශ සහ ගලිගමුව ප්‍රාදේශිය සභා බල ප්‍රදේශය මෙන්ම ගිරිවුල්ල පොලිස් බල ප්‍රදේශය මේ වනවිටත් හුදකලා කර පවතිනවා.\nඑසේම, බස්නාහිර පළාත ඇතුළු පොලිස් බල ප්‍රදේශ 114ක සහ කුරුණැගල මහනගර සභා බලප්‍රදේශයට නිරෝධායන ඇඳිරි නීතිය ක්‍රියාත්මකයි.\nමේ අතර, වැලිසර ආර්ථික මධ්‍යස්ථානයේ තොග වෙළඳාම් කටයුතු ලබන සදුදා සිට ආරම්භ කරන බව  කෘෂිකර්ම අමාත්‍යාංශය පවසනවා.\nඑසේම කොළඹ දිස්ත්‍රික්කයේ රත්මලාන, බෝකුන්දර, සහ නාරහේන්පිට ආර්ථික මධ්‍යස්ථානය ද හෙට (04) තොඟ වෙළඳාම සඳහා විවෘත කෙරෙනු ඇති.\nඑමෙන්ම, කොළඹ දිස්ත්‍රික් ලේකම් කාර්යාලය ඉදිරිපිට අත්‍යවශ්‍ය අහාර ද්‍රව්‍ය අලෙවි කිරිම සඳහා ඇදිරි නිතිබලපත්‍ර ලබා ගැනිම වෙනුවෙන් අද විශාල පිරිසක් දිගු පොලිම් වල සිටින අයුරු දක්නට ලැබුණු බව එහි ගිය හිරු වාර්තාකරු සඳහන් කළා.\nකෙසේ වෙතත්, කොළඹ දිස්ත්‍රික් ලේකම් ප්‍රදිප් යසරත්න කියා සිටියේ සුදුසු පුද්ගලයින්ට පමණක් අදාළ බලපත්‍ර ලබා දිමට කටයුතු කරන බවයි.\nමේ අතර, මාදිවෙල - ප්‍රගතිපුර ප්‍රදේශයේ නිරෝධායනය වූ පවුල් සඳහා සහනාධාර බෙදා දීමේ අවස්ථාවකට එක්වෙමින් ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් පැවසුවේ ඇඳිරි නීති බලපත්‍ර අවභාවිත කළහොත් දැඩි පියවර ගන්නා බවයි.",
       "URL": "https://www.hirunews.lk/253937/පොලිස්-බල-ප්‍රදේශ-114-කට-තවදුරටත්-ඇඳිරි-නීතිය-ඇඳිරි-නීති-බලපත්‍ර-අවභාවිත-කළහොත්-දැඩි-පියවර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2353"
}