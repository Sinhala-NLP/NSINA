{
       "Source": "hirunews",
       "Timestamp": "Sunday, 06 September 2020 - 13:58",
       "Headline": "දෙපයින් ඇවිදීමට වාරු ඉල්ලන දියණියක් (වීඩියෝ)",
       "News Content": "දෙපයින් ඇවිදීමට වාරු ඉල්ලන දියණියක් පිලිබඳ අපට නොච්චියාගම ප්‍රදේශයෙන් වාර්තා වුණා.\nඒ දුක්බර කතාවේ අයිතිකාරිය උත්පලා සඳරේණු.\nනොච්චියාගම රන්කෙත් ගමේ ජීවත්වන සඳරේණුට වයස අවුරුදු 11ක්.\nවෙනත් දරුවන් මෙන් වැටි වැටි නැඟිටින්නට උත්සාහ ගන්නා අවධියේදී සඳරේණුට ඒ සදහා වරම් අහිමී යන්නේ කිසිවෙකුත් බලාපොරොත්තු නොවූ ආකාරයෙන්.\nසඳරේණු‍ මේ රෝගී තත්ත්වය වෙනුවෙන් දිගන පුනරුත්තාපන රෝහලෙන් මීට වසර 6කට පෙරාතුව ප්‍රතිකාර ලබා ගෙන තිබෙනවා.\nඑය සඳරේණුට මෙන්ම මේ පවුලේ සාමාජිකයන්ටත් එක්කර ඇත්තේ නැවුම් බලාපොරොත්තුවක්.\nනමුත් වැඩි දවසක් යන්නට මත්තෙන් මේ පවුලේ සාමාජිකයන් උපතින්ම උරුම කර ගත් දරිද්‍රතාවය, ඒ බලාපෙරොත්තුවට සරදම් කරන්නට පටන් ගත්තා.\nකුලී රැකියාවෙන් පියාට ලැබෙන දවසේ පඩිය, සඳරේණුට දෙපයින් සිටගැනීමට තරම් සවියක් වන්නේ නැහැ.\nඅනෙක් අය මෙන් තමන්ගේ වැඩපල තමන්ටම සිදු කර ගත හැකි ආකාරයෙන් පොළවේ පය ගසා ජීවත්වීම සඳරේණුගේ අහිංසක බලාපොරොත්තුවයි.\nඒ වෙනුවෙන් සරණක් වන්නට හැකි නම් එය ඔබටද මහඟු පිංකමක් වනු නොඅනුමානයි.",
       "URL": "https://www.hirunews.lk/249539/දෙපයින්-ඇවිදීමට-වාරු-ඉල්ලන-දියණියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2473"
}