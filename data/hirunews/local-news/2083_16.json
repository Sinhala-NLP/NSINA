{
       "Source": "hirunews",
       "Timestamp": "Wednesday, 17 March 2021 - 8:25",
       "Headline": "96 ලෝක කුසලානය ජයග්‍රහණයට අදට වසර 25යි (වීඩියෝ)",
       "News Content": "ශ්‍රී ලංකා ක්‍රිකට් වංශ කතාව තුළ ලබා ගත හැකි ඉහළම ක්‍රිකට් ජයග්‍රහණය ලබා ගෙන, රන් අකුරින් ලියැවුණු දිනය ලෙස 1996 මාර්තු 17 හැඳින්විය හැකියි.\nඒ 96 ලෝක කුසලානය ජයග්‍රහණය මෙරටට හිමි කර ගැනීම හේතුවෙනි.\nඒ සුන්දර නොමැකෙන මතකය එකතු වී අදට හරියටම  වසර 25 යි .\nමීට වසර 25කට පෙර එනම් 1996 වසරේ මාර්තු මස 17 වැනිදා පාකිස්තානයේ ලාහෝර්හි ගඩාෆි ක්‍රිකට් ක්‍රීඩාංගණය වෙත මෙරට සුව හසක් වූ ක්‍රීඩා ලෝලීන්ගේ මෙන්ම ලෝව පුරා ක්‍රිකට් ප්‍රේක්ෂකයින්ගේ නෙත් යොමු වී තිබුණේ එක්දින ලෝක කුසලානයේ අවසන් මහා තරගය එහි ක්‍රියාත්මක වීම හේතුවෙන්.\nඑවක ක්‍රිකට් පිටියේ උද්දච්චයින් මෙන්ම ගලිවරයින් ලෙස සැලකු ඔස්ට්‍රේලියා ක්‍රිකට් කණ්ඩායම සහ ඔවුන්ගේ පරම හතුරා ලෙස සැලකූ ක්‍රිකට් පිටියේ ලිලිපුට්ටන් වූ අර්ජුන රණතුංග ප්‍රමුක ශ්‍රී ලංකා ක්‍රිකට් කණ්ඩායම අවසන් මහා තරගයේ දී තරග බිමට පිවිසියා.\nඅවසන් මහා තරගයේ කාසියේ වාසිය කැප්ටන් Cool සතුවෙද්දී ඔහු එවකට ලෝක කුසලාන ඉතිහාසයේ කිසිදු නායකකු ගෙන නොතිබුණු තීරණයක් ගත්තේ අවසන් තරගයේ පළමුව පන්දු යැවීමටයි.\nඑම තීරණයට සාධාරණ ඉටුකළ අපේ පන්දු යවන්නන් ප්‍රභල කැන්ගරු ඉනිම ලකුණු 241කට සීමා කළා.\nඅරවින්ද කැරකැවූ දග පන්දුවට කැන්ගරු කඩුලු 3ක්ම බිඳවැටුණා ජයග්‍රහණය සඳහා ලකුණු 242ක ඉලක්කයක් හඹා යන්නට පිටියට පිවිසි ශ්‍රී ලංකා ඉනිමේ පළමු කඩුලු 2 ලකුණු 23ක් වන විට දැවී ගියේ මෙරට ක්‍රීඩා ලෝලීන්ගේ හදවත් මොහොතකට නතර කරමින් නමුත් ඒ වන විට ලැල්ල දැමීම නිසා ක්‍රීඩා ලෝලීන් බොහෝ දෙනෙකුගෙන් බැණුම් ඇසූ ගුරා තැනේ හැටියට ඇණේ ගැසුවේ අරවින්ද සිල්වා සමගින් තුන්වැනි කඩුල්ලට ලකුණු 125ක වටිනාම සබඳතාවක්ගොඩ නඟමින්.\nඅසංක ගුරුසිංහ ලකුණු 65ක් ලබා ගත්තා.\nඉන් අනතුරුව නායක - උපනායක සුසංයෝගයෙන් ශ්‍රී ලංකාවට කිසිදු බාධාකින් තොරව ලෝක කුසලානයේ පහස මෙරටට දීනා දෙන්නට හැකි වුණා.\nකිසිවෙකුට අමතක නොවන ඉනිමක් ක්‍රීඩා කළ අරවින්ද නොදැවී ලකුණු 107ක් රැස් කළේ කැන්ගරුන්ගේ උද්දච්චකම තඹයකටවත් මායිම් නොකරමින්.\nඔහුට අනෙක් අන්තයේ සිට අනෙගි සහයක් ලබා දුන් අර්ජුන නොදැවී ලකුණු 47ක් ලබා ගත්තා.\nමේ අනුව ශ්‍රී ලංකා කණ්ඩායම පන්දුවාර 46යි පන්දු 2කදී කඩුලු 3ක් දැවී ලකුණු 245ක් ලබා එක්දින ලෝක කුසලානයේ අභිමානය සිය දෝතට ගත්තා.\nඒ අභිමානවත් මතකය අවසන් තරගයේ වීරයා වූ අරවින්ද ද සිල්වා අප සමගින් අවදි කළේ මෙලෙසින්.",
       "URL": "https://www.hirunews.lk/265585/96-ලෝක-කුසලානය-ජයග්‍රහණයට-අදට-වසර-25යි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2083"
}