{
       "Source": "hirunews",
       "Timestamp": "Tuesday, 02 January 2018 - 18:00",
       "Headline": "බරපතල වංචා විමර්ශණ කොමිසමේ වාර්තාව ජනපතිට",
       "News Content": "බරපතළ වංචා හා දූෂණ සිද්ධීන් පිළිබද විමර්ශනය කළ ජනාධිපති පරීක්ෂණ කොමිසමේ අවසන් වාර්තාව අද ජනාධිතිවරයා වෙත භාරදුන්නා.\nඒ එම කොමිසමේ සභාපති පද්මන් සූරසේන මහතා ඇතුළු සාමාජික පිරිස විසින්.\nබරපතළ වංචා දූෂණ, රාජ්‍ය සම්පත්, වරප්‍රසාදල බලය සහ අධිකාරිය අනිසි ලෙස භාවිත කිරීම සම්බන්ධයෙන් විමර්ශනය කිරීම සදහා වූ ජනාධිපති පරීක්ෂණ කොමිසමේ අවසන් වාර්තාව අද පස්වරුවේ ජනාධිපති මෛත්‍රිපාල සිරිසේන මහතා වෙත භාරදෙනු ලැබුවේ ජනාධිපති ලේකම් කාර්යාලයේදීයි.\nපිටු 1135 කින් සමන්විත මෙම වාර්තාව ජනාධිපතිවරයා වෙත භාරදුන්නේ කොමිසමේ සභාපති පීග පද්මන් සූරසේන මහතා විසින්.\nකොමිසමේ ලේකම් එච්. ඩබ්ලිව් ගුණදාසල සෙසු සාමාජිකයන් වන විකුම් කළුආරච්චි, ආර්. රණසිංහ, ගිහාන් කුලතුංග, පී.ඒ. ප්‍රේමතිලක යන මහත්වරුන් ද එම අවස්ථාවට එක්ව සිටියා.\n2010 වසරේ ජනවාරි මාසයේ සිට 2015 වසරේ ජනවාරි 1 වැනිදා දක්වා අතර කාලයේ සිදුවූ බරපතළ වංචා හා දූෂණ සිද්ධීන් මෙන්ම රාජ්‍ය බලය අවභාවිත කිරීමේ සිද්ධීන් පිළිබදව සොයා බැලීමට ජනාධිපතිවරයා මෙම කොමිසම පත් කළේ 2015 වසරේ මාර්තු මස 15 වැනිදායි.\nඅවස්ථා 5 කදී කොමිසමේ කාලය දීර්ඝ කෙරුණු අතරල එහි කාලය අවසන් වූයේ පසුගිය දෙසැම්බර් මාසයේදීයි.\nමේ අතර, මහ බැංකු බැ‍ඳුම්කර පරීක්ෂණ වාර්තාව සහ බරපතළ වංචා හා දූෂණය විමර්ශනය කිරීම සදහා පත් කළ ජනාධීපති කොමිෂන් සභාවේ වාර්තා ලබාදෙන්නැයි ජනතා විමුක්ති පෙරමුණ අද ජනාධිපති ලේකම් කාර්යාලයෙන් ඉල්ලීමක් කළා.\nඒ, තොරතුරු දැන ගැනීමේ අයිතිය පිළිබඳ පනත යටතේයි.\nජනාධිපති ලේකම් කාර්යාලයේ තොරතුරු නිලධාරියා වන ජනාධිපති අතිරේක ලේකම් වී.කේ.එස්. රවීන්ද්‍ර මහතා වෙත එම ඉල්ලීම ඇතුළත් ලිපිය භාරදී තිබෙනවා.\nමේ අතර වාර්තාව ලැබීම පිළිබඳ ජනාධිපතිවරයා සිය ට්විටර් ගිණුම ඔස්සේ සටහනක් තබා තිබෙනවා.",
       "URL": "https://www.hirunews.lk/179964/බරපතල-වංචා-විමර්ශණ-කොමිසමේ-වාර්තාව-ජනපතිට",
       "Category": "Local News",
       "Parent URL": "https://www.hirunews.lk/local-news.php?pageID=4145"
}