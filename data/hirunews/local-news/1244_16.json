{
       "Source": "hirunews",
       "Timestamp": "Thursday, 07 April 2022 - 15:53",
       "Headline": "හදිසි නීතියට එරෙහි පෙත්සම් විභාගයට අවසර",
       "News Content": "හදිසි නීති රෙගුලාසි වලින් ආණ්ඩුක්‍රම ව්‍යවස්ථාව මගින් සහතික කර තිබෙන මූලික අයිතීන් උල්ලංඝනය වන බවට තීන්දුවක් ලබාදෙන ලෙස ඉල්ලා ගොනු කෙරුණු මූලික අයිතිවාසිකම් පෙත්සම් 04ක් විභාගයට ගැනීමට ශ්‍රේෂ්ඨාධිකරණය අද අවසර ලබා දුන්නා.\nමුර්දු ප්‍රනාන්දු , අචල වෙංගප්පුලි  සහ මහින්ද සමයවර්ධන යන ත්‍රිපුද්ගල ශේෂ්ඨාධිකරණ විනිසුරු මඩුල්ල විසින් මෙම නියෝගය කළා.\nඊට අදාළව විරෝධතා තිබේ නම් ඒවා මැයි මස 20 වන දා හෝ ඊට පෙර ගොනුකරන ලෙස නියෝග කළ විනිසුරු මඩුල්ල ඊට අදාළ ප්‍රතිවිරෝධතා තිබේ නම් ඒවා ජුනි මස 03 වන දා ගොනු කරන ලෙසත් නියෝග කරනු ලැබුවා.\nඅනතුරුව පෙත්සම ජුලි මස 15 වනදා විභාගය සඳහා කැඳවන ලෙසද නියෝග කෙරුණා.\nජනාධිපති ලේකම් ගාමිණී සෙනරත්, ආරක්ෂක අමාත්‍යංශයේ ලේකම් විශ්‍රාමික මේජර් ජෙනරාල් කමල් ගුණරත්න, මහජන ආරක්ෂක අමාත්‍යාංශයේ ලේකම් විශ්‍රාමික මේජර් ජෙනරාල් ජගත් ඩයස්, විදුලි සංදේශය නියාමන කොමිසම, පොලිස්පති, නීතිපති ඇතුළු පාර්ශව එහි වගඋත්තරකරුවන් ලෙස නම් කර සිටිනවා.\nමෙම පෙත්සම් සලකා බැලීම ආරම්භ වූ අවස්ථාවේ දී පෙත්සමක් ඉදිරිපත් කර තිබූ මාධ්‍යවේදියෙකු වෙනුවෙන් පෙනී සිටි ජනාධිපති නීතිඥ එම්.ඒ.සුමන්දිරන් අධිකරණය හමුවේ කියා සිටියේ හදිසි නීතිය ප්‍රකාශයට පත් කිරීමෙන් පසුව අප්‍රේල් මස 02 වනදා දිවයින පුරා ඇදිරි නීතිය පැනවූ බවයි.\nඅප්‍රේල් මස 03 වනදා ආරක්ෂක අමාත්‍යාංශයේ ඉල්ලීම මත විදුලි සංදේශ නියාමන කොමිෂන් සභාව විසින් සමාජ මාධ්‍ය ජාල අවහිර කළ බව ද ඔහු සඳහන් කළා.\nමෙවැනි නියෝගයක් විදුලි සංදේශ නියාමන කොමිසම වෙත නිකුත් කිරීමට බලය තිබෙන්නේ විෂය භාර අමාත්‍යවරයාට පමණක් යැයි සදහන් කළ ජනාධිපති නීතිඥවරයා සමාජ මාධ්‍ය ජාල අවහිර කරන ලෙස ආරක්ෂක ලේකම්වරයා විසින් විදූලි සංදේශ නියාමන කොමිසම වෙත කල නියෝගය මුලු‍මනින්ම නීතියට පටහැනි බව පෙන්වා දුන්නා.\nමෙම සමාජ මාධ්‍ය අවහිර කිරීමේ ක්‍රියාවලිය යලි සලකා බලන ලෙස එවක අමාත්‍ය නාමල් රාජපක්ෂ ද සමාජ මාධ්‍ය ජාල ඔස්සේ පණිවිඩයක් නිකුත් කර තිබු බව ද ඔහු සඳහන් කළා.\nහදිසි නීතිය ප්‍රකාශයට පත් කළ විගසම එය පාර්ලිමේන්තුවේ අනුමැතිය සදහා ඉදිරිපත් කළ යුතු වුවද එය පාර්ලිමේන්තුවට ඉදිරිපත් නොකර අප්‍රේල් මස 05 වනදා ඉවත් කර ගැනීමට කටයුතු කළ බව කී ඔහු මෙම ක්‍රියාවලිය තුළින් මූලික අයිතිවාසිකම් උල්ලංගනය වන බවට තීන්දුවක් ලබාදෙන ලෙසයි ඉල්ලා සිටියේ.\nහදිසි නීති රෙගුලාසි  අභියෝගයට ලක් කරමින් තවත් පෙත්සම් තුනක් ඉදිරිපත්ව තිබූ අතර ඊට අදාළව ද නීතිඥවරුන් කරුණු දක්වා සිටියා.\nඑහිදී නීතිපතිවරයා වෙනුවෙන් පෙනී සිටි නියෝජ්‍ය සොලිසිටර් ජෙනරාල් රජීව ගුණතිලක අධිකරණය හමුවේ කරුණු දක්වමින් ජනාධිපතිවරයා විසින් ප්‍රකාශයට පත් කිරීමට යෙදුණු හදිසි නීති රෙගුලාසි අධිකරණය හමුවේ අභියෝගයට ලක් කළ නොහැකි බව ප්‍රකාශ කළා.\nඒ සම්බන්ධයෙන් ජනාධිපතිවරයා පාර්ලිමේන්තුවට පමණක් වගකීමට බැඳී සිටින බව කී ඔහු එහි නීත්‍යානූකූල භාවය පිළිබඳව පරීක්ෂා කිරීමේ බලය පැවරී තිබෙන්නේ පාර්ලිමේන්තුවට පමණක් බව කියා සිටියා.\nජන ජීවිතයේ පැවැත්වීමට සහ නීතියේ ආධිපත්‍යයට තර්ජනයක් එල්ල වී ඇතැයි ජනාධිපතිවරයා හැගී යන අවස්ථාවක හදිසි නීතිය ප්‍රකාශයට පත් කිරීමට ජනාධිපතිවරයාට හැකියාව තිබෙන බවත් ඔහු සඳහන් කළා.",
       "URL": "https://www.hirunews.lk/301426/හදිසි-නීතියට-එරෙහි-පෙත්සම්-විභාගයට-අවසර",
       "Category": "Local News",
       "Parent URL": "https://www.hirunews.lk/local-news.php?pageID=1244"
}