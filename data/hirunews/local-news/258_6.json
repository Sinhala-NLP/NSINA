{
       "Source": "hirunews",
       "Timestamp": "Sunday, 18 June 2023 - 14:34",
       "Headline": "පකිස්ථාන ක්‍රිකට් පාලක මණ්ඩලයට Shahid Afridi ගෙන් පාඩමක්",
       "News Content": "ඉන්දියාවේ දී පැවැත්වීමට නියමිත එක්දින ක්‍රිකට් ලෝක කුසලාන තරගාවලියේ දී පාකිස්තානය ක්‍රීඩා කිරීමට නියමිත ක්‍රීඩාංගණ වල වෙනසක් සිදු කර ගැනීමට PCBය විසින් උත්සාහ දරමින් සිටින බව ඉන්දීය මාධ්‍ය මගින් වාර්තා කරනවා.\nමෙවර ලෝක කුසලාන තරගාවලිය සම්පූර්ණයෙන්ම ඉන්දියාවේ දී පැවැත්වීමට නියමිත අතර, මෙම තරගාවලියේ මූලික වටයේ දී ම ඉන්දු – පාකිස්තාන ක්‍රිකට් තරගයක් ද පැවැත්වීමට නියමිතයි.\nකෙසේ වෙතත් ලෝක කුසලාන තරගාවලිය පැවැත්වීමට ප්‍රථම පාකිස්තානයේ සත්කාරකත්වයෙන් පැවැත්වීමට නියමිත ආසියානු කුසලාන ක්‍රිකට් තරගාවලිය සඳහා පාකිස්තානයේ සංචාරය කිරීමට ඉන්දියාව සිය අකමැත්ත ප්‍රකාශ කළා.\nඒ අනුව පාකිස්තානය සහ ශ්‍රී ලංකාව යන දෙරටේ ම සත්කාරකත්වය යටතේ එම තරගාවලිය පැවැත්වීමට තීරණය කෙරුණු අතර ඉන්දියාව පාකිස්තානයට පැමිණීම සම්බන්ධයෙන් දැරූ ආකල්ප එළඹෙන ලෝක කුසලානයට සහභාගී වීමට පාකිස්තාන ක්‍රිකට් කණ්ඩායම ඉන්දියාවේ සංචාරය කිරීමේ දී බලපානු ඇතැයි සැකයක් ද දැන් පවතිනවා.\nකෙසේ වෙතත් තවමත් එළඹෙන ලෝක කුසලාන තරගාවලියේ කාල සටහන තවමත් නිල වශයෙන් ප්‍රකාශයට පත් කර නැතත් පාකිස්තානයට ඉන්දියාවේ අහමදාබාද්, බැංගලෝර් සහ චෙන්නායි හිදි තරග තුනක් ක්‍රීඩා කිරීමට සිදු වනවා.\nනමුත් පාකිස්තානයට ක්‍රීඩා කිරීමට ලැබී ඇති ක්‍රීඩාංගණ, ඒවායේ ස්වභාවය, පහසුකම් සහ ගමන් කිරීමට ඇති දුර අනුව පාකිස්තාන ක්‍රිකට් කණ්ඩායමට හිතා මතා ම යම් අවාසියක් සිදු වන අයුරින් තරග බෙදා වෙන් කර ඇති බවට යම් මතයක් ගොඩ නැගී තිබෙනවා.\nමේ අතර පාකිස්තාන ක්‍රිකට් පාලක මණ්ඩලය විසින් තමන්ට ක්‍රීඩා කිරීමට නියමිත තරග දෙකක් වෙනස් කර ගැනීමට (තරග පැවැත්වීමට නියමිත ක්‍රීඩාංගණ) උත්සාහ දරමින් සිටින බවට ද Hindustan Times වෙබ් අඩවිය මඟින් හෙළිදරව් කරනවා.\nකෙසේ වෙතත් හිටපු පාකිස්තාන ක්‍රිකට් නායකයකු වන Shahid Afridi විසින් පාකිස්තානයේ මෙම තීරණය පිළිබඳ සිය අප්‍රසාදය පළ කර තිබෙනවා.\n” ඇයි ඔවුන් අහමදාබාද් තණතීරු වල ක්‍රීඩා කිරීම ප්‍රතික්ෂේප කරන්නේ. එහි ගින්නක් වත් තියෙනවා ද, නැත්නම් හොල්මන් ඉන්නවා ද?\nයන්න ගිහින් සෙල්ලම් කරලා දිනන්න. මේවා අපේක්ෂා කළ අභියෝග නම් ඒවායින් එළියට එන්න තියෙන හොඳම විදිහ තමයි ජයග්‍රහණය කිරීම.”\nපාකිස්තාන රූපවාහිනී නාලිකාවක් සමඟ පැවැත්වූ සාකච්ඡාවක් අතරතුර මෙම අදහස් පළ කළ Afridi විසින් වැඩිදුරටත් සඳහන් කලේ PCBය විසින් මෙවන් ගැට‍ළු වල දී මීට වඩා ‍තියුණු විය යුතු බවයි.\n” හැම දෙයක් ම අවසානයේ වැදගත් වෙන්නේ පාකිස්තානය ජයග්‍රහණය කිරීමයි. මේක ගැන ධනාත්මක ව හිතන්න. ඔබ යා යුතුයි, ඔබ පිරිලා ඉතිරිලා ගිය ඉන්දීය ජනකායක් ඉදිරියේ ජයග්‍රහණයක් වෙනුවෙන් ක්‍රීඩා කරලා තමන් කවුද කියලා පෙන්විය යුතුයි.”",
       "URL": "https://www.hirunews.lk/338310/පකිස්ථාන-ක්‍රිකට්-පාලක-මණ්ඩලයට-shahid-afridi-ගෙන්-පාඩමක්",
       "Category": "Local News",
       "Parent URL": "https://www.hirunews.lk/local-news.php?pageID=258"
}