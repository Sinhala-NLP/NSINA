{
       "Source": "hirunews",
       "Timestamp": "Friday, 02 June 2023 - 13:56",
       "Headline": "එක්දින සේවයෙන් විදේශ ගමන් බලපත් පැය දෙකකින්",
       "News Content": "දෛනිකව එක් දින සේවාව යටතේ විදේශ ගමන් බලපත්‍රයක් පැය දෙකකදී ලබා ගතහැකි ක්‍රමවේදයක් මේ වන විට සකසා ඇති බව ආගමන විගමන පාලක ජනරාල් හර්ෂ ඉලු‍ක්පිටිය පවසනවා.\nඒ සුහුරුපායේ පිහිටි එම දෙපාර්තමේන්තුවේ අද පැවති මාධ්‍ය හමුවකදීයි.\nනීති විරෝධීව මුදල් ලබා ගනිමින් විදේශ ගමන් බලපත්‍ර සකස් කළ ජාවාරමක් පිළිබඳ හිරු සී.අයි.ඒ පසුගිය දා අනාවරණය කළා.\nඒ අනුව ඊට සම්බන්ධ තැරැව්කරුවන් ඇතුළු 19ක් අත්අඩංගුවට ගත් අතර සැකකරුවන් අතර ආගමන විගමන දෙපාර්තමේන්තුවේ නිළධාරීණියක්ද වනවා.\nඅදාළ ජාවාරම ක්‍රියාත්මක සමයේ ආගමන විගමන දෙපාර්තමේන්තුවේ විදේශ ගමන් බලපත්‍ර නිකුත් කරන අංශයේ අධික තදබදයක් පැවති අතර විදේශ ගමන් බලපත්‍රයක් සකසා ගැනීමට දිනකට වඩා පෝලිම් වල රැඳී සිටි සිද්ධීන්ද වාර්තා වුණා.\nමේ අතර, ඉදිරි සති දෙක තුල ප්‍රාදේශීය ලේකම් කාර්යාල හරහා මාර්ගගත ක්‍රමයට ඉල්ලුම් කරන විදේශ ගමන් බලපත්‍ර හදිසි ක්‍රමවේදය යටතේ දින 3 කදී කුරියර් සේවාවක් හරහා ලබාදීමටත්, සාමාන්‍ය ක්‍රමවේදය යටතේ සති දෙකක් තුල තැපෑල හරහා ලබාදීමටත් පියවර ගන්නා බව ආගමන විගමන පාලක ජනරාල්වරයා කියා සිටියා.\nඑමෙන්ම, විදේශ ගතව සිටින පුද්ගලයන්ට කල් ඉකුත් වන සිය විදේශ ගමන් බලපත්‍ර පහසුවෙන් ලබා ගැනීම සදහා ද ක්‍රමවේදයක් ක්‍රියාත්මක කරන බවයි ඔහු එහිදී සඳහන් කළේ.\nහිරු සී.අයි.ඒ අනාවරණයෙන් පසු විදේශ ගමන් බලපත්‍ර නිකුත් කිරීමේ කටයුතු ක්‍රමවත්ව සිදුවන බවයි ජනතාව ප්‍රකාශ කළේ.\nමේ අතර, දැනට අත්අඩංගුවට ගෙන සිටින විදේශ ගමන් බලපත්‍ර දෙකක් සහිතව මෙරටට පැමිණි චීන ජාතිකයා මෙරටින් පිටුවහල් කිරීමට ඉදිරි දින කිහිපය තුල පියවර ගන්නා බව ද ආගමන විගමන පාලක ජනරාල්වරයා අද පැවති මාධ්‍ය හමුවේදී කියා සිටියා.",
       "URL": "https://www.hirunews.lk/336869/එක්දින-සේවයෙන්-විදේශ-ගමන්-බලපත්-පැය-දෙකකින්",
       "Category": "Local News",
       "Parent URL": "https://www.hirunews.lk/local-news.php?pageID=299"
}