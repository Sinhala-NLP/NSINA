{
       "Source": "hirunews",
       "Timestamp": "Friday, 10 September 2021 - 9:57",
       "Headline": "මෙරට ආසාදිතයින්ගෙන් 95%ක්ම ඩෙල්ටා ආසාදිතයින් (වීඩියෝ)",
       "News Content": "මේ වෙනවිට මෙරටින් වාර්තා වෙන කොරෝනා ආසාදිතයින් අතරින් සියයට 95යි දශම 8ක් ම ඩෙල්ටා විකෘති ප්‍රභේදය ආසාදිත වූවන් බව ශ්‍රී ජයවර්ධනපුර විශ්වවිද්‍යාලයේ ආසාත්මිකතා සහ සෛල ජෛව විද්‍යා අංශයේ අධ්‍යක්ෂ ආචාර්ය චන්දිම ජීවන්දර පවසනවා.\nට්වීටර් පණිවුඩයක් නිකුත් කරමින් ආචාර්ය චන්දිම ජීවන්දර කියා සිටියේ, ලැබුණු සාම්පල සම්බන්ධයෙන් සිදු කළ ජාන විශ්ලේෂණ වාර්තාවලට අනුව මේ බව තහවුරු වී ඇති බවයි.\nඑමෙන්ම, මේ වනවිට සිදුකර ඇති ජාන විශ්ලේෂණ පරීක්ෂණ අනුව තහවුරු වූ ඩෙල්ටා ප්‍රභේදය ආසාදනය වූවන්ගේ සංඛ්‍යාව ද 339 දක්වා ඉහළ ගොස් තිබෙනවා.\nමේ අතර, මෙරට කොරෝනා ප්‍රතිශක්තිකරණ වැඩසටහනට අදාළ ව පූර්ණ එන්නත්කරණය ලැබූ පුද්ගලයින්ගේ සංඛ්‍යාව මේ වෙනවිට කෝටිය ඉක්මවා තිබෙනවා.\nඒ අනුව කොරෝනා එන්නත් දෙක ම ලබාගත් පුද්ගලයින්ගේ සංඛ්‍යාව එක්කෝටි දෙලක්ෂ 11,537ක්.\nඊයේ දිනයේ දී පුද්ගලයින් තුන්ලක්ෂ 52,008 දෙනෙකුට කොරෝනා එන්නත් ලබා දී ඇති බවයි වසංගත රෝග විද්‍යා අංශය නිවේදනය කළේ.\nඒ අනුව සයිනොෆාම් එන්නතේ දෙවන මාත්‍රාව පුද්ගලයින් දෙලක්ෂ 1,834 දෙනෙකුට ලබා දී ඇති අතර, එහි පළමු මාත්‍රාව ලබාදුන් පුද්ගලයින් සංඛ්‍යාව එක්ලක්ෂ 11,870ක්.\nඊට අමතර ව මොඩර්නා එන්නතේ දෙවන මාත්‍රාව පුද්ගලයින් 13,040 දෙනෙකුට සහ කොවිෂීල්ඩ් එන්නතේ දෙවන මාත්‍රාව පුද්ගලයින් 669 දෙනෙකුට ලබා දී තිබෙනවා.\nමේ අතර, අද කොළඹ පැවති මාධ්‍ය හමුවේ දී සෞඛ්‍ය අමාත්‍යාංශයේ නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් කියා සිටියේ වයස අවුරුදු 20ත්, 30ත් අතර තරුණ පිරිස එන්නත් ලබාගැනීමේ මැලිකමක් දක්වන බවයි.\nමේ අතර, අමාත්‍ය චමල් රාජපක්ෂට කොරෝනා වෛරසය ආසාදනය වී ඇති බව වාර්තා වනවා.\nඒ අනුව අමාත්‍යවරයා කොළඹ පෞද්ගලික රෝහලකට ඇතුළත් කර තිබෙනවා.\nඑසේම, සන්ෆ්ලවර් සංගීත කණ්ඩායමේ නායක නීල් වර්ණකුලසූරියට කොරෝනා වෛරසය ආසාදනය වී ඇති අතර, ඔහු මේ වෙනවිට රාගම ශික්ෂණ රෝහලට ඇතුළත් කර ඇති බවයි වාර්තා වන්නේ.",
       "URL": "https://www.hirunews.lk/281845/මෙරට-ආසාදිතයින්ගෙන්-95ක්ම-ඩෙල්ටා-ආසාදිතයින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1701"
}