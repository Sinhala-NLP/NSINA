{
       "Source": "hirunews",
       "Timestamp": "Wednesday, 02 February 2022 - 15:18",
       "Headline": "බොරැල්ලේ බෝම්බයට අත්අඩංගුවට ගත් සැකකරුවන් 3ක් නිදහස් (වීඩියෝ)",
       "News Content": "බොරැල්ල සියලු‍ සාන්තුවරුන්ගේ දේවස්ථානයේ තිබී ජීව අත්බෝම්බයක් සොයා ගැනීමේ සිද්ධිය සම්බන්ධයෙන් අත්අඩංගුවට ගෙන රක්ෂිත බන්ධනාගාර ගත කර සිටි සැකකරුවෙකු සහ රැඳවුම් නියෝග මත පොලිසිය භාරයේ රඳවා සිටි තවත් සැකකරුවන් දෙදෙනෙකු නීතිපතිවරයාගේ ඉල්ලීම මත මුදාහරින ලෙස කොළඹ අතිරේක මහේස්ත්‍රාත් රජින්ද්‍රා ජයසූරිය අද නියෝග කළා.\nමෙම නඩුව අද කැඳවනු ලැබූ අවස්ථාවේදී කොළඹ අපරාධ කොට්ඨාශය වෙනුවෙන් පෙනී සිටී ජ්‍යෙෂ්ඨ නියෝජ්‍ය සොලිසිටර් ජෙනරාල් දිලීප පිරිස් මහතා අධිකරණය හමුවේ කරුණු දක්වමින් මෙම සිද්ධිය සම්බන්ධයෙන් අත්අඩංගුවට ගත් ඉන්දික ක්ලැරන්ස් පෙරේරා, කිත්තසාමි සිව සුන්දරම් දත්ත සහ ප්‍රසාද් මිගෙල් යන සැකකරුවන් තුන් දෙනා මුදාහරින ලෙස ඉල්ලා සිටියා.\nඒ අනුව අදාළ සැකකරුවන් තුන්දෙනා මුදාහරින ලෙසයි මහේස්ත්‍රාත්වරිය නියෝග කළේ. මෙම සිද්ධිය සම්බන්ධයෙන් රැදවුම්භාරයේ පසුවන අදාල දේවස්ථානයේ සේවකයෙකු වන ෆ්‍රැන්සිස් මුනීන්ද්‍රන් සම්බන්ධයෙන් සිදුකළ පරීක්ෂණවල ප්‍රගතිය ලබන 09 වන දා අධිකරණයට ඉදිරිපත් කරන ලෙසත් මහේස්ත්‍රාත්වරිය විසින් කොළඹ අපරාධ කොට්ඨාශයට දැනුම් දුන්නා.\nසිද්ධිය සම්බන්ධයෙන් අත්අඩංගුවට ගෙන රැදවුම් භාරයේ පසුවන ෂර්ලි හේරත් නමැති වෛද්‍යවරයා සම්බන්ධයෙන් තවදුරටත් පරීක්ෂණ සිදුකරන බවත් කොළඹ අපරාධ කොට්ඨාශය අධිකරණයට දන්වා සිටියා.\nඑම සිද්ධියට අදාළ පැමිණිල්ල අද කැඳවනු ලැබූ අවස්ථාවේදී විමර්ශනවල ප්‍රගතිය පිළිබඳව කොළඹ අපරාධ කොට්ඨාශය වෙනුවෙන් පෙනී සිටි ජේෂ්ඨ නියෝජ්‍ය සොලිසිටර් ජෙනරාල් දිලීප පිරිස් අධිකරණය හමුවේ පැහැදිලි කළා.\n”‍ස්වාමීනි.. මෙම සිද්ධියට අදාළව කොළඹ අපරාධ කොට්ඨාශය විසින් සිදුකළ විමර්ශනවල උද්ධෘත නීතිපතිවරයා විසින් කැඳවා අධ්‍යයනයක් සිදුකළා. ඉන් පසුව ඉදිරි විමර්ශන වලට අවශ්‍ය උපදෙස් අපි පොලීසියට ලබාදී තිබෙනවා.\nපසුගිය ජනවාරි මස 11 වන දා බොරැල්ලෙ සියළු ශාන්තුවරුන්ගේ දේවස්ථානය තුළ සුරුවමක් අසල තිබී සිංගප්පූරුවේ නිෂ්පාදිත අත්බෝම්බයක් හමු වෙනවා. එම බෝම්බය හමුවන අවස්ථාවේදී එහි මුද්ද ගලවා තිබුණා.\nඑමෙන්ම ඊට ගිණිකූරු සමග දල්වා තිබූ හඳුන් කූරක් ද සම්බන්ධ කර තිබුණා. හඳුන්කූරු ගින්නෙන් බෝම්බය පුපුරා යන ආකාරයටයි එය සම්බන්ධ කර තිබුණේ. පසුව දේවස්ථානයේ සේවකයෙකු ඒ පිළිබඳව ප්‍රධාන පූජකතුමාට දැනුම් දීමෙන් පසුව පොලිසිය පැමිණ එම අනතුර වැළැක්වීමට කටයුතු කළා.\nපසුව දේවස්ථානයේ  සීසීටීවි දර්ශන නිරීක්ෂණය කර පොලිසිය විසින් එම බෝම්බය තැබූ ලියනගේ දයාසේන නමැති පුද්ගලයා අත් අඩංගුවට ගත්තා.”‍යනුවෙන් ජේෂ්ඨ නියෝජ්‍ය සොලිස්ටර් ජෙනරාල්වරයා එහිදී සඳහන් කලා.\n”‍ බොරැල්ල දේවස්ථානයේ බෝම්බය තැබූ ලියනගේ දයාසේන නැමැති සැකකරු මීට වසර දහයකට පමණ පෙර සැකකාර වෛද්‍යවරයා විසින් පවත්වාගෙන ගිය පෞද්ගලික වෛද්‍ය විද්‍යාලයේ මුරකරුවකු වශයෙන් සේවය කර තිබෙනවා.\nමොවුන් දෙදෙනා අතර තිබුණේ කිට්ටු සම්බන්ධයක්. බෝම්බය තැබූ පුද්ගලයාට විවිධ අවස්ථාවල අත් බෝම්බ ලබා දුන්නේ ”‍රුවන්සිරි”‍ නැමැති පුද්ගලයෙක්. රුවන්සිරි නැමැත්තා  ”‍ආමි ජිනේ”‍ නැමති පාතාල කල්ලි නායකයා සමඟ සමීපව ඇසුරු කළ කෙනෙක්.\nආමි ජිනේ විසින් සුරක්ෂිතව තබා ගන්නා ලෙස ”‍රුවන්සිරි”‍ ට අත් බෝම්බ හයක් ලබාදී තිබෙනවා.\nඑම අත් බෝම්බ තමයි මෙලෙස බොරැල්ල දේවස්ථානය ඇතුළු විවිධ ස්ථානවල තැබීමට යොදා ගෙන තිබෙන්නේ. මෙම කටයුතු සඳහා අදාළ වෛද්‍යවරයා විසින් විශාල මුදලක් ද ගෙවා තිබෙනවා.” ‍යනුවෙන් නියෝජ්‍ය සොලිසිටර් ජනරාල්වරයා විසින් පරීක්ෂණවල ප්‍රගතිය වාර්තා කරමින් තවදුරටත් සඳහන් කළා.\nමෙම කරුණු පිරික්සීමේදී රැදවුම්භාරයේ පසුවන වෛද්‍යවරයා මානසික රෝගියෙකුගේ චරිතයකට පණ පොවමින් සිටින බවට පෙනී යන්නේ යැයි ද නියෝජ්‍ය සොලිසිටර් ජෙනරාල් දිලීප පිරිස් සඳහන් කර සිටියා.\n”‍ ස්වාමීනි.. මෙම වෛද්‍යවරයා  අත්බෝම්බ තබාගෙන තිබෙන්නේ ඔහුගේ බෙහෙත් ශාලාවේ තිබෙන ලාච්චුවකයි. ඒවා සුරක්ෂිතව තබා ගැනීම සඳහා විවිධ පුද්ගලයන්ගේ සහාය ලැබී තිබෙන බව පෙනී ගොස් තිබෙනවා.\nමෙම බෝම්බ තැබීමේ සිද්ධිය හරහා පල්ලිය, කතෝලික සභාව හා රජය අතර අර්බුදකාරී තත්ත්වයක් නිර්මාණය කිරීමටයි මෙම වෛද්‍යවරයා උත්සාහ කර තිබෙන්නේ.\nරට අවුලට පත් කිරීම සඳහා විවිධ කුමන්ත්‍රණ සිදු කරන පුද්ගලයින් මෙම වෛද්‍යවරයාගේ කටයුතු හා සම්බන්ධ වී තිබේදැයි සොයා බැලීම සඳහා අපි වැඩිදුර පරීක්ෂණ සිදු කරනවා”‍යනුවෙන් නියෝජ්‍ය සොලිසිටර් ජෙනරාල්වරයා පැවසුවා.\nඉන් අනතුරුව කාදිනල් හිමිපාණන් ඇතුළු අදාළ දේවස්ථානයේ පූජකතුමන් වෙනුවෙන් පෙනී සිටි ජනාධිපති නීතිඥ නෙවිල් අබේරත්න අධිකරණය හමුවේ කරුණු දක්වමින්, කාදිනල්තුමන්ට මෙම විමර්ශන සම්බන්ධයෙන් මතභේදකාරී තත්වයක් නිර්මාණය කිරීමට අවශ්‍යතාවක් නොමැති බව සඳහන් කළා.\nමෙම දේවස්ථානයේ මුලින්ම බෝම්බය තැබූ පුද්ගලයා පිළිබඳව තොරතුරු අනාවරණය කළේ කාදිනල්තුමන් බව පෙන්වා දුන් ජනාධිපති නීතීඥ නෙවිල් අබේරත්න විධිමත්, අපක්ෂපාතී හා විනිවිද පෙනෙන පරීක්ෂණයක් පමණක් තම සේවාදායකයින් පොලිසිය වෙතින් අපේක්ෂා කරන බවත් සඳහන් කළා.\nසැකකාර වෛද්‍යවරයා රැදවුම් භාරයේ පසුවන අතර ඔහුගේ ආරක්ෂාව සම්බන්ධයෙන් කොළඹ අපරාධ කොට්ඨාශය වගකියන බවත්, නියෝජ්‍ය සොලිසිටර් ජෙනරාල්වරයා අධිකරණය හමුවේ පැවසුවා.\nඉන් අනතුරුව ඉදිරිපත් වූ කරුණු සලකා බැලූ මහේස්ත්‍රාත්වරිය දැනට විමර්ශන සිදු කරන ආකාරය සම්බන්ධයෙන් සෑහීමකට පත්විය නොහැකි බව ප්‍රකාශ කළ අතර විමර්ශන කටයුතු කඩිනමින් අවසන් කිරීමට පියවර ගන්නා ලෙසත් කොළඹ අපරාධ කොට්ඨාශයට නියෝග කළා.\nඅනතුරුව පැමිණිල්ල නැවත පෙබරවාරි මස 09 වනදා කැඳවීමට නියෝග කළ අධිකරණය එදින රැදවුම් භාරයේ පසුවන ෆ්‍රැන්සිස් මුනින්ද්‍රන් නමැති සැකකරුගේ විමර්ශනවල ප්‍රගතිය අධිකරණයට වාර්තා කරන ලෙස කොළඹ අපරාධ කොට්ඨාශයට නියෝග කළා.\nමේ අතර කොළඹ අපරාධ කොට්ඨාශය විසින් කළ ඉල්ලීම පිළිගත් මහේස්ත්‍රාත්වරිය  රැදවුම්භාරයේ පසුවන වෛද්‍යවරයාගේ පවුලේ සාමාජිකයන්ගේ බැංකු ගිණුම් පරික්ෂා කිරීම සඳහා වූ නියෝගයක්ද අද ලබා දුන්නා.",
       "URL": "https://www.hirunews.lk/295966/බොරැල්ලේ-බෝම්බයට-අත්අඩංගුවට-ගත්-සැකකරුවන්-3ක්-නිදහස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1381"
}