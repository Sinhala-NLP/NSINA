{
       "Source": "hirunews",
       "Timestamp": "Thursday, 10 November 2022 - 10:17",
       "Headline": "බස්නාහිර පළාත් අපරාධ දිසාව, එජාප හිටපු ආසන සංවිධායකයෙක්ට",
       "News Content": "යහපාලන රජය සමයේ, එක්සත් ජාතික පක්ෂයේ මහර ආසන සංවිධායකවරයා ලෙස කටයුතු කළ, හිටපු පොලිස් මාධ්‍ය ප්‍රකාශක ප්‍රිශාන්ත ජයකොඩි බස්නාහිර පළාත් අපරාධ දිසාව භාර නියෝජ්‍ය පොලිස්පතිවරයා ලෙස පත් කර තිබෙනවා.\nමහජන ආරක්ෂක අමාත්‍යාංශයේ ලේකම්වරයාගේ අනුමතියට යටත්වයි පොලිස්පතිවරයා විසින් මෙම පත්කිරීම සිදුකර ඇත්තේ.\nහිටපු පොලිස්පතිවරයා ලෙස එන්.කේ ඉලංගකෝන් කටයුතු කරන සමයේ ද ප්‍රිශාන්ත ජයකොඩි මධ්‍ය ප්‍රකාශකවරයා ලෙස කටයුතු කර තිබෙනවා.\nකෙසේ නමුත් ජ්‍යෙෂ්ඨ පොලිස් අධිකාරීවරයෙක් ලෙස කටයුතු කළ ප්‍රිශාන්ත ජයකොඩි රත්නපුර ජ්‍යෂ්ඨ පොලිස් අධිකාරීවරයා ලෙස කටයුතු කළ අතර එවක දී මරණ තර්ජන එල්ල වූවා යැයි පවසමින් ඔහු දේශපාලන රැකවරණය පතා ඔස්ට්‍රෙලියාව බලා පිටත්ව ගොස් එහි කළක් ජීවත්ව තිබෙනවා.\nඑකී සිද්ධියෙන් අනතුරුව 2013 අගොස්තු මාසයේ දී එවක පොලිස් අධිකාරීවරයෙකු ව සිටි ප්‍රිශාන්ත ජයකොඩි සේවය හැර ගියා සේ පොලිස් දෙපාර්තමේන්තුව විසින් සලකා ඇතැයි ද වාර්තා වනවා.\nඅනතුරුව නැවත මව්බිමට පැමිණි ඔහු එක්සත් ජාතික පක්ෂය සමග දේශපාලන කටයුතුවල නියැලුණු අතර වත්මන් ජනාධිපති රනිල් වික්‍රමසිංහ අග්‍රාමාත්‍යවරයා ලෙස කටයුතු කළ 2016 - 2019 සමයේ දී එක්සත් ජාතික පක්ෂයේ මහර ආසන සංවිධායකවරයා ලෙස ද කටයුතු කර තිබෙනවා.\nපසුව මැතිවරණයට තරග කළ ප්‍රියශාන්ත ජයකොඩි, දේශපාලන පළිගැනීමේ ලැයිස්තුව යටතේ යලිත් පොලිස් සේවයට එක් වී තිබෙනවා.\nඑපමණක් නොව ඉකුත් ජනාධිපතිවරණ සමයේ ජනාධිපති අපේක්ෂකයෙකු වූ වත්මන් විපක්ෂ නායක සජිත් ප්‍රේමදාසගේ ආරක්ෂාව භාරව කටයුතු කළ නිලධාරියා ලෙස ද ප්‍රිශාන්ත ජයකොඩි කටයුතු කළ බවටයි වාර්තා වන්නේ.\nදැනට නියෝජ්‍ය පොලිස්පතිවරයෙක් දක්වා උසස් වීම් ලබා සිටින ප්‍රිශාන්ත ජයකොඩි, බස්නාහිර පළාත් අපරාධ දිසාව භාර නියෝජ්‍ය පොලිස්පතිවරයා ලෙස පත් කර තිබනවා.",
       "URL": "https://www.hirunews.lk/320033/බස්නාහිර-පළාත්-අපරාධ-දිසාව-එජාප-හිටපු-ආසන-සංවිධායකයෙක්ට",
       "Category": "Local News",
       "Parent URL": "https://www.hirunews.lk/local-news.php?pageID=745"
}