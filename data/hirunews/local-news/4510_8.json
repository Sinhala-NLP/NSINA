{
       "Source": "hirunews",
       "Timestamp": "Friday, 19 May 2017 - 11:33",
       "Headline": "ඇමතිවරයෙකුගේ වාහනයකට වැයවන මුදල ඇමති දයා හෙළිකරයි",
       "News Content": "රජයේ ඇමතිවරුන්ගේ නිල භාවිතය සඳහා ගෙන්වන වාහන සඳහා වැය වන්නේ එක් වාහනයකට රු. ලක්ෂ 75ක මුදලක් පමණක් වන බව ප්‍රාථමික කර්මාන්ත ඇමති දයා ගමගේ පවසනවා.\nඑම වාහනයක් සඳහා රු. ලක්ෂ 450ක් වියදම් වන බවට වන සාවද්‍ය මතයක් සමාජගත කර ඇතැයි ද  ඊයේ  (18) සිරිකොත දී පැවති එජාප මාධ්‍ය හමුවක් අමතමින් ඔහු කියා සිටියා.\nබදු වශයෙන් අය කෙරෙන රු. ලක්ෂ 375ක මුදල භාණ්ඩාගාරයට යැවෙන බවත් හෙතෙම සඳහන් කළා.\nපසුගිය රජය සමයේදී සිදු කළ ආකාරයට මෙම වාහන සඳහා රජයේ මුදල් අමතරව වැය කිරීමක් සිදු නොකොට අදාළ ඇමතිවරයාගේ අමාත්‍යංශයට සපයා ඇති ප්‍රතිපාදනවලින් වාහනය මිල දී ගැනීම සිදු වන බව ද ගමගේ මහතා පෙන්වා දුන්නා.",
       "URL": "https://www.hirunews.lk/161661/ඇමතිවරයෙකුගේ-වාහනයකට-වැයවන-මුදල-ඇමති-දයා-හෙළිකරයි",
       "Category": "Local News",
       "Parent URL": "https://www.hirunews.lk/local-news.php?pageID=4510"
}