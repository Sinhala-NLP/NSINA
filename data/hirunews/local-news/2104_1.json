{
       "Source": "hirunews",
       "Timestamp": "Sunday, 07 March 2021 - 19:37",
       "Headline": "දින 50කට පසු වල්සපුගල ගොවීන් යළි මාරාන්තික උපවාසයක (වීඩියෝ)",
       "News Content": "හම්බන්තොට යෝජිත වන අලි කළමණාකරන රක්ෂිතය ගැසට් කිරීම ඇතුළු තවත් ඉල්ලීම් කිහිපයක් මුල් කර ගනිමින් වලව ඒකාබද්ධ ගොවි සංවිධානය විසින් වල්සපුගල ප්‍රදේශයේ ආරම්භ කර ඇති සත්‍යග්‍රහය අද යළිත් මාරාන්තික උපවාසයක් බවට පත් කර තිබෙනවා.\nඒ, දින 50කට පසුවයි.\nප්‍රදේශයේ හිරු වාර්තාකරු සඳහන් කළේ සෙත් පිරිත් සජ්ඣායනා කිරීමෙන් අනතුරුව ඔවුන් මෙලෙස මාරාන්තික උපවාසය ආරම්භ කළ බවයි.\nගොවි සංවිධාන වල්සපුගල ප්‍රදේශයේ සත්‍යග්‍රහයක් මුල් වරට ආරම්භ කරනු ලැබුවේ පසුගිය ජනවාරි 18 වන දායි.\nඊට දින දෙකකට පසු ඔවුන් එම සත්‍යග්‍රහය මාරාන්තික උපවාසයක් බවට පත් කරනු ලැබුවා.\nකෙසේ වෙතත්, බලධාරීන් ඔවුන්ගේ ගැටළුවට විසදුම් ලබාදෙන බවට පොරොන්දු වීමෙන් අනතුරුව මාරාන්තික උපවාසය අවසන් කෙරුණු නමුත් සත්‍යග්‍රහය දිගටම ක්‍රියාත්මක වුණා.\nසිය ඉල්ලීම්වලට නිසි විසදුම් ලබාදීමට මෙතෙක් බලධාරීන් අපොහොසත්ව ඇති බවට පවසමිනුයි ගොවි සංවිධාන නියෝජිතයින් මෙලෙස යළිත් මාරාන්තික උපවාසයක් ආරම්භ කර ඇත්තේ.",
       "URL": "https://www.hirunews.lk/264631/දින-50කට-පසු-වල්සපුගල-ගොවීන්-යළි-මාරාන්තික-උපවාසයක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2104"
}