{
       "Source": "hirunews",
       "Timestamp": "Thursday, 13 January 2022 - 12:51",
       "Headline": "මෛත්‍රී හොරගල් අහුලන්නේ කුමකට ද ? (වීඩියෝ)",
       "News Content": "හිටපු ජනපති මෛත්‍රීපාල සිරිසේන, ශ්‍රී ලංකා පාර්ලිමේන්තුවේ සාමන්‍යය මන්ත්‍රීවරයෙකු ලෙස මේ වන විට වසර එක හමාරකට ආසන්න කාලයක් කටයුතු කරනවා.\nඔලිම්පික් ගිය සුසන්තිකා ගමේ අවුරුදු උත්සවයේ පිඟන් සෙට්ටෙකට දිවුවා වාගේ යි යන නූතන ප්‍රස්ථාව පිරුළ මෙතෙක් සිහි කළේ, හිටපු ජනපති මහින්ද රාජපක්ෂ පමණක් වුව ද පිඟන් සෙට්ටෙකට දුවන්නන්ගේ ලැයිස්තුවට අලුතින් ම එකතු වුණේ, මෛත්‍රීපාල සිරිසේන යි.\nඔහු 2020 අගෝස්තු මස පැවති මහ මැතිවරණය සඳහා ශ්‍රී ලංකා නිදහස් පක්ෂය යටතේ තරග වැදුණේ, පොළොන්නරු දිස්ත්‍රික්කයේ පොළොන්නරු ආසනයෙන්.\nඔහු ඉන් ජයග්‍රහණය කරමින් ශ්‍රී ලංකා පාර්ලිමේන්තුවට තේරි පත් වුණේ, හිටපු ජනාධිපති හා පාර්ලිමේන්තු මන්ත්‍රී යන පට්ටං දෙක ම තම හිසෙහි ලා ගෙනයි.\nගෝඨාභය රාජපක්ෂ ප්‍රමුඛ වත්මන් පොහොට්ටු ආණ්ඩුව මෙරට ව්‍යවස්ථාදායකය හා විධායකය භාරගනු ලැබුවේ, ශ්‍රී ලාංකීය දේශපාලන දේහය උඩු යටිකුරු කොට මෙය සිංගප්පූරුවක් කරනවා යන සුපර් මෑන් සිහිනයක හිඳිමින් ය.\nනමුත් දිනෙන් දින එම සුබ සිහින දාමය, ගඟට කැපූ ඉනි මෙන් හා කටේ නරි වාදන් රෙද්ද පල්ලෙන් බේරෙනවා යන ප්‍රථාව පිරුළු නිබඳ ව සිහි කරවන්නක් ලෙස විනා අන් ලෙසකින් ඉෂ්ට වූයේ නෑ.\nබොර දියේ මාළු බාන්නටත් කල දුටු කල වළ ඉහගන්නටත් අතිශය සූස් කට්ටයෙකු වෙන මෛත්‍රී, පවතින තත්ත්වය හමුවේ දිනෙන් දින ජනතාවගේ මෝරා යන ඉච්ඡාභංගත්වය හරහා සිදු වන ආණ්ඩු දෙදරීම දෙස බලා සිටියේ, තම කපටි හා සූක්ෂ්ම දෑසින් යුතුව යි.\nඑනපොට හොඳ නැති බව දැනගත් මෛත්‍රී, කෙමෙන් කෙමෙන් තම නිදහස් පක්ෂ කඳවුර ආණ්ඩු විරෝධී මතයක් වෙනුවෙන් පෙනී ඉන්නා බව එළිපිට ම කරන ප්‍රකාශ දෙස උපේක්ෂාවෙන් බලා හිඳින බවක් පෙනෙන්නට තිබෙනවා.\nඒ තම මාතෘ භූමිය කෙරෙහි උපන්නා වූ අපරිමිත ස්නේහය නිසා ද එසේත් නැති නම් අනාගතය ගැන හිතේ ඇති වූ අප්‍රමාණ බයක් නිසා දැ යි යන්න තෝරා බේරා ගැනීම විචාරාත්මක පුරවැසියන් සතු යුතුකමක්.\nපවත්නා රජය මෙන්ම මෛත්‍රී ද අවුරුදු 5ක් මෙම රටට හොඳට ම කළේ ය.\nකොයි තරම් හොඳට ම කළා දැ යි කිව හොත් ඔහු සිය ජනාධිපති පට්ටම තබා පොළොන්නරුවට ගියේ, දෙවැනි වර ජනපතිවරණයට ද ඉදිරිපත් නො වෙමින්.\nබරපතළ ගණයේ ජනතා අප්‍රසාදයකින් හා මිනිසුන් 270කට වැඩි ගණනක් අකාලයේ මරා දැමුණු සිදුවීමක වගකීම් ද ඉටු නො කළ නායකයෙකු ලෙසින් ඔහු තම ජනපති ධුරය නිමා කළා.\nනමුත් මේ දිනවල නැවතත් මෛත්‍රී කරළියේ රඟ දෙනවා.\nදිගට හරහට මාධ්‍යය ඉදිරියේ වොයිස් කට් ද දෙනවා.\nවිහිළුවෙන් තහළුවෙන් හා ඉතා ම සුවයෙන් පසුවෙන බවක් පෙන්වන්නේ ''වරෙංකෝ ගේම දෙන්නම්'' යැ යි කියාන්නාක් මෙන්.\nදැන් දැන් ආණ්ඩුවේ පළු ද අරින ඔහු, නිදහස් පක්ෂය ප්‍රමුඛ ආණ්ඩුවක් හදනා බව පුන පුනා ප්‍රකාශ කරනවා.\nමේ සියලු උත්සාහයන්ගේ හා පැවසුම්වල අවසන් ප්‍රතිඵලය කුමක් විය හැකි ද ?\nවරක් ජනපති වූ මෛත්‍රී, නැවත වාරයක් පෙරට එන්නේ ඇමතිකමකින් හෝ මන්ත්‍රීකමකින් පමණක් සෑහෙන්නට ද ?\nමීයක් කඩන්නේ අත ලෙවකන්නට නො වනා බව මෛත්‍රී සහ සුද්දෙන් ම දනි යි.\nඉදින් ශ්‍රී ලංකා ප්‍රජාතාන්ත්‍රික සමාජවාදී ජනරජයේ මීළඟ ජනපති හෝ අගමැති වන්නේ, මෛත්‍රීපාල සිරිසේන ද යන කුකුසෙන් පෙළෙන්නට ජනතාවට නැවත වරක් සිදු වෙයි ද?",
       "URL": "https://www.hirunews.lk/293887/මෛත්‍රී-හොරගල්-අහුලන්නේ-කුමකට-ද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1427"
}